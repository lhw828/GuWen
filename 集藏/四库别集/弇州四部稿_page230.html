<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 230 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 230 页/共 296 页</h1>
    <div class="content">　　弇州续稿巻五十二
　　明　王世贞　撰
　　文部
　　序
　　王承父后吴越游编序
　　昆仑山人王承甫始所为诗曰吴越游其之闽曰荔子编之楚曰楚游编其最后曰后吴越游荔子编余业已序之矣其时不能尽承父而余序亦不能尽承父诗已而与承父交益坚其知承父益深乃为作昆仑山人传意以能尽承父矣既而承父出其所谓后吴越游者而属余以序余乃曰吾之不能尽承父于荔子编固也至昆仑山人传于承父生平得十之九矣而承父若有未尽者何説也得非以兹编哉于是取读之凡五日而后卒业大叹咤曰吾诚不能尽承父吾负承父吾负承父立为之叙叙曰余束发而谈诗自风雅而下至于近代亡虑数千年于条格升降无虑数十而所考镜若黄初建安六年以至三唐两宋胜国其人无虑数百千而体亦因之至明兴中叶而北地信阳歴下之辈出乃能以一人之宏识而尽撷羣有之髙举囊括包并若力政之于六雄可谓体具而功不易至承父独不然以为事与景者天地所自有之物偶遇而收之情与意者吾所本有之物偶触而发之耳彼吾役也吾不彼役也然独承父之材甚髙工力甚至以故其句就而色自傅声自律篇就而用恒有余当其忽然而至沛然而出风驰电击纵衡防跋于广莫之外使人心悸魄夺而不可禁而悠悠斾旌徒御不惊之气象自如也及乎刿心为字琢字为句或削峭拔或宛曲绵丽骤读之而恍然若新既讽之而又恍然若故则人工之极叶玉而与真玉同求其雕锼之迹不可得也承父于诸体无所不精歌行尤其至者五七言絶五言律小次之七言又次之其编可十巻五巻而前犹不能尽去何嵇巧防之累五巻而后则以茂功之不败而兼万彻之大胜无余憾矣谈者尚谓承父上之不能超景龙而下之不能汰咸通以后为恨嗟乎此所以为承父也以承父才使浮慕其名具体而必古之是徇以与三君子角彼所【阙】袭三而为四不难所以为承父者漓矣余老且厌吟咏其于序学士大夫诗亦不胜窘今独欣然而草承父诗序岂唯毋负承父亦且毋负我耳是编也梓而行之者吴江令徐君元其识承父最晩而最真今以髙第拜御史
　　余徳甫先生诗集序
　　当吴明卿之见过而以余徳甫先生之讣来相与悲诧久之即有意掇拾其遗文辞以传又三载而先生之子棐以朱用晦之状来请文其地下之石许之业脱稿矣而棐意若有未已者袖一编出之曰此先府君诗也吾子其有意乎叙而传之余谓所为地下者称先生诗已详且吾于于鳞也传而不再叙棐再拜请曰昔者欧阳永叔之于梅圣俞也志而复序之其于苏舜钦也叙而复志之人固不以幸艳二子而以友谊归永叔吾子之以李先生辞固也独不曰有宗徐二先生之例乎哉此当自有故不然岂其于二先生厚而李先生薄且夫志者兼世系事行而纪之者也其称指博于法不单行序者序所撰著也其称指専且于法得单行是故愿及棐之未即沟壑而觊吾子也余因稍取读之则先生之诗一而先后防三变始先生入吾社时喜于麟甚其缓步张弮竖颏扼肾皆精得之然而其所自致者不能胜其所从入者是故片语出而重邯郸之价然犹未免蹊迳之累归田以后于它念无所复之益搜刿心腑防通于性灵神诣独往之句为于麟所嘉赏然于麟遂不得而有先生其又稍晩运斤弄丸之势往往与自然合或于麟或不佞或大厯或贞元要不可以一端目之大要突然而自为徳甫然置之古人中固居然亡愧色也江右之名岳大江扬澜左蠡以竒丽甲天下名相宏儒之业有非它藩所敢望者独于诗未有以称也诗之病起于半山而成于双井是二君子其源非不出自少陵特取其工与老之似而加蛇足焉半山之工工而穿凿者也双井之老老而僻澁者也又不幸而有吕居仁之辈为之社而尸之其毒浃于肌髓而不可救明兴大绅子啓狂奔亡论已正之间一二操觚者意若有所滥觞而识不称才筚路蓝缕虽勤而未辟呜呼先生死矣改社改木畴能舍先生尸哉先生于诗古近体亡所不致佳近体独超近体五七言亡所不超七言律尤妙吾得而叙其凡若欧阳子之所致叹于梅苏二子之穷不遇者先生固有之然非所以论先生也
　　朱宗良国香集序
　　朱宗良者豫章诸王孙名多者也当宗良时诸同姓子侯居闲鲜事而豫章无重王填拊之小不受宗正约束弃其日于鸡狗屣瑟之社宗良少亦时时中之已而折节自勉励为古文辞当余之罢青臬归数嵗宗良诸从中有用晦者以其所业寓余因定交焉宗良年差长于用晦而通余独稍迟得其诗亦晩然自通余之后其诗之进如日升而川盈虽宗良亦不自知其所繇至也余既以病屏废然不能尽谢笔墨而少年噉名者犹日聊萧之顾剽袭蝇扰讥誉蛙沸防令人厌而思唾偶一念及宗良走书询之谓能以新诗悉贻我乎我当用唐人诗例而字之曰国秀时宗良方危忌者邑邑不自得尽裒其所着各体曰石兰馆藁者凡如干巻谓王先生幸赐一言之评以为异日不朽地余得而尽读之大要气清而调爽神完而体舒其用事切而雅入字峻而穏运思深而不刻结法遒而有余味即不能尽舍歴下信阳之筏而登彼岸要之其发于机而止于成器者自不可诬也嗟乎以献吉之在大梁大梁朱邸何啻数百千日枞金馔玉以客献吉而不闻能袭其謦咳小自显见者余乃于数千里之外而坐得宗良抑何幸也自古称天子懿戚若淮南陈思贵至戴逺游御朱绂然犹不胜其懑懑宗良之困极矣其钜丽固不敢遽望二子而有以自乐于不朽之地意固胜之藁初曰石兰宗良志也兰者国香也请更字曰国香而为序之
　　王司业先生文集序
　　王司业绳武先生之诗删于仲子逢年之手者余业已叙之大要谓先生能采建安六季之材而归开元大厯之格其颉颃吴中前辈表表可指数而未有能名之者盖又大其材而惜其不终遇也亡何先生之次孙徳安太守炳璿复刻先生之文于中郡而贻书属余则谓先王父不幸而不遇于时幸而遇于身后以有先生序先生序乃独诗耳先王父之所重者文而文之所重者在章奏为其可以靖所蓄而献人主以益于世乃悉受而读之大叹诧曰嗟乎吾防失先生哉明兴髙皇帝以马上得天下业有文矣而是时金华乌伤以赡博显杂以宋人之撰成一家言易世而庐陵出始颛为欧阳氏体虽不能尽得其步骤而以典雅闻台阁之业防成而不可变徳靖之际北地信阳稍出而倡西京然不能以其实胜于是两相持而不相下嘉靖之季则华州内江诸先生始改玉矣而其端则自先生发之先生之读中秘书其偶凡二十四而留者仅七人是七人者往往自庐陵而上追昌黎氏而先生为最又时庀西京之赋而隂益之以故祖西京者不能尽收先生而绍其统祢庐陵者又不获奄有先生以为羽翼其知先生者则鲜矣先生尚以为雕虫之技而小其用故其再起宫坊佐成均于宦路嗟畅则慨然以贾长沙刘中垒次而陆忠州自居属边境有未宁先生上疏请使使赍遗金帛于别部劲者俾为外援苟得间则以一军出鴈门一军出居庸左右掎角夹击以集大勲其语甚壮而台谏以非所宜言沮之先生意愤愤而防上久幸西苑辍不视朝且有贽御之变乃复上疏极论天子当深居法宫左右前后执防传警以备非常岂可栖止单外以万乗之躯试不测地因请上还大内改元更新天下耳目以布励精之治时上心讳还内而名恶改元谓非故事罢先生官屈不复振矣先生前后具疏多国家大计而尤长于礼乐家言故尝请祀薛文清公于孔子庙庭又申明太学四事九庙灾疏谓春秋哭灾汉氏变服令诣陵题主宜皆中反虞之义不得以吉礼从事又谓宗庙石室藏主为宗祏公羊髙曰主藏庙室西壁以备大汉仪藏主西墙塪中塪即石室也今建太庙宜于北壁凿石为塪纳主其中以备古礼前后有报许有仅报闻而识者咸韪之夫长沙中垒忠州或早弃或中踬或晩蹶若不尽异先生然皆位九卿取宰相而其言为人主所信采未有屈而不振如先生者则命也是三君子皆以文章妙天下忠州用宏辞进而不闻有篇什中垒则尤寥寥矣长沙有赋十余篇今皆非其至者宜乎先生之重在是而太守之欲得余序于其文也顾余束髪从事铅椠独不能得其要且重者终其身汩没于耳目之好而尤见役其愧先生多矣故强顔而为之叙
　　张昭甫诗集序
　　大梁张【阙】甫司理晋陵过余而谈古文辞甚洽也已而出一编示余曰此吾弟昭甫之诗而不佞为次之昭甫之试于大梁也实先不佞鸣今者不佞忝再佐大郡而昭甫犹初服也昭甫素好吟既不得志于公车则其好益甚兹集成不知可借手以荐先生乎余读之曰可则又曰不知可借先生而传乎余读之至再曰可以传矣则请受雌黄焉既而请序其称致友于之情良苦余迫司理髙谊不能辞序曰河南于古为天地中周之都洛其文献皆从徙当冠被寓宇而识者乃以为诗亡非诗之亡其道亡也东汉而都则犹周矣其诗若小畅而卒不能嫓西京五季而末其都则稍徙而南为大梁梁亦中州也然而未闻有以诗标举者盖数千余年而李献吉氏自北地来大梁一倡之何仲黙氏自信阳应之嗣产大梁者髙子业氏羽翼之已复寥寥其人矣昭甫岂有意乎哉吾不敢遽谓昭甫能虽然适燕者北其轨游越者南其艗勤而嗣之未有不达者也昭甫运思必新出语必儁偏诣之铎警拔动人苦心之致间成自然或边幅小不足四声小未和耳此二端者子业百一有之北地信阳不尔也夫攻诗者犹之乎攻璧者也昭甫之璧辞璞矣其器完而理就小加以润泽则连城矣夫力追三君子而上之振宋之衰而文东汉之木毋使千古有诗亡之叹则有昭甫哉斯集也谓吾以是尽昭甫则不能谓昭甫而止是则不可相千里者取汗血可也
　　刘【阙】　游山诸记序
　　刘【阙】　松陵名家子以经术补诸生古文辞夺之既而复厌之悉弃书不习习西竺言已又兼习养生主言颇能抉其秘而家故贫至是贫益甚居恒叹曰向子平何人哉必婚嫁毕而后游吾立槁此蜗殻矣今年丁亥春云间宋生少而有物外致邀之与偕谒齐云擥黄山白岳之崔嵬还泛明圣纵游六桥三竺两髙收飞来石屋烟霞之胜在股掌间俄而击汰钱唐溯桐庐挹严滩遂陟鴈宕跻其顶访天台石梁观瀑布抵永嘉而休焉怳若与谢监孙兴公相值游必有诗且有记归而出其槖得记以诧余而谓且序之余尝谓邃古之文章无如汉两司马而子长甫二十则已上防稽探禹穴闚九疑浮于沅湘北涉汶泗讲业齐鲁过梁楚以归至于略定卭莋冉駹斯榆之地西至沫若水南至牂牁为徼通灵山道桥孙水以之卭筰此则长卿之所徧歴而子长为郎中时所同者夫以跳荡万余里与日偕没其间名山大泽何限惜天之未啓衷不知有记不能发其竒以与之争胜于宇宙而其后知有记者又多萎庸不称独一栁栁州稍有致而僻在荒服且以牢慅聊萧之防当之宜其至今不相值也某某之为记不敢遽谓值所谓名山大泽者亦不借某某而传乃欲托以不朽其志则甚大故人何镗盖尝蕞古今之游名山而记者悉梓行之于世某某晩其犹在梓之外也所谓不朽者将在余序哉将在余序哉
　　春秋左传注评测义序
　　为春秋而著者凡四家左氏最先出而其大要在纪事与言时时有所发于经而不尽为经役公羊谷梁氏乃以其所得于夫子之门人者而各出其意以释之盖终其书为经役而不能尽得经之防第公谷之为弟子者能世世守其説至于汉而益盛而左氏不复能然自胡母生董仲舒始治之刘歆独超乎其父之见而尊明其学太常之移防糜躏于羣喙而不之顾嗣后寖有闻至杜预而益精详于训故参伍诸家之説而订正之然其意实先传而后经是故其合者或以传而证经而其不合者多饰经以从传精识之士犹有所未满至宋胡安国氏之传出宋儒隆而尸之右文之代乃遽用以颁学官式多士而三氏皆绌矣左氏虽绌然以其事之详而言之妙且艳也纂史者用其凡摛文者撷其奥如日星之丽霄愈久而愈煜如顾杜预之治左氏不必悉当而诸家之翼之者又多散见错杂不可编究凌以栋少习春秋而于左氏尤称精诣中年以来乃尽采诸家之合者而荟蕞之发杜预之所不合者而鍼砭之诸评隲左氏而媺者皆胪列之左氏之所错出而不易考者或名或子或諡或封号咸寘之缅首一开巻而得之不唯左氏之精神血脉不至阏索而吾夫子之意十亦得八九矣夫经以志史以记此自古两言之然而文中子犹曰史之失自迁固始也记繁而志寡其独不訾左氏者志与记不偏胜也左氏臣春秋而素杜预臣左氏而忠以栋之忠于左于杜其尤炳然哉盖以栋之于太史公班氏皆有书曰评林而兹独曰注评测义曰注曰测义则进于评矣余故得而序之异日左氏之乡有岿然而宫者以栋不在两庑而在堂坫之间矣
　　防溪先生集序
　　嘉靖中南昌张公为左司冦而余守尚书郎公故尝读中秘书操握文柄有冰鉴声而余自吏牍外不敢以雕虫之习进盖仅三月而留都数中倭赤白羽不时上天子心器公超拜大司马乗遽之任公至则搜卒乗励甲镞峻睥睨广间谍倭益避徙逺去无事而防卒之悍者愤少司农之饷不继噪而戕之公驰单车于白刃之林以片言缓其锋而徐出竒防捕诛其凶黠而卒不能胜忌者喙解机务以归盖又十余年而令终于大臣之防咸备公故防不治生殁后家日以落独所著述甚富而不能无遗佚其最少子繁竭力辑仅十之二以走岭大帅连江吴公为序而梓之繁复走白下属余序余故获事公何敢辞窃观夫公之登第及仕宦中外俱嘉靖间当是时天下之文盛极矣自何李诸公之论定而诗于古无不汉魏晋宋者近体无不盛唐者文无不西京者汉魏晋宋之下乃有降而梁陈盛唐之上有晋而初唐亦有降而晩唐诗之变也西京而下有靡而六朝有敛而四家则文之变也语不云乎有物有则能极其则正可耳变亦无不可张公于古靡所取财于诸公间亦靡所傅丽而能用其所自发之机于偶触之境当于无意有意之间而得其或离或合之矩诗之出若自钱刘者文若自庐陵者然欲执钱刘庐陵以一端拟公固有所不尽也大抵温厚和平不失治世之音典则雅致无累君子之度使文中子而尚论一时之盛于公其能舍旃或犹以未得覩公之全为恨夫青鳯吉光之裘燬而一羽至犹百金公裘尚未毁也连江公故大司马属也其为旧也非余不佞所敢望也李邺侯之后子亦有繁者能慕侯之业以为家传至于今脍炙人口繁庶防勉之哉
　　二酉园集序
　　陈左伯玉叔先生弱冠而侍其先大夫宦京师所着古文辞出必传赏士林既举进士官廷尉平得极意其业所交皆大父行天下长者咸折节而称先生诗于是名骤显著旋守淮安股肱郡视学西蜀漕于河臬藩于闽暨西楚它輶轩所经繇若周若燕若齐鲁其家居七泽又皆江山名胜地有至必游游必有赋记叙之类以发之而其地之贤豪大夫亦必以不冺之计请先生一一应之不倦念无以报先生徳则必求先生之诗若文为之叙而属门故夀梓于是先生之编甚伙而叙亦称是时汪司马伯玉暨不佞贞亦与焉先生犹以为未慊于志因悉裒其前后所著书若文仍属不佞贞与伯玉曰二子更为我叙之向者志吾之进也今者将志吾之就乎不佞贞曰唯唯夫天地之精英独畀之人而人之精英渐溢而着之言为诗若文是皆因天地之自然而节奏之还以黼黻乎天地者唯此二端而已诗近方文近圆其为体稍殊而见之用则一也有自外境而内触者有自内境而外宣者其所繇亦稍殊其成于意一也意者诗与文之枢也动而发尽而止发乎其所当发止乎其所不得不止古有是言要为尽之矣先生所遘内外境以百千计其言之就以数十百万计其接逾繁其应逾不穷盖深得夫发与止之枢而执之者是故简而裁直而纡淡而不厌悠然有治世之音焉人咸谓先生古诗出建安近体过钱刘文或左史或昌黎庐陵不可以蹊迳见轨辙虽然所以为玉叔先生者故自如也伯玉宏丽工微辞当与先生赓传而成不朽若不佞则何所效哉先生之于不佞固无俟执手申契濶而竿尺之往返亦不啻称神交乃余弟敬美奉常尤得幸先生如杂编中所云双鳯篇者可徴已今甫草先生序而敬美忽弃余今窃与先生期异日奉常之集成先生能不靳一言以为琼瑶报哉则不佞之叙先生集无异所以叙余弟集也
　　魏仲子集序
　　魏仲子集者故司封郎魏懋权所着也其称仲子者何懋权兄弟凡三人其仲懋权也三人者次第仕于朝以文学气谊称懋权最有名两举皆髙第而官又最显一旦以病夭故伯子悲之而为行其集也序之者谁吴郡王世贞也始世贞隆庆初起为大名兵使者而仲子参诸生间太守言其秀才召见之仅逾冠耳其人瓌茂朗洞人也叩所为经生业尚未曙于体然而竒思奕奕出人表矣已奏其诗多老苍不经人道语矣余方有事于邢州挟之与二三生俱间呼之饭坐定饮噉自若谈説慷慨无少顾其经生业渐就矩而诗亦以并进余乃以一五言排律授之于兹道三致意焉余既去大名而仲子娄试为诸生冠借借三辅间声然遇大试辄不利而又久之始以第一人荐顺天又三载以第三人登南宫牓以第一人传胪乙科海内无不名仲子者而是时大相势张甚仲子意不平之咈咈见辞色又于时事时才间有所诋谋大相躁欲收仲子不得后微觉之且拟逐仲子而死矣仲子不以时稍平而益其危言顾其行益峻道益尊天下之忌者卒不能胜其知者而乃有天部之擢仲子亦不以一擢而解其危言遇不可将大有所论白而病扼之嗟乎天之所以笃生仲子者为有意耶无意耶无意耶则不当有仲子有意耶而何遽夺之也仲子于诗无所不工五七言律尤其至者大较情真而语遒意髙而调协即其才何所不有而实不欲以江左之浮藻掩河朔之风骨盖得少陵氏之髓而略其肤者也文尤典雅简劲直写胷臆譬之赤骥盗骊以千里追风之势而就御勒毛嫱丽姬汰人间之粉泽而以其质显惜也酬应之请夺之不获悉发其蕴抱以追俪千古成不朽言而今所见者仅一斑耳仲子于家与伯子叔子以三才子称其在朝与同年顾宪成氏刘庭兰氏亦以三才子称伯子名允贞今为光禄少卿叔子名允孚今为刑部郎中刘生盖先仲子天云嗟乎令皆不遽天而与三君子并老于朝不为名臣于诗若文不为名家者无所用吾言矣
　　桂东令马君生祠记序
　　余通家子马君故尝与余游见其刻深经术博综艺文意甚念之而不知其傍晓吏治后君困公车久谒选得郴之桂东令桂东逺在数千里外而君满三载方奏最乃以他忤见台抨得调去夫以一邑令至三载而顾得调余殆无从识其竒及来白下过君所覩壁间刻石生祠记盖其邑之吏民追思君不已相与立祠祠之而属傍邑曾大理选纪其治行于石夫君之有徳于桂东其细至不可指数而大者乃在防节防下居官之始即能布条教为之齐其羯痍而以次爬搔痌苦而事为之经理均徭薄税平刑理寃民既小康而后导之礼让进诸生与讲经谊彬彬可观迹君之所以致桂东吏民之思者不过古循吏之常然他人不能行而君行之此桂东之吏民所以思而不已也君之得台抨也不以楚而以赣赣中丞尝布乡约于诸州邑而君以公委出报独缓故衔而亟抨之然不能用他吏议加君故仅得调不知中丞之所谓乡约者君已前行之矣余故人李临淮侯言恭时统禁兵为故都留守见君碑而慕称之以穹碑之搨不易也别作小隷刻横珉且为题其后以身不得备民社之寄为恨具羡乃马君属余序之余尝谓天下之公论不在上则在下世之治也上与下俱显及其衰也多晦于上而显于下今天下名为治平人主方综覈名实而在上犹有晦者何也汉之时桐乡中牟之颂声固暄赫人耳目然其令皆去为贵公卿是以能着而且久而君仅孱然一吏部选人耳然则桂东之吏民其犹贤于桐乡中牟也耶斯民也三代之所以直道而行也吾安敢尽谓末世哉君既为吏部选人当更得邑窃为告曰毋忘所以为桂东者而已
　　邹彦吉岳游稿序
　　余昔癸酉之夏由京口抵武昌臬以一青雀受江山之胜颇寓之诗且有纪行一序又二载而为乙亥春叨郧襄节用间涉岳礼北门贵神则有一赋四记它古近体若而篇余赋颇时时落人口余蔑称也窃意自有宇宙来操觚之士江行者当以亿计陟岳者以万计寜无有二三臭味之同收之奚囊以泄其竒而托不朽乃逺则独一宋陆太中务观有江行杂録则自武昌而上走江陵道入峡而后止其述视余更详而岳之游近则有汪司马伯玉徐宗伯子言然皆有记而无赋是三君子之诗余未能尽覩之当亦称是盖癸酉之去丙戌改嵗者十有三矣而余之戚执邹学宪彦吉始继焉彦吉江行有记岳有赋又俱有诗约略视余等而其宏丽轶荡备良史之规兼风雅之致非余所敢望也且彦吉之隃胜余者有四彦吉之游业三十余济胜之具充然而余其时犬马之齿长防三之一老矣才且尽矣一也彦吉一不中忌者意辄去不复顾葛巾野服作道人装而余不能不见束于缨弁二也彦吉过齐安往往为父老所物色羶慕而追趣之恐后其于余见而悚然去而漠然而已三也彦吉偕一道人行若支许之相遘诣往往发为意表语而余则无之四也夫岂独余务观之不能得岳游而子言伯玉之不能得江行彦吉固超余而兼三君子之长者有彦吉余及三君子故可废也余既欲自废余言彦吉何自而迫欲序之以余能彦吉知又能知江与岳故也
　　徐司理表异録序
　　表异録者松郡徐司理入为南度支郎郡人思之不忘相率肖其像而祠之且致祷焉而记之者大宗伯陆公山东按察使张君也称表异録者广西参政徐君也其称异者何以司理得之故异也当汉之东京碑记之类始盛行然往往以饰墓而着思于逝者未有感徳恵而着思于存者也有之自武都守李翕成阳令唐扶藁长蔡湛始然皆以郡守邑令长而得之为其才可以悉而恵可以専也都尉治中别驾之属鲜矣而况于司理则又鲜矣徐君之所以能独得之司理者何司理近上而逺下者也近上则易以通上之喜恚而难于悉下之欲恶易通上而难悉下是故上有浮旌而下无真感司理不惮披愫舒欵以求情于下情得矣奉而与台察持即盛气以加之持殿最以胁之而司理弗顾也虽君家有功无过是矣而司理又数视华亭篆其所以皆令长事其缓输均役平亭寃滞于下益近而于上益逺以故荐剡虽娄不废在事六载而仅入为郎郎又仅南度支嗟乎斯民也三道之所以直道而行也尸而祝之又记之序之宜也友人徐孟孺陈仲醇谓余实知司理集而更托序焉司理常从直指按部吾郡余故耳其善政缕缕假令吾郡有思司理者余且不辞序兹复何辞也虽然令司理入而佐铨曹治台赫赫者余所不敢许矣司理名民式由万厯庚辰进士福建之蒲城人不称今官者何其思以司理故也
　　尹赵同声録序
　　万厯戊子年秋八月宁国尹同守立甫池州赵司理仁甫同有事于棘闱属所治经数足其职在帘之外二公素性深于诗居闲无事相与酬倡五七言诗歌凡百六十篇溧阳潘令徴复得而梓之问序于余二君子素与余善既彻棘各以其诗来贽咏之沨沨然音也余偶与潘令谈忆在宋庆厯丁酉欧阳文忍公永州知贡举而梅圣俞都官分校二人故石交懽甚相与酬倡多亦至百余篇而一时名士如王禹玉范景仁诸贤亦有和者至今以为雅谈然当时诸贤在帘之内故人得议其后谓以吟咏而夺其校阅之力今者二君子帘之外无害也诸诗歌才情多疏畅而俊丽不知于梅欧何如格似差胜之吾又闻欧阳公于其年鋭欲变其轻靡之习而归之大雅故刘防黜而曾子固苏子瞻兄弟进又有程伯淳者为理学百世宗今嵗大宗伯亟上书亦欲变竒诡而为雅驯不知所登斥视庆歴何如其人士之称否何如吾不敢论论二君子之诗而已抑又闻之潘令之与休宁丁令元甫皆有诗诗皆佳不下禹玉景仁能用庆厯例附于后否今之天下名治平逾于庆厯而庙廊诸公能修韩范文富之业而振之其于文复又当返淳趣正之防而二君子又能以雍熙尔雅之音继美欧梅之后余恶可无述也序以归潘令


　　弇州续稿巻五十二
　　钦定四库全书
　　弇州续稿巻五十三
　　明　王世贞　撰
　　文部
　　序
　　华孟达诗选序
　　始余罢郧镇归而无锡华孟达以其文若诗来乞序余业已竒其志而逆其进之未已也始以巵语应之自是孟达数买舟过余则必以诗谒其诗亦必进如是者数年矣而得百八十余篇为体凡三大较五言古似韦苏州而时时上之七言古似髙达夫五言律似常建郎士元七言律似李颀絶句在大厯长庆中未易才也孟达之所搆结以淡雅为体以和适为用其始非必皆自然淘洗之极归而若自然者也而至于才之所不能抑则间出而为竒警情之所不能御则一吐而为藻逸嗟乎诗如是足矣建安以来诗之为用少以故得自致其防而阮公陶令之所由兴迨其季也用日以博而变日以不可穷于是乎青莲少陵之业就而天下以为正宗大家是乌可偏废哉当北地信阳时不废徐昌谷髙子业今者有济南当亦不废孟达也孟达以余同调必欲使之衷而信于世则所不敢虽然余闻之韦苏州在事而僧灵澈者为韦体数十章以贽而求合韦殊不之顾也已尽得其生平所着诗而后大喜曰子奈何强所学而从我我且防失子然则余之所以许孟达者其能不为余也哉余故尝进顾山甫于孟达知其合也试以属之
　　战国防谭棷序
　　战国防不知何人所述其地则自两周而终宋其人则自周安王而终秦始其事与文则杂出诸名卿游士之属太史公因其成资以编史记之十二而其书故汉秘阁刘向稍较定为三十三篇鲍彪合之为十巻彪复与髙诱各为之训故而吴师道衷焉其用至于今而犹有未晳者仁和张子文氏治铅椠之业者三世矣于它书自谓鸡肋而独此防不减杜征南即必证之古而反之心有一字不安不已也盖书成而诸杨扢之精者皆傅之名之曰战国防谭棷问序于不佞尝习诸儒先言天下之乱至于战国极矣王畿之大蚕食之使不能当一小郡而千八百之君并而为七其民日寻于干戈其俗有壮而无老有丧而无塟者十余世矣朝而六从暮而秦衡小则市官大乃市国力用于阳智用于隂巧之极至于易姓而人不知鸷毒之所发身灭而犹能快其恨即小有可称述者不过市魁盗侠之驵为仁义者耳今天下称极治至安敛手而承一帝者凡十余代阛阓诗书衿裾礼乐称唐虞服周孔盖不独齐鲁为然使老子居之尚犹以不获覩古为恨而安用此押阖揣摩之书为子文氏之治之繇皇考而上迨王父三世益精将无好其文辞而已夫文辞之益于时至浅尠也然而未可概论且诸儒先之所推谈理而雄者孰有过于孟子舆者哉其次则孙卿第令仪秦代厉犀首之徒鼓颊而谈天徳王道苟其自衷发之其快口当心将必有甚焉者幸而利害之工深入于中主之耳以显于一时不幸而与中主合出其恣睢簧鼓之技而贻讥于天下后世则非其才之罪也且夫叙事者之有战国防其于太史公昆季也左氏则匹敌也是三君子者而产于殷周之际当左右史之职兴衰治乱之所以然与皇王心迹之微必能委曲貌拟使人跃然而兴感何至寥寥迨今嗟乎此非诸儒先所遇晩耶诸收谈棷者左袒于兹防者也子文氏三世则又左袒于谈棷者也是故不辞而序之知我罪我我安与哉
　　张孟孺诗稿序
　　余故友孟孺之王父张将军于嘉靖间其人工为诗于官显至领阃寄已而与孟孺父今将军左虞善则其于诗益工而官稍滞滛中间仅一都纲漕艘万夫将而已今者孟孺且当代为将其诗虽不能如左虞钜丽然气清而调雅异时当有偏至之目或曰诗之不利人久矣即搢绅子不能以此博一得意除目乃而偻行苦吟于白刃之林能从中取万户侯乎哉且而父之显不及而王父也以诗故而之诗不及而父也将焉用诗苟其胜之则立覩而之滞滛也孟孺不顾曰吾且之东海从王先生而质焉见王先生再拜而请曰不谷世守臣也岂敢以诗遂废将虽然不谷之爱诗甚宁能以将废之先生幸教我夫余方防心于蜩甲虫臂之表而何暇为子谋虽然吾之获识子王父于今三世矣坐吾语子子将而诗者也吾当语子将今夫谋者意也鱼丽鹳鹅弥缝率然者篇也前茅虑无中权后劲者格也龙渊湛卢谿子大黄粟马脂车组练余皇者材也萧萧马鸣悠悠斾旌者正也开阖变化莫可揣测者竒也如是而后成师成师而后可以言将之道也有不通于诗者也耶世不乏良将然少能以将为诗者若子之父良于诗矣似不能以诗为将也子如衷之则两显矣虽然子之所将者三千骑耳敢力深入亦足以逞独不覩夫韩淮隂之多多益善者乎遇之则靡矣练卒搜乗厚集以待子归而质之若父孟孺复拜曰谨受教请奉以行且以弁不腆之篇
　　唐诗类苑序
　　诗而以类称者何昉乎昉自梁萧统氏统之类也大较则文据十之八而诗仅得一二普通以后弗之及已天监以前倦于采而勤于汰识者往往遗憾焉宋之文苑英华名为仿萧氏而弗徧弗择则又其下驷矣嘉靖间有宦于楚者徧取其诗梓之曰苑诗类选友人卓澂甫读而叹曰是可以已乎哉夫诗之体莫悉于唐而唐莫媺于初盛自武徳而景龙者初也自开元而至徳者盛也大厯之半割之矣初则由华而渐敛以态韵胜盛则由敛而大舒以风骨胜然其所遘之变渐多而用亦益以渐广今者获寓目焉萃而为书一有所需随叩而足灿若指掌譬之大将军将十万众部别垒置旌旄异色譬之贾人巨肆珠珤服各安其所二者唯主之所用之固不必巻搜人阅而左右逢源不亦快哉且夫事同者工拙自露情一者深浅迥别时代之升降才伎之长短亦可以傍通而曲引固不必钟记室之品髙廷礼之正而后辨也于是有张子象毛豹孙者皆博浃工文章与澂甫志合而任校焉古近体共得百巻曰唐诗类苑既成属世贞为序或谓澂甫苟欲以小便博世好夫诗取适情主淡泊为上乗足矣胡至龌龊徴事如华林北堂与白仆等伍也是不然孔子删诗而分别雅颂国风之属有赋比兴之异故其语曰可以兴可以观可以羣可以怨而终之以多识鸟兽草木之名使孔子而废博也则可孔子而不废博何以难卓氏类苑为虽然请更以博进澂甫澂甫既以大厯之半割之其余者若元和防昌为中中可録也防昌而降为晩晩可采也不然吾惧操觚者之有后言也澂甫曰善请受教姑先次子之言以弁
　　冯咸甫竹素园集序
　　余故慕称廷尉冯公之忠而生左不相值意甚恨之而又慕称廷尉公之子京兆君孝而又不相值已而京兆君之子乡进士咸甫来咸甫负才气朗爽玉立自意古人无不易及者而顾独折节余颇出其诗草见示以余之首肯也遂得余序已而益述廷尉公京兆君之政行甚详遂得余父子忠孝传已而京兆君来其为人笃行长者也然而亦稍出其诗一二已而咸甫之季父学使君来出其南征集甚竒遂复得余序当余序咸甫诗属有所感慨于世路之末杀文雅而是时骤得咸甫而故私胡元瑞欲效合左师陆大夫之防俾之交相劘切以为异时狎主之地其于扬扢若有所未尽者盖又七年而咸甫之学益博工力益深至游日益壮既以其绪余脩南宫之秇三上而三报罢其穷亦日益甚今年冬苦薖轴久之慨然尽取其前后诗彚为若干巻而它文十之一尺牍三之一傅焉以书请于余谓不孝有狗马之疾不获再拜门下以祈一言之定而久之病良已乃其辞则益苦友生章茂才子敬代之请则又苦噫嘻余知之矣以咸甫之冨于春秋何恙不已而其于文辞方日升而川至又岂余一言之所能定毋亦以余耄老不能及咸甫之大成而效之言也耶今中原之音豪厉而江左之音柔靡咸甫则既能调之矣唐初之造丽而不及法末季之诣雕锼而不及气乃咸甫于二者复有所汰取矣即不敢以一日画咸甫而谓之定然欲寘咸甫于长庆后而防昌前其可得耶虽然余更有以告咸甫始余得美璞以示国工陆氏者而授之古樽彛圭瓒之法器成矣而欲用之工曰未也朞月而泽且有光矣复欲用之而工复曰未也更朞月而出所蓄古樽彛圭瓒之属而俾离朱视之莫能辨也然后工完然而色泽咸甫于文辞非不美璞也法非不古樽彛圭瓒也揽之非不泽且有光也其犹有朞月之需而已耶咸甫即不以为定其归而质之京兆学使二君
　　姜鳯阿先生集序
　　正而后士大夫髙驰逺骋祢檀左而晜先秦史迁以降无述矣彬彬者可指数也乃其弊流而为似龙出之无所自而施之无所当六季之习则柔靡矣肤立矣巧者猴棘端侈者绣土木不佞于其间粗亦晓所趣舍以才薄未尽合也求之天下而又鲜所真合也则不能不抑而宋氏之思宋氏之若庐陵洪州也虽不得畅于格而得畅于情与事虽然犹未畅于理也以子云之愈深愈晦而退之之或离或合也则又不能不进而濂洛紫阳之思非谓进于格也谓不以格囿也濂洛理而简紫阳理而详详则已易尽人易知吾夫子之训曰系辞焉以尽其言而所谓辞者达而已矣又曰易知则有亲防哉盖余晩而始得其庶防者一人曰姜司冦先生先生少为诸生即慨然有志圣贤之学及其成进士入读中秘书晋史馆诸应制酬物之作斐然矣而是时毗陵公以其学鸣于野先生抠衣从之华亭公以其学鸣于朝先生又抠衣从之自华亭之称先生知已则见中权相出佥蜀臬副八闽宪虽皆治学政而中间一参省汴洛天下始犹以不素习吏事难先生而先生出其绪应之从容吹谈束悍王之恣睢于股掌及华亭久在政先生入佐银台领成均益大发舒将欲有为于世而又见中后权相以萋菲罢先生了无所芥蔕惟益励志于学而时出其绪以成文章天下争模楷之然以先生为毗陵髙弟弟子其学若有所根柢而不知先生之学深造而自得之者也今其书具存其舒雅似庐陵浓缛似洪州而説理之详往往有超于紫阳之乗者惟步骤开阖精神筋络不无出入毗陵尔眉山有云欧阳子之文非韩愈之文而欧阳子之文也余亦曰先生之文非毗陵之文而先生之文也今上方侧席贤哲而二三相臣知先生不下于华亭公即家起留京之太常以至少司冦行且入坐论矣夫先生之不得已而有言者余固略悉之其不得已而有功者是在先生哉是在先生哉余与先生生同江左相去一衣带水而出处龃龉不相值先后归田之日垂二纪嬾僻不能通百里交往者先生偻行通之盖彼此幸其遇而叹其晩也故不辞穅秕之引以当执鞭
　　太保铜梁张公奏议序
　　太子太保大司马铜梁张公肖甫其始以佥都御史抚三吴有奏议四巻再以副都御史抚三辅抚关中俱不拜已改抚上谷有奏议四巻三以少司马督抚全浙有奏议五巻四以大司马总督蓟辽三镇进太子太保有奏议十巻公既入领枢务而代公总督者御史大夫王公【阙】　抚蓟镇者中丞蹇公子上合而梓之凡二十二巻而问序于世贞世贞不佞少尝从公游最名能习公第相与劘切为笔研文字之业而已已稍稍得其所以治滑者已又于杯酒慷慨谈説天下事而窥见一二以为经国大业当属之斯人非复吾曹所可及迨于数更大镇戡乱销变易若承蜩押阖变化动与神防毋论吾曹即世之所推挹贤豪钜公皆瞠乎后矣然后自愧向者虽习公于知公为浅而今得其奏议悉读之乃恨近者之知公亦未为能尽深也公于三吴则首定安庆叛卒之变于上谷则预御边患之谋于全浙则两靖乱民骄兵之祻于蓟辽则三贾擒王之绩再收金城之固不亦伟然彰明哉然覩其所建请陈报千里之外了若指掌九重为之动色百僚为之倾听有吐必纳如响斯应是故取事易而徴效速且夫不能得于内者未有能得于外者也明兴将相之业相为用者毋如靖逺忠毅新建文成伯杨文襄王恭襄二少师其遗牍班班令甲矣学士大夫至今能举之然靖逺新建之用不能无恨北二少师之用不能无恨南非其降才尔殊所以任之者异也天子之任张公南重则南北重则北张公之报天子奉南即南效奉北即北效殆兼四公而一之矣迨于两镇之议夹讨朶顔殆不胜其喜功一念争欲喋血王庭树功茅土公力遏之所谓属夷不可轻动以彻藩篱捣巢不可轻举以速衅端二邉不可轻举以贻后患蓟工不可缓图以失良时其它处兵将招流移隠然赵营平王清源之持重而文辞之鸿爽又足以宣明其意是以明主不待三赐问而即决于戯张公真易得哉借令公稍不自坚不幸而不胜则神都百里之外树一敌国幸而胜之仓无宿储野有暴骨所以为身计得耳如天下何虽然向所拟公于诸边事而已至于论道揆纬文章唯新建为最而公埒之世固有目余知言者哉则二公当以弁诸首不然覆瓿可也
　　方侍御奏议序
　　当徳靖间天下靡不知吾郡有二方先生者而是时伯为时举先生守留司吏部郎奉职谨亡害仲则时鸣先生前后歴南北台所上封事以十数皆天下大计最后天子欲追隆所生永嘉安仁二曹郎縁广其意以疏请时举闻而微许之时鸣时在台再疏辨其谬防二曹郎之説胜亟贵显用事内徳时举至擢太子庶子晋太常卿而时鸣出为提学佥事移病不赴时举忽忽不自得曰我预彼是不预彼贵也彼岂田千秋我哉亦遂移病归兄弟相与读书于玉峰淀湖之间盖自相师友云而时鸣先生尤逸宕能穷人间世之所谓乐者当是时天下望以为景星庆云而独绛灌之徒挠之竟不复召以至老死死且四十年而世贞乃获从先生之少子太守范尽得其奏疏若干首读而叹曰呜呼良哉言者毛举细故以苟塞责亡论已即有所欲言而不敢尽不为称言者即尽所欲言而不尽中事理不为称言者即尽之而且命中第能中已然不能中将然不为称言者若先生之不毛举细故以苟塞责则人人谓然乃余窃覩其议礼二疏彼此以重胜未暇较非是也然至欲夺人主之向而徇公论可谓能尽所欲言者矣其诸修徳政正大法祛积弊论纠阉宦蠧臣不奉行盩令七事皆凿凿中窽则所谓能尽言之而又尽能中者也当王文成之滞散署与吕文庄魏恭简之病告世固目以空文之士而先生独推为正学又以济乱归文成其后三君子皆用羽翼圣道显而文成复戡江右之巨难胡端敏之发宁庶人罪而见反中也先生奋然救之以胡能伐谋而谓宁庶人必且行大事不三载而验隃于元此所谓能中将然者也呜呼良哉余窃复有感焉以先生之论建在武庙时如不奉行盩令七事疏其辞防之戆有恒人之所不能受者而属人主寛大不甚省视又时时见压权幸其语虽不行而数避数起于宦犹自若肃皇帝之初躬览章奏号为励精先生之志亡所不舒快然何至一踬而不复振夫以贾太傅陆宣公之略即不敢言先生之埒之其识度雅亦相当彼一傅宠王秩二千石一拜相而后贬千古犹为之扼腕弹指而悲其命先生仕不过第五品弃之于盛年以至老死含识之士悲其命者又当何如也虽然先生之与时举持论各守其是而已时举用而处先生舍而处共以一处成吾是兹非皆善衡命者哉然则天下所知二方先生真兄弟也耶
　　吴瑞谷文集序
　　新都吴瑞谷尝以书自通于余累数百千言余甚异之而恨未之识凡十余年矣一旦纳屦谒余东海上尽出其文若干巻余获卒业焉则又大异之瑞谷乃拜而请曰非以子先容于世也将受子规余则恶能规瑞谷记初操觚时所推先唯一于鳞徐吴二三子实左提而右挈之而最后乃得伯玉当于鳞之文成其疑者十可二三而姗侮者遂八九姗侮者之言曰吾讵知所谓使凡将氏辨之而吾未之识使古人诵之而吾未能句卒然而欲乙而无可乙也尽巻而犹茫然惟有颊赤嗉棘而已其疑者曰吾粗能习之虽然谈六艺者必折衷于孔子自孔子有辞达之诲而其所传若易之什翼齐鲁之纪论抑何黄中通理也辨莫畅于孟氏脩莫工于檀左气莫雄于短长变莫神于太史公何渠使人不可解而独奈何隂述盘庚彛鼎之遗尽组诸百家之晦癖聱棘者而经纬之甚或舎事而就辞或援有以实无将一代奚赖焉夫于鳞之不满世口何害即所撰述具存胡尝不彬彬大雅盖并于鳞起者伯玉雁行伯玉起者刘子威顾独推称于鳞以为振古之杰即吾兄弟亦不敢后二君子然尚谓于鳞之诗歌似犹在文上而瑞谷直以为文胜诗犯世之所疑及姗侮而不避今者尽得瑞谷文而读之则其于于鳞盖有袭魄当心而不可解者岂直优孟抵掌之似而已也然于鳞之所治不傍及庄列骚赋与东京之金石而瑞谷时时见一斑必且曰吾虽贵于鳞不必皆于鳞祢吾闭门而造车出门合辙则余未之敢许也借令瑞谷以昆吾之割而润泽之了不见痕抑控纵送唯吾意之所使蹊迳尽絶生机流衍即古人奚让焉而宁独一于鳞第瑞谷既精深于古文辞其应制科业亦时时阑入之至不能保一书生廪台察监司名好古者褒赏相继而卒莫之援瑞谷意且不悔也曰吾文行后世更有一瑞谷者必于鳞社而吴生配两庑济济不乏贤吾岂竟不遇哉瑞谷业以于鳞文胜诗诗当有叙之者故不赘
　　郭氏族谱序
　　郭于春秋有国封其后歴汉晋以至唐公卿将相名贤隠君之属不可胜纪及明而益着吴郡之郭凡四五六时时有显者独吾太仓之双鳯里不知所繇徙里故海虞既割属太仓遂为太仓人而其留邑者为海虞郭其坐徭累避檇李者为檇李郭双鳯里之郭始祖曰大秀曰进徳凡三传而曰璜曰琚曰珍所称三郭者皆琚派也檇李之郭又三传而为今茂才太来太来少治经术工属文往来教授诸生吴中慨然叹曰吾大父称寓公于檇李今者乃着籍矣然不四世而忽忘其先至使五服之宗漠然若秦越之不相通余小子敢逃罪乃首展谒二族之垄以及族之长少得其人相与考拟系胄而谱之曰吾以逝者知存者以存者知逝者縁本识支縁支追本如是而已其凡六则谱式也姓原也宗图也行证也遗文也宗法也郭之为郭皎若指掌矣于是故少保严文靖公以海虞之戚序之故少司成李君以檇李之戚序之故宪使张君以双鳯里之戚序之而太来意未已谓王子必赖子而传夫谱莫法于眉山氏南丰氏及近代之北地祋祈氏然是四氏之谱不传于谱而传于序今夫问序于学士大夫业人人能举之问谱于学士大夫能举者鲜矣吾郭氏之为郭则谱也使天下后世知郭氏之为郭必子序也余谢不敏谓太来若于先世有显者而若断自明兴不作而家侍中拜汾阳之墓毋论海内即吴郡有显者而若断止于三族不作髙干邕之通系渤海李蒲山之托根唐公以相夸重借豪为奸则子之志可嘉已其必以予序重子谱以子谱重郭非余所敢任也
　　王太史诗选序
　　余从先司马宦游京师先司马每东过太学归未尝不称司业王绳武先生之贤也当是时先生质甚深而望髙旦夕且大拜而以不胜北敌之侵扰为愤欲出竒防赂结它部落共攻之疏再上与当事者迕邑邑不得因上书请天子还宫布法象魏与天下更始当事者益衔之惟天子亦以为濶踈罢先生不复用而先生亦竟困阨死矣先生之初举甲第读中秘书年犹在逾冠为人丰下而晳秀眉长目见亡不以为扶揺而上者而一中萋菲之似填绛灌口金马石渠之席不获暖而中废寘与渔父田叟侣者十五易嵗而后见收亦既晩矣而卒又废寘以至死呜呼何先生之终始若遇而旋不遇也虽然此尤其小者耳先生束发读书即能为古文辞亡论西京建安以至六季大抵采其材而缓其格若开元大厯之英则缀而为韵昌黎庐陵之隽则组而成章其于作者之防合矣而防其父封公故与文待诏俱为吴氏倩待诏以翰墨冠吴中先生之八法颇似之而世有并及先生之诗以拟待诏者乃至馆阁之论疑其髙而中原之评疑其易自两疑而两失之盖又数十年诸扼腕而谈操觚之业者至不能举其姓名宁暇究其所诣哉然则先生之遇又当何如也今未暇论其文即其诗之存者往往朗秀着舂容尔雅寘之开元大厯间不甚易轩轾其于后进暎带故有余矣先生有二子俱才而伯氏蚤逝仲氏之为古文辞竒丽甚海内称之殆过于先生而其不遇至不能取一第茹藜厌糗而犹不给间与余语及先生悲愤用壮毛发尽立出其诗而余稍为论次之如右夫以余之论次先生诗而仲氏能廓大其家声伯虽夭二子皆成进士有名位呜呼又乌可以不遇竟先生也
　　管比部奏疏序
　　当江陵相君之有父丧意不欲去位而天子诏留之是时管登之自南武选郎甫除服待次铨部与同年赵吴二太史善相约上书请用甲令罢相君位俾持服二太史之书上而两比部一进士继之相次得罢去登之念以江陵之去就轻而宰臣之不服忧重即数君子之议格业已章章明着矣而又赘之是显为名髙也者遂辍不复上至明年乃熟计天下大利弊凡九条可万言上之朝其最重者复议政之规务讲学之实辟进言之路大要欲使九卿巨寮得与阁臣面计可否凡阁臣缺必外寮与翰林参伍而用而至于所谓辟言路者则直指廷杖诸君子近事之过相君读之再三鼻息咈然曰是不欲使我总百揆耶彼庶僚也冀异日得为刚成君缓颊而据应侯位彼且逼我而登之它所言公铨擢之法厘巡察之弊又多诋诃用事者相率而造相君所以危语倾登之于是其所陈处繁宗定漕计杜边衅覈科试咸凿凿可行者一切报闻而久之相君复微闻登之与诸君合谋勒居丧前事计登之所陈厘巡察条内欲脩髙皇帝甲令分巡与御史抗礼御史势重必不可反乃出登之按察佥事分廵岭东诸郡欲以是困登之果复申故甲令及诸公移约束且请并毋属督抚先后疏再上皆不报登之至部欲稍稍申其志不遂而御史之白简上矣登之竟移疾归主计大臣遂以有疾去登之登之实无疾也寻相君物故诸奸大败露天子悉召用忤相君者豪举迹连不复可胜数而登之数竒尚犹在嚄唶中不佞读其疏草而叹曰是贾长沙陆忠州俦也其文压于时小不能脩而决脉中的若秦越人楚廐尹亡论今不以为医经射诀者防希且夫贾长沙之召傅宠王也实供奉京中邸关通大计屈于年而止耳忠州旋拜相而后谪然长沙之防十讐八九而忠州之议不能伸二三君子以为长沙显耶抑忠州显耶三嵗来屈指登之九条独不能使分巡与御史抗礼其它亡所不推行业已见成绩即不竟庸登之何害虽然以主上仁圣与公卿大夫之明不爱旃厦之地以待岩穴吾固知登之之必终见庸也
　　黄汝亨作茅章丘传小叙
　　吴兴有茅鹿门先生其居官所至负才术顾厄于谗不获究归而以文学收逺近声其伯子翁积能嗣茅先生为文而以不胜任侠夭父子余俱识之独不识仲子今章丘令荐卿荐卿为文能嗣其父余从它所覩一斑而今者游白下所接东土士大夫借借章丘令贤虎林诸生黄贞父荐卿友也而故以文字得余知一日驰书抵余凡千余言其传章丘令亦千余言甚工而谓必先生一序以弁之余犹记嘉靖丁巳戊午间承乏青州兵使者往来道章丘甚能悉章丘事其户口土田防若大郡其民富而实亡不吹竽鼓瑟者然徭役亦遂専一省冠大吏往往不能亡槖于官而搢绅上豪又时侵牟其里闬三十年来业已非故章丘矣今读贞父所称茅令下车之日即减省一切浮费以万计平亭其徭役毋使羯羠既寛而后示之礼相率为节俭教授诸生经术秇文彬彬矣吾不知视三十年前章丘何似以贞父所述当隃胜之主上今者日坐便殿召三公九卿相与讲究小民之依而委责守令甚至以荐卿所著绩其最于考功令无疑也吾少者尝读两汉班范所传循吏灿灿有生色而叹晋以后吏治之不能继以为无其人既而思之非无其人乃传循吏者之无其人也然二子书要多采之刘歆荀悦袁宏谢承之徒贞父固不遂得为班范将不得为歆悦诸公哉为我语荐卿曰勉之毋使异日功名损于治邑时且以夀鹿门先生曰先生有子先生所未竟者荐卿竟之矣











　　弇州续稿巻五十三
　　钦定四库全书
　　弇州续稿卷五十四
　　明　王世贞　撰
　　文部
　　序
　　周是脩先生集序
　　当建文初人主厌马上之业集诸郡国贤良文学登金华白虎之地于是解大绅起自谪杨文贞与泰和周是脩先生起自荐而二荐者用王国官入史局与胡光大金防孜胡若思梁用昭善诸公皆江右人又皆同官相切剂为古文辞是脩先生齿稍尊其诗与文贞皆工为清隽温厚之语不专以其才逞当燕师之下金陵诸公皆相约死难然皆不果而独先生从容具冠服雉经于学宫之尊经阁文皇既绍大位追僇死难者甚惨至先生名忽曰彼食其禄自尽其心耳何问为于是先生独以其遗体完又能完其族而于先生之遗诗文其禁亦独宽然离窜艰难之余所存者无几矣文贞际风云登宰辅后先生死四十一年乃始能志先生之墓而微露其歉于是先生之集稍出有梓而行之者余故尝卒业焉万厯之纪元下诏追表故死建文难者祀于郡国存防其后人金陵为先生死地得群祀而泰和其乡又有专祀先生之裔孙应鳌自以进士起家为丹阳令余过丹阳治令出先生之集而授余请序之夫先生诗所谓清隽温厚者与文贞皆得虞扬之逸响固无论即一时诸公或雄而博或畅而裁要皆雝雝治世之音不大诡于格骤举而读之未敢有甲乙者至一闻先生名而神气忽若王目若开而明舌若津而润诸贤之什非不工固有黯然沮索然离者要不知其所自也夫子不云乎诗可以兴迩之事父逺之事君又曰兴于诗夫岂直以其辞将亦其人哉先生之文不能当文贞伙而亦自斐然即诗可以例已余肤立人也乌能序先生集聊因令之请而抒其愿为执鞭者而已
　　邹彦吉羼提斋稿序
　　彦吉之守黄州也次黄以前之诗而名之曰鹪鹩稿属余序之客嵗溯长江礼岳以其所着纪防编得赋与诗如干首而名之曰岳防稿又属余序之今者偶余于髙座寺尽出其所着近诗为卷六为章不能二百而诸体约略备矣名之曰羼提斋稿又属余叙之至是凡三属客有诮余者曰语不已赘乎哉余谢曰不然向者之序鹪鹩也序其进也以有待也其季子之闻豳而谓始基之者乎其序岳防也美其适也以有寓也其季子之闻豳而曰荡乎乐而不淫周公之东者乎今者之序羼提也则成矣季子之闻颂而所谓五声和八风平节有度守有序将庻几矣余可以无余称也已夫赋特其一斑耳而有子建安仁之遗响焉五言古则灵运明逺之隽也七言歌行则青莲之放也近体则右丞嘉州之婉丽也总之元嘉后而大厯前然其所自得要有出乎其表而不受绳束者夫定格而后俟感以御卑精思而后出辞以御易积学而后脩藻以御陋触机而后成句以御凿四者不备非诗也彦吉为人孤洁自信慎许可寡防道其自闽解学政归而杜门尚徉于六秇之圃故获自致其诣于四者深造自得久而逢源乌能难彦吉哉余非不知之顾少而忽焉老而见役于人以笔硏为徽纆其何足以当彦吉也集以斋斋以羼提梵语忍辱也于世法为利虽然吾惧世之丛起而役彦吉也
　　王孟起诗序
　　建康为古帝王都防自司马氏南渡以至元嘉大明之世人主得渐息御圉之役而从事秇文士大夫因之以有三谢顔沈江鲍及唐而得李供奉王龙标诸贤于是钟山大江之雄天阙栖霞之丽尽收而入于子墨之府然其人多河朔之伧呉之侬蜀之賨隽而称寓公防士于土著百无一也岂所谓雄丽者不尽发于人也耶葢至明而髙帝定鼎为天地枢九州八荒之精灵所辐辏于是乎山川之雄丽渐化为人杰而荐绅先生则大司冦顾华玉司仆王钦佩陈鲁南太常许仲贻佥臬陈羽伯今大名守姚【阙】　辈山林之儁乃复有金元玉徐子仁盛仲交辈大较不能与诸公当而今王孟起最后出其地在仕隐之间其文亦以时法参夺之不能遽脱其习以追角乎嘉之盛然少而为诗晩益笃好之今其合者置之钱刘之侧不至矍圃之见汰降而就景傅事香山之叟吾故知其把臂入林也今操觚之士扼掔而谈建安开元骤见余之序孟起诗必大骇以多可少否借令苟狥少年之好而唯影响之趣余宁与此不与彼也孟起与余同姓其命名也葢合得余名与字之一非偶然者故因詹吏部东图之请而序之
　　阮生诗集序
　　余晩之金陵金陵故贤荐绅防客布衣之薮而至戊子属大比士诸能操觚为古文辞者亦集而以余之猥先之也车门辟则褦襶螘附挥汗而出褎中诗卷至不能徧读而忽有少年子白晳丰下礼恭而宇温已见其刺则乡进士阮子自华也已叩其家世则嘉靖间函峰中丞子也已发其箧则为诗若干卷曰公幸一抨隲我使我受而考焉予时忽忽漫应之葢旬日而阮子已去之彭城累书数百千言申前请曰公不为我序我且谷于彭城不复之公车矣亦防予事小间展卷则若从伏日中雷电雨雹交下快其爽而摄其横又若防太卤而值十万之众车驰卒奔颷夺轰击悠悠斾旌之意虽不易寻亦足以雄矣然是十万之众其堪战者几不堪者几而所谓雷电雨雹其快者与摄者孰胜也子之语出于臆而发于机当于子之赏而不必尽程于古神有合而亦有离合则超乎人之表而离则左乎人之辙子且姑竢之今夫宛之驹左防有孔而汗血者必千里时其秣纵其骋及壮而后衔勒焉使其步骤协而抑控工谁曰不千里不然吾惧其蹶也玉之犹为璞也卞和氏故寳之矣鑢荡砂石之工未至而遽献之秦庭吾惧其犹故刖也子且姑俟之阮子之友陆景成曰生非以子而重也欲以子而规得所以重也且公之所序人诗伙矣不必皆名士亦不必皆名语而子应之易何以难阮生也余咲曰子以为易者爱而真乎难者爱而真乎若以爱余规则可矣为我语阮子箧余序后十年而余不死必能式新息之铜而刻子名于苕华之璧
　　谈氏文献録序
　　谈氏文献録者何録谈氏文献也其称文者何有天子之文冠之曰诰者十一曰敕命者七曰敕及敕谕者十一次祠堂考礼之文也次愚虑草易之文也次遗稿次摘稿次逍遥集次长啸集次存稿诗书之文也次试卷制科之文也次杂言方术之文也其称献者何有献而名于朝者有献而名于乡者有献而以子名者有献而名于乡先生社者皆谈之儁也其文则皆谈之华也畴叙之谈之后人思永也思永之言曰吾谈之先自郯子始出遥裔而以礼乐训鲁或曰古谭谈通谭子奔莒所以有谭谭即谈也夫吾何知谭吾知锡之有谈而已锡之谈则自宋五经博士公从南渡始其入明而显则自御史愿学公始迄于今绳绳奕奕者若而世矣又若而人矣然而北不得嫓崔李而南不得次王谢者则余之罪也余不能如薛宗起以片言而起其宗姑为之志其文献者则庻乎以谈有闻矣不佞谓思永子言似也而胡以志子试文也曰此余敝帚也幸程于有司而用它嫌弃之余废不用矣夫左丘以盲废而有国语马迁以腐废而有史记此其材皆足以纪国天下古今之文献而余仅能施之于一谈虽然此余之所以志也故不忍弃也不佞乃谓思永是编成而谈之里甍若益而髙其墓之木若益而乔者非以此也耶即不然而更千万年有陵谷之变而谈之文献宛然在目者则皆子之功也已
　　呉江呉氏家乗序
　　诸序族谱者曰谱者史也余则曰史者谱也史之兴莫备于司马迁迁之纪皇帝三代以至春秋列国西京世家靡不具其所由来而至于自叙则益详矣其他同姓异姓之诸侯于绩无可纪者亦必昭明其世次而为之年表班固氏因之以至范氏而后不能推见世家年表之意而略之而至于自叙未尝不追本其所繇始迨大王父而后班班矣乃至脩唐史而表宰相世系虽于事不甚雅而后之名家钜公欲为谱者更于是取资焉余故曰史即谱也明兴东第貂珰之胄不复能征其先徳而三事九列徃徃防自寒畯呉越歙闽之间齿姓寔繁而其久者至彼此不能相通金匮石室之藏又仅采左氏编年之例而识其大者于是史不能兼谱谱不能登史而修谱之家陋者安于挂漏侈者骛于张饰而谱之用复寖微矣乃今而得呉江呉氏谱呉以国为姓其在北而著者若大司马公在南而著者若司空公不可悉知所知者宋有太尉某至端平间而千一公者始家呉江是为呉之十一世祖也千一公有子三人曰万一万二万三公固多孝弟力田然未有显者又四世而为孝子公璋璋子宫保公洪洪子宫保公山凡八坐二人藩岳郡二千石四人甲第六人乡进士赀郎上舍若干人百二十年来其缨弁绅衿之盛辉暎吾三呉几可以称世家而当嘉靖之初年谱成于草剙而未备今其后人承光乃能慨然举而修之则呉之为呉赫然章矣其纪叙则秩然理矣大槩首之以玺书则为诰者二十六为敕命者二十二为敕及敕谕者十七为谕祭者五继之以谱传则为千一公昭者暨其后者若而人为万一公穆暨其后者若而人又继之以文献则为志铭碑传类若而篇诸所自搆撰附焉又若而篇乃夫栾赵之思二武韦陶之述祖徳虽微言小咏亦有所不遗者承光之着思亦厪矣余琅琊之重在晋宋齐梁间至于赵宋益有闻而明之重则自世大父工部公始寔与宫保公同第成化乙未进士两家乔木相望至于今呉中之甲姓鼎族莫能三焉余故因承光之请叙而归之若乃尊始别源敦睦率谊之道则诸为谱者类能言之可无事余余且治我谱矣
　　刻大藏縁起序
　　昔我薄伽梵之宰世阐化也以大慈力摄诸天龙鬼神人非人咸集而收之大法门佛子菩萨阿罗汉随縁参发赞叹显宻圆通之妙葢四十九年而所説何啻百千万言所度之人因声入悟者何啻百千万众薄伽梵迁化大迦叶阿难陀继起而绍明之尚虑登坛之述不能逮逺而没身之后微言冺而渐失其真相与结集成篇以梵音寄梵书以梵书寄贝多罗叶上至国王宫下至婆罗门家逺至娑竭龙藏靡不转写流布而大教之盛如日中天矣后千余年而震旦之文明日盛縁亦渐起所谓菩萨阿罗汉者多下降于此方而竺法兰摩腾遂以四十二章经来其后鸠摩罗什佛陀耶舍辈为姚秦主翻译葢以汉儿习梵语作梵字则甚难而法不广以汉语度汉字传佛印则甚易而法亦流至唐而法师奘西防天竺诸方遂悉奉诸经及慈氏所撰惟识诸论来厘为三藏官置司翻译易世之后得房融所译楞严而教典备矣然法语既繁传写亦不易自通都大邑之外贫贱鲜事力之家有毕生不能见见而不能自致于是始知寿之梓而印行之流传亦复广矣顾诸经之流传见者顶礼供养焚香呗诵而像引隆崇简袠重大将携逺致则有所不能循环咀讽则有所不便丹铅注乙则有所不敢于是开士宻藏始发心仿道比丘尼碛沙故事以儒书例募梓而尚书陆与绳太史冯开之相与赞助成大因縁而二公仍各叙之太史所云彼梵夹者以敬奉为法事今梓以流行为法事其辞甚晳而尽余复何赘独余向者疑观世音大士以一人之身而具八万四千烁迦罗首母陀罗臂清净寳目以三千大千之界而无所不应随应随足以为万万无此事今以梓经一端而騐之固可推也夫百应者化身也不动者法身也梓者法身也流传者化身也昔梓圆也今梓圆而满也以目为耳是即观世音如如不动即曰观自在也或谓观世音之转而为菩提达磨教外别传不立文字而今乃以梓经拟之不亦左乎是不然当同泰永宁之际南北人主徇于有漏之果而泥于文言之粗其用益繁其浸益逺故达磨出而救之五六传而后即心非心之教大行而吊竒者至焚像弃经书七佛名于袒服而流至于猖狂自恣并其迹而失之葢棒喝之教穷而教典与宗皆两屈矣若观世音之再转而为达磨也宁不思所以更救之乎余不敢遽谓宻藏为观世音转要亦能不失其意耳或又谓此末法时也薄伽梵尝授记矣念不久且归之娑竭龙藏而何以梓为即梓岂复有如迦叶阿难者能传佛印也则又不然后慈氏而成佛者非我瞿昙记耶一奋迅而立超三刼夫焉知末法之中无龙女者出彼龙女宁受记者哉宻藏其勉之诸为宻藏縁者亦俱勉之
　　题姜氏家乗后序
　　姜氏家乗者何姜氏谱也诸呉之为姜者文献皆在焉姜之先着姓四岳至太公望称师尚父奄有海岱世世为东诸侯迨陈氏起而寖微然犹贵显于随唐间称名族若吾呉邑之姜则自宋枢宻副使遵始其后时有显者十三世而为明汝州别驾信蚤举乡荐仕不甚达颇以政行称诸孙济不仕然亦有文两世所交防多呉之学士大夫有志传题像饯送説解及诗歌之属百余篇今其裔孙谧【阙】复纂而谱之余以例附见焉葢以朝籍按姜则姜无登者以文献求姜而姜之为姜昭昭矣当战国之交姜之为公侯者几三十世然微太史之世家年表以纪之几遂寥寥不复知有姜今以一副枢之后为世次者且二十而了然若指掌其文辞亦俱灿然嗟乎杞亦侯国也以大禹之后而夫子犹叹其礼之不足征然则今之姜岂直贤于昔之姜而已哉夫姜犹夫昔杞也散而整微而不冺则谱力矣
　　潘景升东防诗小序
</div>
    <div class="pagination">
<a href="弇州四部稿_page229.html">上一页</a><span>...</span><a href="弇州四部稿_page225.html">225</a><a href="弇州四部稿_page226.html">226</a><a href="弇州四部稿_page227.html">227</a><a href="弇州四部稿_page228.html">228</a><a href="弇州四部稿_page229.html">229</a><span class="current-page">230</span><a href="弇州四部稿_page231.html">231</a><a href="弇州四部稿_page232.html">232</a><a href="弇州四部稿_page233.html">233</a><a href="弇州四部稿_page234.html">234</a><a href="弇州四部稿_page235.html">235</a><span>...</span><a href="弇州四部稿_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
