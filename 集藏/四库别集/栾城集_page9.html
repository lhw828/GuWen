<!DOCTYPE html>
<html>
<head>
    <meta charset="UTF-8">
    <title>栾城集 - 第 9 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 9 页/共 114 页</h1>
    <div class="content">　

　



　

　
●栾城集卷四
◆诗七十四首
　　【次韵子瞻广陵会三同舍各以其字为韵·刘贡甫】

　　贡甫少多才，交游一何众。谈词坐倾倒，玉麈日挥弄。逡巡不为虐，巧捷有微中。群情忌超迈，微过出嘲讽。南迁时已久，未见肯力贡。舌在终自奇，髀满安足痛。人生百年内，仅比一朝梦。就消涸，斗水倾漏瓮。江淮未可嫌，迟晚聊自送。试观终日闲，何似两耳哄。

　　【次韵子瞻广陵会三同舍各以其字为韵·孙巨源】

　　巨源学从横，世事夙讨论。著书十万字，辩如白波翻。谏垣适多事，忧心生病根。立谈信无补，闭口出国门。弃置卧江海，闵嘿宁复言。朝行共长叹，逐客继二孙。〈谓莘老、巨源。〉南方固乡党，谪宦侣鹤猿。风俗未宁静，朋党争排根。引去良自得，浊清在澄源。往者未可招，冠盖方骏奔。

　　【次韵子瞻广陵会三同舍各以其字为韵·刘莘老】

　　莘老奋徒步，首与观国宾。俨然自约束，被服与绅。黾勉丞相府，接迹舆台臣。顾嫌任安躁，未忍裂坐茵。推置冠獬豸，谓言我比邻。三晋固多士，肮脏存斯人。窜责不敢辞，狂言见天真。南方异风俗，强食鱼尾莘。应同贾太傅，抱屈耻自陈。犹有痛哭书，受厘定何辰。

　　【和子瞻金山】

　　长江欲尽阔无边，金山当中唯一石。潮平风静日浮海，缥缈楼台转金碧。瓜洲初见石头城，城下波涛与海平。中流转疑无岸，泊舟未定僧先迎。山中岑寂恐未足，复将江水绕山麓。四无邻家群动息，钟声铿答山谷。乌鸢力薄堕中路，惟有胡鹰石上宿。谁知江海多行舟，游人上下夺岩幽。老僧心定身不定，送往迎来何时竟。朝游未厌夜未归，爱山如此如公稀。不待游人尽归去，恐公未识山中趣。

　　【和子瞻焦山】

　　金山游遍入焦山，舟轻帆急须臾间。涉江已远风浪阔，游人到此皆争还。山头冉冉万竿竹，楼阁不见门长关。金山共此一江水，只有胜绝无此闲。野僧终日饱一饭，与世相视如髦蛮。门无舟楫断还往，说法教化鼋鼍顽。偶然客至话乡国，西望落日低铜。岷峨正在日入处，想象积雪堆青鬟。稻田一顷良自给，仕宦不返知谁扳。久安禄廪农事发，强弓一弛无由弯。行逢佳处辄叹息，想见茅屋藏榛菅。我知此地便堪隐，稻苗旆旆鱼斑斑。〈焦山长老蜀僧也。〉

　　【次韵子瞻游甘露寺】

　　去国日已远，涉江岁将阑。东南富山水，跬步留清欢。迁延废行迈，忽忘身在官。清晨涉甘露，乘高弃征鞍。超然脱，穿云抚朱栏。下视万物微，惟觉沧海宽。潮来声汹汹，望极空漫漫。一一渡海舶，冉冉移樯竿。水怪时出没，群嬉类原。幽阴自生火，青荧复谁钻。石头古天险，凭恃分权瞒。疑城曜远目，来骑惊新观。聚散定王业，成毁犹月团。金山百围石，岌岌随涛澜。犹疑汉宫廷，屹立承露盘。狂波恣吞噬，万古嗟独完。凝眸厌漾，绕屋行盘跚。此寺历今古，遗迹皆龙鸾。孔明所坐石，历非人刊。经霜众草短，积雨青苔寒。萧翁嗜佛法，大福将力干。坡ヌ故镬在，甲错苍龙蟠。卫公秉节制，佛骨埋金棺。长松看百尺，画像留三叹。新诗语何丽，传读纸遂元刂。嗟我本渔钓，江湖心所安。方为笼中闭，仰羡天际抟。游观惜不与，赋咏嗟独难。俸禄藉升斗，齑盐嗜咸酸。何时扁舟去，不俟官长弹。

　　【李简夫挽词二首】

　　老成浑欲尽，吊客一潸然。遗事人人记，清诗句句传。挂冠疏傅早，乐世白公贤。叹息风流在，埋文得细镌。归隐淮阳市，遨游十六年。养生能淡泊，爱客故留连。倾盖知心晚，论诗卧病前。葆光尘满榻，无复听谈禅。

　　【次韵子瞻初到杭州见寄二绝】

　　吏治区区岂不任，吴中已自富才能。还应占位书名姓，学取蓝田崔县丞。试尽风波万里身，到官山水却宜人。君知晏子恩仍厚，还与从来旧卜邻。

　　【和柳子玉地炉】

　　凿地泥床不费功，山深炭贱火长红。拥衾熟睡朝衙后，抱膝微吟莫雪中。宠辱两忘轻世味，冰霜不到傲天工。遥知麻步无人客，寒夜清樽谁与同。

　　【和柳子玉纸帐】

　　夫子清贫不耐冬，书斋还费纸重重。窗明晓日从教入，帐厚霜飚定不容。京兆牛衣聊可藉，公孙布被旋须缝。吴绫蜀锦非嫌汝，简淡为生要易供。

　　【次韵子瞻游孤山访惠勤惠思】

　　鸟依山，鱼依湖，但有所有无所无。轻舟沿溯穷远近，肩舆上下更传呼。翩然独往不携孥，兼擅鱼鸟两所娱。困依岩石坐绝，行牵翠蔓随缠纡。道逢勤思访其庐，诵诗清切秋蝉孤。隐居羞踏陌上土，何人起爱轮下蒲。水南巷中罗百夫，鸡鸣朝谒至日晡。人生变化安可料，怜汝久遁终无图。凫不足鹤有余，一俯一仰戚与蘧。嗟我久欲从逃逋，方圆不敢左右摹。

　　【宛丘二咏〈并叙〉】

　　宛丘城西柳湖，累岁无水。开元寺殿下山茶一株，枝叶甚茂，亦数年不开。辙顷从子瞻游此，每以二物为恨。去秋雨雪相仍，湖中春水忽生数尺。至二月中，山茶复开千余朵。因作二诗奉寄。

　　旱湖堤上柳空多，倚岸轻舟奈汝何。秋雨连渠添积润，春风吹冻忽生波。虫鱼便尔来无数，凫雁犹疑未肯过。持诧钱塘应笑我，坳中浮芥两么麽。古殿山花丛百围，故园曾见色依依。凌寒强比松筠秀，叶艳空惊岁月非。冰雪纷纷真性在，根株老大众园希。山中草木谁携种，潦倒尘埃不复归。

　　【赠提刑贾司门青】

　　前年乘舟护南河，宛丘官舍酣且歌。去年持节忧犴狱，驱车道路日不足。今年春风尘土黄，远赴三州议繇役。天子忧民法令新，整齐百事无闲人。苗耘发栉何时已，回首昔游如梦寐。区区学舍曾未知，春晚日长唯有睡。才智有余安得闲，疏慵顾我自当然。喜君未忘太平事，独称赦书旌孝子。〈项城有孝子负土成坟，贾移文陈州，请用赦书存恤之。〉

　　【同陈述古舍人观芍药】

　　蔼蔼堂西十亩园，晚凉迎步绿阴繁。共惊春去已多日，争看花开最后番。未许狂风催烂熳，故将青幄强安存。请公作意勤欢赏，趁取残红照酒樽。

　　【次韵子瞻见寄】

　　我将西归老故丘，长江欲济无行舟。宦游已如马受轭，衰病拟学龟藏头。三年学舍百不与，糜费廪粟常惭羞。矫时自信力不足，从政敢谓学已优。闭门却扫谁与语，昼梦时作钧天游。自从四方多法律，深山更深逃无术。众人奔走我独闲，何异端居割蜂蜜。怀安已久心自知，弹劾未至理先屈。余杭军府百事劳，经年未见持干旄。贾生作傅无封事，屈平忧世多离骚。烦刑弊法非公耻，怒马奔车忌鞭。藐藐何自听谆谆，谔谔未必贤唯唯。求田问舍古所非，荒畦弊宅今余几。出从王事当有程，去须番肉嫌无名。扫除百忧唯有酒，未退聊取身心轻。

　　【赵少师自南都访欧阳少师于颍州留西湖久之作诗献欧阳公】

　　公居颍水上，德与颍水清。身闲道转胜，内足无复营。平昔富交游，开门坐常盈。退居万事乐，独恨无友生。汝颍亦多士，后来非老成。赵公平生旧，情好均弟兄。少年结意气，晚岁齐功名。携手践廊庙，蹑足辞钧衡。徜徉里闾间，脱略世俗萦。兴来忽命驾，一往千里轻。白发俨相映，元勋各峥嵘。人生会面难，此会有余情。遨游西湖中，仲夏草木荣。壶觞列四坐，歌舞罗前楹。画舫极氵公溯，肩舆并逢迎。棹进凫鸭乱，乐作虫鱼惊。近寺骈履迹，高台吹笑声。往事语京洛，余欢发吟赓。拳拳主人厚，款款来客诚。此乐有时尽，此好何由倾。

　　【次韵子瞻望湖楼上五绝】

　　欲看西湖两岸山，卧乘湖上木兰船。湖山已自随船改，更值阴晴欲雨天。眼看西湖不暂来，簿书无算拨还开。三年屈指浑将尽，记取从今得几回。湖山欲买恨无钱，且尽芳樽对玉盘。菱角鸡头应已压，蟹螯马颊更勤餐。终日清漪弄短桡，久忘车乘走翘翘。秋风且食鲈鱼美，洛下诸生未可招。滞留朝市常嫌闹，放弃江湖也未闲。孤舫粗穷千顷浪，肩舆未尽百重山。

　　【和柳子玉共城新开御河过所居墙下】

　　卜筑共山功欲成，新河入县巧相萦。谁将畚锸千夫力，添上园林一倍清。生长鱼虾供晚馔，噶鹅鸭放春声。为邻有意非今日，丐我余波伴濯缨。

　　【欧阳太师挽词三首】

　　雄文元命世，直气早成风。受任衰迟后，安邦反侧中。回天深有力，扈圣耻言功。事已身随去，惊嗟柱石空。唐弊文初丧，书成法至今。雍容趋圣处，深切可人心。气力知难继，风流喜不淫。悬知公欲谢，异说勇交侵。推毂诚多士，登龙盛一时。西门行有恸，东阁见无期。念昔先君子，尝蒙国士知。旧恩终未报，感叹不胜悲。

　　【赋黄鹤楼赠李公择〈公择时知鄂州。〉】

　　前年见君河之浦，东风吹河沙如雾。北潭杨柳强知春，樽酒相携终日语。君家东南风气清，谪官河ヂ不称情。一麾夏口亦何有，高楼黄鹤慰平生。荆江洞庭春浪起，汉沔初来入江水。岸头南北不相知，惟见风涛涌天地。巫峡潇湘万里船，中流鼓楫四茫然。高城枕山望如带，华榱照日光流渊。楼上骚人多古意，坐忘朝市无穷事。谁道武昌岸下鱼，不如建业城边水。

　　【次韵子瞻余杭法喜寺绿野亭怀吴兴太守孙莘老】

　　信美非吾土，三吴一水中。亭高望已极，舟入去无穷。朝市知安在，湖山信有功。遨游逐凫鸭，饮食数鱼虫。波浪喧朝夕，梅变绿红。逢人问京洛，去国长儿童。同舍情相接，邻邦信屡通。相邀欲相过，道里讯溪翁。

　　【和子瞻宿临安净土寺】

　　四方清净居，多被僧所占。既无世俗营，百事得丰赡。家居每纷薄，奉养出寒欠。昔年旅东都，局促吁已厌。城西近精庐，长老时一觇。每来获所求，食饱山茶酽。尘埃就汤沐，垢腻脱巾詹。不知禅味深，但取饥肠餍。京城苦烦溷，物景费治染。吴都况清华，观刹吐光艳。石工度空阔，泉溜泻深堑。经过未足多，终老应长歉。
</div>
    <div class="pagination">
<a href="栾城集_page8.html">上一页</a><span>...</span><a href="栾城集_page4.html">4</a><a href="栾城集_page5.html">5</a><a href="栾城集_page6.html">6</a><a href="栾城集_page7.html">7</a><a href="栾城集_page8.html">8</a><span class="current-page">9</span><a href="栾城集_page10.html">10</a><a href="栾城集_page11.html">11</a><a href="栾城集_page12.html">12</a><a href="栾城集_page13.html">13</a><a href="栾城集_page14.html">14</a><span>...</span><a href="栾城集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
