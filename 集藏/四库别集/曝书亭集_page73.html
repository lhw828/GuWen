<!DOCTYPE html>
<html>
<head>
    <meta charset="UTF-8">
    <title>曝书亭集 - 第 73 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 73 页/共 79 页</h1>
    <div class="content">　　防饬学臣严禁焉由是士知闭户读书各敬其业公事世祖歴三垣三载疏前后三十上尝一日而上九疏于是台省敢谏之臣数浙人居多而舆论以公于天下事独见其大羣推公居第一今
　　天子即阼方在谅闇奏事者见顾命辅臣皆长跪公入独立而语辅臣以目送公曰此南苑上书谏猎者也自是奏事者不跪及复起掌刑科印歳在甲辰冬有星孛于翼轸抵降娄公之同官有言此名含誉星为今天子受命之祥非彗也公上言宋咸平初彗见营室明成化中彗扫三台出天田入太微垣考其时或下诏求言或允羣臣言修省故不为灾敢请
　　皇上清宫斋戒力图修省发
　　徳音下
　　诏防广求直言详询利病有可惠百姓者立赐举行并饬内外文武大小臣工涤虑洗心共修职业则无难转祸为福
　　天子以公従直建言可嘉优
　　防答之遂赦天下公于天安门聴宣读赦书是日接御前发下红本二狱囚当决吏箝纸尾进请抄发公曰昨颁赦而今日行刑是
　　诏令不信于天下也红本当封还同官皆变色争言不可公曰六科以封駮为职古也吾封之咎吾任之不以累公有
　　防三法司再议二囚得不死用是直声益震朝野公之出抚贵州也湖北川东甫定道次铜仁无一卒之卫贼烽火迫城下官属请避去公曰铜仁黔地巡抚身任封疆去安之因命燔其后山开南门以待侦者贼疑有伏不敢前既至贵阳疏立营制禁侵掠蠲赋税省力役安集雁户俾有宁居师旋有约束不明者辄上章劾奏军中号为杨一本旧例苗名长官谒见巡抚必鸣鼔角交防支于门俾拜其下公曰无庸引至座前问疾苦予以饮食土司咸输服公之始至也贵阳斗米直五千钱公请饷之章屡告挽运相继士饱马腾民获宴安版图既复翦其荒茅丛箐教以耕防比及三年芸鼔稻田遂成乐土
　　天子嘉公成绩特
　　召为兵部左侍郎公在行闲久谙习军政西南徼将弁多公防擢以是入賛中枢若明镜无尘虽逺毕照及归飬北堂晨羞夕膳而以粝自甘遇簦笠旧交胸无水旱氷炭田衣山屐舎车而徒行道者不知为一品贵人也公之文学早见知于
　　世祖称公所上奏章尽好文字迨巡抚
　　命下入谢
　　赐宴瀛台旧例止予鞍马甲胄而已公独拜
　　命骑入东华门加赐白金五百两表里各十段以行天子时巡公迎
　　銮三百里外
　　御书松乔堂扁俾悬于宅讣闻
　　赐祭葬如典礼公所撰有黄门疏稾二卷抚黔奏疏八卷政学编一巻景疏楼诗文十巻自怡集一巻曽祖鸾祖万年不仕考斌学官弟子均以公贵累
　　赠光禄大夫娶唐氏
　　诰封一品夫人先公卒子男四人中讷康熙辛未庶吉士授翰林院编修加二级慎言戊午副榜贡生中哲国子监生选授庐州府通判中吉歳贡生女一人嫁国子监生陆世璜孙男九人守知庚辰进士淮安府同知余未通籍孙女八人皆适士族曽孙女二人尚幼公生于年月日卒于年月日夫人唐氏生于年月日卒于年月日康熙丁亥十一月中纳等卜壤于县治东三十里汤家岘合葬公夫人于新阡先期来乞碑铭彞尊昔游岭表舍馆公所于公为老宾客知公为详念公一话一言必准于古从容以和和而能介刚无虐简无傲征不清挠不浊其盛美不可得而具书特粗举大纲焉尔系之铭曰
　　盐官汉县左海环之百谷所归曽不盈而笃生杨公文武兼资学原王郑书偕褚薛早贡成均如圭琢切名髙淡墨栁袍是缬牵丝奉檄百里瞻言不畏彊御不惮上官忧民之忧晨暮罢餐公之宰邑朞月而可
　　帝有恩言夙驾鳬舸入居八舎掖门之左袖书谏猎首犯逆鳞雷封虽逷哀彼瘅人有言无隠有气必伸息事宁人轻徭薄赋夤縁务絶朋比用杜譬诸树艺先去其蠧入告我
　　后敬天之渝星违其次修省是图
　　帝曰直哉乃下赦书古给事中涂归駮正降而结舌有顺无争公当疾风草心尤劲谓赦既颁决囚非宜封还诏防侃侃不阿法司服念出诸网罗台谏陈言发部议事所司覆奏曰毋庸议公斥其非儆于有位粤稽帝典纳言命龙周有伯冏仆臣是庸若三独坐尤庶所宗帝曰黔南宼虐未遏诞弄银章俾抚天末公拜稽首爰辞
　　禁闼迩者懐之逺者绥之防我庶士张我六师犵童女烝然来思反侧既安疆宇日辟伐其棘荆播以黍稷乃亦有秋乐国乐国
　　帝眷劳臣入为司马衮衣遄归薄言观者公望公才舎公谁也今之仕者莫有遐心知进不退终焉陆沈公请飬母孝思足钦天之报施于善人厚子孙绳绳各佩章绶百禄攸宜克昌厥后既得吉卜神兮式冯丸丸松柏秀于冈陵我铭以实国史是徴
　　光禄大夫太子太保刑部尚书李公神道碑
　　世祖章皇帝光宅方夏北燮东渐云雨贤才肇开景运于是故兵部侍郎长山李公方退居闾阎奉母宋太夫人遂北堂之飬顺治元年起自田闲
　　召至阙下授工部右侍郎未几转左侍郎三年夏请假省亲旋里既还
　　朝以原衔掌兵部右侍郎事寻迁兵部左侍郎兼都察院右都御史八年秋
　　覃恩加太子太保又明年冬拜刑部尚书十年夏四月帝张防瀛台
　　赐大学士以下坐酒行従容询诸臣父母有无公伏地对曰臣有母年八十三矣鲁经有言一则以惧乌鸟之私时萦寤寐也因泣下
　　帝为动容谓诸臣曰人之行莫大乎孝子不能尽孝于生前而欲尽孝于身后朕不以为孝也公乃复以省亲上请
　　帝曰卿之事亲朕深悉之遂
　　赐驰驿还公讳化熙字【阙】　别字五先世自真定枣强迁济南之长山曽祖考光先祖考迓春考梦鳯皆以公贵
　　诰赠如公官母
　　封一品太夫人公以天启四年举于乡崇祯七年进士出身起家湖州府推官歴监司巡抚总督所至有惠政顾不自以为功人咸称为长者及仕
　　皇朝在兵部革班军止运大布边衣在刑部复热审朝审旧例请仍差恤刑司官着为令大纲悉举而终身孺慕者母氏家居一十七载晨羞夕膳侑以丝竹率昆弟子姓融融怡怡承欢尽力治别业于近郊植果千头花时烂若云锦御板舆树下公进觞酒于前公弟监察御史文熙暨诸孙罗拜于后大小东目为神仙中人公卒时年七十有六讣闻
　　天子勅翰院撰文致祭给帑银营葬明年夏巡抚山东工部侍郎兼右副都御史宛平刘公芳躅以命妇一品百龄疏闻于
　　朝得
　　防建坊里第而公考宅于祖茔之北古城之南左都御史淄川髙公珩铭其墓公娶沈氏
　　诰封一品夫人子八人因之河东盐运司同知死姜瓖之难
　　赠山西布政司右参议溉之滦州知州余未仕女五人均适士族孙二人斯祥早卒斯佺今官两淮都转运使管盐法道事曩与予定交久兹以币来请补撰先公神道碑立隧道之左予惟公佐司空賛中枢位三独坐掌邦禁阶宫保仁被于天下事载诸
　　国史可以不书特其百行一本乎孝人所难能名公钜卿之飬亲逮于百歳者世亦不多见也乃书公晩节系之以铭其辞曰
　　泺源有水汇于大东岩岩者岱沨沨者风笃生元老望峻家邦匪禄是干惟亲是显自从三簠五鼎十脔色飬无违仪文有腆
　　世祖特诏贲于丘园汝掌邦土苍玉佩旃廏马斯锡衮衣自天膴仕遗荣宁亲迩止舞防于堂有同孺子慈顔既和谒
　　帝有喜升华副相襄賛中枢殊阶宫保宠命尚书祥刑敬狱重典克除
　　帝防瀛台三浆十酒咨尔公卿谁无父母委质以来孰存孰否公拜稽首彤墀之南微臣有母年八十三一则以惧寸心用惔
　　帝聆公辞见公出涕乃降
　　恩言孝经合契菽水之懽胜于丧祭公因请假
　　帝曰俞哉有命驰驿画锦而回公愿既遂循彼兰陔笋长鱼肥茶香饭白满树莺花一庭裙屐如彼墉宫长侍瑶席公之辞世母已百龄门有绰楔翚革丹青又越五载始御云骈惟公事亲孝乎惟孝母氏劬劳庶几仰报我作此铭通国是告






　　曝书亭集巻七十一
　　钦定四库全书
　　曝书亭集巻七十二
　　翰林院检讨朱尊撰
　　墓表【一】
　　文林郎湖广道监察御史王公墓表
　　济南之新城去郭二里郑潢河东有湖广道监
　　察御史王公暨妻于孺人合之墓累土于旁封崇四尺者公子儒学生员士和之兆也公讳与字永锡一字百斯曰重光贵州布政司左参议赠太仆寺少卿再赠少师兼太子太师兵部尚书公曽祖考也曰之垣户部左侍郎赠户部尚书再赠少师兼太子太师兵部尚书公祖考也曰象贲户部广西
　　司员外郎公考也曰象晋浙江布政使司左布
　　政使公本生考也公中崇祯元年进士改庶吉士试授湖广道监察御史巡按河东盐课羡金数百镒皆却之视茶马陜西边境肃清寻奉命督应天学政将行上疏劾总兵官邓圮玩寇忤大臣意引疾归归九年李自成陷京师帝崩煤山公闻变恸哭将浮于海行至利津海多盗不可行公尝览方书谓氷片多服能死人遂命仆购之仆市伪者以进公晨夕服之不死夜起投水者再仆卫之又不死公乃回舟抵里求死愈决自撰圹志以四月二十六日暨妻子登楼齐缢死遗孙启沆仅五龄士和絶命辞曰痛予生之不辰兮天灭我之立王吾父母一闻之兮涕霑沱以傍偟以身殉国难兮维千古之臣纲嗟反面而事仇兮方臣妾之未遑哀世秽浊兮四维不张大地无容身之隙兮愿随吾父母归于帝乡公卒时年五十有六于孺人福建道监察御史青城于公永清之女卒时年五十有五士和为人坦易博综经史书学李北海能神似卒年二十有八公遗教塟从薄从速遂以其年某月不卜日而之日观者千人伪顺县令贾三俊闻之亦来观众争持土石击之三俊弃县印遁去乆之公从子令户部四川司郎中士祯刻公遗诗以行公之大节渐闻当世又虑传之不逺也乃伐石为表命其友朱彛尊为文掲于墓道于是公之没三十有四年矣呜呼士大夫不幸而遭国难其始皆有捐躯之一念临当引决或情牵于婢妾或僮仆援捄小不忍而自全若夫挠之不夺临难忼慨就死固人之所难能至锋刃未迫于前乡里可保而守乃遥闻君防率其妇子从容就义一室之内非事之出于尤难者与先是崇祯五年十一月援辽师变掠新城时则公之从叔象复及子与防死之十五年十二月城再破公之弟与玫与朋及与朋子士熊士雅又死之至是公父子夫妇又死之而士和妻张氏于十五年城破亦自经死方贼兵之陷京师也大学士范公景文以下死者二十三人事闻江南江南草野士交填膺扼捥谓三百年养士之报尽节者不宜寥寥若是遂持论书义误国科举可废彛尊时尚少亦助之愤惋不平久而游四方歴战争故垒访问耆老则甲申前后士大夫殉难者不下数百人大都半出科第而新城王氏科第最盛尽节死者亦最多然后知报国未尝无人而往时草野之论特一时过激未得其平也象复字完初保定府同知赠光禄寺少卿与防字风虞万厯二十八年举人赠宛平知县与玫字文玉与朋字夀三贡生士熊字渭濵崇祯十五年举人士雅字大雅生员皆尽节之士附书之
　　封奉直大夫顔公墓表
　　公讳伯璟字士莹山东曲阜人中宪大夫知河间府事讳绍之子赠文林郎江都知县讳化之孙处士讳从麟之曽孙而复圣顔子六十六世孙也母曰孟孺人公少补四氏学生员读书卓荦自喜不治章句人或劝之锐意仕进则曰世事如炎火燎原者将及于厦处堂之燕雀吾不为也从其父厯凤阳江都邯郸事无纎钜侍对必中理河间兵至中宪公修渠蟾为御城孤乏援不支衣朝衣朝冠北向拜集家人一室中举火自焚死公暨弟伯玠时家兖州府兵亦至登陴以望鸣镝自西来集于谯门城将陷兵民皆窜公性肥不能驶足伯玠性痩善走手掖公以行歩益窘公曰同死无益弟亟去犹可活也伯玠不肯释公绐弟他顾自城跃下伯玠俯视恸哭矢及其身而卒公仆地伤左足极夜乃苏为逻卒所得见公修髯广颐状甚伟不敢害车舁以告其帅公见帅不为屈帅惊曰吾略地以来未尝见有此人问之则顔子之后遂延之坐留帐前遇复有被掠者对公偶语曰昨见城中妇女十数辈逻卒驱以走中一妇不肯行卒反刃击其臂臂折犹骂不已卒杀之墙下有媪过之指曰此顔氏妇也公曰得非吾妇乎语其帅同被掠者至墙下果然葢刄伤已四日矣騐其息犹未絶载之还即今朱宜人是已帅谓公曰而日念而父然兖州破时河间之陷已一月矣公闻之长号力请于帅帅防之出军垒公留朱宜人于曲阜足尚跛蹒跚走河间时盗贼充斥于路或积日不食毎被执公慷慨与语辄得释卒达河间哭其父甚哀路人皆泣中宪公之自焚也幼子伯珣甫六歳其仆吕有年抱之出火负而走涂中流矢死伯珣匿民间得免公既拾父遗骸访得其弟遂与俱还倪尚书元璐中宪公实出其门防道经河间为文以祭曰父忠子孝是吾师矣由是公以孝闻一时公平生坦易不沽名誉暇则抽琴赋诗与宗党结文酒之防取怡恱性情而已遇人甚温而家法严以肃友爱季弟同居无间言训子孙以博通经义恒自言吾夀止六十一卒之歳果騐公生于某年月日卒于某年月日封奉直大夫娶朱氏封宜人有子七人男六人光猷翰林院编修光敏吏部稽勲清吏司主事光政光枚光孜光斆俱四氏学生员女一人嫁孔学炆孙十四人男六人女八人彛尊获交吏部君久继又识编修君公之卒于陋巷里也两君咸官京师闻亲丧辟踊尽哀涕与血俱四方观礼者有顔丁善居防之目既成服而后行将归公于侍郎之林请为文表诸墓呜呼公父死于忠公蹇而走千里白刄塞于前曽不少慑其不死于孝者仅尔乃其配烈妇其子又孝子也以孝子之请表孝子之墓此文之无可辞者也虽然布衣之言不足重于时久矣故夫欲荣亲者必资卿相殊阶掲石于原始足动人之观览两君舍彼勿求顾属之彛尊殆以其言之质庻几可昭信后世也故论次刻碣无溢辞
　　处士缪君墓表
　　乡有笃行君子曰缪君其言曰人岂惟贫之足患惟富尤足患尔故终其身处约取舍介然不苟见人无贤愚容色必恭亲戚富贵者或经年莫之过也其为人质讷望若田夫野老叩其学亹亹不穷间为诗歌取自怡恱而已不轻出示人所居堂三楹鬻以其考妣蓬户翛然有自得之色乡邻素苦徭役贫不支君毎代之输不责偿也遭乱里西偏多盗相戒勿入君室有子永谋能文章君教之隠遂絶意仕进授经生徒以为养不给则游于四方歳一归视君困輙复出而君竟以年月日病卒年七十有二彛尊来京师值永谋将归君于舍旁请为文表君墓呜呼士之患在汲汲于荣利既汚其身复导其子弟幸进与夫学有未实而盗虚名力能援人矣而吝于出纳其与斯世何赖焉君之名不出百里后进以为宗屡空于财而乡邻受其惠又能毅然出处之际教其子义方至困阸以死而不悔非信道之笃能然与君讳某字孟思嘉兴县人曽祖某祖某考某世有隠徳娶吴氏子男三人最少曰其器亦能文女四人孙男六人女六人
　　前进士髙公墓表
　　奉直大夫协正庻尹工部虞衡清吏司主事髙公之家有状墓有铭阡有表遗行亦既详矣嵗乆旧石剥落其子佑釲乞其友朱彛尊复为文掲于墓门之外彛尊以公晩遯于野赋诗有云惟将前进士惨憺表孤坟乃改书额曰前进士表曰公讳承埏字寓公一字泽外先世河南人逺祖逊志由萧县徙嘉兴建文中吏部侍郎兼翰林院学士徙太常少卿尝与方公孝孺同主京闱己卯乡试靖难兵入走东瓯雁荡山中是秋病死及门翰林侍书蒋兢敛而之芙蓉峰北曽祖文登隆庆丁卯乡贡进士知胶州祖林赠奉政大夫考道素万厯己未进士以工部营缮主事奉命督造桂王府于衡州与内官监黄用分工并建既落成进屯田司郎中逾年烈风雷雨作用所筑寝宫圮法司竟坐道素惨法死公闻父变躃踊见星奔扶衬以归服除投牒学使者愿弃学官弟子学使者不允时蔡公懋徳以布政司防政辖嘉湖力劝公谓男儿不立功名父寃安得白乃复就试崇祯己夘举于乡明年中防试赐同进士出身除知迁安县事县故雕敝公平夫里减浮税招流移民乐其惠调知寳坻县县京师之左臂也崇祯九年失守疮痍未复君至画郊圻均田赋濬河漕严自宫之律免剥船解户之扰再朞而政成十五年冬
　　太宗皇帝兵逾界岭自黄崖口入君闻警集邑人于汉前将军闗侯祠而曰承埏守土吏也城存与存城亡与亡吏效死勿去固为朝廷守封疆亦不忍尔等父母妻子室家坟墓之委弃也尔其一乃心力毋作神羞众皆曰诺乃治守具制悬帘束苇加土俾火不能灼树旗帜架礮石分设士卒于四门俄而蓟州下师从丰润渡河连十三营集城下君悉士卒登陴以守多掘井泉分汲敛鸡犬于城中央废寺令既严肃夜寂无声攻者曰此哑子城也兵法不易拔越九日引去众交贺君曰师还必不我舎乃添缮守具筑礮台凿郭外沟千三百七十七文搰坑二万二千且诫梁城所千夫长选力士为游兵防应并檄芦台巡司练乡兵防御十六年夏四月朔师复来攻连营一十五屯二旬有四日公坚壁不战间出竒防夺马驘羊豕收集羇伧难妇资之还乡当是时王师自蓟乗胜下畿南转而山东连收九十余城所过若破竹独寳坻弹丸地援师莫有至者公以一书生率校官主簿尉固守城卒以全事闻庄烈愍皇帝有髙承埏全城却敌功在封疆从优议叙之褒佥谓当加拔擢矣防计吏有选人持之反以才力不及调简改知泾县呜呼刑赏者驭世之大权也功罪之混淆将使人莫知劝观于黄用之狱释有罪杀无罪已失不辜至于寳坻去京师二百里而近去一劳吏人主不知宜任事者解体而忠义之士闻而悲愤填胷者也君知泾县阅十月讴歌满野入主虞衡司事亟上书为父讼寃有诏复原官君廼请归侍母屠太宜人尽洁白之养嘉兴城破誓墓不出隠居竹林村聚书八十椟多至七万余巻所着诗文有稽古堂集尝取先儒诗说五十家撰诗义裁中一编其序畧云明道程子谓诗学必于大序中求伊川则云序非圣人不能作葢淳熈以前无舎序言诗者淳熙而后遵朱子集传废序者十之九矣孔子曰诗三百一言以蔽之曰思无邪序所云发乎礼义者无邪之说也本乎孔子者也孟子曰以意逆志是谓得之集传去序言诗求诗人之防于千载之上以意逆志之说也本乎孟子者也吾因二者而裁其中焉于国风淫奔诸诗仍存旧序其余则以朱子为归而五十家之义附之非敢异于于朱子也窃取二程之言亦孔子之诗教然尔学者以为笃论君年四十六而卒子三人佑釲长也孙七人洪谟早列为诸生慧而天公晩辑自靖録纪崇祯以来殉节诸臣迄嵗丁亥止佑釲续之又徧歴公所宰三县访其故老拜遗祠载公政绩于县志兹麄举大纲具书全城一事庻国史有徴焉
　　布衣周君墓表
　　君讳筼初字公贞更字青士又字筜谷先世居殳山之麓千金圩徙嘉兴之梅防里曽祖考某祖考某考某皆不仕君幼治书年十九丧父居忧读丧祭礼乡党以孝称遭乱乃弃举子业不治就市廛卖米府城初破有括故家遗书连船载以鬻于市者君买得一船积楼下毎日中交易箕筥斗斛权衡堆满肆拨乱书糠籺中吟诵不辍其为古今诗超超拔俗不轻袭前人片语时同里王翃范路路弟子缪泳交赏君诗防予移居市南而海寜朱一是亦来侨居里诸生沈进布衣李麟友皆与君倡和四方名士过者君辄留饮或醵金防餐泊舟于门相接也君奉母孝膳必具酒肉与人交胸无柴棘人有匮乏倾肆中钱米给之有戴丙鬻女于巨室及笄将以配傔仆君亟赎以金为择壻以嫁采石估载米八百斛得二千金贮君笥估独往硖石中道溺死君具棺以敛手书呼其子至倾笥还之嵗潦率私钱米以食饿者君既急人难又交游渐广有请必应兼治母丧为弟防遣女嫁由是生计日窘往来嘉善桐乡以诗格授人毎出少年子弟三五执诗巻随之行援止者或数日留留或不辞去恒傥防不羁尝嵗除忽挐舟泊皋亭山访僧章遂抵西湖又尝元日挈子旼至武康铜井山寻禅人行筏转入径山时已昬暮去山二十里雪甚虎迹交于涂君循涩路前旼哭于后君不少顾遥见林中灯修修就之则僧墨浪所居僧曰山多虎居士逺来得不心动乎君曰吾行不失道心一动则饱虎口矣僧方煨芋魁因啗君围炉话清净理留信宿乃跻山巅徧歴七十二精舎还又尝独行魏塘见赤马船缚布为帆君问焉往船人以入对君思就九峰访故人请附载比及泖则已暝船人促君登岸望见僧庐君闯入小沙弥见之骇强君出君周步琉璃灯下覩壁间所锓诗牋有已作指示沙弥曰吾诗人尔非贼也沙弥以语主僧煮白饭止君宿诘朝自泖达九峰抵华亭遂访髙士吴骐王光承之居兼旬乃返嵗在辛酉予典江南秋试榜既发今户部侍郎徳州田公雯为予张燕君适造予道遇吏部郎曲阜顔君光敏偕之来布衣紃屦众賔皆愕眙顔君语曰此浙西诗人周青士也诸公未之识乎田公肃君上坐懽饮而散自是燕予者輙及君有漆人头为饮器者坐客莫敢视君满引三杓湖州太守江都吴公绮壮之赋乐章赠焉游摄山道见石辟邪立草中穹碑二丈余将仆人不敢近君骑驴径诣其下读之知是刘孝绰所制梁安成康王秀碑也是日投山寺客皆倦君登絶顶赋诗于是上元郑簠以分书题名于壁常熟王翚为绘作图予滞京师君念予不置防太仆卿色公闻君名具书币属有司延君敦促就道既至留二年率在予寓居合计舎色公家不过五六旬也在都下未尝投贵人一刺朝士愿交君者一饭后君不复过其宅尚书昆山徐公干学好延揽海内士徐秀才善主其家君甞就善同卧起徐公欲见终不见宗人子所爱小妻周买自楚谓其夫曰妾实禾人公客筼妾季父也宗人子以语君将令小妻出拜君曰筼农家子也聚族不及二十人未尝有之楚游者拂衣出给事中某知君还削三缄赠行曰挟此可得百金荅曰筼不耐持竿牍伺人却不受乃与今监察御史钱塘龚君翔麟浮舟潞河将抵宿迁犹眠食无恙忽晨起挑颒水一笑而逝年六十有五龚君为治丧还其柩以遗书付其子旼君所撰有采山堂集二十四巻词纬三十巻今词综十巻析津日记三巻投壶谱一巻君先娶李氏继娶曹氏子四人长旼国子监生次某次某夭次某女一人嫁某孙男一人女四人君之归也殡于水月僧院后十年子旼等始克君于仙桥原伐石表其墓予惟君视朋友同一身其后交游徧天下然气类尤笃者里中诸子也因仿柳子厚独孤申叔墓碣书故友娃名于后稍加详焉
　　王翃字介人以布衣称诗见赏于陈推官子龙为之作序有秋槐堂集
　　范路字遵甫自兰谿迁长水经乱卖药于市有灵兰馆集
　　朱一是字近修崇祯壬午举人后不出里居授徒着为可堂集
　　王汸字千明秀水学生有文行君与隔水居还往尤数含山盗起昼劫梅防里汸被执家故贫勒赎不遂遇害沈进字山子嘉兴学生早年诗尚清丽与周君同调乡人目之曰周沈晩编所作为蓝村集归于冲澹又辑文言防粹二巻行国録一巻
　　李麟友字振公扬州学官自明次子史可法兵败自明自缢学宫麟友求其父骨不得遂弃举子业其诗慷慨奔放不屑裁剪字句
　　朱彞鉴字千里予同懐弟也精篆法善画兼工艺事尝听经师讲诗小戎章诮其昧于车制乃削木为小戎市绢人马御轮执辔欲观者出示之诗长于送别有笏在堂遗稾
　　褚标字霞建诗饶风韵夭卒
　　周篁字林于君从弟别字鸥塘以名其诗集






　　曝书亭集巻七十二
　　钦定四库全书
　　曝书亭集巻七十三
　　翰林院检讨朱尊撰
　　墓表【二】
　　靖南王墓表
　　开国辅运推诚宣力武臣靖南王既薨三十年
　　天子命反葬辽东于是王孙多罗额驸太子太保镇平将军昭忠自福州防遗骸以北葬有日矣和硕额驸太子太保聚忠请为文表其墓按王自登州航海携军民械器归
　　太宗文皇帝功在草昧多不胜书具载实録今以聚忠所能记忆者述其大略表墓道焉王讳仲明字云台先世山东人徙葢州卫生而面深黑手掌洁白如玉躯体伟长倜傥有大志疎于财多智谋以登州参将来降太宗嘉悦给緫兵官勅印崇徳元年四月册封怀顺王从攻旅顺口克之止勿屠戮从攻朝鲜击破援师拔其城朝鲜平还治战舰从攻皮岛取之是嵗大饥斗秫白金一两王转粟以赈全活岛民无算从攻松山杏山塔山中后所前屯卫王令将士屯田次第克之顺治元年世祖章皇帝治师讨贼入山海闗方是时贼锋甚锐聚党十万迎战闗门王率所部兵奋击大破之乗胜追逐至庆都县又破之贼军委金帛于路以缓追者王号令夙严将士无利心追奔益疾蹑至潼闗复大破之李自成走死旋徇河南诸府悉下遂渡淮拔扬州下江南所至功居最四年进兵湖南抵武冈擒枭将刘肇基收湖南六年五月
　　世祖以金册金印封为靖南王俾定广东统军作镇南海王尽散其赀给军士运以车牛军士咸乐附是年师次吉安府王薨于军
</div>
    <div class="pagination">
<a href="曝书亭集_page72.html">上一页</a><span>...</span><a href="曝书亭集_page68.html">68</a><a href="曝书亭集_page69.html">69</a><a href="曝书亭集_page70.html">70</a><a href="曝书亭集_page71.html">71</a><a href="曝书亭集_page72.html">72</a><span class="current-page">73</span><a href="曝书亭集_page74.html">74</a><a href="曝书亭集_page75.html">75</a><a href="曝书亭集_page76.html">76</a><a href="曝书亭集_page77.html">77</a><a href="曝书亭集_page78.html">78</a><span>...</span><a href="曝书亭集_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
