<!DOCTYPE html>
<html>
<head>
    <meta charset="UTF-8">
    <title>王文端公集 - 第 28 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文端公集 - 第 28 页/共 35 页</h1>
    <div class="content">　　秪云燕谷暖无奈夜漫漫一别黄金屋长封白玉棺山空秋月碧沙冷夕霜繁纵有邹生律难吹万古寒 

　　其五 

　　桂殿芳仪远椒涂大礼成尊曾弗逮养哀乃会兼荣帝寝裳衣袝仙銮葆吹迎焄蒿关圣念风木不胜情 

　　其六 

　　仙游何处所来去渺难期梦化双龙合神从八骏驰星虹迷华渚风雨暗瑶池陟降陵原上唯应老鹤知 

　　其七 

　　紫宫推佑启彤管着仪刑婉嫕容如在沉冥梦不醒松楸含密恨苹藻荐芳馨落日空山里周庐拥百灵 

　　其八 

　　宝婺韬精久今看近紫微望云开帐殿卜日启泉扉穴有新封检山藏旧赐衣慈灵来帝侧髣髴见乘騩 

　　其九 

　　轩后遗弓日湘灵鼓瑟秋鼎成丹气散曲罢彩云收竹泪含愁迥龙颜抱恸幽古今无限恨怅望水东流 

　　其十 

　　尧门曾积庆禹穴此栖神扈跸千官从迎銮万乘亲云埋金翡翠霜卧石麒麟哀思浑难写歌成薤露新 

　　○再游天宁寺次韵 

　　野寺青山近何嫌出郭频塔高云不碍树老鹤相亲茗啜松花细经翻贝叶新尽能谐吏隐宁复厌僧贫 

　　○和魏中丞忧旱 

　　经春无滴雨入夜每占星旱魃骄方甚饥民涕欲零土膏千里赤烟缕数家青安得桑林祷回天惠至宁 

　　○和魏中丞喜雨 

　　赖存贤开府忧民似拯焚清风驱溽暑和气酿油云解泽千岩沛欢声四野闻□农谐所愿志喜愧无文 

　　◆五言排律 

　　御河水泮 
　　赐扇 
　　北郊礼成 
　　恭祀永陵 
　　应制题扇三首 
　　大阅应制 
　　送陈少傅致仕 
　　送田广文辞官归闽 
　　送张令擢民部如京 
　　送胡民部出守□中 
　　送刘太史使秦藩便道省觐 
　　赠屈郡丞侍亲西还 
　　贺封大中丞邵公 
　　寿张太史父 
　　寿社友李文学 
　　寿郭藩相母 
　　占雨不应 

　　○御河水泮 

　　灵沼环清禁东风早得春晴□氷解玉暖逼浪翻银浩浩仙源迥溶溶帝泽新溪花方待雨岸草欲抽茵日月双开镜鱼龙鳞波沿流去远分向万池匀 

　　○赐扇 

　　朱夏乘时正枫宸赐扇同纶音传殿上宝箑出宫中月湛氷纨丽天题锦字工彩纹金错落素干玉玲珑秉轴思臣节分麾仰帝功手援天下暍八表共仁风 

　　○北郊礼成 

　　肇祀从皇祖銮舆目建章晨锺催虎贲晓仗翼龙骧地像钟山北天开易水旁勾陈连紫极辅弼佐玄堂芝盖轻飙度仙盘湛露瀼神祗配二后礼乐冠三皇星斗瑶坛烂风云玉佩王?将荐馨宁黍稷列瑞有圭璋柴望宗虞帝登封陋汉皇百灵歆受职一气俨升香丹匮金符秘朱函宝录藏坤维奠基固国祚卜年长日抱螭头转天回雉尾翔羽林蒙大赉侍从赋长杨惭愧臣才拙惟应献我将 

　　○恭祀永陵 

　　龙驭升遐后乌号堕世长园陵白日閟宫殿紫云藏四表功犹在三年慕未忘鸿图隆继述时祀肃蒸尝万乘旌旗集千官剑佩蹡几筵陈俎豆簪冕奉圭璋仙乐笙镛盛金罍秬鬯芳孝思融圣念礼数陋王章露下蓂阶湿风生蕙砌香玄关蹲虎豹丹壑降鸾凰烟绕銮舆上神归帝座傍行人遥拜处日暮万山苍 

　　○应制题扇 【 三首】 

　　芝兰并瑞 

　　晔晔灵葩灿敷华禁苑中同心君子契异瑞圣王逢岂独人和茂还因孝感通锦屏依爱日绣幕合祥风接颖瞻尧砌摽奇陋汉宫卿云如有意长护万年丛 

　　杏林春燕 

　　上林回淑气海燕总先知晴画承颜色春风振羽仪曲江曾此地新社若为期红向花间掠烟从柳外披联翩高拂汉对语近依惟欲趁凉秋去常怀恋主私 

　　寒葩竞爽 

　　积素凝芳萼氷霜惨自任秾殊金谷艳爽并玉堂阴香细垂帘静珠明照殿深灵根堪作杖幽意总归琴澹泊浑忘味凄清足赏吟宫花千万树宁识岁寒心 

　　○大阅应制 

　　帝德光天下皇情轸日中车书方会禹靺鞈欲临□夙驾刚辰吉春搜旷典崇风尘清辇路日月辟惟宫扈从千官集腾骧万队充摐金声振野飞旆势摩空八阵龙蛇合重围虎豹丛轩辕军令肃骠骑将材雄绣带缘纹兽金鞭走玉骢弯弓明月满舞剑落霜融七萃精神奋中权节制通丽谯观列鹤原野见非熊驾驭纡长策讴思掩大风舆图天作幕豪杰海为笼濯濯声灵远洋洋霈泽丰兵惟不战胜道以止戈隆但洽陶唐化宁夸汉武功思文兹拟颂敢谓契宸聪 

　　○送陈少傅致仕 

　　华岳雄西土岷江据上游扶舆锺间气申甫继前庥会本贞元合形非梦卜求文章卑晋魏道术掩韩欧紫闼宣纶密青宫辅德遒阶崇联玉席名重复金瓯日月光帷幄星辰近冕旒论思推傅说顾命属留侯终始君臣义安危社稷谋丙功洵不伐范志亶先忧吐握勤民事寅恭赞帝猷补天忠作石济世道为舟玄斡玑衡正苍生疢疾瘳万方归夑理羣品荷甄收翊亮精神着都俞宠眷优鸣珰陪镐晏列戟扈宸游蟒服频裁锦驼羹数赐羞奎章绚五色华榜丽双蚪骈锡恩荣渥长祥庆泽流凤毛纡羽翰麟笔绍弓裘伊陟贤维肖祁奚盛可侔孤贞持汉□五福敛箕畴龙马精神徤庄椿岁月修台躔初转甲华旦正宜秋琼岛晴霞度金盘玉露稠冈陵交献颂海屋几添筹报国真丹悃归田尚黑头衣冠纷祖帐旌节拥星邮蹔拟徽音远频繁睿旨留禁中思颇牧天下想伊周司马中兴宋园公晚定刘伫看宣室诏旌币到林丘 

　　○送田广文辞官归闽 

　　抗疏辞荣禄翛然出帝畿二毛怜暮景寸草惜春晖座泠青毡撤江空画舫归长风吹迭鼓斜日挂征旗拥传行何迅横经事巳违闽花当径发越鸟傍人飞路入神仙宅尘清太史騑板舆明昼锦石室敞秋扉开宴鸠为杖承欢彩作衣德星纷聚瑞闾里亦光辉 

</div>
    <div class="pagination">
<a href="王文端公集_page27.html">上一页</a><span>...</span><a href="王文端公集_page23.html">23</a><a href="王文端公集_page24.html">24</a><a href="王文端公集_page25.html">25</a><a href="王文端公集_page26.html">26</a><a href="王文端公集_page27.html">27</a><span class="current-page">28</span><a href="王文端公集_page29.html">29</a><a href="王文端公集_page30.html">30</a><a href="王文端公集_page31.html">31</a><a href="王文端公集_page32.html">32</a><a href="王文端公集_page33.html">33</a><span>...</span><a href="王文端公集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
