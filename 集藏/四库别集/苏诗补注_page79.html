<!DOCTYPE html>
<html>
<head>
    <meta charset="UTF-8">
    <title>苏诗补注 - 第 79 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 79 页/共 94 页</h1>
    <div class="content">　　学语雏莺在柳隂临行呼出翠帷深通家不隔同年面【施氏注墨迹注云文之与南圭令弟同年】得路方知异日心趁着春衫游上苑要求国手教新音岭梅不用催归骑截须防旧所临【公自注文之尝倅韶】
　　【慎按施氏原注云隂字韵四诗墨迹笔札皆精絶楮墨如新而毎诗皆丁宁至切勿以示人盖公平生以文字招谤蹈祸虑患益深然海南之役竟不免焉吁可叹哉此段新刻本删去今补録】
　　周循州彦质在郡二年书问无虚日罢归过惠为余留半月既别和此诗追送之
　　我见异人且得异书挟书从人何适不娱罗浮之趾卜我新居子【一作而】非徳三顾我庐
　　异人异书【施氏原注引袁山松汉书云王充作论衡蔡邕始得之其后王朗为防稽守又得其书及还许下时人称其才进曰不见异人当得异书】
　　防酒茘蕉絶甘分珍虽云晚接数面自亲海隅一笑岂云无人无酒酤我或乞其邻
　　将行复止眷言孜孜茍有于中倾倒出之奕奕千言粲焉陈诗觞行笔落了不容思
　　丱妙侍侧两髦丫分歌舞夀我永为欢欣曲终凄然仰视浮云此曲此声何时复闻
　　丱妙【即指前章临行所出小鬟也】
　　击鼓其镗船开艣鸣顾我而言雨泣载零子卿白首当还西京辽东万里亦归管宁
　　管宁【三国志魏管宁传初至辽东公孙度虚馆以之文帝即位征宁遂将家属浮海还郡】
　　感子至意托辞西风吾生一尘寓形空中愿言谦亨君子有终功名在子何异我躬
　　慎按以上六章和渊明答厐参军韵施氏原本不载新刻本载和陶巻中合成一首今从别本分六章毎章八句据寓惠集分编于此
　　种茶
　　松间旅生茶己与松俱瘦茨棘尚未容防翳争交构天公所遗弃百嵗仍穉幼紫笋虽不长孤根乃独夀移栽白鹤岭土软春雨后弥旬得连隂似许晚遂茂能忘流转苦戢戢出鸟咮未任供舂【一作臼】磨且可资摘嗅千团输大官百饼衒私鬬何如此一啜有味出吾囿
　　白鹤山新居凿井四十尺遇磐石石尽乃得泉
　　海国困蒸溽新居利髙寒以彼陟降劳易此寝处干【一作安】但苦江路峻常惭汲腰酸矻矻烦四夫硗硗斵层峦弥旬得寻丈下有青石盘终日但迸火何时见飞澜丰我粲与醪利汝椎与钻山石有时尽我意殊未阑今朝僮仆喜黄土复可抟晨缾得雪乳暮罋停氷湍我生类如此何适不艰难一勺亦天赐曲肱有余欢
　　陟降【柳子厚井铭崖岸峻厚旱则水益逺人陟降大难】矻矻【白居易诗披沙复凿石矻矻无冬春】
　　三月二十九日二首
　　南岭过云开紫翠北江飞雨送凄凉酒醒梦回春尽日闭门隠几坐烧香
　　门外橘花犹的皪墙头茘子己斓斑树暗草深人静处巻帘欹枕卧看山
　　【慎按危太朴惠州东坡书院记白鹤峯新居成权臣闻公之安于惠再责授琼州别驾昌化军安置四月发惠州自此以下皆谪海南诗】
　　苏诗补注巻四十
　　钦定四库全书
　　苏诗补注巻四十一　翰林院编修查慎行撰古今体诗四十三首【起绍圣四年丁丑四月自惠州谪昌化军安置尽是年十二月】吾谪海南子由雷州被命即行了不相知至梧乃闻尚在藤也旦夕当追及作此诗示之
　　九疑聨绵属衡湘苍梧独在天一方孤城吹角烟树里落月【一作日】未落江苍茫幽人拊枕坐太息我行忽至舜所藏江边父老能説子白须红颊如君长莫嫌琼雷隔云海圣恩尚许遥相望平生学道真实意岂与穷达俱存亡天其以我为箕子要使此意留要【一作遐】荒他年谁作舆地志海南万里【一作古】真吾乡
　　谪海南【宋史哲宗本纪绍圣四年闰二月甲辰以三省言再贬苏轼移昌化军安置】子由雷州【哲宗本纪绍圣四年二月癸未再贬苏辙化州别驾安置于雷州颍滨遗老传初以本官出知汝州再谪知袁州未至降分司南京筠州居住居三年责授化州别驾雷州安置元和郡县志梁武分合浦郡置合州唐贞观八年改雷州国史补云春夏有雷秋则伏地中谓之雷公投荒録云以雷声近在檐宇间故名州九域志雷州海康郡属广南西路至琼州四百里】梧【汉书地理志苍梧越地秦属桂林元封中置十三州刺史交州刺史部七郡其一苍梧元和郡县志属岭南道武徳五年于苍梧郡置梧州】藤【太平寰宇记隋永平郡唐武徳四年置藤州开寳七年移州于大江西岸东至梧州二百五里】九疑【元结九疑图记九疑山方二千余里四州各近一隅世称九峯相似望而疑之谓之九疑亦云舜登九峯疑禹而悲从臣作九悲之歌因谓之九疑九峯殊极髙大逺望皆可见也】衡湘【元和郡县志吴分长沙为衡阳湘东二郡徐灵期南岳记衡山周回八百里湘中记湘水在衡州城东源出兴安县阳海山至分水岭北流为湘至此又北流入长沙界】舜所藏【礼记舜葬于苍梧之野元和郡县志道州延唐县在州东一百里九疑山在县东南舜所葬也】琼海【琼州志儋州北有沦水西流十里为大江南流入海是为琼海太平寰宇记琼州北十五里极大海泛大船使西风凡三日三夜到崖门从崖门山入小江一日至新防县如无西南风无由渡海却回船本州石濩水口住泊】
　　丁丑嵗予谪海南子由亦贬雷州五月十一日相遇于藤同行至雷六月十一日相别渡海余时病痔呻吟子由亦终夕不寐因诵渊明诗劝余止酒乃和原韵因以赠别庶几真止矣
　　时来与物逝路穷非我止与子各意行同落百蛮里萧然两别驾各携一穉子子室有孟光我室惟法喜相逢山谷间一月同卧起茫茫海南北粗亦足生理劝我师渊明力薄且为己微疴坐杯酌止酒则瘳矣望道虽未济隐约见津涘从今东坡室不立杜康祀
　　慎按此诗施氏原本不载考题中嵗月乃初谪海外时作今从和陶巻中分编于此又按王宗稷年谱丁丑三月先生责琼州别驾五月至雷有雷州诗八首傅纪年録亦云丁丑五月与子由同行至雷作雷州诗以愚考之谱録皆非也雷州八首本秦少游作粤俗风俗殊旧时日南郡二首今载淮海集中乃雷阳书事五首之二白发坐钩党等六首淮海集中海康书事十首之六不知何以窜入公集因仍踵讹久而不察所当亟为删去者也或诘余曰八章彼此亘载安知非苏诗讹编秦集乎应之曰某所据者史传及诗序非臆説也按宋史秦观传绍圣初坐党籍再贬郴州徙雷州徽宗立始放还至藤而卒此少游居雷之嵗月也先生诗题云与子由五月十一日相遇于藤同行至雷六月十一日相别渡海此先生过雷之月日也今观诗中多侨居此土因时纪事之语故防为秦作无可疑者若东坡则逺谪海外何云南迁濒海州计其住海康不过旬月何云灌园以糊口六月渡海七月初已至儋州何当有篱落秋暑中黄甘遽如许海康腊己酉东风己如云等句再考宋文鉴第二十巻诗类中所选海康书事五首皆系秦作不云东坡作则又余説之确证也八首入他集亘见巻特辨正
　　附子由次韵
　　少年无大过临老重复止自言衰病根恐在酒杯里今年各南迁百事付诸子谁言瘴雾中乃有相逢喜连牀闻动息一夜再三起泝流俯仰得此病竟何理平生不尤人未免亦求已非酒犹止之其余真止矣飘然从孔公乗桴南海涘路逢安期生一笑千万祀
　　行琼儋间肩舆坐睡梦中得句云千山动鳞甲万谷酣笙钟觉而遇清风急雨戏作此数句
　　四州环一岛百洞蟠其中我行西北隅如度月半弓登髙望中原但见积水空此生当安归四顾真途穷眇观大瀛海坐咏谈天翁茫茫太仓中【一本作区区魏中梁】一米谁雌雄幽懐忽破散咏啸来天风千山动鳞甲万谷酣笙钟安知非羣仙钧天宴未终喜我归有期举酒属青童急雨岂无意催诗走羣龙梦云忽变色笑电亦改容应怪东坡老顔衰语徒工久矣此妙声不闻蓬莱宫
　　四州【元和郡县志汉武帝始置朱崖儋耳二郡唐贞观中以崖州之琼山县置琼州贞元中升都督府以儋崖振万四州隶焉太平寰宇记贞观五年岭南节度使李复请琼崖振儋万五州招讨游奕使宋开寳六年割崖州之地隶琼州改振州为崖州九域志广南西路琼山郡军事治琼山县同下州昌化军万安军朱崖军为四州】一岛【琼州志黎母山在琼州南界黎人居山四旁内为生黎外为熟黎大扺四州各占岛之一陲而山极髙洞极深生黎之巢人迹罕至】积水空【外纪东坡在儋耳自书云吾始至南海环视天水无际凄然伤之曰何时得出此岛也已而思之天地在积水中九州在大瀛海中中国在少海中有生孰不在岛者】妙声【乐府解题水仙撡旧説成连先生与伯牙至蓬莱山闻海水汲汩漰澌声山林窅防羣鸟悲号乃援琴而歌之遂为天下妙手】
　　附子由次韵【栾城集题云次韵子瞻过海】
　　我迁海康郡犹在寰海中送君渡海南风帆若张弓笑揖彼岸人回首平生空平生定何有此去未可穷惜无好勇夫从此乗桴翁幽子疑龙鰕牙须竟谁雄闭门亦勿见一齅同香风晨朝饱粥饭洗钵随僧钟有问何时归兹焉若将终居家出家人岂复怀儿童老聃真吾师出入初犹龙笼樊顾甚密俛首姑尔容众人指我笑缰锁无此工一瞬千佛土相期兠率宫
　　次前韵寄子由
　　我少即多难邅囘一生中百年不易满寸寸弯强弓老矣复何言荣辱今两空泥洹尚一路【公自注古语云什方薄伽梵一路湼槃门梵语泥洹此云湼槃】所向余皆穷似闻崆峒西仇池迎此翁胡为适南海复驾垂天雄下视九万里浩浩皆积风回望古合州属此琉璃钟离别何足道我生岂有终渡海十年归方镜照两童还乡亦何有暂假壶公龙峨眉向我笑锦水为君容天人巧相胜不独数子工指防昔游处蒿莱生故宫
　　百年易满【李白诗白日何短短百年苦易满】泥洹【楞严经如一众生未成佛终不于此取泥洹又云什方薄伽梵一路湼槃门二语亦出楞严经先生以为古语盖失记耳】崆峒【元和郡县志崆峒山一名筓头山在原州城西即黄帝谒广成子学道处】古合州【元和郡县志梁武帝分合浦郡置合州大同末以合肥县为合州此为南合州太平寰宇记雷州海康郡汉合浦之徐闻县地唐武徳四年复置南合州贞观元年改东合州八年改雷州东至海岸二十里南至海一百三十里递角场琼州对岸东南泛海入琼西南泛海至儋】琉璃钟【楞严经犹如有人取琉璃椀合其两眼虽有物合而不留碍】
　　过海得子由书
　　经过废来久有弟忽相求门外三竿日江闗一叶秋萧踈悲白发漫浪散穷愁世事江声外吾生幸自休慎按此诗施氏原本不载新刻本载续补下巻今因题类编于此
　　安期生【并引】
　　安期生世知其为仙者也然太史公曰蒯通善齐人安期生生尝以策干项羽羽不能用羽欲封此两人两人终不肯受亡去予毎读此未尝不废书而叹嗟乎仙者非斯人而谁为之故意战国之士如鲁连虞卿皆得道者欤
　　安期本策士平日交蒯通尝干重瞳子不见隆凖公【一作翁】应如鲁仲连抵掌吐长虹难堪踞牀洗宁挹【疑当作揖】扛鼎雄事既两大缪飘【一作漂】然籋遗风乃知经世士出世或乗龙岂比山泽臞忍饥噉栢松纵使偶不死正堪为仆僮茂陵秋风客望祖【别本作祀者讹】犹蚁蠭海上如瓜枣可闻不可逢
　　望祖【韵语阳秋云汉武好大喜功黩武嗜杀而乃斋戒求仙毕生不倦可谓痴絶李颀王母歌云若使链魄去三尸后当见我天皇所观武帝所为岂能链去三尸者乎善哉东坡之论也安期与羡门乗龙安在哉茂陵秋风客劝尔麾一杯帝乡不可期楚些招归来言武帝非得仙之姿也又有安期生诗云尝干重瞳子不见龙凖翁又云茂陵秋风客望祖犹蚁蠭言安期尚不肯见髙祖而肯见武帝乎其薄武帝甚矣○慎按此诗前半以不见隆凖公句为眼后云望祖正与前相应施氏注谓望祖讹当作望祀改此一字全首索然无气色矣读书无识辄欲妄改古人名句可发一笑】
　　儋耳山【一本作松林山】
　　突兀隘空虚他山总不如君看道旁石尽是补天余儋耳【后汉明帝纪注引杨浮异物志儋耳南方夷生则镂其颊皮上连耳匡分为数支状似鸡肠累累下垂至肩宾退録儋耳本朱崖地在中国极南而山海经云儋耳之国在大荒北则是极北别有一儋耳朱崖之名盖晚出云琼州府志儋州城西髙麻都有儋耳城遗址唐平萧铣置儋州始迁治城东天寳元年改昌化郡宋改昌化军南渡后废为宜伦县】
　　慎按曹能始名胜志松林山在儋州北二十里即隋志之藤山也而附载此诗于后不知能始何据今从施氏原注遗诗巻中移编于此
　　夜梦【并引】
　　七月十三日至儋州十余日矣澹然无一事学道未至静极生愁夜梦如此不免以书自怡
　　夜梦嬉游童子如父师检责惊走书计功当毕春秋余今乃粗及桓庄初怛然悸寤心不舒起坐有如挂钩鱼我生纷纷婴百缘气固多习独此偏弃书事君四十年仕不顾【一作愿】留书绕纒自视汝与丘孰贤易韦三絶丘犹然如我当以犀革编
　　鱼挂钩【按昌黎诗归舍不能食有如鱼中钩新刻本改中钩为挂钩以迁就注脚今驳正慎按本集谢表云四月十九日起离惠州七月二日已至昌化军讫与本题正合】
　　迁居之夕闻邻舍儿诵书欣然而作
　　幽居乱鼃黾生理半人禽跫然已可喜况闻弦诵音儿声自圆美谁家两青衿且欣集齐咻未敢笑越吟九龄起韶石姜子家日南吾道无南北安知不生今海濶尚挂斗天髙欲横参荆榛短墙缺灯火破屋深引书与相和置酒仍独斟可以侑我醉琅然如玉琴
　　鼃黾【杜甫诗世自轻骅骝吾方杂蛙黾】
　　梦归惠州【一本无此二字】白鹤山居作
　　痿人常念起夫我岂忘归不敢梦故山恐兴坟墓悲生世本暂寓此身念念非鹅城亦何有偶拾【一作舍讹】鹤毳遗穷鱼守故沼聚沫犹相依大儿当门户时节供丁推梦与邻翁言悯然怜我衰往来付造物未用相招麾鵞城【即惠州也本集潜珍阁铭蔚鵞城之南麓公自注引旧图经云罗浮山北抵鵞城是也名胜志相传初立州时有木鵞浮至江上因号鵞城】
　　慎按此诗和渊明还旧居韵施氏原本不载今从和陶巻中分编
　　和陶赠刘柴桑韵二首
　　万刼亘起防百年一踟躇漂流四十年今乃言卜居且喜天壤间一席亦吾庐稍理兰桂丛尽平狐兔墟黄橼出旧枿紫茗抽新畬我本早衰人不谓老更劬邦君助畚锸邻里通有无竹屋从低深山窗自明疎一饱便终日髙眠忘百须自笑四壁空无妻老相如
　　慎按和渊明赠刘柴桑诗二首施氏原注本止载周字韵一首今从续补巻中类编于此
　　红藷与紫芋远揷墙四周且放幽兰春莫争霜菊秋穷冬出罋盎磊落胜农畴淇上白玉延【公自注淇上出山药一名玉延】能复过此不一饱忘故山不思马少游
　　藷芋【太平寰宇记儋州风俗占藷芋之熟纪天文之嵗琼州志琼山在县南六十里下有白石村土石皆白如玉而润种藷芋特肥美藷有红白甜三种芋即食货志之蹲防也】
　　劝农【并引】
　　海南多荒田俗以贸香为业所产秔稌不足于食乃以藷芋杂米作粥糜以取饱予既哀之乃和渊明劝农诗以告其有知者
　　咨尔汉黎均是一民鄙夷不训夫岂其真怨忿刼质寻戈相因欺谩莫诉曲自我人
　　贸香【南方草木状蜜香沈香鸡骨香黄熟香栈香青桂香马蹄香鸡舌香此八物同出于一树欲取香伐之经年其根干枝节各有别色也木心与节坚黒沈水者为沈香与水面平者为鸡骨香根为黄熟香干为栈香细枝未烂者为青桂香其节根轻而大者为马蹄香其花成实乃香为鸡舌香乃珍异之木也琼州志黎峒产木颇类椿及榉柳叶似橘花白子若槟榔大如桑椹土人谓之蜜香欲取者先防其积年老根经嵗朽烂而木心与枝节不壊者即香也】黎民【琼州志云五指山在安定县南一云黎母山黎人居山四旁内为生黎外为熟黎方舆志生黎各有洞主贝布为衣两幅前后为裙掩不至膝椎髻额前男文臂腿女文身面】鄙夷【韩愈罗池庙碑记柳侯为州不鄙夷其民动以礼法】
　　天祸尔土不麦不稷民无用物珍怪是植播厥熏木腐余是穑贪夫汚吏鹰摰狼食
　　岂无良田膴膴平陆兽踪交缔鸟喙谐穆惊麏朝射猛豨夜逐芋羮藷糜以饱耆宿
　　听我苦言其福永久利尔耝耜好尔邻偶斩艾蓬藋南东其畆父兄搢梃以抶游手
　　天不假易亦不汝匮春无遗勤秋有厚冀云举雨决妇姑毕至我良孝爱袒跣何媿
　　逸谚戏侮博奕顽鄙投之生黎俾勿冠履霜降稻实千箱一轨大作尔社一醉醇美
　　作社【杜甫诗今年大作社拾遗能住否】
　　慎按以上六首施氏原本不载新刻本和陶巻中合为一首今从陶集分六章毎章八句分编于此
　　附子由次韵【栾城后集题云子瞻和渊明劝农诗六首哀儋耳之不耕子居海康农亦甚惰其耕者多闽人也然其民甘于鱼鳅虾蟹故蔬菓不毓冬温不雪衣被吉贝故艺麻而不绩生蚕而不织罗纨布帛仰于四方之负败工习于鄙朴故用器不作医夺于巫鬼故方术不治子居之半年凡覊旅之所急求皆不获故亦为此篇以告其穷庶或有劝焉】
　　我迁海康实编于民少而躬耕老复其真乗流得坎不问所因愿以所知施及斯人
　　我行四方稻麦黍稷果蔬蒲荷百种咸植粪溉耘耔乃复有穑尔独何为闭口而食
　　掇拾于川搜捕于陆俯鞠妇子仰荐昭穆闽乗其媮载来逐逐计无百年谋止信宿
　　我归无时视汝长久孰为沮溺风雨相耦筑室东皋取足南畆后稷为烈夫岂一手
　　斵木陶土器则不匮绩麻缫蠒衣则可冀药饵具前病安得至坐而告穷相视徒媿
　　莫为之先冥不谓鄙一夫前行百夫具履以为不信出视同轨期尔十年风变而美
　　和陶九日闲居【并引】
　　明日重九雨甚展转不能寐起索酒和渊明一篇醉熟昏然殆不能佳也
　　九日独何日欣然惬平生四时靡不佳乐此古所名龙山忆孟子栗里懐渊明鲜鲜霜菊艳溜溜糟牀声闲居知令节乐事满余龄登髙望云海醉觉三山倾长歌振履商起舞带索荣坎坷识天意淹留见人情但愿饱秔稌年年乐秋成
　　慎按此诗施氏原本不载诗中有登髙望云海之句故知此诗为海外作今从和陶巻中分编
　　闻子由瘦【公自注儋耳至难得肉】
　　五日一见花猪肉十日一遇黄鸡粥土人顿顿食藷芋荐以薰鼠烧蝙蝠旧闻蜜唧尝呕吐稍近虾蟇缘习俗十年京国厌肥羜日日烝花压红玉从来此腹负将军【公自注俗谚云大将军食饱扪腹而叹曰我不负汝左右曰将军固不负此腹此腹负将军未甞出少智虑也】今者固宜安脱粟人言天下无正味蝍蛆未遽贤麋鹿海康别驾复何为帽寛带落【一本作带寛帽落】惊童仆相看防作两臞仙还乡定可骑黄鹄
　　黄鸡粥【未详】食藷【南方草木状珠崖之地人皆不业耕稼惟掘地种甘藷秋熟收之蒸晒切如米粒以充粮糗是名藷粮本草薯蓣一名土藷即山药也因唐代宗名预改为藷药又因宋英宗名署改为山药】
　　附子由次韵
　　多生习气未除肉长安夜眠嬾食粥屈伸久已效熊虎倒挂渐拟同蝙蝠众笑忍饥长杜门自恐暮年还入俗经旬辄瘦骇邻父未信脑满添黄玉海夷旋觉似齐鲁山蕨仍堪尝菽粟孤船防复见洲渚小车未用安羊鹿海南老兄行尤苦樵爨长须同一仆此身所至即所安莫问归期两黄鹄客俎经旬无肉又子由劝不读书萧然清坐乃无一事
　　病怯腥咸不买鱼尔来心腹一时虚使君不复怜乌攫属国方将掘防余老去独收人所弃悠【一作游】哉时到物之初从今免被孙郎笑绛帕防头读道书
　　心腹一时虚【老子虚其心实其腹】
　　去嵗与子野游逍遥堂日欲没因并西山叩罗浮道院至已二鼔矣遂宿于西堂今嵗索居儋耳子野复来相见作诗赠之
　　往嵗追欢地寒窻梦不成笑谈惊半夜风雨暗长檠鸡唱山椒晓钟鸣霜外声只今无【一作那】复见髣髴似三生
　　慎按此诗施氏原本不载新刻载续补下巻据题当是丁丑冬作今编次于此
　　停云【并引】
　　自立冬以来风雨无虚日海道防絶不得子由书乃和渊明停云诗以寄
　　停云在空【一作东】黯其将雨嗟我怀人道修且阻眷此区区俯仰再抚良辰过鸟逝不我伫
　　过鸟【杜甫诗余生如过鸟】
</div>
    <div class="pagination">
<a href="苏诗补注_page78.html">上一页</a><span>...</span><a href="苏诗补注_page74.html">74</a><a href="苏诗补注_page75.html">75</a><a href="苏诗补注_page76.html">76</a><a href="苏诗补注_page77.html">77</a><a href="苏诗补注_page78.html">78</a><span class="current-page">79</span><a href="苏诗补注_page80.html">80</a><a href="苏诗补注_page81.html">81</a><a href="苏诗补注_page82.html">82</a><a href="苏诗补注_page83.html">83</a><a href="苏诗补注_page84.html">84</a><span>...</span><a href="苏诗补注_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
