<!DOCTYPE html>
<html>
<head>
    <meta charset="UTF-8">
    <title>忠靖集 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>忠靖集 - 第 13 页/共 13 页</h1>
    <div class="content">　　制曰国家褒荣臣下而推恩及其母者盖重其所出且以劝孝也尔廖氏子夏原吉为户部尚书恪共厥职于兹有年笃实端谨益勤弗懈推原所自实由令善服兹荣命其懋钦哉 
　　制曰国家褒宠臣下而推及其祖父者所以嘉善而广恩也户部尚书夏原吉故祖希政恭俭淳笃藴德不施诒厥孙子光辅予治溯其所自宜有褒荣特赠尔为资政大夫户部尚书其承宠命永绥后人 
　　制曰君之于臣褒荣之命及其先世者所以溥仁恩而隆敦本之义尔刘氏孙夏原吉为户部尚书弼予治化劳効有称皆由尔积善诒谋式克臻此嘉念所及宜锡显褒特赠尔为夫人其服茂恩永光泉壤 
　　制曰国家推恩臣下既褒荣于其亲而必及其伉俪者所以奬贤而厚人伦也户部尚书夏原吉妻郑氏柔淑静恭克勤内助今特封尔为夫人服此恩荣永光闺阃钦哉 
　　洪熙元年正月十一日奉天承运皇帝制曰朕祗绍鸿图懋兴至治永言翊赞眷在老成矧傅元良必简于忠贤总邦赋必资于惇实兼是三职属我旧人咨尔太子少傅户部尚书夏原吉和厚坦亮雍容详雅事我祖考三十余年勤慎靖共久而不懈秉德执义夷险一心惇爱民之志达为国之经温然君子之风蔼然众臣之表今特命尔为荣禄大夫少保兼太子少传户部尚书惟予急治之时尤切倚毗之意勿虑崇高而难入勿以有所从违而或怠书曰予违汝弼汝惟钦哉若辅太子必以德厚民生必以仁维时显庸皆原先帝之意懋尔令绩庶副治平之期汝惟懋哉 
　　初任户部四川部主事　二任户部右侍郎　三任户部左侍郎　四任户部尚书　五任太子少传户部尚书　今任少保兼太子少傅户部尚书 
　　制曰夫妇人伦之始故朝廷推恩臣下而必及其家室虽以奬贤劳亦以重大伦也少保兼太子少傅户部尚书夏原吉妻夫人郑氏静厚有德内助克贤虽在先朝常被恩命今原吉兼职传保尔亦宜从夫人之贵特申封尔为夫人益茂钦承崇光闺阃 
　　制曰臣之仕而能任国重事则国家推恩必及其亲斯固以宠贤者亦嘉其有先德焉少保兼太子少传户部尚书夏原吉故父赠资政大夫户部尚书时敏博学笃行表仪后进崇善弘庆埀裕方来致国显庸在其贤子积勤之已久宜褒荣于所生今特加赠尔为荣禄大夫少保兼太子少传户部尚书尚克歆承永光幽壤 
　　制曰夫亲之爱其子与子之孝其亲者莫不欲贵也斯皆本诸天性故君之体臣因其所欲而推恩焉少保兼太子少傅户部尚书夏原吉故母封夫人廖氏有德有仪敦隆母道爰有贤子显庸于朝盖享禄者三十年常受封于先朝矣今尔子既兼职傅保母以子贵特加赠尔为一品夫人锡贲九原尚其歆服 
　　制曰国家令典羣臣劳于君事者咸得推恩荣其祖考矧老成誉望之臣而方属之以重任者哉少保兼太子少傅户部尚书夏原吉故祖赠资政大夫户部尚书希政惇德励行晦迹丘园善庆所锺用生贤孙厯官三纪成绩具着顾时朝列实我名臣因劳推恩宜隆所自今特加赠尔为荣禄大夫少保兼太子少传户部尚书灵其有知服兹荣命 
　　制曰为欲其臣尽忠于国则必体其心而从其志自古圣王知人情之莫不孝于其亲也制推恩之典以伸奬劝之意朕方任贤德以辅治则必有以荣其亲而惬其志少保兼太子少传户部尚书夏原吉祖妣赠夫人刘氏积善垂庆笃生贤孙朕方付之重任今加赠尔为一品夫人贲命之荣永慰冥漠 
　　制曰积善之久者后必盛効劳之厚者报必加国有辅弼之臣官至于一品阶至于荣禄斯则善庆所萃岂一再世之积哉因劳推恩盖亦至公之典而匪私矣少保兼太子少傅户部尚书夏原吉故曾祖复德裕于躬善及于物庆泽之厚延于曾孙厯任三朝为国名辅酬其庸绩宜有茂恩今特赠尔为荣禄大夫少保兼太子少傅户部尚书尚克歆承永光泉壤 
　　制曰天子推恩于臣泝而及其三代固以褒答劳绩亦嘉念其世泽者逺也少保兼太子少传户部尚书夏原吉故曾祖妣李氏尔惟曾孙显庸久矣今国家励精图治之时方秉直义为予之辅非尔善庆所积哉今特赠尔为夫人命典之荣永贲幽壤 

　　御祭太夫人廖氏文 

　　洪熙元年月日皇帝遣行人致祭于故夫人廖氏曰惟尔恭俭柔和仪范闺阃教诲厥子光辅国家顷在先朝肆膺封锡恩命攸隆式臻寿祉遽以疾终爰申恤典以慰九原尔灵不昧尚克享之 

　　钦赐勅文 

　　宣德三年十月初九日皇帝勅谕少保兼太子少传户部尚书夏原吉卿祗事祖宗多厯年所忠谟谠议积効勤诚朕嗣统以来尤资赞辅夙夜在念图善始终盖以卿春秋高尚典剧司优老待贤礼非攸当况师保之重寅亮为职不烦庶政乃副倚毗可辍户部之务朝夕在朕左右相与讨论治理共宁邦家职名俸禄悉如旧卿其专精神审思虑益致嘉猷用称朕眷注老成之意钦哉故谕 

　　赐谥勅文 

　　宣德五年正月初四日奉天承运皇帝制曰国家于才德之贤生有封爵殁有赠谥用褒显之况于辅弼之大臣乎故荣禄大夫少保兼太子少傅户部尚书夏原吉恪秉一心歴事列圣忠亮端实不间始终而于辅朕阅岁亦多嘉谟嘉猷惟笃惟允朕所眷倚期之百年天不慭遗遽失良弼衋然于懐罔所褒答今赠尔为特进光禄大夫太师谥法推贤尽诚曰忠寛乐令终曰靖赐谥忠靖于戱明良相遇鱼水相契朕之于卿何下昔人虽哀荣之有光谅怀思其曷已灵爽不昧尚克歆承 

　　优免勅文 

　　宣德五年二月初二日勅户部朕惟辅弼大臣与国同体保全永久及其子孙乃称明良始终之义赠特进光禄大夫太师谥忠靖夏原吉祗事先朝多歴年所摅其忠恳夷险一心朕承大綂以来嘉猷入告益效勤诚遽不慭遗重予永叹其子孙宜特优恤永免本家一应差役以称朕怀尔户部即下本贯恪遵施行故勅 

　　御祭文 

　　维宣德五年岁次庚戌正月壬寅朔二十九日庚午皇帝遣礼部尚书胡濙致祭于故少保兼太子少传户部尚书夏原吉曰卿以淳正寛厚之德歴事祖考以及于今盖四十年嘉谋嘉猷所以左古朝廷惠利斯民者有君子之风有大臣之体求之古人亦未多见是宜享贵富于永逺懋功业于益隆云胡一疾溘焉长逝讣音之来朕深悼恸呜呼永乐庚寅之岁卿奉皇祖之命爰来辅朕自时厥后积有启沃之益今朕嗣承大统方资卿数人者同心同德以建治平而卿遽先殒抚今追昔何能为情今赠卿为特进光禄大夫太师谥忠靖仍官卿子瑄为尚宝司丞用表朕心灵爽如在尚其享之 

　　苏州府钦奉春秋公祭文 

　　维弘治十二年岁次己未某月朔日直隶苏州府钦奉朝命祭于少傅户部尚书赠太师谥忠靖夏公工部尚书谥文襄周公之灵曰东南数郡国赋所先昔有名臣来莅兹土治水效平成之绩理财尽经制之宜人虽亡而政则存岁愈久而泽不替舆情上诉秩典下颁序方属于仲（春秋）礼并陈于明荐綂祈歆格以慰瞻依钦命特赐祭田贰拾伍亩守墓仆婢肆口呜呼我先忠靖公自筮仕即受知于太祖高皇帝逮事文皇仁宣三圣托以股肱心膂之寄建大功而跻大位始终几四十年幸蒙累朝宠眷特赐诰勅宸翰御祭文若干轴照耀千古真世守之珍宝也先通政府君襄尝彚次成帙将锓梓以广其传夫何厥志未偿而竟遗九原之憾遂使宏休丽泽湮沦沉灭莫能见示于人人可胜叹哉兹勉刻圣制六通冠诸遗事之首虽弗获悉承庭训聊以彰君恩扬祖德而少释坠艧之咎俾览斯集者庶几知我朝明良胥庆之美夫岂偶然也耶嘉靖壬寅岁夏季月望后嗣曾孙弘济泣血百拜识 
　　按邑志公曾孙讳弘济谨恪自持潜心书史不慕势利年八十余犹好学不倦乡里咸重之其重刻忠靖公集止载圣制六通多所缺遗（士懿）因拜公墓见墓前碑石尚存虽字迹半为苔藓所没然犹可扪读遂属裔孙而淇一一抄出合之为二十一通全刻于内以见公当日得君之专功名荣宠始终无憾为史策所不多见云齐安后学詹士懿敬书 

　　明夏忠靖公遗事原序 

　　天生圣君贤辅也不数而亦甚难乎其相遇生而复相遇焉则所以开一代平康之治成乎天所以生物之仁实于是焉在天心无他一干生物人得是心以生非圣君贤辅莫能推而逹之以覆天下而被后世圣君贤辅固天为斯世而生者欤往古勿论已如我高皇帝以至于今圣君贤辅多不世出者其于天所以生物之仁日月雨露风霜雷霆虽愞育凛洌鼔舞震击之不同然遂其所以仁之之心则一也过也或泄之缩也或嬴之轩也或轾之弛也或张之辟也或翕之阂也或达之紏也或舒之隘也或廓之或引之于前或推之于后或委曲以遇或奋迅以决或黙赞之于无形或显相之于既着或牖所未明于已明或增所已能于未能或深沉莫知其端倪或严重不动乎声色凡诸类是言莫能既位弥高斯仁亦溥年弥久斯仁益究若夏忠靖其一也公自结知高皇传及列圣皆任以心膂信如筮龟势利不能敓谗间不能行行谊可质鬼神忠贞可贯金石详兹遗事之集公之缩泄弛张黙赞显相如前所类列皆所以致生物之心以成天与列圣之仁卓乎有非一时所能冀者也开我皇明平康之治以基圣子神孙无疆之统天岂偶生公哉祯获覩兹集敬识数语俾公孙通政君寄序编端庶览者知公仁者之功遇我列圣有如是云时弘治十八年乙丑冬至前二日赐进士嘉议大夫掌詹事府事吏部左侍郎兼翰林院学士南昌张元祯敬识 
　　夏忠靖遗事一帙大率与杨文贞公三朝圣谕录相出入而其气象之弘阔德器之优裕遭逢之正大或过之我国家忠厚一脉源逺流长有由然哉有由然哉予行县至湘阴得之于其曾孙弘济而读之有余感焉遗事旧未有专刻且多所多舛讹公余畧与较正数字遂锓之梓俾其子若孙世守而传焉匪直侈其世美所以昭君度着臣轨励我后人者三事备矣公之勲业有国事有列传有神道碑公之文章有苏常所刻文集六巻杨文定李文正诸老为之序纪载详明予小子乌乎敢赞一词嘉靖甲午岁春三月既望毘陵吴仲书 

　　夏忠靖公遗事 

　　公姓夏氏讳原吉字维喆其先会稽人后徙开化唐中和间有讳膺者自开化迁于德兴子孙蕃衍至千百计以文武显于宋元者后先相望为德兴名家曽大父讳复博学宏度多与名儒游才违干时不乐仕训诸子以义方号松涧大父讳希政倜傥有气节以乡荐为元湖广行省都事兵乱死之家寓沔岳国初始占籍湘阴父讳时敏聪达力学不妄交洪武癸丑以布衣召见有才学俱优之褒授湘阴儒学教谕闾里荣之太夫人廖氏梦三闾大夫降其室生公年甫十三遭父丧茕茕执礼太夫人贞节自誓任衣食训诸孤公刻志苦学羣籍靡不通尤精诗春秋以家贫劳母夫人心教里塾取束修以资养而婉愉恭侍甚得母夫人欢出入乡闾其老长皆忘年宾礼之时已负巨人度喜怒不形家居僻恒有戴大笠若土神者蚤夜护公行公心无所动选充邑庠生俗惮为儒见儒冠者辄伤之太夫人泣请免教谕史九韶曰此子气宇深沉有公辅望宁知非老母荣耶第母忘吾言耳先生慎许可而独奬励公谓公文有麒麟凤凰世不常有一出必为文明之瑞世以为知言以诗经领洪武庚午乡荐下第入太学被选禁庑冩诰太祖幸书所见公仪闲雅字又方正特赐纱衣一袭复命人至书所察诸书生所为或谈笑肆放而独公端坐正书俨然如在上前上念之二十五年冬十月书满有司奏当署部职上曰夏某端厚君子勿署特实授户部四川司主事初之任日同官龚郎中有轻公心令吏持数疑事请公判公辞弗获乃为分处俱当咸惊伏尚书郁公与语大竒之谓所属曰夏某才器老夫诚不及诸君亦能右乎凡诸曹事有未通者悉委裁之于是同官质疑者日环左右公虽纷冗必为之尽心人人德公如师惟刘郎中耻以事质公又多所不称为郁所责刘深衔之岁正大朝有司劾其怠事者上悉宥之郁请不已上怒曰是必有教汝要勤者郁股栗少顷上意解旦复诸曹入谢刘出奏曰诚如圣谕尚书有人教之欲阴中公上问郁为谁对曰臣堂后书筭生实教臣为臣愚过听渎天威甘万死上曰汝实无罪惟下诸书筭生狱刘谓生等曰何不引夏某以明生曰某多感其德事非所豫安忍累之刘他日复奏曰夏某専尚书之柄前事豫为上曰闻夏某多办部事甚有匡于尚书何谓专柄汝欲陷之故为是言于是刘与诸书筭生皆伏诛公遭危譛数矣赖上圣明不听二十九年冬十一月三载满当陛引公面陈归省母且曰臣路远乏仆乞携舆皂行寛程期上特允之人以为殊典后公每诵及上恩必泣下三十一年六月夏用佥举升户部右侍郎公亦协心佐理未几充采访使廵抚福建所过郡邑明公寛大人咸悦服尤以表忠贤拔遗才为首务时杨文敏公为邑庠生公一见器之赋诗期冠秋试有莫使祥麟后马牛以风司考者文敏遂发解郡有明逺楼多妖宿者必死公爱其爽欲止焉或告之公曰邪非君子所避独宿竟夜妖遂息识者已知公之雅量足以负重任矣己卯归镇蕲州三十五年秋太宗入正大统有执公以献者上以公太祖旧臣奉公守法转户部左侍郎公力以疾辞弗允逾月进户部尚书凡贡赋役之制悉命公详定公酌古今之宜为经久计其所议率从仁厚曰不可使后之难继戕吾民也永乐初两浙诸郡大水民不聊生国用告乏上忧之三命公徃治且命佥都御史俞士吉赍水利集赐公公至则奏罢蠧民妨政数十事民大悦询诸故老究水之由庸其言而执中善则归人失则疚已每躬先劳之布衣徒歩昼夜经营不遑寝食目为之赤或劝公少休曰吾自安之不为倦虽盛暑不张盖或持盖至公曰众赤体暴日吾忍豫求凉乎时役兵民数万曲尽抚恤之道以是人人效用疏壅滞修堤浦浚沟洫治桥梁导滛水以入于海水患乃息又奏发廪粟三十余万石以赈饥民躬行督劝散给有方全活甚众分给牛具种子播时百谷公私俱赡有欲干泽于上者奏以水退淤肥宜召民佃耕以益国用文移扺公所公叹曰民疲极矣救死不暇况重役乎即驰奏曰车戽则徒劳民力栽种则已失时何益于国上悟事遂寝吴人怀之太子少师姚公广孝还自浙上首询公政姚公对曰夏某温而不宠威而不猛古之遗爱也三年秋八月召还掌部事上谕公曰向以部事付郁新以浙农务委卿庶内外克济今新死矣户部事尔其尽心母怠公首请裁冗食以省浮费量有无以均出入平赋役以苏民困又言盐法边储所系不许势要开种以妨商贾钱钞国用所资不许富室専利以沮货易以至禁包揽戒侵欺清仓场广屯种平价直皆请立定规以施诸天下上嘉纳之凡四方所上水旱灾伤巨细必报僚属所言虽寸长片善有益于政者皆采用不遗每量其才而使之故事集而民不扰犯小失恒掩护之曰人才难得茍一加谴责则无心向善矣有郎中污精微批者惧以白公公入奏曰此臣钤束不严之罪也上易批与之不问公尝以仓庾府帑及丁户田赋盈缩之数备书小帖置袖中题曰记心时时检阅经画有素以备顾问一日上临朝问公天下粮储数公言某处几何某处几何不差升勺上益亲信之时推赏靖难功升官锡予无虚日又大封亲藩屡讨四夷创建宫殿增置武卫添设百司财用费亿万计悉取办于公公经纶康济生财以仁民庶日殷而国用自足明年春公言江西督责逋负鞭系累岁加以官吏贪残民甚苦之请蠲其洪武年间追征未完赋税以解民困上勅行之夏六月以初建北京宫殿采木运饷者百万于道命公暂出廵视自龙山抵北京律治怠事者给以锦衣官校四十人便宜行事公恐犯者众登车即榜谕官吏军民俾各供乃事勿惧刑宪于号令中备矜恤意人人感悦而事大集又以淮安为南北之要冲尤宜抚恤之下檄养兵安民郡邑帖然秋八月行次德州上思大用公差锦衣官赍勅召公回且谕曰行止卿自度之朕不中制也盖上将巡幸于北欲问公民情安否何如耳七年春二月命兼掌行在户礼二部都察院事扈从车驾廵幸北京公日督运饷以给军国整朝仪以一会同振纪纲以齐百辟上嘉之夏六月命兼掌刑部事执法公平有二指挥冐支仓粮上欲斩之公执奏曰前犯此者俱从律拟今冐支者处斩恐有真盗者将何以加诸上命从律八年春二月上亲征北卤命公辅导皇太孙留守北京兼掌行在六部都察院大理寺事上谕公曰朕以房玄龄委卿卿宜尽心辅导皇孙居守时初建京邑诸司草创公负重托鞠躬尽瘁每旦入朝独近扆前以叅决机务退至政堂郎官御史抱案盈集庭下公口应手判顷刻而毕然雍雍雅度每大事临前从容裁处不动声色凡铨选文武经理财赋修明礼乐调遣军马详审刑罚兴止营造激扬风纪所以北奏行在南启东宫下令于天下者皇太孙端拱惟公言是从百官总已以听庶政丕举京师肃然秋七月车驾还北京纳上行在吏兵刑工部都察院大理寺印十七日召见便殿谕曰卿辅皇孙居守小心勤慎事妥民安朕阅卿所叅决机务咸中事理甚悦朕心公顿首曰皆陛下圣训皇太孙遵行臣何功之有赐宝缗彩币鞍马羊酒翼日上临朝谕羣臣曰夏某辅导皇孙虽古周公不过如此时仁宗为皇太子监国南京闻之喜命尚书金忠至公第谕太夫人曰闻尔子在北京辅导皇孙有功所叅决机务咸合圣意是由贤母平日教诲所致冬十一月扈从车驾还南京命掌户部事纳上行在户礼二部印以从行劳赐休假十日寻命辅导皇太孙周行乡落以观民俗仍便宜行事至一村店公先取韲与黍尝之进于皇太孙曰臣愿殿下味此将以知其艰皇太孙乃为尝韲一茎黍数匙又至一民舍有犯驾者皇太孙怒欲罪之公言臣亲承上命所至毋扰吾民罪之非上意也皇太孙从之召见乡长老令一一陈其风俗疾苦耄者赐之帛节义者表其闾孤独者给其廪以复其役民皆首香称叹驾复有兎逸出道左皇太孙欲驰射之公言今丰草中多狐鼠穴纵骥驯御孰能保不测之蹶乎皇太孙为之止先时上命指挥周敬凡从卒有扰民者执以闻时数卒违犯被执皇太孙令都督李英徃谕释之敬曰吾奉命执卒而擅释之是欺上也英还言其傲拒皇太孙召系敬公为之请皇太孙曰彼恃命甚侮公言有命而卒违之不罪而又系执者是重违命也不如释之因而厚赐以励其直皇太孙立命出敬赐羊酒以劳之继命辅皇太孙阅武于郊俾知兵事且谕曰此安不忘危之意卿善导之九年秋九月九载奏绩上亲宴之便殿赐勅奬谕复谕廷臣曰是某太祖高皇帝养成贤德之士尔羣臣欲观古名臣此其人矣又曰夏某君子中君子也冬十月命公同太子少师姚公广孝监修太祖实录旧制非元勲不与监修盖殊任也后姚公殁公同总裁官杨公荣軰七年泰勤史事为书二百五十七巻寳训十五巻上之十一年春二月扈从车驾巡幸北京命辅皇太孙居上营之后俾自亲启沃存问优至十四年秋九月皇太孙自北还南京驾公必进陈所经山川险易民生休戚风俗美恶数事而退忠爱恳到皇太孙甚重之每呼先生而不名凡有令必咨公而后下豫禁所过郡邑远出迎送兵民晏然有不知驾之至者十五年春三月扈从车驾廵幸北京凡行在一应机宻公多与闻十六年夏五月命提调修纂大明大一统志秋九月命兼掌礼部事冬十一月罢之十八年秋九月北京宫殿成上以公亲臣命召皇太子皇太孙于南京且命谕以授受之意二圣喜公至宴赉有加冬十月公先驰奏上复命公迎之谕曰东宫来宜缓卿行公迎见两宫于凤阳固镇具道上旨东宫曰虽有命吾其敢缓乎因留公随辅手书付公同杨公士竒询访沿途军民利病政事得失敷陈以备顾问十二月两宫至京上问公速来意公对曰东宫久违侍膳一旦闻命思觐天颜不复计行之缓急然臣仰见陛下慈注之深故知东宫孝思之情不得不切也上善其对既而公言连年营造民疲转输逃亡者多今宫殿告成宜爱养民力凡各处流徙之民请悉宥之复业蠲其该纳之税诏行之十九年夏三殿灾公言敬天者所以爱民也今民力已竭宜将累岁所欠贡赋及被灾该纳刍粮采办金银课程悉蠲之赈济水旱缺食之民优恤流移复业之众则人心悦而天意回矣诏行之初府部院寺科道各言南北建都利便不同上命面辩于廷亲御午门楼视之宻命中使问公言孰是公对曰臣等罪也科道言是上两宥之或尤公背初议公曰不然天威严重吾軰厯事久言虽失幸上怜之若言官得罪所损不小众始叹伏秋八月命兼掌工部事时公虽居户部实兼九卿之任上神武英明羣臣罕称任使而独眷注公凡军国要务必与公面议可否而后行之召见便殿或■〈门外为内〉门语移时左右莫知所议公退则恂恂若无所与者上以是益重公公感上知遇之厚思所以报国者靡或不尽毎承上问即竭诚以对交趾平上问公升赏孰便公对曰赏费于一时有限升费于后日无穷臣愚多升不若重赏上从之惟升尤功余皆班赉有差省军职之半西域法王来朝上将亲劳之公言彼慕圣化而来朝将以观光上国也宜视以君臣崇正之礼有以易其不父子之俗所谓夷入中国则中国之道也且上如是则下必有甚焉将有赴走死而不顾者也禁之则辞之有余弗禁则恐礼义从此而大坏也上曰尔欲效韩愈耶竟止不劳他日法王见便殿曰上命公拜公长揖而已上曰何卿木强之甚公对曰王微臣序诸侯上况其它乎臣恐一屈膝有辱天子之臣故虽死不敢奉命上笑曰卿过侍郎杨勉之拜狝猴远矣山东解至唐赛儿妖党三千余人将诛之上命公与李庆都御史同录公审其枉欲生之李有难色公曰上所以命吾等审者正恐其枉安可避嫌滥及无辜即入奏曰臣所录诸俘俱平人商干彼者为贼所陷且左验明非真反者上可其奏皆原之众遮公道曰公生我公叱之曰尔罪当诛此上恩也陜西有伪称金轮王者报至上亟召公议遣将讨之公言乱止数人胁从者众若将士希功所残必多而费不赀矣莫若遣廷臣有谋而慎重者徃擒其首余皆自定从之果无事谷庶人逆谋既彰上问公长沙居人通谋否公对曰谋自干彼无豫居人臣敢以家眷保上信之竟免究上眷公之至虽勲旧元臣莫及皇太孙行冠礼有司奏请大臣一人司之以尚书蹇义方宾名进上曰惟夏某相宜特命公行礼上元禁节张灯许臣民同乐公奉太夫人与观上知之及晡宴文武羣臣于灯山下顾问公曰适闻尔母来观灯尚在此否公曰已归矣上曰尔以贤才为国家用皆尔母贤淑训育所致命彻御案暨宝缗赐之公弟原启至京上召见赐酒馔濒归上命人送之舟中行李萧然惟麦二石上异日顾问公曰闻卿弟行槖甚空盍少赠之公对曰臣所遗俸资先已寄归适无所有故不及赠上笑曰何不告朕助卿赐异布数匹十九年秋上议亲征沙漠羣臣莫敢言公曰吾受上厚恩不可不死诤之约方宾尚书同谏谓曰公但来吾自言之入免冠叩首言频年师出无功戎马储积十丧八九又圣体少安尚在调护远濡风霜诚未便况今灾眚迭作内外俱疲民不堪命甚可虑虽边冦犯顺请遣将勿烦六师上即命公整边储于口北方尚书惧自缢死遂护罪并籍公家惟有赐钞千贯余皆布衣瓦器而已命锦衣官立限取公回锦衣至公方启厫理储锦衣促公行公曰姑少俟毕此行不然恐有侵渔患死吾安之不以累公锦衣如其言至京稽限半日上问之锦衣以公言对上御门问公北征得失公从容对千余言谓自古帝王专修内治不事远畧彼化外之民反侧是其常性惟固守边疆诘尔戎兵来则拒之去则勿追可也歴言周汉及魏上命系公内官监皇太孙屡上请宥公久之上察公忠间以国事访公公敷对如平时又命中使觇公动静因曰上昔待公厚而今系之竣宁无怨乎公曰风雨霜露莫非教也何敢怨焉语上闻寛之二十三年秋七月车驾至榆木川不豫顾左右曰夏某诚有忠爱朕心语未毕而驾晏八月凶闻至仁宗为皇太子亲临公系所有旨急召公公禁系严不知外事且久不被召骤闻命披衣急趋出见皇太子立中庭泣谓公曰卿知否近得杨荣报父皇宾天公伏地痛哭不觉失声上益感恸命公起慰劳之曰卿可出视事公叩首曰臣先帝罪人未闻遗诏敢希宠乎语良久驾回命中使赐御厨馔给纸笔咨以国事公即上言以用费于不急禄耗于官冗情壅于言塞政急于少康积弊逮今未能遽革在任当其人而图之以渐又曰今民力竭于东南戎伍疲于漕运宜幸南京庶几少苏内外之困上曰朕意亦然上以初政诏条访公公请抚流移恤鳏寡赈饥民寛逋负省赋役禁科敛罢下西洋宝船及云南交址采办金宝香料各处（阙）金银课程数事皆见施行上即位首复公户部尚书赐冠带衣服靴袜被褥帷帐器用俱傋公以母丧未终辞不受命异日上御西角门早朝顾问辅臣曰不见夏尚书说事蹇尚书对曰夏某有母服未终乞归守制上曰卿可勉留之促令视事立召公至便殿公泣言臣被系时有母丧未克成服乞归故山终忧制臣事陛下日未艾也上曰卿老成人不幸国有大事正赖相与共济艰难安得遽去卿云有丧服我无丧服乎如卿辞职朕亦不当在此卿必留赞辅公固辞上留益笃公退上十余疏上终不允公哀毁骨立上下怜之哭声夜彻厅外人不忍闻皇太子正位东宫命公兼太子少传公力辞不允时吕震为太子少师班在公上见之谕鸿胪曰夏某先朝硕德旧臣宜右震命引震次公即进公少保兼太子少傅户部尚书食三俸公固辞上曰位以任贤禄以酬劳卿勿固辞公请不已许辞太子少传俸公感激知无不言尚寳袁忠彻以风鉴得幸太宗上以其言甞不逊首欲诛之公谏曰忠彻言诞罪固当诛然礼以亲之所爱虽亲没而子待之终身不衰况今山陵未毕而刑遽加于近侍之臣柰先帝所爱何上从轻罢忠彻官冬十月上御西角门视朝罢时风寒顾谓公等曰朕与卿等居重城中犹觉凛凛如此守边将士昼夜严警殆不可胜遂命书勅遣使以钞币赐沿边将士公进曰朝廷待守边将士厚矣既豫给御寒之具又蒙恩如此昔楚子以寒而拊三军皆如挟纩彼徒施温言人尚感激况今受实恩敢昧报效但愿陛下常推此心不忘耳上曰人君视天下万物为一体况将士为国家躬勤劳瘁岂敢须臾忘之朕所行或有不及须卿等辅翼古人有言为君尽君道为臣尽臣道朕与卿等各尽其道可也十一月上与公论及屯田事上曰先帝所立屯田法甚善盖用心亦甚至但后来所司数以征徭扰之既失其时遂无其效所储蓄十不及二三有事不免劳民转输其令天下卫所凡屯田军士自今不许擅差妨其农务违者处以重法公对曰先帝经营天下二十余年所立兵民法度俱尽善尽美陛下每事遵行天下幸甚上以公忠亮益倚重之每朝罢必亲呼公等二三大臣近御扆前或随至便殿面议政务毕方回宫遇有急务赐手敇访公行凡内外诸司所进章疏多命公先条进其旨而后从中批出或谓公所条旨多云某部知道而不断者何也公曰予夺之柄非臣下所敢专故付之六部定其可否而复取上裁庶事有所分而权不下移也洪熙元年春正月上将郊祀欲下仁民之诏咨议于公公请命风宪督劝农桑以充衣食之本所司廪赡穷民以广好生之仁增文武官吏俸给以劝亷能弛山林湖沼之利以公民用寛逋负赋役以安流徙之民补积欠月粮以养将士之勇屯田将卒不许差占以妨农务四方灾伤即令奏报以慿寛恤皆施行之上以天不雨雪赐公忧民吟且命赓之有交修之意兼赐玉带未几命公同贵臣宴四夷吕尚书以位次请上曰夏某朕之股肱四夷所仰位宜居中翰林进呈公等诰词上亲増二语曰勿畏崇高而难入勿以有所从违而或怠且谕曰此朕实心盖望公等匡辅之切也继召公至扆前赐绳愆紏缪银印一谕曰卿忠在国家朕闻皇考宾天时叹卿忠爱特兹眷倚继自今朕有过举卿但具奏以此封识进来朕不惮从也公顿首谢曰主圣则臣直臣虽愚敢不仰承休命自是屡有所陈上嘉纳之未期岁而仁政周于天下矣三月上手勅公等欲除脔割鞭背连坐妖言诽谤之刑公同二三大臣宻议以闻诏皆行之夏四月命兼掌礼部事特赐象牙正直印押以便处分且以旌公秉心正直云公言今山东及淮徐诸郡累岁旱潦无收民甚艰食至父母妻孥不相保请寛恤之上即诏全免夏税及秋粮之半一切科派收买物料悉罢之未几手勅谕公曰古云斧斤以时入山林材木不可胜用近西山樵采者将诸树根伐尽卿宜掲榜示众犯者斩之以狥公言树根之伐固所当禁而人命为尤重也是以王者之政先人而后物故孔子于廐焚伤人乎不及马今薪伐过当罪止不应请从律议为宜上从其言以公有匡辅功赐田五顷于八里庄及建第二所千两京以褒之五月李时勉廷诤过激上怒欲刑之晩谕公等曰李时勉当朝辱朕谕已天颜大变公进曰时勉小臣之言岂能伤损圣德愿陛下少霁天威下法司议定罪之未晩也从之仁宗宾天公受顾命时宣宗为皇太子监国南京中外汹汹有汉庶人之忧太后以公东宫旧辅凡军国事悉命公裁处公宻谋急迎驾还京驾将至羣臣出迎太后宻命公留佐襄王监国上见辅臣首问公安在蹇少师等莫能对上不悦驾至京召公慰曰近见太后谕所以留卿意朕方知之卿奉皇祖命辅朕有年朕以卿非他人比卿当以事皇祖者事朕加赐宝带时丧礼及即位之仪皆具皆公一二人所豫定谕众勅草命公等删削诏赦之议多主公言每朝呼召面议政务及手勅咨访国事悉如仁考初公同蹇少师二杨少傅同心辅政蹇重厚多谋公含弘能断文贞博古守正文敏明逹有为中外称为得人上时与公等面议久命坐赐茶或命退殿庑少休复至扆前论议上尤以心腹托公朝退之暇不时独召公宻切顾问或袖中出小帖子亲付公手公亦或有所呈于上凡中外所进章疏専命公批荅或批未及命携出条旨许用小票墨书帖各疏面以进中易红书批出或未批多命公传旨处分公日孜孜惟谨所受圣谕及纳诲于上者未尝退以语人凡诸公谋猷之善者力赞成之不自有其功先修太宗实录命公监修至是复命公监修仁宗实录国朝文臣三豫监修者惟公一人而已宣德元年秋七月上以山东无麦诏蠲其税且谕公曰稷思天下有饥者犹已饥之伊尹作相一夫失所若挞于市卿国之大臣宜体此心公叩首曰臣敢不仰承圣训八月汉庶人谋反移檄诬辅臣奸邪乱政以公为首盖恶公等得君赞治不利于已也上夜召公等入议公免冠顿首曰臣不才致变亲藩罪当死上曰卿何为是言彼盖假卿以兴兵耳休戚与卿同之命分坐宻议屏左右语杨文敏公首劝上亲征上难之顾公公曰往事可鉴不可失也臣昨见命将而其色变退语臣等而泣在廷如此则其临事可知又曰兵事贵速且有辞宜巻甲韬戈而往一鼓而平之所谓先人有夺人之心也杨荣言是上意遂决即躬率六师征之昼夜兼程而往师临城汉庶人惧欲降犹令人绕城上詈公罪人既得大被恩赏赐公阍者三人掖公朝叅出入公固辞曰旧制非勲臣不敢用上曰卿辅导忠勤非勲而何公乃拜赐尚书郭敦使武定州回为同使者譛于上公言臣待罪尚书时敦为侍郎深知其人亷慎公直惟法是执且能屏絶私嘱以是怨之者多惟陛下察之上曰朕今知之矣譛竟不行二年秋八月上燕闲公侍侧因语及古人信谗事上曰谗慝小人真能变白为黑诬正为邪听其言若忠究其心则险是以帝舜堲谗说孔子远佞人唐太宗以为国之贼朕如此等每切防闲若有其萌必杜絶之不使奸言得入枉害忠良齐杀斛律光国遂以弱朕常非之汲黯正直奸邪寝谋卿等所宜务也公顿首谢曰陛下之明羣臣之幸也臣敢不效愚直以仰荅圣心十月交址既叛屡遣将征之未利至是请降廷议恶其反复更欲兴兵上以问公公对曰兵疲财竭不可再举如痈伏于身未溃则忧不测已溃则可缓治宜进以平剂加之资补俟血气调和而自愈若不小忍而惟毒之攻浸滛不已心腹内虚恐患复生于他所不可不虞今莫若因彼上表谢罪许其复国自新吾人之在彼者令护之出境则恩结其心而亦无他虞矣时二杨少传亦有是言上是之遂偃兵息民有宝缗上尊之赐十一月皇太子肇生上命公等条陈仁政数事诏天下有银器宝缗彩币之赐三年春正月公同蹇少师奏对便殿上悦命留侍宴且谕尽欢上顾公醉笑曰卿能复饮乎公顿首曰臣饱沃天恩醉矣上顾蹇公犹醒亲酌巨觥三赐之公拜上顾公有欲言之色问曰卿有言乎公近扆前宻请蚤建皇储为宗社之本上曰然朕当奏太后行之二月以议国本勅召至便殿奬谕赐范金银印八曰含宏贞靖谦谦斋以褒公之德量曰后天下乐以表公之忠勤曰傅保之臣以期公之寅亮余着公之名字世系乡邑也寻加翠炉银瓮玉钩玉带之赐三月命公等侍游西苑以骑随公骑后乘舆甚迩隶之从公者私相问曰前龙衣而髯者非至尊乎上闻而顾之公惶惧下马谢曰天威咫尺而臣不能肃下罪无所容上笑曰朴实哉卿隶也人赐钞十五贯复命登御舟游太液池上顾公等曰以操以御羣卿之力君臣之义休戚是同上射鳬获之既烹躬割以啖公又亲酌玉觥以爵公曰卿于朕启沃良多而今老矣不可不尽欢日晡而罢上以苑多竒石可爱命内臣吴诚偕公徃观且谕曰惟其所欲与之公但取尤小者一二而已内臣曰苑竒石巨者以万数先生弗欲乎公曰某性鲜所好柰上恩不敢辞况欲其甚者乎内臣以闻上叹其介者久之闰四月公言山西饥民流徙南阳诸郡十余万有司军卫各遣人捕逐民死亡者多上即遣官徃同布政司及府县官加意抚恤发廪给之随所至居住敢有捕逐者罪之民赖得所秋八月复命公等侍游东苑上指草舍一区谕曰此朕致斋之所虽不敢比古人茅茨不剪之意然庶几不忘乎俭矣公顿首曰陛下言及此天下苍生之福书曰非知之艰行之惟艰陛下知而行之尭舜之治亦不过是九月扈从车驾巡边赐宝刀上命取公槖糗甞之笑曰卿亦食此粗粝耶公对曰臣食此足矣随营将士尚多馁者上命中贵取上供者赐公遍加将士之犒劳上还京念公等四人高年且师保之重以寅亮为职不烦庶政乃特赐勅辍部院务俾专论道左右共宁邦家隐然拜相之意前此所未有也公益殚忠谠以报上知四年冬十月公奏对便殿上问公时政之弊公言今内外诸司遇有公务辄坐委掌印正官出办取其事之易集殊不知正官乃一司之长百责所萃今不论事之重轻一槩委之致使护印署事者茍简于政吏肆其奸庶务妨废时弊莫甚于此上曰非卿不闻是言即勅诸司禁约违者许言官紏之未几扈从车驾阅武郊外至兎儿山上怒诸将奉命之不虔也命禠其衣以辱之公言将帅国之爪牙天威震怒罪且不测况时严寒倘致于毙是因微罪而杀重臣上不应起入帐内公随之上顾见公曰卿且休公对曰陛下怜臣之恩至诸将濒于死矣陛下独不为之念哉上笑曰朕特为卿释之还京公因奏对言今天下虽称承平民困未全苏息各处买办催征差官数多甚是扰民以致小民怨咨罔知朝廷优恤之意请勅禁约诸司非急务不许差官如出差扰民者许风宪紏察以闻上从之上宠眷公日优使者召公日数十軰于道家有御赐名马性甚灵每召临马必蹄啮阍者报公具衣冠出而锦衣人至矣上尝张灯宴羣臣悦甚咲谓公等曰此朕擎天柱也天下付若等朕高枕无忧矣赐紫瑛砚象牙翠花笔龙香墨水晶镇纸玉笔架以便条旨用公诞晨上亲绘寿星图及制诗赐之有独生申甫扶鸿运之褒每忧喜及节序必赐公诗又亲绘秋香竹梅二图以喻公之晩节文禽非熊春霁鱼游春水数图以彰公之遭遇之盛云至服食器用银币日不虚赐尝命尚方取一翠瓯赐公公拜赐讫上咲曰卿夫人得无竞乎复加赐一焉又命制束髪小玉冠二枚上用其一以一赐公谕曰使卿之子孙知吾君臣一体也公宠愈优而心愈小恒怀负乘之忧朝回于家而色若有不怿然者夫人问之公曰吾欲进谏适思所以悟者未获故悒悒耳又尝抚案叹息笔欲下而止者再夫人问之公曰吾适所批者岁终大辟奏也吾笔一下而死生决矣茍有可生吾未尝不欲生之恐悞焉则彼衔无穷之寃而吾怀终身之恨矣以是惨沮而笔不忍下也五年春正月两朝实录成公同太师英国公等上之赐宴赉旦入谢暮归得末疾犹执笔条旨以进夜薨未薨前三日有星坠庭之西南隅光烛地者久之方息上早朝闻讣震悼遂辍朝垂涕回宫左右感动莫能仰视朝自公卿大夫及郎官将校下至闾巷小民莫不叹息咨嗟至有泫然流涕者上问辅臣议加公封爵杨文贞公对曰旧制文官不许封公侯恐因某为例例不可自今日始某辅导旧臣赠以太师亦尊荣矣乃赠特进光禄大夫太师谥忠靖赙祭殡塟有加常典官其子瑄为尚宝司丞期以读书大用仍勅户部复其家国朝辅臣赠太师及恤典之隆自公始也公天性孝友公退未尝离太夫人侧每早朝必候问起居而后去太夫人殁公不忍正坐每被宠赐必捧泣曰此上恩也吾母不及见矣吾敢私乎遍分诸弟侄及姻旧之贫者爱二弟称笃季性躁使酒一日醉坏公酿器家人奔告曰叔破缶而罄酒矣公笑曰弟又醉耶公二俸在南京者皆季所费然公恒以赐物分寄之或曰俸悉彼用而赐又及之耶公曰手足情重俸何惜焉且上恩之沾不可不均也其德量汪洋人莫测其际尝使苏有庖人烹肉过咸公但咽素饭而已无所问巡视淮阴憇于野马惊而逸从者逐未返公遥谓过客寄声寻马者客不应且詈之从者执以见公公笑释之小隶盗公银酒器数事为逻者所获械见公公命释械语之曰尔非艰甚宁忍为此乎仍与所盗一杯遣之隶感泣而去有进士戏乘公肩舆或告公公曰有志言者惭退祭酒胡公僦屋居公既赐第即以旧第让之胡致仕公鬻第以为赆故胡挽公诗有琴书携去尝推宅吕尚书为子乞官上以问公公对曰震先朝有守城功宜量与一官可也或语公曰彼昔奏公公宁忘之乎公曰某自得罪彼何与焉平江恭襄公靖难时尝欲害公后公荐恭襄总漕运又内赞其所请以济国事二公深自敬服上尝赐公银酒器公留用于部堂或劝公私之公曰以上之宠赐而私之可乎且吾以布素起家亦岂能胜此也时同事有性褊者尝书公姓于座右以自警少忘之性如旧叹曰夏公真不可及也或问公量可学乎公曰某幼时有犯者未尝不怒始忍于色中忍于心久则自熟殊不与人较某何曾不自学来又曰处有事当如无事处大事当如小事若先自张惶则中便无主矣故厯事累朝秉节执义夷险一心其论大政决大疑羣议满前公徐一言而定或有偏执已见奋然沮众议者公从容喻以义理曰某所见当如此处是至上前奏之果如公议沮之者莫能夺事赖以济尤乐荐引士类布满中外皆称其职然恩不已出有自布衣至公卿而不知公之荐者仁皇尝欲用李衡为兵部侍郎问吏部不知命问公人始知公之荐周文襄为长史时廷臣有欲荐为郡守者公言于上曰郡守不足以展其才上于周名注留着别用四字寻致大用至荐李襄城公隆守备南京黄忠宣公赞理漕运皆极一时之选其援人之急惜人之才惟恐不及都御史刘观孙女被选将入内皇亲胡都督往驾焉上闻之欲诛观恶其结托也公言观昔事先帝每称其能偶因戚里之嫌遽加大辟非罪疑惟轻之典上意少解竟以他事罢观职有礼部署堂郎中某于早朝奏云四夷之来赏不及用宜豫措置上不荅某惧甚退以告公公曰以富有四海而当廷云云可乎乃为于午朝之间而宻陈之果得所请户部李郎中暹性弦急属吏有悞者李欲置于法吏惧而投匦首实上特免之李怪吏之不先白已也叱曰上虽宥尔于法终不可释吏遽以其辞奏之上怒其言渉不敬将刑之公言某素刚直偶因吏之激言发于暴若遽刑之恐长奸吏风况今募人使远若宥而任之必能尽忠赎愆如此则恩法两尽而吏亦无以长其奸也上从之李使于阗果不辱命刑部金尚书以疾在告蹇忠定公有会乃赴之上闻之不乐曰以疾不朝而宴于私可乎命系之公言进退大臣当以礼可杀而不可辱金某老矣而系辱之非刑不上大夫之意上即宥之有短杨文贞于上者上以问公公力为辩之眷任弥笃故赠公诰有推贤尽诚之褒每劝朝廷行一善政用一善人或问公公曰此天子之明羣公之力某何与焉凡所上奏草归即焚之曰不可彰吾直也以是嘉谟嘉猷所以左右朝廷惠利斯民者冺然无迹不尽传于天下惟天与列圣知之岂敢诬哉黄忠宣公尝赞公德足以格君而不言其直量足以容物而不言其善身足以任天下之重而不言其功休休揖逊有古良臣之风时以为确论焉 

　　附治水疏（见明纪） 

　　永乐元年秋八月遣都察院佥都御史俞士吉赍水利集赐户部尚书夏原吉使讲求疏治之法原吉上言江南诸郡苏松最居下流常嘉湖三郡土田高多下少环以太湖亘绵五百里纳杭湖宣歙诸山水注淀山诸湖入三泖顷浦港湮塞汇流涨溢伤害苖稼拯治之法宜浚吴淞诸浦港泄其壅淤以入于海吴淞江袤二百余里广五百余丈西接太湖东通海前代屡疏以当潮汐沙泥淤积旋疏旋塞自吴江长桥至下界浦约百二十余里虽稍通流多有浅窄又自下界浦抵上海南仓浦口可百三十余里潮汐壅障茭芦丛生已成平陆欲即开浚工费浩大臣相视得嘉定刘家港即古娄江径通大海常熟白茆港径入大江皆广川浚流宜疏吴淞江南北两岸安平等浦港引太湖诸水入刘家白茆二港使直注海松江大黄浦乃通吴淞要道下流壅塞难即疏浚傍有范家濵至南仓浦口可径达海宜浚令深阔上接大黄浦以逹泖湖之水此即禹贡三江入海之迹俟既开通相度地势各置石闸以时启闭每岁水涸时修圩岸以御暴流疏上命行之水以泄农田大利 

　　题故太师户部尚书夏忠靖公遗事后 

　　昔孟子有言五百年必有王者兴其间必有名世者予尝厯考古昔圣贤之生皆本于气化之盛故自尧舜至于汤五百有余年自汤至于文武亦五百有余年盖天地清明浑厚之气运于亭毒之表者久则有时而漓故必积之之久而后复盛盛则圣君贤相出焉盖天地实生之也自文武之后七百余年而始有汉高祖自高祖之后又七百余年而始有唐太宗高祖太宗虽不足比隆尧舜汤文当时佐命之臣虽不足以拟迹周召然君臣同心以成正大光明之业庸非天意乎自唐太宗之后更五代之乱朱梁石晋刘汉郭周簒弑相承而贞元之气其漓也甚矣天丑其德而圣君贤相不出于其时至越千余年而后我太祖高皇帝生焉复二帝三王之盛而无汉髙唐太之杂霸当时佐命之臣固非一人若故太师户部尚书夏忠靖公尤其杰然者也非应期而生者乎乔新生也晩不及拜公之舄履而尝闻先公言公为尚书时先公为御史永乐二十二年雷震奉天殿下诏求言言者多云建都北京非便而主事萧仪言之尤峻太宗震怒加以极刑时六科十三道上言者多云朝廷不当轻去金陵建都于燕故有此变上曰方迁都时朕与大臣宻议数月而后行非轻举也言者因劾大臣上命言官与大臣俱跪在午门前对辩时都御史陈英等迎合上意且谓昔日不谏有罪抗言御史给事中白面书生不知大计宜加重罪日将午上命侍臣出至午门问大臣与言官对如何众皆哗然啐骂言官妄言公独从容奏曰御史职当言路给事中朝廷耳目之官况应诏陈言所言皆当臣等备员大臣不能协赞大议臣等合当有罪侍臣入复命上仍命出再问公对如初天颜悦怿遂传旨令各回衙门办事而言官无一人得罪者众谓非公之言则又将有萧仪之诛矣公心存忠孝无时忘之当洪武之末尝巡抚福建所至问民疾苦而惠鲜之询吏治得失而进退之其琐屑细事则悉付之有司官民皆安焉尝出漳州北门见有旧塜将颓者问诸左右或对曰元达噜噶齐徳哷黙色之墓守死不降民哀之故塟于此公曰忠臣也命有司伐石整其坟树碑而表之他日往福宁见道傍一草庵敝陋殊甚而洒扫洁净问左右或对曰此元福宁尹王伯颜与其子相及子妇潘氏死节于此民既塟之又作草庵以祀焉公曰伯颜死于忠其子死于孝妇死于节无愧卞壸家矣遂命知县迁其主入佛寺空屋祀之且设祭焉公之惓惓忠义已见于此矣及自福建召还太宗皇帝欲大用之忌者或沮之曰彼建文用事之臣岂宜寘之高位上曰夏某父皇太祖之臣也彼忠于太祖故终于建文又岂不尽心于朕哉厯事太宗仁宗宣宗其盛德大烈有补于国家者尤多其详已见于杨文贞公神道碑及国史有传足以不朽矣乔新后生小子不敢赘一言以取不韪之罪谨述闻于先公者于末简以信孟子之言俾后世有考焉先公又言苏文忠有言国之将兴必有世德之臣厚施不食其报然后子孙能与守文之主共享太平之福公厯相四朝其所施厚矣享其荣名盛福者五十余年而天之报公亦不薄矣其子太常公有文武才德宜与公世济其美者也然位不满其德其孙叅议君好徳而文其名位所就勋业所建以名世者未可量也他日跻大位建大勋而与伊尹伊陟继美有商者其在兹乎乔新既顿首以为皇明贺又拜首以为夏氏庆弘治庚申六月资政大夫刑部尚书广昌后学何乔新谨识 

　　跋夏忠靖公遗事 

　　右少保兼太子少傅户部尚书赠特进光禄大夫太师谥忠靖长沙夏公遗事一通其郡人宁乡袁侍御公大伦得诸其孙通政公廷章而刻公集后者也福获读而叹曰公其社稷臣哉我太宗尝谓以房玄龄处公而福观公谏太宗亲征沙漠处有以兼魏征沮高丽之直杨文贞公谓比公于王子明韩稚圭之度而福观公劝宣宗亲讨汉庶人之叛有以兼冦凖伐澶渊之毅解大绅公称其有德有量而不及其口应手判之敏才黄忠宣公赞其雍容揖逊而不及其弘济艰难之卓见若是者有一足以命世而公兼之岂非社稷臣哉何司冦公谓天实生之不诬矣其尤难者在太宗朝辅导皇太孙居守北京而北奏南启之皆得其心迎召皇太子皇太孙于南京而缓速对复之曲当其义在仁宗初亲临系所而敷奏切中在宣宗初南京入继而礼仪皆具三朝始终于是乎正矣岂非社稷臣哉若今所行于朝廷者皆仍公条进批荅之旧曰某部知道榜于郡县者尚遵公禁约擅差掌印正官之议在当时不以为竒而今则始悟其见之远也其谓多升不如重赏禁差征办官尤若预知今日者然至于营捄谏官之议迁都不拜西域法王诤李时勉之死辩郭敦之譛断罪必依于律者皆足以立一代之治体其赞仁宗省刑薄赋与夫户部出纳之省约即位诏赦之蠲除至今莫之能改皆百姓由之而不知者噫公岂非社稷臣哉福少读郡志访父老知公与周文襄公为惠于吾土者甚大已思欲一发阐之今天子命二公合祠于苏福尝记周公之祠于松者而独于公为欠事又尝读宋石介庆厯圣德诗序谓天下所望为宰相谏官者无不举用以为盛兹集序之者为大学士茶陵李西涯公内相如西涯台谏如大伦亦天下之望乎二公于其乡先正国名臣不忘其远如此而今有复如忠靖公者出其肯掩之耶长沙社稷之臣又于二公乎望矣乃敢附名于其末弘治十四年辛酉春三月朔赐进士及第翰林国史编修儒林郎华亭后学钱福谨跋 
　　士懿伏读忠靖公遗事厯事四朝虽始终职在户部又兼各部及都察院辅皇太孙百官总已以听叅决机务拟批诏旨致治隆平实名宰相也先軰巨公若二杨公碑志李文正公传何钱二公跋论之详矣子小子何敢复赘惟是治水江南至今吴人德之乃遗事止言治水之勤其讲求治水一疏略焉不载士懿考诸明史窃按天下财赋半在江南天下之水半归吴会浙西及苏松诸郡以逮杭湖宣歙万山之水奔涌腾溢尽入太湖太湖蓄潴之余溢于三江东流入海所谓三江既入震泽底定是也然三江无可入之道则震泽无可定之波乃吴淞娄江率皆淤塞黄浦白茆仅见虚名江海之门泄泻既少震泽汪洋承流遂缓矣加以山水沙多暴涨飘流势稍缓则沙易聚濒湖诸泖相继堙芜矣不知浙之嘉湖地据上流故溪不入湖则嘉湖代受震泽之水吴之苏松势居下流故湖不入江苏松且代受三江之水赖公躬亲履勘始称太湖泛溢宜浚吴淞苏之吴淞多沙泥旋疏旋淤松之吴淞多茭苇易成平陆因请于嘉定开刘家港常熟开白茆港而苏水入海于松江更开范家濆以达大黄浦而松水亦入海广浚分支共受三江之水即所谓三江既入多为尾闾以杀震泽之怒即所谓震泽底定禹贡明白简尽而公之治之亦委曲详至即于此一疏见之顾可畧耶予故采诸明史以附遗事之后庶几千百世下鉴公苦心其功当不在禹下云康熙四十四年乙酉孟春月齐安后学詹士懿敬识 

　　校刻夏忠靖公集成敬述 

　　呜呼忠靖公灵秀锺国器生当有明初厥考席毡地少小解勤学失怙倍策励端方禀慈训菽水率二弟婉愉得欢心乡党推行谊喜怒尝不形已负大人志未几领乡荐太学勤讲肄遂受太祖知农部主厥事漕务当丛脞理繁弗辞勚摅诚析羣疑同官服高义晋阶抚闽军爱民先察吏成祖深眷注连陟尚书位治水师禹功疏决发神智放海获安澜吴人食其利况乃赈民饥全活千万计恩施逮官校矜恤尤备至扈从摄诸曹辅守称上意拟诸古名臣宠锡三代貤披鳞效朱云忠谠甘拘系仁宗复征起公以母丧避驰谕期协心曰卿朕攸倚玉带环腰围殊荣耀门第愆谬绳且紏煌煌灿金字得君古良难尽瘁亦匪易礼仪故娴熟除难见经济含弘复贞静表德银章记维时春秋高褒嘉示优异庶务毋久烦启沃资谋议两朝实录成宴赉有特赐勲名震寰宇劳谦赞盛治至性门内全仁厚遐迩被扶颠更振乏接物展光霁襟期浩以深畴复窥其际休休有容德包荒无巨细子明稚圭风雅度真无媿忠勤厯四朝夷险归一致骑箕当宁恻宣庙为堕泪谥法酌古今旷典营塟祭生荣死亦哀庆泽流后裔闲情寓诗文不朽兼游艺天真弄柔翰岂为章句累懿忝谕湘胶景慕多年岁执鞭既无从拜墓读碑志人以文乃传遗集嗟失次捜罗鲁鱼辨编就喜不寐三春日摩挲髣髴风骚气殚力事雕镌庶以垂奕世 

　　少保兼太子少传户部尚书赠特进光禄大夫谥忠靖夏公神道碑铭 

　　赐资荣禄大夫兵部尚书华盖殿大学士庐陵杨士竒撰 
　　中顺大夫詹事府少詹事兼翰林侍读学士庐陵曽棨书 
　　资善大夫礼部尚书毘陵胡濙篆 

　　公姓夏氏讳原吉字维喆始家饶之德兴曾祖复祖希政元末为湖广行省都事兵乱死之考时敏为湘阴县儒学教谕遂家湘阴公自幼端厚好学年十三教谕公殁益知自励母夫人廖守节教子公终父丧即出教里塾取束修以资养而率其二弟恭侍婉愉得母夫人欢心出入乡闾其老长皆忘年宾礼之时已负巨人度喜怒不形里少年尝被酒侮慢公里人共击之詈之曰汝小人不知乡有君子耶有鬼物白昼附人言祸福惊动里中或强公往观卒无所言他日复有言或问之故曰夏公端人吾不可以近公一无所动心洪武庚午公以诗经选乡贡入太学遂擢户部前四川部主事授承直郎进承德郎漕务丛脞凡仓廋府帑之出入简牍之着悉有条理同官后至于事有未通者咸以质公日环左右公虽纷冗必为之尽心盖人人德公如师升户部右侍郎授嘉议大夫巡抚福建所过郡邑考察吏治咨访民隐公明寛大民人咸悦服太宗皇帝入正大统转左侍郎逾月升户部尚书授资善大夫永乐初苏松诸郡大水命徃治发浙西兵民十数万疏决壅滞自松江黄浦东北以逹于海水患乃息而抚恤曲当久不言劳又抚绥其饥民发廪三十余万石赈之散给有方于东南命公自南京扺北京督视运送给以锦衣卫官校且命有不率命便宜行事公于号令中备矝恤之意人人効用太宗巡守北京公豫扈从命兼行在礼部都察院事岁余车驾亲征沙漠今上以皇嫡长孙留守北京命公辅导庶事修举京师肃然太宗还良喜赐公钞千缗彩币四表里羊酒鞍马自是屡奉命侍命上有司奏公与吏部尚书蹇公厯官九载皆赐嘉奬有淳良笃实如古名臣之谕太宗亲宴之别殿无几赐诰命追封祖考皆为资善大夫户部尚书祖妣为夫人封母为太夫人重修太祖皇帝实录命公监修书成赐钞千缗织锦文绮衣壹袭文绮表里三对北京宫殿成奉勅召仁宗皇帝及今上于南京二圣喜公至赐宴劳及钞白金鞍马外冦复犯边太宗皇帝将亲征公言今边储不足请遣将无烦六师遂罢官仁宗皇帝嗣位即日复公户部尚书公以母丧未终辞仁宗曰国家不幸有大事正朕与卿等协心比力之时如卿以亲丧辞则朕亦未当在此公乃不敢复言遂加太保仍兼户部尚书赐玉带（阙十七字）今上正位东宫加公兼太子少傅少保尚书二职如故赐诰命追封曾祖祖考皆为荣禄大夫少保兼太子少傅户部尚书曾祖妣祖妣妣皆一品夫人赐金章一其文曰绳愆紏缪且谕曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗实录命公监修仁宗皇帝崩时今上建国南京至则丧礼及即位之仪皆具皆公三四人者所预定上既嗣大位公以旧辅尤重倚任公益孳孳惟谨宠赉日盛修仁宗皇帝实录仍为监修庶人高煦反上亲率六师擒之公预扈从还赐白金文绮等物甚厚赐银图书一其文曰含弘贞静盖褒公之德云明年扈从巡北边既还上念公及少师蹇义等四人者皆春秋高思优逸之赐勅嘉劳辍职务仍其禄朝夕侍上傋顾问预谋议而恩遇益厚两朝实录成赐白金百两织锦罗衣一袭文绮表里六对鞍马赐宴明旦入谢暮归第得末疾遂薨宣德五年正月二十七日也寿六十有五岁上闻讣震悼遣礼部尚书胡濙赐祭赠特进光禄大夫太师赐谥忠靖赙钞万缗勅有司营丧塟官其子瑄为尚宝司丞仍复其家复屡遣濙等赐祭朝臣自公侯贵戚下至郎曹将校咸往吊祭卫卒巷氓亦有太息流涕者公天性至孝友其弟原启原礼皆厚原启殁爱其子如子读书乡校时教谕史九韶虽非授业师遇之必拜虽贵不变既贵九韶升教国子月恒分之禄九韶将老朝廷从公请命致事公与人交久而敬平生故人在患难或赒给之遇士之贫者赈之有颠蹶失所者援之德虽微必报而未尝存怨恶心接人温然处事善善长而恶恶短襟宇瀞深闳阔不见涯涘尝有从隶污公金织赐衣惧欲逃者公曰污可浣何惧为有吏坏公所宝砚石匿不敢见公召吏谕之曰物皆有坏吾未尝惜此慰遣之于时卿大夫雅量推公第一知者盖比公王子明韩稚圭之度其在上前所言必归仁厚临政必酌大体其预宥宻虽冺然无迹盖有阴受其德者矣故不问贵贱疎戚识不识皆知其为善人长者文章喜为诗四方士重公名得其一篇一咏藏以为荣公配郑氏有贤德再封一品太夫人子珫瑄瑛璘女一嫁虞■〈王扁〉珫与虞氏女皆先卒公薨之三月归塟湘阴其家以墓碑属予予与公同朝三十年晩益亲厚相知又常为予道其平生予岂谓遂志公之墓耶铭曰溯夏厥初以国为氏衍于会稽绵绵厥系太末之邑后来徙居暨唐中和复徙于番懿夏之时逢掖其服诗书有承德善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心寛仁允蹈参决大议洊任重负不亟不徐雍容雅度如彼乔岳嶷然不移其气黙运泽润良多祗事列圣既四十载夷险一道其舄几几国有老成堂有柱石遽不慭遗当宁兴恻既荣且哀隆隆宠光呜呼忠靖没世不忘 
　　宣德五年闰月初六日孤子（瑄璘）泣血立石 

　　赠荣禄大夫少保兼太子少傅户部尚书夏公夫人廖氏墓志铭 

　　中顺大夫詹事府少詹事兼翰林院侍读学士庐陵曾棨撰 
　　荣禄大夫少师兼吏部尚书西蜀蹇义书 
　　奉政大夫吏部稽勲司郎中兼翰林侍书广平程南云篆 

　　宣德庚戌春正月丁卯少保兼太子少傅户部尚书夏公原吉卒卒之后又八月公之子瑄诣予泣拜请曰先祖妣夫人既塟未有铭恐懿德久而遂冺敢请一言刻之石庶几永终有赖焉予弗获辞按状夫人姓廖讳妙贤世为荆州人父瑞可有学行授徒于乡元季侨居沔之玉沙时忠靖公大父希政为湖广行省都事兵乱死节公之父时敏奉母避地于沔瑞可见而竒之遂以夫人妻焉国朝平定海内时敏仕为湘阴儒学教谕遂家湘阴教谕君殁时公年纔十有三夫人守节自誓孝养其姑刘氏朝夕未尝暂离姑疾侍汤药尤谨至寝食弗遑忧见颜面姑临终执夫人手泣曰汝事我孝敬愿汝子妇他日皆如汝之事我也姑殁塟祭皆克尽礼夫人抚育诸子教之务学期底于成诸子亦克祗承其教有所植立公既领乡荐升太学仕为户部主事升右侍郎迎夫人就养京师蒙恩封太淑人及公为尚书赠父教谕君为资政大夫户部尚书夫人进封太夫人方是时朝之大臣罕有亲尚在者独夫人年高鹤髪云冠朱翟命服伟然坐堂上岁时自六卿以下相率罗拜人碑刻璇疑误皆谓太夫人盛福世鲜及焉上元节禁中张灯公奉太夫人入观太宗皇帝知之顾左右曰此贤母也赐钞千缗永乐辛丑议亲征沙漠公言今粮饷弗给任一将可也无烦圣躬遂坐免官明年壬寅四月十八日太夫人以疾终享年八十仁宗皇帝即位诏复公户部尚书公乞终丧不许遂加少保兼户部尚书命给舟载太夫人丧归塟湘阴县治之东北山之原勅有司为造坟茔未几复加公兼太子少傅赐诰命追赠夫人为一品夫人太夫人三子长即公累官至少保兼太子少傅户部尚书赠特进光禄大夫太师谥忠靖次原启原礼女二人长蚤世次适常州府照磨葛兴让孙男四人珫瑄瑛璘瑄为公后嗣年纔十有三蒙恩命为尚宝司丞给六品禄女四人长适传时省监察御史霖之子也次适虞■〈王扁〉宗人府经歴进之子也次适宋敏湘阴县知县纶之子也余幼铭曰夫人之德慈惠静贞秉节守义训子于成子既显荣高爵厚禄禄养以丰享兹盛福锡命推恩冠服是煌鸾诰荐颁龙文天章湘阴之原爰视爰度灵秀所锺体魄斯托懿范徽音愈远弗忘铭以昭之永世其光  
　　宣德九年六月　日孤哀子原吉孝孙泣血立石 

　　附录 

　　明故中顺大夫南京大常寺少卿掌尚宝司事夏公行状 

　　公姓夏氏讳瑄字韫辉其先自衢徙饶代有显者曽祖讳希政元季为湖广行省都事兵乱死事祖讳时敏洪武初为湘阴教谕遂家湘阴考太师忠靖公讳原吉厯事太祖太宗仁宗宣宗四朝硕德雅量丰功伟烈着在国史公忠靖公次子少颖敏喜读书尝窃观忠靖奏草及忠靖朝退必请问所议事忠靖笑曰是非尔所知也然心黙喜之礼部尚书胡公濙尝梦上以樱桃一盘赐忠靖二子长子珫退避不敢受而公独受赐后珫早卒胡公以告忠靖曰继夏氏者必此子也仁庙尝顾问忠靖曰卿子年几何欲以近侍官之忠靖曰臣子幼稚非食禄时俟成立事陛下未晩也宣德五年忠靖薨宣庙震悼不已即日遣中官致命于家拜公尚宝司丞明日公与叔父原礼入谢时公年甫十有三进退有度特赐冠带衣服公扶柩归乡里宣庙悯公幼特免守制使养母于官而别遣官护丧归且厚恤其家公强记过人太师张公辅呼为小友少师蹇公义而下多公父执礼重之宣庙欲大用公未逮也正统初英庙追念忠靖勤劳特赐公田十八顷而蠲其税杨文敏公荣将归谓公曰尚宝非处君地吾还当荐君未几杨公卒不果云南夷逆命公上疏乞立功自効尚书王公骥竒之将以公徃有沮公者乃已八年命视尚宝司事公以母疾乞侍养还乡母愈乃就职时四方多事公上疏陈七事一谓湖广苗本异种必有首恶紏合为冦宜密令诸胁从谕以利害诱以重赏使反兵相攻然后出其不意攻之必破一谓苖出远刼必使老弱守寨宜分兵间捣其巢穴则贼分而势寡一谓北边虽每岁朝贡其情难测宜令知兵者行边旌勇智退老弱缮兵治械修城隍谨烽堠以备不虞一谓福建盗作虽出师剿捕功久不就使贼势日张民困转输不得耕食是益盗也宜督将臣乘时殄灭多见采纳十四年北边犯京师公忧愤陈四事一谓敌乘胜远闘其锋不可当然能野战短攻城宜坚壁勿战使进无所得退复气沮然后出竒设伏诸道奋击破之必矣一谓敌深入吾地宜令死士夜袭其营仍设伏内地以待追者一谓敌既举国入冦边无所御宜调边兵之半入捍京城内外夹攻彼将自溃一谓我军依城为营进无死志退有所归宜严号令以坚其志如以三队为法前队战退令中队悉斩以狥容而不斩者同罪则士畏法而不畏敌矣诏亟行之后敌使至公又言敌无故遣使与吾译者偕来必佯为逊辞以缓我应援疑我进退觇我虚实或为诳事虚情疑我译者以缓我谋赂我译者令为反间宜慎防之以观其变一谓敌若引退宜分兵五路间道袭之以正兵二路击其前以竒兵二路攻其傍以伏兵一路絶其后仍以宣府大同诸路邀其归盖彼方恃强不虞吾至且待彼回图我而我先夺其心势可必破况今太阴犯昴主明不利太白出高用兵敢战吉臣以为天道人事机不可失当道不能尽用其言识者惜之公又言敌既得利今冬来春必图再冦今汝宁凤阳诸府及河徙故地流移之民无虑百万恐因隙而动为患不浅愿假臣便宜使招募智勇以为国用仍条陈事宜以为先召吏士及其故老俾各举所知凡举主其所举劳以酒币掲名于旗以倡忠义然后榜谕凡有知兵敢战习骑射谙地利能为间谍者许以官赏复其家一丁以给其力事平之后不愿为兵者释之教阅之法以百人为率择其能者十人以教其九十人兵集既众人人习战法内可以捍京邑外可以消■〈君邑〉县之变事下兵部尚书于公谦请试用其才侍郎王公伟公知已也时为监察御史亦请勅公募兵淮杨会事定不果久之公以母老乞就养金陵命掌南京尚寳司事二月丁郑夫人忧上京师复陈三事曰赏罚以为御将不可不严任吏不可不寛宜罪败师弃守之将以戒不忠增亷官能吏之禄以砺不任曰去利以为善治国者不损民以益已因举近事以利致害者贪邻入贡致生边患穷兵麓川以疲中国其弊在上污吏渎民以妨文治贪将虐兵以耗军伍其弊在下宜减浮费以轻徭赋省游食以足军储惜民力以培邦本又谓贵州宜仍洪武旧制置行都司罢藩臬郡县命一良将辅以文臣使专决于外以宁边患曰审机以为制敌之机系乎攻守之得失因举近事之失机者敌初冦大同气鋭锋利不当战而与战以致败绩一也宣府惩彼失利畏慎大过敌经其城当战而不与战以致土木之败二也及敌越重关犯畿甸自纳其死而我过为防御无所施措以致大变三也宜鉴覆辙怀逺图扬天威以雪国耻大学士高公谷见公疏荐于朝亦不果用奉使秦府充册封副使凡所赐遗悉不受天顺二年公以疾请命掌南京尚宝司事踰月迁少卿八年赐诰命特赠所生母王氏为夫人成化二年进为卿时五府多阙惟都督一人公奏守卫事重非一人可任乃命曰某某徃守宿卫十四年九载考最升南京太常寺少卿仍掌尚宝司事方啚请老归守先墓无何疾卒未卒五日犹力疾草疏大畧言臣伏见太宗文皇帝赐皇太孙勅谕皆农桑军国为政治民之要诚祖宗诒谋之至意愿陛下置诸左右览而行之仍命皇太子读诵使预知民事艰难守成不易则不必远求诸古而天下可治臣怀此言久未敢辄上今臣病死旦夕死而不言永无日矣命其子崇文上之讣闻上遣官谕祭于南京公为人寛厚简易内刚外和孝悌忠恳皆出天性幼丧王夫人事郑夫人甚谨常弃官走南北侍养者十余年郑夫人卒女嫁虞氏生子诚而孤公视若已子悉以郑夫人遗物并分赐田三顷予之诚死又抚厚其孤与弟璘无间言异色亲旧患难力可援者必为之尽侍郎王公卒公娶其女为子妇其师太常少卿郑公雍言子死经理其家驸马井公某道死尝以千金托公其家弗知也公悉封识还之公恂恂寡言及辨议古今成败兵民利病文体高下皆卓有定见不随时好恶然自负高与人寡合故罕有知者为诗文宏博豪放举笔千百言而感世触物义归于正平生所作近百号拙寓稿晩年号白鹤山人自为传论曰人为其庸腐者是也谓其非庸腐者亦是也夫璞玉一也器则玉未器则璞耳今山人久为宦而无所见其能是将为玉耶亦将为璞耶识者必能辨之公虽在散地恒忧先天下每见天垂象或四方有警则咨念不置与客言必先问及北事常曰国家养士于平居之时士当効力于有事之日尝梦中赋诗云臣愚思効忠志欲追前古空怀葵藿诚未罄朝阳吐深思结衷肠逺虑遍寰宇舍生宁顾躯矢死期报主病笃犹以地震为问语不及私惟书遗教嘱其子崇文皆检身奉职语又赋一辞乱曰梅花一枝开春风双佩向拂衣而归天清月朗造化小儿齐声合掌遂卒公生于永乐戊戌三月十五日卒于成化辛丑二月十七日享年六十有四子三人长崇文戊戌进士材器竒博不下公世次崇武次崇勲俱学举子女五人长某次某某年月某日归塟忠靖公墓侧公卒已有铭铭颇略崇文复备述行实请为状以干大人先生铭诸神道以昭不朽东阳公同■〈君邑〉人也哀公之殁慨典型之在乡里者不可复见谨序次一二以备采择谨状 
　　茶陵李东阳撰 

　　赠冝人周氏改塟志并铭 

　　亡妻周氏字慧贞其先自杨徙燕厥考讳敬以功战多竒拜指挥佥事宣德间命镇辽之金海盖州以勇驰边卒于其镇宜人其冡女也幼偕其母夫人臧氏留京夫人有贤行而善教冝人亦婉顺克从年甫十七而归于吾时先考忠靖公已捐馆者五年矣惟先妣太夫人尚无恙冝人以不获逮事于舅为恨每遇烝尝忌辰必躬洁簠簋而极其诚敬侍太夫人朝夕不敢以寒暑而少怠丼旨务丰而处已恒持于约太夫人以是尤爱之常曰是妇也志与吾合吾老矣不负夫所托复何憾哉余少也多过冝人恒规以正从焉则喜否焉则戚余幸而免于颠亦赖其相焉耳生二子曰长孙曰延寿俱早夭夫人伤之遂捐疾终于邑之澄清坊里第生永乐戊戌三月十六日卒正统四年冬十一月十三日享年二十有二权厝于门外八里之庄盖以余宦于南北者未定也余后以养疾得请于朝仕于南都者久之以恩命始赠其室冝人余尝歉然于心而不忘者以域兆之期尚未卜也成化十二年余以事朝京师值墓主守者俱物故庐田入他人之区马鬛之封已平访之于邻妪而后得焉哀惨切骨泣曰余负之余负之何以立天地间更号丈夫为呜呼宜人之殁距今三十有八年古今之变迁也如此使后更数十年将复何如耶或曰死者得藏于土安矣而子恸之毋乃劳乎余曰朋友死无所归于我嫔矧夫妇焉茍于是而赙之则他可知矣余忝有禄食之享而忍乎其妻之骸之枯以自若可乎此予所以决于意而不卜其吉与否也七月一日告以文而启之曰呜呼糟糠之故结髪之盟每愧予怀何以为情自伊云殁岁月徂征主守陵替孤魂茕茕柩返于湘以祔先茔体得以蔽永保攸宁庶几始终以见平生告已书于石而铭之辞曰 
　　生而同室死而同藏呜呼兹言吾何敢忘 
　　南京尚宝司卿夫夏瑄撰并书 

　　忠靖集附录
</div>
    <div class="pagination">
<a href="忠靖集_page12.html">上一页</a><span>...</span><a href="忠靖集_page8.html">8</a><a href="忠靖集_page9.html">9</a><a href="忠靖集_page10.html">10</a><a href="忠靖集_page11.html">11</a><a href="忠靖集_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
