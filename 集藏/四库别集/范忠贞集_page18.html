<!DOCTYPE html>
<html>
<head>
    <meta charset="UTF-8">
    <title>范忠贞集 - 第 18 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>范忠贞集 - 第 18 页/共 29 页</h1>
    <div class="content">　　褒宠亦罕匹伏读
　　御制篇缅思省试日多士数千人芒鞋被裋褐堂上坐伟人锦衣貌氷雪风流表儒雅潇洒神高洁蔼蔼吉人辞温温孺子色春风生怀袖吐纳羣心悦终知柔能刚临危志靡夺至仁成大勇从容弥激烈以兹岂弟心树彼忼慨节幽通睢阳须防感常山髪气已壮
　　山河胸犹堆郁防
　　旷典有余荣流涕敬载述
　　日讲官起居注翰林院编修【臣】乔莱谨题
　　一声战皷挝闽中烽火直照天南东封狼防貐敢作逆仗节长忆忠贞公变生肘腋那可料独以不二明其衷临危忼慨目眦裂浩气直欲摩苍穹平原睢阳千载事俯仰飒飒生英风天阴雨湿白骨朽土花犹作斑斑红
　　皇天无私罪人得雷电一扫纤翳空直须半夜下淮蔡岂必百战收崤潼头悬靣缚讵足道上将已画麒麟功剖珪悉荷受降赏耿耿九地怜孤忠大烝世配
　　宗庙祀泽流后裔恩厐洪荩臣大节勒之石丰碑十尺
　　烦磨礲龙腾凤翥出
　　寳翰天授岂得夸人工九霄不散霏雾绕五色时有宫云笼公之丹心竝日月异数肯与寻常同荣光烛天
　　赐书在世世传守贻无穷
　　翰林院编修【臣】吴一蜚恭跋
　　忠臣事封疆仗节矢无二当其成仁时身家匪所计有伟范忠贞烈节昭天地秉钺镇闽方猝遭逆藩炽忼慨不俱生骂贼申大义阖室被拘囚三年操弥励迫胁志不囘白刃如饴视日月为幽昬河岳归正气
　　天讨一朝临元凶授首至专车骨既尸嚼齿魂斯慰圣主特褒忠赠秩更予諡隆仪光九泉优典及后裔重
　　念马鬛碑挥洒出
　　御制
　　宸翰金石埀
　　天章琬琰丽吁嗟一字荣千秋永勿替人生不百年顶
　　踵皆
　　君赐胡为偷视息俯仰能无愧范公得死所异数孰与
　　俪令子重箕裘贞珉勒世世曰以昭
　　君恩兼之示风厉
　　翰林院编修【臣】彭宁求恭跋
　　宸翰褒忠二十韵
　　圣学如渊岳光华溢藻翰玊轴
　　锡臣工星陈复云缦埀象徧神州山川増绚烂兹碑用表忠挥毫托
　　深眷严正若端人沉雄抱骨榦颉惊籕愕眙瞪视不敢赞在昔闽海疆狂竖肆倡乱岩岩忠贞公大节金石贯平生敡歴处风操常侃侃肘腋祸变生百折肠不换截舌常山顔奋笏司农段长鲸既剪除孤臣益昭焕赠防厪
　　皇情殊恩沐无算矧兹
　　天章倬飞白逾贞观九原拜稽首泉台夜复旦河山指
　　赐履秬鬯荣厘瓒讵若兹穹碑
　　奎文掲霄汉遴工勒坚珉
　　墨沈无澷漶谁与淟涊生瞻仰面流汗传示留无穷捐糜庶用劝
　　翰林院修撰【臣】彭定求恭跋
　　御制范忠贞公碑后排律二十韵
　　山岳钟灵异岿然正气存文澜滙河汉道统溯昆仑凤诏曽高步鸾坡毎细论公才堪保障
　　帝命自临轩俯瞰吴峰闲寻圣水源封章关国计惠爱遍黎元蔽芾棠留荫讴歌野负暄七闽移重镇两浙尽攀辕忽觏妖氛炽几令骇浪翻变从仓卒起外少甲兵援力竭难填海时穷欲呌阍百身嗟莫赎一死更何言未效秦庭哭空招楚泽魂
　　六师来络绎羣丑各惊奔臣节真无忝丹心动
　　至尊精神悬日月忠义揭乾坤
　　寳墨题
　　中禁丰碑树墓门芳名流奕防血泪渍双痕
　　宸翰光泉壤余波及子孙小言附不朽瞻拜祝
　　君恩
　　翰林院编修【臣】顾藻恭跋
　　御制范忠贞碑十六韵
　　大节维千秋立身重名义激扬在
　　朝廷褒忠殷
　　帝志正气钟异人实作邦家瑞卓哉有范公坚贞性所畀七闽仰屏藩民社攸毗倚小丑忽肆虐狂逞如螳臂一木不能支胆张目裂眦铁石作肝肠不受威与利奋笏哀司农常山舌更厉报
　　国悬丹心一死如归视崇朝蜃气消云净欃枪坠始知天地间大义莫可贰
　　天子为从容
　　恩纶
　　九重贲
　　宸翰埀金石
　　宠锡昭旌諡呜呼脂韦流对此能无愧用矢岁寒心一洒孤臣泪
　　【臣】费之逵伏读
　　御制褒忠碑恭纪
　　岩岩巫闾穹潆潆混同列千尺有竒松百錬无凡铁间气名世钟勲裔
　　侍从列开府起疮痍大泽滂流浙闽海控东南嵓疆寄重节狡逆肆烽烟岭澨沸欲裂孤忠期自效猛祸剥肤切独抱文山操惟存杲卿舌三载入牢笼坚白任磨湼画壁誓靡他身在心先絶匕刃甘若饴气尽衷犹热报
　　国留丹诚千秋凝碧血丰碑白
　　九重
　　宸翰纲维揭岂徒贲泉路将以防跛蹩举朝颂贞珉况
　　立程门雪三复琬琰光风云为低咽
　　【臣】徐潮恭纪
　　生死乃昼夜旋转车上轮形骸安足贵大义终当伸忠贞虽云殁亘古名俱存徃者封豕辈荐吞及滇闽骈首就西市转盼飞埃尘始知天地内重者惟君亲三年既囚絷忼慨难具陈此心照日月劲节凌松筠杀身尚不易况复忧沉沦奈何今世士局促如短辕
　　恩荣慰泉壤
　　睿翰光邱坟千秋遂俎豆忠魂庶可凭临风几叹息涕
　　泪沾衣巾
　　【臣】胥琬恭颂十二韵
　　华胄传先烈东郊重保厘文章燕许笔节钺范韩师元老猷方壮劳臣数独竒潢池波欲沸大厦木难支忼慨帷中画淋漓壁上诗孤忠贞自矢百錬操难移皎日酬吾志丹心答
　　主知人伦存气骨天壤见须眉青史流风逺
　　皇恩奕叶埀
　　丝纶标显绩翰墨洒丰碑马鬛雄堂斧鸿名勒鼎彛家
　　声应未艾千载慕芳规
　　翰林院编修【臣】周金然伏读
　　宸翰褒碑恭跋
　　死事臣职也天地之大义无所逃焉宁望褒乎方忠贞公被系时求死不获日夕手厯书以当属国之节呜呼节旄落而武归厯书存而公死等义也公尤烈矣哉天葢迟公三年之死以戒人之媮生而懐二心者夫媮生也而未必生视死如归也而未必死顾以未必死之身而卒谈笑婴刃以遂其志公于是乎与日月争光矣
　　圣天子轸念死事诸臣
　　优防厥后用昭大义于天下而于公之从容慷慨兼尽无憾
　　恩数有加焉煌煌
　　宸翰荣光烛天畴不瞻仰感激而奋兴焉者要非公当日意计所及也公就义而职已尽心已安矣呜呼君臣大义炳然天壤间矣
　　日讲官起居注翰林院编修【臣】孙岳颁伏读
　　宸翰褒忠碑文恭纪
　　日月蚀光七闽草窃公任
　　岩疆何敢明哲不以利诱不以势刼睢阳竖眉常山奋舌皇皇大言贼威几折幽羁于巢壁书指齧贼留
　　国望苏毙挽絶见睍雪消结缨志决心死寒灰忠魂壮热絶命留词读之哽咽贼肆小丑成公大节事业勋名岂惟两浙
　　炳若天汉皑如山雪
　　天子震悼
　　殊恩
　　旌烈虽死犹生忠无恨血
　　河岳日星
　　天章粲列嗟彼偷生计工实拙
　　翰林院编修【臣】张榕端恭纪
　　盖闻仗义捐躯人臣之定分
　　旌忠厉节
　　盛世之鸿规自三孽不靖封疆有死事之臣
　　皇上扶掖纲常激扬名教毎加
　　赠防备极优崇兹
　　御书故闽督諡忠贞范承谟墓碑既遴工镌石复将墨本装
　　赐其家俾世守之【臣】备员载笔获与观瞻不独奎章寳翰星日昭回超轶百家为亘古所未有又以知
　　朝廷褒显忠节广厉羣工之意其为教甚大非特如前代赐书飞白夸一时荣遇之比也谨拜手稽首而系以颂
　　颂曰
</div>
    <div class="pagination">
<a href="范忠贞集_page17.html">上一页</a><span>...</span><a href="范忠贞集_page13.html">13</a><a href="范忠贞集_page14.html">14</a><a href="范忠贞集_page15.html">15</a><a href="范忠贞集_page16.html">16</a><a href="范忠贞集_page17.html">17</a><span class="current-page">18</span><a href="范忠贞集_page19.html">19</a><a href="范忠贞集_page20.html">20</a><a href="范忠贞集_page21.html">21</a><a href="范忠贞集_page22.html">22</a><a href="范忠贞集_page23.html">23</a><span>...</span><a href="范忠贞集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
