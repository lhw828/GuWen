<!DOCTYPE html>
<html>
 <head>
  <meta charset="utf-8"/>
  <title>
   龙川集 - 第 2 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   龙川集 - 第 2 页/共 23 页
  </h1>
  <div class="content">
   三代之剏业以封先圣之后为念而论功行封犹待其定也至周则大封同姓于其间为国五十有三而犹未以为慊武王周公固非以天下为己私者天之立君岂为姬姓而设乎汉兴患异姓之强大而大封同姓以镇之其道盖本诸此矣七国同时举事黥彭之患不如是之并也诛锄刬削至于分裂以各王其子弟同姓湮微而后族之祸又成矣圣人之立法本以公天下而非以避祸乱心有亲疎则祸福倚伏于无穷虽圣智不得而防也周汉之法岂世变之穷而至此乎合天下而君之疏逺之人何负于国家而周以宗强此果何道乎不然汉诿之周而周公其衰矣
　　昔孔子论三代之损益可知盖自尧之亲睦九族积而至于周之大封同姓五十有三国者亦其损益之可知者也然其义遂穷而不可继故春秋之诸侯以其子弟为卿者圣人皆以弟书之独于季友之来归不系以亲而书曰季子盖其贤者则与众共之其不贤者圣人以为有国者之私其亲而其义不通于天下也岂非参酌四代之制以为万世通行之法哉汉髙帝与诸公共起草莽以帝天下天下平定诸公各以南面称孤帝犹疑其不可尽信也分王子弟以据其冲而庶孽与其不肖者一切不问庶几以为可自附于周家亲亲之义而不知权势既成虽亲者亦不可保其可保者惟其贤也不思天下之公义而用其谋国之私心是非利害徇于目前而使前后相矫卒不得其正祸乱相寻于无穷不独汉氏为可悯而魏晋宋齐不能以是一日为安者盖亲疎之义不明也出其子弟之贤者以与天下共之其不贤者养以国家之私使亲贤参错而祸福治乱一付之天下之公而吾无容心焉圣人之作春秋以待后圣者盖如此

　　项羽喑呜叱咤千人皆废而能恭敬爱人自屈于礼节之士其仁与勇可谓兼之矣至于赏不妄与岂不足自附于惟衣裳在笥之义邪汉髙帝乃饶爵邑以来天下之顽钝嗜利亡耻者开国承家之初而顾以小人先之卒用是以胜羽羽之目当不瞑矣使天下有疑于儒者之道其不自髙帝始邪
　　方三代之衰闻诸侯修德以兴矣未闻崛起草野而皆有南面称孤之心也当草昧之时欲以礼义律之智勇齐之而不能与天下共其利则其势必分裂四出而不可收拾矣匹夫并起而争此非先王之常势也髙帝能用是以合其势而不能用是以一日为安盖其初不能参用项氏之所长以消伏异时党与摇动之心此正陈平之所预见而深忧而开国承家小人勿用之义何尝一日而废哉盖田横之未去郡国豪姓之未徙四老人者伏于商山而不可招致髙帝虽死而目不瞑也异姓诸侯王之忧特众人之所共忧耳易曰天造草昧宜建侯而不寜圣人其知之矣

　　周召毛毕实佐文武以有天下成康既没王朝之公卿往往皆诸公之子孙族属比闾族党之贤修身饬行以自见于斯世者非一人其卓然者岂不可与公之子孙族属共执国政哉然而位终不得过大夫人才之特起不幸而非世家则不得以任公卿之位此果何法也春秋讥世卿而人才之特起者终无一人得附见于册书虽圣人之法亦不免随世而立欤汉髙帝与萧曹诸公共起而亡秦天下既定非尝更当时之事者不以任公卿也贾生特起之才天子明知之而不得用非独绛灌之专其宠利也然公孙弘自海濒而登宰相则天下自此多事矣唐太宗虽以房杜为宗臣而天下之贤者始杂而用之然其后遂无世臣之可倚更任迭用虽贤君亦不克其终岂君臣之际无终始之义则其势必至此邪然合天下而君之而独私于共事之臣宜非圣人之公道而周汉之法果可为通行之法乎
　　君臣天地之大义也君臣不克其终则大义废而人道阙矣此岂茍然之故哉方天地设位之初类聚羣分以戴其尤能者为之长君奉其能者为之辅相彼所谓后王君公皆天下之人推而出之而非其自相尊异据乎人民之上也及法度既成而君臣有定位舜命夔以典乐教胄子盖欲其君臣相与世守之以达天地之大义三代既以世次而有天下其相与肇造人纪而维持其国家者亦欲其代修祖父之业而君臣相保与国无穷使天下之人有所观仰爱戴而不敢窥伺其间以觊幸国柄横生意见紊乱纲纪使天地大义有所废阙而厌故喜新败亡相寻而不悟也惟其子孙族属举不足以当贤者之选而后广求天下之贤圣以庶几于一遇而中接坠业不敢有加焉如髙宗之于傅说是也此岂君臣之常法哉孔子之作春秋其于三代之道或増或损或从或违必取其与世宜者举而措之而不必徇其旧典然于君臣之大义未之有改也其讥世卿葢讥其不择世臣之贤者而用之甚者遂使世其官而人人轻视其上皆有揜而取之之心其势必至于君臣之不相保故惓惓于一世之贤者悉使之附见于册书如蔡季纪季楚屈完齐髙子鲁季友叔肸宋子哀之徒往往非公族则其世家之旧也使皆得若人而用之则何厌于世臣而欲求天下特起之贤于不可知之际哉至于死生恩礼之厚而适遭变故或不以其道终则正色书之而无间于曹莒之小国所以究极天地之大义而明示之后世者也故孟子以为故国必有世臣至于不得已而后使卑踰尊疏踰戚然犹必取其国人皆曰贤者繇此言之岂乐于君臣之不相保而新故相易以求快一时之耳目哉战国朝暮反复之祸葢起于君臣之不相保也汉髙帝以匹夫而有天下视平时之等夷无非可疑之人故其臣不自保其首领而天地之大义不复明矣然犹不使后生新学得以参乎其间也唐太宗则参而用之更一世而尽忘其旧甚者朝为君臣而暮为路人故以势相临而不复以恩相保缓急无一人之足依而方顾望草莱之贤者以为己用岂不殆哉惟我本朝于天下之贤者必使之扬歴中外养其资望而后至于大用故其人往往足以重人之国家而子孙习识其本末源流家世守之至于一二百年而不替呜呼是天地之大义而非君臣之私恩也天下不能皆特起之贤则超举显擢岂可率以为常乎朝暮不相保则是弃爵位于草莱大义废而天下离矣

　　龙川集巻三

　　●钦定四库全书

　　龙川集巻四

　　（宋）陈亮 撰

　　○问答

　　义利之分孟子辨之详矣而赏以劝善刑以惩恶圣人所以御天下之大权者犹未离于利乎有所利而为善有所畏而不为恶则其入人也亦浅矣尧舜之治天下不赏而民劝不怒而民威故罪疑惟轻功疑惟重岂亦知其效入人之浅乎然皋陶之陈谟以典礼赏罚同出于天而非有轻重之别也茍无所事乎其用则赏罚亦自外来耳安在其为天乎三代之用赏罚大槩犹法唐虞而记礼者载其先后之用甚详又以为至周而穷岂世变之极而赏罚之用始重乎抑其出于天而三代始赖其用也春秋圣人经世之志而独以代天子之赏罚则圣人起而治天下必不能以易此矣亦何怪于汉宣帝之专恃赏罚以为治乎惟辟作福惟辟作威洛书之所明载而儒者终以为治天下者不取必于赏罚亦知夫劝惩之效浅也谓赏罚不取必于劝惩则无以御天下谓其为劝惩而设则赏罚亦利耳利者人道之末也则皋陶之所谓天者岂诬乎
　　耳之于声也目之于色也鼻之于臭也口之于味也四肢之于安佚也性也有命焉出于性则人之所同欲也委于命则必有制之者而不可违也富贵尊荣则耳目口鼻之与肢体皆得其欲危亡困辱则反是故天下不得自徇其欲也一切惟君长之为听君长非能自制其柄也因其欲恶而为之节而已叙五典秩五礼以与天下共之其能行之者则富贵尊荣之所集也其违之者则危亡困辱之所并也君制其权谓之赏罚人受其报谓之劝惩使为善者得其所同欲岂以利而诱之哉为恶者受其所同恶岂以威而惧之哉得其性而有以自勉失其性而有以自戒此典礼刑赏所以同出于天而车服刀锯非人君之所自为也天下以其欲恶而听之人君人君乃以其喜怒之私而制天下则是以刑赏为吾所自有纵横顚倒而天下皆莫吾违善恶易位而人失其性犹欲执区区之名位以自尊而不知天下非名位之所可制也孔子之作春秋公赏罚以复人性而已后世之用赏罚执为已有以驱天下之人而已非赏罚入人之浅而用之者其效浅也故私喜怒者亡国之赏罚也公欲恶者王者之赏罚也外赏罚以求君道者迂儒之论也执赏罚以驱天下者霸者之术也

　　肉刑之兴说者以为起于苖民而尧参取而用之报虐以威葢将以戒小人而非出于圣人之本心也故舜多为之涂以出民于刑祗以施诸怙终者而穆王之训刑为尤详然则虽圣人欲去之久矣安在其为孝文姑息之仁也而世儒之道古者必以为井田封建肉刑皆圣人之大经大法不可废也治天下而不用肉刑徒以启小人犯法之心耳故曰肉刑之刑重也汉魏之际往往数议复之而不果以至于本朝而刑轻于三代矣法家者流以仁恕为本惟学道之君子始惓惓于肉刑焉何其用心之相反也推之天理验之人事而要诸古今之变究其所从始极其所由终必有至当之说
　　昔者圣人别人类于禽兽之中而去其争夺戕杀之患葢必执生杀之权而后谓之刑政也则肉刑固已草具而未有其法耳苗民始多为戕人之具以淫用之尧惧其为世训也故取而次第品节之使必若苗民者然后罹此刑耳故曰报虐以威舜又多为之法以出之而夏于赎刑为尤详商人执刑罚以督奸伤肌肤以惩恶葢严其所当用者耳夫既多为之涂以出之而不严其所当用者是教人以轻犯法也岂圣人制刑之本意哉文武尤谨于庶狱而成康措而不用至于四十余年穆王耄荒而训刑以诘四方使知刑者圣人爱民之具而非以戕民也汉兴承秦之余烈先王之法度尽废而肉刑块然独存文帝感一女子之言而慨然除之于是可与语通变之道矣井田封建自黄帝以来极十数圣人之思虑所以维持而奉行之者惟恐其一事之不详而一日之不精也至于肉刑则多为之涂以出之惟恐其或用耳岂可同日而语哉圣人之恐其一事之不详而一日之不精者今既尽废而不可复举矣独惓惓于圣人之恐其或用者纵使可用无乃顚倒其序乎使民有耻则今法足矣民不赖生虽日用肉刑犹为无法也礼节民心乐和民声政以行之刑以防之四达而不悖则王道成矣吾闻诸圣人者如此

　　郦食其教髙祖以示诸侯形制之势方天下未定之际形势固不可以授之人葢惧其自伐也天下已定固当以天下为家以四塞为形势而萧何方惓惓于壮宫室娄敬方劝据秦地以临制天下何其狭也髙帝寛仁爱人天下汹汹数岁本不敢轻用其力豁达大度欲示天下以至公而庶几于周家之义然卒为宗臣所移犹可也而竟移于覊臣之说何哉岂三代公天下之道后世眞不可复行乎抑人心多自疑而其流遂如此也不然则在德不在险是眞书生之谈耳
　　万物皆备于我而一人之身百工之所为具天下岂有身外之事而性外之物哉百骸九窍具而为人然而不可以赤立也必有衣焉以衣之则衣非外事也必有食焉以食之则食非外物也衣食足矣然而不可以露处也必有室庐以居之则室庐非外物也必有门戸藩篱以卫之则门戸藩篱非外物也至是宜可已矣然而非高明爽垲之地则不可以久也非弓矢刀刃之防则不可以安也若是者皆非外物也有一不具则人道为有阙是举吾身而弃之也然而髙卑小大则各有分也可否难易则各有辨也徇其侈心而忘其分不度其力无财而欲以为悦不得而欲以为悦使天下冒冒焉惟美好之是趋惟争夺之是务以至于丧其身而不悔然后从而省之曰身与心内也夫物皆外也徇外而忘内不若乐其内而不愿乎其外也是教人以反本而非本末具举之论也二帝三王未尝不择形势而居之而周公于宫室之制阔大端丽欲用以为万世之法夫岂以形势为德之辅而宫室为德之华哉此帝王所以备人道而与天下为公也萧何娄敬葢亦知天下之势而已而未知圣人本末具举之道故使论者犹有疑焉且谚有之衣则成人水则成田此岂有内外轻重之异哉世儒之论所未及也

　　帝王之号名殊而其道一也然学者知称尧舜禹汤文武而名号与谥终不可得而别以尧舜禹为名则文武独以谥举可通乎以为号则咨尔舜禹者必非号也汤之子孙以甲庚丙壬为号则汤不得以谓之谥然而所谓予小子履者则汤既有其名矣后世之言谥法者遂次尧舜禹汤之中夫岂其然乎文武之子孙各以谥显而善恶一付之天下之公论虽孝子慈孙不得加私意于其间也春秋之公侯伯子男其卒葬例以公书又何所贵于圣人之笔削乎亦无怪后世之孝子慈孙因得以致其隐恶之义也圣人酌古今而裁之中道必有俟百世而不惑者
　　自风气初开人极肇建于是有君臣上下之分而为之号以尊异之未有名字之为别而文物之可观也及其久也有号而后有名有名而后有字有字而后有讳有讳而后有谥上则追王其先祖先公下则施及其文子文孙旁则庇其本支族属维其姻聮亲党隆于朋友不遗故旧以广亲亲之道于天下然后为忠厚之极人道之至文此周家所以独备于三代也孔子作春秋既已品节而尽用之矣然名之曰幽厉而国恶不讳无以致君父之敬列爵各从其实而直情径行无以尽臣子之心故春秋兼隐恶之义从尊君之文而人文于是大备后世无以复加矣过是以往则人心无穷不可以尽徇而天下至众不可以文欺也故尧舜禹汤驯而至于周道之文也春秋之义百世以俟圣人而不惑者也后世之欲行恩义于春秋之外者徇人心而欺天下者也

　　吕不韦市子楚以为竒货此战国策士朝暮反复之谋君子之所不道而汉文立未数月乃修代来功宋昌既封侯而六人者皆官至九卿宣帝惓惓旧恩至侯五人而未止也天之立君本为斯人计犹不以逸豫其君之身顾何有于平时自结于其君以觊非望者乎将相大臣以天下之义迎立代王犹逡廵而不敢进既已立矣夜拜宋昌为卫将军领南北军而张武实行殿中将相大臣今犹未足信邪昔者王代而今为天下主必自代来者而后足信何其示天下以狭邪贪天之功以为己力宋文帝能忍于徐羡之傅亮谢晦而王华王昙首之徒自是而用事焉使后世反复多诈之人常觊天下之有变以幸一日之富贵其必自宋昌始矣汉髙帝用其私心于丰沛而生长之地亦有异恩焉是纳吾身于一邑而教天下以侥幸岂所以为天下主哉南阳之恩虽小杀而此义卒不可废人主一时之私恩又可为万世之常法乎裁恩义而中持衡焉使开国承家者有所据以为常行之道揆之以春秋之义则必有以处此矣
　　晋文公在外十九年从亡者非一而三士称焉及其反国也郄縠实当国政狐偃赵衰葢始为卿而贾佗臼季之徒未有列也郄縠死先轸以下军之佐代之当时以为上德则从亡之劳不论矣顚颉就诛魏犨几不免而介之推不及禄荣辱可否与众同之幸不幸一归诸命不以亲疎厚薄为等降也易曰君子知柔知刚知微知彰万夫之望自古圣贤之举事与夫后世英雄豪杰必寄腹心于同起共事之人者彼其察事见情常先乎众人非以其为故旧而特亲之也至于左右亲昵讵肯以得国有天下而任之以政哉富厚安荣不欲以天下国家而俭其素所亲耳春秋之义所以重君臣恩义之始终而不及其私者固所以防人心之流也文帝裁绛侯以大义而卒不任宋昌张武以国政彼其轻重浅深必有以知之矣丙吉之端简厚重虽微旧故是可不任之以政乎宣帝忍于霍光而惓惓于五人者非但亲疎有以蔽之而权利所在固争之端而怨之府也周公谓鲁公曰君子不施其亲不使大臣怨乎不以故旧无大故则不弃也无求备于一人此圣人所以裁恩义而中持衡者其诸春秋之所不废欤丰沛南阳以生长之地而沾异恩雨露之所被日月之所照近而易入者常先得之此亦天下之公义而厚薄之殊絶则为私心耳夫人心之正万世之常法也茍其不役于喜怒哀乐爱恶之私则曲折万变而周道常如砥也唐太宗惓惓于天策学士而秦府旧人则与东宫秦府均其用舍葢亦庶几于恩义之平矣呜呼安得皇极之主而共叙之哉

　　圣人以常典卫中国以封疆限外裔明其不可参也然民命之所在不当以外裔中国为别故兼爱之说兴而通和之义行焉甚者至欲以女妻之冀以舅甥之恩而获一日之安彼惟不习于礼义也故敢为乱阶而可以人伦而縻之乎暗哉娄敬之智也一日作俑而其流至于不可胜言矣然合中国而君之既不能却天骄于塞外又不能忍一日之辱坐视民生之涂炭而莫之救是诚何心哉此齐景公所以涕出而女于吴也孟子之所不敢废则娄敬岂得为过乎畧其事而取其心虽宋虢之息民圣人不得正色而诛之也
　　有中国必有四裔待四裔之常道莫详于周而其变则备于春秋矣方舜禹时有猾夏者命士以明刑至汤有来享来王之事而未有其礼也周公相成王朝诸侯于明堂而列四裔于四门之外分天下为五服而以周索戎索辨其疆葢不使之参于中国也宣王伐玁狁至太原而止而蛮荆使之来威而已此周道之所以中兴也幽王之乱而中国外裔混而为一矣其后楚始僣王横行于中国吴越奋自南方以与晋楚争伯而晋楚不能抗此商周而上外裔未有之祸也圣人有忧焉而作春秋诸侯与之会盟则讥之伯主穷追逺讨则黜之要使各安其疆则止矣至于吴越则非周道之所能尽治也方其始之僣窃也固已斥而弃之矣及其能从中国之会盟则人之能行聘礼则爵之能正中国所不能正之罪能讨中国所不能讨之敌则酌轻重以许之及其行诈谋习土俗则斥而弃之如故也然而图伯可也分伯可也专伯则不可人可也子可也公侯则不可而况于僣王乎是圣人于中国外裔混然无辨之中而致其辨则所以立人道扶皇极以待后世也吴楚之祸极矣圣人岂不知后世必有外裔之尤猾者踵其辙以抗衡于中国庶几春秋之义尚可覆而行也汉之匈奴唐之回鹘吐蕃本朝之契丹岂可以待外裔之常道而待之徒曰不可参于中国而已乎彼固越疆而来参窃中国之文以自尊异逞其威以自飞扬矣然而妻之以女则不可藉其力以平中国则不可葢惧外裔中国之无辨也汉唐之已事可以鉴矣本朝去是二祸而岁以金缯奉之不复至于交兵则既享其福矣独使之并帝则汉唐之所未有也专中国之祸岂一朝一夕之故哉是皆当时之廷臣不讲春秋之过也今中原既即于沦陷矣明中国之道扫地以求更新可也使民生宛转于异俗而无有已时则何所贵于人乎故扬雄之言曰五政之所加七赋之所养中于天地者为中国王通之言曰天地之中非他也人也葢人能弘道非道弘人

　　龙川集巻四

　　●钦定四库全书

　　龙川集巻五

　　（宋）陈亮 撰

　　○酌古论（一）

　　酌古论序

　　文武之道一也后世始岐而为二文士专铅椠武夫事剑楯彼此相笑求以相胜天下无事则文士胜有事则武夫胜各有所长时有所用岂二者卒不可合耶吾以为文非铅椠也必有处事之才武非剑楯也必有料敌之智才智所在一焉而已凡后世所谓文武者特其名也吾鄙人也剑楯之事非其所习铅椠之业又非所长独好伯王大畧兵机利害颇若有自得于心者故能于前史间窃窥英雄之所未及与夫既已及之而前人未能别白者乃从而论著之使得失较然可以观可以法可以戒大则兴王小则临敌皆可以酌乎此也命之曰酌古论

　　光武

　　自古中兴之盛无出于光武矣奋寡而击众举弱而覆强起身徒歩之中甫十余年大业以济筭计见效光乎周宣此虽天命抑亦人谋乎何则有一定之畧然后有一定之功畧者不可以仓卒制而功者不可以侥幸成也畧以仓卒制其畧不可久功以侥幸成其功不可继犯此二患虽运竒奋鬬所当者破而旋得旋失将以济中兴难矣人有常言光武料敌明遇敌勇豁达大度善御诸将其中兴也固宜吾则曰此特光武中兴之一术也使其中兴止在于此则是其功有时而穷也西都之末莽盗神器羣雄并起相与图之光武因思汉之民举大义之师发迹昆阳遂破寻邑百战以有天下彼其取乱诛暴或先或后未尝无一定之畧也何以明之光武自昆阳之胜持节河北镇慰郡县破王郎击铜马收复故地凡所以经营河北而取河内为之根本也河北平河内服自常情观之当此之时更始闇弱可以西取关辅疾据其地俯首东瞰以制天下光武乃身徇燕赵止命邓禹乘衅西征其意岂以燕赵为可急而闗辅为可后哉吾尝筹之闗辅虽形胜之地而隗嚣在陇西公孙述据巴蜀赤眉羣盗蠭起山东嚣述犹虎狼之据穴也有物以阻其穴则彼不敢骋不然将何所惮赤眉犹长蛇之螫草也以物而肆其螫则其毒无余不然将何所不至光武之未取闗辅所以阻嚣述之穴而肆赤眉之螫也故且身徇燕赵使之速定则自河以北民心已一而吾之根本固矣及赤眉破长安志满气溢兵锋已挫而邓禹得乘衅以并闗中冯异继之遂破赤眉而长安平洛阳固而景弇且定齐矣当此之时天下畧平嚣述虽有觊觎之心而不得复骋光武定都洛阳命将讨嚣平述而天下遂一矣此其有一定之畧而后有一定之功也使燕赵未平而光武西取闗辅则遂与嚣述为敌而赤眉无所骋其锋矣与嚣述为敌则欲徇燕赵而彼乘其虚赤眉无所骋其锋则已服郡县而或罹其毒是燕赵未可以卒平闗辅未可以卒守河北河内未可以卒保而天下纷纷将何时而一也虽料敌明遇敌勇豁达大度善御诸将顾亦何用哉吾以是知中兴之君畧之不定而侥幸于或成则我欲东而盗据其西我欲前而敌随其后智谋勇鬬无一可者今夫道路之人侥幸而得千金得之于此则必失之于彼何者千金不可以常侥幸也千金之子则不然致之有术取之有方成之有次第不终年而其富百倍此光武所以为中兴也唐肃宗起兵灵武不能先图范阳而急取闗中卒使盗据其穴不能尽取河北裂为藩镇终唐之世为大患者皆藩镇也此无他不能立一定之畧则不能成一定之功中兴之不终宜哉吾以是知光武之果不可及也且吾又闻自古服羣叛驱英豪者无如汉髙帝而光武之行事有髙帝之所未能为者二焉光武降铜马封其渠帅降者未安将有他变此何异于沙上之谋乎光武勒使归营单骑按行示以赤心而降者悉服不必封雍齿而后诸将安也冯异镇闗中人或言其威权太重恐有异志此何异于萧何之事乎光武不信言者而以其章示异异惶恐称谢复赐诏慰谕信任愈笃不必系诸狱而后明其无他也且使后世人君用此术以成功者多矣吾始读髙帝之书至此未尝不窃疑其计之过而未有所处及得光武二术则欣然而笑曰天下之事未尝无竒术而人不能发之光武发髙帝之所未能为而中兴之功逺过古人者虽天命抑人谋也

　　先主

　　英雄之主所为置私忿而未尝求复者非以私忿之不当复而义有大于私忿者也当理而后进审势而后动有所不为为无不成是以英雄之主常无敌于天下夫刘备之荆州孙权假之也权不假之其曲在权备不复之其曲在备备既得益州权遣使请荆备不以复而天下皆不直备矣权一举而袭破三郡再举而遂枭闗羽何者师直为壮也然备之于羽义则君臣恩犹父子羽既就戮备不胜忿遂大举以求复其雠而不知魏者国家之深雠非特一闗羽之比吴者一家之私忿犹有唇齿之援也此吾所谓义有大于私忿者如斯而已矣备既举兵权遣使求和而盛怒不许是怒敌也兵向西界平地立营而无他竒变是轻敌也怒敌者危轻敌者败备之丧师有自来矣且吾又闻之用兵之道有攻法有守法此兵之常也以攻为守以守为攻此兵之变也攻专用攻法守专用守法其败也固宜然守专用攻法攻专用守法亦焉得而不败哉备之攻吴可谓专用守法矣备自秭归列立数十屯亘七百里将以攻人而计出于此虽曹丕之庸犹得而笑之而备不知避者岂其果闇于用兵耶备之意欲示拙以诱吴师待其贪利一举荡之而不知陆逊之持重可以速压而不可以巧胜也形之而彼不从予之而彼不取固将制竒合变求为不可败而全军以返乃难于举动计不复生此固逊之所轻为也夫善用兵者常避敌之所轻而出敌之所忌是以进而不可御何者敌气沮而吾志得也且夷陵者荆州之咽喉也得夷陵则荆州可有使备能遣黄权率水军以为先驱顺流而下掩其未备而备率歩兵分进疾趋夷陵扇动诸蛮招诱大姓按兵而不动命水军急攻之临机设变奋力死鬬彼方支吾未暇而吾率歩兵乘髙而进声东而击西形此而出彼乘卒初锐而用之彼亦疲于奔命矣如其能随机拒守则驻军而相持固垒而不懈多张疑兵断絶险要而实未尝分乃密遣一辩士间行至魏以金币结其贵幸自谓有谋求见魏主魏主知必召之既入见则泛论天下之事语及吴蜀然后徐言曰臣尝私贺陛下窃笑陛下已而又私喜陛下彼必问曰何以贺朕则对曰武皇帝所以不能吞幷吴蜀者非力不足而智不逮以吴有长江之阻蜀有崇山之险而又相为唇齿之援也今天相魏两雄相鬬以资陛下进取之机此臣所以贺陛下曰何以笑朕则曰臣闻敌人开门必亟入之今陛下不亟图进取而猥信吴人之和彼急则和缓则去矣投机之会间不容髪此臣所以笑陛下曰何以喜朕则曰陛下天资神武圣断易回茍见其利罔有不从此臣所以喜陛下彼必曰计将安出则曰蜀地僻险未易卒图不若遣夏侯尚曹仁出信陵贾逵满宠出东闗或出皖城或出广陵东西弥亘直造长江因蜀之势大举攻吴吴亡则蜀失援然后徐举而图蜀天下可一也议者必曰两虎方鬬当收卞庄子之功臣以为庄子之术可以刺野走之虎若夫阻穴之虎则当及其方鬬而急刺其一待其鬬已则毙者犹能阻穴尚何收功之有哉吴蜀阻穴之虎也臣恐既解之后胜者张势败者阻险桀骜不逊以拒陛下陛下虽愤怒无所逞其锋矣机不可失愿陛下熟虑之也彼曹丕素贪功而刘晔亦尝言此丕既得闻此计必深以为然而大举攻吴吴力不能两拒固将弃夷陵而与我和以并力拒魏是吾不战而得夷陵也夷陵得则荆州可图矣不知出此而怒敌取危轻敌取败谁谓刘备为识大计也故夫以私忿兴师而又怒之又轻之者可屡为哉

　　曹公

　　善图天下者无坚敌岂敌之皆不足破哉得其术而已矣运竒谋出竒兵决机于两阵之间世之所谓术也此其为术犹有所穷而审敌情料敌势观天下之利害识进取之缓急彼可以先此可以后次第收之而无一不酬其意而后可与言术矣故得其术则虽事变日异沛然应之而天下可指挥而定汉髙帝是也失其术则虽纷纷战争进退无据卒不免败亡之祸者项籍是也至于得术之一二而遗其三四则得此失彼虽能雄强于一时卒不能混天下于一綂此虽曹公之所为而有志之士所深惜也公奋身徒歩之中举义兵破黄巾走奉暹辅帝室深据根本号令诸将于是降张绣擒吕布毙袁氏破乌桓兵锋所加敌人授首盖举无遗策而北方畧平矣其为患者荆州二刘江东孙氏张鲁擅汉刘璋据蜀而闗西诸将纷纷不一此其取之不可以无术也夫所谓术者当审敌之强弱难易而为之先后以势度之璋鲁弱而易其势在所先孙刘强而难其势在所后夫荆州至近表又寖弱而有刘备在焉故不若留之以恣备之所欲为而并鲁取璋以孤其势然则欲引兵西向而闗中诸将适当其前则如之何盖尝考之闗西诸将皆不足畏所可惮者惟一马超而公制之非其术此所以卒为边患而反为璋鲁之藩蔽也方腾遂不叶求还京畿此其势易服矣腾之家属尽还宿卫而独留超所谓养虎自遗患也公之意岂非以其尝辟之不就今虽召之而彼未必肯至耶此亦不思之甚也且超之所以不就者以父子俱在闗西未欲独至而又辟之甚轻不肯屑就也及腾旣归宿卫公于此时能以前将军召之待以厚礼示以赤心命綂锐卒常以自随又使超弟若休若铁者领腾部曲而超之果敢喜立功名曷为不就超旣就则闗西诸将举无足道及熈尚既平厉兵西向风谕诸将使来合势则韩遂等必不敢叛纵叛破之易耳然后并兵自陈仓出散闗运竒奋击以讨张鲁则鲁可平汉中可有复于此时合张鲁之资乘汉中之势整兵临蜀则刘璋震恐不能为计欲召刘备而无所及备虽至而亦不能御何者备非素拊蜀蜀人方摄吾之威必不肯信备而拒守上下异论又不能为用璋备异志而潜相疑其势必不足以敌我况荆州用武之国备必不释以与人而径入蜀则璋不得不降也璋降蜀平分慰郡县命夏侯渊张合守之而公亲自还邺整兵向荆使许洛之兵冲其膺蜀汉之兵捣其脊絶吴之粮援则荆州破刘备蹙然后大会诸将合飨士卒传檄江东责贡之不入命荆州之兵出江陵蜀汉之兵出巴峡合攻其上流一军出广陵一军出皖城合攻其下流使之奔命不暇而公亲率精兵数万直抵武昌则虽有智者不能为吴谋矣周瑜鲁肃虽千百辈何害也江东既平天下一统分封诸将抚慰士卒乃退就臣列光辅汉帝招贤礼士修明庶政以幸天下虽西伯之功不能逺过如其不然亦不害为能一天下也彼荀彧智谋百出而不足以知天下之大计徒见荆州四达英雄之所必争而巴蜀险阻非图天下者之所急及熈尚平遂教之南征荆州责贡之不入而不知大畧之士常留所必争者以饵敌而从事乎不足急者以蹙之也孙权尝告刘备以巴汉为曹公耳目规图益州得之则荆州危而廖立亦言先主不先定汉中走与吴人争南三郡三郡既失几亡汉中则孙刘之所争葢亦可见矣葢蜀汉者天下之右臂也江东者天下之左臂也安有人断其右臂而左臂能全乎不知断其一臂而从其中以冲之则两臂俱奋矣此曹公所以南失荆西失蜀而孙刘争雄天下分裂葢其失止于留马超取荆州而患之不可支卒至于此故夫取天下之大计不可以不先定也且夫曹公未平徐州而先平兖州未击袁绍而先击刘备破张吕而后图二袁葢亦得术之一二然公巧于战鬬而不能尽知天下之大计故至此而失亦卒无有以告之者悲夫

　　孙权

　　天下之事最为难应者百万之众卒然临之而羣情有不测之忧坐观其来而望风请命则惧至于失吾之大计起而欲拒之则又惧力之不足而反为大患唯英雄之君为能出身以当之而其气不慑观其势审其人随其事变而沛然应之切中机会而未尝有失此固非侥幸于或成而畏谨者之所能为也故吾欲拒之则以至寡当至众而吾能保其必胜而不拒之则啖以甘言济以深谋而彼必不敢动二者之所为不同而均于有成效昔者汉髙帝之据闗尝欲纳项籍矣而孙权之据江东则举兵而拒曹公事变不同应之亦异何以言之项籍劫诸侯之兵西向入秦所当者破胜气百倍此其势固不可拒也而籍之为人勇而无谋气虽行然而有不忍之心可下以言则亦何必拒之哉曹公并荆州之众东向俱下而轻骑兼进千里趋利复与吴争长于舟楫之间此其势易拒也而公之为人智而多诈其言甘其心忍一罹其手莫之能救则虽欲不拒不可得已观其势审其人而后可以当大变也当时之人乃教髙祖拒而劝孙权降可谓两失机矣方帝封秦府库还军灞上其计善矣一惑其说遽命拒闗鸿门之役微项伯几殆使帝能因籍之来开闗延之身往见籍再拜贺救赵之功作而曰秦为亡道英雄并起章邯举全国之师出闗击之驱灭羣英如猎狐兎当此之时邯以为天下易与耳渡河击赵偃然不顾将军整数万之众趋救巨鹿焚弃辎重身先士卒叱咤生风震呼响应将军有死之心士卒无生之气人百其勇秦军大溃诸侯观之心战胆栗始知将军为真英雄膝行而前莫敢仰视敢贺又再拜谢所以破秦作而曰臣与将军戮力攻秦将军渡河救赵大破秦军秦之良将劲卒尽于巨鹿臣得引兵略地通行无累乘虚入闗遂降子婴凭借威灵得展尺寸不然臣何以至此敢谢又再拜请分王之约作而曰臣自入闗秋毫无所取籍吏民封府库还军灞上以待将军将军存亡定危救败继絶于天下功最多宜为盟主以幸天下裂土行封加惠于诸侯将军世居大楚身为霸王臣愿得如约居闗中与诸侯比肩错壤臣事大楚世为西藩异者击之非臣之私实将军之大义敢请彼籍素不忍可啖以言吾曲意推之则必欣然而受固不背吾闗中之约矣吾得王闗中然后收英雄之士合义从之众厉兵南向则全蜀可谈笑而取抗旌北首则两河可指挥而定席卷燕赵电扫齐鲁据形势之雄慑项籍之气然后三面并进以攻之则彼将拱手就缚亦何至于屡战屡败重残天下之民哉张子房号为知天下之大计者见其距闗不能预为之谋事迫而仅能解之此岂其虑有所不及耶抑知之而不敢告耶然幸而谢过之后籍犹使之王巴蜀得乘衅而取闗中而争天下茍王之于燕赵若齐鲁之间则大失机矣天下岂遽为汉有哉此其成特出于幸也若夫孙权葢亦不惑于流议矣审操可拒卒置众说而断用周瑜使与刘备叶力期必拒之遂破孟德开拓荆州非惟免虎口而且有大功此其临大变而不慑岂幸也哉权既不慑于孟德而魏文继立始曲意事之啖以甘言效其珍物有求则从惟恐少拂其意欲待其骄而乘其变其谋深矣不幸而司马仲达在魏而其谋卒不获骋此则遇时之不幸而非权之罪也夫髙帝之英雄非权之所能髣髴而帝之成实出于幸权之不成实出于不幸故夫天下之事未可以成败而定论也

　　龙川集巻五

　　●钦定四库全书

　　龙川集巻六

　　（宋）陈亮 撰

　　酌古论（二）

　　苻坚

　　智者之所以保其国者无他善量彼已之势而已矣彼有衅吾亦有衅智者不举也吾无衅彼亦无衅智者不伐也至于彼无衅而吾有衅则兢兢自全犹惧其不保而何敢议人乎苻坚者好大而自忘其丑贪功而不顾其后者也以有衅攻无衅虽妇人孺子末工贱隶皆知其不可而坚决为之则安得而不亡哉始坚以氐人之雄举三国如拉朽自以为无敌于天下侈心一动遽欲移师而吞晋晋虽弱中国也秦虽强西氐也自古西氐之人岂有能尽吞中国者哉率百万之师东向而俱下谓可以传呼而定矣谢玄以数万应之百万至众也数万至寡也以至寡当至众坚轻之不以屑意将横截于岸而尽剿之而晋之数万自知非敌士致其谋人奋其勇一以当百百以当万坚虽有百万之师焉得而不败故尝谓谢玄提孤军以当秦盖亦识用兵之法也然师次淝水胜负未判玄使人请坚麾兵少退以决一战坚命麾退自相蹂践晋人乘之因以大败世遂以为秦自败而晋偶胜非玄之善坚之不善也使其不退则胜负未可知也使其分为十道偕发并至则可以胜归也吾尝筹之此二说者常见其败未见其胜夫坚之事胜亦亡败亦亡盖不足论而世犹惜其可以胜而不知用之则吾不可以无论也故为之说曰许退者晋之不幸也不分者又晋之大不幸也夫夹水而阵一众一寡寡者未敢前众者不肯还晋苟退军三十里示坚以怯坚必轻之巻甲疾行趋兵急渡食不暇饱粮不及赍而吾先以两道伏兵张左右翼乘其未阵整兵向之麾其东鼓其西正兵当其前伏兵冲其腹竒兵蹑其后三面夹击奋力鏖战此陷虎法也虎之见人常欲吞之而人先设陷穽然后脱身反走虎必来奔趋于陷穽执戈临之杀之必矣使坚而不退则晋之计将出于此而百万之师一败涂地天下之人将以为谋畧不世出矣不幸而不然则人遂以晋为偶胜故曰许退者晋之不幸也大率百万之众分为十道求以攻人必其兵皆精锐将皆智勇君明臣忠内外无衅始可以胜今坚发诸州公私马十丁一兵其精锐何在诸将虽众人自为志可倚信者惟一苻融其智勇何有君肆其骄臣献其谀弱卒数万留守闗中而根本空虚鲜卑羌羯攅聚如林而萧墙衅起晋茍待其既分诏诸道坚壁清野至勿与战命桓冲谢玄等提精兵数万抵襄阳设竒逆击破其一军而自均至金入武闗趋长安倍道兼行出其不意捣其空虚慰抚居民秋毫不犯耆老感思晋德得见官军欣然相告箪食来迎不出旬月闗中举定则秦之诸道之兵强者不顾而自立弱者不战而自惧而蜀必孤使闗中之兵冲其膺荆楚之兵捣其胁而蜀定矣此断蛇法也蛇出其穴横身于路求以噬人吾从其中而断之径塞其穴使之首尾不相救欲进不能欲退不可虽有余毒将自毙矣使坚而分为十道则晋之计又将出于此而坐关东瞰以制天下百里之内牛酒日至大享士卒传檄河洛则中原之地可复百年之雠可雪矣不幸而不然则玄虽乘胜直抵黎阳而不得闗中守之不固所取之地卒没于贼故曰不分者又晋之大不幸也此二策者天下之胜策也顾玄虽未足以尽知之而坚决无胜理也世言王猛之将终也叮咛告戒谓晋不可伐彼亦知势之不可虽制竒合变而亦无所用欤

　　韩信

　　英雄之士常以多筭胜少筭而未常幸人之无筭也敌人无算凡天下之有筭者类能胜之岂惟英雄哉故夫以英雄之才而临无筭之敌俛首而取之曽不足以关其思虑而竒谋至计无所自发此非英雄之所幸为也至若敌人去已不逺筹筭时出其势足以迫我吾居其间随机而应之窘之而愈知费之而愈新愈出愈竒而沛然常若有余天下始知英雄之为不可当矣且夫天下必有好强不可制之敌而后天使英雄之士出佐其君以制天下之变以息天下之争使敌无筭则少进有筭则遂逡巡而不敢前则是胜负之数未可判而天下之患未可息也是何足以辱英雄之名哉天之所生必不如是也夫项氏之患蚩尤以来所未有也故韩信出佐髙祖而刼制之彼其所以谋项氏者可谓尽矣不以其兵与之角而欲先下诸国以孤其势故一举而定三秦再举而虏魏豹三举而擒夏说乃欲引兵遂下井陉李左车说赵将陈余曰韩信乘胜逺鬬其锋不可当赵地阻险愿足下假臣竒兵三万人从间道絶其辎重足下深沟髙垒勿与战信必成擒矣余不能用信乃一举而破赵世之议者皆曰使左车之策遂行则信必不敢下井陉下则必为所擒矣嗟夫此何待信之薄哉信而非英雄则可若英雄也则计必不出此矣且赵不破则燕不服燕不服则齐未可平齐未可平则刘项之权未有所分也信之用兵古今一人而已今屈于左车之计而不能决刘项之雌雄斯亦何取于信哉故吾谓左车之策行则信亦下井陉赵亦破余亦擒左车亦就缚请遂筹之夫善用兵者不内人于死地今余兵当其前左车之兵絶其后进退不可可谓死地矣内人于死地而求人之不出竒谋智者固如是乎且信之精兵已诣荥阳而所存者皆非素拊循之兵也持是兵而与人战犹将自置之死地以决死鬬而况敌内我于死地吾何惮而不敢入哉吾以是知信之必下也余尝言信兵虽号数万其实不过数千人知余兵虽强二十万其实不过十万也今分三万以与左车则余所统者不过六七万耳吾既下井陉因留数千人扼险以为后拒以防左车之竒兵乃引兵压赵垒而阵彼必不肯战乃命挑鬬彼又不肯战乃使辱之彼必又不肯战何者左车亦尝告之也迟之一二日密遣数千人间往伏险戒之曰望赵军出而逐我即起据其壁击其背处分既定乃使人廵军大呼曰贼兵断后不如急归乃引兵而反彼必谓吾计已穷士气已沮而又知左车竒兵实已断后欲使吾腹背受敌始可全胜此虽智者亦必举兵逐我而况余贪得忘失之心嚣然其未已乎彼既举兵逐我势将相迫乃鼓噪反兵而战兵在死地人人死鬬而吾之伏兵又起据其壁击其背彼腹背俱受敌反不知所以为御者矣余固可以一举而擒也余既擒则左车三万之兵可以传呼而溃矣孰谓左车之计果能沮信之兵乎且夫断后之兵古之智将固尝以是而胜也然其胜尝出于敌人之不意今左车之计未行而信已觇知之此虽有天下之至计犹得预为之备而况左车之计乎且善谋者鬼神不能窥使敌人得窥之则不得为善谋矣推此言之左车之计可知矣虽然是计也虽非天下之至计亦一时之良策也惟信为能可以当之他人则愕然不敢进矣计左车之为人亦足以为军中之谋主信欲就之以决疑所以虚心委已而问之岂真以为向者之计足以擒我哉司马迁班固不达兵机以为信然乃记于传曰广武君策不用信使人间视知之乃敢引兵遂下从迁固之言则信特幸人之无筭者尔彼岂知广武君之策用而信亦敢下兵哉此殆可与晓机者道也昔者曹操伐张绣而刘表断其后操随机应之卒败绣表夫绣不下于余表不下于左车而操之用兵特信之流亚也以信之流亚犹能败绣表信独不能破余左车乎从是观之则吾之说有不妄者矣

　　薛公

　　所贵乎谋夫策士者为其能审料敌情以释人君之忧也夫人各有心对面相语莫能相测敌人逺在数千里而欲察其情揣其计之所出此非智者不能为也方敌人勃然而起人君四顾惶惑茫然未知所措有一人焉奋身而出言之设为定计使中敌人之所为晓然如目见其事而言之者使人君得先为之规画处置而向者之忧一旦释然此谋夫策士所以为可贵也然而人君赏之天下推之后世又从而信服之畏其审料之明而不敢议其言之当否故言虽或过而亦无复有辩之者矣昔者黥布之背汉也髙帝深忧之薛公为三策以料布而谓布必出于下策已而果然此其智盖出人数等矣然而吾观之薛公谓布出下策则汉无事信矣至言出上策则山东非汉有出中策则胜负未可知其言不亦过乎吾之意则曰布出下策则不足败出中策亦败出上策亦败何以言之古之所谓英雄者非以其耀智勇据形势如斯而已也此二者特英雄之末事而仗大义以从天人之望者乃英雄之所繇起也茍天命人心已有所归而吾乃攘袂而起于干戈纷扰之后用下背上举逆犯顺其名曰盗虽欲耀智勇据形势而借英雄之资其能济乎故凡薛公之上中二策皆英雄之资也英雄用之则可布用之则所以速其亡耳请遂筹之上策曰东取吴西取楚并齐与鲁传檄燕赵固守其所夫吴在布后楚在布左以力取之则诚易也复竭力以并齐鲁则其力疲矣而民心附汉未必为其用也力取者犹然而欲传檄燕赵能保其必降乎纵使其迫于势而降而民心抑又可知矣汉茍遣一信臣若周勃之徒持节往慰谕之则燕赵必复为汉用因命勃率燕赵之兵以收齐鲁而帝亲率关陇韩魏之兵以与布角布力已疲一举必败布败则吴楚可不战而复也吾以是筹之布出上策亦败也中策曰东取吴西取楚并韩与魏据敖仓之粟塞成皋之口夫韩魏天下之中也闗陇在其西齐鲁在其东燕赵在其北得韩魏而未得齐鲁燕赵虽欲据敖仓塞成皋顾亦何用哉汉茍遣一二能将若曹滕之徒率燕赵齐鲁之兵合击其背彼必反兵自救帝因以闗陇蜀汉之兵而夹击之则布亦何足败哉吾以是筹之布出中策亦败也薛公者明于料敌而不明于上下之分逆顺之理故以英雄之资设为布之三策而不自知其言之过也或曰司马懿之料公孙渊石勒之料刘曜于谨之料萧绎果如何哉曰懿以弃城预走为渊之上策谨以席卷渡江为绎之上计皆所以明其甚不足畏也不足畏之敌彼料之既得矣虽勿论可也至勒之策曜则有足言者矣曜围洛阳勒将往救因料之曰曜盛兵成皋闗上计也阻洛水其次也坐守洛阳者成擒也夫率兵以攻人顿于坚城之下数月不能拔士气已沮一旦强援奄至不能扼险以拒之则腹背受敌不败何待成皋闗天下之大险也使曜能留万人以围洛阳而身率劲兵以扼成皋则勒必不敢进进则乘髙而击之胜之必矣勒既不获进则洛阳失据曜因得优游而坐取之此所以为上计也若其沮洛水则勒亦未能进然而勒可设为疑兵而潜兵以渡曜能应之则胜不能则败此所以为中计也故吾尝谓曜出上计则洛阳非勒有出中计则胜负未可知施之布则薛公之言过矣

　　邓禹

　　善用兵者识用不用之宜而后能以全争于天下矣夫战久胜则兵不可用敌已惧则兵不必用不可用而用之则挫不必用而用之则劳劳且挫则敌人反得乘其敝而覆之上损国家之灵下亏一身之名一跌之后前功尽弃其为患也可胜道哉是故智者戒之也昔者韩信之用兵也一举而定三秦再举而虏魏豹三举而擒夏说四举而枭成安君出竒制胜变化如神兵锋所加敌人授首盖举无遗策而天下皆知其不可当也然当此之时战虽胜而兵已疲矣兵虽疲而敌已惧矣故兵虽不可用亦不必用也声恐而气喝之固足以胜是以广武君告以传檄下燕然后举兵临齐信从其说卒以成功然吾以为广武君虽不言信之计亦将出于此矣何者势当然也夫强弩之末不能穿鲁缟势不可用也伤弓之鸟可以虚弦下势不必用也不可用不必用智者固将不用矣今信之势何以异此其所以区区咨计于广武君者盖大功垂成不敢不谨也不然则安能百举百全而未尝小衂欤邓禹起身徒歩杖策军门一见光武遂论霸王大畧陈天下之大计此其胷中固有大过人者矣连兵西讨所当者破既定河东复平闗中威声响震敌人破胆诸将劝禹乘胜径攻长安而禹定计欲待其毙光武迫之使急进兵赤眉西走遂拔长安已而粮运不继降者离散赤眉还兵长安复失威名大损功卒不成论者皆以为禹之计则然而光武实迫之使败者吾独以为不然斯民涂炭皇皇无告奋力拯之惟恐不及而况吾胜而后沮不进兵将何待也使其既据长安大张胜气分慰居民合飨士卒使辩士以尺书风谕威德则赤眉延岑可指麾而定矣此韩信破赵之势也不知出此乃举敝兵而与延岑合战败于蓝田可以止矣且愤其功之不成复收余卒求与贼战粮运日乏屡战屡败岂非禹之才畧有所不及而亦无谋士以传檄之说告之耶吾观禹之失而后知识用不用之宜者盖亦难矣嗟夫禹之败亦有自来矣禹令冯愔宗歆等守栒邑二人争权相攻愔杀歆而反击禹禹懵然无所措求计于光武赖黄防而仅能得其首愔歆偏裨也始不能防之终不能制之敌人固有以窥我矣使其能御愔歆而不至于相攻则栒邑不摇栒邑不摇则敌人不能窥而粮运必不乏敌人不能窥则余党不降而自服粮运既不乏则居民降附者日众长安之功固不在冯异而在禹矣以此观之禹实有以取之而光武何罪焉语曰行百里者半于九十故夫古之智者常尽心于垂成之际也

　　马援

　　用兵之道不可以常律论也履险者兵家之危事智将常用之而胜他将常以之而败胜非险也以有术胜也败非不险也以无术败也胜败在人而不在险唯险而后可以见人之能否也且不探虎穴安得虎子冒大险而后能立竒功险之不冒虽曰有功吾未见其竒也故夫智者不恶夫履险而恶乎无术多方以误之此兵家之至术也声东而击西形此而出彼虽在坦地犹然而况于险乎险者人所易拒也吾欲出此而明以告之则敌一分兵拒险而吾固将不战而自沮矣乃若智者之制事也声其所必意形其所必趋而忽焉乘险而进则敌人惊沮而不知其所从来智者不及谋勇者不及鬬一举而败其党与覆其巢穴而后可以为不世之竒功也昔者马援率景舒进击武陵溪蛮军次下隽其道有二一曰壶头一曰充壶头则路近而水险充则涂夷而运逺舒欲从充将以正合也援欲从壶头将以竒胜也故援力言之弃日费粮不如径进搤其咽喉帝遂舍舒而从援援既进兵贼乘髙守险欲前不可欲退不能已而暑甚士卒多疫卒不战而自败嗟夫若援者可谓不明乎履险之术矣吾以为当声言从充纵其降口使归以告多张疑兵鸣鼓鼙盛旗帜若从充进贼必悉众出拒吾密遣轻兵乘舟急进径自壶头以掩其无备出其不意则贼气丧胆沮不知所以为御者矣五溪诸蛮可以一战而擒也不知出此而明明履险其败也固宜然援则失矣而议者方以景舒之计为得是所谓见牛而未见羊也故从援则必败从舒则未必胜从吾之计则发必中攻必克是以韩信之击魏豹也盛兵临晋而伏兵从夏阳袭安邑卒以擒豹曹公之攻马超也盛兵潼闗而潜兵渡蒲阪取西河卒以破超此则兵家之妙术而非吾臆说也惜乎援之不出于此始援谋隗嚣于掌握之间击诸羌于指顾之顷破交趾平峤南出竒制胜前无坚敌不可谓非一时之杰也然至此而失岂其终老而智耄耶光武尝言伏波论兵与我意合每有所谋未尝不用援援此议而光武从之光武亦以为可胜矣已而援败复重加罪始不能料其不可而遽从之终不能少贷其法而重责之呜呼光武亦不得为无罪也

　　龙川集巻六
  </div>
  <div class="pagination">
   <a href="龙川集.html">
    上一页
   </a>
   <a href="龙川集.html">
    1
   </a>
   <span class="current-page">
    2
   </span>
   <a href="龙川集_page3.html">
    3
   </a>
   <a href="龙川集_page4.html">
    4
   </a>
   <a href="龙川集_page5.html">
    5
   </a>
   <a href="龙川集_page6.html">
    6
   </a>
   <a href="龙川集_page7.html">
    7
   </a>
   <span>
    ...
   </span>
   <a href="龙川集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
