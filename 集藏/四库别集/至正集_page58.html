<!DOCTYPE html>
<html>
 <head>
  <meta charset="utf-8"/>
  <title>
   至正集 - 第 58 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   至正集 - 第 58 页/共 78 页
  </h1>
  <div class="content">
   勅赐故中宪大夫岭北等处行中书省左右司郎中赠集贤直学士亚中大夫轻车都尉追封真定郡侯苏公神道碑铭

　　中宪大夫岭北等处行中书省左右司郎中苏志道旣卒之十七年为至元二年丙子岁制赠集贤直学士亚中大夫轻车都尉追封真定郡侯明年正月丁未制诏臣有壬铭其碑陜西诸道行御史台中丞臣祖常为书江南诸道行御史台侍御史臣起岩篆其额从台臣请也盖志道子天爵为御史台都事台臣熟其贤核其父之实而臣有壬待罪中书天爵右司都事是亦熟其子而知其父者皇帝孝治天下台臣职风教励臣子是有系焉臣有壬其敢以芜陋辞乃本其状而笔之曰公字子宁真定人曾大父元老金亡不应征辟年九十卒妣孙氏大父诚善治生妣毕氏父荣祖累赠中顺大夫礼部侍郎上骑都尉真定郡伯妣吴氏追封真定郡君公年十四居礼部丧庐墓侧又奉母十年事葬以礼平阳姚天福守真定举府吏方旱从决狱而雨辨盗马成狱之寃辟河东宪吏入为察吏行和林杨州良家子诉直卖三易主御史逆诈斥去公曰诈自抵罪讯之果实民而复其里转户部令史浙西豪民以佛为标榜相煽为奸众至数万号白云宗握印章以总其属公私病之诏礼部侍郎髙昉治其狱以公从京师五往返始竣事没赀产巨万归良家子女出诖误数百人擢掾枢密选籍积滞悉举而行从枢密臣行边归掾中书尚书省立势盛中书掾争趋之公独安焉尚书省寻罢乃厘其滥铨起家承直郎中书省检校官陈便益正愆缪黜奸赃吏核滥出金谷若干六曹吏为悚畏御史咸荐才宜风纪有尼者或劝一往曰谒得御史尚何以御史为哉改刑部主事删条格便比传盗有蔓及无辜主者欲尽逮力止之盗内府金狱未具时相亟欲杀之公曰狱未具杀之尚书省所以败也时相怒会枢密院奏为断事官经历而解军士护视金银噐又遣他往比还失之将论以盗公曰此失耳俾偿而免闗中之警和林失守和林百年来生殖殷富埒内地至是并塞之民奔溃四去天复大雪至丈余畜僵死且尽人并走和林乞食时仓储仅五万石米八十万钱强者相食弱者相枕籍死优秩除吏率难其行公毅然请往擢岭北行省左右司郎中旣至愀然曰天下之事复有急于赈饥者乎白其长发廪赈之人大者三斗小六之一又赞省官为文请于朝曰和林根本之地今仓储无几饿莩山积赈饥人则失军饷专军饷则坐视饥死事不两立揆其缓急已便益赈之开平沙静差近请髙估募民致粟次募四方以先后至为差厚酬其直民必争赴而边储可实朝廷从之制致粟和林者以三月至石与五十万钱四月至减十之一五月至又减其一至即给直于是民果争赴而边储之实如旧为考核法使继者不能为奸诸王泛索持法一不与王怒使人谯公对曰府藏军兴也有司守之非军事诚不敢与皇子安王以衣褒之吴王予名马受而归其直时酒禁多犯朝议谓法轻使然更奏论死令下三日得赵仲良等五人酒有司论以死公曰酒岂三日可成犯在令前当用前法设当坐亦宜复谳奏报乃决岂得擅哉上其事法司议当用前法五人得不死即孔子庙延士讲经史率僚属往听夜分乃休庙故丞相顺德忠献王建未就而薨捐俸成之邉民列公政绩上之御史而同列多异遂辞归至京师卒年甫六十延佑七年二月壬戌也三月乙酉葬真定县北新市乡新城原先茔配刘氏累封真定郡夫人后四月卒子男五人其四夭一天爵也国子员释褐蓟州判官厯馆阁至右司迁刑部郎中遂佐台幕今礼部侍郎官太中大夫女三人孙男一人昌文女一人幼公为吏二十载始得官官四转皆佐幕而见诸事业若此是知士之生世官不贵大而贵其行事不务多而务其急故下僚有浮于上官而一事有胜于百千者君子之观仁必于其大者焉公自弱冠诸父析财不能止独取薄田遗书其仕也不肯私谒以求为御史至于和林之赞荒政则茂绩也尝观古人列传或载一事或一二事足以见其人大节况着见若是者乎苏氏之先自行唐而栾城栾城而真定閟之者翕故发之者辟导之者逺故流之者长至公启矣而犹未畅又一传得天爵阶三品始疏侯封而貤及大父焉天爵仕日崇疏封未巳也古之人臣服宠嘉而铭噐物者不惟章君之赐示不敢忘也天爵推恩其亲恩至渥矣而又赐铭墓碑纪休永乆其不敢忘而移孝为忠者其益朂哉铭曰
　　猗嗟子宁父孰究其谞片言折狱若不能语劲气拔距若弗克举不鄙郡史从谳则雨恢恢游刄匪越其俎奸人借佛蛊我士女礼部择人于殖于去金山称海百万其旅不资赞画曷张我武昆冈火炎委局趋附曾不踰时我夺我予廷尉持平文智敢舞天子有法相国何怒伊谁教言私谒进取失将千金得未一羽睠兹和林实我天府百年生殖驰马布野天胡怒之长驱貔虎蹂我旄倪荡我牧圉天雪缕缕饥食无所流民如水积骸如堵拜郎给传往佐其抚藩臣孔贤有善斯取总总黄■〈骨或〉僵卧待哺有如赤子遽得父母驰牛挽输奔走髙估庾廪充溢国本以固方期用世一夕今古公则不死有子仕膴天子有诏刻石表墓于永其垂新城之下 

　　勅赐故光禄大夫大司徒释源宗主洪公碑铭

　　至正七年八月戊寅皇帝御慈仁殿集贤大学士臣五十四言故光禄大夫大司徒沙门法洪逮事累朝其德业有足称者愿刻石以示永乆有旨命御史中丞臣有壬制文且为书翰林学士承旨臣起岩篆其额臣有壬于洪公非有支许之分而其为学又异宜不足以知之者然天子有命其敢辞谨按其事状择而书之公姓刘氏陇西巩昌成州人生有异禀九岁入乡校日受书累千言輙成诵不忘年十二窥释氏内外典有契遂辞亲礼州之兴化寺武公总摄而祝发焉又八年从金仙律师受具戒乃发足游方谒少林法主参决心要即廓然自得时真觉国师松堂公居大白马寺公往依之松堂沙门上辈负海内之望与语大见噐异留侍左右为之发扬宗旨周密微妙遂能穷极法源卒嗣其业承记传衣之日灵鹤翔其庭松堂喜曰是必能大吾教矣大德中总统司请为释源白马寺长讲号大德法主武宗皇帝在潜邸闻其名特命住持秦州大圣寿寺至大改元复命即秦州开演长讲勑有司月给衣粮焉仁宗皇帝临御之明年宣政臣奏旨起公住持白马寺未几赐号释源宗主驿召至京师沙啰迦八哈失首见推重请主西山龙泉寺寻奉勑翻译诸菩萨经撰大元帝师帕克斯巴文庙碑文成奏御嘉赉甚厚遂诏公住持新建大永福寺莅事之日三宫赐白金中宫复制红衣以衣之英宗皇帝时居东宫已虚伫信向数尝引见既即位即授公荣禄大夫司徒已而进阶光禄加大司徒刻银为印食一品禄承制总选名僧校雠三藏书领江淮官讲凡三十所于是贵幸莫比矣会寿安山大昭孝寺成诏以公主之大都弘正栖禅上都弘正等寺皆隶焉大昭孝寺者英宗之为太子尝至其处喜其山水明秀左右或言此山本梵刹也后为道士有耳目属意焉至是以钞二万锭赐道士使别营构因观基炼石凿□大起佛宇功德无量欲资以慰荐祖宗在天之灵旨意甚鋭惟公具大善知识愿力坚固简在宸衷其膺是选亦可谓非常之遇矣于是车驾临幸置酒流杯池上丞相东平王及公侍天颜甚怿顾左右若曰朕有贤相又得此竒人至可乐也因手簪花其帽谕所以畀付之意故事官寺方丈每岁望幸主者不敢居特勑大臣设宴命公入处以宠异之他日丞相就公问所以为治之道公举儒者经权之论以对丞相喜曰吾今乃知公有济世才非徒空言而已泰定初或谋动摇寿安者微公慧力足以摄之则将不得免焉至正二年今上皇帝御龙舟游幸玉泉诸山至寿安以公先朝耆旧特优礼之初天厯中尝赐钞三百万锭以其二买田饭僧以其一视规息为国家修建佛事其后官府稍见侵夺至是丞相托克托公以公故奏请复之比车驾还宫复遣使赐上尊为公寿其被遇累朝光显如此四年春三月六日卒寿七十三为僧凡六十有一年大臣以闻天子悯悼勑有司致赙备仪卫祖送如礼既阇维门人三分其骨瘗寿安白马及陜西之兴教寺而建塔焉公度弟子十余人得其道者曰允中为昭孝法主与公同日殁嗣法者以百数曰德政主白马曰道传曰慧润主永福寿安则又所谓杰然者也公为人轨行严峻识度开朗其于禅乘律义既究极无疑而于孔老百氏之书又能钩引贯穿从横出入乎其间故其平生论譔多涉猎经史娓娓可观有云麓集十巻行于世云臣闻西方之教以空洞为实以有为为妄儒者谓其有体而无用异于圣贤之道也惟大司徒始能以真如三昧启廸其徒空术旣显及其树大法幢鸣大法鼓又能以才噐文辨见知圣代恩数优渥虽宋慧林唐不空被遇之盛未有能过之者殆所谓为而未始有为无为而无所不为者欤故观其所与东平问答又皆平易精实体用兼备其有得于圣贤之学者未可以浮屠氏之说噐之也谨叙而铭之其辞曰
　　出世之士一切不作流于空愚无有知觉用世之士一切有为流于功利靡所底归爰有大智见道立卓非律非禅无适无莫白业之积始自秦中雷音振扬达乎九重毳衣来朝当宁前席王后君公膜拜接舄爵以上卿为帝外臣阴翊干运密赞皇仁动言事为有典有则着为文章载在金石寿安之山龙宫翼严人天毕来四圣具瞻树立门庭广大坚固孰为为之以我佛故功名富贵文字语言何有于我得鱼忘筌化縁既周委席而去生也则荣殁有余誉殁有余誉天子念之臬臣属辞以永其诒

　　有元扎拉尔氏三世功臣碑铭

　　昭武大将军河南淮北蒙古军都万户察罕特穆尔言太祖圣武皇帝之肇辟天地也先臣和克齐率所部为前驱四征不庭与有骏功实察罕特穆尔之始祖也劗金之役髙祖舒尔罕大战野狐岭流矢中额卒赗锦绮万马四百匹曾大父特们岱嗣将世部征喀尔执讯取大珠以献平西夏推首功太宗皇帝命行都行省事总乌噜等五部族将平金赐食邑二千户宪宗征蜀日扈帐殿出战必捷并晋怀洛之民怀不杀恩皆立祠以祀而大父鄂啰齐受知世皇既袭世官又总四万户战襄樊攻沙洋下郢复破阳罗渡江围鄂招降其守从大兵鼓行下沿江江东浙西诸郡独松闗偹严而守固阴设伏阳树炽山上单骑突前伏发守兵惊溃追奔百余里俘馘无算旣入杭分下浙闽诸郡之未下者追迫二伪孽没于海宣慰湖北山南二道拜叅预左右丞平章政事行省江浙湖广江西南二行枢密院湖北新民危疑逃匿山泽约束劳来俄皆复业军士俘获生口多逃归有司括男女千余人欲隶之官谓同僚曰新民幸依其父母隶之官是重被兵也籍而复宋版之旧平剧盗周龙张虎湖南始宁佐征交址贼惧避匿乃梗我归路转战全师而出驿召面筹者三慰劳温至锡赉优渥复平章政事行省江西薨赠金紫光禄大夫大司徒上柱国江西行省平章政事追封郑国公谥忠宣上命大父之征交址也即命先人托音布哈袭世官从征纳延有功以行省左丞行世官都万户事仁皇渊潜覃怀拥护有力拜湖广行省平章政事进左丞相薨赠银青荣禄大夫上柱国湖广行省左丞相追封郑国公谥宣简若兄布达拉济则又攻文事以佐其武精骑射而济以勇右丞两省咸以能称镇虎北口单骑破敌号着巴图赐有金带二行枢密院以遏中夏之震惊发私廪以振兵役人民之野栖无食者院革仍都万户逻紫荆闗薨于行察罕特穆尔袭兄职不胜是惧敢妄徼请以勤有司第念一门六叶服劳王家若曾大父而上当天造之初官制简古若帅若行省各正天功惟是大父丁世皇混一之会父若兄仕列圣熈洽之朝虽存没爵赠已极隆赫而所谓功臣之号尚稽宠锡敢援故事以请下有司议曰宜乃集礼曹集贤翰林太常拟赠忠宣推忠开武协运佐治功臣宣简守忠翊正济美演德功臣封谥皆如故右丞保忠经武致德宣惠功臣江西行省右丞上护军追封夷山郡公谥荣襄制可后至元庚辰命下至正丙戌九月昭武扈从归过安阳谂有壬曰伊水之东先茔在焉世勲已铭矣今也加号三世而铭未有托君赐不章且无以朂后敢以属子有壬惟周礼司勲其等有六皆铭于太常祭于大烝而六等之列战功曰多昭武之三世是已铭太常祭大烝在古不靳况所谓号乎古者诸侯薨天子论行以赐谥谥以尊名古之制也功臣之号李唐昉有奉天定难之称赵宋因之始加四字或六字有至十余字二十字者皆施之于生以为结衔虽制非隆古而劝忠励节有取焉我元仪礼制度尤不轻畀至治着令立庙有大节功勲在王室者许加焉皆施之于没以冠易名天厯初一二贵臣始有生加而又有赐大小金符刻其字于上朝会大宴则佩之盖异数也惟扎拉尔氏大贤世出殊勲硕画与国基命盖国之世臣也且世臣孟子所重而公羊讥之何哉讥其以世不以贤也苟得贤如扎拉尔氏诸孙尚何讥乎龎恩茂典不例恒品且当畀之况见之着令者乎昭武之三世加号礼亦宜哉昔有河山白马之誓盟未寒侯者百四十三人已无孑遗而我之功臣尊宠付托始终不替泝其源而导其流漑其根而遂其实相与保富贵于无穷有壬于是有以见我元崇德报功天覆地载之德轶炎刘而匹隆古矣虽然席勲业之旧着阀阅之英者亦不可恃天地之德而不自为悠乆之念也夫为人孙若子弟孝敬而已移而为忠臣道斯尽孝敬本立则世臣者虽百世可引也昭武于祖若父兄旣克显之孝敬备矣后昭武者其聿修无忝铭曰
　　国重世臣其重以贤泝而髙曾沿而曾玄族有逖迩贵胄则一攀鳞翕从横戈四出瀚海之西昧谷之东靡逺弗至靡战弗从继体总戎挺额受矢罔俾万春专美唐史倬彼前烈克承以似民死而生有严庙祀桓桓忠宣造攻襄樊四万其师虎节龙章长江滔滔一苇可杭遇无完壁迎有箪食斩闗独松追播海涘新民按堵全师饮至宣简袭部鳬藻允谐平叛辽东捧日覃怀惟乔有梓实邦之桢塞垣摧敌突骑衡行疏郡夷山锡嘉发荣荣襄有弟忠宣有孙我先不显曷裕后昆名非眩实于以劝忠三世沛泽八字表功伊水悠悠象彼世泽伊阙如砺我功不泐

　　至正集卷四十七

　　●钦定四库全书

　　至正集卷四十八

　　（元）许有壬 撰

　　○碑志

　　刘平章神道碑

　　功臣国有史家有传墓碑有铭史则在公惟传若铭志必是重托必其可修名伟绩用底不泯焉有壬在少时知湖广平章青社刘公已习晚识其子四川平章而不知公墓碑之未铭也四川薨其弟为湖广行省叅知政事始奉家传请铭有壬以公名绩如彼而托非其可辞叅政请益切辞既不获且夙尝不揆不可而喜铭伟人乃核其传而笔之公讳国杰字国寳系出女真乌库哩氏归我更姓刘氏曽祖讳延心金枢宻使妣富察氏祖讳镐金蔡息陈颍路都统妣图克坦氏考讳徳宁益都路军民达噜噶齐青难治且新造疑畏为设条约郡以治闻进龙虎卫上将军卒官妣鄂啰氏子四人国秀国材皆居辽东国华早卒公其季也幼嬉即为行阵坐作状工骑射从攻涟海有功擢队长至元己巳天兵南下为新军千户宋保障襄樊分屯万山堡敌侦不备突至堡兵才数百公结阵直趋众因乘之斩首四千余级主帅嘉之赏白金百两摄万户略地荆峡深入转战俘生口万余赏白金如初数复战城下多俘斩赏白金如初之半土城为藩蔽最坚作云梯先登裹创力战拔之锡金符阶武畧将军敌围乆食尽张顺等潜运以入公勒战舰邀其归路鏖战五十里禽顺樊城夹汉水潜杙其中尽拔出之毁其南栅湮其隍坎墉以登拔之俄拔樊城战尤力吕文焕降甲戌奉诏入觐赐白金百两锦袍弓矢鞍勒进武徳将军佩金虎符管军总管我师次郢宋壁黄家原堡公以三百人径夺之郢将赵文义袭我反击走之文义败死斩首七百余级进武节将军沙洋新城皆阨塞地先以五十艘退沙洋守兵进攻新城三昼夜乃拔赏白金二百五十两我师自阳罗堡毕渡孙虎臣拒于丁家洲公以选锋当前其众自溃逐北至芜湖始擢万户是后累功赏白金至千两维扬之役诏壁扬子桥张都统率万人夜冦备严莫能入迟明追击禽之赐名巴图国语骁勇称也丙子维扬守帅李庭芝遁公帅所部追至泰州斩首千余级获之江淮平进怀逺大将军入觐赐白金千两锦袍弓矢鞍勒授佥书四川行枢宻院事将行北有警制命公曰征者不力以其族属怀顾望尔卿号陈力朕视卿如子当如朕躬行也行而敌已遁迁镇国上将军汉军都元帅赐锦袍玉带弓矢鞍辔褚币中统五千缗俾戍青社戊寅征诣上京统侍卫军万人北征慰托甚至公顿首曰臣粗习兵事惟血衷可以报国有功诸将力也万一蹉跌臣自当之上为嗟叹师次益图大雪环车为栅穴地与士卒同卧起托克托呼犯塞轻骑袭破之枢宻同知伯勒黙色分道追敌敌已溃虑粮尽遇伏委辎重南奔为収其散亡而归戍青海开屯田进辅国上将军壬午召赴京师上欲复讨日本公语称旨授征东行省左丞练士治械于维扬闽盗黄华啸众十万江浙为震诏公以征东士马会捕直趋赤崖砦斩黄华絷其老弱购其余党同官语公不尽诛无以惩公曰黄华就戮诖误已多况胁从乎彼方仰我生育忍更杀之但致期使自新足矣众果自降初朝议恐贼不制发蒙古军三万济讨所过荡然移文止之闽民徳焉征东省罢改佥枢江淮又改四川俄复江淮征东省复仍为左丞诣阙上方畧还维扬征东省又罢仍佥枢江淮东南贼未殄有诏一以委公改湖广行省左丞湖南李万一怙险莫制置邮为絶乘鋭平之丁亥驻桂林治交趾军兴四会獠出剽急捣其栅禽之詹一仔等冦衡永寳武张甚征诸路兵虑馈输不继作屯于衡曰清化永曰乌府武冈曰白仓未半岁皆自归江西盗逾境会江西行院投萧獠于阳山平懐集逋冦己丑广东盗出没搤其亢夷其栅焚其积聚殱其魁阎曾廖萧严凿山刋路搜抉殆尽枢臣请它官符上曰卿等忘刘二巴图耶对曰刘已授上曰前以酬功今授俾延于世遣使持符即军中佩之陈獠犯道连境遮击之杀贼过半江西盗复逾境犯郴穷追狝之土人沿弊遵贼为恶得其状皆戮之龙泉獠围禾源下令往捕或谓贼未逾境不当行公曰休戚一体彼此何别且贼不意吾越境讨之乘其不备破之必矣简阅夜赴麾骑兵进歩从之贼大败夺所掠子女二百人还其家禾源窘已数日军忽至民以为神皆爇香泣拜俘贼言南安锺獠将出剽分兵猝至其巢獠众错■〈目咢〉自蹈藉奔溃万户刘兵至贼已平矣出槖中白金以犒将士旋车桂东獠破酃县大肆焚掠走壁龙泉分兵三路公由中徒歩援萝磴险抵其巢栅剿之择酃要地置军以戍永贼李末子七千杀其监郡呼图公知贼素易官军示以闲暇扼其出路俾埜无所掠逃无所之乃与降獠分道而进禽而斩之辛夘迁资徳大夫湖广行尚书省右丞广东獠复叛闻公行皆自破散复湖广行院公为副枢治盗舂陵盗又遁监郡贪虐下之理死郡人称快纪之碑初公屡有功行省权臣抑不以闻至是行院始叙上之赐玉带一白金五百两时顺徳王逹尔罕以硕徳重望行湖广平章与公相得尝谓公曰世间文字惟汉人之学为最惜我不知公曰以公之聪明任贤使能即是读书使子孙留意经史即公自读也王嘉纳焉癸巳秋入觐上悦其来曰湖广地重卿宣力多汉人每以老避事国人则不然目明身健即为不老卿亦未老将委卿大事卿还避否公对曰臣死而后已不敢避也上曰成哇既得复失卿盍为朕行对曰成哇指末物交趾掌中物也臣愿为陛下取之上曰此事犹痒在心岂诸人爬搔所及卿言乃深合我意议典军十万公对曰十万大费只须万人上曰十万多一万少以畨汉五万付卿公请近臣为监上初不许以示专任请不已乃令自择时亲王伊竒尔岱在侧公以请许之授荣禄大夫安南行省平章政事赐锦衣一袭期诸军会桂林甲午春朝廷有大故师遂寝成宗皇帝即位命公为湖广行院副枢分院衡阳以遏岭管江西贼犯攸州公捣大溪山四向捕斩贼为屏息施容羣蛮畔辰澧民不得耕畜地葢狑獠所巢杂以猫猺数郡骚动公以土酋攻之有功者仍出槖中银币为赏应时破灭先是蛮恃山谷而吾士素弱公乃先渉危径刋木辟路师行千里不搤于险渠魁田知州孟千户撒大王之属皆就戮元贞乙未行院罢公为湖广行省平章五溪郡县唐宋以土丁捍蔽废乆贼遂肆公复之民頼以安又以道郴衡桂茶陵接诸獠择要地树砦栅卄八以扼之入觐赐玉带锦衣弓矢鞍勒御史台奏出禇币四万缗以酬私犒之费上思州知州黄圣许叛命公讨之身先士卒突其阵贼殊死鬬张两翼驰之贼败逃象山山界交趾多巨象狞兽林菁蒙宻公料地树栅亘数百里诸将分道入禽杀殆尽圣许逃安南抚其胁从徙庆远郡不能自食之民耕其隙地为五屯因以为防奏上报可召入赐锦袍珍帽弓矢鞍勒上廐马自是威詟南土矣大徳辛丑召至上京滦水泛溢公董疏导之役和林有警命公出师将行会鬼国酋折节暨獠宋隆济叛初右丞刘深言西南夷有所谓八百媳妇者沃壤多产可取朝廷信其言命之出师湖南北转输十不致一民为竭产役夫死者相枕藉折节乃渠帅阿那妻健黠而能兵师过其境不堪蹂躏遂叛遮深兵围贵州朝廷患之亟命公往蒙古侍卫亲军都指挥使额森呼图克副之云南四川兵若深所统皆隶节制师次巴陵贼犯贵州急深败绩倍道赴之明年云南又数告急议进止公谓蛮恃土产马谓北马不能险吾士马既习其险易谙其变诈使贼不知为计不忧不捷次播州与四川汪帅兵合贼十万且及境令诸军毕入贼地分部攻击蛮势为沮时师行四千里天向暑粮且匮有旨须秋凉进发顿思播之境列营守御申规约习战射九日滇蜀军二万入鸟蒙芒部公所统三万及思播兵万人与元帅哈喇逊额森呼图克分三道进公从中道节制诸军贼所至为栅盛兵坚甲以拒公以客军逺鬬非身先之无以作士气崖径斗絶即徒歩杂士卒攀木而登遇其要害荡灭无余选射士列前发无不殪或设伏或纵击竒谋间出出槖中白金为赏四十余战皆捷贼或降或匿且招且捕喻其酋以朝廷威徳贼气已竭以竒兵掩袭转鬬千里抵云南普安路境贼不复能军癸卯二月己未折节就缚宋隆济阿女等皆伏诛西南夷遂平召入朝将佐咸许上殿礼遇隆洽赐锦衣二袭玉带一金鞍勒弓矢楮币二万五千缗御史台又奏公出私币赏功酬劳银一千九百一十四两楮币万五千缗二佐偏禆迁赉有差上御嘉禧殿顾公曰平宋至今百战必胜可谓竒才公奏曰非臣之力诸将之力也诏过家上塜鄊里荣之至武昌疾甚语问疾者曰昔当世皇榻前誓取交趾愿死于阵不愿效马伏波裹尸还塟也折节之役今上尝预令署状约日平贼否则藉吾家吾幸了此不累子孙但恨不能取交趾以报世皇为终天之恨尔岁乙巳二月乙未薨公生甲午寿七十有二赠推忠定逺効力功臣光禄大夫湖广等处行中书省平章政事大司徒上柱国齐国公谥武宣先茔在辽东泰州普一路不知其世次矣公之考妣以至元己卯正月合塟于益都县东北麻家营洱河之阳有翰林侍讲学士阎复所撰碑公祔焉娶曹氏早卒继李氏次姜氏王氏子三人曰托欢荣禄大夫四川平章也次某早卒次托出今叅政也女若干适某孙男若干女若干曾孙男女若干至元初国家将囊括四海胜国岸然东南文恬武嬉势不能不亡也及诱我叛臣絷我行人则其罪盈矣大圣御极顺天应人大将一出江淮版图固已在吾职方氏几上矣亦惟一时将帅之得人偏禆之用命际兴王之运而各有树立焉公以雄毅之姿奋身戎行其树立亦茂矣哉天下甫定如大病始愈必有余疾此才已而彼又见人或易之亦有能毙其身者江南之既平也闽中江西湖南黔中之诸盗广东西之诸獠足以鼓动一时鱼肉吾民是虽余疾非良医未易治也公乃独任其责或狝薙或招徕而威名所及莫不敛迹南北万里始终百战可谓多矣最后小人启衅于承平之时败军亡将于小丑之手至糜烂汗漫不可枚举矣而又以属公公年七十矣乃能奋不顾身以刷国耻此又収功而尤伟者也其怏怏赍志以逝者独有未取交趾尔是葢有非人力之所能为者世以为公之恨而亦以为公之幸焉公之薨三十五年猺獠之发不知其几朝廷议将每难其人坐糜供亿服未旋踵檄报又至则知公者其益可思也哉铭曰
　　金源泽竭望族俱堙逖矣东土孰鬯厥屯薪传不熄泉流有洑海岱锺竒伟人奋出王师吊伐适逄其时结髪行阵死生以之万山之役以寡胜众锥颖既脱威名日重苦同在下劳为士先乘梯于云拔杙于渊坚壁摧鐡飞舟趠空我惟不出出乃即功阋墙有警詟于先声茫茫青海沃壤可耕大风始息余波犹荡顽民弄兵有戮有放五溪阻幽岭峤险邃虺蜮起伏亦恃其地仆仆扫除甫东又西有闻即行孰立畛畦伏波矍铄自视未惫吾忘吾身马革何待嗟嗟小人谈笑开邉乃血我师俾流为川不有此翁挥戈白首西南之夷几非我有天恩优渥下徧将士玉带锦衣照耀桑梓归来林下不烦绥复匪公之志亦公之福睠兹洱阳百世其昌我志公功于戏不忘

　　至正集卷四十八

　　●钦定四库全书

　　至正集卷四十九

　　（元）许有壬 撰

　　○碑志

　　有元功臣曹南忠宣王祠堂碑

　　至正元年二月乙酉中书臣僚言敕建曹南王阿喇哈祠礼部议视淮安忠武王而祠于集庆县官给其费且请赐田千亩以奉祭祀制曰可既月王之子托欢由中书平章政事拜御史大夫行台江南台治集庆又得躬相厥役以迄于成贻书有壬曰子尝承诏铭先王知先王莫如子祠落矣愿有纪也让不可乃本其状撷其家世履厯勲庸之槩曰蒙古哈尔拉氏有赠定威佐运功臣光禄大夫司徒谥忠定讳博绰者王祖也赠宣忠靖逺佐运功臣金紫光禄大夫中书右丞相谥桓毅讳伊埒肯者王考也勲皆上柱国爵皆曹南王身皆死于战有大功祖妣塔布妣摩哩皆封王夫人此其家世王沈毅善战袭桓毅职中统四年锡银章虎节仍上万户至元十二年擢昭毅大将军以上万户权行中书省事进中奉大夫行中书省叅知政事明年以叅知政事行江东道宣慰使明年入觐升资善大夫行中书省左丞十六年进资徳大夫行中书省右丞仍宣慰江东十八年入觐拜中书左丞相行中书省事阶光禄大夫征日本次明州而薨寿四十九葬曹州济阴县郭邨累赠推诚宣力定逺佐运功臣太师开府仪同三司上柱国追封曹南王谥忠宣此其履歴岁巳未渡江破宋师于隆兴北山中统初讨阿勒达尔珲塔罕于河西明年扈征额埒布格于幕北明年从宗王平李璮于济南四役皆有竒功赐黄金金箙金鞍文锦恩数稠迭至元四年观兵襄阳明年围之越六年克之始走宋师安阳滩中缀宋师百丈山卒与策勲焉十一年略地江北夺郢州南门堡献荡舟之策渡沙芜取鄂州泝江陵至镇江十二年与淮安忠武王右丞相巴延分道取宋王发建康道与宋师战屡败之破东坝砦拔溧阳建平广徳西安长兴辟独松闗前后斩首一万五千级杀其将杜总管呉奉使许呉二总制及骑将二人俘谷总制张知府禆将祝亮等四十二人十三年三军会于杭宋亡狥浙东降赵提刑等五百余人追播福安僵尸四十里杀步帅李世达俘秀王与择监军赵由■〈忄葛〉防御使林徳降安抚使王吉分军兴化擒宋相陈文龙降宋官二百余人淮兵三千人江南遂平此其勲庸配托端库库楞呼图克台并封王夫人子男二长伊苏岱尔银青荣禄大夫山东河北蒙古军大都督集贤大学士次大夫也女五俱适望族有壬惟古者功臣受封之国先建宗庙于路寝之东所以广孝而劝忠也诸侯之制二昭二穆与太祖之庙而五太祖百世不迁昭穆则亲尽而递迁之自汉以来诸侯鲜及十世身享崇爵而子孙不能保也庙制由是而弗讲矣其有徳及生民功施社稷者在朝廷则有图形以寓其思贤念功之意在其臣吏则有建祠以尽其事亡如存之心亦因时制宜之义也诸葛武侯之没所在求为立庙又请立之成都后主皆不听民至私祭陌上以武侯之功尚何靳于一庙岂欲黜私祭以崇正祀邪夫所在立庙在礼若泛立之成都亦复不听何哉至习隆向充之请始听立庙沔阳则武侯之得庙亦戛戛乎其难哉皇上于忠宣既立之祠又锡之田思贤念功之盛徳岂区区蜀禅之所知哉大夫祇顺徳意克笃前徽劝孝劝忠于是乎在皆可歌以荐者也乃为之诗俾歌以彻豆笾其辞曰
　　干元统天乗六龙宏才硕徳如云从忠宣天挺间世雄父菑子播昬作农帝曰来汝汝世忠奋戈无往不奏功方城頟頟暌皇风分兵犄角乗其墉沙芜飞渡星月蒙顺流霆击无遗锋义旗礼干趋独松赵孤衔壁呉山空万邦玉帛四海同台司两辖昭报功虎符龙节行江东倭奴何物劳蒙冲魂升海隅心九重扬显有子能始终哀荣典册备且隆衮裳旒冕曹南封石头城高江流潨新庙奕奕摩苍穹圭田千畆畆且锺维糜维芑纷穋穜舂揄释烝簋有饛醇醲载祼牲特丰备乐舞兮明礼容神保假兮福攸降象贤济美垂无穷

　　大元赠光禄大夫江浙等处行中书省平章政事柱国追封赵国公阿勒坦哈雅公神道碑铭

　　江南行台御史大夫阿尔斯兰哈雅致政家居遣其子都水少监茂罕奉家乗请曰老夫赖先世余泽窃禄位有年而吾父平章公墓尚未表非慢也顾盛满难居功名鲜终恒惧不克负荷遗羞丘垄君恩如天幸赐骸骨养痾田里年且八袠吾知免夫子知我其铭之有壬让不获本其状序曰平章公讳阿勒坦哈雅辉和尔氏世为高昌望族祖伊噜阿尔斯兰多木达多木达华言巨室也赠中奉大夫河南江北等处行中书省叅知政事护军范阳郡公祖妣伊特戬追封范阳郡夫人考讳哈喇阿尔斯兰多木达当太祖皇帝肇造区宇国主伊都呼发兵攻金斩其长吏闻宻实勒有异遣将命偕察喇四人驰告行在且具欵诚上曰果如尔言其告尔主以方物来对曰皇帝幸生活高昌高昌身且不敢有何有方物复命辇宝货金织段以献由是高昌内附因留宿卫从太祖南征卒于柳城赠资善大夫湖广等处行中书省右丞上护军范阳郡公妣雅克塔纳追封范阳郡夫人公宿卫积劳除塔山屯田打捕提举不就卒于京师昭回里第年七十一葬城西小南庄之原赠光禄大夫江浙等处行中书省平章政事柱国赵国公配巴尔呼塔噶封柳城郡太夫人卒于济南年八十四大夫时长宪山东护柩归祔子男二长大夫也次赛音哈雅同佥宣徽院事早卒呜呼世臣大家上有启而下有承得以世济其美者公一门其庶几乎公性恂恂而志趋超诣由近侍出官非其志也尝曰我先人有大造于高昌民子孙必有兴我不必为也夫以右丞之贤明畏天之义一介往来举危亡之国而措之安遇知太祖天苟引年居高位享厚禄必矣乃郁而不发蓄而不泄至公又植而不食必再世而后显是盖迟速之有时非人力之所能及而启之于前者固已漨涌而不可遏公卒时大夫已拜南台御史流泽之来浩乎其沛然矣其浮云富贵优游以老宜哉大夫以卓越之才起家监县为良吏入台为材御史出亷诸道为刚明使者入中书分南台为天子重臣歴九朝官二十七转天下识与不识皆知其名而又躬服俭素衣无锦绣居无华饰荣宠方至退然若虚文皇嗣位圣眷益隆玉带上尊锡赍相望至为玉刻署押以示殊遇当是时苟假宠于上为先世要美谥作丰碑亦何求不得顾乃自抑若不能加于其先有于其身者必迟回以待于致事又迟回以至于今日不请于上不谒于太常择所宜为者自为之视世之朝暴贵而夕砻赐碑者有间矣二子长少监也次伊埒哈雅少监二子寳格寳山俱宿卫内廷公生世为贤子为贤父殁而享其宠嘉出于寻常身大官无闻者万万也其可铭也夫铭曰
　　于维赵国作徳于逸而小心以绎不柔以忮不竞以亟以承其先烈以裕其胤息其先伊谁实为右丞孑孑其征属属其盈高昌之望曰命靡常主命不辱而天威肃将辇其金珎篚厥玄黄归我圣皇以敉寕一方大夫绳武有逺伊迩右丞有孙赵国有子坦坦如砥矫矫如矢维天子使靡不极所止宜尔锡尔山峙川委繄来世之祉城西之原有树有封刻铭丰碑百世可宗

　　大元故翰林学士资善大夫知制诰同修国史赠推忠守正亮节功臣资政大夫河南江北等处行中书省左丞上护军追封魏郡公谥文肃畅公神道碑铭

　　泰定丙寅翰林学士资善大夫知制诰同修国史畅公薨十年矣制赠资政大夫河南江北等处行中书省左丞上护军追封魏郡公谥文肃又十年加赠推忠守正亮节功臣官勲如故伯子江东道亷访副使笃将侈君之赐灼公之善范后之承也谂其友许有壬叙而铭之碑叙曰公讳师文字纯甫上世居汴公生洛阳大父渊赠中顺大夫上骑都尉魏郡伯配田氏赠魏郡太君父讷参汴侯幕一府服其贤注地里指掌图有诗名公幼警悟贫无书手抄口诵甫十五博覧经史弱冠谒鲁斋许先生先生宾遇之髙弟若姚公端甫髙公道凝皆相推友善中原厎定慨然有志于世上时政十六策受知丞相安图补右三部令史丞相巴延南征选为省掾从攻扬州常州下苏秀临安归装独载书籍无一长物编平宋实迹上之初官承事郎行枢院都事重庆叛竭谋画诺诸城相率内附安西王承制改四川北道宣慰司经歴寻除承直郎潼川路治中拔寒畯王朝纲王伯宁韩伯昌为府史后皆至达官修府治发地得白金五十铤同僚分公十铤公独不受以修庙学传舎余作酒器给公用承制改同知保寕路事治尚平简反侧以安擢佥四川道提刑按察司事世皇知其贤诏所至毋敢沮挠给三传赴上至则摘奸雪寃兴学除弊风采一变有旨若曰畅纯甫不贪佳士也其令与台臣伊苏特穆尔为侣遂拜监察御史纠劾权贵宪纲肃然上所纂农书迁陜西汉中道巡行劝农副使置义仓教栽植辟荒田农事以兴俄佥陜西道按察司事时按察改亷访司精汰旧官独副使卢公处道暨公仍旧兴元监军怙势肆虐得其赃奏决之移佥山南道枝江岁防水役众往返四百里供给尤苦公以江水安流悉罢其役伊徳呼驸马之徒大为民害绳其尤者流之改佥山东道入为国子司业教育有规诸生服焉除陜西行省理问始至决滞讼三百余事若右丞图们岱尔之讼家财宣使巩士安之棰折民齿开成同知张徳昭之利女财而夺之归皆强悍有恃官不能制者并置于法引疾归迁太常少卿转翰林侍读学士知制诰同修国史成宗宾天武宗抚军朔方仁宗渊潜覃懐而中宫属意安西宰相知其不可乃集馆阁议以察向背公与焉即扬言曰此宗社重事讵宜苟且众皆黙然又曰余病矣请归调治遂拂衣而起仁宗入京始出视事草至大改元诏修成宗实录赐中统褚币为锭一百加少中大夫请郡除太平路总管兼劝农事歳旱当祷公曰闻先旱必裒于民天可欺乎乃捐俸致祷不日沾足当涂民坐杀牛祈雨囚械者六十余人公恻然曰雨旸愆期守令责也民杀牛致雨尔纵不愧于心尚忍听其讼乎即破械出之舟有泝流触沿流之舟致溺其人累谳不能决公亦纵之吏持不可上其议宪司卒是公议秩米收积盈屋公曰吾家人能尽此乎呼寒士小民恣其取去分宪至郡必谒公曰公治内无事此来行故事尔至属邑曰畅先生治内何敢久留后守为之立祠于学召为翰林侍读学士阶中奉大夫奉勅撰王勃成道记序等文赐白金两锭不受寻除燕南河北道肃政亷访使视事五月归中书遣编修官富珠哩翀奉翰林学士之命以请赶至汴以疾归延佑四年丁巳秋主河南乡试归次襄县西顾长安发丘垄之叹因感疾十月朔薨于县之传舍某年某月某日葬于襄阳岘山之原配伊喇氏上世辽贵族佩金虎符万户某之女先公二十年卒两封魏郡夫人三子长堆音荫淮安路判官转将作院经歴拜西台御史移南台升都事除江浙省员外郎改佥山东道亷访司事入为监察御史阶太中大夫为今官娶李氏子六人勉国子上舍生年二十七卒勤劼劢绩劲皆幼女五人次曰骞不仕娶成氏子绩女一人次曰骏娶蒙古氏子四人朂勍助胜笃骏魏郡夫人生骞曹氏出也至元之初际兴王之运得贤为监而文学之士措诸有政拔出流俗籍甚在世若魏公者混一来可数也公制行孤洁足以俯视一世立志高逺足以上追古人天下之人莫不惊叹以为异人而不知者造讪腾议公亦不恤也若夫从南征而垂槖归得地蔵而用诸官屡辞上赐尽挥禄入虽公小节而其胷次为何如哉高公彦敬为山南副使移文言不可居公上者三谓公官五品先十余年不可犯积薪之诮渡江孰不富贵至今家仅数口寒士无异势利无一动其心高节清风殆不可及且兄事三十年义虽朋友爱如同生一旦岸然其上实不自安犯此三不义何以纠人之非即日辞去观此则当时俗化之美士大夫风节之高公之所以致此者可知已朝为侍吏暮徼幸躐数级傲然为长吏为同列者闻二公之风亦可少愧哉公作守得古循吏体执宪有古遗直风至于立朝抗论不恤利害则其较著者也其为学宜专馆阁备顾问而中外十转始为国子司业又出为陜西理问入翰林才一转官寻又出守再除翰林则老矣岂一时人才之多邪抑当时名爵之重虽如公者亦若是而已邪一技一能与不能操觚而专局至通贵未止者则又有命也邪然而列圣知遇多士推服太史有录太常有谥加赠有号而又承家有子则天之于公亦厚矣读书一过目即不忘假友人宋长编不浃日反之友讶其易公曰予旧熟之有忘者申之尔友记僻事数十验之应答如响为文力追古作卢公处道以为似太史公而姚公端甫亦称纯甫实善文著述多而不存藁副使所粹才十一尔其见于世者不专于文也铭曰
　　魏公之出际时浡兴挟策见世渊储遂腾宋木斯拔蜀蔓有艿简牍既资赞益惟弘陶之不摦抚之不搄以堤厥溃以擏厥弸璧求简编土视金缯皇皇使车爰七其乗善则尔扬愆乃尔绳学政聿修郡绩载凝掌帝之制适天之梦大议不屈长江可淜名日山重家不缕増归来自乐饮水曲肱有介如石有洁如氷峻如絶壁孤如秋鹰弛张翫世中别涵渑夷考其行不渝九征闻公之风贪懦自惩宰木已拱恩光日升汉江茫洋岘首峻嶒元凯多事虑及谷陵惟徳惟神有憺威棱景而前修昌而后承登世于千物莫我敢輘

　　至正集卷四十九

　　●钦定四库全书

　　至正集卷五十

　　（元）许有壬 撰

　　○碑志

　　河间路重修孔子庙碑

　　化民以学校承流以牧守治道之要者也四代庠有上下序有东西学有左右东胶虞庠之制虽质文家之不同所以明人伦为民极其义一也圣人得位而行其道于天下也则亦以是谆谆语人为千万世之计焉后之人若不以师道自任而任于人任于人而近民者其唯良二千石乎古有之二千石千里之师职在宣美风俗夫宣美风俗舍学校何以哉而所为师者犹师之教弟子循循善诱化其质而发其善不务出是而惟狱讼榜笞是务是为师而雠其弟子可乎昔蜀有夷风文翁修起学官由是大化闽未知学常衮设郷校风俗一变夫以蜀闽之陋而二公一至翕然丕变况内郡熟先王诗书礼乐之化者乎河间古冀州之域今为甸服大郡总管非扬歴焯于时者不轻畀至元六年庚辰实皇上复科举之岁户部侍郎万嘉闾出守是郡丁文风中微之余士气萎薾弦诵絶响慨然欲振起之相旧孔子庙殿宇卑陋配侑无所于设且堂构百年摧圮不支将撤而新之而施设有序明年为至正辛巳监郡塔布岱来起家胄馆右文其素也故其议克协剡其事以请朝廷从之仍给楮币若干侯复倡割其俸以佐不给僚属和者相属缗合二万五千有竒或以岁饥请缓侯曰食可去圣教不可一日废况民食方棘而兴作以资末技亦昔贤救荒之一道也于是市材庇徒佣直有加盛暑躬莅厥役吏抱牍就咨郡事口酬手署不少怠再踰月而落焉崇加一仞广视旧増三之二黝垩丹碧不质不华配设有容左右秩秩翼以两庑缭以周垣崇严靓深妥侑惟称又为精舍以处师生时课其业诸生相与谋曰完矣美矣微侯庙其圮矣贞石之纪其可已矣乎走状属记辞不获则语之曰夫子所谓圣人不得位而不能行其道于天下者也不能行其道于一时而能行其道于千万世者也尊为天子富有四海宜享宗庙万世之祝尧之艺祖舜之神宗文武之世室求之禹迹芒芒之中邈乎其不可考也其或庙以某地祠以某时官无常规礼杂不经吾夫子家而阙里国而胄监散而天下郡邑象设有宫蔵事有时盖其立教之功人报之隆与天地相为无穷我朝列圣致崇极之礼视古有加恪遵垂训设学重教皇上方图治儒术作新士气宜侯之疲力秖承而不敢缓也新庙奕奕诸生在庭亦有感发而兴起者乎圣贤之道具在方册口诵心维身体力行勿怵于近利勿安于小成穷而独善人且熏其徳达而兼善天下受其赐使世之人指而称之曰某河间士某河间士是侯之望于诸生者也诸生其忍蜀闽之不若耶呜呼侯岂自鸣其功者哉春秋书兴作重民力僖公修泮宫常事不书然泮水之颂夫子乃存而弗删岂无意乎则是役也不记焉不可也于是乎书

　　故承务郎江西等处儒学副提举叶先生墓碑

　　承务郎江西等处儒学副提举致仕叶先生讳瑞字宗瑞逺祖祖洽宋熈宁间廷对魁天下曾孙廷秀由邵武徙建昌新城春秋擢第官至朝请大夫知梧州言事忤旨仰药卒子逺宣教郎奉柩归次采石而溺孙茂祖甫四岁母饶夫人抱以依姑赵赵居而教育之因为金溪人中乡贡进士举娶赵生四子先生其叔子也幼尚气节致力经学以及百家皆得旨要其为举子业不蹈时习或戒以希有司旨先生曰吾为是区区而悖吾师说乎益笃志为己之学进士公卒先生甫冠赀产悉分弟妹而躬耕以食赵夫人卒兄弟四出先生独力营泊久乃幡然曰昔亲在不敢离亲亡矣充吾学为扬显者不力可乎歴瓯越会稽琅琊渉汶泗过潞入秦道晋以达幽朔无所遇最后至辽东世臣洪氏以好儒闻阐义学方难其师有以先生文行言于平章君祥右丞重喜者及见大悦馆而师焉诸子彬彬以文学济其世美辽东之人翕然知向学者先生力也朝廷以右丞荐授辽阳路儒学教授再调大宁路升将仕郎江州路湖口县主簿摄尉事盗久逸者皆获之宪司檄按徳化县疑狱即得其情核虚粮决滞讼县以治闻转抚州乐安务提领俄请老授前官至顺二年十一月二十五日以疾终于家寿八十有五某年某月某日葬某处娶赵氏生子顺女适孔景仲继黄氏生子升寕都州夏河寨巡检女适湖口县典史杜复亨继王氏生子大有荫宜春杨桥务提领女适高安白沙寨巡检孙铁柱孙男三人缜纲绎女三人先生年五十始出卒能致官而行其学迹徧海内乃得返乡里至于休致而终于正寝虽用不尽其施而教之振于东善之淑于人者多矣遗文四十卷庸学提要六卷周易释疑十卷于戏博矣哉中原贡举废将九十年江南亦四十年有士少时先公教之曰金源分裂不事贡举国家之大未有不行但迟速有时尔力学以俟当有际也时混一才二十年故老尚多幸及从学粗有得也寻以校职从事山北宪贡举诏下乃弃而应荐先生实主文辽阳科制废乆内地有所不悉辽阳在东僻有司一切昧于奉行先生纎悉教之盖江南内附时年已三十余矣习于场屋条制者也监试宪佥田时佐曰微先生几不能奉诏有壬既获荐又入礼部经问之奥策问之切见者莫不駴异先生在湖口方鸣金鼔行江有壬归省临江遇之中流欢甚至顺庚午有壬为两淮转运使先生惠然肯来年八十四矣饮食起居犹昔也手书大学中庸二书注字如蝇头以与小儿留月余归明年遂没又八年升来武昌请铭将刻之阡兹铭也其谁宜为铭曰
　　于戏先生志一学醇友善行道耻为乡人昔隘分裂占毕苟安四海既一我辙乃环有韫未暴贾用不售尔不我知我不尔觏晚慕幼安片帆辽东有命自天皋比畀公俊造宾兴坠绪孰绎绍逺选公张此东僻乐育嘉惠侏离伊吾纠邑司征曷究我书八十五年口不药剂视身所遗根茂实遂旅无所容道路屏营归来正首于戏先生

　　故奉直大夫佥河北河南道肃政亷访司事赠朝列大夫秘书少监骑都尉高阳郡伯韩公神道碑铭【并序】

　　公讳居仁字従义姓韩氏般阳长山人曽祖而上兵乱谱逸祖讳温配段氏考讳国宝配刘氏三子居真居中季公也幼耿介年且强仕郡守移刺曰举孝亷二千石事吾封部有人敢黙不闻贡之司宪缑山陈先生长宪山东熟公为人礼致之行部必以从转察院吏部益自砥砺大徳间朝廷励精图治虑泽不下流而情不上达也遣奉使宣抚天下故翰林学士承旨中庵刘公分辽阳岭北择掾尤慎而公在选竣事多不职独辽阳最他道升御史台掾转中书右曹台铨必流内官尝试者掾属他转未出官不与公起家除山北辽东道肃政廉访司经歴山北地近法不给传公名贫苦特给之辽东控濊貉万里事简而重同官不慎者动辄龃龉裁其鋭鼓其懦和而屈之事以平允迁刑部主事时扬州总管两淮运使构狱二人号嚚讼朝议择才而健者鞠之公承诏偕省台官行至即屈伏征赃余十五万缗还拜监察御史赈济南饥吏不得作奸民实被惠改枢宻都事寻佥河南道肃政廉访司事按部卫辉推官者诬平凖官刘荣伯欧詈因击万岁牌破坠入以不敬械狱中公明其枉释之蒙古军刘呼图克岱尔争畔折人两胫醉缚舅氏截其一耳聚徒党纵射猎毒里闬官不能禁督执之正其罪阌乡郭女已妻李里豪马赂其族诬先有约官将夺之公至而明叶县民王女约嫁张岁歉欲渝约女誓死靡他召二族谕以礼致期归之按行至均州以疾卒于官舍延佑七年七月四日也积阶自承直郎至奉直大夫得年六十有四平生之官不挈家为易退计捐馆日惟子希范在侧希孟奔赴奉柩归以是年九月丁酉葬傒家里先茔配郭氏淑而能家公宦游禄仅自给夫人躬蚕督耕家以温饫子四人希孟中书掾及格歴工部主事都功徳使司都事中书省检校皆有声拜监察御史阶第四品赠公朝列大夫秘书少监骑都尉高阳郡伯夫人封长山县太君进髙阳郡太君希夷荫新城尉今■〈聚刂〉平主簿法当荫长子孙希孟让也希曽肇州儒学正希范未仕女三人适张刘李皆士族孙男四人长克勤余未名女四人长适段氏余尚幼皇庆壬子有壬以教官辟山北公寔长幕退食讲诵休期登览一日不相释尝曰子朱云谁敢相吏公监廷试有壬登前列喜若已得没十七年希孟具行实请铭呜呼有壬尚忍铭公也夫而忍不铭公也夫士修已治人不患学之不博而患行之不逮也不患政之不达而患守之不励也昔缑山明经为政终始不悖髙风劲节特立一时浮华违实依阿进熟虽累百于世世亦何望哉公始从缑山有余力则讲习问难卷帙不去手老亦不倦所造日深故触事洞然盖有得也为人寛厚砺以亷恪自为吏危言直声在人听讼莅事恂恂开谕而恐人之纳于过也风纪狃习征罢号能一逮于臬枉直俱困公惟良惟情济以哀矜谤讟腾鼓不恤也故能矫狃习之弊而直人之枉有古良吏之风焉至于风节毅然终始不悖其善学缑山者乎铭曰
　　繄士为学匪博而华盍撷其实而刋其葩世方一轨狂奔景从我日斯迈惟理是同蚩蚩之氓谆谆之惠惠文束湿寕独不愧稂莠斯拔嘉苖培之威岂尔仇恩岂尔私按部有方敛此徳惠胡不究用俾大而沛轺车煌煌遽易以轜良心感触谁不涕洏先茔既妥余庆无畔表世益章用朂鄙懦

　　故朝列大夫同知京畿都漕运司事王公神道碑铭【并序】

　　公讳述字继先姓王氏世居顺州髙祖同善生殖金季赀饶一乡雅不饮酒寿日人强之为釂得疾语其子庆常曰吾已上四世皆一子吾又一尔家财虽数世用且不匮所惧者子孙单弱尔吾闻惠泽可以徼福人贷于我者其贷书盈箧尔于吾前烧之明日卒庆常监顺州东门归圣朝为怀逺大将军佥顺州安抚司事三子瑜瑞琪瑜始徙燕四子天永天祜天禄天泽天祜封奉训大夫大都路顺州知州飞骑尉昌平县男赠中顺大夫礼部侍郎上骑都尉太原郡伯配冯氏追封昌平县君进太原郡君三子长恭孝弟善治生幼成早卒次公也幼自振厉宿卫隆福宫积劳除利用监资用库提点转通政院判官中都留守司经歴同佥通政院事院罢改万亿骑源副提举京畿运粮提举礼部服阕起为大都路判官擢同知京畿都漕运司事积阶朝列大夫至顺辛未十一月四日卒疾革召姻族暨凡交游贫者散金有差得年五十八祔宛平池水原先茔配朱氏继爼氏封□□□□□□太原郡君男六十九年十二公生长京国不汲汲于进起家五品迄捐馆才四品尝曰子所以仕急养志耳封泽及亲足矣又曰予筮仕来四时九族举在目前惟扈从北至上京继仕中都南未尝过卢沟不知人间有羇旅忧天地间幸人也所得既多故取官不敢复多取不负官而已占籍京驿为通政不私其宗中都始城大臣长溜钥首擢长幕一时巡幸供拟坌沓刺割闲雅骑源出纳巨万同僚嫉其洁欲诬构不能污也京府实父母邦行所无事亲若疎举无怨言始终九转皆以能称交游多儒生礼法是咨悼世次之湮没请于清河元公作家谱知源流之所自多而不乱逺而有稽焉构亭蓄书画古玩器宾至具肴酒必尽欢有壬为冷掾中都公实推毂谢之则曰子他日陶铸我者也公之调后幸与焉承乏叅议中书公已病有壬忧去而公遂不起爼夫人遣女奴挈其孤请曰同知将属纩犹念念问公孤未有知未亡人闻诸族老不没惟铭知同知者莫公若也呜呼有壬诚知公者也公之善非一其大则孔子所谓好礼老子所谓知止者公有之矣惟其有则有壬之铭之也可无愧矣铭曰
　　千金比都鲜克自持矧家于京纷华荡驰折节恭俭服膺训彛不有定力孰坚不隳人亦有宦道途骎骎束带立朝至于横金不出国门族华以歆养恬一室左书右琴大赒亲朋谈笑而逝念我睽离垂絶不置今我来思故人星霜过里怀旧云胡不伤御务多贤族无急难永利尔孤公其益安

　　至正集卷五十

　　●钦定四库全书

　　至正集卷五十一

　　（元）许有壬 撰

　　○碑志

　　赠中大夫佥太常礼仪院事轻车都尉追封乐安郡侯谥惠肃孙公神道碑铭【并序】

　　河东山西道宣慰使高唐孙公致仕家居年七十七矣其子亚中大夫江北淮东道肃政亷访副使天正卒于官既葬有司上其行实请易名于朝宣慰公走书属有壬曰我族蕃衍而我惟一子我幸健俾仕四方虽不在侧志乐也今则我当死不死吾儿不当死而死矣情之所锺殆无以自释独有可以垂之不朽者得所托焉吾其遂可少释乎吾儿昔与子游子其铭之按孙氏其先益都寿光人讳嗣翁者金末戍襄邓遂居洛卒因葬焉配张氏生徳迁高唐生殖日盛徙洛葬髙唐故又为高唐人配胡氏生居仁宣慰公也起家新昌丞平大盗知名践歴华要阶中奉大夫累赠嗣翁嘉议大夫济南路总管上轻车都尉乐安郡侯张氏乐安郡夫人徳中奉大夫山东东西道宣慰使护军乐安郡公胡氏乐安郡夫人天正字梦符妣宫氏赠乐安郡夫人继母兰氏封乐安郡夫人始生宣慰公两梦神人授白麻丈曰宣付孙天正因名焉为人状貌竒伟嗜学颕悟宿卫于仁庙潜邸大徳丁未立东宫僚属擢从仕郎受文库副使选补太史掾监修国史掾除中书省管勾承发架阁库宣尉公为右司郎中例避改都护府都事兰夫人卒河东泣血奔赴毁瘠骨立护柩归葬庐于墓侧服除知沂州三皇庙湫隘至三日命改作民吏难之既而规置有法不三月而讫功临沂县去州逺吏得延缓为奸徙之州左捐俸倡率以赈歳饥立法均役以革吏弊垦辟荒田招集流亡朔朢率校官诸生讲诵广社师以教都鄙季月举孝弟力田怠惰游食各一人春秋行县躬核之临沂民妻徐甫二十丧夫自经以徇有司四年不以闻得其实上之报下旌其闾峄州豪曹谊夺细民田凡三移不为直郡以属公立决之既去州人刻石思之去五年益思之又相与请文刻石政辽阳省左右司员外郎扬歴治效灼不可掩于是台除佥山北辽东道肃政亷访司事广寕刘大使诬承杀人辨而释之人称为神明俄拜监察御史劾权近斥窜之文宗嘉其直每进见字而不名擢江北淮东道肃政廉访副使行部多纵弛犯科将大惩之而一疾竟不起至顺四年二月二十七日也得年五十以某年月日祔先茔元统三年春赠中大夫佥太常礼仪院事轻车都尉追封乐安郡侯谥惠肃配刘氏赠恭人继张氏赠高唐县君今夫人董氏封高唐县君二子曰琮曰璋一女尚幼呜呼予悲夫天之生材成之难而毁之易也又悲夫子不得铭其父而父乃铭其子也孙氏三世同居而惠肃又能睦于族孝于亲出为良牧守入为才御史宣慰公之乐世无有也惠肃尝欲叙次宣慰公行实未果而在其身者一旦反以累之以垂老之人罹兹荼毒其可伤也夫虽然得之天者吾不得而必之修之身者苟无愧焉则期頥不为多而五十不为少是盖有幸不幸焉君子不校也铭曰
　　孙源导洛实犹滥觞浚而扩之汇于高唐至河东公日底昌大惠肃承之举以沃溉惠肃之生天兆其祥受知仁皇受文为郎二十七年于中于外双碑植沂百世遗爱骢马载驱豸冠复峩清浊自彼吾其靡他茫茫淮甸荆棘塞之我铚始挥云胡折之易名以谥隐卒以封施用未究子孙其逢哀哀老亲遽委而去存没无愧修短有数于昭斯铭贻训将来父兮子兮是亦可哀
  </div>
  <div class="pagination">
   <a href="至正集_page57.html">
    上一页
   </a>
   <span>
    ...
   </span>
   <a href="至正集_page53.html">
    53
   </a>
   <a href="至正集_page54.html">
    54
   </a>
   <a href="至正集_page55.html">
    55
   </a>
   <a href="至正集_page56.html">
    56
   </a>
   <a href="至正集_page57.html">
    57
   </a>
   <span class="current-page">
    58
   </span>
   <a href="至正集_page59.html">
    59
   </a>
   <a href="至正集_page60.html">
    60
   </a>
   <a href="至正集_page61.html">
    61
   </a>
   <a href="至正集_page62.html">
    62
   </a>
   <a href="至正集_page63.html">
    63
   </a>
   <span>
    ...
   </span>
   <a href="至正集_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
