<!DOCTYPE html>
<html>
<head>
    <meta charset="UTF-8">
    <title>圭峰集 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭峰集 - 第 4 页/共 17 页</h1>
    <div class="content">　　送熊君之任广西按察佥事序
　　吾同年三百五十人阅礼部所放榜时独吾熊君文应已頍然首弁人固骇然异之阅及其贯贵之偏桥长官部人人又大骇异焉不知其实吾省丰城人也已从贵藩事举顺天矣吾为遍语之始间有知者比廷对当释褐虽大魁亦然而文应无庸乎此就释褐论之其固先乎大魁矣况余人乎入试戸部初筮主事得刑部主事品正六大魁初筮修撰品从六仕轫之发又先大魁也积六七年又自贠外郎擢广西按察司佥事品则正五位则方岳之尊也大魁虽天子侍从臣而品尚仍其初文应之先之也亦酣矣哉虽然仕之荣进先之未若以功业先之也大魁今春坊赞善费君子充吾尝评其敏如倒囊出物而其富不可穷也如渊泉风之遭其上也可使成文而又不可掠而去也亦如之是何难于功业哉而今制文学之臣主沉沉于馆阁中即究其用也亦功在天下天下隂受其福而人不知岂若佥事者朝吾行而夕在人耳目哉况以吾文应为之吾见其有甚焉者夫偏桥夷部也若穽然从事于藩则缘而升矣然犹幽于窔也宾兴于顺天则凿牖而睹其光矣然犹阻于扃也进而立于三百五十人之数则既游于庭矣又越常资而与于方岳之列则登乎堂矣孟子以苦心志劳筋骨饿体肤拂乱所为者以为可以当大任若文应者无亦苦乎无亦劳乎无亦饿且拂乱乎如是而未可以当大任树事功孟子之言其亦誖矣吾故曰有甚焉者而况广西之民引领北望若饥渴然文应亦倾榼决囊饮食之而已矣何劳也邪政成隮大登朝顾馆阁有无咎无誉者为之出徳色是知己而不知彼者也异时吾虽耄休矣隙中观鬭尚能知一胜负焉丰城诸君别筵具陈来督俚言为序吾亦欲告文应因以是复之
　　送赵君尹南城序
　　吾县域民以隅闗乡区为号隅有四关如之乡加隅之一区视隅则四之隅城四隅也隅束坊关城外也谓郭也关束厢关之外为乡乡束都都凡七十有三都束里里凡二百四十有五里有长合坊厢之长二十有三凡为长二百六十有八以分于四四之区区凡三长合为长四十有八葢二百六十八之长皆聴命焉以督夫二万七千有竒之租留漕兊折而岁防于戸部其茶菌饧牲之品之逹于礼部以转于光禄羽革弓矢五金丹汞百需之供于工部以转于他司则二百四十五之长朋输之饮祭宾兴使旅供给之费部使送迎骑乗之出藩国仪卫之役岁时之候则二百六十八之长叅焉无所与乎四十八之长也若佚矣然四十八家之承代也其名曰佥佥云者众所举之词也故至数十年近且十年不得比二百六十八家之岁践更焉人亦久而舍其业次者荡产者徃徃嚬呻咨嗟以戚幸一释去以为更生二百六十八家者十岁始一值而亦当其输也每愆其期闻有棰残其肤者矣絏创其脰者矣噫吾未耄毛争先取胜耻后焉以悦其长上者吾不及见欤其岂非吾县之民欤今也何为至是邪其亦岂非吾县之民欤官之敛也日増而民之生也日蹙而已耳县官者受之于其所临辖者也胡能损其増也缓之而已矣胡能展其蹙也息之而已矣虽然息非缓不能也然缓则于其身也时有谴焉为民而获谴不怨且不变非君子不能也是诚在诸令尹新令尹太平赵君吾知其君子也于其行也故敢以告
　　送益国长史胡君之国序
　　古未有益州其地为西南夷卭筰冉駹夜郎滇爨僰诸境汉始通而郡之曰粤嶲曰牂牁曰犍为曰益州而领以益部刺史益之名遂与尧十二州并称于世或曰益加邑为隘其道险隘故云或曰益大也其境广大故曰益也余以为二説皆非也尧之荒服止于二千五百里汉都关中其西南二千五百里已尽于巴蜀沅湘之交其外尺寸于尧制为外地广尺寸是为益尺寸也况越数千里拜君长以百里而曰非益可乎在易益之六二曰或益之十朋之象曰或益之自外来也故谓之益而益之开郡象犀珠玉文禽理木贝锦之美自是源源而来坌溢于中国为万世利独十朋之之益乎哉名以益宜也葢汉人意也今天子建亲藩首兴次岐又次亦以益鸣其国封子建昌于天文其次鹑尾鹑尾火位也火土母也国家以土德王兹封也而冠以兹名也得无意乎汉东平宪王语帝以为善最乐至今诵为美谈尚能兴起况当时掖庭之间左右仆御闻之能无改思易虑而为善者乎其禆益汉治也端必有出于象犀珠贝之上者不然嗣帝祀之何为哉虽然王之贤疑亦有贤傅存焉尔然今不可攷也若吾王之傅则又天子自选于吾进士得吾胡君也君邃于置舆地图于胸中也卜之常以辩博穷人而预处人之休咎多竒中虽相天下可也兹其翊王以徃舟次于江益之诸水注焉其告曰是源穷而为益然国不在是也至国之日其告曰兹为益国也移益以名之也汉之始置益也以其益于国也今移以名也亦然斯为益国也今将见东平王且见其傅也余亦快哉君苏人余同年之益友也同年在院者皆有诗送之苏人某君宪清谓余益之民使为之序
　　夀周太宜人七十诗序
　　李敬敷作周太宜人陈氏七十诗禇宏望继作之张本寛又继作之中朝名流又皆继作之由是诗遂成帙三君属予序之择时日授使者出分宁而以七月十六日献夫三君刑曹郎也刑视诸曹为剧剧则不暇乎他为若诗者又必宜搜雕剡围非不暇者所能为也而分宁又在南州山薮僻处逺京师四千里其间即隠逸独行之士亦必沉埋潜伏终身不能齿于中朝士大夫之口者容独一二人而已乎而况于女流乎分宁者相传宋太史黄公来献日益凋落县亦随以闇闇无闻至今河南方伯公瑞始以文章宦达者刑曹主事公仪踵焉公逺又踵焉而四方竦然又始知有宁县者县实赖周氏以盛也而周之兄弟二为太宜人子然则系一县之盛衰者太宜人也夫系一县之盛衰于数百年之间天下凡几县如是者亦凡几人且妇人也不其难乎虽其夷裔宜旌而颂之况分宁邪而三君者与刑曹同官且同年固不得以剧辞矣诗日多而至于成帙者固亦莫之能御也予与河南定交在驾部时常拜太宜人于邸閤退而以其母仪颂于他门使为矜式传者又皆言梅月先生酷孝其母尝贷数百金脱其舅于狱太宜人纺织豢畜节缩服食以偿之终老无愠容无德色则所以系一县之盛衰者其岂偶然哉予之生也后不得与先生接而挹其先达敦厚之风且不知天之何以啬其能诗曰泂酌彼行潦挹彼注兹天其或者挹先生以注太宜人乎审然诸诗之祷非空言也予序诗者尤为之喜而以言
　　丁氏新居落成序
　　旴之水流坤隅以出堪舆法坤地戸也水流地戸其民出出主昌数世有其光故俗承之好以商贾为业徃徃取四方之货贿如探囊然其非甚块然者或废疾病者不甘老于锄耰场圃间而民之服食宛与京邑等殊不类南方山泽中戍籍者世所深避者也而亦乐之取将符侯印前世为多今天下之平久矣亦皆能致千金归市田宅为乡赤帜所在皆能务为壮观京师崇文门贡车商乗声訇迹躏铺金市地乃可得之而衡衢之北吾丁仕隆买居焉故积潦在下今坌髙而燥故檐瓦脱坠今鳞次而整故栋腐欲欹今虬腾而厉崇垣外周重扄内固始之于其季仕玉成之于其仲仕元侯门在其西相府列其东潭潭其深岩岩其高涂之人曰伊谁氏之宫也停骖而瞩之吾邑人之过者夸诸涂之人曰壮哉吾乡隣之居也邑之来输者曰何冦之忧贫无僦资者曰何露处之忧举欣欣然相与举酒落之而借言于予予独曰吾旴山水之灵其使然也
　　送罗贰守考最还东昌府序
　　防同馆水道二十驿曰崇武驿东昌府也京师南出至是始得府四方万国之来越是府即底京师吾尝三过之而譬其地曰人之咽喉也官曰浮图絶顶之铃铎也民曰辕下之驹也或问之吾秘焉今年秋吾宗人修笃以府同知考最归同知官亚于守亦尊矣居其地而治其民者也可无告乎修笃亦自计夫今之天下东之倭南之琉球暹罗斛安南浡泥西之乌斯藏朶斯甘西北之哈里土鲁畨于阗诸国之方物腹里诸州之土贡岁漕源源供于上方实于京师葢如实于人之腹然然必水道也有能越东昌而飞度者乎吾论东昌固咽喉也握符传诏贵戚大阉竪旗鸣钲势自天下舟日夜织乎其间柙虎逸而噬人道是用梗亦视其官之何如以为伸缩缩矣莫之能梗矣则羣誉而邮之曰能能之声易与彻宸聴布天下他郡之官其能倍焉而其声终亦莫之或先也吾故不徒曰铃铎必曰浮图絶顶之铃铎也易于发其声也然而执鸡酒束薪刍累累然伺候于涯之上者旁午踉蹡走而集者裸跣折腰踵交蹑挽曵于泥涂而背疮甚者荷锸负畚浚于淀而秉烛夜作者尽东昌之民也而他郡不与焉辕下之驹亦如是而已自修笃居三载于此咽喉之地也吾惟惧焉而侧聴焉而乃寂然颂声日至顾若铃铎之耳也虽然所快乎吾心者辕下之驹将何日而息肩乎官之有长犹家之有长也守是也幸相与图其成焉吾谨竢之














　　圭峰集巻六
　　钦定四库全书
　　圭峰集卷七
　　明　罗玘　撰
　　序
　　寿梁母八十序
　　人自为人女至于入他族为妇者巳十一矣由妇而为母者盖加少焉由母而为人姑者又加少焉至于为人之祖母则自其为姑者又十一矣为人之曽祖母则自其为祖母者又十一矣如是而问其年多且百嵗少亦不下八九十若八十则又其恒也夫其循厯不如是则亦不能至是矣如是而在深山僻境人迹絶逺之地已贤于舟车都防之区处穷檐蔀屋之下已贤于雕甍画栋之室含饴弄孙已贤于列鼎而食墙暄之曝已贤于累茵而坐盖其傲睨天地之化虽造物者亦为其薄而弄之纷纷乎目前者又乌足以与语然则其为乃尔健邪乃若以如是之年而就其子之禄养且自其僻逺而迩于天子之都戎衞之帅率其属来觞焉县大夫率其属来觞焉县之师儒又从其大夫来觞焉则其子虽在卑位固可以一展顔于慈閤以为欢挂史氏之颊牙以为荣矣予史氏也为之言者阳樊司驿梁忠氏之母张孺人也阳樊玉田县县在都城东三百里兴州左屯衞治焉衞帅唐君县大夫李君皆嘉司驿之为人以及于其母故于其寿也皆率其属来称觞于其舎治戊午正月癸夘其日也
　　送刘君知丰城序
　　治壬子之冬十有一月予至京之又明日进士刘君出令丰城县县之仕于朝者萃饮饯之属予为觞正酒半合辞言曰吾县濒江以县江合防吉诸郡之水流至县西无髙山巨矶以障之遂汪洋演迤而纾徐县若受江呀而衔之者毎北风驾涛则囓其涯涯遂瓮空其底嵗善崩暴涨时集又绕其背而出之县又若浮桴然民汹汹无防以生今天幸惠令君以缓兹祸乎君笑而不言盖君以三传魁南宫奕世显荣有不难于政理者意岂不以县之所当治者独江乎哉虽然君楚人也楚有九泽泽国也予亦不能外江以申县人之意夫此江舟之浮者诸蕃之贡交广之赋中州之商日且千艘而其乱者渔者钓者泳者泅者嬉游者土之人盖半有事于江焉当其日晶风恬水波不兴朝颿暮橹鸣声上下各饱其欲而归平途安车不是快也孰不幸而有此江也哉其或万窍齐吹雷电俱至稽天之浪荡陵谷而鲛鳄鼍鲵乘而伺之虽其素以水事自任者方且神褫股掉无以措躬于其间而其葬鱼腹者何可胜数奚翅囓涯之祸而已则不幸而有此江亦人之情也今君日临此江而其不幸者一触目焉其戚君心宜何如于是试思之县人亦庸有不幸者乎夫自有天地来则有此江而人之幸不幸于其间日相寻于无穷虽天地之大亦无如之何而况人将何尤邪而县之人一有幸不幸则曰令实我为也令将何诿乎然则君之明其得于江者必多也而况治之而已乎然江亦将坻而草树焉以荛以牧潴而陂池焉以灌以溉以利渥县之人自君始而其东之之势合岷江以朝宗于海盖与君同其大也众咸觞君命觞正书以赠君之行
　　都门春别图诗序
　　岑徳充归琼台其友检讨陈克绍鸿胪傅秉忠将别之郊有图焉未名也予题之曰都门春别秉忠曰善乃自为诗一章以倡其凡来别者而俾予为序予曰天地之气流于四时莫和于春春之着于物也则羣然以动以出其生色而于人也亦然其所自出必于大都而后濡被乎天下然其隂阳错惨舒又备四时之气以神其生杀荣瘁之机于俄顷之间而非寻常下国比者故人有对其时而春者也有不必其时而人自为春者也有对其时而漠然不知所谓春者也地既大且神而人遭之其偏异自如此然对其时而漠然不知者类多逺方羁旅之人何者无位于朝为之援也无室于衢为之馆也无贾于市以通其乞假也炀谁为之避灶反于其舎谁非争席者也是则虽煦以熙熙之春其漠然也固宜徳充琼人也琼在极南大海上距大都水陆万里独非逺方欤古者弃于职方以为便利宋之中叶始有未可以言弃之论由是言之吾意前此来游之士其于所谓春其皆有漠然者乎今我深庵先生太保公挺然以命世之才出于其间值海岳千百年至和之气郁积而始发凡积久而发者不能不蒸蒸其盛如春然公是也天下到如今文有浑噩之风公也士无浮薄之习亦公也予尝私论公于元气实有回春之助而天下士谁非坐春风者或不自知则有矣况琼公之乡郡乎况琼来游之士身亲而薰炙之尚容有漠然者乎徳充又馆甥之贤者也吾闻贤者薰人之善如渴夫之就饮如方春之物一遇时雨之化而勃然也兹来无乃其是乎不然何其充充乎如欲流融融乎其已熙忽然其归也归之旦初旭在照惠风徐来出其东门三揖而别
　　寿致仕指挥使倪公八十序
　　篁墩先生作指挥倪公七十文公之孙铉从予游出以见予大要言天津之开倪实为之而食其报者当在于公公将作太平寿俊以观其地之日盛者于今十年天津之城四楼翚飞城门虎旅介胄持防晨夜残更不爽晷刻城之内市区益敞而哗肆之珍货益集舟船之杙防于涯者如麻遂为郊闗重镇非复前日之天津而公尚前日之公也然已八十矣篁墩之言不亦验乎验于今有不验于后乎虽然此亦言其先世以武种殖之至公而收获之终将家之态度云耳未见其右文之功在天下也宣徳来边卫渐置学士之登有科而无贡士之白首蹉跎还补伍者在在而有为唇齿羞然无如之何成化初李文达公入朝过天津公率士郊迎首以为言文达未之许也既去公又率士送于上流跽泥淖中言益恳文达心动入言之由是衞学得贡士实公始呜呼公其文翁之流欤四边之士虽不识公而必徳公徳必颂颂必祝天其亦有聴乎聴必有意于公公之自种也多矣将自收获之不既必在于其子子收获之不既必在于其孙而铉也甚文其必有在乎而况重以先世之所种者又何以其福寿议为哉是事也天津学汪生济为予言之五月庚午维公寿期羣生乞予文为祝而又推济暨武生源来予不能文也合前十年篁墩之文而演其意不知后十年二十年合予意者为谁予日望之
　　送宗君之长芦都运使序
　　治八年夏四月诏以尚书户部郎中宗君为长芦都转运盐使司使君于少师徐公为邑人于尚书叶公为属吏于青宫翰苑东台之英多尝同为进士者少师日晏下黄扉或欲道故旧必索君语尚书事有可疑者必索君议青宫翰苑东台之英有所倡也必索君和兹事君以去处非其据人情似不能无悒悒者吾以为今天下防算之政一切罢去盐以不得已而独存而迂愚怪诐之儒尤欲槩以利贿讳言之而视其司为冗曹和以成俗同然一辞莫可破云故居是官者虽其长亦忘其金紫煌煌之荣而郁郁其心胸朝夕举踵以竢代噫此何为者也儒之迂而聋瞽夫世之过也曽不知边鄙待餔之卒水旱不期之灾一旦仓卒崛起之变而欲驱迂儒以徒手应之虽戮之以谢世而其为计亦疎矣易曰圣人之大宝曰位何以守位曰仁何以聚人曰财是果圣人之言非耶圣人顾不足信而信迂儒又从而和之多见其惑也君明甚已灼知天子首用之于畿甸间必求如君者次第布之天下是将惩前之为更重是官以收效也明目张胆跃然以往少师在相位尚书总利权实预是谋青宫翰苑东台之英岂迂儒哉必将聴君之去而观其祗命以为也奚有所谓悒悒者耶吾方有见于此其寮又以赠言来属于是乎书
　　送尹君归厯城序
　　厯城尹君以治八年夏四月至京师太师英国公迓之入馆之洞门谺然冰簟妥榻白饭饭仆青刍防驹晨进盥颒沈液宵爇兰薰秉燎炬如昼日一筵其享篚班如自五督府帅都尉侯暨伯戚畹之豪争速宴防乐公有重客也时公爵上公为天子帅臣参机务总元戎屹然长城为邦家重而君又以太守子太子太保太宰公之弟翰林侍讲君之季父也兹以太宰之命归侍讲之女于公之嗣子鋭卺合礼成求易水之涯而风之登黄金台以望居庸延睇于渔阳上谷云中嗟闗塞之大防于是乎在而后抚髙阁建瓴之势俯而瞰之飞刍挽粟海客蛮商蹄踵交道市列万肆珍货盈溢侩驵纷如在焉骑者辇者舁者任者负者介胄而驰者戈鋋而趋者聚而语者弦而竚且歌者呵而轩者厥声如雷飞尘蔽天而亦目心摇就馆而休则优伶盈庭丝竹竞作鱼龙角觝之技更进互出于金盌玉壶之侧至其少饫则又丹槛斜入瑶台俯临翠竹朱华袅砌冒池清飔送凉浓隂生寂清神豁襟如在洞府或忘其素发之盈簪而身之在客也嗟夫天下之人顾瞻京师如在天上有不愿如往者乎然而转输者劳于力狱讼者劳于形朝觐考课者劳于心懋迁有无者劳于计画是虽于可乐之地卒无可乐之时而欲遂其所愿乐者盖亦莫之能也惟君婚姻之贵亚天子一等耳而又当丰亨豫大之时无一旅之出以劳元戎故得以其余闲娯婣宾而侈夫上之禄赐之盛而君亦世贵富是来也所谓劳心力形骸计画者举无焉宜其老而不失其乐可谓两际其盛也五月初吉告归于公公曰吾讲幄之下能无宣是美者乃属予予谨序
　　送阃帅黄君福建备倭序
　　倭奴夷亦曰日本东海外之夷也谓之奴奴之也奴必有主吾中国是已天下之贱辱且劳者至于奴亦极矣然其心亦未必甘而安为之也其郁郁之忿蓄于中而或乘之以黠鼓之以暴则门屏之间将有易位之变伏焉而莫觉者而况拥君人之号袭世传之序聚落之人兵军之富器械之工巧而又逺在涨海荒服之外吾奴之而已彼岂俛焉直受如兹倭奴者吾虽为主而欲偃然不加之意求以无患得乎又况安南朝鲜均夷也而朝贡时至正朔所加封册所临齿诸亲藩而倭亦以文字为国独蒙弃斥无辞以别夫蜗殻蚁封之夷其情之痛苦不独蓄忿之奴而已也夫奴之忿不忿一家之利害而已矣今倭之界与明越诸州相值东底辽南尽于闽广延袤万里不啻皆吾地吾赤子也而付诸蓄忿之夷朝夕睊睊以狙伺之其忍乎千里之间千夫之所不啻必万夫之衞万夫之衞不啻必阃帅以临之势必至于此乃得防也署阃帅黄君今年四月以简命当诣福建福建所衞五所十水寨五战舰千艘水军十万偏裨之将数百人君至将将将军军登舰弓引蒲劒露芒鸣鼙如雷军于岛屿之汊直奴视倭奴如以肉临虎口若然真备倭之贤将也君先世土人土人今亦有利哉土人宦于朝者皆观君此举借予言告之
　　送孙君之山东藩司经厯序
　　祥符孙君思显以选得山东藩司经厯予始不识思显也思显于职方主事王廷文为外叔父廷文之祖思显祖之壻也廷文之父大参公思显父之甥也大参公之训廷文必厚舅氏家廷文奉以周旋不敢失坠于今思显之来也则思大参公之训焉予亦不敢简思显识之盖廷文予之同年友也厚同年之厚者人之情也廷文毎为予言思显抱志悒悒终无以泄其奇辄角辄蹶或诵其所为文于予真有可唾手理而究其不遇于时此则予之伤于虎而幸脱焉者也抑予又有甚焉泛涛江泝汉沔以上襄邓以西逾武闗过商于下七盘出蓝田以底于秦饮浮尸之污沟穿虎豹猿玃之羣出百死而始得衣士服拜司成于太学其无聊卑辱之态有不忍言者思显则无是也不犹愈于予乎及是命廷文又戚戚咨嗟不置噫今天下重进士进士仕于朝固重也其或为州为县为府之佐为监司之佐有事于藩也望门而趋趋而厯阶以升匍匐庭下赞唱鞠躬俯而揖焉局蹐屏息拱手趋出惟谨而思显固据案坐不言不问也彼所谓进士何为哉况山东古齐国也天下莫强焉今犹包鲁以为疆其使古方伯也其幕古列国之卿也齐之卿管夷吾晏婴为盛后世仰髙焉思显今而至于管晏之位亦荣矣而遂能管晏亦谁禁乎廷文犹不慊焉亦过矣或者大参公欲以厚其舅氏以付诸廷文其训不止是也而廷文孝思之过则吾不知矣廷文欲序思显之行不鄙予之俚也予谨序
　　送任象之之新安序
　　夏之旦农之兴而饔也殷然而雷渰然而云霏微而霡霂焉当是时有不呼其侣衣其襫袯嘻嘻而之田者乎有忍能卧而不出者乎有之则咻之矣既而风之豁然而霁杲杲然而赤日出侧耳而聴焉雷已收矣当是时有不呼其侣敛其襫袯闷闷而归休者乎有忍能作而不止者乎有之亦咻之矣曽不知晦而霁霁而晦而又屡霁而屡晦而后天地山泽之气潝焉浮焉升降而弥漫焉澒洞幽黒尺寸无所辨而雷电随之而大雨斯至矣当是时也卧而不出者惰农也无所事于悔也出而归休者躁农也有能不悔者乎而其悔也亦晩矣作而不止者固徐徐焉穷其一日之力而恢恢乎收兼人之功矣是故吾于天之晦而霁霁而晦有取焉知其将以酿是大雨也吾于农之不以晦而作霁而止有取焉知其将以遇是大雨也吾于吾友任象之之出处有取焉知其有类乎是也象之阆人蚤以宏才髙荐于蜀褎然来取进士旦兴而饔矣饱而力可为也朝廷适下储贤之诏居三年又有御史之选盖殷雷之下霡霂其零象也而象之皆与焉尽秘书所有而读之而后建白天下事嘻嘻之田之时宁止于咻卧者而已乎然而勇于敢为遇事风生风之过也则拂扫其云赤日之出有不免者而中部之命下矣中部于京师为西陲知县于御史为左官人孰不惩羮吹虀落其角距如农之闷闷以归休乎而象之知为御史也不知为知县也人之咻之不知也视农之作而不知止者又甚焉其上之人皆曰象之贤者白之朝然不知天之闵农则错以晦霁酿大雨以霑濡之其势决有不容已而于贤者特聴其自定而终无所闵邪抑孟子所谓天降大任亦有不尽然邪吾尝闻天之降雨假于岳之云触石而起肤寸而合不崇朝而雨天下然附岳之地偏多焉象之昔逺在西陲今补新安密迩辇毂是附岳之地也雨泽之偏多将不自兹始乎天之意或在是乎而凡同年尚有不释然者于其来送象之为之言非独以慰象之也
　　贺句君奉诏提督四衞营事序
　　国家制兵以府自京师以达于天下又达于四遐之边羁縻之域凡赤籍者皆伍以聮什什以百百以千千有所千以万万有衞合诸卫则又有都帅以总之以分于府为府五又皆制于兵部乃兵部有综理发召之专焉府帅有握兵之重无不制之兵也然禁兵不与焉禁兵则惟综理于兵部稽其盈耗而乘除之发召无所敢与锦衣亦禁兵也其帅且与府帅抗伺察其几微府帅且俯仰之其下偏裨彻侯有不相名者锦衣次而为旗手府军金吾羽林又次而为虎贲腾骧武骧其帅虽不敢视锦衣以抗府帅然皆同禁兵非其属也禁兵宿卫宫门扈翊警跸天子御衙执戈防以侍陛戺大朝防设卤簿以严国容出则夹乘舆以备非常古者去其淫怠奇衺而敎之道艺周公以缀衣虎贲次诸常伯常任准人以立政盖为王爪牙腹心之近虽名为兵岂真特一勇之夫而已哉况同卫于京也一为府其官也望军门而战栗颐指气使于戏下如弄儿焉虽金紫不免也禁兵固攘璧也嵗朔一入大廷燎烟羃羃顾瞻未周已放仗矣禁兵固日以为家也而又密闻秘见盖山林耆宿之儒得于残编断简有未敢以为的然者其兵如此居其上而为官可知已况居其官之上而为之节制者乎腾骧四卫旧有提督营事官所谓节制者防当代诏以代者句君某也锦衣张君养直雅与善而求予説为君赠予亦不知君也知禁兵之重其官重其节制尤重也今天子明见万里耳目所及之重者岂轻以畀人君勉之哉
　　寿云隠萧君六十序
　　万安云隠处士君萧升荣之仲父也升荣前年入吾院踵吾为庶吉士吾以弟视之学则吾兄也然挹而进吾与语时刺刺若忘吾之陋者吾于是而得其居之墟曰夏霄又知其诸父之有五老也明年甲寅十月某日吾之与语方洽忽作而起曰前此六十年吾仲父云隠生吾以严君之命縻于是吾兹南望得无情乎吾戏之曰子能鸟翼乎杖缩地挟飞仙乎驱飞车乎盖未能也然则吾为子请授子以符具子以传闗门夜开津使待一日而驰百里不啻必再百里再百里不啻又再百里由是望夏霄而驻骖袭锦衣以容与厯阶升堂垂白者觞之斑白者觞之五老陶陶醉颜怡愉子欲之乎曰未也始吾仲父勗吾以学也尝殚百金而不以为费晨出百尔营为入必课吾业束吾如束刍虽夜分而不以为疲吾举于乡吾归视其色若有未惬吾者至为进士及今其训词之至其严也尚如吾始学时然则其非荣吾官也将责吾以大也其何荣于吾一归邪曩丙寅之疠也吾宗一空吾母始归吾严君诸父时四五童子耳啄之利者啄吾屋爪之铦者攫吾壤喘不得以息踵不得以宁尚有眚焉其何敢念有家乎幸于今五十年既生既聚指之蕃也余于千曩四五子老人矣云隠其一也而孝友之称好施急人之誉县大夫皆仰而宾之今日固县大夫之觞且至也况其下者乎吾无庸归也然吾思得从二三子于是吾仲父有赐焉传曰报赐以力力吾无以为也顾吾子为吾言之子之言人皆曰传也人之言然世不知有萧云隠乎是将寿其名也不独寿其生也吾虽涸东海以为觞何以易此吾闻而愕然惊焉于今且朞年矣未有以应也而君之壻张仁亦以书属升荣申前请益坚不得拒而掇其旧以告我者归之若曰是能寿人之名吾恐其滋蔓也
　　送万良弼分敎松阳序
　　万良弼不屑为学官予已知之三十年矣是官也予虽陋亦不屑为之故毎三年必与良弼遇省下试试罢辄不得愿乃分去良弼与予皆然也然予少良弼数嵗而蚤衰自分业左而数奇旦旦企踵数贡期曰得则就翰林试幸中选吏部计其时为四十余庶几免白首经生名也已而西人告饥朝廷下便宜之诏予已若羁鸟脱笼信尔飏去意良弼赀倍予百年又过之其往当浩然矣而兀然安处就省试尚如初不变予于是益叹良弼之不衰其必有遇乎予既官翰林今年春良弼贡至嗒然悔其前之踽踽也见予从诸冠裳之后而赏予之知几且乞学官以毕志予私怪焉而又隂忆良弼始挟其从子奭游临川奭童子也奇气逼人临川之人争迎致之市儿巷妇以先覩之为快于时良弼父子间亦盛矣哉其意气勃勃直握功名于指掌真谓登金步玉为其家物也自予望之孰谓其亦依依栖迟至暮乃尔况饱意于一学官又况忍置身于异途如予哉然而天下之事其素定之几伏于冥冥如旭日晶晶而或霶于夜霏微冥迷而忽夕照于西此盖圣智之所以不敢役心于得丧惟于其所遇而安之良弼今始知之矣是夫果以试得处之松阳颀然巾服若尚少也入予室辞去予知松阳之士比亦有连蹶未振者良弼心念是吾也慰安之有率尔攘臂自喜者良弼固器之以为已地且将惧曰慎毋为吾哉良弼是心惟予知之因书以赠
　　送艾典术归陇州序
　　史记天官书曰中国山川东北流其维首在陇蜀尾没于勃碣故秦晋燕赵常多兵譬之人焉陇蜀之喉也于中国为项领勃渤海也碣石今沦于海要皆在今大都东南大海滨海为尾闾泄西维之水而脉络实首尾焉陇为秦野其位舆鬼其舎鹑首其宫巨蟹其州雍其星太白太白西方金也大都为燕野其位箕尾其舎析木其宫人马其州幽其星辰星辰北方水也金水母也又兵象也有杀伐之气焉水火夫也其为体也柔柔则为沈鸷其过也为激射为奔放则二野之分其兵之用也亦若有为之者哉然吾闻太白其庳近日其髙逺日出以辰戌入以丑未当出不出未当入而入天下于是乎偃兵五星皆从辰星而聚于一舎其国可以法致天下是二星也虽为兵灾亦或移而为祥其躔次赢缩因人而变宋襄公一言而荧惑退舎是也今乘舆所驻北极紫微帝座也又辰星防太白五星聚于一舎位也日月如合璧望气者从天精而见景星索所谓彗孛蚩尤旗枉矢旬始者卒不入于目中斯何时哉尚与天官书合也春秋之时言星者鲁有梓慎郑有禆灶齐有甘公魏有石申无国无之而燕秦无闻予意二国昧谷幽都地也古和氏仲叔所居其遗秘有非列国所得窃窥无赖于以名见者燕今司天在焉岂出羲和氏之下哉而秦陇之间亦宜有如昔之不以名见者乎陇之典术艾昭氏吾友阎允徳之异姓子姓也今年客于允徳所允徳重其世也少其官而欲勗之进而立于其先方伯公之地噫允徳之爱人至矣然昭业已为是特充其官焉则不能不以名见使秦有星家名自昭始如甘石禆梓氏可不可乎予故于昭之自燕归秦也姑与之论燕秦分野所以薄试其术而登跻之激发之允徳其将谓我善我人否乎
　　寿陈劲斋六十序
　　分宁县学入国朝几两圮发帑金新之皆陈氏而劲斋翁嗣为之县之民罹饥年亦不知其几矣发廪捐金赈之多陈氏翁又嗣之县语孝友行谊称乡先生可俎豆于社者亦多陈氏人今又皆仰翁焉两造几发陈之先为之落机牙而寝者无算也翁尤騞騞然若剖竹破节无留锋铓今虽六十也其应尚无倦县庭扫除甚适也故县人皆曰此翁劲名之曰劲斋翁吾未深识翁方伯周公为驾部时道之公之弟刑部君朝夕与吾居又极道之翁之从子吾昔与之识省下亦尝誉其仲父劲斋者吾时狷騃甚不意其果若此也夫人持一瓣香入寺门其口之祈其心之望吾不知其何如也富者供佛以宫以为佛能锡以福也饭僧以田以为僧与佛居能使佛福我也天下之不能祸且福至于吾孔氏之徒亦极矣而陈氏世为学以居之至于嗷嗷待餔之民其于身之弗能卹况于所谓祸且福者而陈氏世赈之毕竟与世之人背而驰也何求哉岂其世愚而莫之觉邪又吾尝见世之为富者矣乡邻之詈者使之鬭也鬭者使之讼也讼者使之货也然后左右观望乘其急而市其田宅以自广焉而陈氏又世为之寝皆世俗指为愚者然而陈之富日以益他县莫不闻陈之被冠服比贵人者森若寿考称乡先生者亦踵出若翁是也诗曰求福不回世人盖未之思耳陈氏为近之然吾独以颂翁者嵗二月壬申翁寿在是来徴为序以贺也
　　送水部王君之清江行曹序
　　都水主事王世显始予遇之于太学与予皆以例进生也蒙指目之辱焉不能顿沃而去之今也十年矣皆有仕籍于朝予不足道也所以一洗曩时之辱者谁乎世显也世显在太学时予隂察其才之可与立既而同举顺天明年元日非有所取也而一遇窘辱异甚焉世显至不能堪予乃触寒剧饮大醉熟寝而已觉而世显犹艴然赭其色予又知其志之奋厉非予之龊龊者比心慕之然而连蹶于有司至癸丑予预典校始第进士予已迟之及今始官是剧曹又往督清江运艘凡庶务无剧于此则其才之少得以出而志之少可以见予之望之也庶几其有端乎盖君子贵乎志也以其成贵乎才也以致用人之所以靡不有初而鲜克令终者岂其心之欲如是邪当夫鼎盛之年而幸轫夫中正之途磅礴奋臂物迎而解天下事无一不可为者其自视亦可谓盛矣而不知其志徒见其顺也未见其逆也不能以不骄才徒遇其易也未遇其难也不能以不恃如是而欲令终也不亦难乎而或卵翼是资冯焉乘焉触人之言敢出焉出而人姑忍之咈人之事敢行焉行而人姑安之其自视尤盛矣而不知其志日以骄实无所主也才日以恃实无所为也如是而不触危机婴祸网者亦鲜矣况求所谓令终也哉而或者于此始悔其初之盛者为之累也亦晩矣嘻初之盛者终之累也然则初之辱者庸非终之福乎若初之辱予与世显则有之然而志也不若世显之坚才也不若世显之善予将老而衰而世显甚壮且硕也世显其将不为令终之人乎令终则荣辱斯洗矣有不被及于予者乎世显上海人上海之寓宦于兹者谓予知之深来征赠言言无要于此也世显岂欲予他言哉
　　寿清风居士八十序
　　王廷光自南曹郎归语予以清风居士者予不竟聴之他日语复然居士盖髙邮人也廷光始得解随计北上至高邮而嵗已暮天时吹烈风飞霰着袍扑帻濡穿入体驿之下乘已匍匐如跛鼈乃下而曳之以行后之也凌兢缩项无人色市儿奔追噭笑或手瓦砾掷之而居士适于巷出遇焉叱曰何敢尔且异廷光之状也曰郎君得微有仕进之趋乎得微有行迈之窘乎吾室孔迩入憩无多固让已而煁之炀盌之茗之饭马之莝箕贴如归也明日裹糗酺醢易马而遣之廷光曰天下亦有斯人乎予曰是谓徳施于不报观其隙而利济乎人者也其以医隠则善乎廷光曰然予时困于乡茫然不知所谓髙邮也治壬子予免丧入阙过之求居士而拜焉问其年曰更越三载八十矣而神形明秀如婴儿步履便捷如壮夫议论穿贯浩洽宿儒不如也问其所以卫生之术笑而不对饮予以酒如平生欢者于是益信廷光所语不虚也予既复史事预校南宫得今行人夏廷瓒实与居士戚或时相与道居士之为人越明年乙夘行人以使归之便请曰忍能爱一言不为居士寿乎予诺而未暇也又明年丙辰训导李士元亦居士戚也来防试都下又申行人意噫使予寿居士居士其假予寿乎如曰托文字以不朽于后世以为寿予又非其人也居士之子上舎琏琏子学生某予过时皆以他事出而识者方以逺大器之居士将恃以为荣也然居士方为郡大宾饮射大防邦人士女聚观争识丁大宾亦未必不为荣也予之序固不可以非其人辞
　　送都阃张君之任福建序
　　今天下藩镇钱谷以属宣使刑狱以属监司甲兵以属阃帅势若体敌尊同如鼎足之跱然宣使监司其起也咸自乡校之敎论秀之举进士之登州县之试郎曹之厯沈汩练漉百仅一二而后至焉阃帅则武衔也咸起廕补廕补之官虽以总角之童横金曳紫骤贵于俄顷之间惟阃帅法不防授以荐得之要之其秩已崇亦无积累之难如此然而兵之服食铠仗给于宣使兵之奸宄几微察于监司仅握赤籍知其盈耗以通于兵部都府者阃帅也境内有警又节镇大臣主之发调之权不与焉上疑下谤无隙而生位尊禄厚而逸且安宣使监司不如也藩镇独河南为土中无边事江西亦无边事而深山长谷有狙伏焉未为宁地秦晋备蜀捍羌云贵湖抚杂蛮两粤猺苗伺之辽左青齐吴越闽宿有备倭之戍皆院边不能晏然如土中者虽然土中兵嵗一践更于京湖江呉越兵拔其十三四为漕卒道亡死踣阃帅多与其扰而闽既以逺僻不与役倭之备亦嬉笑于门阈中而已其官名为武弁实有不识兵革与儒官等者然则闽之阃帅天下阃帅不如也今年夏上命都指挥佥事张君往任闽阃而刑部郎中马君属予言其行予闻君世宦戎衞少肄武学亲立战功至是官然犹压于元戎大司马其尊未自表见也由此而行七十里有秉纛戎服郊迎者则君亦尊重矣入重门坐数仞之堂啓而视篆银质而丹文君之任不可谓不专也久而逸豫安安钱谷刑狱一切不必自已营之而又武事稀阔与儒官无辨然后知宣使监司不如也天下阃帅不如也乐哉是为序














　　圭峰集卷七
　　钦定四库全书
　　圭峰集卷八
　　明　罗玘　撰
　　序
　　贺侍御林君考最被恩序
　　御史满三考有陞秩再考间有之然迄无増俸者今有之实惟林君盖特恩也君按广西上得广西所上平苗捷以苗之平也实自君意有他属兵部持法论止是而君亦还报命防自苏郡推官召入为御史至是满三载为初考得殁赠生封其父母妻及已告身七品之官六品之禄白金文绮旌功之赐北面拜稽首而受在廷臣工万目张视觉吾人潝潝生气百倍皆属目君君荣哉然闻君去时苗已逼重戍割脔我有名位者二人夜入台狱刼俘酋以出截遏津邮沈舟仆乘百里隔越如絶域外亦广西一眚也议者皆窃叹君徒行及君来请兵议者又笑曰飞岩断潢实生苗獠猺獞是不一种殆天遗之以与魑魅猱玃猩狒诸物杂处也魑魅喜于得人而猱玃猩狒见人则号跳以侮彼其饮龁牝牡絶与人异者且然而况苗之嗜欲食饮与人一耳而生狞异甚有不逼人者乎又况布诸其境者凡几峒而几砦乎御史者驰至境属之大吏出入谒见尚未熟其面将谁使哉旌节所指即日摇摇于道未必顿能以周流也而倐已及朞代者至矣请兵胡为乎及是捷至议者皆愕然而曰君实智也虽然吾以为苗直鼠耳奥有穴窒而筑之又穴则熏且灌又窒筑之其邃孔而穴羣游于庭龁盎穿箧秽食溺浆则不恤吾墉发掘及泉焉而后室可安也君今亦熏灌窒筑之而且逭夫他日发掘之扰议者则狃于茍安俟其羣游而发掘之不已劳且费乎君可谓为国持得算者非舞智掠功以盗恩者也夫天下事皆吾人为也使皆乘其机而计其劳与费持得算以临之独苗之足平而君独受赏哉闻吾言者亦几人矣吾友谢邦实独喜曰有警也谋于进士郑希大书为贺君考最被恩序
　　寿朱君六十序
　　予邑水东净土院舟船之泊往往当其门故四方之客或馆焉予少尝过之客有汉语而髯泽而广颡丰下而杀不及其腰之二美衣轻裾粲然笑而揖予以入步谡谡进趋益恭僮过其傍屏息耳语迭出浆饮予也予时内顾野气胜未即出声气相劳问辞去僧愕予騃追来问予何黙也岂不识朱本清乎出三日归金陵矣予亦不顾手航而渡僧曰是必有忆吾言者逾年予偶过市市之羣侩走逐逐肆之张列一望若黼焉舁且任者壅于郭门不可入皆匦也出而临于河则连舻于涯人曰本清之舟也而邑之豪且半至焉移时豪毕集涯莫容则徙而寓于涯之舎予亦往即席颔僧言久之自是嵗必一至至必见予予益觉其髯之于思于思莫匪予爱也予既官京师里之丁仕隆好以其馆馆士士乐有所弛担也而予宗人今进士鸣盛始试南宫时亦主之予往劳焉鸣盛尊予以其舅出则本清也相与一笑而顾其髯也白之三矣本清曰别已二十年予私念予邑时有数米而炊者大贾安能郁郁久居乎其别久也亦宜又三年自金陵挐舟偕鸣盛来复试予又往劳焉顾其髯之白又加矣鸣盛已得儁人皆谓本清智者也故能得鸣盛如此哉鸣盛则语其同为进士者曰人有不重其生之日者乎出于外嵗必尅其期而奔入室至则喜矧六十乎夏之季吾舅其期也若不闻顾吾仆马之弗饰室庐之弗安衣履之弗修僦且赁皇皇也亦果何人乎于是进士皆义之而为之诗以寓祝祝宜也虽然予亦欲祝也予见净土时讵意予之若而人乎而予邑之豪亦讵尽以贿来乎予一人也予邑一邑也其行四方其遇岂一人一邑人乎其欲祝如予者必多矣矧鸣盛为之甥而获其恋恋若是者乎然鸣盛祝假诸进士之诗善矣予无所假也假诸诗之首为之序亦可乎鸣盛喜书之
　　函丈别情诗序
　　刘忠愍公孙景素宪使公之季子也大以三传敎京师僦馆才数筵问业以贯鱼入户外屦猎猎日暝有徒返者以其指归取解取进士一举手耳至其自取之则以庚子造士厯丁未庚戌癸丑丙辰皆辄黜庚戌有司者第其文当九十揭名景素也嫌以忠愍为监临卖公地此何説也丙辰之黜吾友伍朝信实校之朝信景素戚也易书无情岂天不欲以嫌累忠烈之裔耶抑以昭朝信之公也然景素自是亦漠然立乎虚舟以游于大海而略无所系着曰吾姑归哉防南京祠部君以郎中来考绩祠部于景素为兄思省太淑人且拜忠愍公宪使公之墓也则中流僊舟鼓枻同迈诜诜羣生尚可以留户外屦乎乃相聚谋曰以赆何如曰吾先生廉摈以行何如曰吾先生庐在楚恐辞醵金以饮何如曰吾先生峻不取羣饮者然亦不可以虚也又合而言曰今兹吾侪实合九州之人子是也呉故以歈越故以调楚故以辞秦故以声郑卫故以音请自择焉独郑卫之音无应者盖今太平之世其革久也已又合叹曰博矣哉是合九州之音也于此可以观先生之大可无序乎以吾宗生旸来请噫景素之举庚子也吾实同棘舎知在羣生先非旸请将序之矧旸请之勤勤乎为之序
　　送傅冠卿归新喻诗序
　　今少宗伯体斋先生为翰林学士时予在讲下毎不予愚也以嗣子冠卿俯而友予冠卿固奇士其穿贯浩漫驰骋为古文辞逼予至欲弃而走予大畏也曰何物主司而不惊耶戊申之归予日望之来试南宫耳而所谓惊惊南宫之主司固非谓江西也于今八年矣而冠卿尚仍儒生来省都下先生于是制适当得廕冠卿乃不敢违依依入太学然出其业益汹涌奔放譬之河决焉必破山拔木怒激震撞喷薄百里声呼动坤轴簸荡渤碣而后已盖不止于惊主司而已也予疑之岂其在江西也不屑与之角而逐耶将主司者其识下而固未之识耶世固有惊愕之过而遂惑倒置莫之适从者有司者抑尝惊耶或造物者姑龃龉之而有所待也若造物者吾尝试百里之途焉蹩躄其行者或相之以必至而于趋者或蹶焉或僵焉不至也寅而骑者酉且未必至已而步者申或已至之饥而跣者畏暮而先至裹饭而屦者屡休而暝失道焉而于人也亦必如是而已吾何为为冠卿戚戚乎冠卿毎语人曰我未至也先生亦不以是少冠卿其亦有待乎冠卿有子选如成人先生以古礼冠之命曰尔以吾孙归见庙冠卿行行将复来造物者果若予言己未之试预南宫之校者谁乎予惧其惊且至矣赠冠卿之诗妙极一时之选而皆未及此也予固补而序之
　　贺同知傅君恩荣序
　　邓州同知傅良佐前九年宣武卫经厯也未为经厯前十年吏部需次官也未需次前十年武昌学宫失意人也其为经厯能其官与荐剡制当封其父母妻而已迁于邓邓大州也赋重大而道逺小吏恐不任遣故良佐自驰至阙下时羣臣之制适颂也良佐亦与焉武昌仕者游于是者皆曰吾境滨大江入水泅游赤手奋争探鲛室捣防穴索取鲜食出骑浪山以舟为马此其凡也胥商之族盖不入吾编伍中县吏至曳客寄为之土居之史晨星耳斑白之老衣白衣而归有矣就仕焉仓库氏耳台舆氏耳有能入品流者乎就有之或嵗而罢或再嵗而罢或三数嵗而罢非墨则罢耳有能至九载者乎就有之璺见而瘢明劳寸而过尺而亦终槁木而已耳有能被宠光而及其父母妻者乎良佐斯奇矣哉实光吾境吾境自今其劝耳矣盖觞之骈然入良佐邸则绣幄密羃文茵普蒙置以丹函飞以金虬焚之氛氛之荧荧如雾如云如星如日跽啓仰观或了或眯或蹈或抃举欣欣然如与有荣也其甚喻者又飏言曰使良佐不蹉跌为学宫良即奋蜚取甲第其沦滞下位未可必也幸而登跻亦或过是又不若是特伟人尤诧讶也是不宜黯黮然亦谁能襮之皆推予予序之
　　送侯典史之任文登县序
　　文登县侯典史台人也于今刑部主事为仲父主事予为主司时所得进士也于今为知已故典史亦得入予室讲主宾礼然亦甚文语当世事若贯珠注水文亹亹有可采者至论其给事方伯二父赫赫当正綂景泰中如目覩及仲父检讨君之文学闳纵令人耳卓卓宛然三君者参乎前始庆予之得主事也为世家子其必矜持门阀为令人而予为主司者亦与有荣乎主事筮仕未朞月法家者书尽通察差稽貌即老吏所深避予于是私度门阀之驱人果如此胥商之族古所以弃也意典史虽陷他途当末调其亦有所顾籍而矜持欤不然则其论世也不若是九年冬典史始得今官之文登文登相谣古不夜城今虽未必然要其名自美典史自今赞其长能以明明之政烛乎幽是即不夜矣然明生于公公始于无私无私始于无欲世未有有欲而能明者也亦未有有内顾之忧而能无欲者也吾不知典史内顾其何如然闻侯氏土田食千口穷饿者尚资之则典史抑何忧耶而又知重其门阀以自多主事方立朝以撑拄之是虽饵金如山直以为粪壤正惧其汚耳而况视之又动心者乎明兹可为典史许也且天下今皆用明伟者为令长不夜之谣或于是乎验矣主事问所以别典史者于予予亦重门阀者故以是告之
　　寿山福海图诗序
　　锦衣李侯暨张宜人并年五十实侯进指挥之明年正月也子译宾麟率弟孺生凤鹍孺子鹏妇若孙跻堂为寿张图其上阅之崔崔嵬嵬汹汹涌涌而已麟之言曰崔嵬者山也吾愿吾亲寿如斯汹涌者海水也吾愿吾亲福如斯或讥麟曰子居京师肄翰林闲矩率礼如处女然初未尝有登山之齿出郭之鸣镳泛湖之轻艑而又不假终军之繻郭丹之约盛年华阶所厌饫者警跸之清尘陛戺之列仗耳乌识所谓山与海者福寿之譬无乃其借聴乎麟曰然麟尝入职方披舆地图见天下之峙而髙者曰山环而潴者曰海则固不必瞻岷峨航渤澥而后谓之识山与海也顾吾兹之日见焉者亦有丘垤矣畚锸之相仍则夷矣足为吾亲寿耶亦有沟洫矣雨水之暴至则盈溢矣足为吾亲福耶吾为吾亲贪且侈耳奚容计吾之识不识耶或乃笑曰山以镇静为体海以茹纳为量侯之地宥密鸷击地也多动则多利多构则多功侯不以动为利而曰寂寂吾所嗜其志于山者欤不以构为功而乃恢恢乎有容其志于海者欤而独不知天之贶之将以其为山也耶将以其为海也耶闻者皆以是言为知本有系于侯也丐予书其事而又各为诗以歌之
　　送呉先生归宜兴序
　　呉心逺先生有田百亩山百峰园以畦计泉池以计者称是树株千竹荻苇束千牛羊蹄千僮指千在宜兴予尝过宜兴宜兴人曰此假封君也予谒之不即见见今封君太史公公先生兄吾僚克温父也公曰吾弟樵南山渔西溪穿虎豹麋鹿之羣探鲛鳄鼋鼍之宫味津津日若不足盖忘返者焉吾东西封之人嵗不一见里胥导县官入吾舎迎饮射于学卒不得怒而去者屡矣虽然其亦入乃租募乃庸百其征需视诸编氓独先焉故县官者匪徒恕之亦且髙之予曰噫隠者也吾亦俗之奔奔者耳其可见也耶去之至京克温方徙东宅虚其西以居予实相比次旦但言笑晏晏甘雨和风浸渍沃若忽而触其圭角则飚起发甚犯颜面曰吾何为依依于此而不从吾叔游耶人或瑕疵之吾独以为世亦有为世类汩之不以三公易者是独足怪哉今年春先生至克温舎之中堂幄其傍自休焉以便候问朝夕语刺刺不能休宾至坚拒不纳见以予之甚昵也见之野服癯叟也瞳炅炅出碧光坐移时不言亦不闻其有息气顷之克温牵一秀使揖予曰此吾弟也吾叔之息子俾学于斯者也他日其将大吾延陵之世其究也而岂吾匹乎予退而疑焉先生身隠也而使其子学而仕也克温身仕也而志遂其叔者也其隠果隠乎其仕果仕乎予愚不能辩也然岂可遂已哉故于先生之归也饮之以酒而问之
</div>
    <div class="pagination">
<a href="圭峰集_page3.html">上一页</a><a href="圭峰集.html">1</a><a href="圭峰集_page2.html">2</a><a href="圭峰集_page3.html">3</a><span class="current-page">4</span><a href="圭峰集_page5.html">5</a><a href="圭峰集_page6.html">6</a><a href="圭峰集_page7.html">7</a><a href="圭峰集_page8.html">8</a><a href="圭峰集_page9.html">9</a><span>...</span><a href="圭峰集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
