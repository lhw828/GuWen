<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 49 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 49 页/共 54 页</h1>
    <div class="content">　　先生姓祝讳某其先家徽之歙也宋宝历中曰某者以翰林学士来知绍兴因家焉遂为山阴人某子曰某孙曰某相继以贤科显入　明徙光相里自初家所其后有曰某者为先生三世祖赘蕙兰里倪氏女因复徙家蕙兰里焉某生某某生某娶于王生先生先生生而貌昂伟性朴笃言动激射而内实含慧能读书攻文乡小试辄最嘉靖己酉遂用儒士科第一领省试牒壬子复用诸生第二上省试再不录归而食廪于学至万历丙子遂以久次贡入例授训矣又以失候铨晨衙放归又五年而再入得训慈溪在慈五年数却生贫者贽举某先生祀贤祠独力其子某报金颇腆子三进之先生三却之曩先生以毛诗起乡中乡弟子从之者如市而某亦抱笈承下风列乡弟子后先生每旦起整冠齐履徐举案坐巳所筑室于玉虚道观左之圃花盆鱼涧讲说毛诗朱传讽咏中和观午钟而始罢散去并冲然自得都忘其困折拂欝不知无聊之为何物也及是训慈慈经生几千辈固多业毛诗也其在师弟子间所自得当不异观中时以故督学刘公某按校诸师稍用近体以试至先生大赏之为殊礼是诗之用果不效耶噫龙虵而竟尺蠖之一时之快适何以赎终身之无聊耶竟以是病不起矣为己酉五月一日距生可六十四娶母夫人陶子女某某继刘子女某某先生之病慈某忝牧丹徒不知也晨衙有白帽苍头入惊相问起函乃得讣遽位而哭既徐省副牍叔子某托状语也大约得先生槩而顾不及祝日春事岂讳耶噫毋庸讳也日春为先生从父行初亦生也嘉靖中北走上书触忌讳特甚而春巳遽亡走　诏下捕春不得改　诏有司悉收责其家责益急此事余素晓之颇奇以结状亦奇家稚老鸟兽散都不知所为而先生独挺奋自承愿远走数百千里外以阴索然遽则无能为也愿少假日月果得春然春亦以饥寒流转久而戒锢益急踵烂以死乃即其所列有司再三验核信得据以报事遂寝噫此先生一仁且义事也且占其干胡讳也

　　◆墓表◆

　　方山阴公墓表 

　　○方山阴公墓表　此文十九迁固

　　渭尝闻越长老学士言自知山阴以来吏治有文学者两人其一歙方公也公治山阴时数值潦郡长吏汤公始议为水门者廿有八北接以堤长百丈广十丈欲以犍大海隶朝所往来口制水出入石空山铁枯字法冶土平丘陵茭茅篁竹童林薮十塞九决而犹不巳役率倚县议纷起公营益方及成至今三十年无潦灾增田以万计天乐属界远阻山习傲每诃挺所遗呼吏士如峒徼然公一夕遣卒悉縳数十人以来杖而谕遣之后无不一呼辄集者出见缢尸无列者疑之停舆捕傍舍惟一人匿不出一讯具服监司使者牒雨集无不从容对者有不可持不为动民不能自白必再三诤得之乃巳嘻治固剧且难至此哉顾往往得闲暇日与山人墨卿暨诸学士有才行者益谈道论文或稍及民疾苦而公所著为诗文他不论即入署以来者亦且盈数卷悉出心入理诚切笃致如其为人如作逐蝗文而蝗枕股以毙满坝岸者可知巳先是夹入有法嘉靖己丑间知山阴者为凤阳刘公才妙敏有建安风渭年十一以事谒之辄谓问渭知巳能为举业文字三年矣遂命题令立制一篇稍赏之谓青紫可拾取顾勉令博古书渭自是好弹琴击剑习骑射逡廵里巷者十年而始遇公公又谬器别之从臾令籍泮为诸生也至今又二十五年墓木拱矣而渭傫然犹诸生也气消沮盖并少时所谓驰射弹击者亡之顾独得遇公嗣子阜民于逆旅以表墓属焉感旧伤知悲悯时命不觉其涕之横流也巳乃洒然操笔为之表表成以告于故长老学士尝怀思公者举无不涕泫然下公讳廷玺字信之号南岑起贤科仕止于县而凤阳刘公者名昺字晋初号望岑山阴士人与起应成局谓自知山阴官长有文学者两人刘其一也

　　◆墓志铭◆

　　吴侠士墓志铭 
　　葛安人墓志铭 
　　言检校墓志铭 
　　张太仆墓志铭（代） 
　　赏无极墓志铭 
　　沈布衣墓志铭 
　　阳江簿潘公墓志铭 
　　都昌柳公墓志铭 

　　○吴侠士墓志铭

　　县诸生吴君文明甫卒二十有五年而其子某始属铭其始虽以幼穉迟之然论亦未定也而今则定矣君事其父母孝尝内小媍李李诋其母促出之及母死不荤者三年人服其孝其宗疫也十毙七门阖无只履迹君日往视敛且疗人服其仁其社师胡先生纯死君约二三子衣食其婺与孤终其身人服其义君妻陋且病易久罢妆沐副方新也而爱不迁人服其厚生如是矣乃死二纪曰论未定者何也噫惟孝友廉信人多杂以侠故曰论未定然侠岂足以掩四者哉故曰论定也君喜士士豪驳者无不集其门一日有沈璘者被危构君直于郡庭构者詈辱君君格杀构者会有司以他事仇君移坐君君在狱五年昼则读书夜则笔记卒徒阴事卒徒知之怖会大吏不恤囚君遂死卒徒手君父乡杰也尝会其宗杀不肖子孙者以君冤持数百金择委不靳施者图活君然卒干没君遂不得活君讳某文明其字也生正德某年月日卒嘉靖丙辰年月日皆十一也阅五年葬峡山丘家坞其世居山阴利乐村始祖唐文简先生翥入明而有瞻瞻生皋皋生俊俊生浚浚生某娶陆实生君君娶宋生女洁适会稽诸生某副以郑生系绶绅系子明际系能诗从予游属铭铭曰
　　郭解以客坐范蠡速子死蠡非不明客罪解抵古语云杀人者死乃有幸贳而千金之子顾终死于市语胡足信哉人亦有言儒以文乱禁侠以武犯法班固郦炎非儒者耶俱死梏菶陈亮以儒三置于俎希不为鱼肉由斯以谈儒者之与侠幸不幸明矣而以成败诋言?比几何而不为愚人

　　○葛安人墓志铭　叙安人有生色处

　　上虞之崧城有潘隐君某者其女配参政葛公某封安人里中称其贤有年矣而不知隐君暨其县布政陈公某我会稽侍郎章公某并贤也而女之母则章之甥陈之孙也世固以家法闻矣始参政父大理公某为南御史抗疏忤阉瑾被　诏逮时参政公傫然以天乡解生仓猝掖大理公走　阙下大理公淑人俞方惊顿就奄使无安人则俞淑人且不起及事平大理公幸知邵武俞淑人则留以奉大理公之两尊人安人既以一身奉淑人则又兼奉两尊人其后参政公成进士得主事刑部而诸内尊人念参政公不巳不令安人独留则安人又以天身走数千里奉参政公于郎邸既而转知淮安徙按察副兵备天津再徙得参政山西安人独山西不偕耳其在邸则真为主事把烛照囚书数从臾使得多平反其在淮在天津则后先为府公镇公时时视候凉暖把针尺测宽窄短长徐取缣帛絺毳而袍??粤单复之或客至则自篝卺立鬲釜间手酱酢陈圆方亭齐以授一童子步不踰阑槛而设以告具终公两役竟不令衣工庖子一识衙署扉此岂独其才能通也谓隙当必窒耳至其客所师友于公父子间者安人则又善为陶氏媪故事伺而得其良益相臾戒父子间谨权舆无替醴设若淮之倪工部涧天津之刘都台焘丁吏侍士美汪按副其陈户部斗南诸公者后并以文业显或来宦浙中无不造请拜安人于堂退而语诸人则又无不多安人识以为真能成其夫与子者先是参政公捐山西馆其后长子妇又相继亡莫侍独今鄂州君兄弟两孤悒悒遶膝下而大理公翁媪益老不事事其后芽茁孙髫冠髻盈室安人独以一婺上之虔祖曾生殁之事中操两孤之?日耳力?鞠下丛诸孙之哺人纤巨毕膺孝慈益举及鄂州当荣恋侍则勉使就道至其九十永怆未亡寿者云兴成贺而亭乐则可称陈情之夺杂入六朝未见曲全于刘妪追远之厚庶几默契于子舆者矣鄂州予友也曩昔宣慕安人数征篇什懿德之敷未尝不入予笔札间且距仅百里而先公昨存其于葛门非旦夕交好故鄂州以状涕而来而予慨焉铭之以太息而往特有拙蹇不彰耳无謏也始鄂州巳后其伯父翁某未几翁妪并捐鄂州自谓益可无出安人强之乃出而适遘讳不易归安人殁讳亦解鄂州始得乞归鄂州于所后及安人可为两无憾矣安人之殁也春秋逾九十一固无他疾其殁为万历某年月日其葬为某年月日合参政公于茆山遡其生则为弘治某年月之某日子三人光国子生娶山阴刘氏状所称偕早亡者也焜以久次荐补鄂州府判以文饰吏治十也娶陈氏亡勿继爖诸生母则庶状所称安人视如巳者也娶余姚汪氏孙十一人晓始诸生又他为某某曾孙九曰百顺者为诸生他为某某玄孙一曰千生女二一适会稽章某蕲州卫经历一适潘某福安县丞孙女一适谢某曾玄女凡四而曾居三铭曰
　　母德皜皜而享龄以耄母不幸而早婺顾代治家以孜孜然则耄之享不胜代之劳矣噫人亦有言难成者媍之道难必者子孙之肖母兼而有之是享溢于劳 【去声】 参公名贤俟母茆山不负公托宁不解颜

　　○言检校墓志铭　少语涉趣

　　山阴之有言孔门大贤先生偃裔也世吴人居常熟至宋兵部侍郎云徙祥符五传至通以敷文阁学士从而南遂居山阴某村即今所云言家堰者人竹明七世祖提举廷臣生志江志江生庆庆生肃始入居紫金生文恩文恩生松江府检校论字某松江幼敏秀有志节学明经不成去学书善分篆即章篆禁署诸体靡不兼又为人特谦谨故乡人礼部尚书诸公翰林时携以北入粟为礼部儒士馆阁中稍知爱之自承　天志　肃穆两朝吉凶礼及今　上吉礼文武会试凡涉书者靡不出其手尝一赐银绢一以礼部役得预　宴庆成诸大臣两荐之几中书内阁矣而一以父丧一以同列相援冒阻竟就常秩得检校松江在官几年惠爱谨廉死无以殓居常舐笔伸纸吟啸松篁间博长官清誉而巳其为布衣尝为友朋散其赀以百计母病药有宜咀者颇梗咀自夕至旦颊尽腐不知痛在礼部一日思省而归及闻　诏辈选中书往而后矣礼部公讶之曰母病始瘳不忍遽去也殁之夕屏闺人戒诸子与诸僚决并无失语是为某年月日云云铭曰
　　于乎言松江耶始冀以文显不得而冀以书书几显矣不得而竟垂翅于幕中之除嘘之者盈朝而终不免于枯文学之传家于乎将执管以从地下之子游耶

　　○张太仆墓志铭（代）

　　公姓张氏名天复字复亨其先蜀绵竹人宋咸淳中名远猷者来为绍兴守卒葬山阴遂世为山阴人四传而有福福生仕廉仕廉生原旭原旭生恭恭生宗盛自福以乡进士为州学正仕廉以隐谢　高庙征其后三世俱袭为长者行宗盛最少子曰诏以公贵　赠吏部验封司主事与其配赵氏　赠安人者公之考若妣也其贤具少师华亭徐公志中赠公三子公最少而娈生赠公以两伯子既儒欲令公治产公欝而啼乃始令就儒及冠补县诸生文辄出诸生上既又工古文词华亭公行学得公制太奇之置第一名峻起弟子从游者满门县长吏委以志事山阴之有志自公始当是时赠公早世公悉自营凡祀先奉母治圃饰巳露一班庐宴具玩供靡不雅瞻宛然富人之居纷应有余文复铦锐嘉靖癸卯举于乡予从公后及宴鹿鸣念赠公悲不能筯丁未成进士明年出使江西归侍赵安人数月乃北巳而哭其讣于途几僵而植庚戌服除谒选授礼部祠祭司主事时　制诰两房乏文学士内阁以请吏部首上公名改吏部验封司主事入典是役一时　命词多出公手馆阁称其能既满秩吏诸司谓公多筹迁兵部职方司员外郎再迁礼部主客司郎中寻改仪制时　肃皇帝英察而仪制又多事若　嘉善公主下嫁　庄皇帝大昏　景恭王就封国并大典公踵当之无人事又仪制多吏奸公悉考所掌为成书吏不敢动会光禄少卿缺计资当公公固谢乃外补湖广提学副使湖地数千里士居远府有十年不被校者公居三年两徧之于士有恩校涉复洞敏士视公犹父监临者剡公亦拟公为神迁江西右参政明年壬戌以考左调云南副使时沐氏纵于云南抚按诸公为　国杜未然稍束以法公佩按察印沐氏不法状多经公公操颇急沐氏衔之巳而武定乱　诏进讨公监左军武定平上功公当最同事者欲攘之会公迁甘肃去云南抚按者皆新代衔者攘者谤遂行武定功且寝顾摭索公他瘢令万里走对云南时予方抚贵公以伯子元忭随过之傫然相顾予与公语徒鼓壮令行中不能不为公危及至则云南父老獠夷辈投省台为公陈枉状旦夕问馈如视所亲尊官迫疏中被敛者使言状人人指天日言无有欵具以上于尝疏公者亦为一笑谑曰若是则首发者且谩而负矣奈何是语也上下共闻公遂得免归归而拓镜湖中旧业以娱嬉托于曲蘖挥翰赋诗种鱼灌花舟舆陟泛消壮心遣光景尝遗予以书曰吾为公置数椽于镜曲令可接炊烟终当相与老于此也未几公伯子魁　大廷官修撰公年踰六十益自喜召客啸啄觞豆日淋漓顾得痹公初免归尚夺职及是伯子请以巳官赎公职　诏许还公欲归寿公又为陈君臣义辄装辄以书比明年闻公痹归益决得请居一年予适奉　南命过家候公而公不可为矣数就床语呜呜者凡三日竟瞑嗟乎嗟乎公生平多义气急人患难人往往负之亦不惩遭大事益从容气不加扬而筹立办干短秀少颀乃旋折中礼语话恬雅真有儒者风即岸伟遇之亦失所据与人无少长贤愚率欲归之于好其在族属虽疏必厚友朋之急尤出等夷尝见其解带以赎一老交于官鼓颊呼舆孜孜不避形迹至为酬谤者所訾不惜也虽然人徒能以影响訾公耳而秇文综■〈礻谷〉出而润　国敛而藻身如所著鸣玉集湖志县志即文士虽在仇不能不使之屈首读南诏之役以罪酬功虽首发者不能不使之以枉自引则于公果何如哉以故人相语曰彼昃此盈天之凖也伯子之裒然当公之归隐非凖乎噫公可以慰矣公生正德癸酉九月十二日卒万历甲戌八月三十日享年六十有二配　封安人刘氏生伯子即修撰君娶王曲阜大纪女仲元憬聘高给事中寉女季元恂聘沈举人大绶女女一许聘予子淳卿皆侧室陈氏出孙男二汝霖娶朱翰撰赓女汝懋聘王生应祯女孙女天许聘范比部可奇子绍裘公博诸卜尤精于青乌子天柱峰官山墺之穴公所自营也伯子将以是年十二月之二日奉公蜕而藏焉索铭于予予涕不能字且谢不副伯子亦涕曰若是则孰铭吾大夫铭曰
　　急人之难而忘其蒺藜僇力于师而谤兴于薏苡始焉哓哓终则熙熙斯言也岂婚姻之私

　　○赏无极墓志铭

　　无极君讳某字某其先金陵人始祖卿相元元乱客会稽死遂葬乌石山子某生福建副使某某生某某生某某生某某娶陈生君君始儒及长弃去为吏于县清谨磨涤务去其吏中故套以故县长吏多称之每语及必曰清吏其后叙官典无极史不改乃谢室家跨一驴随一奴以往至则教民益种榆栗梨枣右礼让左武力有古循吏风俗奉佛悞坐白莲教收数十百人主者以属君君悉明其非是并得减会国丧长吏掩捕色服者数人将赎其钱以充一公馈以属君君曰贫伧耳贫何以备缟然长吏命不可怫也徐起取俸钱代色衣赎里有盗卒谢盗不为里中民一夕复被盗辄循故迹并指捕谢盗不为盗者充君诇知其然释之里中民与被盗者相与出望语巳而真盗者败里中民被盗者始相与共神君君在县五年以老乞归耕于野筑室课诸子读书无他营然起赀骤至万乃得于俭勤非官中物也自无极归七年而卒为万历某年月日距生正德某年月日娶戴子男四人曰心曰志曰殷曰懃心与殷袭公业其二人则一为府诸生一国子生也女二人长适某次适某志与从予游者吴生某善择地从其卜某年月日葬公会稽日铸岭二十里为兆岭之神道路山遂因某来托铭铭曰
　　人亦有言筐笔必贪幕秩鲜廉质诸赏君其殆不然人亦有言官廉实拙归费实诎孰知赏君赀卭于邑由斯以观廉何负于吏哉

　　○沈布衣墓志铭

　　君讳辂字乘殷世山阴人曾祖某以德隐致有司旌其庐生材材生某娶于某当嘉靖癸未而君生年十二母死事继母孝终其身不闻有贰尝客燕许贷他郡人钱千缗矣有以道卜易负间者君曰得钱与失信孰重卒与钱居临河值宗人儿戏溺水君裘而出之俱不死其后与妇翁赴其内弟之贾所至清河舟坏水冒妇翁君幸在舟外得自救以免乃决奋走舟中救妇翁俱死矣为隆庆己巳秋归葬会稽中灶陆家墺君娶吴生男一人曰某女二人长适某次适某某娶王生男三人曰某某某孙女一人君虽布衣然以谨亮重于乡精书学善奕算其所婜吴即从予游吴生某者从姊也某因之亦游予故来请铭铭曰
　　救儿而活事如脱虎人举以谈色鲜不沮及救妇翁况蹈大川君奋以趋顾猛于前先亲后生眇彼箜篌我为铭之以戒夫偷者

　　○阳江簿潘公墓志铭

　　公讳某字克敬其先金陵人赤乌中仕吴为郎曰乐安公者始徙会稽迨元　明间而有志道三传而为公考某有子三人某弟澄无子公后之欲使公殖货公曰先世并岩居无是也乃别用读法起得主簿广之阳江而广固渴才吏诸大吏争得公廵院者为休宁洪公垣知之夺使摄恩平及行恩告书得数百纸讶曰摄固才宁不办此悉焚之公又白放冤死及流遣十余人声大起后廵者顾恶其然檄使诸大吏苛按公无他状几败而免簿职逻故事岁一行乡落必塞橐而后返公到痛一屏格至是当代　觐诸乡老连牯三岁橐持酒醪以赆公公固却诸乡老涕曰阿翁耶都不记曩苦廉而得按耶奈何持空橐走万里道即饥何以饱旅店耶公始勉为什一内之归以其半贷族故之窭每报逋笑不问其始甥渭也误以文不赍聘女死待之终其身不薄也公始云云铭曰
　　小吏而苦廉食几于无盐孰使之盐大吏则然内橐也以祖卒散之也如土仕之俦指可数渭也斥晏翩其不远则负公馆

　　○都昌柳公墓志铭　字字精严而铭语特趣

　　万历二年闰十二月之九日都昌柳公卒于官明年正月八日其仲子濲至自都昌余哭之问卒状得诗七首读之余喜其达为罢哭而一笑越五日仲子抱公之履来索志与铭余告以不可故仲子哭失声余曰诺余闻都昌公始生时其尊人友芝翁梦祠出白寉神君者与之子神君张姓翁因呼公曰张寿郎六岁而就傅书一览即记至十一益知经义善文越四年发始总入校为弟子丱衫骑导独映街市声名一时起郡中每出人盻睐羡奖若覩瑞异使者行学有司岁课非甲其名则甲其等人皆谓公风云在履舄间惟恐其不加趾而载也如是者自嘉靖戊子至乙丑而竟以贡入训高邮三年迁谕婺源又三年而知都昌三日止矣嗟乎公生平貌若不胜衣然所至以文学屈服人如长平细柳大将旗皷即相君镇帅下至专城靡不降气愿得公一字者世以此遂谓公取才弘故招忌盛卒龃龉于一第佀矣抑独不念公笃致伦谊如糜股以疗父婉容色以悦母同爨以食兄弟者此犹曰人或能也至公数遭困窭乃昏聘不使子先其侄乙卯癸亥间后先学使者两贡士两越次将推挽公公再三孙同舍生曰某某老矣生何忍夺此岂人所易能者哉是德也非直才也犹不能赎忌而凖弘又何耶于是始有缘此为公屈者而公临诀顾自引无术以报　主上至形之诗公真盛德矣公著书数十卷其所造有刘向王通风故尤宜于教有名邮婺间以此得殊荐知都昌然精亦瘁于邮婺矣先卒之五日梦与故人约往匡庐访青莲居士曰当于是腊之九日寤以语家人遂却药及期索管书诗呼衣笏笏误以象顾命易之始执且被噫亦奇而正矣公名文字彬仲其先河东人两徙而家山阴登洪武四年进士科曰汝舟者为公远祖数传而有江西按察经历青青生显显生廷兰即友芝翁娶王氏生四子公为仲公之生当正德甲戌至是为年六十有一娶齐夫人生子五曰洁光淓濲浈并儒女三渼洁瀓孙应模以下五人孙女二人曾孙一人渭于公为中年交然谊颇不浅故相期者亦深处时日夜握手语及出时时寄书来书中语未可一一为人衜也今不羍止此矣其子知之故缪以茔后托茔在某所?某年月日封铭曰
　　来白寉耶返青莲耶之人耶凡耶

　　◆传◆

　　昙大师传略 
　　钱先生传 
　　王抚州传 
　　贡氏传 
　　吴鸿胪君传 
　　那鉴 
　　严烈女传 
　　孙山人考 

　　○昙大师传略

　　师姓王讳贞焘号昙阳子太仓人父礼部侍郎锡爵母朱淑人梦月坠床孕及产师女也母偶立而产不觉亦不血时为嘉靖三十七年戊午十一月二十一日至万历八年庚辰之重九而师道成立以化红光亘天趋而仰者约满十万众按传师之成道也悉由诸真诸真者多不可纪其最专教者则为偶霰弥?女朱真君师之得会诸真也始梦中三四至后则昼至亦多不可纪大抵至则光满室云来霞往千侍万从佩服之丽容色之都以至钧乐妙香琼浆异果若橐携身首之饰瑰宝金玉织绣不缝洞萧筝螺瑛瑶纹刻去都赠留并非人间所有师最后又神往西天谒观音大士见七宝莲台谒金母见宫观殊绝意即瑶池则疑妄矣曰非也凡人道所由成修行表也享景影也师修行孜孜自人伦始表正矣表适正影适欹世宁有是理耶又师诸从父子家庭间所训道及答简药诸士人病并非亚圣小贤所办孰代之哉诸所享景莫谓止此即百倍此又奚恠世以师中魔魔不当终不败师以师自为魔师不当终不中人以虵为妖者苟辟之亦用是廓如矣古之有道者伏龙子钵醒讹法者于狐亦妖耶谓龙与狐妖不可谓伏龙与醒狐者妖可耶此皆不足辨独师初拟化朱真君来慰既云别远不过三月师何用再拜辄呜咽及果化计别日正满三月会不在须臾耶又何用西向四拜曰吾以酬朱君似朱则住世师则辞世永不相觏然者此则非浅昧若渭者所能晓渭曩妄解伯阳书与师八戒中旨偶相合颇以一班为幸后数阅师传中事奇甚其不当疑亦明白甚独昧而当质者有如此补一语于末简破愚蒙与众共之倘亦阐教者所不吝耶

　　○钱先生传

　　钱君讳士礼字汝行宋武肃王镠十九世孙也母姙时父梦仙人乘云入其室持朱匣中钱一缗与之是夕生君生而貌修伟习礼翼翼未冠母死以礼治丧不用俗尚嘉靖中方用兵苦繇先生以孤子办吏征以其暇治经课卒补学诸生里人莫不多其约而能礼与学先生性复孝从大人有鬻医者贫以其远祖像飘须者县诸药馆充思??貇君见而愕然肩数斗粟易之以归祖母老病盲常不乐君特用语笑以中其好得喜乃退以为常久之父病疽君则昼夜忘食寝百疗百不能验乃躬自吮其疽果愈然瘁亦蘖此矣百逾年竟不起噫此其大者也其为人好施睦乡里喜亲贤士大夫而善远俚俗教其子有塾法无吝赀其后君卒几年而子果贤书荐
　　论曰世之传士者多用皎皎赫赫不尔谓不足以振世不传焉于是中庸之士多冺冺噫抑何谬耶夫道莫大于孝弟孝弟者中庸之谓也钱君以疽劳疽者不死而劳者死可谓孝矣故予为之传虽然仙人乘云与匣中物而君生推是祥也世不以为大贵即大富而君独以孝显不可以卜天之所右在此而不在彼耶

　　○王抚州传　森次有法

　　后世简补庶工之科而兼言与判与书三者固矣然身亦不废夫身者貌也貌者外也用外貌以取人其殆守古者角犀丰盈之说矣乎至于今因之不改故长吏者简补垣台两曹而简者或稍以身兼受简者则专以才自许是以两不相直今抚州王公名夑字　　者嘉靖壬戌间以进士拜行人其之四方也辞命雅循礼仪率度而貌亦端秀中畵图今其家有之可请而面也独癯且少颀耳须朗疏如竹然风则不大能飘两曹于此物亦贵飘也公以资当受简宜补两曹坐是失两曹得兵郎久之丁外艰服除入补而兵郎与刑亦稍嫌甲乙适兵郎皆具无阙员当候公请于选长曰某母老矣某愿窃郎资以养母不愿必兵郎也长贤之会刑阙郎遂以刑补久之出录江北囚而乡之奸某甲者善媚公素直肠不好猜会江北富人某陷大辟误而冤甲偷往致之直间以微语从容伺公所向公觉亦借他语以飞击之旨甚峻甲惧趋出公计甲曰吾不知彼饕者也不饫不止即厌逐之如拂蝇然还而点物于闇且奈何则佯召之为好诘曰我有关于楚吏汝信人也持吾符以往事不竟不得归而别以书致楚吏曰某至为我迟之饕亦佯装辞去实阴留其家公赴江北道出杭而饕故尝所致富人资与持资来者知计不得售乃日拥歌姬饮于杭逻吏卒捕得之银满一鞹篚以告吏吏曰此大盗也狱竟且笞杀之公闻趣乘告吏以故且曰索其家或其寓与身囊中有符可验也索符验日月果亦滞饕于远者而饕亦得以非大盗不竟一幸酬其本辜公赴江□录至富人公骂之曰騃囚据爰书女当活今不汝活女知之乎揖庭侍长吏及诸有司告以故诸公无不罄折叹服公公还出知抚州府而大吏分曹守府者一小吏其戚也横公挞之守恚曰抚州不有我挞我戚阴令戚来馈茶盛囊物杂茶篚中公又发之守者益恚直三岁当考守以考书中公而公得罢归矣公归方艾某见某之女公长子某妇也当公艾之辰余兄以余文往贺贺之轴有程不能博文不能烦若家志烦可也公之弟某尝志公于家能烦而尽矣而余复次公之事以传者发三事之意也然公与某尝会饮或时及江北事每以不活彼富人为恨曰圣人事至公何避嫌为则知圣人事事不避嫌鄙遇一事可嫌者辄避之矣又曰礼仪不愆何恤于人言又曰畏首畏尾身其余几鄙其畏之哉恤之哉噫公为斯言长者之言哉
　　史氏曰余尝读春秋孔子自责有云以貌取人失之子羽子产谓鬷明曰子少不扬子若不言吾几失子矣夫孔子与子产何如人也犹不能以貌知人况其下者耶若夫闻其言则取不取特在凖其言不必用貌矣公司行人久无一言耶判即言也无一判耶噫悲夫公孙挥字子羽澹台灭明亦字子羽公貌不为人知别想似澹台灭明公始官行人官则似公孙挥

　　○贡氏传

　　贡氏某处人嫁郡诸生某某某地中名士贡助之方成学金婴疾且死执贡手曰吾不能偕子以室矣欲待子以穴得乎贡泣曰幸而更举案以从妾之愿也即不讳妾有把巾握帚为君除棺中埃土耳不待我以穴将何为某遂瞑贡则抚其所遗孤女以居未几女亦死母怜之则来相觇慰曰一婴鬟不能有而欲孑以终身可乎贡则复泣曰良人谷而不后天也若守节则人耳乃剪发以誓母数迎之偶为一归值女弟在亦用是以觇时方食取食器碎之忍饥以还骂不绝口自是人亦不敢更讽以一语阅四十乃死盖年六十矣生殷某者贡夫从子也数为予道其事且曰贡之舅万忠烈公死国时贡方龀人哭公则哀公而巳至贡则独收涕曰舅真得死所舅真得死所而贡之死前一夕有大火自空中流坠其室南众诧驰视之则不见有物咸以为殒星云
　　论曰自古怀贞之女与抱节之臣其成其志也不在于牧?力面刎颈之时而定于感梦征姙之始辟之于玉可碎而不可使随盖自山川融结之初而巳然非试于投掷而后知其然也故观于贡之哭其舅于龀也而不负其夫于穴者可知矣然某以其短贡以其修而后贡斯显使修短均也求显贡得乎凡若此者岂天将成其雌必故亏其雄耶抑适相值而然也噫亦邈矣

　　○吴鸿胪君传

　　吴鸿胪君某字某徽之休宁人生有异禀貌端伟颖悟过人长而习制科业方有名于时期鹄举其翁顾噍曰吾老矣汝兄既入仕而诸弟方幼即令汝早自翻飞独奈何令我日暮而不坠耶加大骇遂束阁其简牍持筹而算赀益竣无何诸弟稍立而海上寇初起渐炽君负素所抱鹰鸷姿复揭揭不自控思一决其绦笼而试以风飙乃补国子肄南监久之不得志始就拜鸿胪丞孳孳其职将以资劳希　天子恩泽幸易章服以为父母荣不数年而父母相继以病死于是鸿胪君乃决意不仕结庐钱唐之西湖往来缁黄间习河上公术赏弄风月杖履舟楫无日不在佳山水间用是以终其身至是其弟某走吾乡抱鸿胪状索志于某君予得见之拜我于庐道其事令传予为取志中之大者作吴鸿胪谱
　　论曰人有借耰锄于其亲而德色者此固不可以言子至夺巳之素抱令舍青云而之他途则亦难矣吴君之奉父以逸而宁自小其成至其末也又以不能奉父以荣而径自止即小者亦不自竟传所谓终身慕者盖庶几其人耶人或以其晚年习昙聃诡正道然当其抱策学南监时祭酒吕公某奇其资授以河洛君习之深有得噫兹岂诡正道者哉

　　○那鉴 【辛亥十月十二日云南遣吏迎余姚赵都御史锦者为予道此其人名杨时学】 

　　云南沅江土知府那钦嘉靖壬寅间死钦子宪年十二二叔那鉴者抚之将不利于宪宪父之土目走告沐总府若抚按二院以状乃檄宪来省下使读书习礼始至发垂耳后十五六发可总总府及两院者相与议遣旗牌官一人指挥知州各一人护宪归取鉴旧所摄印以属宪鉴持印久若忘其为摄者以为夺巳也又以叔故于是尽割掠宪庄资别宅而居而阴赂宪奴使谋宪约事成得印则奴亦得为招霸且重赏招霸者头目也于是奴果夜鎗杀宪却上状临安兵备谓宪通他奴妇而他奴杀之乃反别执未尝杀宪者斩其首刳肠巴尸以来献宪之舅曰丰鸾及宪之日曩为宪心腹者某以其事告总府及两院事下临安兵备兵备难之遂两可谓仇杀土夷常事耳况叔杀侄遣官用好言谕鉴出印与流官通判者且掌之官数辈往返鉴直人与金二千两官或受或郄受者则罢郄者即毒以死或受者持金首临安不首者发则辄得军罪然兵备临安者亦往往幸期满而去庚戌王廵抚某林御史某奏请征之　旨既下而台州石以才往代王廵抚为廵抚而沅江天热瘴甚四月至八月不宜师而石顾用四月调兵马以入兵果困入沅江者当两山险而夹一道鉴掘一边道沿为濠引山水注濠令军伏山莽中我兵从道入则伏者往往鎗令堕水则益困分守分廵兵备谋于石公石公乃谓左布政使徐某曰如是奈何布政曰某愿往乃与三哨者俱而巳独先意驰数骑幸见鉴可抚则抚否且令壮士急縳而驰徼幸于卒然若隼之攫也以故留重军四五里外自则戴喜鹊窝 【毡帽也】 服纻丝短袍毡衫布袜带剑与上舍杂鉴知之遣流官经历某迎公袖出赂银二万两帖徐将刃之经历怖而走顷则生员数辈至谓公曰鉴且出降语颇为鉴公叱之又走顷则骤闻鼓一声鉴象马俱出皂隶持牌者徐虽莽亦挺挺不凡顾谓公曰爷莫前徐又叱之挺刃使前而兵交土舍高国者百人敌也卫公骑见事且急乃徒手鬬杀四囚徐尚曰好土舍好土舍赏千两时则两鎗中徐胯亦再呼曰国救我国救我而公与国俱死矣然杨时学曰有法公不微服则不死

</div>
    <div class="pagination">
<a href="徐文长先生佚稿_page48.html">上一页</a><span>...</span><a href="徐文长先生佚稿_page44.html">44</a><a href="徐文长先生佚稿_page45.html">45</a><a href="徐文长先生佚稿_page46.html">46</a><a href="徐文长先生佚稿_page47.html">47</a><a href="徐文长先生佚稿_page48.html">48</a><span class="current-page">49</span><a href="徐文长先生佚稿_page50.html">50</a><a href="徐文长先生佚稿_page51.html">51</a><a href="徐文长先生佚稿_page52.html">52</a><a href="徐文长先生佚稿_page53.html">53</a><a href="徐文长先生佚稿_page54.html">54</a><a href="徐文长先生佚稿_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
