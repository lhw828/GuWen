<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 90 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 90 页/共 101 页</h1>
    <div class="content">
　滚问：老子谷神不死者，盖欲养五脏之神而为长生久视之道也。夫苟长生久视以成仙，则亦天地之一贼耳。君之生於世也，惟道不闻之为忧，而区区寿夭，曾不少贰於其念。孔子曰：「朝闻道，夕死可矣。」若谷神何为者哉？愿明以教滚。

师曰：孟子：「夭寿不贰，修身以俟之，所以立命也。」老子可谓「不知命无以为君子矣。」此必摄生之徒为之。

　滚问：去奢去泰，谓去其服饰饮食与宫室台榭，居於无为而天下自化者也。噫！老子自贬以教天下乎？抑亦自贬以厚天下也？以自贬则身不存，以教天下则天下失所赖，难以语化矣。

师曰：禹无间然，(豊)[丰]俭适宜，亦自圣德心中发出，非强制也。老子不免强制，安得无为？

　滚问：采色所以养其目，未闻五色盲人之目也。声音所以养其耳，未闻五声聋人之耳也。老子徒见奸声乱色之为害而欲绝之，不知古人山龙絺绣之观、五音六律之听，其益於身心天下者何如也！推之而五味、而田猎之类有可知矣。因刖而废履，尚安得谓之知言也哉？

[师曰：良]是，吾已辨之矣。

　[滚]问：曰夷曰希曰微，不可致诘，则在上者不[皦]●而其在下之不昧者，又何物也？继而曰「绳绳不可名，复归於无物」，则其所谓不昧者安归乎？中庸曰：「君子之道费而隐」，此所以更万古而长存也。不可名，不可诘，斯弊矣，而乌乎其能存？

[师]曰：道在跃如卓尔，立则见其参於前也，在舆则见其倚於衡也，何尝不可致诘？

　滚问：民风之淳本於风气之未开，而其后渐以不古者，亦时为之尔。乃曰：「太上不知有之，其次亲之誉之，其次畏之，其次侮之。」言民之於君，其[今]昔不同有如此者。有圣人者出，即其侮君之下风振而挽之，则彼太上之不知有者固莫之逮矣，所谓亲之誉之，岂卒不可返耶？夏商之民侮桀纣矣，未闻汤武不见亲誉乎殷周之民也。信斯言也，则至於今者，不皆化为鬼魅矣乎？

师曰：亦时为之一句甚是。老子不知时，安知道？夫随时者道也。

　滚问：老子曰：「大道废，有仁义。」君子曰：「仁义所以为大道也。」又曰：「六亲不和，有慈孝。」君子曰：「六[亲不]和在孝慈之先也。」「国家昏乱有忠臣」，君子曰：「国无忠臣，昏乱所由始也。」不曰善之不继以生乱，乃曰乱之既稔以生善，言之不经亦甚矣。噫！

师曰：仁义者，大道之发见也。老子以道德为二，惑也甚矣！

　滚问：圣智者，利民之本也；仁义者，孝慈之本也；乃欲绝且弃之。岂知圣智不作，则礼义刑政斯尽矣，而何民利之百(陪)[倍]？仁义不明，则父子兄弟相夷矣，而何孝慈之能复？大抵君子之治天下，偕之以大道，犹惧其或偷，而况从而决裂之乎？老子此论，阶天下后世之乱者也。

师曰：吾为此惧，闲先圣之道，以救天下后世也。岂好辨哉？岂得已哉？

　滚问：老子曰：「人法地，地法天，天法道，道法自然。」夫道本自然也，天以自然而位上，地以自然而位下，人以自然而成位乎中。其谓人法天地可矣，顾谓地之法天，天之法道，道之法自然者，何法哉？莫若曰：「道，自然者也。」而天地人尽之矣。

师曰：道本自然，又谁法乎？天地人同一自然，又各有其自然，本不用相法。余已见前。

　滚问：为天下溪，孰与天下之无溪？抑天下之皆溪？为天下谷，孰与天下之无谷？抑天下之皆谷？天下之未闻此道也，君子方将矜教之不?，而乃守雌守辱，以乐乎溪谷无事之乡？自为利则善矣，其於公己公人之义何如哉？愿明教我。

师曰：只有意为天下溪谷，须是私己，不可与入尧舜之道矣，安能公人？

　滚问：「以兵强天下者，其事好还」，固也。升陑牧野之役，正以兵顺天下，而非以强天下者也。汤武之事，其好还者何居？而愿欲俭天下之武乎？甚矣！其不知圣人用武之意也。

师曰：是也。

　滚问：汤武不忍天下之残虐，而以佳兵行之。三●奔放，会朝清明，祥孰大焉！彼谓佳兵不祥之器，未知三代时雨之兵也。

师曰：三代仁义之兵，其阳舒阴惨，恩威并行而不悖也。老子一切无之。

　滚问：圣人之御世也，生杀予夺，每昭示於天下，未始晦藏其机以厚天下之疑。载观甘誓、汤誓、牧誓之词可见矣。老子曰：「将欲弱之，而固强之。将欲夺之，而固予之，谓之微明。」是机械变诈，莫兹甚矣！乌能解天下之疑哉！

师曰：圣人之道，阳道也，故如日月照临，人皆仰之。老子之道，阴道也，故如幽暗岩崖，鬼魅出焉。阳道者神，阴道者鬼。

　滚问：天理当然之谓道，得於身之谓德。曰仁、曰义、曰礼，皆德之条件，而以时出之者也。彼谓失道而后德，失德而后仁，失仁而后义，失义而后礼，则太上有道而无德，其次有德而无仁，而仁也、义也、礼也，可以偏用而济世矣。至谓礼者忠信之薄而乱之首，嗟夫！礼为天之经，为地之纪，为人之则。诗曰：「人而无礼，胡不遄死？人类自别於禽兽，中国不沦於夷狄，有礼为之纪纲焉耳。而谓为忠信之薄而乱之首也，不亦诬乎！不亦诬乎！

师曰：是也。则太上有道无德二句尤切。

　滚问：人心道心皆夫人所不能无。善学者，道心为主而人心听命焉尔。今乃曰：「为道必日损，损之又损，以至於无。」则道佛之流也。施之於治，岂不悖哉！

师曰：老子分道与学言损益，终是二本。盖人欲损一分则天理益一分，原是一事。

　滚问：君子之摄生也，固啬其耳目口鼻四肢之欲，至於神仙黄白之事，曾不以介於心。凶之所在而避之，吉之所在而趋之，期以不陷於死地而已。至谓陆行不避兕虎，入军不避甲兵，兕无所投其角，虎无所措其爪，兵无所容其刃，则圣人自同於鬼物，若后世之巫觋，变幻煽妖，蹈汤赴火，以眩诱愚俗等尔，乌足以为君子？

师曰：良是。吾已辨之，见於非矣。

　滚问：老子曰：「行於大道，唯施是畏。」言欲赏善而惧伪之生，欲赏忠而惧诈之起。执此之畏，则为逆天下之诈而废天下之是非，天下之忠且善者日远矣。不思所以烛天下之诈，而欲废天下之是非，陋矣。乃曰：「大道甚夷，而民好径。」彼岂自知其失足以径，而舍天下之甚夷者乎？

师曰：「不逆诈，不忆不信，抑亦先觉。」最为的当。

　滚问：圣人之言不得已，孔子之六籍，孟子之七篇，盖不欲塞其充、闭其门，而忍天下之聋且瞶也。彼谓知者不言，言者不知，塞充闭门，为天下之至贵，以自附於孔子之予欲无言者，不知予欲无言，孔子有为而言之也。

师曰：须知二者公私判然两途。

　滚问：老子曰：「以正治国，以奇用兵。」噫！治国用兵非二事也。治国贵正，而权以通之，则正而奇。用兵贵奇，而义以仗之，则奇而正。夫以正治国可言也，兵而一於奇，则汤武之誓师为非，而长勺城濮之诈胜者得以逃春秋之讥矣。

师曰：奇正经权皆是一理，但以处常处变异其名耳。老子岂识此义？

　滚问：老子曰：以道莅天下者，其鬼不神。今夫鬼神者，阴阳之灵，乃天地之正气也，何有至於伤人者？必以道莅天下，而斯民始免於鬼神之伤，则桀纣幽厉之世，民无(焦)[?]类矣。噫！君子立言以宪世，而使民惑於神怪之不可知。甚矣！其不知鬼神之情状也。

师曰：如是如是。吾已辨之矣。

　滚问：老子曰：「善为道者，非以明民，将以愚之。」嗟夫性一也，天下岂有无性之民哉？善为治者，使民复其性而已矣！孟子曰：「以其昭昭，使人昭昭。」其谓斯与！圣人之於天下，劳来匡直，诱掖奖劝，罔弗至焉！惧民性之昏也。如必务愚其民，则五教可弛而不敷，五刑可弃而不明，六经可委而不作，礼乐可废而不兴，将率天下为禽兽之归而止尔。而况降衷秉彝，昭融不昧，雪雠抚后，是非不爽，有终不可得而愚者哉？

师曰：此得之。秦愚黔首，是老子之道也。

　滚问：孔子告仲由：「知之为知之，不知为不知，是知也。」老子乃倡为「知不知，上」之说，是明知其道也，而以不知自昧。以之处己则为诬己，以之处人则为诬人，非先觉觉后觉之义也。隘矣哉！

师曰：得之。

　滚问：「勇於敢则杀，勇於不敢则活。」为此言者，是以其身居天下之至安，而坐观天下之至危，莫之仁以拯也。是故君子未尝乐以其身试天下之危祸，然成仁取义，亦惟其时焉为之。要之，进退勇怯不任乎己，任乎时。

师曰：老子此段亦权谋之说。曹操每对阵，便有不欲战之意，竟以此取胜，其亦深得於老子者也。

　滚问：五刑五用谓之天讨，非天之自为讨也，王者代天行杀，一无私以制其用而已。老子恐司罚之致刑也，乃以司杀付之於天，而且怵之以代匠?之咎，思以止杀，而反以滥乎杀者也。君子谓申韩原於道德之意，盖以其末流之弊言之。

师曰：未说末流之弊，即此是弊。

　滚问：老氏使民弃舟舆甲兵，而复之以结绳之政，老死而不相往来。予谓圣人制舟舆以济不通，除戎器以戒不虞，又知结绳之难复也，而书契以易之矣。今欲弃之复之，是以至难而易天下之至易者也。且民之为道，以有冠昏丧葬食享之礼也。老死不相往来，则失生人之乐，是以至忧而易天下之至乐也。其何以行之哉？

师曰：老子只是不识时，不识时便不识道。

　霍任问曰：老子一书，只是老子之后有一人，资质之偏、之高、之朴者为之也。何如？

师曰：此人非朴非高，直是偏驳狡谲之人也。又曰：老子始以无名有名论道，中以礼为忠信之薄，及治人事天莫啬之章，又以使民结绳而治之终焉。其言偏曲诡谲，盖似是而实非者也。吾师翁非之，句句的当。中间紧切处，非其分道德为二，离有无为二，昧体用一源之指，谓其不知道而非老聃之所作，诚是也。知学君子看此书，亦莫能惑之矣。夫何王子纯甫乃惑之而为之忆焉，则王子於吾儒大中之学未究，不见日新之益，盖可知也。我师尊谓为何如？
</div>
    <div class="pagination">
<a href="甘泉先生续编大全_page89.html">上一页</a><span>...</span><a href="甘泉先生续编大全_page85.html">85</a><a href="甘泉先生续编大全_page86.html">86</a><a href="甘泉先生续编大全_page87.html">87</a><a href="甘泉先生续编大全_page88.html">88</a><a href="甘泉先生续编大全_page89.html">89</a><span class="current-page">90</span><a href="甘泉先生续编大全_page91.html">91</a><a href="甘泉先生续编大全_page92.html">92</a><a href="甘泉先生续编大全_page93.html">93</a><a href="甘泉先生续编大全_page94.html">94</a><a href="甘泉先生续编大全_page95.html">95</a><span>...</span><a href="甘泉先生续编大全_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
