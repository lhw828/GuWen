<!DOCTYPE html>
<html>
 <head>
  <meta charset="utf-8"/>
  <title>
   毘陵集（宋张守） - 第 9 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   毘陵集（宋张守） - 第 9 页/共 12 页
  </h1>
  <div class="content">
   窃审荣拜宸纶就更使节允资心计上斡邦储入境宣风涓辰视事恭以某官机猷敏济业履粹眀出逢熙盛之辰益茂经纶之志乆兹详试蔚有休称寖膺睿哲之简求洊被光华之临遣领均输于淮甸巳闻百室之盈总转漕于浙邦用充九年之蓄伫畴茂最入践华资某偶此叨恩鼎来假守稔闻徳望适在郑君之乡行遂郊迎聊继蜀人之宠依仁窃幸称庆无阶跂咏攸深名言罔喻
　　回贺郭少傅启
　　伏审颁大廷之显制进亚傅之崇资凡预观瞻同深抃蹈恭惟某官勲髙列辟望着三朝入扈殿庐壮仪刑于陛防出分帅阃耸威誉于边陲曩闻烽火之累传属仰海邦之静治介圭归觐宜膺眷奬之隆孤棘陞华増重藩宣之寄某披沥惟旧荷照犹深侧闻纶綍之诞扬方愧藤牋之独后过防谦眷苐极感铭
　　回江东二漕启
　　叨膺宸防俾镇陪都揣分引辞方彻九重之听飞文垂庆盖逾十部之贤深维留钥之司非曰养疴之地顾宦情巳矣老将至而止合投闲病骨枵然力既愆而岂宜任重此盖某官诚心乐善屈已定交借妙语而隂辱推扬先众人而俯加劳问方颁谕诏少安衡宇之居莫叙谢诚姑报珍函之宠感慙之至敷叙奚殚
　　福州到任谢宰执启
　　起自三呉之故里洊更两越之名藩试用罔效委寄加隆嫌于择事不敢力陈疾病之身即已到官于是具宣寛大之诏惟七闽之巨镇接五岭之炎荒地狭而山谷深民贫而风俗悍向由剧冦屡欲窥乘继以大兵频资供亿致公私之储扫地加夏秋之旱流金不堪叹息愁恨之声宜有还定安集之政顾如某者心虽许国才不适时进无补于谋谟退不堪于烦剧承流辅郡曽讼缿之未清假宠经帷辱召环之遽及第縁衰苶屡控忱诚未奉俞音更叨烦使此盖伏遇某官才髙而兼济道大而有容恵绥外服之民开济中兴之运念伤夷之凋郡当解烦苛故畀付于陈人使専牧养敢不鞭策驽钝拊摩疮痍傥正信之教兴庶防弭乱虽催科之政拙讵敢辞劳
　　再知绍兴府到任谢宰执启
　　触热之官诹辰视印在私良便仍昔所临政拙心劳吏民习知其驽钝顽童齿豁鱼鸟亦恠其衰残伏念某向误圣神之知徧更中外之任由宠荣之逾分致盈满之挺灾疾病相仍长恐膏肓之逼聪明不及益知髋髀之难顾共理之寄大惧于旷瘝而投闲之章屡闗于听览既不责其避事又复畀以便蕃此盖伏遇某官光辅圣时丕隆贤业威加有截收召公辟国之勲钧播无私得伊尹格天之道欲拊循于凋瘵犹慎简于循良遂致陈人复叨旧物适使轺之骤至乗帅阃之暂虚防搜殆甚于察渊公取不嫌于竭泽方敌兵之入塞当海徼之防秋而乃帑无宿储吏罢月俸欲剥肤椎髓恐非仁政之宜而折骨絶筋何补公家之急尚赖至明烛隠盛徳包荒恵以初终免于颠沛田庐在望少休抱疾之身沟壑未填尽是报恩之日
　　转官谢宰执启
　　承流无补増秩为荣洊恳避而弗谐终兢慙于非据伏念某学既老而益落气被病而逾衰误膺分阃之求仅弭防兵之习两年黾勉敢叹周南之滞留六沴侵陵真作漳濵之沉痼数祈罢免少逭旷瘝岂尚閟于俞音复叨陞于显秩卖刀买犊欣暂反于农畴求牧与刍愧数闗于朝听顾抚字之心劳而催科之政拙功何有于丝毫繄髙明之位列而亭育之功全物率归于陶冶此盖伏遇某官懋格天之贤业建辟国之逺猷约以待人故毎弃瑕而録用醲于行赏将使趋事而赴功枯荄猥费于霑濡老马徒劳于鞭策上流甚重诚非卧治之时下泽可乘终假投闲之便永惟未死之日期报不赀之恩
　　回贺湖州方侍郎启
　　伏审光膺眷注荣领藩宣公议稍伸舆情交庆恭惟某官受才毅禀气中和早贡谠言籍甚外台之誉晚畴贤望扬于法从之华一从祠馆之游殊郁搢绅之论起临辅郡作屏行朝伫还汉槖之持岂容孔席之暖某久钦贤范欣觌除书属弭驾之云初念庆函之未及逺贻翰墨第极感铭
　　回贺常待制啓
　　伏审得请真祠暂谐雅志跻荣从橐稍慰公言恭以某官学问见于躬行直谅由于世济扶持国是共髙蹇谔之风润色帝猷不废论思之益暂均劳于支郡实简眷于渊自厌风波有懐邱壑直西清之五阁仰观出綍之优觐北阙之九重行被赐环之宠某比因假道幸遂披风属税驾之云初致贺牋之独后先防翰墨第剧感铭
　　谢翟给事举改官啓
　　窃禄鼎来未能暖席掞章甚宠实慰穷途佩徳不赀寄顔无所窃以贤否异趣迹毎混于淄渑贵贱相求势实侔于秦越疑似之迹则毎难于必见邈絶之势则不能以自通故有公卿不揖客之讥英俊沉下僚之叹唯识解超世则贤否之淄渑相絶于千里以人物为心则贵贱之秦越不间于一毫用能得真材于稠人之中卓然振髙义于流俗之外如某者愚无一得穷有百罹袭科举腐儒之常谈无经术髙世之逺见谋及亲之三釡蚤糊口于四方一昨遘祸不天痛枯鱼之衔索置身无地类穷猿之投林谬策足于词塲偶窜名于书局拜恩四易待次三秋讫无补于秋毫防已垂于素发加以秉性迂僻与世濶踈留滞天都未暇三书于宰相朅来乡校正期一识于荆州岂徒敛板以走下风庶获执经而趋文席潘令厌斗筲之役虽懐色养之违顔氏无箪瓢之忧盖得依归之所既发药其膏肓之疾复借重于布帛之言耳受心维日开月益怅遭逢之独晚故蹇薄之是宜岂期酸寒流落之踪曲致哀怜收拾之意兹盖伏遇某官人伦标的吾道主盟立心则和而平故虽防贱而接以诚意待人则轻以约于至愚陋而收其寸长不劳假借于先容雅欲振眀于公论顾未能执笔輙奨借其艺文有意读书谓愽渉于坟史是欲一顾而増价端非两喜之溢言岂独推挽以脱于冗贱之中又将诱掖以坚其问学之志傥容卒业庶防君子之归固将终身以圗国士之报
　　回贺枢使张少师启
　　伏审光膺鳯检进秉鸿枢释宣威疆埸之劳茂洪化经纶之业中权増气外境慑心恭以某官识洞古今望髙夷夏忠烈贯于金石勲业焕乎旂常上眷素隆志渴告猷于左右外庸既讫理难循次以褒升用正机衡诞敷纶綍庶尽摅于逺畧遂恊济于中兴川陆非遥莫预造门之列山林待尽尚须奠枕之期慙庆牍之未驰辱荣缄之先贶感铭之至敷叙奚殚
　　贺林提学启
　　窃审褒承帝渥就领使华董正师儒之聫振明庠序之教允符公论同极欢悰恭惟某官学极渊源文参经纬奋扬贤业光嗣家声早濶步于词林即横翔于英彀雍容学省夙倾衿佩之心留滞泮宫乆欝搢绅之望惟义所在与时偕行果协佥言寖基钜用星轺临遣虽暂寄于行台文陛对扬谅已膺于前席某猥縁寒陋特荷眷怜逖闻用之则行防欲喜而不寐山川悠逺益暌眉宇之瞻竿牍叙陈难极心旌之恋静言抃蹈实倍等夷
　　代贺提学孙宗博啓
　　茂膺宸渥出拥使华董正师儒之聫振眀庠序之教涓辰视事揭节宣风伏惟某官学造渊微行成矩矱早飞英于艺苑遂擢秀于词塲寖履亨涂允膺妙简谈经学省已模范于宗英将命使台繄表仪于乡秀谅令呉越之地追还邹鲁之风伫列隽功入登华贯某祗宣条教幸托芘辉望眉宇以非遥跂心旌而切抃
　　贺王右丞啓
　　伏审光奉宸恩褒陞右辖出圣神之独断符朝野之公言一札播闻多士交庆尝谓经逺者实本乎器识垂后者莫大乎文章寓量宏深于以临大节而不夺词章超迈用能扬伟绩之无前尝厯考其兼全盖絶无而仅有绛侯勃能任大事特病其少文公孙号为名儒或讥其多诈全才之士固不易得有道之时亦为难逢间自负其所长輙毎悲于不遇佐佑六经如韩愈未免流离度越诸子如扬雄终甘寂寞上方讲求乆逸永宁之计时乃登用协谋一徳之人宜有卓尔不羣之才庶防旷然大变其俗恭惟某官气钟英伟道极醇深硕学通乎九流懿徳备乎三俊絶世之器识汪乎万顷之陂华国之文章沛然三峡之水身既兼于数器防复际于千年自膺密勿之知浸发经纶之蕴便蕃三接清切九迁凤阁摛华复见坦明之制乌台执法共髙謇谔之风汲长孺之忠谓贲育不能夺董仲舒之道虽伊吕无以加亟召登于禁林继入承于密命发挥典册焜燿搢绅蔚矣邦家之光伟哉廊庙之具果由内相进辖中台盖将力振宏纲大眀清论上以告嘉猷于后下以施实徳于民若砺若舟即正鼎司之重如纶如綍伫闻廷告之颁某江湖孤踪口耳末学抗尘走俗自悲流落之余舐笔和鈆尚泥平生之好比窃名于英彀实借重于文衡缅懐赠衮之言妄起弹冠之志然而间闗一命荏苒再期谋生无负郭之资望禄有倚门之切自笑守株而待兎可谓迂愚念尝披雾而覩天实为幸防逖闻新命犹激懦衷雌霓连蜷故喜知音之误辱大钧坱圠端如播物之无遗恨阻川途之修莫预门阑之庆静言抃蹈倍越等夷
　　回贺知绍兴府孙尚书啓
　　伏以听尚书之履暂别宸廷懐太守之章复开盛府恭惟某官三朝耆硕多士宗师学贯九流而独探其精微文追两汉而犹髙于典册蚤以人望简于圣心直道而行柔莫甘于慕舌见防而作后何悔于噬脐自诡侯藩益隆天眷教条惟旧遗爱常新入境抗旌拥驩迎之竹马当宁侧席行趣召于锋车某久此周旋怅然离索褰裳濡足愧眀哲之髙风缓带轻裘想蕃宣之乐事方深庆羡遽辱缄縢感悚之私叙陈罔既
　　代贺应漕除直秘阁啓
　　伏审拜命帝宸登名册府増宠辉于使节动荣观于儒绅伏以某官禀姿粹眀应变通敏洊厯光华之寄益摅经济之才持飞挽之权邦储已羡纪将眀之效天眷有加膺王綍之褒崇登道山之清切是基持槖之选行奉赐环之荣某梓里备员久叨辉芘兰台寓直获附英游抃喜之诚名言罔喻
　　回李防政啓
　　久婴衰疾志在投闲忽徙便蕃辞不获命触热遵于逺道疾驱及于近郊顾惟旧学之荒唐加以颓龄之晼晚千岩万壑漫记于昔游十束三钟苐慙于虚受况帑廪一空之后仍边陲多垒之时宜有杰才以当重寄岂伊名壤可付陈人此盖恭遇某官敦大有容直方不挠暂去岩廊之邃犹倾海防之瞻博采众才隂借齿牙之论曲形髙谊首勤竿牍之私奬与过情词华溢目而某曩获闻令尹之政今复玷郑公之乡条教具存窃咏翦棠之戒风化所繋愿观防薤之规欣幸之私名言防既
　　书
　　代侯元功与宰执书
　　伏念攀附英游蚤辱金兰之好栖迟田亩遽兴露草之悲勉驻残魂力伸危悃某奋身寒苦遭世盛明晚误睿知叨陪政路奉身而退讫无横草之劳尸禄既盈巳积负芒之愧更防起废复俾承流败材难逭于人非丰屋复贻于鬼瞰乃婴疾苦以迫衰残疡发枯颅漫劳砭剂毒乗沴气遂逼膏肓念圣代之难逢望台闳而永隔懐恩莫报赍恨无穷尚勉须臾之留以通咫尺之问伏惟某官懋昭贤业光辅圣时调御至和永肩许国之谊维时极治用广格天之勲恩既浃于幽明感难忘于存殁神离形瘁气索词穷瞻望门墙无任依恋之至
　　荅晁公为显谟书
　　某顿首临海使君子幕显谟执事人至辱恵书一通并先生文集六十巻及杂论变骚等栁子厚所谓如入羣玉之府珪璋琮璜各有列位动心骇目喜可知也且欲求品题于固陋之一言以为重则执事不能无过也某童丱时喜读书缀文然絶无师承又少贫且弱不能裹粮重趼问道于四方毎闻先生长者之风则服膺而心师之自东坡先生主斯文之盟则闻先公与黄鲁直张文秦少游辈升堂入室分路扬镳蔚乎其扬袂炳乎其相辉毎文一出人快先睹某尝窥见一二而恨不与执鞭之役也毎念士生斯时获游东坡之门如取平于衡石质疑于龟筮收名定价万世不易借使后之君子问学词采人物之鉴出东坡右者欲加损毫末亦不可得已况如某之固陋而强聒一言不惟不韪之罪是惧亦安所措词哉来书乃谓扬子云著书使不遇谭君山则十三篇之作遂有酱瓿之厄某窃以为不然君子信道笃而自知明初不因人而轻重司马子长着史记蔵之名山副在京师以待后圣君子而雄固有言曰世不我知无害也后世复有子云必好之矣则子云之书脱不遇君山其遂冺灭而无传乎至于信道不笃而自知不明以得一人誉而喜一人毁而愠故左太冲赋三都以时人未之重也乃欲取决于皇甫谧之一言使不幸而谧见小异遂弃十年之功于一夫之目岂不谬哉所以王筠诵郊居赋仅得其音律而沈休文抚掌矜衒以幸知音之遇亦云陋矣先公信道笃自知明者也固不假人言为轻重少以文显初无子云一时之讥而有东坡器许之重阁下又欲増重于后人之一言不惟某所不敢举世亦莫之敢也某固以为执事不能无过也虽然厚意不可虚辱阁下所谓居上位则功业见于时在下位则文章垂于后信然君子处世必居一于斯二者矣达则行道穷则立言其志一也道行则有益于当时立言则有益于后世其为效亦一也故达者不以功业自多而穷者不以文章自少然后安于义命而无茍免幸得之心虽然逹则文章无闻穷则功业不着如日南而景北昼长而宵短天之赋与殆有定乎疑不得兼也先公名位屈于一时而文采表于万代岂乗除之理固如是乎然阁下既以文世其家矣方且力行先公之学而见之事业所以显扬先公照耀不朽者夫岂资于人哉阁下其勉之不宣某再拜
　　为外甥定婚书
　　合好所以继后兹重大伦纳采而复问名式严嘉礼占凤鸣而协吉贽鴈币以通勤伏承令侄女幼习妇规颇着言徳容功之美而某小侄某长闻义训粗免骄奢滛佚之邪猥缘葛之余敢卜丝萝之好矧惟自出久辱深恩如母存焉固托渭阳之义非吾耦也敢忘齐大之嫌
　　代荅书
　　事非人谋夙表刺眉之异理嫌自献或先坦腹之求念虽择对之有缘亦贵因亲而曲照伏承令侄知名有自居然裴氏之甥而某侄女防娘传业无人藐是中郎之女来从万里孑尔一身得吾宅相之贤托此宗盟之重玉台下聘绰着于风流荆帚赠行敢忘于训戒

　　钦定四库全书
　　毘陵集巻十二　　　　　宋　张守　撰
　　志铭
　　朝奉郎陆虞仲墓志铭
　　建炎三年春金人犯淮南余以史官扈属车南渡抵钱塘亡友陆虞仲之子景端与其仲过余泣且请曰不肖孤奉先君子之防至自京师既克葬而未有铭念先君子之友无厚于君者傥恵顾先君子之好施及不肖孤而赐之铭则景端死且不朽余方扈跸行在未果诺明年冬待罪政府景端请益坚念余与虞仲交久且笃哀其生不遇而死可悲也乃以其实书之公讳韶之虞仲其字也世为钱塘人曽大父滋以髙行闻仁宗朝拜本州文学赠宣教郎大父逢休不仕父申累赠中奉大夫公防孤鞠于大父器质严重如成人大父卒依诸父皆爱重之聪悟不凡甫冠举进士为榜首眀年擢第益刻意问学时誉籍甚调复州景陵尉次苏州常熟丞改宣教郎知开徳府卫南县稍厌吏役试教授中之除真定府海州教授讲説答问多自得之防学晚益粹发为文词温厚典雅试词学兼茂科复首中有防除书局官时宰相汨于势利蔑侮寒俊命久不下公恬不介意亦不为小屈或勉之则曰吾鬻技有司而幸中窃已愧矣天子有命寘之文字职而执政者不我与命也夫有直公于朝者宰相乃曰彼欲自致富贵耳久之除勑令所删定官未上防减员罢遂授公大晟府按协声律公亦无愠色或赋简兮讽公公曰为贫而仕岂曰能贤奚敢沽激为髙邪兼编集舒王遗文所检讨官防有诏裁罢在京冗局公敛板诣政事堂曰乐府有协律郎又置按协声律冗孰甚焉宜罢后果罢通判宣州且摄郡事数月精明岂弟吏民爱仰之漕臣有挟宰相亲党椎剥为奸利属邑迎意风靡无敢迕者时徽州新残蠲赋俾邻郡输秫以酿民方告病而徽偶能自办漕臣乃檄诸郡曰已取给他州矣当以应输见偿且转移之费斛追钱一千二百民益病之公率太守张公叔夜闻于朝宰相下其事漕司反劾奏夺一官益纵裒敛无所惮令民租以次色输十益六及贱估均籴追理积欠民不堪命一日至宣城公折之曰米之精麤斗校十许钱尔奈何欲十许钱取六升耶均籴本路唯以若干贯不以若干石盖朝廷不欲多取于民也今斗米二百而以半价售之不太伤民矣乎积欠尝蠲且多亡絶皆不可行漕臣怒诬奏公四罪寓家问中以闻得防冲替人皆寃之公自谓无愧不复辩由是人益知公时相既免除太常丞继擢监察御史未上以疾致仕而卒公端靖温厚不轻愠喜人有过失不以挂口燕居接下未尝妄戯笑见者必为之正容庄语谈经论文伦类该贯妙极理致所为诗文以意为主不事华靡所着五百余篇遭冦乱仅存其半贫而喜施家人或难之乃曰我贫不愈于彼耶使我毎有以予人亦复何幸至于亲故婚姻防祭不能办不待请而助之坐是虽禄仕二十年家无余赀与弟袭之友爱特厚妻俞氏封安人三男长即景端次景庄次景寛景端迪功郎二女尚防积官至朝奉郎赐绯衣银鱼宣和七年十一月二十七日卒于京师年止四十六景端防防菆于钱塘城外僧寺建炎元年八月陈通叛近寺皆焚而菆涂所在独不及人皆异之以其年十月十六日壬申于南山履泰乡之积庆原铭曰
　　天既生之而弗殖之才予之名而复抑之宜且有年而又啬之苍苍是非谁其识之
　　詹抃墓志铭
　　政和某年凿三山回大河复禹故道倚山为梁调京东西河北之民三路骚动役至再三而功未就数百县病之毗陵詹公成老知广济军之定陶下车未防适是役再举也乃慨然叹曰吾邑小而贫力竭而役未已厉民以茍禄非吾志也遂拂衣而去焉于时憸人欺君幸宠争立新竒之功以取胜至断千载不可力制之大河使由山径之蹊以人胜天逆理咈众羣小靡靡和附并为一谈公独以病民至于谢事呜呼贤矣夫公讳抃成老其字也詹氏周桓王属大夫家父之后曰强者仕吴为防稽太守曰俊者唐武徳中为云阳令子孙家金陵至公曽祖避乱始居于常遂为常州人曽祖仪祖泌考谊皆潜徳不仕考以公赠朝奉郎始朝奉饶于赀筑馆延客纵其子从贤士大夫游以至于贫不悔公防警悟与兄扬俱称乡里号二詹王补之王平甫相继主乡校皆赏异之甫冠举于开封俊誉晔然试礼部不中再举复报罢继丁从母内外艰不获试于有司者十年益刻意问学以功名自期卒于五试礼部策于庭授某府助教主饶之乐平簿黄州司理用荐者陞从事郎泛恩进文林郎就移衢之西安丞复用荐者改宣教郎知定陶以劳转通直郎遂以奉议郎致仕时方年六十有六后五年而卒实某年七月二十九日也公纯孝天至每言平生惟饮酒贻吾母忧终防因不复饮伯仲谋分异公曰先人之敝庐在其忍裂之西圃有小亭先人所游憩也幸而获居敢以湫隘为病伯氏许之凡别业他赀一不取由是益贫晏如也敏而强记读书才一过目尤邃于易方未仕也贤守令多以礼致公主学而士大夫率遣子弟从之其收科第登禁从者甚众最贤有声如邹公浩交游亦多名公卿陈公瓘俞公伟尤厚善尝欲同荐公于朝防二公罢黜乃已公卒流落不偶以死有识所深悲也公吏事强敏案牍经目则宿奸积弊无复隠情而卒处以平恕其在乐平郡守曹宣符延致郡下事多谘决时学法峻急公权狱官有胡润色者以传授就逮特未尝受赇公讯所传义则伸纸疾书所自为为人者凡十篇不少留思无一字抵牾公异之遂缓其狱卒防恩免其全防士类如此曽彦和守饶益器公遇以賔客终更率郡僚宴饯于郊门外州人荣之凡当涂贤部使者一见必改容加礼虽在州县不知尘埃趋走之劳也其调定陶故人在要路欲稍荐用之公曰定陶事简而俸优老而贫者幸也径归待次权盐官令县濒海狱多盐盗公稍寛其禁囹圄遂虚而课亦办邑人徳之既至定陶以三山之役归意决矣复防使者以度牒籴米数十万公谓使者曰山东朴鲁非江浙比俗不为僧道故寺观絶少而广济小垒止定陶一邑天宁一寺而籴数与诸州等且僧牒数百将安用之使者怒语颇侵公公辩诘不少阻退又叹曰是趣吾行章即上郡官挽留公不可曰某仕不如志禄不及养老通朝籍恩亦及泉壤矣而贫者吾所安也又将何求遂归稍葺故居开轩名曰友陶自为记大要谓与渊明之出处无愧云对亲旧置酒尽欢不问家有无公虽不饮客必径醉赋诗奕棋无虚日客退观书不置家人劳苦之则曰吾对书史如见故人道旧耳不以为病也寝疾且革处后事不乱命笔留语如释氏偈而絶娶邵氏封孺人贤能相其夫后公十一月亦卒子一必眀性资孝谨承顔不违克尽子职故公居贫而乐女二长适具云云早卒女不复再适次适张宏皆举进士孙男二恵迪允迪孙女二皆适仕族公气韵髙雅商畧古今言辩而理畅音吐清越聴者忘倦诗文敏赡有思致谈咲立成若借书于手至尺牍亦灿然可观文集五十巻易书二巻语説十巻蔵于家必眀以宣和三年九月二十四日乙酉公于晋陵县定安乡求仲村下城之原既十一年求志于某念从公游且久而公次婿某兄也知公为详敢辞铭铭曰三山之役违天防君吏规功利蠧国病民公独有云吾职抚字忍毒斯民趣办吾事挂冠神武如弃涕唾里居再闰郢唱絶和才豪气刚噤不获施老于下僚搢绅所悲有蔚其文有赫其名陵谷傥夷其考我铭
　　右通直郎曹君墓志铭
　　左朝散大夫通判饶州曹琏状其先叔父通直之行泣且诉于晋陵张某曰始琏之先伯父直讲公登嘉祐进士第学行名东南后进生无逺近负笈执经屦满户外时叔父羁丱侍坐窃听讲论问荅皆黙识不少遗直讲爱异之遂力学多闻议论有前辈风数试进士不合则刻意治生产业先大父晚致家事叔父谈笑处决悉得理合衣食滋殖治居第园馆延賔客无虚日公卿贵人时从之游振贫防孤不问多寡士缓急扣门有请必悉力赴之既去且贵达往往不复顾念而叔父絶口不道也秘阁修撰蒋公圆为布衣公两以女妻其子枢宻张公康国召与语竒之奏补假承务郎改官制授登仕郎宣和间浙西置水利司部使者闻其才挽为属既至见其谋画乖刺拂衣径归后果败事皆坐法而叔父独不预其识虑过人如此不见施用以没士大夫叹息之夷考其行应铭而琏之先兄珙昔尝为无锡令所窘移江隂捕之先兄时以母疾迎医他州琏具以诉令令迁怒并按追逮甚急赖叔营救乃免不肖琏报徳无日矣惟是忍死乞铭于当世闻人俾叔父之实不泯若琏得没于地戴面见先叔父庶乎其可也敢不死请念余与通直昧平生固辞琏继来请益勤又以余族父之命镌谕切至乃叙而铭之公讳础字润甫世居金陵上世避李氏乱徙江隂遂为其军人曽祖延训祖维正父文雅皆隠不仕公至建炎元年以其子球陞朝封承事郎致仕累封通直郎又以球转官回授赐绯衣银鱼以绍兴五年四月十七卒年七十五娶朱氏封安人先公而卒男三人长即球武翼郎前两浙路都巡检使次琚次瑶皆应进士举孙九人岠峄峒岩岱嵩冈二未名峄预乡贡以公防未赴礼部试七月壬辰于县之顺化乡黄山村从安人之域犹子琏贤业表于荐绅言可信不诬余既载其语且系以诗曰
　　维徳有基维学有师有蕴不施天维显思昌其本支黄山之陲纳石琢词万世是诒
　　左中奉大夫充秘阁修撰蒋公墓志铭
　　公讳圆字粹仲蒋氏系出周公至汉左卫司马员外郎散骑常侍郑领防稽郡子孙因家既阳公即其后也郑弟亭乡侯澄居义兴故礼部侍郎堂知枢密院之竒即其后也冠冕相属为毗陵右族公曽祖某祖某考某皆隠不仕考以公赠宣奉大夫母邱氏赠淑人初宣奉遣公就学年十五诵书史夜分不倦宣奉甞异之谓淑人曰他日必大吾门恨老人不及见云宣奉卧疾侍药糜不去侧有为人所不能者宣奉即世毁不胜防既冠问学词采日开月益隽誉籍甚邦人遣子弟师之常百数十辈毗陵故号多士凡四预荐书一为举首中元祐六年进士第调海州司理防军治狱明恕当死者必求生路所全活甚众迁润州丹徒令有能名夏不雨行路多暍死公凿井道傍九十有三人赖其恵或号蒋公泉曽丞相布买山于邑人邻者讼之曽为上邻法当得公直言之时蔡京用事怨于曽氏者不遗余力也谓公夺民田为曽氏地属漕臣刘何劾治甚急何面诘公公恬不为意敛板进曰与曽公无一日雅法当耳尔何怒语侵公公不少屈何即悔悟谓州曰丹徒奉法如此吾其可诬人以徼福耶遂反荐公时人两贤之丁内艰终防除提举在京外诸司文字用举者改宣徳郎知无为军无为县未赴改提举西京北路学事司属官知枢密院张公康国挽公为编修官公谢曰足不登公门姓名何自闻耶张公曰知公理曽氏田不为时相屈也修经武要畧等书成赐对上问天下所以安危公曰唐李珏尝谓文宗曰安危如人之身当四体平和必顺寒暑之节恃安自忽则疾患旋生朝廷无事宜省阙失从而补之则祸难不作今承平久愿陛下以珏之言为鉴上嗟美之擢开封府刑曹时京尹苛酷少恩公约其过而济之以寛吏民畏戢府中为之语曰不畏府尹杖但服刑曹笔尹亦徳之表公自代昭懐太后园陵防检顿逓桥道进官知鄂州陛辞上谕以荆湖多盗卿何以治之对曰唐崔郾尝治鄂谓土沃民剽杂以猺俗非威莫能服臣虽能薄敢不竭犬马力称器使敷奏悉称上意上谓辅臣蒋圆奏对有体议论可观武昌今得人矣至鄂以军食不继汹汹防变公慰抚之郡以无事明年辰沅溪洞黄安俊叛公以粮万斛饟二州遣兵援之贼平被赏辞不受终更知普州未行徙知濠州淮西大旱濠为甚公欲捐赋其僚惧漕臣之督过也噤不敢应公独衔以闻且乞蠲十之九会周武仲察访淮右凡州不以旱闻者劾治之得公状荐于朝勅书奨谕未防徙知沂州宋江啸聚亡命剽掠山东一路州县大震吏多避匿公独修战守之备以兵扼其冲贼不得逞祈哀假道公呒然阳应侦食尽督兵鏖击大破之余众北走防间卒投戈请降或请上其状公曰此郡将职也何功之有焉除开封少尹輙乘驿诣阙陛见赐对上问宋江事公敷奏始末益多其才时年已七十矣赞贰浩穰智力不少衰以治办闻被防鞫浙冦方腊毕赐三品服元夕从登楼上命中贵人以寳杯宣劝一府以为荣御笔除大卿翌日拜光禄卿以疾乞补郡遂除秘阁修撰知通州复以疾辞提举江州太平观嵗满再任素清俭归即故居人不堪其湫隘公裕如也子时欲极温清之奉稍易而新之公间与姻旧觞咏自娱终日夜无倦容子孙嵗时为夀极水陆甘毳无一日不满意优游八年士大夫荣之靖康间闻二圣防尘号仆防絶犹念太上皇眷知郁郁不得志疾寖革遂上章致仕尝戒子侄曰吾疾殆不起矣厯仕四朝逾四十年以亷约自将虽无余赀伏腊粗给慎勿嗜利玷吾清规一日趺坐属后事讫手加额上诵佛而逝首项坚直经宿不变非了了于生死之际其能尔邪实建炎四年七月十七日也享年八十有八积官至中奉大夫爵宜兴县开国男食邑三百户娶扶风马氏再娶丹阳葛氏皆有贤行先卒并赠令人子男二人时右从事郎将仕郎女孙女并嫁为士人妻孙男二人逢吉右廸功郎永吉登仕郎遗表恩及其外孙以其年九月二十六日祔于安乐山宣奉之域公姿醇茂不妄语笑始居穷约时抚四女弟如其子皆择配嫁之好学老不废巻为文有体要表章古今诗等二十巻蔵于家后五年门人邓侁状公行求铭于某念顷同里党不辞且考其实宜铭之曰
　　惟得也茂惟积也厚以衍其夀以大其后
　　枢密院检详文字鲁公墓志铭
　　左朝奉大夫枢密院检详文字鲁公詹卒季弟訔状公之出处行实治厯官夀而其尊奉议自檇李寓书南走三千里问铭于闽粤帅张某曰夀宁行负神明老失冢嗣悲不克自胜唯是詹之平生载訔状不诬得名世君子书之则老人死且瞑而詹不朽矣君其宠嘉之余念请之勤言之哀也敢不诺而铭诸公讳詹字巨山鲁氏伯禽之后望出扶风上世徙居秀之嘉兴今为海盐人曽祖延厚祖惟辩皆毓徳隠居父夀宁始遣子宦学以公封右奉议郎致仕公幼即警悟乡誉晔然束书逰太学中崇宁五年进士第授将仕郎扬州天长尉用荐者陞通仕郎以劳迁文林郎移苏州常熟丞邑事公摄令谈笑而办民爱吏戢豪右慹服郡人朱勔父子怙宠陵暴而祸福州县吏于嚬笑之间众皆媚承公独不为少屈延安帅赵公铨辟府仪曹以亲老辞归铨授亳州鄼令邑小讼简治行益髙七邑之诉寃狱滞讼者皆愿以属公部刺史交列其才凡十有四人故相张公商英枢密王公襄中书侯公防皆荐之俄丁内艰服除始改宣教郎拟知泰州海陵县未行监裁造院提举福建市舶舶司逺朝廷而多竒货吏鲜自洁商人亦困于侵牟公私两敝公检身律下一扫故习嵗入倍称防省提举官以漕司兼之估客挽留公遮道涕泣漕臣张穆以吏能自髙亦叹公规画之善还朝复论市舶费寡而利不赀官不可罢从之除提举两浙市舶寻迁福建转运判官建炎三年金人冦浙江眀年春车驾幸永嘉公慨然曰天子防尘既不能扞祸难防属车而职在转输宜具一日之积以佐调度乃同宪司裒一路经费之余得银八万两上之赐诏奬谕且召赴政事堂仍赐对诏谕今秋议大举器械未备已属卿缮治甲胄数千傥以时办当不次擢用公进曰陛下啓恢复之谋社稷大计也至缮治器械臣子当尽力不足烦圣虑退又白宰相曰修器甲易事耳利害有大者闽去朝廷逺守倅多罢老及自本路阙归吏部州县多权官茍媮蠧民皆害之大者于是得防易守倅数人还漕司已拟官七十余员一路便之寻上所造铠六千聫宸笔称善建州范汝为反怙险跳梁官军失利部使者多以招安为便朝廷因遣谢向陆棠抚之向棠自谓汝为故部曲也至则訹以美官防幸有功卒不得要领公累言向棠憸人养冦滋患愿别遣大将击之既而贼果炽向棠助为声势胁制州县建劒汀邵不逞辈和附蠭起卒遣大臣宣抚以神武军讨平之而向棠亦抵罪如公言寻以籴谷募海舟不扰而办除直秘阁公自以才结主知益展四体修职业知无不言上轸闽盗连年诏监司牧守条安辑抚绥消弭盗贼便民利物之计公上疏其畧曰盗贼滋多由招安之非防安辑抚绥在县令巡尉之得人便民利物乞悉罢行户以至发常平粟以平谷价减上供银以寛民力上顾谓大臣曰鲁詹所陈皆可行于是县令巡尉衰懦失职听易置而免行之利及天下矣他悉如所请考覈财赋未尝加横敛而用不乏至军兴或不免于率贷则约实费柅吏奸民不告病始建贼之张也朝廷遣贵将将万人入邵武驻兵不敢进邀取军须威震一路官吏局蹐趋命公曰本不相属何至尔邪公事止移牒遂大失将意而忌公者从媒孽之既而将陞制置使裒军食益急促公至军人为危骇公即往白事因曰朝廷倚制置办赋而邵武餽粮未至乏絶今饷道梗户知之乃责漕臣飞挽他州以取赢则某不敢爱死恐终非制置利耳将度不能屈改容谢之然公自是归志浩然卒以亲老求闲除主管临安府洞霄宫拂衣还家若将终焉未防大臣有荐者上亦简记召为度支员外郎凡三赐对言切事机不为甚髙不急之论既迁检详众谓自是用矣谒告归觐俄被疾致仕不数日卒实绍兴三年某月日也官止左朝奉大夫春秋五十二士大夫识不识皆叹息至于流涕公至孝仕稍逺庭闱则不能一日安职以故进取泊如也渊圣登极以所赐绯鱼回授其亲及谒告而归也曰一班一级不见其味当复匄闲以终老人意耳晚学佛有得病劣无一语及他事忍死之言拳拳于老人可悲也已公颀然秀整醇白寛厚言动有法度虽与孩稚语必尽诚信端人正士一见则契恱而憸巧贪鄙之流疾之如仇家饶于赀未始问出入而于公藏则稽较精详不容毫髪欺也喜读少陵诗以意笺释为文有理致所着诗十巻杂文二十巻奏议二巻吏役録三巻杜诗传注十八巻藏于家娶范氏故承事郎直秘阁致冲之女尚书左丞致虚之侄也贤能相其夫男一人可封捧公表贺上即位命以官女三人一先卒二尚幼卜以三年十二月丙申于湖州归安县至孝乡髙峯坞余既与公友善而余兄之子许妻公之子故得叙载其实而系以词曰
　　才周兮徳厐表粹温兮里方万不试兮一出玉垂虹兮兰芳入赞兮紫枢睇云霄兮翺翔朝凤仪兮帝庭暮鵩止兮君堂抱竒蕴兮弗施袭长夜之茫茫苕之水兮清写髙峯之坞兮君归坎石兮幽扉亘千载兮腾辉














　　钦定四库全书
　　毘陵集巻十三　　　　　宋　张守　撰
　　志铭
　　资政殿大学士左光禄大夫王公墓志铭
　　绍兴七年冬十月资政殿大学士左中奉大夫提举临安府洞霄宫王公以不起闻天子震悼辍视朝以左光禄大夫告第明年既塟其孤走毗陵奉吏部侍郎晏敦复状号且诉于某曰先公顷同御史府相继登政事堂先公平生惟夫子知之先公即世盛徳遗泽不絶如线不肖孤愳弗克负荷以没傥有词刻诸石惟夫子铭之余曰呜呼余其敢以不敏辞于是叙其世次官阀行实年夀卒塟而书之公讳绹字唐公系出辽西迁太原又徙河南至公五世祖秦正懿王审琦事艺祖以佐命功赐第京师遂为开封人髙祖承衍尚秦国贤肃太长主累官防国军节度使驸马都尉赠郑王谥恭肃于是为京师甲族曾祖世融内园副使赠太子太保祖克存都官郎中赠太傅考发宣徳郎赠太师宫师学行著称元祐中应贤良方正直言极諌科有进策十巻行于世尝上书论时政坐党锢防二十年公防敏悟始冠游太学试艺数占前列士誉籍甚崇寜五年赐上舍第授将仕郎和州含山尉易襄州光化尉除辟廱太学録辟廱正秩满再任迁博士仕两学十余年恬于进取未尝谒请权贵为身谋士论归重遂擢尚书礼部员外郎有吏代书文案为奸利公案获法当得赏公曰人被罪吾受赏安乎兼王府直讲赐对徽宗曰卿徳行素着宜为人师由是宣和初皇子出閤必以公兼讲席元年赐绯衣银鱼明年赐金紫拜国子司业迁秘书少监又明年为廷试详定官天子以得士为喜褒诏有举善以善知贤以贤之语擢起居郎试中书舍人宰相与公有旧尝遣客私于公要结为党助公不纳惟公事往见未尝辄请间也宰相不恱留掖垣四年而后迁给事中知宣和六年贡举蔡京复用事根排异巳者公畏之上章求去天子固留乃谕京曰如郭三益王绹之贤不可去朝廷谗不得入公终不自安复力请以徽猷阁待制提举西京嵩山崇福宫靖康中搜用耆旧起公知夀春府及境而溃兵至公呼首领谕遣之皆俯伏叩头云秋毫无所犯乡民有啸聚为盗者逼府城闻公至相语曰给事非秦王家耶王尝持中正节归镇有徳于我邦今其子孙来奈何犯之一夕遁去视事三日谒庙堂出城忽复溃兵宵集城下有司请易日公不听启闗则兵露刃立从者惧公沛然如平时叱驭而行众有宣言者曰此雍丘王给事也挥众就列听命盖公尝居雍丘邑人识之其世徳纯诚驯伏强暴如此金人冦亳社夀春城恶岌岌不自保士民相邀引避公留家城中不为动众恃以安今天子即位覃恩犒军郡帑空乏不能办众汹汹防变时有经制使寄帛十万有余莫敢輙用公命给之众遂定即上章自劾朝廷置不问再除给事中自宋都扈跸至维扬迁礼部侍郎兼权直学士院天子初诏取进士命公条上所当行者公因论经义兼用注防不当专王氏之説学者以为然兼侍讲拜御史中丞不务矫激亦无所阿徇近侍有超转使额者引旧制论列时相遣客讽击其所憎公曰中执法天子耳目可属以私耶相恶之除工部尚书虽迁实夺之权建炎己酉嵗金人渡河逺近惊惧以为必犯行在所公率二三从臣对便殿陈迎击退保之策得防诣政事堂与大臣议宰相曰诸公之言三尺之童皆能及之不听卒破淮南遂致南渡公仓卒扈驾不复至其家储宫初建以公为资政殿学士权太子太傅未防元懿太子薨公惶恐上防曰臣为傅无状故事当免不报即拜中奉大夫参知政事兼御营副使盖天子欲大用久矣移跸建康遣大臣宣抚川陜公奏川陜重地不可专任宜求同心同徳之臣协赞之虽不行士大夫以公言为然其后大臣以专命被罪亦颇悔不以命副为请也始上践阼太学生陈东言事忤权臣被诛上自建康幸临安至镇江公言东以忠死此其乡里也于是赐金其家而官其子退语人曰乃知东死非上意上幸防稽韩世忠邀金人归骑于扬子江公议遣兵与世忠夹击虽格不行士论韪之在位防年稍厌机务上章求罢遂除资政殿大学士提举醴泉观兼侍读公虽得请上眷不衰尝于讲筵御书霖雨思贤佐丹青忆老臣之句于扇以赐公又尝遣帯御器械辛永宗至私第宣示御制徐熙落墨梅花诗命公和进俾书于画巻及扈跸还临安请外逾力上面谕曰卿潜藩旧僚岂宜逺去抗章不巳改提举临安府洞霄宫还居防稽未防就除知绍兴府兼浙东路安抚使专务徳化民不忍欺艰难以来乡校隳圯上丁释奠顾瞻而叹曰斯吾责也乃捐俸葺之斋馆一新多士坌集积次淮南军衣绢及禁军阙额钱粮数猥多朝廷责偿甚急公度无以办即疏以闻且移书宰相曰寜以偿次不足获谴不欲以违诏剥下被罪也浙东地震诏求直言复申言之寻求奉祠复提举临安府洞霄宫徙居吴门虽闲退犹以国事为念应诏上民间及边防利害十数条优诏褒答曰有臣如此朕复何忧公自登侍从至政府于时得失多所建明章既上必焚藁故世莫得知晚喜佛书颇契宗防寝疾家人命医且灼艾公曰时至便行留连无益至革不乱以十月九日薨于平江府昆山之僧舍前二日命笔书戊戌字示左右乃属纩之日也享年六十有四爵至清源郡国侯食邑至一千一百户食实封一百户娶髙氏赠广陵郡夫人再娶强氏封建康郡夫人子陔右奉议郎前通判严州孙男三人晞髙晞曽皆右承务郎晞祖未仕孙女二人尚幼以八年五月一日塟于湖州乌程县永新乡永定里公天资醇厚不事矜饰行巳恭待人恕好贤下士与人语亹亹无倦人一言善则手自记録族既众大南渡以来往往流散失所公存抚赒防曲尽人意婚姻防塟皆身任之官未仕者数人每以禄不洎亲为恨衣食裁取温饱服用简朴虽位通显退然如寒儒处一室惟书帙纵横无一种长物牎几萧然不异在学校时人不堪公晏如也博涉强记议论有根据属文该赡落笔有至数千言不衰极师儒翰墨之选人不以为过也有内外制四十巻进读事实五巻论语解三十巻孝经解五巻羣史编八十巻又掇取佛书宻议号内典略録一百巻藏于家铭曰
　　王氏之先植徳储庆接武两王开国秦郑本支硕茂冠冕蝉聨笃生醇儒有光于前学以发身诚以悟主出入三朝不茹不吐晚始大用翊襄政经言必蹈义善不近名进退有余始卒无玷钟鼎山林孰赢孰欠俯仰一室左图右书人或病之公则晏如忘筌佛乘脱屣世故临絶之言不疑不怖卜宅苕溪山苍水清勒铭弗谖万世之寜
　　徽猷阁待制赠左正议大夫陈公墓志铭
　　公讳戬字冲休建州松溪人保寜军节度掌书记传正之孙赠奉议郎希正之子也母叶氏归寜外祖朝议公夜梦朱衣吏导金章紫绶者入谒旦而生公少英迈不羣崇寜初贡于太学中乙科授懐州司理治狱平允郡太守贤之事多资决属县得盗上之州狱公察见其寃而尉挟姻党之贵私请于公公正色曰杀无罪以希赏安乎遂释之人益知其贤有防跨大河系桥以便北使公私病之守以访公公曰两朝通聘问百年未尝以无桥为病是必小人贪功幸赏然州县论之必以为避事也第饬有司寛期防以须必有指其失者巳而两河之民诉于朝役遂寝其料事明审如此除巩州教授时童贯宣抚五路气焰赫然方借宠贤徳以取名然小迕意则祸辱随之部使者荐公于贯公称病不出或勉公一往见以逺祸公曰内侍怙宠市权吾所切齿也忍复见其面耶朝廷闻而嘉之移处州教授未至除国子博士改宣教郎连丁内外艰终防还朝权诸王府记室事上潜邸上践尊极进官四等除虞部员外郎寻除监察御史车驾幸浙江前将军范琼扞金无功剽残郡邑拥兵上流裵徊观衅朝廷以为忧公上防请诣琼趣使入觐从之单车至豫章径造其垒琼整兵列防而后见屠剥人以惧公公神观自若徐曰盛衰治乱何代无之汉唐亦皆中兴况圣主勇智度越前代而又宵旰圗治注意将相将军宜戮力济难以遗泽于子孙垂名于竹帛召命之至当效郭汾阳朝闻命夕引道也琼犹犹豫不决公复曰将军不见苖传刘正彦乎称兵叛逆不旋踵而败愿将军熟计之琼翻然改容具朝服北向谢恩亟趋行阙公入对上劳问喜甚曰潜邸旧僚行擢用矣进官除户部员外郎未防拜太常少卿金人犯浙江扈跸之永嘉上疏论事无所回隐其畧以为兵将用命则寡可以敌众不用命则多适以致败今之握兵柄秉旄钺非阘茸即跋扈也国之典刑不能加之将将之威令不能施之军宜申严纪律使进退左右惟命之从则敌可破也又谓守令非人或贿赂败官或庸懦失职或贪功生事汉宣帝每拜刺史守相輙亲见问有名实不相应必知其所以然唐太宗于都督刺史皆临轩册授后不复册犹受命日对便殿本朝守土之臣得召见者七十有三州绍圣初节镇守臣并赐对外除者必先入觐而后之官愿令节镇守臣除罢皆引对上嘉纳除徽猷阁待制兼侍讲每入侍必从容进説尝谓艰危之时宜循名责实以兴治功论东晋之失以讥切时病所上防无虑千百言赐告展省还朝除给事中益感激论事知无不言除授失当多所论駮士论浩然归重时诸将握重兵有尾大之势公论古今兵制以谓御营兵分诸将在某将则曰某将兵不复知有天子朝廷宜稍损益其制于是创号神武五军始为天子之兵矣又论齐威晋文汉髙光武皆身当矢石以集大勲愿陛下躬耀神武收功马上则将士贾勇而强敌知惧后上疏论五失其一谓执政尚寛厚示大体务姑息其二谓宠任将臣轻授之柄遂使冐功邀赏怙宠市恩至谓本兵大臣出其门下其三谓台谏顾望朝廷交结权幸毛举细务以塞责其四谓郡守监司身自犯法岂能律奸其五谓内侍之权渐盛附结将帅凟纪纲恐临安之变生于不测上叹奬其言有诏台谏侍从陈保民弭盗遏敌生财四事公上防其畧谓省徭薄赋敦本厚生为保民之道用光武策听盗自相纠摘以追捕多少为守令殿最为弭盗之术占上流据形势为遏敌之策躬俭节用量入为出斥内库之藏以归太府为生财之计上纳用之菆奉隆祐太后有司费出无节公上防谓陛下念太后保佑之劳社稷之勲务极追崇而有司观望辄因权宜菆奉而援异时园陵之制典礼失当中外窃疑他日归祔泰陵将复用何礼耶内有都大监领以阉寺为之而提防按行之属复异其名外有总防使司以大臣为之而顿递修奉之类各设其所辟置官吏増加俸给赐予宴犒数亦不赀至谓防稽之山无可采而欲取他山之石厢禁之卒不足用而欲调诸郡之夫并縁为奸骚动州县又况梓宫仅取周身明器止用鈆锡而有司夸侈如此岂不违太后慈俭之遗训而失陛下崇奉之本意乎由是菆宫一切镌省论辛道宗不当除副都承防编修官王铚不当改官又论诸将造政事堂与大臣狎昵紊乱朝纲恐缓急不为用于是枢臣上章待罪诸将亦岌岌不自安人颇为公危之公曰论事职也获谴宜矣天子知公之忠公亦力请宫祠而弗之许也遂除寳文阁待制知处州慰遣加渥至则守法奉公政尚简易吏民畏爱之时苦亢旱下车而霑足人以为随车雨云移守四明民遮道借留防不得去四明新残屯兵防海道异时郡守畏懦姑息犒赐无度嵗入不能继而兵益骄公私忧危公至裁定多寡之数久近之节将士有过失一切以法从事于是军政立而民始安身虽在外而政事得失宻防论之大臣颇不恱而公恬不恤也久之以建州数被盗姻族散徙力丐就闲上乃移公守泉州以便其私既至锄奸发伏豪右惕息泉自军兴嵗入不足以供军费赋入而加五六贪吏乘时虐取而民不堪命公止收十一为防雀之耗经理闗市而收其赢总覈盈虚而节其费亦不至乏事防范忠肆窃松溪妻令人悸卒闻讣痛悼复累章求外祠遂提举建州武夷山冲佑观触热还乡感疾致仕卒于建州之水南僧舍乃绍兴三年六月十日也享年五十三积官至左朝议大夫疾革自草遗表以闻上嗟悼赠左通奉大夫娶吴氏封令人二子鼎右承务郎次鼐举进士三女长适右承务郎监潭州南岳庙任寳臣余尚防公资纯孝承顔不违曲尽子职间逺去庭帏未尝废甘脆之奉居防不践户庭赴急难赒匮乏惟恐后俸入分姻旧不为后日毫髪计留也人有饷予辄却不受闺门雍睦内外无间言季兄早世抚其孤犹巳子孀妹百指携挈于官下复推赀产予之胷次旷逹接人恂恂不与物忤至立朝则慷慨尽言毅然不可夺也然夀仅逾半百未究才具而赍志以没可哀也已诸孤以五年正月丙午塟于建安县崇圣院之山下吴氏附焉邦人李公彦叙公爵里行实请铭余顷长御史公寔为僚余备位二府而公又进用于时知之为详敢辞铭曰
　　治极而溢政柄失授伊优在堂孤雄束咮皇纲失纽万目随弛夭矫横鹜祸越古始睿明中兴搜揽遗直寝馈鉴甘腴药石矫矫陈公逮事潜藩骞翔禁途克昌其言罔避权嬖忠而能力连章累牍展尽丹赤连牧三州风绩有闻胡不永年究其经纶佳城同穴公安于归惟公不忘斯铭不欺
　　太孺人时氏墓志铭
　　太孺人时氏故赠承事郎嘉兴陈公献臣之妻监察御史确之母也年十八而归聪敏絶人遇事迎解奉姑周氏恭以勤待姻族无亲防莫不满意御下严而有恩婢妾慰且懐阃内肃如也经理生产业不避寒暑承事防于医务以药石济人而家事置不问姑且老于是喜曰自吾妇入门吾心泰然矣太孺人躬菲约辛苦以助成其家然好施予虽服用物视人有欲得之色则不小靳也箧中常萧然归十有七年而防姑又三十有三年而承事下世既专内外斩斩一如姑与承事无恙时晚年事付诸妇有不能决必资太孺人一言而定众皆叹其不及遇胜日必修具命家人访佳山水以自适诸子环侍笑语弥日不倦清尚之趣殆不类女子云御史通朝籍遇宗祀恩以绍兴五年二月受封而其年十二月二十日无疾而卒享年八十有二明年正月十有七日塟于嘉兴象贤乡深叶村之原祔承事之墓子男八人长未名卒次公明公晙法昭为浮屠氏公旸公晦公曜而确其防也惟公旸公晦确奉大事余皆先太孺人而卒女四人长适陆璋次吴尧佐次杨汝霖长与季亦先卒仲女早寡不再嫁孙男二十一人女十有九人巳嫁者七人曾孙男十人女四人承事天质醇厚业医而不利其赀乡人称长者先娶马氏早卒壮未立嗣再娶太孺人而毓衍如此尝谓承事曰自入君家资用粗饶羣儿戢戢他日所乏者非货也况君以医活人多隂功其后必大恐不当仅仍故业承事曰是吾心也始命确从师读书于是弱冠取科第起家而学行词藻为时闻人擢监察御史引疾请外提防江南东路刑狱余皆修饬有立兄弟孝友诸孙亦彬彬知文艺族大而睦中外无间言里闾有鬭儿者其父母必呵之曰汝不愧陈氏家儿耶太孺人素无疾嵗时子孙上夀防衣盈庭长防序列膳羞丰甘慈顔怿舒御史亦不乐逺宦多从诸昆侍左右夀祉康乐世亦鲜其比矣曾祖供备库副使祖亷左侍禁父允不仕世为安陆着姓父从侍禁至淮南生太孺人于真州遂为扬子人考其行应铭而御史顷官余里中从余守越复在幕府知之为详以状请铭其可辞铭曰
　　孰妇非顺鲜正而义孰母非慈鲜贤而智夫人有家为世才妇亦既有子为世令母其徳弗愆惟家之肥嶷嶷御史一鹗骞飞孙曾环傍兰玉茂蔚既夀而康逝不以疾惟公隂徳啓其庆源卜邻起家以成其天表于乡闾备福全美凿铭幽堂以信彤史
　　宋故孺人邵氏墓志铭
　　奉议郎致仕詹公成老卒之明年妻孺人邵氏亦卒既塟十有一年孤来泣且诉于余曰必明不天并失怙恃窀穸卒事久而未铭大惧先君子先夫人之事实冺絶于不肖孤之手重不肖孤之罪敢以死请余曰某从先公防且亲巳志公墓矣于夫人敢辞乃为之言曰邵氏其先吴兴人干符中右补阙安石以吴兴卑垫徙常之宜兴曾祖灵甫祖藏父宗回皆隠居不仕孺人钟爱于父母不轻以予人公方英妙乡誉籍甚贵人右族争以女归之公不为意独以邵氏女贤有闻又羣从光刚如叶相继登进士第学行著称因愿交焉二家始平章各意满即以配孺人天姿静淑入门事尊章曲尽恭顺接姻族恩意周洽中外贺曰詹氏得贤妇矣嵗时祭其先必亲临脩具四女侄抚如巳出谆谆诲以女工妇道女懐其慈以母事之识虑精敏遇事迎解公临官有疑或谋之孺人则从容指説悉中理宜自奉菲约不喜华靡诵佛书日不辍夜讽秘呪施饿鬼食风雨疾病不渝也数有异应自书观音偈心念不空过五字于经行坐卧之地人初莫能晓及感防疾夜分索粥已兴坐斥遣妇婢曰吾欲少憩遂枕臂侧卧而逝当盛夏肤理如生异香袭人皆以为好善奉佛之证云实宣和三年六月十七日也享年若干一男即必明二女适具云张宏皆进士云先卒孙男恵迪允迪孙女适张庭榦蒋天友孺人至孝居家事亲先意顺适既归詹氏安问一月不至则忧见顔间逮从公宦游去庭闱益逺寝食不自安髪为尽白父母殁屏荤茹苦日常七八以终其身平生容色庄重不妄语笑闻人之善若出诸巳至过恶絶口不言捄急难济贫乏竭力勿少靳故死之日囊无余赀必明以其年九月二十日与公合塟于晋陵县定安乡求仲村下城之原铭曰
　　处而孝归而正字而慈信上下睦内外具壸仪蜕百骸反真宅契圆机播清芬诏有永铭斯垂
　　墓表
　　从仕郎临安府钱塘县令赠宣教郎朱君墓表
　　建炎三年冬金人犯钱塘县令朱君死上嘉其节赠宣教郎而官其二子明年孤大亷等奉其防塟于湖州安吉县安福乡之郎湾后十有三年大亷以行实状泣诉于毗陵张某曰先君子之死节太史氏必不没其实矣惟是塟逾一纪而无铭学行志业与夫死事之始末未及知之不肖孤夙夜是惧宜得当世闻人表于墓敢请余曰先君余友也将何以辞遂以状证所闻而书之呜呼金人初犯中原大将握重兵者往往闻风而靡矣州县吏或引避或迎降无复施一矢出一语以抗者方其越天堑犯建业蹂桐川而窥临安也君乃慨然请于郡太守曰敌逼境宜戍千秋独松二岭以扼其喉徐定守御之计守嘻笑曰吾城可保吾人可战否乎君变色曰如公言十万户赤子可若何或谓此戍江溃卒耳非金人也愿得半纸书往谕之不然当缓颊以欵敌使杭民为逃死计则某死亦其所也守愧其言许之于是檄钱塘仁和捕盗官率弓手土军即日就道同僚或劝止之君曰此书生报国之日也策马不反顾行二十里而遇敌始知为金人犹驱部曲以进矢集如雨我兵溃君两中流矢不能骑左右掖至天竺山而乡民有识君者曰吾邑大夫也舆致于西溪敌人四略君裹创率里社以短兵邀击再至再却卒遇害实十二月十九日也呜呼君之死可谓知所处矣君讳跸字子美姓朱氏世为安吉人朱氏出自曹姓颛帝之后周封其苖裔曹挟于邾为鲁附庸春秋后八世为楚所灭子孙去邑为朱氏世居沛国自质子禹坐党锢诛子孙有避难丹阳者三国时故鄣人治辅吴有功封毘陵侯后徙封故鄣今安吉即其地也至今烝尝于安吉而朱氏为大族君曾祖而上隠于农大父璘始起家为池州青阳尉父南强从仕郎知越州上虞县始髙祖某有智识尝自谓其后必大稍遣子孙宦学于是诸父从兄及从事继踵登进士科然皆仕不逹君少有大志力学思自奋厉以亢其宗亦累举始中政和上舍第授兴国军教授除辟雝録出为河东提举学事司主管文字三舍法罢去河南教授陞从事郎丁内艰卒防除河东云中府路经畧安抚司准备差遣改荆湖南路转运司主管文字易京西皆不行防金人大入京师戒严天子命吏部侍郎王蕃为京畿制置司挽君寘幕府突未黔敌薄城下蕃逃襄阳坐罢君籍制置司金帛告敇等亟上之且为蕃申理人皆贤之上即位驻跸维扬近臣荐其才召赴行在所除太学録君每叹主忧臣辱之时欲効尺寸报国不乐为校官匄使金国防遣宇文虚中报闻余为殿中侍御史被防抚谕京师遂挽君偕行时道梗公欣然戒途间闗贼盗兵戈中相与为存亡抵京师则金人渡大河破滑台都城昼闭君畧无悔惧意还朝复除太学正甫半月而敌骑至矣大驾南渡朝廷稍欲用之而君诣政事堂曰县令近民类非才而民被害愿得一邑自试遂除钱塘令治行有闻上自建康幸吴越吕丞相诸公荐对余因论前日抚谕属官之劳故事当得赏有防转一官皆未及行而金人南渡矣死年才五十有一绍兴改元四月壬午穿其妻史氏墓而合塟焉三娶先史氏次沈氏后贾氏四男大亷右廸功郎监衢州都税务孝亷右修职郎镇江府司理防军士亷思防皆从学三女长适右丞直郎台州黄岩县丞潘莘次右丞直郎添差台州司户金安雅次进士练纪二孙男尚防君资孝友从事及兄疾衣不解帯尝徒走数百里访医于他郡事继母吕氏如嫡居家和训子严乡党急难无亲踈身任其事少以功名自期遭时艰难忧国如饥渴而志不少伸以死命也夫
　　神道碑
　　宋故赠太子少师刘公神道碑
　　资政殿学士权同知三省枢宻院事刘公自贑上走使数千里状其先宫师之行寓书于某曰珏不天逮事先君子之日浅不肖孤无以显扬明徳之懿忝以遭遇三朝躐登侍从既又视秩二府数幸以恩追贲于九原品二位矣法得立墓隧之碑而纪实刻词未有所托君其宠嘉之庻防侈上恩表先懿薄不肖孤之罪敢以泣请某窃自念宫师之殁谏议大夫陈公瓘志其墓矣谏议一时伟人片言之重固巳发幽光垂不朽寜复假宠于不腆之文乎敢辞既而请益笃不获命则叙而书之曰公讳定国字平仲世为湖州长兴人曽祖文奎不仕祖承福赠太子少保父涉赠太子少傅母陈氏赠齐安郡夫人公防警敏读书缀文不烦督厉日开月益授诗书易于安定先生胡公瑗初名传既壮则有安定国家之意出应进士科改今名一举于开封府再举于太学既不遇退益刻砺未尝一日去书不观自司马迁班固范蔚宗等厯代史韩杜诗文皆成诵以至百家之言如医经地志各究大指文辞雅健诗句尤清美所交皆名人魁士时誉翕然桐川太守胡公戣孙公觉皆以礼致公主乡校后学师仰之元丰末以五试礼部荣于庭泰陵初政大臣欲稍更熙寜元丰舍法而迎合者不计利病欲尽变乃巳公独极论利病因革数十条皆切于事情人称诵之授某官调通判司户参军率职不懈嵗饥郡守廪饿者公主给予检柅吏蠧拊摩罢羸人蒙寔恵后指公谓曰生我者父母活我者公也泰州濒海嵗苦旱议创函管引水公私持异议不决部使者以委公公即究知利害所在置三十余所迄今便之凡职所当为不择剧易也一时钜公交荐其才工部侍郎贾公易尤知爱之工部在言路得公所条时政十事以闻时论称善元祐五年七月感疾一日置酒防同僚惨然有惜别意呼子丕畺珏属后事且勉以立身大义无一语乱卒于官乃二十二日乙酉也享年五十有五囊无余赀同僚共赙之畺辞不受曰义不伤先人名明年三月甲申塟于其县之尚吴乡赭山少傅茔南百歩娶严氏妇道母仪着闻姻党间先公十年而卒始塟齐安之墓左后举以祔公兆子男五人丕至畺游太学生赠承事郎噩早世畺廸功郎主管潭州南岳庙珏资政殿学士朝散大夫权同知三省枢宻院一女未嫁而亡孙男九人唐賔唐叟年唐俊唐牧唐稽唐举唐任唐暨唐賔通直郎唐稽承务郎唐叟年早世孙女四人曾孙男四人曾孙女一人珏尤以学行忠信表于搢绅出入三朝备着贤业公殁之二十六年而珏为国子博士以郊祀恩赠宣义郎继歴台察郎省累赠公至通议大夫又除龙图阁直学士赠通奉大夫除吏部尚书赠正义大夫建炎三年金人内侵天子廵吴越分百司之事于洪州置三省枢宻院以总焉上亲擢珏今职仍御宸翰赐之俾视一府于是赠公太子少师而严氏为新兴郡夫人公天资孝友少傅卧病且久公方成童侍疾不解帯者逾年少傅薨号毁如成人庐墓左终其防少傅藏书万巻创横经堂于家圃凡三从子弟皆肄业焉公即堂南建善继堂掇古贤遗事可以训者笔于屋壁一时闻人赋诗自丞相公布而下凡三十余篇公尚气节人有过必靣折之至其屈抑力为伸救赈恤贫匮赴人之急惟恐后友人霍孝光死京师公挈其柩以归左班殿直李演卒于通州官下三司副使陈经之女弟归顔氏而亡公皆为收瘗如礼凡亲故贫不能嫁娶防塟者公身任其事力不能及则率同志助成之至其持身则防介有守不妄取予浮屠慧通者尝为乡豪所诬防坐法公为直之浮屠夜携白金谢公公惊曰我以义免汝于难何遽辄汚我耶浮屠愧谢而去每称慕范希文义庄之美意命诸子曰他日有余力必为之今畺珏市田给三族葢公之志也公挟才具既不克施用虽家居常以利物为急邑有平辽尚吴二渎及李氏埭湮圯不修邑多水患公率乡党浚筑又为石梁以便往来邑人徳之号刘公桥始公兄弟起家唯仲兄早世余皆登科季兄挥弟谊尤以学问文采显于时公独不遇而死然有刘公载张公舜民沈公括等哀挽之词有陈公之碑以纪其平生而资政又以徳业赞建炎之政则公之不遇而死固有以示后世矣某宣和中尝与资政同为御史至建炎又同为侍从尝叹服资政之贤而知其所自故书公之实且系以诗曰
　　身窘一世以仕则丰仕困下僚以徳则隆既阏其志且啬之夀天积善庆以大厥后根植既固枝榦茂硕是姒之贤翊赞艰棘骞翔华涂亦既显扬累恩追荣有晔其光东宫之师登秩二品琢词大隧用诏亿稔
  </div>
  <div class="pagination">
   <a href="毘陵集（宋张守）_page8.html">
    上一页
   </a>
   <span>
    ...
   </span>
   <a href="毘陵集（宋张守）_page4.html">
    4
   </a>
   <a href="毘陵集（宋张守）_page5.html">
    5
   </a>
   <a href="毘陵集（宋张守）_page6.html">
    6
   </a>
   <a href="毘陵集（宋张守）_page7.html">
    7
   </a>
   <a href="毘陵集（宋张守）_page8.html">
    8
   </a>
   <span class="current-page">
    9
   </span>
   <a href="毘陵集（宋张守）_page10.html">
    10
   </a>
   <a href="毘陵集（宋张守）_page11.html">
    11
   </a>
   <a href="毘陵集（宋张守）_page12.html">
    12
   </a>
   <a href="毘陵集（宋张守）_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
