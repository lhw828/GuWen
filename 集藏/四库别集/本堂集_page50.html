<!DOCTYPE html>
<html>
<head>
    <meta charset="UTF-8">
    <title>本堂集 - 第 50 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本堂集 - 第 50 页/共 53 页</h1>
    <div class="content">　　钦定四库全书
　　本堂集巻八十七
　　宋　陈着　撰
　　原阙












　　钦定四库全书
　　本堂集巻八十八
　　宋　陈着　撰
　　祭文
　　祭姊夫童庆纯文
　　维年月日眷弟陈某谨以清酌庶羞之奠致祭于故处士童庆纯姊夫之灵曰吁嗟乎君而死葬日且薄矣【阙】毋端平三禩而我先君游二千里我罹斯艰哭不能起君心念我谓家可弃爰挈其孥提囊负笥其来仆仆甚劳弗弛六年之久弗堕初志昔我有庐受齧于水毋时未病材料图徙中道而病病死谁理君伤而筹鸠集其事维纲维纪维我之姊维奔维走维君子女栋宇斯成风雨攸芘我时孤居独学无侣君方携子于泮之涘我思游从君曰来止灯火饮食劳以休尔爱之至也教之则备何子何我以一等视昔我先君为我择配必儒之门匪儒则置君亲执柯媒以契是凤凰归占君之犹子之子于归执我罍篚匪徳于私先君之慰吁嗟乎世之人知爱其子孰知其他知营其居孰知其余子当爱育及人者谁子当婚娶孰人之顾有义于一孰备于四君之于我四义则备我昔父母以子妻君谓君为义我防已闻始惟闻之乃终身之举此四义凡百可知我意君夀与君周旋年仅六十云胡不天君之二男是书是赖君之二女亦既长大男何可期女当有归我姊既老我分相宜不曰不才厥惟志哉言有穷也有无穷哀乃复哀之以词曰桂酒兮芳馨殽核旅兮进退逡逡君之去兮何之歆我奠兮尚来归归来归来兮恍犹见而终非懐义我之深兮耿欲报之无期涕疾下而淋衣兮伫吞声而回思人之生而固有死兮嗟无憾其几希独青春而不覊兮九万里而风飞驾重湖而沂西江兮鸥鹭狎而忘机清淮汹其拍枕兮浙水之东西冉冉其告奠兮惊志凄凄回问田园而失笑兮眷丘陇而欷歔子参差以读书赍此志而何为慨雪堂之风流兮规一室而与之名纷万象之过箭兮倒壶觞而独清生死寄之醒醉兮孰死而孰生迨其死之不复兮乃知其醉不复醒翕忽而飘荡兮固不自知夫前日之有形奈【阙】彼南山与亭亭
　　祭呉隠耕文
　　世降俗衰如君者希君有四善我能言之今人有室私财必殖君之干蛊绳墨如尺今人弟兄易以私争君之爱弟终始真情今人处俗缪敬为睦君于族人以直为独今人友朋聚散云萍君之相与一义死生君之四善知之者鲜惟我独知以久交见昔我束书寓君燕余坐阅七年情亲意孚我有大事君为经理我纎我悉君与忧止花亭月廊风檐当醉歌剧谈握手连牀有如此者何可忘也谓君长年年亦我假往来追寻白首家林此志未谐君疾已侵病日深矣终以不起彼苍者天胡夺之急昔君死时我亦不知今君之葬亦知其期昔留于县莫哭其敛今又留城莫临其窆我岂欲然动以事牵此身则留此心则前永诀之语冩而西去嵗暮来归归哭其墓尚享
　　祭童氏姊丈
　　维景定四年嵗次癸亥十月戊申朔越二十有三日庚午弟廸功郎持差监提领江淮盐茶所芜湖茶局兼准备差遣陈某敢昭告于亡姊陈氏再十九夫人之灵呜呼吾忍哭吾姊之讣耶十嵗而哭兄有十五而哭次姊独吾姊见吾五十嵗今又哭之矣吾丧父母吾两娶妻吾为贫奔走出入扶持之经纪之劳苦抚摩之有吾姊也及吾侥幸一官驰逐寸禄岂不欲奉吾姊而行而庐陵而【阙】　而当涂皆去乡阻逺而吾姊且日以衰不可逺出犹谓自今谋阙浙东舟樯所便虽甚衰亦可迎侍天乎吾志未遂吾姊已病矣夏五郑明回谓甚革吾甚忧孟秋得便中书则谓病少间吾又喜至九月十五陈用回乃以讣告呜呼吾忍哭吾姊之讣乎兄弟姊妺四人今独吾未死吾年已至此且衰而病吾在世尚有几年死而有知相见固自不逺未死之前未见之心尚能以言宣哉况其在千里之外哉谨告
　　祭前湖南安抚赵徳脩检讨文【名必普号用拙宁国人】
　　呜呼吾公而止斯耶天乎莫赎我心之悲闻公之讣维春之莫维夏之初闻病之故问以书书答渠渠铺説平生靡有遗余反覆言话若永诀者我心皇皇再讯牀下东阁之言谓公再生昔病者肿今忽其平我闻之恻是病实革曾不素期而箦已易去年春时自浙同归橹港之别凄极云飞我官芜曲公住林谷二百里隔书馈往复山居酒诗我志未遂官事攸縻公之标致有神仙气公之仕宦清明如水精神之全冝夀以安我从之游亦未易闱岂料今日公殃在室鸡絮之奠借便台檄檄期匆匆欲流无从一恸谁知叶落山空
　　祭舒氏女甥文
　　去年六月闻汝讣音即欲遣奠以冩我心握笔者几心痛难冩今闻汝葬冩以告汝汝昔丧母未三尺长已如成人泣血终丧呱呱相对有弟有妺汝抚摩之以至长大汝痛母亡见我则伤我见汝面痛亦满肠及汝出适泉溪之侧我便往来时节欵宻辛酉春初别汝而行而京而湘安信便畨我来江左不闻汝耗遣书问安乃以讣告闻汝垂絶了了无他叮咛遣讣母遗外家此时此语此痛极处我闻之痛痛及汝母葬且有期我未能归归哭其墓未知何时
　　祭赵氏外姑董安人文
　　嵗在辛酉维春之首拜逺于庭急禄以走嵗月如流归省无由中谂驭鸾以鳬仙游恵山茶水姑苏菜水三年盘薄琴瑟清美某时往还升润之间相去孔迩亦愿承顔而不遂愿微官斯绊犹谓明年归舟其便谁知因循生死之分中秋闻病随而讣闻恭惟淑徳賔敬翼翼有男既官女各迨吉既夀而安燕乐团圞胡为梦断五十七年嵗且暮矣闻讣于次缄辞一奠尚歆其意尚享
　　祭京太府卿孙元实文
　　光岳气分人物孔难或数十年千万人间偶焉生贤可以用大而用不尽有不在我某昔防随尝讲闻之曰诚曰才曰学力时维此五者无一不备惟古之人得以行志伤今思古相对永叹先生已矣有感斯言言必有信动必有凖待人必敬遇事必谨实而不华忠而不欺先生之诚于焉可知精神闪铄青萍出匣所向者行先生之才当世独称实齐之印面以相授益自切磨久轩其后体用一贯本末兼该先生之学有自来哉三者备矣人望攸萃而病在心耿耿不寐事业何涯中夀莫延先生之力人耶有天而况平生仕至卿尹随起随仆譛者贝锦栋梁之材厄而不通先生之时未为遭逢某之登门独在人早某之受知人知者少先生之丧仅哭其菆先生之葬某适在官江空嵗老形留心往缄词一奠以补实状尚享
　　祭马观文裕斋文
　　三代之上人物混融天地之间一片春风三代既逺间生人杰如大昏黑时见秋月干淳以还人物愈难体用一元独也西山西山之学可以三代而不大用梁木其壊幸而有传先生在焉四海具瞻如渴赴泉才大难用名髙见忌岂不登进进随以退退而弛劳过者滔滔我心不暇忧心忉忉况今天下终不我舍繁剧之都风寒之野一号一令山岳动摇精神所到覆盆莫逃其于小民父母携抱来迎去留感泣遮道甲子之夏复于江淮岂其建牙于以起家【自注云理庙御椠以金陵起家入相有日】先帝之意先生之志霖雨苍生行有日矣尚忍言哉弓劒忽遗夜半之恸此心谁知【自注云夜半遗诏到公大恸自牀投地】戊辰之入民犹有望亦既近止风引帆往归卧林泉病忽其纒竟以不起人也有天某忝末至受知则异匍匐往吊亦曰有义官守縻之莫遂我私为位以哭莫纾我悲悠悠嵗月寥寥宇宙缄词以将炙鸡絮酒尚享
　　祭孙朝奉文
　　维公之生元气之英是生贤子义方以成子曰以贵鼎鼎功名公日以乐风月与盟长篇短章牙颊播腾迎养所至捜竒摘清家林之趣竹屋梅亭我从公游阅几霜星折节下交视如友朋中间违濶微官所萦已未之冬归自庐陵夜半雪深拜公古青一见喜极菜酒寒灯三日而别千里月明十年之间书不尽情公今夀终我终营营闻公之葬欲送莫能薄遣鸡絮尚歆其成
　　祭浙东安抚大府卿饶瑶山文【名应龙】
　　天地之间偶合为难一语之投平生之懽如父于子矧及一年抑岂寻常遇合者难然先生之学玉海金渊先生之文正色芒寒先生在朝秋霜其严先生在外春旸其暄众流沄沄皆宗大川拳石纷纷皆附泰山某之登门不居人先胡独受知粃糠在前坎坎世变凛凛县滩拙不敌巧方不投圆是张是维是存是全顾惜主衣嵗寒之妍事不可测公忽病纒谁能无病病亦既痊抃贺方交而以讣传民失父母国失忠贤我失我师彼苍者天尚享
　　祭知饶州唐忠介公文【名震字子华一字景实越之嵊县人】
　　维宋徳祐元年嵗次乙亥七月庚午朔越二十有二日辛夘契生某致祭于故判府节制待制忠介唐公之灵曰呜呼公得其死矣呜呼公得其死矣人莫难于死死于封疆则忠在社稷义塞天地可以作一时之忠烈劝万世之臣子公之平生此学此志方畨易之弄印诏起公于田里不以我为不肖谋出处之大致我賛公以必行公以时而强起时内子之卧病亦奚暇于疗视舆病登舟以至于兰溪之涘便信西来苦语竟纸曾此书之几日而以其讣至祸患忽其相仍汹四郊之多垒氛涨而越江孤城之如坠彼哉奸权借以杀士痛呼天而杳邈并要区而俱弃忍一旅之弗援靳一节而弗异爱莫助之我有痛哭而已犹遗书而靡倦以坚守而自誓从容就义一语真可对越无愧彼望风窦降者岂其人类况难兄之相从竟同尽而无贰是又可以去可以不去而义死于此世方澜倒而波頽乃有如此之同气公今从真杲地下游吾侪之茍延旦暮者未知所底胡怪诞恣雎尚欲肆其诋毁是不知世间之羞耻幸二孤之有托庶无憾之后世倘我死之或迟尚维持其一二兴言至斯有不尽意翩然双旐惨其跋履行道之人欷歔流涕矧我异姓兄弟之情当何如其痛泪遮道哭公几若相避缄词渡江茫茫云水
　　祭亡男朝儿墓文
　　维丙子七月二十六日父告于亡男朝儿墓下汝生于行都之签判防长于通判之北防天下大乱母抱归避于三石之祖居于里西之黄沙坑于西坑南粤至五月二十日转而北寓于董村之内表竺家七月初二日得痢疾百药不效二十日忽噤如风状吾适出邑乃能忍死以待吾归归而呼之口虽不语而流盼睨视将投身于吾懐中既而忽焉以苏随呼随应服药食粥不少减吾谓女可以再生二十日寅夘间而六脉竟絶矣犹恋恋于母之懐父之手有问则声答渐微神则不乱午刻噤以没呜呼痛哉汝生五嵗早悟多识教以书能强记耳傍诵者诵之亦如流两年来患难迫逼风雨山林摧折撼顿卒夭其生抑命也夫汝之病既不肯轻离其父母汝之死又安得不视汝如生存哉死而有知其聴吾言骨肉归复于汝二先兄之侧魂气则无不之其惟父母之随呜呼痛哉
　　祭外舅赵元章知县文【崇焘】
　　公以儒学早嵗入官而不世竞勇退早闲我以末第公方择壻卓乎心防以其女妻时事孔艰我归故山公适感疾一梦不还我方逃避于林于谷讣来间道戴星往哭洞日甚再前莫谐为位以哭服我缌麻我服既除日欲剪墓出门日几风埃塞路姑先一价将我悲言尚其有知鉴我清尊尚享
　　祭从兄同父文
　　呜呼兄生于世七十年无一毫见异于众可谓乡之善人欤予相从自防至老无一语之间可谓友爱之兄兄死已四年乡失善人过者流涕况予之丧兄悲又可知矣今葬且有日音容以逺惸惸焉以多病之身居多事之世其能久存存亦何乐然犹得力惫行哭以送兄于西山之西先之一巵以写予悲尚享
　　代赵菊泉祭外姑文
　　娶妻非难难于相宜许妻非难难于相知惟先外舅知我孔厚妻以长女而不及夀命虽靡常亦我累之意氏人者或憾于斯谁知外慈亲亲是笃复妻以子断斯续荆布相安山林之间承宗为大得嫡为先嫡有传矣祖考之慰凛凛不孝或免于此追念厥初自外舅姑感当何如报当何如庭萱独耐谓可百嵗偕女归宁执礼弗替胡天不然一病遽纒子丧在殡穉孙在前垂没之际顾女若婿若曰家事有若辈在今已矣夫其知之乎婿犹子也孙不为孤相扶以成有如皦日歆此泪觞安归幽室尚享
　　代赵松壑祭陆云西文
　　呜呼哀哉公而死耶百身莫赎君子之嗟亦知君子知公多矣我不必言而不能已公之精神清不受尘及其即之时雨阳春公之心事其直如矢乐于成人勇于为义公之莅官电雷轰风休云闲倐忽之间公之文字散满中外意动笔飞有神仙气人才如公乃人中龙我知之深兰契稠重维桑与梓维葭之荷维今将输寔踵芳轨回首前冬供军堂中留连夜饮笑语从容去冬之晚访公道院公时已病别语凄防公病日难讯问往还公以召归舟遇龙湾追路攀见谓可一面风急帆开江空人逺冩心以书犹及南徐公不能答我心何如为日未几讣音在耳岂不欲奔一恸而死官守之縻不得以私缄词千里莫纾我悲尚享
　　祭同志道文【斗春】
　　维嵗次丙戌三月十有一日甥具官陈某谨奠告于志道乡贡学正童君之灵呜呼公之为人如老寒梅清癯立骨挹其气则芳君之为文如木假山峭刻少肉而玩其气则长其处家也生理多不足而有一非义之利亦未尝妄取其交友也已见多自信而有一当理之言亦未尝不与以此而得亦以此而失所以一荐于乡而终无所成名一穷至死而无以夀斯文之绪也我与君姻谱有连又与君灯有縁相得相知如兄弟然妻我以妺君寔主是妹虽云亡君不我弃时则往还白首相看君七十五我七十三谓犹可以相与茍顷刻于日暮天胡不知我心顾使先我而去我哭讣而欲驰溪涨迟其来期恨不得见君于未敛徒抚棺而心摧屋潇潇其环堵草萋萋其深雨一坏之土谁展一盂之饭谁主魂与风而俱飞魄与水而俱归伯喈有女而无益伯道无儿则可悲人世如此亦云极矣尚忍言哉有恸而已尚享



　　本堂集巻八十八
　　钦定四库全书
　　本堂集巻八十九
　　宋　陈着　撰
　　代赵菊泉祭妻兄文
　　呜呼君其复能醉我于双溪之风月天乎君其复能访我于西山之猿鹤间乎云悠悠其去来花冥冥其开落君之魂已与梦而飞扬君之魄已与影而寂寞呱呱在庭惸惸无托时事纷乎如麻世徳凛乎如髪此我于君少年之不幸不能不失声而哭于君乱世而早蜕又自叹我之不君若也日月不居逺卜既薄菆堂既启若语永诀门户安存于百罹家儿长成于力学固主张之有人而亦我辈之责此外又何言哉其歆我之一巵
　　祭赵景文文【必昌】
　　维嵗次癸巳十有二月壬午朔越三十日辛巳甥具官陈某谨致奠于前鄂州教授从事赵君之灵呜呼哀哉鸡酒之奠今日何日孰料其为君设耶君年方中夀平生未尝病而竟不起君舍优解褐入仕而仕不及一日之禄君避世庐墓西山而茍焉无卒嵗堂有垂九十之母室有未四十之妻男之长者犹未能应门而防者三皆未能学所以学女之长者仅使之有家而防者四皆未知所以归目前已可忧来者又可既君而可忍于死耶然命也在天君亦无如之何也已人之有生莫不有死得其死则虽死如生予于君感疾而问焉坐而谈笑者终日尊酒相与如平时犹以诗文相谂其可否及君之疾病而问焉顔色虽若变异气息虽若促急犹未自悲其将死越三日而讣音告闻之于却药之时属纩之际道生前所遗者甚悉付身后所嗣者甚长片言不乱一汗而殁尹师鲁之畧无戚色张横渠所谓吾宁其得之矣夫复何憾而余则有憾焉予之娶乃其妺而礼之之过有如兄余之业劣于兄而聴之之敬有如斯世道不古锲薄成风而谦以下人虚以进学虽老而未涯也而死矣而葬有日矣此予之有憾非无从而哭之不知其有恸也予年已八十一息不续则魂无不之无不之也上下四方当有相从时也尚歆予此奠哉
　　祭内兄舒通叟【津】太博文
　　维嵗次癸巳十有二月壬午朔越五日丙戌内弟具官陈某谨以鸡酒之奠致奠于内兄前太学博士舒公之灵呜呼兄于为己也一敬自持于与人也一真不欺于宗族也有义焉而不可干以私于乡曲也有情焉而不可挽以随是以行足以表文足以师于家塾则戸屦常满于太学则解优为达而仕宦任内外兄更六七凛然有氷□之操穷而山林享康宁阅二十载挺然有松栢之姿人生有一于此亦非易得兄而众人兼备视世人为几希人生七十已为希有兄而夀八十有一于天命而无亏居常款接叹美及之兄则愀然为之攅眉谓吾晚而入仕禄不及养而血泣于罔极之思谓吾同气者四乃独后死而垂老受诸孤之遗吾年既髦所赖一儿儿亦克家不坠诗书奄然夭丧痛何以支吾有长女积病成痴所恃者母以食以衣母又衰病顾恤者谁弱而未冠之侄未必能应门戸防而未教之孙未必能绍裘箕荒江之濵孤处之屋既无以迁而何以安其危多菜之乡数亩之田既粥其半而何以赡其饥汝以为吾之心其乐其悲余冺黙而不答付哽咽于一歔余于夏五问兄于一病之后见其食谈微过尝告以谨节而养其脾兄则曰吾犹健嗜其甘肥至季秋而再感察其色色之异则忧其药石而医治而兄方命其左右掖而出南窻之下置酒煮饼详及其遗规敛必纯于布而寸帛不施葬必于商家之山而他非所规事办既葬不必泥流俗之妄推是又见其治命了了不乱意犹有少间之期而竟不获起讣音随驰闻之病革了无他辞惟戒家人以约余一面切切焉惟恐其迟迟越三日而莫余告竟赍志而为九泉之归岂其欲言不过畴昔之所闻抑有未尽之言而非予所知然生前身后人也有天亦曰委之天而奚疑呜呼予之无良不及侯其属纩虽自咎而何追而今而后溪山之虽阻嵗月之如飞精神之已耗筋力之已非茍尚可以还可以往可以纲可以维勉强自力其或庶几姑曰死而后已而茍延其能几时其聴予言举此一巵尚享
　　祭集贤学士赵岩起文【孟傅】
　　大渊献之嵗七月孟秋庚寅具官陈某谨以鸡酒之奠致祭于故集贤学士赵公之灵昔我赘幕秦淮之湄既而客润云西之随公将适漕寔踵云西六辔未驱尺书先驰若师所尊若曰可师恳恳其诚谦谦其辞谓虽已去必欲来思不曰不敏登门犹迟胡聴之过而至于斯呜呼谁能如公取之于素昧之中而甚平生之相知我昔于润滞留斯久旧幕在望未谐奔走乃独我容曾不我咎春风飞剡顾叨荐首旁观者饕豪捩而取茹愤狎诺以秋为候彼有力者又掣其肘举于他门出于公手公终不平我知所受嵗贡有限人物为薮为我之故空其所有呜呼谁能如公荐之于无求之表而甚于欲偿之宿负昔我家居公専阃相与排难谓我其前从游之旧如同气然纵无一徳亦宜周旋止或尼之终孤悬悬时忽其异事归之天天涯再驾生死之间我又罔闻莫如攀辕人于此际能无尤焉而亮于心付之忘言呜呼谁能如公安平相为乐而患难不及共乃旷然而不我愆公之于我有如此之特逹则我之于公不无愧怍数年之别而万里之逺隔一病而絶而九泉之莫作公之心自知冺黙于冥漠公之魂谁依将飞扬乎空濶惟旅榇之或归庶慰吾州里之懐徳而初心之获遂今乃与父子而同穴外于此者何言寄万感于寥廓古意一奠老泪双落尚享
　　祭石君瑞料院文【德祥】
　　维嵗次乙未闰四月乙巳朔越四日戊申契生前进士四明陈某谨遣男深致鸡絮之奠于料院朝请谨斋石公之灵呜呼余交天下士有如公之于我三十年之别初心无二者乎余蛰处山林有如公之于我数百里之外长书狎贲者乎去年之春读公之所志尺书之复及我之所同意第顾我之病衰当先公而奄弃忽首夏之既望儿曹以其讣至哭不知其有恸事难料者如此奈筋力之不任躬欲吊而莫遂礼以见情敬戒鸡絮死而有知尚其歆只三洞之山双溪之水耿耿悠悠嗟余髦矣
　　祭邑教苏徳渊文【淼】
　　维嵗次乙未九月壬申朔越七日戊寅四明陈某谨致奠于县教苏君徳渊之灵呜呼徳渊而仕止于此呜呼徳渊而一病不起呜呼徳渊而独死于千里外之漫仕是三者皆归之有命而已君平生学易固自超悟乎此理又何憾乎生之与死然吾则不能不悲恻者有二今年之夏勤勤访问青灯剧话肝胆相示岂不欲留而迫于西行之计谓我重来庶予心之可既安料其还一面未能而君死矣及孟秋之末君病于旅垂革之际力书走遣其智虑之精深与寻常之无异吾盍驱前谋及疗治奈亦卧疴莫输此义犹望君之少间吾亦可以扶曳尚相与须臾乃忽焉而讣至徒迸泪于枕席之间莫哭之于寝门之外友道谓何终天其愧吾幸今瘳来荐鸡絮魂兮有知其歆吾意若夫奉其全而终归则于遗言而谁戾何气非空何迹非寄有时乎从吾亦岂久于人世者哉尚享
　　代邑士祭前人文
　　维嵗次乙未九月壬申朔越十五日丙戌某某与六馆诸生等谨致祭于教谕竹轩苏公先生之灵呜呼先生尚能张拱濶步为学舍任教事之责乎尚能明目张胆为缝掖回元气之脉乎呜呼吾知其不复能矣谁知诸生之心有不能释者乎昔也非不欲衿佩青青以安吾庠序也而厄于农戸与编而莫之拔昔也非不欲诵洋洋以畅吾诗礼也而苦于公徭例及而莫之乐今也贵其所自贵而官之峩带之博今也得其所自得而籁之鸣机之跃瓦砾矣而复为圭璧萧艾矣而复为兰药不辱孔孟之门不坠邹鲁之籍转轴乎六阴之凝沍垂绠于千丈之直落彼憧憧者自滔滔此烈烈者自卓卓方将日以象之如文翁之在蜀家以奉之如康节之居洛胡然伏枕至于易箦若夫视饮食而亲汤药备衣衾而治棺椁则吾徒之计虑甚周与家人之恩勤相若无一毫之可憾以归全于冥漠呜呼学而优则仕仕而优则学于仕学乎何怍生于我乎馆死于我乎殡于生死乎有托虽游魂之为变如风如云而遗徳之无穷如山如岳轻百身而莫赎重九京而莫作体治命之孔白敢终事之不恪旅菆既启柩引随发寄心丧于防哭奠巵酒而永诀尚享
　　祭礼部尚书王伯厚文【应麟】
　　柔兆涒滩之嵗孟冬甲辰契生前进士陈某谨以炙鸡絮酒之奠祭于故内翰尚书厚斋王公之灵公之闻望北斗泰山公之学问洪河长江青春大科撼动一世紫霄濶步凌歴两制凡大诏令雷风其行凡大典册日星其光代主之言为国之重进而文昌行矣柄用亦既简在宵衣之心时不我与天乎难谌与云俱飞三岛之上言采其薇布衣蕙帐执经于席问字于庭淑我乡里几两周星谁知其中难言如海能无知者犹有予在前嵗之除去春之初相看话旧耿耿如何虽不尽言有不尽意余八十三公七十四自谓予死当居公先公而先之讣音忽传季夏闻讣老病惮暑哭于寝外而莫即路今兹暄始获造门予亦朝露其能久存天髙地逺江空嵗晚公兮有知歆余一奠尚享
　　哀辞
　　戊寅正月二十六日更四梦中见朝儿大恸泪如雨因作招魂词三章
　　朝儿朝儿汝之家嵩溪之湄梅竹参差风清日迟窻戸逶迤有书有诗汝昔娯嬉今汝何之汝而有知父在斯母在斯兄及弟在斯来归来归
　　朝儿朝儿汝之死云南之覊水湍石坻山頽树欺行者足胝望者神危汝昔我随今汝谁依汝而有知父在斯母在斯兄及弟在斯来归来归
　　朝儿朝儿汝之葬丹山之支林寒鸟希云深虎嘶萧萧风悲冥冥雨垂汝安邪非我其汝思汝而有知父在斯母在斯兄及弟在斯来归来归
　　屠退翁哀辞【名进之字汉卿号退翁居连山溪口癸巳嵗】
　　余与退翁契非他人比其子应观来哭而以二亲未葬告余余助之薄于其行赠数语庶乎有见而哀者
　　哀哀退翁兮予之畏朋死而莫葬兮阅二周星予见其遗孤兮哭之失声翁富于积学兮案雪囊萤纬而成文兮理以为经舒翘于学校兮塲屋之蜚英戸屦如云兮于台乎明一鹗嘘而翔兮谓竟至乎青冥风不竞而退飞兮猿鹤与逢迎顾初心其如何兮是有命也而谁争卒穷以死兮衣不周于敛形曾几何时兮而昼哭之丧并一浅寄于坏土兮非重泉而奚扄一孤露而凝尘兮非同穴而奚宁家无担石之储兮眇寒脉之惸惸纳纳其宇宙兮茫茫其丘陵斧若堂不为过兮而蓬颗之难营痛死者之无归兮生者何以为生感世道之不古兮义风飒其飘零使斯人而不得葬兮天乎岂其无情谁知天也有人兮亦在乎吾道之有盟余欲助而力不强兮其孤告行麦舟之心谁独无兮当有如尧叟之于曼卿也
　　呉学志哀辞
　　伍山呉甫之子志学方垂髫时余见而器之试以一二语应声荅可人意尔后每见必叩所学甚进磨以嵗月则将有成年二十有【阙】不幸以暴疾卒天也非人所能与然所以丧其子而不使之死有憾则其责在父母世方滛于佛而山甫贫皆曰火之弃其余于水足矣山甫恸既语之曰昔呉季子之子死于嬴博之间归其骨肉于土孔子以礼许之要离之火妻灰子杨子云至为痛斥东汉佛教来荼毗二字始烂熳于天下我名教中人也忍使其子至于此极耶乃称家营葬余往吊有观焉因敬其父之知礼幸其子之不为异教所辱也而为之词曰
　　人之生有死兮如夜之于昼夀无短长兮惟人之可否顔子之夭乃其命也夫夀如盗跖兮君子不谓之夀而既知所学兮方与日而俱新天固啬其年兮于而乎奚咎魂升魄降兮骨肉必复于土名教虽严兮流俗易以诱彼独何心兮固为之缪述礼不有所主兮将死者莫正其邱首兹既得以归全兮马鬛以固封惧其鬼之馁兮且为之择所以后四时之荐斯有以属兮百年之墓斯有以守父母之心得兮而复何憾之有余哀而辞兮亦以慰而之父母
　　嵗丙申良月嵩溪遗耄陈某八十三嵗譔且书以授其父白之
　　挽辞
　　悼出童尚貭二首
　　南山山最秀之子得其精年少文偏老身通道自亨得交空所蕴见义勇于行今日知无憾声名一死生聚散几匆匆真如醉梦中分虽甥舅异情寔弟兄同坐夜灯前雨评春扇风伤心今已矣庭草泣秋虫
　　吊单方庵墓
　　方庵居士死归骨白云根霜暑三年别风流万古存月梁空夜梦宿草长春痕松幽兰发清香是梦魂
　　挽陈菊坡枢宻【卓】二首
　　家学渊源逺公今徳行科一纯光白璧重望压頽波职业居朝夕文章八石多平生何所似霜菊在秋坡身到西枢府黄扉一蹴开急流知有退乐处在人闲健领耆英社清标利欲闗典刑今已矣风雨暗青山
　　挽董帅榦【元龙】二首
　　裔自杏林仙清开福最全独醒偏醉客鳏宿似逃禅古貌尧民老风流晋世贤应门付儿辈花竹小壶天向来相与处欲説泪先滂笑席平交等名鞭夙许长宦游成离索归见及康强如今果何日忍聴歌些章


</div>
    <div class="pagination">
<a href="本堂集_page49.html">上一页</a><span>...</span><a href="本堂集_page45.html">45</a><a href="本堂集_page46.html">46</a><a href="本堂集_page47.html">47</a><a href="本堂集_page48.html">48</a><a href="本堂集_page49.html">49</a><span class="current-page">50</span><a href="本堂集_page51.html">51</a><a href="本堂集_page52.html">52</a><a href="本堂集_page53.html">53</a><a href="本堂集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
