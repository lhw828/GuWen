<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 27 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 27 页/共 48 页
  </h1>
  <div class="content">
   昔我游宋中惟梁孝王都名今陈畱亚剧则贝魏俱邑中九万家髙栋照通衢舟车半天下主客多欢娱白刃讐不义黄金倾有无杀人红尘里报荅在斯须【自叙梁宋之游上四都防之雄壮中四人物之殷盛下四风俗之任侠　杜臆名与剧对名谓名邦剧乃颊剧邑中以下见】
　　【其名白刃以下见其剧　赵曰主则土著人客则寄游者　汉书梁孝王城睢阳北界太山西至髙阳四十余城多大县　唐书宋州睢阳郡属河南道本梁郡天宝元年更名　前汉功臣表大臣名都　史郦生传陈留天下之冲四通五达之郊也唐书汴州陈留郡属河南道　史文帝纪以齐剧郡　唐书贝州清河郡魏州武阳郡俱属河北道贝州今东昌府恩县魏州今大名府地　东征赋尊通衢之大道　古诗度阡越陌互为主客　汉书郭解河内人也隂贼感防以躯借友报仇剧孟洛阳人也以侠显及死家无十金之财白刃黄金二句暗用二人事于梁宋相合也　后汉魏朗传白日操刃报讐于县中　东都赋红尘四合】忆与髙李辈论【平声】交入酒垆两公壮藻思【去声】得我色敷腴气酣登吹【去声】台怀古视平芜芒砀云一去雁鹜空相呼【此叙髙李同游之兴　三人相得成千古文章知巳芒砀云去汉髙遗迹难寻也杜臆云此可见其旷懐　世说王濬冲经黄公酒垆顾谓后车客曰吾昔与嵇阮共酣饮于此垆　古乐府好妇出迎客顔色正敷腴敷腴喜悦之色唐书本传甫从髙适李白过汴州登吹台慷慨懐古人莫测也　水经注陈留风俗传曰县有苍颉师旷城】
　　【上有列仙之吹台梁王増筑以为吹台城隍夷灭畧存故址其台方一百许步杨慎曰吹台即繁台本师旷吹台梁孝王増筑班史称平台唐称吹台又因谢惠连尝为雪赋又名雪台　东都赋慨长思而懐古　江淹诗青满平地芜又平芜带天　汉书高祖隠于芒砀山所居上常有云气应劭曰芒属沛国砀属梁国】先帝正好【去声】武寰海未凋枯猛将【去声】收西域长防破林胡百万攻一城献捷不云输组练去如泥尺土负【一作胜】百夫【此叙明皇开边之事　收西域如王忠嗣哥舒翰辈破林胡如安禄山张守珪辈　赵曰攻取岂无胜负唯献捷而掩败故不云输　驱百万之众以攻一城是一尺之土不足偿百夫之命矣故曰负百夫　通鉴宗纪宋璟以天子好武功恐好事者竞生心徼幸　江淹诗窃值寰海辟仄见圭纬昌　虞茂诗原泽润凋枯　抱朴子猛将难御　前汉郑吉传卒伍从军数出西域又晁错传劲弩长防射疏及逺　通鉴注契丹即战国林胡地也唐防要开元二十六年张守珪大破契丹林胡遣使献捷　唐韵俗谓负为输　左传组甲三百被练三百注组甲漆甲成组文被练练袍皆精兵也　诸葛武侯新书此百夫之将】拓境功未已元和辞大罏乱离朋友尽合沓嵗月徂吾衰将焉【于防切一作安】托存殁再呜呼萧条益堪愧【一云病益甚】独在【一云愧独】天一隅乘黄已去矣凡马徒区区不复【扶又切】见颜鲍系【音计】舟卧荆巫临餐吐要食常恐违抚孤【未叙乱离死生而湥痛髙李之亡　上六叹乱后朋亡下八以衰老自危　辞大罏元气损伤再呜呼髙李俱逝乘黄比二子凡马公自喻末恐客死于防不见两家子孙也　此章首段十二句中间各八句末段十四句　庾信碑文天子拓境百越来庭　元和即太和郭璞江赋禀元气之灵和　庄子以天地为大罏以造化为大冶扬雄解难陶冶大罏　洞萧赋薄索合沓合防相继貌　古诗各在天一隅　洙曰乗黄骏马也鹤云诗正义云黄骍曰黄谓黄而骍色　抱朴子凢马野鹰本实一类　古诗一心抱区区　颜延之鲍照以比髙李诗才　张载诗西瞻岷山岭嵯峨似荆巫自巫山而下为荆州也　何胥哭陈昭诗抚孤空对此零泪欲何言】
　　奉汉中王手札报韦侍御萧尊师亡【鹤注编在大厯元年】
　　秋日萧韦逝淮王报峡中少【上声一作小】年疑柱史多术怪仙公不但时人惜秪应【平声】吾道穷【此闻报而深痛韦萧柱下史得长年侍御以少年而亡故疑之萧史乘鹤升仙尊师以多术而卒故怪之两引古人一切官一切姓存亡关于吾道见其人足重也　公羊传西狩获麟孔子曰吾道穷矣】一哀侵疾病相识【一作见】自儿童处处隣家笛飘飘客子蓬强【区两切】吟怀旧赋已作白头翁【此悼友而自伤衰老　哀之切为交久也隣家笛触耳生悲客子蓬怜巳流落白头懐旧恐将继萧韦而逝也　杜臆一哀侵疾病相见自儿童信笔冩去不对之对惟杜有之　此章上下各六句　向秀思旧赋为嵇康吕安而作其序曰于时日薄虞渊寒冰凄然隣人有吹笛者发声寥亮追想曩昔游防之好感音而叹故作赋云　曹植诗转蓬离本根飘飘随长风类此游客子捐躯逺从戎　潘岳怀旧赋为杨暨杨潭而作魏文帝曰巳成老翁但未白头耳】
　　存殁口号二首【鹤注据郑防死于广徳二年则梁氏编在大厯元年为是】
　　席谦不见近弹棊【一作碁】毕耀【一作曜】仍传旧小诗玉局他年无限事【一作笑】白杨今日几人悲【原注道士席谦呉人善弹棊毕耀善为小诗此谓席存而毕殁也近不见言人存地隔旧仍传言诗在人亡席尚存故望其玉局降仙毕巳殁故伤其白杨拱墓两句分顶下章亦然　毕曜仅传小诗而前此称为才大今诗伯杜臆讥其不相防良是大约赠人之词不无过誉殁后乃用直笔耳　西京杂记刘向作弹棋以献梁冀传冀善弹棋格五注艺经旧弹棊两人对局白黒碁各六枚先列棊相当下呼上更相弹也其局以石为之古今诗话弹棊有谱一巻唐贤所为其局方五尺中心髙如葢其颠为小壶四角微起李义山诗莫近弹碁局中心最不平谓其中尊也白乐天诗弹碁局上事最妙是长斜谓持角长斜一发过半局谱中具有此法柳子厚亦用二十四棊者即此戏也今人罕为之矣乾元间毕曜除监察御史未几以酷毒流贬黔中其殁当在此时　姜宸英曰酷吏敬羽传羽与毛若虚裴】
　　【升毕曜同时皆暴忍时称毛敬防毕未几升曜流黔中曜正肃宗时人又乔林传曜曾为郭子仪书记　黄希曰张道陵修道既成老子降于成都地涌出一玉局髙丈余老君升座授道毕老君已回玉局消散　古诗萧萧白杨树松柏夹广路陶潜挽歌荒草何茫茫白杨亦萧萧】
　　【呉论据不见仍传四字遂云席殁毕存今按梓州诗云髙门蓟子过是与席相见时此云不见近弹棊公独往防州矣向在长安赠毕曜诗云流传江鲍体是平日作诗此云仍传旧小诗是死后诗传也若云毕尚存则当云新诗不当云旧矣　或据搜神记南谷山中有白玉碁局引以证弹碁非也若依此则下句白杨何独不承小诗乎又卢注引隋书白杨何妥以证毕曜未亡使事隠僻萧萧白杨树自当以古诗为据耳】
　　郑公粉绘随长夜曹霸丹青已白头天下何曽【音层】有山水人间不解重骅骝【原注髙士荣阳郑防善画山水曹霸善画马　此谓郑殁而曹存也郑防既亡世更无山水之竒曹霸虽存人谁识骅骝之价乎一伤之一惜之也　或云得防之图几令天下山水无色得霸之马能使人间骅骝减价乃极赞其笔墨之神妙亦通又一説何曽有谓世不收藏不解重谓人弗珍惜意义似浅　抱朴子粉绘表形着图　李陵诗严父辞长夜慈母去中堂　左思呉都赋丹青图其珍玮】
　　【容斋续笔子美存殁絶句每篇一存一殁葢席谦曹霸存毕耀郑防殁也鲁直荆江亭即事二首其一云闭门覔句陈无巳对客挥毫秦少游正字不知温饱味西风吹泪古藤州乃用此体时少游殁而无巳存也　钱塘瞿估归田诗话云山谷此诗喻二人才思迟速之异也后山诗如瓖墙得雨蜗成字古屋无人燕作家寥落之状可想淮海诗如翡翠侧身窥绿酒醒蜓偷眼避红妆艳冶之情可见二人他作亦多类此后山为秘书正字宿斋宫骤寒或送绵半臂却之不服竞感疾而终淮海谪藤州以玉盂汲水笑视而卒二人于临终屯泰不同又如此信乎各有造物也】















　　杜诗详注巻十六
　　钦定四库全书
　　杜诗详注巻十七
　　翰林院编修仇兆鳌撰
　　赠李八【一作公】秘书别三十韵【鹤注当是大厯元年七月作】
　　往时中补右扈跸上元初反气凌行在妖星下【去声】直庐六龙瞻汉殿【一作阙】万骑【去声】畧【一作集】姚【一作妫】墟朔廻【一作还】天步神都忆帝车一戎才汗马百姓免为鱼通籍蟠螭印差【此兹切】肩列鳯舆事殊迎代邸喜异赏朱虚【首忆秘书扈从之事　反气四句上皇西巡朔四句肃宗兴复通籍以下秘书侍従也　当时驾次马嵬帝自陈仓而赴蜀路经汉中太子自彭原之朔方即位灵武所谓万骑畧姚墟者指上皇也朔回天步者指肃宗也　通籍李得出入行宫差肩谓随朝士而趋辇后肃宗以恢复入京非由继统嗣位故与代邸迎立者有殊　梦弼曰秘书宗室故比朱虚未能优擢故云赏异　洙曰扈扈从也跸鸣跸也天子出鸣跸以清道　庾信赋遭东南之反气　行在妖星注皆见前　陆机诗厌直承明庐　六龙天子之驾易时乗六龙以御天嵇康诗乘云驾六龙　梁宣帝诗汉殿瑚支　蔡邕独断大驾备千乘万骑　帝王世纪瞽瞍之妻握登生舜于姚墟故得姓姚氏汉书世本妫虚在汉中郡西城县世纪安原谓之妫虚或谓之姚墟　赵景真书植橘柚于朔朔方武之位故称朔　诗天步艰难　鲍照诗明辉铄神都　史天官书斗为帝车运于中央临制四方书一戎衣　公孙传臣愚驽无汗马之劳　左传刘子曰防禹吾其为鱼乎光武纪赤睂在河东但决水】
　　【灌之可使为鱼　前汉魏相传通籍长信宫元帝纪宗室有属籍者　蔡邕独断玺者印也印者信也天子玺以玉螭虎纽西京杂记灯髙七尺五寸作蟠螭　王僧儒书抗首接膝履足差肩　鳯舆见洗兵行　汉书文帝自代邸来即位益封朱虚侯刘章二千戸黄金一千斤】冦盗方归顺乾坤欲宴如不才同补衮奉诏许牵裾鸳鹭叨云阁骐驎【俗本作麒麟】滞石渠【一作玉除赵云石渠为正】文园多病后中散旧交疎飘泊哀相见平生意有余风烟巫峡逺台榭楚宫虚【一作除】触目非论【平声】故新文尚起予【此记前后聚散之迹　上六往日同朝下八防州重晤　补衮牵裾諌官之职叨云阁公授拾遗滞石渠李迁秘书多病交疎指弃官以后飘泊二句喜逢故人风烟二句客防景物非论故道故者无人尚起予知音有秘书也　归顺注别见　汉书诸侯王表四海宴如　诗衮职有阙仲山甫补之　袁绍书奉诏之日　魏志魏文帝欲徙冀州民十万戸实河南辛毗引帝裾而誎　古诗厠迹鸳鹭行　潘岳赋髙阁连云　三辅故事天禄阁石渠阁并在未央宫大殿北以蔵秘书令司马相如为文园令嵇康为中散大夫作絶交书　楚语先王之为台榭也　世説触目皆琳琅珠玉　刘孺诗言赠赋新文】
　　【论语起予者商也朱注韵防子本无余音刻谬正俗曰曲礼予一人郑康成注余予古今字因郑此説近代学者遂皆读予为余此诗亦用平声盖従后人读耳】清秋凋碧栁别浦落红蕖消息多旗帜经过【平声】叹里闾战连唇齿国军急羽毛书幕府筹频问山家药正锄【此秘书防幕府事　巫峡楚宫上记相见之地栁凋蕖落此记相别之时并兴起乱离凋敝之象　朱注战连军急谓崔旰与杨柏及张献诚相攻　原注山剑元帅相公初屈幕府防筹画相公朝谒今赴后期也又云秘书比卧青城山中　梁简文帝诗水照栁初碧烟含桃半红谢庄诗凌别浦兮值泉跃　简文诗红蕖间青锁紫露湿丹楹　汉髙纪益张旗帜于山上　古诗思还故里闾　左传宫之竒曰辅车相依唇亡齿寒者其虞虢之谓乎　魏武帝奏事若有急则挿羽于檄谓之羽檄陈子昂诗追宴入山家】台星入朝【音潮】谒使【去声】节有吹嘘西蜀【黄作属】灾长弭南翁愤始摅对【扬同】抏【吾官切旧作抗非一作抗】士卒干【音干】没费仓储势借兵须用功无礼忽诸御鞍金腰褭宫砚玉蟾蜍拜舞银钩合【一作落】恩波锦帕舒【此秘书入朝后事　朱注台星使节皆谓杜鸿渐秘书盖因鸿渐表荐入朝其奏对君前当以师老财匮为言盖全蜀之势今方借兵不得不用而诸将冐功无礼如所谓抏士卒费仓储者其可忽之而不问乎是时崔盰虽归朝而杨子琳未释甲蜀中所在聚兵军储耗蠧故因秘书赴幕而及之言外亦暗规鸿渐也　又云秘书将承恩赐马有锦帕之舒且入直侍书见银钩之落也次公指杜相公于上下语势不接　逺注银钩承宫砚锦帕承御鞍　拜舞之后落笔如银钩洙云诏书也　台星注见十六巻　周礼地官掌邦国之使节　周礼弥灾兵弥即弭也后汉冦荣疏以宁风旱以弭灾兵　旧注南翁南楚老人如项羽传所称南公古人公翁二字通用也　蔡邕瞽师赋抚长笛以摅愤兮　书毕命对扬文武之光命陆机集对帝祉　朱注上林赋抏士卒之精费府库之财而无徳厚之恩善曰抏损也音翫呉曽漫録抏挫也吾官切平凖书百姓抏弊以巧法索隠曰三苍抏音五官切抏者耗也取此音以释此诗于义甚当王褒讲徳论惊边抏士恐亦是抏士　张汤传始为小吏干没正义谓无润及之而取他人也如淳曰豫居物以待之得利为干失利为没三国志傅嘏传岂敢寄命洪流以徼干没裴松之注有所徼射不许干燥之与沉没而为之也　周防借兵乞食于西周赵充国传遣使至匈奴借兵　左传见无礼于君者诛之如鹰鹯之逐鸟雀焉　何氏语林王僧防曰亡兄之不宜忽诸　淮南子待腰褭飞而驾之则世莫乘车　西京杂记广川王发晋灵公冢得玉蟾蜍一枚大如拳光润如新玉取以盛水滴砚呉越春秋羣臣拜舞天顔舒　王僧防论书索靖名其字书曰银钩虿尾　西京杂记覆以锦帕】此行非不济良友昔相于去棹【吴作防一作斾】依顔色防流想疾徐沉绵疲井臼倚薄似樵渔乞【许既切】米烦佳客钞【楚交切】诗听小胥杜陵斜晚照潏水带寒淤莫话清溪髪萧萧白映梳【此自叙而致送别之情　秘书此行非不足以济时特良友相濶觉临去依想耳　沉绵四句自述客防近况杜陵四句嘱其相答故人莫话者自惭衰老也　此章前二段各十四句后二段各十二句中间八句相间　周语动无不济　易林患解忧除良友相于梁简文诗凄凄隠去棹　隋孔徳绍诗沿流渡檝易逆浪取花难　梁简文诗岂若兹川丽清流疾且徐顔延之陶徴士诔井臼弗任藜菽不给　沈约诗佳客信龙镳　小胥见周礼春官　梁萧钧诗平川收晚照洙注潏水公故居卢注杜牧期游樊川诗杜村连潏水　鲍照诗照照寒洲爽方言水中可居者曰洲三辅谓之淤　杜臆清溪髪语竒】
　　【黄生曰时诸将连兵封崔旰胜负未决杜鸿渐以节度使让旰而使诸将各罢兵公盖深愤此事故于诗中吐露之曰西蜀灾长弭南翁愤始摅虽为称颂之词其实灾未必弭愤未甞摅也曰对抏士卒干没费仓储言蜀中军实耗损入告朝廷善为区处使缓急有备此大臣行边善后之防也如是则西蜀灾长弭矣曰势借兵须用功无礼忽诸此用季文子诛无礼于君之言如旰杀主将而叛此岂有礼于君者今反就加节使是功及无礼矣夫旰罪当诛势必借兵今乃与诸将同拜朝命功罪不明于文子之言无乃忽诸必杀崔旰愤始摅矣公于赠李诗中寓词告杜盖深讽其处事之草草也】
　　中夜【顾注诗有江山危楼亦防州西阁所作当在大厯元年　司马绍诗中夜不能寐】
　　中夜江山静危楼望北辰长为万里客有愧百年身故国风云气髙堂战伐尘胡雏负恩泽嗟尔太平人【此客防而伤乱离也在四句分截　望北辰思长安也万里一身危楼所感故国髙堂北望之意　风云气变易无常战伐尘屡经残破负恩泽追恨禄山盖自天寳初而祸绵不息致不能为太平之人也　何逊诗暂有江山趣　隂铿诗接路上危楼　庾信诗髙荣据北辰　鲍照诗争先万里途各事百年身　颜延之诗故国多乔木空城疑塞云　史记风云天之客气者也　梦弼以髙堂为杜陵屋庐今按曹植诗乃为髙防宴此髙堂沈约诗青鸟去复还髙堂云不歇刘孝绰诗长门隔青夜髙堂梦容色此皆槩言华屋或因前诗有髙堂天下无之句遂指为防州地名误矣　晋载记石勒上党武乡羯人年十四随邑人行贩洛阳倚啸上东门王衍见而异之顾谓左右曰向者胡雏吾观其声视有竒志唐书张九龄见禄山入奏气骄蹇曰乱幽州者此胡雏也旧注误以吐藩为胡雏　前汉郊祀志亦施恩泽　书云嗟尔万方有众　路温舒传囹圄空虚天下太平】垂白【鹤注此亦防州西阁作故云江喧楼逈　诗成后拈垂白二字为题非专咏垂白也　汉书杜周传老姊垂白注白髪下垂也】
　　垂白【一云白首】冯唐老清秋宋玉悲江喧长少睡楼逈独移时多难【去声】身何补无家病不辞甘从千日醉未许七哀诗【此章乃老去悲秋之意下六申言其悲　少睡移时忧在国家也醉千日付之不知未七哀伤心更多矣杜臆公年老为郎有似冯唐当秋而悲复如宋玊少睡无聊故起立移时时难身何补作愤语无家病不辞】
　　【作苦语　赵注公妻孥在蜀而云无家盖以故乡为家也　汉书冯唐以孝着为郎中署长文帝辇过唐曰父老何自为郎　庾信诗髙花出逈楼　魏都赋醇酎中山沈湎千日搜神记狄希中山人能造千日酒饮之一醉千日　七哀诗见十六巻】
　　中宵【鹤注当是大厯元年在西阁作　中夜指长夜言中宵尚在黄昏以后　陶潜诗中宵竚遥念】
　　西阁百寻余中宵步绮疏飞星过【平声】水白落月动【去声】沙【一作檐】虚择木知幽鸟潜波想巨鱼亲朋满天地兵甲少来书【中宵独步领起通章星月属赋中宵所见鱼鸟属比中宵所感末伤孤身漂泊不如物情之自适也飞星过水而白下半因上落月动于沙虚上半因下一就迅疾中取象一従恍惚中描神　黄生注五六即】
　　【水深鱼极乐林茂鸟知归意此系夜景故以知想字面钩画之言外则以物之得所形人之失所而人之失所由亲朋不相存济也　阁在山上故髙至百寻　西京赋巨兽百寻　梁冀传牕牖皆有绮疏注绮疏镂为绮文也陆机诗振风薄绮疏　过字动字白字虚字知字想字皆句中眼　天文志星自上而降曰流自下而升曰飞　庾信诗沙虚马迹深　左传鸟能择木木岂能择鸟　郭璞诗潜波涣鳞起　王褒颂沛乎若巨鱼之縦大壑　晋书谢安传亲朋毕集韩国防缮治兵甲以益其强】
　　不寐【此亦西阁所作　诗寤言不寐如有隠忧】
　　瞿唐夜水黑城内改更【平声】筹翳翳月沉雾辉辉星近楼气衰甘少寐心弱恨容【黄氏作容吴作和陈作多一作知】愁多垒【陈作垒恨】满山谷桃源何【一作无】处求【首聨不寐所闻次聨不寐所见三聨不寐之状末聨不寐之由　月沉在转更之后星近又在月落之余愁来更加少寐多垒故起愁心通章冩景言情逐层追紧　顾注气衰少寐理势自然故曰甘心弱容愁时事使然故曰恨　杜臆心力本弱而愁绪太多当他不过是可恨也满山多垒叹寄身无处矣　更筹见前　归去来辞景翳翳以将入　虞骞诗晖晖光稍没　曲礼四郊多垒　萧望之传羣盗并起充满山谷　鹤注此指崔旰之乱未平】
　　送十五弟侍御使【去声】蜀【鹤注当是大厯元年作诗云豺狼鬬盖指崔旰軰相攻也】
　　喜弟文章进添余别兴【去声】牵数杯巫峡酒百丈内江船未息豺狼鬭空催犬马年归朝【音潮】多便道搏击望秋天【上四别送五六慨身世七八望侍御　顾注公恨不能身讨豺狼嘱弟归朝而弹击之　北史卢恺作露布帝读大悦曰恺文章大进　舆地广记涪州内江即黔江也益州记内江至闗头滩滩长百步悬崖倒水舟楫莫通朱注通鉴朱龄石伐蜀众军従外水取成都臧僖従中水取广汉老弱乗髙舰从内水向黄虎史照释文巴郡正对二水口右则涪内水左则蜀外水内水自渝上合州至绵州外水自渝上或泸至蜀杨慎谓外水即岷江内水即涪江中水即沱江　陶氏叙侃临终表曰犹冀犬马之齿尚可少延　萧望之传便道之官　旧唐书桓彦范举杨峤为御史不乐搏击之任师氏曰御史搏击奸回如秋鹰之搏撃鸟兽】
　　江月【鹤注此大厯元年防州西阁作　杜臆咏江中月影也　何逊诗江月初三五】
　　江月光于【一作如】水髙楼思【去声】杀人天边长作【唐韵则个切又臧祚切】客老去一霑巾玊露溥【一作团】清影银河半没轮谁家挑锦字烛灭【一作灭烛】翠睂颦【一作嚬　此章对月伤懐上四羇人之感属自叙下四离妇之情推开説　江月光于水上髙楼一望顿觉身寂影孤真堪思杀盖天边乆客至老不还恐逺死他乡也因想清影之下玉露溥漙半轮之停天河奄没月色明皎如此此时绣字空闺者烛残挑罢得无对之而颦睂乎当与楼上霑巾者同一愁思也　曹植诗明月照髙楼流光正徘徊　庾肩吾诗楼上徘徊月窗中愁思人　何逊诗天边看逺树　曹植诗歔欷涕霑巾　李峤诗色带银河满光含玉露开　诗零露漙兮注漙露多貌　曹植诗明月澄清影　张正见诗明月半轮空晋列女传窦滔妻苏蕙字若兰织锦为回文璇玑图诗赠滔宛转循环读之词甚凄惋凡三百四十字　挑锦字挑锦线以刺字欲寄征夫也　张九龄诗灭烛怜光满　梁元帝诗翠睂暂敛千重结】
　　【黄生曰结在章法是推开一步在比兴正是透深一层盖即男女之情以喻君臣之义则前半所云思杀人一霑巾者皆有着落矣公之攀屈宋而亲风雅实在于此此岂玊台香奁軰所能效颦哉】月圆【此亦西阁所作　谢灵运诗放舟月圆】
　　孤月当楼满寒江动夜扉委波金不定照席绮逾依未缺空山静髙悬列宿稀故园松桂【一作菊】发万里共清辉【此章月下思乡上六景下二情　满言月圆动言月影委波申动扉照席申当楼未缺髙悬申月圆之状末想故园秋景也　杜臆江月倒影水摇而阁上之扉为动大是画意　月注波中金光摇而不定月临席上绮文依而愈妍将金波绮席拆开颠倒赵汸谓诗家用古语之法　梁武帝诗慅慅孤月帷　何逊诗寒江复寂寥庾肩吾诗髙楼开夜扉　月赋委照而吴业昌　郊祀歌月穆穆以金波　六韬纣时以绮为席邹阳酒赋】
　　【绡绮为席　释名月缺也满则缺也　陶景诗空山霜满髙烟平　淮南子髙悬大镜　月赋列宿掩缛长河韬映　何逊诗独守故园秋　杜臆松桂发犹言松菊犹存张正见诗松桂此真风　传诗皎皎濯清辉月赋隔千里兮共明月结聨本之】
　　【胡应麟曰杜冇太巧类初唐者如委波金不定照席绮逾依有太纎近晚唐者如雨深荒院菊霜倒半池莲　胡夏客曰未缺句不如摩诘空山月色深髙悬句本孟徳月明星稀来　今按三四出胜于对五六对胜于出】
　　夜【诗云南菊再逢是合云安防州为两秋故知属大厯元年西阁作又云新月犹悬盖元年九月初矣】
　　露下【去声】天髙秋水【一作气】清空山独夜旅魂惊疎灯自照孤防宿新月犹悬双杵鸣南菊【一作国】再逢人卧病北书不至【一作到】雁无情步檐【一作蟾】倚仗看【平声】牛斗银汉遥应【平声】接鳯城【此秋夜思家而作也上四言景下四言情天髙水清正可出峡而山阁孤凄忽觉旅魂惊起防宿水中杵鸣山上两句分承灯防几处故曰疎杵皆对敲故曰双自南而望北故见银汉遥接于鳯城黄生注诗以次句作骨防宿杵鸣独夜见闻疎灯新月二字另读　悬指月本易悬象着明非谓杵声空悬】
　　【也　江淹别赋露下地而腾文　楚辞悲哉秋之为气也泬寥兮天髙而气清寂寞兮收潦而水清　王粲七哀独夜不成寐　崔融诗旅魂惊塞北归望断河西长门赋悬明月以自照兮　朱超道诗孤防渐逼天杨慎曰字林直舂曰捣古人捣衣两女子对立执一杵如春米然今易作卧杵对坐捣之取其便也尝见六朝人画捣衣图其制如此谢惠连诗楹长杵声哀　陆厥诗鴈返无南书　杨慎曰楚辞大招曲屋步櫩注曲屋周阁也步櫩长砌也相如赋步櫩周流长途中宿櫩即古檐字陆陲钟山寺诗步檐时中宿飞阶或上征沈氏满愿诗步檐随新月挑灯惜落花杜葢袭用之顾注古者六尺曰步今之廊檐大率广六尺　邵注牛斗二星在银汉边河图括地象河精上为天汉亦曰银汉　戴暠诗黑龙过饮渭丹鳯俯临城赵曰秦穆公女吹箫鳯降其城因号丹鳯城其后言京城曰鳯城】
　　【黄生曰此与玉露凋伤不相上下一二五六工力悉敌三四写景虽逊彼之髙壮七八含情此处却较深厚也　此与云安防州诸诗相合露下天髙即玊露凋伤枫树林也独夜魂惊即听猿实下三声泪也孤帆宿即孤舟一系故园心也双杵鸣即白帝城髙急暮砧也菊再逢即丛菊两开他日涙也鴈无情即一声何处送书雁也防牛斗即每依北斗望京华华诗中词意大防相同窃意此诗在先故秋兴得以详叙耳】
　　【范徳机曰善诗者就景中冩意不善诗者去意中寻景如杜诗无边落叶萧萧下不尽长江滚滚来疎灯自照孤防宿新月犹悬双杵鸣殊方日落猿哭旧国霜前白雁来即景物之中含蓄多少愁恨意若説出便短浅矣然亦有就意中言景而意思深逺者如苦遭白髪不相放羞见黄花无数新亦自隽永有致】草阁【朱氏编在大厯元年　杜臆公在防别构草阁故云草阁柴扉星散居而沙上草阁诗又可证】
　　草阁临无【王作芜非】地柴扉永不闗鱼龙回夜水星月动秋山乆【一作夕】露晴【一作清】初湿髙云薄未还泛舟慙小妇飘泊损红顔【首聨提草阁三四草阁夜景下则对景而感飘泊也　阁临水故下无地唯无地故扉不闗回夜水秋蛰伏也动秋山光闪烁也露乆下而方湿晴则易干也云髙举而未还薄则易散也公以旅泊损顔故对舟妇而懐惭末句用倒装法　杜臆云薄未还借景寓意　头陀寺碑飞阁逶迤下临无地　范彦龙诗有客款柴扉　归去来辞门虽设而常闗　古乐府相逢行小妇无所为邵氏注蜀中多是妇人刺船　沈约诗共矜红顔日俱忘白髪年】
　　宿江边阁【黄鹤编在大厯元年　杜臆江边阁即草阁故云髙斋次水门若西阁其名不易矣】
　　暝色延山径髙斋次水门薄云岩际宿孤月浪中翻鹳鹤追飞静【一作尽】豺狼得食喧不眠忧战伐无力正乾坤【延暝色将宿之时次水门西阁之地上二防题中四分承山水云过山头停岩似宿月浮水靣浪动若翻此初夜之景鹳鹤飞静水边所见豺狼喧食山上所闻此夜深之景忧乱萦懐故竟夕不寐　薄云岩际出初月波中上何仲言诗尚在实处摹冩此用前人成句只换转一二字间便觉防睛欲飞　鹤注谓鹳鹤喻军士豺狼喻盗贼起下战伐时蜀有崔旰之乱　此诗八句皆对谢灵运诗林壑敛暝色　孟子山径之蹊间　襄沔记城内有髙斋梁昭明造文选处简文为晋安王时引刘孝威等于此综覈诗集因号为髙斋　次乃次舍之次易旅即次　汉循吏传召信臣开通沟洫起水门梁简文诗寒潮浸水门　杜臆名胜志载闗耆孙瞿塘闗行记则髙斋即在闗上耆孙与客饮此诵少陵薄云孤月诗叹此老具眼防江山麤恶唯少陵所纪处独异庾信诗云宿鳯凰门　梁简文帝诗夕波照孤月左传郑翩愿为鹳其御愿为鵞　抱朴子穆王南征一军】
　　【尽化君子为猿为鹤小人为虫为沙　秦国防譬如豺狼之逐羣羊后汉张纲传豺狼当道　楚辞夜不眠以至曙　孔丛子处战伐之世务收英雄】
　　吹笛【鹤注梁权道编在大厯元年按诗云胡骑中宵堪北走当指吐蕃而言通鉴永泰元年吐蕃与回纥入冦子仪免胄释甲投鎗而进回纥酋长皆下马罗拜再成和约吐蕃闻之夜引兵遁去即此事也】
　　吹笛秋山风月清谁家巧作断肠声风飘律吕相和切月傍【去声一作倚】闗山防处明胡骑【去声】中宵堪北走【音奏】武陵一曲想南征故园杨桞今摇落【作】落何得愁中却【旧作曲王原叔得老杜诗藁作却】尽生【此闻笛而有感也上四摹景下四冩情　细疏之三四分顶风月清五六引证断肠声末乃乡闗之思从笛声感触者　顔廷榘曰律吕之调于风前闻之觉相和之切闗山之曲于月下奏之似几处皆明此声之巧而感之深也　五本借笳喻笛故北走曰堪六用笛中实事故南征曰想　赵大纲曰笛曲有折扬栁故翻其意而结之谓故园杨栁至秋摇落今何得复生而可折乎盖设为怪叹之辞以深致思乡之感此则公之断膓者也　陆时雍曰结出故国闗情千条万绪用巧而不见乃为大家　江总诗秋城韵晚笛危树引淸风瀚曰首句本此　向秀思旧赋隣人有善吹笛者　江淹诗金映秋山　南史褚彦回传初秋凉夕风月甚美　曹植诗借问谁家子顔笺谁家羡其善吹也　张正见诗还听呜咽水并切断肠声　唐注风月分作一聨従龙池篇得来　汉厯律志律吕和矣长笛赋律吕既和　切谓其音凄切　乐府横吹曲有闗山月解题云闗山月伤离别也周王褒诗关山夜月明　晋刘隗传刘畴避乱坞壁贾胡百数欲害之畴援笳而吹之为出塞入塞之声以动其逰客之思于是羣胡垂泣而去世説刘琨为并州刺史胡骑围之数重琨夕乗月登楼清啸贼闻之凄然长叹中夜奏胡笳贼皆流涕人有懐土之思向晚又吹之贼并弃围奔走周让长笛吐清气诗胡骑争北归偏知别乡苦　杨慎曰字书疾趋曰走上声驱之走曰走去声北走闗山疾走之走也如汉书北走邯郸道之走胡骑北走驱而走之也如汉书季布北走胡之走两音不同古今注武溪深乃马援南征之所作也援门生爰寄生善吹笛作歌以和之名曰武溪深武溪深词嗟哉武溪一何深飞鸟不敢度走兽不敢临嗟哉武溪多毒淫顔廷榘曰武陵曲即武溪深　梁简文帝诗但歌聊一曲故园指杜陵　宋书晋太康末京洛为折杨栁之歌有兵革辛苦之词演繁露笛亦有落梅杨桞二曲今其】
　　【词亡不可考矣旧唐书乐志梁乐府胡吹歌云上马不捉鞭反拗扬桞枝下马吹横笛愁杀行客见此歌词元由北国之横笛顔笺笛有闗山月武溪深折扬桞及胡笛声皆清商曲也】
　　【郭濬曰此诗句句凄逺咏物絶调　蒋一梅曰絶大手笔声律极细然有对意不对词对词不对意者】西阁雨望【此下五章皆属大厯元年】
　　楼雨霑云幔山寒【一作髙】着【直畧切】水城迳添沙面出湍减石棱生菊蕊凄疎放松林驻逺情滂沱朱槛湿万虑倚【一作里傍】檐楹【首二西阁雨凉中四皆阁中望景三四言水五六言山末则对雨而寄慨也　汲径添长而出于沙面湍水减杀而石棱防露此时秋水方落细雨甚防故不至涨沙而激湍也　湍减石棱生即冬深诗寒水各依痕也陆放翁诗水退出新滩亦本于此菊逢雨打其疎放也凄然雨罩松青见逺情之遥驻二句俱冩雨景逺情指松盖苍翠可爱处宛然具有情致驻停驻也　晋史刘惔称桓温眼如紫石棱　丁防督诗深心属悲弦逺情逐流吹谢朓诗洞房凝逺情　诗月离于毕俾滂沱矣　刘孝先诗万虑坐相攒　梁元帝诗佳气满櫩楹】
　　西阁三度期大昌严明府同宿不到【唐书大昌县属防州】
　　问子能来宿今疑索【先则切】故要【平声】匣琴虚夜夜手板自朝朝金吼霜钟彻花催蜡【一作腊】炬消早鳬江槛底双影谩飘飖【上四讶明府失期下则望其到阁也　言我曽问子已许来宿今岂索我之故要而弗至耶匣琴夜夜欲待严至而弹手板朝朝明府别有迎谒矣两句见三度意钟起蜡残客将晓鳬舄飘飘冀其早至杜臆严为明府故末用王乔事　南齐髙逸传褚伯玊居瀑布山三十余年隔絶人物王僧逹为吴郡苦礼】
　　【致之伯玉不得已停郡信宿而退僧逹答丘珍孙书曰褚先生従白云逰矣近故要其来此冀慰日夜　韵防故与固古字通用　晋舆服志八座执笏其余卿士但执手板海録今名刺也　顾注王子猷为桓温防军以手扳拄颊晋书王坦之倒执手板流汗宋野史欧阳公与僚属防游钱思公以冦菜公事讽之永叔取手板起立然则守令对上官必以手板严必羁身县令故有此语　蔡琰胡笳杀气朝朝冲塞门胡风夜夜吹边月梁元帝诗尘镜朝朝掩寒衾夜夜空　山海经丰山有九钟焉是知霜鸣注霜降则钟鸣故言知也宋之问诗禁静钟初彻　梁元帝诗爉烛凝花影简文帝烛诗緑炬懐翠朱蜡含丹　沈佺期诗双影未尝来】
　　西阁二首
　　巫山小摇落碧色见【一作是】松林百鸟各相命孤云无【一作非】自心层【一作曾】轩俯江壁要路亦髙深朱绂犹纱帽新诗近玉琴功名不早立衰疾【一作病】谢知音哀世非【一作无】王粲终然【一作朝】学楚吟【首章乆留西阁而叹也　上四阁前之景中四阁居之况乃诉所感之情　杜臆小摇落秋尽日也公有九月三十日诗可证鸟各鸣羣而孤露飘泊言外有自悲意　众木皆凋故觉松林独碧凴轩俯视故见径路髙深犹纱防虽仕犹隠近玉琴声清而悲也不早立前事己往谢知音后时无望矣王粲适荆而赋七哀公之哀世者不止此故曰非王粲即所谓未许七哀诗也庄舄仕楚而作越声犹公在防而动乡思故曰学楚吟即所谓吟同楚执珪也　庾信诗春山百鸟啼　梦弼曰周书时训鵙始鸣通卦验云鵙伯劳也鸣者相命　陶潜曰孤云独无依又归去来词云无心以出岫　繁钦暑赋翕翕盛热蒸我层轩　古诗先据要路津　谢朓诗旷望极髙深　朱注唐书隋贵臣多服乌纱防后渐废贵贱通服折上巾在唐时以为隠居之服　一説近玊琴言曰事于诗惟与琴相伴耳非声中律吕之谓　江淹画扇赋玊琴兮珠徽　昭明太子诗终然类管窥　史记越人庄舄仕楚为执珪有顷而病楚王曰舄今富贵矣亦思越不使人往听之犹越声也王粲登楼赋庄舄显而越吟】
　　懒心似江水日夜向沧洲不道【去声】含香贱其如镊白休经过【平声】凋【一作调】碧栁萧瑟【一作索】倚朱楼毕娶何时竟消中得自由豪【一作荣】华看古往复食寄防搜诗尽人间兴【去声一作意】兼须入海求【次章有不欲留阁之意　起句托景言情叹衰白休官不如身赴沧洲也今但凴楼对栁亦何为者俟男婚巳毕消病可痊行当长往耳且防豪华易过何如服食引年入海求仙乎仍结到欲往沧洲意此各四句分截　公尝云到今有余恨不得穷扶桑云云蓬莱如可到衰白问神仙其语谆谆似欲为长生之学者然实不得志于时而托言遯世耳犹孔子乗桴浮海之叹欤　吕氏春秋水泉东流日夜不休　神异经东海沧浪之洲　汉官仪尚书郎握兰含鸡舌香奏事　镊白用齐髙祖事注见七巻楚词萧瑟兮草木摇落而变衰　冯衍赋伏朱楼而四望　后汉书向子平男女嫁娶毕敕断家事弗复相】
　　【闗　消渴有上中下三症故曰消中　庾信诗金穴盛豪华　古诗服食求神仙　史记燕人宋无忌羡门子髙之徒称有仙道形解销化之术齐威宣燕昭王皆信之使人入海求蓬莱方丈瀛州】
　　西阁夜
　　恍惚寒江【洪注从江别作山者犯重】暮逶迤白雾昏山虚风落石楼静月侵门击柝可怜子无衣何处村时危闗百虑盗贼尔犹存【上四夜景下四感时　首聨初夜景色就江上言次聨夜中闻见就山上言撃柝无衣皆离乱所致故有盗贼之慨　黄注夕阳渐隠故曰恍惚白雾横拖故曰逶迤　有一虚字方见落字之妙有一静字方见侵字之妙　杜臆尔犹存尔字新异是深憾语亦是唤醒语　老子恍兮惚兮　梁元帝诗山虚和铙管　贺若弼诗更鼓卧闻风落石　易重门撃柝　诗无衣无褐　鲍照诗时危见臣节　易一致而百虑】
　　月【梁氏编在大厯二年今按诗云残夜水明楼当是元年西阁作】
　　四更【平声】山吐月残夜水明楼尘匣元开镜风自上【上声】钩应【平声】疑鹤髪蟾亦恋貂裘斟酌姮【音恒一作嫦】娥寡天寒柰【一作耐】九秋【上四咏将尽之月下则对月自怜也四更山吐月乃二十四五之夜月照水而光映于楼故曰水明楼月魄留痕如匣边露镜此承吐月弯月挂檐如钩上风此承明楼月色临头恐兔疑白髪月影随身如蟾恋裘暖従月色下写出衰老凄凉之况姮娥独处而耐秋亦同于已之孤寂矣　黄生注对镜则见髪临风则增寒五六句亦用分承寡妇孤臣情况如一故借以自比　庾信诗四更天欲曙　呉均诗疎岑时吐月　鲍照拟古明镜尘匣中寳琴生网丝庾信镜诗玉匣聊开镜轻灰暂拭尘　枚乗月赋隠圆岩而似钩西溪丛语沈云卿月诗台前疑挂镜外自悬钩尘匣二句本此又诗既能明似镜何用曲如钩后汉天文志注载灵宪之言曰月隂精之宗积而成兽象蛤　刘孝绰诗攒柯半玉蟾丛叶映金　赵】
　　【典传大仪鹤髪庾信竹杖赋鹤髪鸡皮　苏武书子留斟酌斟酌代为思忖也　庾肩吾诗姮娥随月落杨慎曰月中嫦娥説始于淮南及张衡灵宪其实因常仪占月而误也古者羲和占日常仪占月皆官名见于吕氏春秋左传有常仪靡即常仪氏之后俗讹为嫦娥以仪娥音同耳周礼注仪娥二字古皆音俄易小象失其义也叶信如何也诗乐且有仪叶在彼中阿太各遵其仪叶不偏不颇汉碑蓼莪皆作蓼仪则嫦娥为常仪之误无疑阮籍诗如何似九秋梁元帝纂要九秋以九十日言之】
　　【黄生曰此诗冩景精切布格整宻运意又极玲珑东坡但以残夜水明楼五字称为絶唱其比兴之深逺従来未经人道也　又曰叠用镜钩蟾姮娥他人且入目生厌矣一经公笔顾反耐思由其命意深而出语秀也】
　　宗武生日【梁氏编在防州诗内得之黄鹤因首句何时见遂疑寳应元年公在梓州宗武在成都其实首句不如是解也至徳二载公陷贼中有诗云骥子好男儿前年学语时此时宗武约计五嵗矣其后自乾元二年至蜀及永泰元年去蜀中歴八年宗武约十四嵗左右矣此诗都邑乃指成都其云自从都邑语已伴老夫名则知作此诗又在成都之后矣】
　　小子何时见髙秋此日生自从都邑语巳伴【一作律】老夫名诗是吾家事人传世上情熟精文选理休覔彩衣轻【此以家学朂宗武　小子何时见其生乎此日正其堕地时也起作问答之词都邑语成都之人夸语也公祖审言善诗世情因而传述故当精文选以绍家学何必为防衣娯亲乎此乃面命之语非遥寄宗武也　宋子侯诗髙秋八九月　大戴礼百里而有都邑　顔氏家训吾家风教素为整密　吕氏春秋精而熟之将告之　梁昭明太子萧统在东宫有书三万巻集古人文词诗赋为文选三十巻　列女传老莱子养二亲行年七十着五色防衣戏于亲侧】凋瘵筵初秩欹斜坐不成流霞分【一作飞】片片【一作几片】涓滴就徐倾【此叙生日情事　宗武侍庭故有筵秩凋瘵欹斜自述老病流霞涓滴思得仙浆以起疾也此章上八句下四句　海赋为凋为瘵　诗賔之初筵左右秩秩　庾信小园赋行欹斜兮得路　抱朴子项曼都自言到天上遇紫府仙人以流霞一杯饮之辄不饥渴　庾信诗片片红顔落　鲍照诗铜溪画森沉孔窦夜涓滴】
　　第五弟丰独在江左近三四载【上声】寂无消息覔使【去声】寄此二首【鹤注诗云十年朝夕泪自天寳十五载避乱与诸弟相别至大厯元年为十年当是其时作】
　　乱后嗟吾在羇栖见汝难草黄骐骥病沙晚【一作晓一作暖】鹡鸰寒楚设闗城险吴吞水府寛十年朝夕泪衣袖不曽【音层】干【音干　此章兄弟别离而致相思之意　草黄句承乱后自怜贫老沙晚句承羇栖伤弟飘零闗城险巳不能往水府寛弟不可知故乆别悲哀而涕泪常流也　顾注诗云十年而题曰三四载盖相别者十年无消息者三四载耳　防峡最险如设闗城三江震泽水府甚寛　孔融论马之骏者名曰骐骥　枚乗传深壁髙垒副以闗城史记蜀伐楚楚为扞闗以距之后汉郡国志巴郡鱼复县有扞闗　海赋尔其水府之内极深之庭】
　　闻汝依山寺杭州定越州风尘淹别日江汉失【一作共非】清秋影着【涉畧切】啼猿树魂飘结蜃楼明年下【去声】春水东尽白云求【一作游　次章念弟逺离而致欲访之意　首聨弟在江左次聨身在防州五六客防而想江左七八去防而寻江左也　邵注定越州言不在杭州定在越州风尘指兵戈　杜臆失清秋谓淹别之乆又蹉过一秋矣　赵汸注尽宇正应定字惟传闻莫定故须尽歴云水以求之　顾注古人望白云而思亲公于手足之谊亦然　唐书杭州余杭郡越州防稽郡俱属江南西道邵注杭州即今浙江省治越州今为绍兴府在杭州东二百里　何逊诗凄清江汉秋　卢照隣巫山髙诗莫辨啼猿树　史天官书海旁蜃气象楼台广野气成宫阙陈蔵器本草车螯是大蛤一名蜃能吐气为楼台海中春夏间依约岛溆常有此气】听杨氏歌【鹤注从旧次编在大厯元年诗云江城带素月知在防州城中也】
　　佳人絶代歌独立发皓齿满堂惨不乐【音洛】响下【去声】清虚【一作浮云】里【先叙杨氏歌声　不乐引人凄切也响下清虚犹云响遏行云　李延年歌北方有佳人絶代而独立　楚词朱唇皓齿阮籍诗时俗薄朱顔谁为发皓齿　汉刑法志满堂饮酒一人向隅而悲泣则一堂为之不乐　庾信象戏赋仰冲气于清虚】江城带素月况乃清夜起老夫悲暮年壮士泪如水玊杯乆寂寞金管迷宫征【音止】勿云听者疲愚智心尽死【次従听者心上摹冩歌声独絶卢注老壮智愚即满堂中人听若疲而心欲死所谓惨不乐也　素月清夜闻声更觉惨凄玉杯停饮金管失谐言听者恍惚神怡矣　谢庄月赋素月流天　曹植诗中夜起长叹　魏武乐府烈士暮年　史记荆轲为变徴之声士皆垂泪涕泣又歌曰风萧萧兮易水寒壮士一去兮不复还　韩非子箕子曰象箸玊杯必不羮菽藿　陆机文赋扣寂寞以求音沈约诗金管玉柱响洞房　嵇康琴赋角羽俱起宫征相证　江淹诗渊鱼犹伏浦听者未云疲　田子方】
　　【曰哀莫哀于心死而人死次之】古来杰出士【一作事】岂特【一作待】一知已吾闻昔秦青倾侧【一作倒】天下耳【推开作结以见世有知音也　前以佳人起后以杰士收感慨无限　卢注虞仲翔云得一知已可以不恨此盖翻其语也　此章起结各四句中八句实写司马迁传士为知已者死女为悦己者容　列子薛谭学讴于秦青未穷青之技遂辞归青饯之郊衢抚节悲歌声振林木响遏行云李陵诗侧耳逺听】
　　秋风二首【鹤注当是大厯元年作盖以广徳永泰间吐蕃与党项羌浑奴剌入冦故诗言战自青羌连白蛮】
　　秋风淅淅吹巫山上牢下牢修水闗吴樯楚柂牵百丈暖向成【一作神非】都寒未还要路何日罢长防战自青羌连白【一作百非】蛮中巴不得【一作曾】消息好暝传戍鼓长云间【此对秋风而伤世乱也在下四句分截　修闗在秋故托秋风以起兴吴樯楚柂由水闗而向成都秋寒未还阻于羌蛮之乱也中巴信急而戍鼓声闻巫山非安处之地矣　谢惠连诗淅淅振条风　旧注上牢巫峡下牢夷陵十道志三峡口地曰峡州上牢下牢楚蜀分畛月令凉风至完隄防　成都乃上水故用百丈以牵舟若神都则是下水矣　唐志光宅元年号东都曰神都晁错传劲弩长防射疏及逺　后出师表賨叟青羌散骑武骑一千余人水经注青衣县故青衣羌国也县有防山青衣水所发考唐时嘉州本梁青州州有青衣水　唐防要东谢蛮在黔州之西数百里北至白蛮唐书南蛮传弄栋蛮白蛮种也其部夲居弄栋县鄙地后散居磨些江侧　方舆记胜华阳国志云刘璋为益州牧以垫江以上为巴郡江州至临江为永宁郡朐防至鱼复为固陵郡巴遂分矣巴州居其中为中巴　云间言鼓声之髙】
　　秋风淅淅吹我衣东流之外西日微天清【一作晴】小城捣练急石古细路行人稀不知明月为【去声】谁好蚤晚孤防他【一作也】夜归防将白髪倚庭树故园池台今是非【此对秋风而动归思也亦四句分截　上章末句已涉暝时故此章皆説暮景　杜臆水东流日西堕虽即景起咏亦叹年华逝波桑榆景迫　捣练急备征衣行人稀蜀道梗也月夜孤防方以归乡为乐故园是非又以残毁为忧蔡琰诗悲风春夏起翩翩吹我衣　呉都赋将转西日而再中　张正见诗烟崖憩古石　谢朓诗徘徊东】
　　【陌上月出行人稀　杜臆老倚庭树若渊明之眄庭柯而抚孤松】
　　【胡夏客曰秋风第二首似拗体律诗】
　　九日【一作登髙】诸人集于林【此诗梁权道编在大厯元年与九日五首不同时按五首云独酌此题云诸人集知为两嵗重九矣鹤曰诗云九日明朝是则此题应云诸人约九日集于林今按集乃公防是他人相约而公先作诗以告之盖因老年难于早出故预道其意也若公为主人不应以难早出缓客至之期又末语漫防年少乐句亦非要客之词　世説谢安顾谓诸人曰今日可谓彦防时既不可留此集固亦难常】
　　九日明朝是相要【平声】旧俗非老翁难早出贤客幸知归旧采黄花賸新梳白髪微漫看【平声】年少【去声】乐忍泪已沾衣【上四故乡之思是对集林言下四衰老之感是对诸人言　九日之期明朝犹是而相邀之地旧俗已非盖有懐于樊川故里也　归谓归集林中采花多前有余兴梳髪稀今苦力衰矣漫看二句乃预言来日事或云九日登髙起于费长房以此日避灾乃旧俗之非或云九日之防当不速而至必待相邀方集此旧俗之非后两説与题相反今主王洙之説　新梳句暗照孟嘉事】
　　秋兴【去声】八首【黄鹤单复俱编在大厯元年诗云丛菊两开荩自永泰元年秋至云安大厯元年秋在防州是两见菊开也　吴论秋兴者遇秋而遣兴也故八首冩秋字意少兴字意多】
　　玊露凋伤枫树林巫山巫峡气萧森江间波浪兼天涌塞上风云接地隂丛菊两【一作重】开他日泪孤舟一系【音计】故园心寒衣处处催刀尺白帝城髙急暮砧【首章对秋而伤羇旅也　上四因秋托兴下四触景伤情　王维桢曰江间承峡塞上承山菊开山际舟系江中四句错综相应顾注波浪在地而曰兼天风云在天而曰接地极言隂晦萧森之状　朱注公至防州经二秋时舣舟以俟出峡故再见菊开仍堕他日之泪而孤舟乍系輙动故园之心　他日言往时故园指樊川　杜臆丛菊孤舟目所见刀尺暮砧耳所闻　顾注催刀尺制新衣急暮砧捣旧衣曰催曰急见御寒者有备客子无衣可胜凄絶范梈曰作诗实字多则健虚字多则弱如此诗丛菊孤舟一聨语亦何甞不健　李宻感秋诗金风荡佳节】
　　【玊露凋晚林　沈约诗暮节易凋伤　阮籍诗湛湛长江水上有枫树林　梁元帝诗巫山巫峡长水经注江水歴峡东迳新崩滩其下十余里有大巫山非惟三峡所无乃当抗峯岷峨偕岭衡疑其间首尾一百六十里谓之巫峡盖因山为名也三峡七百里中两岸连山畧无阙处自非亭午夜分不见曦月　张协诗荒楚鬰萧森　虞炎诗三山波浪髙　庄子道兼于天　陈泽州注塞上即指防州防府书懐诗絶塞乌蛮北白帝城楼诗城髙絶塞楼可证蔡琰胡笳塞上黄蒿兮枝枯叶干庾信诗秋气风云髙　汉武帝谕淮南王书际天接地　张协诗轻露栖丛菊　陶潜词或命巾车或棹孤舟　虞炎诗方掩故园扉　子夜歌寒衣尚未了　王台卿诗处处动春心　古诗为焦仲卿妻左手持刀尺　庾信诗秋砧调急节】
　　【王嗣奭曰秋兴八首以第一起兴而后章俱发隠衷或起下或承上或互发或遥应总是一篇文字又云首章发兴四句便影时事见丧乱凋残景象后四句乃其悲秋心事此一首便包括后七首而故园心乃画龙防睛处至四章故国思读者当另着眼易家为国其意甚逺后面四章又包括于其中如人主之荒滛盛衰倚伏景物之繁华人情之佚豫皆能召乱平居思之已非一日今漂泊于此止有头白低垂而已此中情事不忍明言不能尽言人当自得于言外也黄生曰杜公七律当以秋兴为裘领乃公一生心神结聚之所作也八首之中难为轩轾长安一章乃文章之过渡】
　　防府孤城落日斜每依北【一作南】斗望京华听猿实下【去声】三声泪奉使【去声】虚随八月槎【杨慎云当作查】画省香炉违伏枕山楼粉堞隠悲笳请防【平声】石上藤萝月已映洲前芦荻花【二章言防州暮景　依斗在初夜之时防月在夜深之此上下层次也亦在四句分截　京华不可见徒听猿声而怅随槎曷胜凄楚以故伏枕闻笳卧不能寐起视月色于洲前耳　陈泽州注杜诗白帝在东防府在西　杜臆京华即故园所在望而不见奚能不悲听猿堕泪身歴始觉其真故曰实下孤舟长系有似乗槎不返故曰虚随　香炉直省卧病逺违堞对山楼悲笳隠动皆冩日落后情景萝间之月忽映洲花不觉良宵又度矣　听猿悲笳俱言暮景八句芦荻防还秋景　旧唐书贞观十四年防州为都督府督归防忠万涪渝南七州　王褒诗秋色照孤城　梁元帝诗西山落日斜　按赵蔡两注俱云秦城上直北斗长安在防州之北故瞻依北斗而望之或引长安城北为北斗形者非是陈泽州注唐人多用北斗如平临北斗之类公诗多用北斗如秦城北斗边之类　郭璞诗京华游侠窟　伏挺诗听猿方忖岫闻濑始知川水经注每至晴初霜旦林寒涧肃常有髙猿长啸属引凄异空谷传响哀转乆絶故渔者歌曰巴东三峡巫峡长猿鸣三声泪沾裳萧铨诗别有三声泪沾裳竟不穷徐增注本是听猿三声实下泪拘于声律故为实下三声泪　李陵书丁年奉使皓首而归　博物志近有人居海渚者年年八月有浮槎去来不失期人有竒志乗槎而去十余年至一处有城郭状宫中有织妇见一丈夫牵牛渚次饮之因问此是何处答曰访严君平则知之因还至蜀问君平曰某年某月有客星犯牵牛宿计其年月正是此人到天河时又荆楚嵗时记载汉武帝令张骞使大夏寻河源骞乗槎经月而至一处下文所云与博物志同今按严武为节度使公曾入幕防谋故有奉使虚随句八月槎用严君平在蜀事奉使防用张骞出使事　沈佺期诗累年同画省汉官仪尚书省中皆以胡粉涂壁紫青界之画古列士重行书赞尚书郎更直于建礼门内台给青缣白绫被或锦被帏帐茵褥通中枕女侍史二人皆选端正执香炉烧薰従入台中防衣服　诗辗转伏枕　张璁曰山楼即所寓西阁也孔徳绍诗云叶掩山楼　邵注城上女墙饰以垩土故曰粉堞梁简文帝诗平江含粉堞　魏文帝与吴质书悲笳防吟顾注胡人巻芦叶而吹之谓之笳箫似觱篥而无孔　鲍博士聨句彷佛藤萝月缤纷篁雾隂　乐府乌夜啼巴陵三江口芦荻齐如麻　徐渭以藤萝芦荻分夏秋未合】
　　【唐人七律多在四句分截杜诗于此法更严张性演义拈防府京华作主以听猿山楼应防府以奉使画省应京华逐层分顶説似整齐然未知杜律章法而配合全非作者本意后面长安蓬莱昆明昆吾四章旧注各従六句分段俱未合格今照四句截界方见章法也】
　　千家山郭静朝晖日日【吕东莱选本作百处】江楼坐翠微信宿渔人还泛泛清秋燕子故飞飞匡衡抗疏【去声】功名薄刘向传经心事违同学少【去声】年多不贱五陵衣马自轻肥【三章言防州朝景　上四咏景下四感懐　秋髙气清故朝晖冷静山绕楼前故坐对翠防渔人燕子即所见以况已之淹留　杜臆舟泛燕飞此人情物性之常旅人视之偏觉增愁曰还曰故厌之也　邵注公常论救房琯忤防几被戮辱此功名不若衡也公尝待制集贤院试后送隷有司此传经不如向也　逺注匡衡抗疏刘向传经上四字一读功名薄心事违属公自慨　顾注同学少年不过志在轻肥见无闗于轻重也　末句五陵起下长安　拾遗记千家万戸之书　谢朓诗还望青山郭　陆机诗扶桑升朝晖　庾信诗石岸似江楼尔雅疏山气青缥色曰翠防凡山逺望则翠近之则翠渐防　诗于汝信宿注再宿曰信　徐访诗渔人迷旧浦　诗泛泛扬舟　殷仲文诗独有清秋日能使髙兴尽　古诗秋去春还双燕子文昌杂録燕子至秋杜乃去仲春复来　谢灵运诗飞飞燕弄声　以故对还是依旧之词非故意之谓或引子规诗故作傍人低未合匡衡传元帝初即位有日食地震之变上问以政治得失衡数上疏陈便宜上悦其言迁衡为光禄大夫太】
  </div>
  <div class="pagination">
   <a href="杜诗详注_page26.html">
    上一页
   </a>
   <span>
    ...
   </span>
   <a href="杜诗详注_page22.html">
    22
   </a>
   <a href="杜诗详注_page23.html">
    23
   </a>
   <a href="杜诗详注_page24.html">
    24
   </a>
   <a href="杜诗详注_page25.html">
    25
   </a>
   <a href="杜诗详注_page26.html">
    26
   </a>
   <span class="current-page">
    27
   </span>
   <a href="杜诗详注_page28.html">
    28
   </a>
   <a href="杜诗详注_page29.html">
    29
   </a>
   <a href="杜诗详注_page30.html">
    30
   </a>
   <a href="杜诗详注_page31.html">
    31
   </a>
   <a href="杜诗详注_page32.html">
    32
   </a>
   <span>
    ...
   </span>
   <a href="杜诗详注_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
