<!DOCTYPE html>
<html>
<head>
    <meta charset="UTF-8">
    <title>读书后 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读书后 - 第 2 页/共 9 页</h1>
    <div class="content">
黄石公素书六篇至为浅显孔老荀卿之所雅言者岂别有不传之秘以授子房而此则约其凡为可示人者哉不然当报雠大索之后跪而进履于圮桥与夜半不失约子房已思过半矣何用是素书为也

书项羽传后

吾少时阅书至夜分而困欲寐辄取项羽传诵之即洒然醒以为非羽不能发太史公笔非太史公无以写羽生气羽之罪其大者在弑义帝坑秦卒二十万人僇降王子婴耳其恶不待言然彼皆有以致之义帝亦了了者第不免儒而腐夫一牧羊子耳王于项梁之手见梁败而不羽之恤遽夺其军而又不使之入闗其救赵也又使之为次将而所听令者羇旅庸奴之宋义彼其心固已怏怏于帝杀宋义而楚卒属之矣刎王离破章邯而诸侯属之矣破函关而秦属之矣其目中固已无义帝矣犹貌而使人请命帝但委之于籍且犹不能免而曰如故约籍能无恨也夫岂独恨也当疑其与沛公结而圗籍义帝拥空名于上欲以承平之君臣而御怏怏之悍霸倒授太阿之柄而触其锋能不立碎也虽然义帝者腐而不失其正者也新安之坑子婴之僇盖天道也彼诸侯之卒积数世而其首皆纳于秦庭凡在者皆秦卒之刃余也又皆其子孙也幸羽一甘心焉孰不为之挥戈者子婴之降自降沛公耳非降羽也六王之身有屠而死者有囚而死者有饥而死者夫负刍非羽故君而燕及梁非祖父邪谁能忍之故曰有天道也至楚汉之为讼则羽之负汉者一而汉之负楚者三羽之负汉不王闗中而王巴蜀而已当羽入关与沛公兄弟也又皆楚臣何必拒而不纳其负一也鸿门之会不杀而封之巴蜀甫就国而兵东向其负二也然犹有可言者至太公甫脱烹俎盟血未干而反戈尾其后其负三也羽自得罪义帝耳不得罪髙祖髙祖死何以见羽地下哉余故友宗臣每酒间大呼吾宁不成而为羽不能成而为髙祖且谓髙祖易与耳余笑曰若言髙祖易与则过髙祖遇羽而拙故思以拙胜之若固见其拙以为易与耳不然彼章邯黥布岂碌碌者何以取之若寄哉

书苏子范増论后

苏子之论范增甚竒而其为书生于事体则甚闇夫卿子冠军何人也以一言之偶中而懐王拜之为上将军其智勇未闻也章邯既破项梁而杀之楚人之胆夺矣移兵而渡河以大破赵人赵人之胆夺矣赵举而秦强夫以已破之楚胆而当方张之秦势且皆半菽之饥腹而氷霜不完之指唯有解甲而逆溃耳义送子相齐葢欲以为遁穴而侥幸于目前之未战乃佯为大言以压项籍籍不杀宋义赵必下楚必溃楚之溃在呼吸之间而无他术可以解为籍计者何以不杀义也増于此时去籍则秦追僇亡楚之末将而族之必也籍胜则恨增以为宋义之党而先去以为三军之望族之亦必也即两俱免族而当叛臣偾将之名为増计者何以去也夫増奇策士也岂惟不去而已当与籍谋而杀义不然何杀义之后事事日取增计而尊之为亚父也然则增不当去乎曰有坑秦卒二十万人失仁失仁法不足以取天下一当谏也违义帝之约而王汉王楚失信失信法不足以取天下二当谏也弑义帝失义失义法不足以取天下三当谏也谏不从则去之去之而无忿懥之迹以完其身可耳若杀卿子冠军何以去也

读陆子

陆贾纵横者流耳而所撰十二篇皆浅显无甚俶傥之见而亦不诡于道或谓非贾书不然也使后人伪为之则必诡其理雄其辞而张皇其事矣贾固时时近儒者髙帝不读书故骤而叹其雄博其意不在马上治故徐而益有入焉彼其它所以拊尉佗和平勃皆正论也是故幸以富寿怡乐终而不为食其之烹蒯彻之（阙）也说固有道矣

读书后巻一

●钦定四库全书

读书后巻二

（明）王世贞 撰

读淮南子

史称淮南子撰内书二十一篇外书甚众又有中篇八巻言神僊黄白之术亦二十余万言今其存者内篇而已而又亡其三篇读之知其非一手一事也其理出于文子庄子列子其辞出于吕氏春秋玉杯繁露慎子邓析山海圗经尔雅其人则左吴苏飞李尚田雷被伍被之徒各取其长而未及衷以故多错综重复不受整束而淮南王之材甚髙其笔甚劲是以能成一家言葢自先秦以后之文未有过淮南子者也其书为刘向所纂集中篇之亡当亦自刘向为更生时故当得其枕中之鸿寳而作黄金不成几陷大辟父得恶谥是以讳而去之夫淮南王好神僊身坐死而遗祸及更生亦幸而存哉或曰淮南王真僊去不死者也汉以法诛王求王不得而讳之

读贾子

贾子上下二篇其上篇皆诵说时务其事与辞皆载治安策中不知其书成自择而上之邪抑以其书上之而为班固之所裁节邪下篇则兼论徳政援据古昔然论政则有余论徳则弗足矣人言文帝不能用贾生者妄言贾生不能用文帝者亦妄梁大国也懐王上爱子也以贾生居之盖非久而入为公卿矣生死而文帝次第行其言孰谓贾生不用哉夫贾生用而不相陆贽相而不用则其君有昏喆也

书齐悼惠王世家后一

齐悼惠王肥者髙祖之庶长子也哀王襄者悼惠王之元嫡也文帝者髙祖之第四庶子也惠帝崩有二子皆疑当废哀王立而考惠帝于事正于序宜吕氏殁诸吕谋危汉哀王发兵入讨之为外主而诸弟朱虚侯章为内主夺产禄之魄而诛之功最大兵发而僇召平诈取琅琊下济南才至髙诸大臣绛灌曲逆畏哀王之武而贪文帝之仁弱舍此而立彼仅还所夺之郡一侯其舅驷钧以小慰觖望而已哀王以是岁薨而文帝至为令主比徳三代传世二十宁非天哉二年王章王兴居然皆背割梁赵盟皆析齐之壤而封之以失职怏怏章死而兴居叛诛十二年志在王济北十六年辟光王济南贤王菑川邙王胶西雄梁王胶东皆悼惠子也吴楚反其不从反者仅一齐地而已虽王之尚未惬于志也绛侯下狱驷钧享国薄昭诛死外家之说胡据哉

书齐悼惠王世家后二

吾尝谓髙帝有材子孙四人文帝亡论矣如意少而当帝心以为类我不幸夭耳必有以类髙帝者哀王襄景王章皆椒宫少年子也不畏髙后之余威不虞诸吕之强力哀王鸠东海之乌合突起而西向章以北军千余之卒逐吕产而杀之悉歼其族党非有胆勇谋断谁能胜焉绛侯之与诸大臣共议谓驷钧虎而冠恐以外家握权而乱天下而置之非本心也其意实患哀王之果锐且其举兵时名以诛诸吕则必以薄诸吕之共事者虑他日之见诛而贪代王之仁弱建策立之夫舍有功之齐而推不意之代王王必徳我嗟乎庸讵知绛侯廷尉之狱不在哀王而在文帝驷钧老于彻侯而薄昭以暴横戮也抑不特此博陆侯光之立昌邑王有广陵在也不闻昌邑之贤于广陵光固难广陵而易昌邑也昌邑废而拔宣帝于民间而帝之天下之徳光孰有过于宣帝者然而族光者宣帝也徐羡之等之废废帝也而先以法除义真为义真言敏锐故预废焉以为文帝地不知诛羡之等者又文帝也勃之辱光之族羡之等之诛虽必不尽出于公然而是诸臣者所树皆得人以成一代之治所以报之者亦少恩哉

书贾谊传及苏轼所著论后

余少读苏轼所为贾谊论谓非汉文不能用贾生乃贾生之不能用汉文耳而中有云绛侯亲握天子玺而授之文帝灌婴连兵数十万以决刘吕之雌雄又皆髙帝之旧此其君臣相得之分岂特父子骨肉手足哉贾生洛阳之少年欲使其一朝之间尽弃其旧而谋其新亦已难矣为贾生者上得其君下得其大臣如绛灌之属优游浸渍而深交之使天子不疑大臣不忌然后举天下而惟吾之所欲为不过十年可以得志安有立谈之间而遽为人痛哭哉观其过湘为赋以吊屈原悲郁愤闷趯然有逺举之志其后卒以自伤哭泣至于夭絶是亦不善处穷者夫谋之一不见用安知终不获用也不知黙黙以待其变而自残至此吾未尝不伏苏氏论人之当揆事之长而叹贾生之无辞以自解其后得班史之所著传而读之然后知蘓氏之工于揆事急于持论而不尽悉故实也夫贾生之始建议改正朔易服色制官名兴礼乐固非绛灌之所喜而实亦非绛灌所深恶也其所深恶者在遣功臣列侯就国而已故假以纷更之罪而谮之帝帝亦因其谮而姑出谊以慰安之且欲老其材而后用之耳非果于弃谊也何以知其然也诸王太傅在王相下与郡守等自大中大夫而出不为左迁特以长沙卑湿且一异姓贫弱之王其迹似弃耳亡何而召见宣室自以为弗如而徙傅梁梁大国也梁王爱子也谊不死即入而九卿矣故曰帝非果于弃谊也谊亦非悲郁侘傺而至死者何以知其然也吊屈之辞虽若以自拟而实讥其不能自引而髙逝赋鵩之辞虽若以自吊而实归之知命而不忧其所上治安策有可为痛哭长太息者盖在召对宣室与傅梁之后也所谓立谈之间而遽为人痛哭者岂实録哉且贾生之自伤在为傅无状且哭泣以悲梁王之堕马而死非以不用也寿夭有命生之夭又焉知其非命之尽而归之自伤又归之不用宁非寃哉史既称绛灌之恶之而绛侯之就国以一言告讦而逮系谊以待大臣之礼风之而上遂幡然改谊不绛侯之怨是修而修国体抑何厚也刘向所以深惜之而轼不之知也夫谊死而文帝次第用其言谊虽夭不为不用也吾固曰苏氏之工于揆事急于持论而不尽悉故实者此也

书司马相如传后

司马长卿不羞其淫奔之卓女而自纪其事使史家传之以秽后人其文辞之美丽固不能相救而子长复谓其与卓氏婚饶于财故其仕宦未尝肯与公卿国家之事尝称病闲居不慕官爵似未尽得其意者长卿固智人也方其一出使而太守郊迎县令负弩妇翁谀之易耻以为荣而又成辟土之功名于愿已满矣逆知武帝之易封而亦易僇故避而吏隠于文园拥国色发挥文词以自娱乐不亦泰哉彼其材已试于西南夷武帝固心器之矣使小与公卿国家之事而取通侯之印拥公卿之组固不难其与主父吾丘买臣严助辈骈首于东市亦易也王子猷盖知之是故不取井丹之髙洁而取长卿之玩世者所谓智也

书霍光传后

当武帝之末海内虚耗盗贼羣起强藩壮王睥睨于外而博陆宣成侯以宿卫之庶臣无三事九伐之素寄拥八岁之幼主而御宸极中外之孽不作公私之庾渐充能使其君晏然而信之一日而僇贵主覆悍社收椒宫之祖父与副相之重骈首就屠而亡后言废一君立一君若承蜩而亡它变此非有沈毅独断之略周详万全之虑不能也其所以胎祸者骖乗之芒刺而罪至于不可解者宫掖之酖毒而要之有天道焉武帝雄鸷好杀光固已心仪之少府徐仁廷尉王平之议狱不当而已胡至死也昌邑王之淫乱不足以当宗社之寄即有之其从官坐不谏正削秩禁锢可耳胡至二百余人悉弃市也王莽之子妄言以莽故寛之可也胡至使父酖其子田延年之决于废立功非小胡忍以诈取平直事必置之自尽也凡光所持三尺宁过毋不及是以宣帝一时（阙三宇）孥僇而无遗齓宁非天也然帝能诛光之子孙而不能尽削光之忠犹像之麟阁以寓其思侯封之续及于旁胤中牢之祀迄于东京则光固有以自剖别哉

书淮南厉王传后

淮南厉王骄恣不奉法其所论狱若为黄屋擅拜丞相爵闗内侯収聚诸侯王人亡命贼杀无罪人法皆可以死而坐以谋反则未也以文帝时天下若金瓯而又最称理即病狂丧心者亦何敢以蕞尔弹丸之地而与之抗且夫男子七十人辇车四十乗反当何所为也使闽越匈奴以市明珠良马或有之夫越数千里之外徼荒服之夷虏而为期会欲与其人相应合世固无是理也当是时天下之人实知之以故文帝之贤厉王之暴而尺布斗粟之謡所由起不然而文帝亦何至终愧悔耶其子安之反则有之盖愤父之死矜已之才而窥武帝之有衅也亦可谓不智矣虽然王安之谋反固也然而未成反也学仙者流则谓王与八公者习不死术而流言闻于武帝帝使按之即与八公俱上升帝恐其为天下惑而别起间如后之戾太子子舆事而称其自杀以苟完狱耳以故心艳其事竭天下之财力求为神仙而不可得刘向去安时无几得枕中之遗籍而宝习之此宁非明征哉独所谓八公者有左吴伍被雷被夫左吴首祸者也伍被首反者也雷被告变者也雷被用而左吴伍被诛意八公自有人不然吾未见三子之能仙去也班史不当与伍被别作传当附之安传蒯通亦不当别作传当附之韩信传江充当附之戾太子传息夫躬当附之董贤传呜呼孰谓班史有定识哉

书张安世传后

张汤之于安世父子也其才智强记同然而汤刻而憸安世慎而共汤胆大安世小若是乎熏莸也然而有不可晓者汤廉而安世贪也刘向之于歆父子也其才气学问同然向为刘氏而攻王氏歆为王氏而削刘氏其忠逆异也他若石碏之忠而厚逆也贾逵之忠而充逆也桓彝之忠而温逆也黄权之降敌而崇死敌也沈充之逆而劲忠也李懐光之逆而瓘忠也所谓父不得而子者宁独尧之丹朱瞽叟之舜舜之商均鲧之禹也虽然子可以有不贤父父不可以有不贤子则子尤重哉

书汉武帝时功臣侯年表后

世称汉武帝不爱通侯之赏以鼓舞世之趣功名者故能破匈奴灭朝鲜举瓯闽巻南越辟滇蜀而増益天下之半然所谓封侯者殊不可晓而所谓罚者亦未尽当也今夫丞相天子所与共理天下者也固当以贤举藉以不侯而不丞相固不可以丞相不功而与之侯尤不可也孰若俟其相道得而后侯之乎乃至遂举之以为例使田千秋以一言而相又缘相而得侯何也卜式请以父子击南越赏之可也而与之闗内侯不可也孰若赏而听之往功成而后侯之乎栾大一妄庸人耳而遽以之为上将军而侯之以五千戸之封孰若俟其验而人主之寿益而富贵之乎大将军青之破右贤王得其将校人畜至数万计益封可也而益之至八千七百戸其三子皆襁褓而悉封侯不已滥乎其最后帅师围单于斩首卤级万九千使其王叛而称其主号而不益封乃至将校俱不得侯何也戾太子自经于泉鸠里之舍男子张富昌蹋户而入令史李寿趋抱解之太子而生侯之可也不生赏之可也胡至聨翩而侯邦题之邑乎上官桀之破郁成得其王于康居而使四骑缚送之贰师所恐其有失也骑士赵弟拔剑斩之无可赏也桀不过转一官为少府而弟胡以侯新畤乎至于罚之不中节尤有可言者荀彘之缚路博徳以争功相疾弃市然楼船之始败于朝鲜既以左将军胜而后合兵又阴与敌和非无罪者也公孙遂之往天子知二将之异使正之且许有便宜得以从事遂与左将军谋而缚楼船非矫制也左将军诛遂亦可诛乎左将军即可诛朝鲜平矣独不可以功赎乎张富昌李寿以太子侯田千秋以白太子寃侯而太子无罪之嫡尚系之狱何也第所谓罚亦就一侯事举而及之耳其它死于酷吏之手而决于一时之怒不可屈指数也嗟乎武帝以人主之威天下之力驱之诱之幸而成功名于将亡之敌孰谓其能鼓舞哉

书班史酷吏传后

太史公叙酷吏中有张汤杜周以汤逢武帝之忮而道以深文故所以描写其情状不遗力即小廉荐士不没之然不以贵也班氏之称汤谓能辨当否国家赖其便又云汤周子孙贵盛故别传噫何足训哉太史公之诛汤诛意也吾独怪夫郅都骨鲠廉信士也为济南守灭瞷氏首恶余皆股栗而已不如义纵王温舒之妄杀也为中尉行法不避贵戚列侯宗室侧目而视而已又不若温舒之谄事有势奸如山不可犯也为鴈门守匈奴不敢犯至为偶人象都令骑驰射之莫能中都固赳赳干城也其罪独有临江王诣中尉府对簿欲得刀笔为书谢上而禁弗予意以为上亲子吾不敢废法又如是而已非有所迎徇深文煅质也身之不免而被以酷名寃矣田延年增车牛直克赀三千万罪固有之然其为河东选拔尹翁归等为爪牙诛锄豪强亦如是而已翁归能臣也必不为滥刑延年于废立有大功何至等之酷吏哉郅都死矣寃于太史公田延年死矣复寃于班氏吾以为二史亦深文者

书凉州三明传后

余读凉州三明传若威明然明皆廉节好让有将帅材着绩中外而皆不免为名使威明尤好之甚至自疏为党人而上不之问夫明哲保身者固若是乎大将军武太傅蕃之有朝望志除宦官谁不知之岂有所征而不知本谋者然明亦不过于生死是非之际一时不能决择耳既成而始悔辞爵不拜追理武蕃之寃表荐李膺王畅以与阉宦抗虽曰晩矣犹知有不逺复者纪眀真将材也当西羌之为梗邓隲挟元舅之尊秉大将钺以天下全力与之角而不胜几弃凉州颎以孤军转战十余年长矛劲弩奋其膂力敌为之尽非其材之过人畴克如是晩节与中官比冀以全身而竟身殉之良可叹也阳球为酷吏非有腹心之素一疏而诛中贵人父子立蹴上台夺帝所甚爱而除之汉事故不可测哉

书扬雄传后

自孟子殁而有荀卿氏荀卿殁三百余年而有扬雄氏中间若董仲舒之正毛伏以下之専于其经术若有补焉而未有立言以维持道统者扬雄氏始准周易而为太玄准鲁论而为法言法言之所结撰要在于尊周孔辨术经治一时已称述之至昌黎氏而尊涑水氏而信涑水氏之于孟子不能信而独信扬雄氏扬雄氏之出处其先亦未有訾之者独不能不有微恨于剧秦美新而紫阳氏之着通鉴纲目直书之曰莽大夫扬雄死盖举市国之褚渊厯姓之冯道所不加者而加之于是雄之名遂涊人之齿颊而其身毋所容于圣门之藩篱矣及考其传而推之则事不必尽然而情亦有大可原者当雄之游京师而给事黄门也成帝之世与王莽刘歆并哀帝之初复与董贤并莽贤皆至三公负贵势所荐引立擢而雄三世不徙官及莽簒汉刘歆辈皆用符命颂功徳而雄复不侯以耆老久次转大夫则其不附王莽可知然所以濡滞而不去者以去则莽必恨之恨之则必追而戮之即不恨必且召而有龚胜之事雄见夫莽虽姧然自唐虞以后所创有而未尝称干戈以翦刘氏之社稷而身又不当扞圉之任如是而死孔门之所不载而微箕之懿戚尚且受封于周而谓之仁是以浮沈待尽以存五世一线之息耳至于剧秦美新故不见本传即有之亦投阁之后不得已冀以瓦全且所剧者秦耳而不及汉所美之新美于秦耳不美于汉也不然涑水氏能斥冯道訿介甫而独雄是恕乎哉紫阳氏之深意吾固已知之即文中子之贤尚议其僭攻其瑕而宋之统遂接孟子矣何况区区一雄哉

书邓禹传后

邓仲华有逺识萧张流也然而非大将材也其心寄虽已笃而齿尚卑名位尚轻战事尚未练一旦中分六师之半崇以三公之位而委之闗中之大敌窃以为光武误也斯道也髙祖盖深知之故根本付之酇侯谋画寄之良平而大将之印独舒徐焉必待淮阴而后有所归彼于料已料敌审也夫史称光武谕河西其将吏皆臣服以为天子明见万里外虽然此一事耳吾以为明不如髙祖髙祖以数万众授一钓者佐以羇旅之降王而不之制裂地以予未输胆之大盗而不之惜得一叛王以已之供供焉而不之疑若光武者猜龎萌抑隗嚣薄彭宠而致其叛于呼吸成败之际不为明且逺也我髙皇之善任也实与汉髙并是故韩公诚意迹不蹈行阵而中山开平岁不絶受脤之托彼皆各当其用也然则善将将者毋若汉髙之与我髙皇也

书党锢传后

党锢中当以李元礼为第一陈仲举次之窦游平拥后父之尊迎立嗣主此不过人臣之常节耳而身改大国一子二从皆封侯握兵纵遂能声宦官罪而尽诛之何以服其心使无语邪元礼文武材也惜不善用之耳史称其藴义生风以鼔动流俗激素行以耻威权立廉尚以耻贵势此三者诚有之夫岂惟非明哲保身之道即所以树臣节而全国体者亦未当也林宗虽曰逊言危行终享时晦亦是由早逝耳使得及陈窦之变恐亦不能免也诸君犹之可也张元节岑公孝不胜其刚肠肥脑陷府主于大辟而身并亡命元节之所株累为之捐城委爵破族屠身至数十百所嗟夫是不可为范孟博乎纵不复愧诸死友独不愧翟超成瑨乎哉且也贤者不必皆党锢党锢亦不必皆贤刘景升不臣张邈胡母班不择比胡以终也盖十余年而欲挟匹夫之持论与朝宁相抗者吾不知所终矣

书苏子瞻诸葛亮论后

苏子瞻以仁义诈力杂用而取天下为孔明之所以失而谓刘表之丧昭烈在荆州孔明欲袭而取其孤昭烈不忍其后刘璋以好逆之至蜀不数月扼其吭拊其背而夺之国其与曹操异者几希矣曹刘之不敌天下之所知也言兵不若曹操之强言地不若曹操之广言战不若曹操之能而有以一胜之者区区之忠信也孔明迁刘璋既已失天下义士之望乃始治兵振旅为仁义之师东向长驱而欲天下响应难矣凡苏子之持论甚至而事甚美虽然吾以为苏子书生也不识理势且又不读书不考其时事夫荆州用武之地孔明之初见昭烈已言之昭烈不得荆州不可以抗曹氏曹氏不得荆州不可以灭昭烈而扼江左之上游然则曹氏未尝一日而忘荆州与昭烈也昭烈以左将军领豫州牧刘表仅镇南将军领荆州牧其位在表上特以羇旅相依粗具契谊非有君臣之分也表天子之一刺史非世守之国也表兄也昭烈弟也兄终弟及非过也取之固可否则取之而表琦为刺史而身辅之以拒曹氏亦可昭烈之不忍固仁也而孔明之计非不义也当阳之败幸而夏口尚有归又幸而孙权不与曹氏合耳不然昭烈之首已悬之许昌矣吾固曰苏子不晓理势也昭烈之入蜀刘璋逆之欲破张鲁孔明不在行也其即会而欲掩刘璋者龎统法正也而昭烈不忍也既刘璋微觉之而不给军食所至以兵守闗隘昭烈欲归荆州而跋尾之不能且立槁矣刘璋焉子也焉不恤宗室之阽危而据险自固朝贡俱废又擅造郊祀乗舆法物非叛臣而何璋之立未请命也曹氏之拜官曹氏与国而已仗义以讨之夫谁曰不宜吾故曰苏子不读书又不考其时事苏子又曰曹操既死子丕代立当操之临终召丕而嘱之植未尝不以谭尚为戒也而丕与植相残如此其父子兄弟且为寇雠而况能以得天下心哉此有可间之势不过捐数十万金使其大臣骨肉内自相残然后举兵而伐之此髙祖所以灭项籍也愚以为苏子盖不特书生而已一妄庸人呓语也夫自古捐金而间者岂惟汉髙秦始之于赵魏亦有之矣夫秦之间信陵李牧其势固已如太山压一卵而当时信使游客车相错而无禁髙帝之与项籍两军相拒不过数十里信使游客亦不絶而后皆得以行金而为间今魏蜀之使不通而闗讥若戟门谁为之行金两国之臣非故交谁为之通间且夫丕嗣之三月而篡汉簒之踰月而召植而囚之若孤豚又其大臣皆曹氏之心腹也夫间必自隙入所谓隙者安在也夫守义而责其所当得之吴蜀废义而言其必可乗之间抑何前后翻覆也吾故曰苏子者一妄庸人呓语也

书诸葛亮等传后

孔明与子瑜为亲昆季而公休则从弟也孔明为汉丞相秉国钧子瑜至大将军亦参预吴大政而公休仕魏至司空各以身分事三国而不相猜又皆三公也又皆自致功名封彻侯而公休独不终即世说所载蜀得其龙吴得其虎魏得其狗而公休之望实俱下下矣第考其行事恐公休亦不分为狗也在洛下与夏侯太初齐名为吏部郎中丞尚书皆有望实出镇寿春使一方肃戢及败死而麾下数百人无一降敌者且曰为诸葛公死不恨此岂常人所能及哉抑不但公休而已也即子瑜之子元逊其材亦孔明流亚也识度故不及耳元逊事事效孔明孔明相幼主则亦相幼主孔明伐魏则亦伐魏孔明斩马谡则亦斩朱异孔明责李严则亦责李黙循迹而效之此其所以愈速祸也且夫山越之收何下于孟获之禽而淮南之胜亦有光于祁山之捷最后顿兵坚城以疫退舍虽损失亦不至斜谷之败也其所以人情相径庭后事遂霄壤者孔明宻元逊疎孔明静元逊躁孔明遂而顺元逊遂而倨孔明严而仁元逊严而刻耳嗟乎孔明之忠汉也与子瑜之忠吴也思逺之继孔明而死忠也尚之死孝也寿知之亦能言之公休之忠魏也寿不知之矣后世尚能知之而元逊之忠吴也后世亦不知呜呼寿不唯不知也而列公休于锺会列元逊于孙峻孙琳不亦寃哉

寻元逊之初辅政其声望赫然每出百姓延颈思见其貌而淮南之役覆魏之全师而取之中原大震其后虽不利亦不至掩前胜也何三月之间而顿失人心以至覆宗僇身为世口实乃尔盖孙峻之徒畏其严忌其盛而构之少主未必皆实録也呜呼人固不可以成败论哉元逊灭于吴而仲弟乔有后于蜀公休灭于魏而少子靓有后于吴其子复显于晋思逺与子尚俱徇节而季京仕晋为郎天之巧于全贤者后若此

书马谡传后

马谡之所谭攻心为上攻城为下心战为上兵战为下虽太公孙武之为法孰能过之然张合一骑将耳以翼徳之寡谋提之而有余谡用孔明之成师一战而沮壊不复振者此心战之论竖儒之所倾聴而街亭之所繇败也孔明未能尽离儒者是以轻信谡而大用之其后诛谡是也习凿齿之论孔明得其诛而不得其所以诛也魏延吴懿可用而不用其不平久矣苟惜谡不诛何以使之服自是而更有失律者何以独行法独行法则众议纷然而猬起不行法则军气瓦解而不振谡清谈士也宁可以得臣比乎荀林父赦而晋覇得臣诛而不害楚强然则楚亦未可非也载考向朗传随亮汉中朗素与马谡善谡逃亡朗知情不举亮恨之免官还成都然则谡且逃矣不即归死司败捕而后得之不诛何待

书陈思王植传后

陈思王于文帝同母弟也文帝即位之二年即风监国谒者论劾其罪召而欲诛之以太后之救而幸免然亦濒死者数矣盖以武帝之世有夺嫡之谋而未遂故也而王仲淹乃曰思王三以天下让夫岂其情哉与杨修善则修为之拟答与丁仪丁廙善则仪廙为之请嗣虽有百口无以自解然丕方矫情自饰而植乃任性以行乗车驰道中与伐吴醉不能受命此虽非臣子之节然观过知仁亦可以见思王之无意夺嫡而贪功名者如三子辈成之也仲淹殆得其微矣虽然思王之失职成之者三子也而启之者武帝也考之汉建安十五年司徒赵温辟丕茂才而坐温选举不以实免官十六年始拜五官中郎将而植已封平原侯十九年徙封临淄侯是时同母之兄任城尚未侯也二十一年而任城始侯鄢陵则思王已加食邑至万户又时时对人称说其才而欲立之岂所以安思王哉不特一思王也邓哀王冲仅十三而亦欲立之及其亡也乃谓文帝曰此我之不幸而汝曹之幸也噫是何言也厥后任城以强勇毒思王削而移徙藩国若传舍幽忧疎隔亡异囚窜至使文帝后谓臣下家兄孝廉自其分也若使苍舒在我亦无天下苍舒者冲小名也呜呼孰谓非武帝启之哉如意不死吕氏而死汉髙攸不斥晋武而斥晋文定陶豫章幸而免耳然亦危矣按魏略又谓太祖疾甚驿召任城至洛而已殂任城乃谓临淄侯曰先王召我者欲立汝也临淄侯曰不可不见袁氏兄弟乎然则斯言也王仲淹之所以称让任城之所以毒而思王之所以终免也
</div>
    <div class="pagination">
<a href="读书后.html">上一页</a><a href="读书后.html">1</a><span class="current-page">2</span><a href="读书后_page3.html">3</a><a href="读书后_page4.html">4</a><a href="读书后_page5.html">5</a><a href="读书后_page6.html">6</a><a href="读书后_page7.html">7</a><a href="读书后_page8.html">8</a><a href="读书后_page9.html">9</a><a href="读书后_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
