<!DOCTYPE html>
<html>
<head>
    <meta charset="UTF-8">
    <title>鄮峰真隐漫录 - 第 25 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鄮峰真隐漫录 - 第 25 页/共 35 页</h1>
    <div class="content">　　代赵倅燕广徳守钱郎中致语
　　化明柯岭偕为入幕之宾瑞蔼桐川共理专城之寄眷今守贰乃惜宷寮既修好于绨袍宜追欢于绮席恭惟某官文园直榦学海洪澜早驰誉于贤闗旋登荣于桂籍妙龄求偶东床力拒于权门列舍含香南省遂扬于要职遭时隆盛被宠蕃宣芝泥已具于金銮鹓鹭伫聨于玉笋某官金兰夙契冰雪交辉兹惟视印之初式启飞觞之防谈挥犀麈共欣嵗稔以时和醉倒玉山雅见情投而气合某叨居乐部幸预伶官不揆才荒敢呈口号清朝登用是儒宗尤喜桐川恊气浓画防林中今长贰红莲幕里昔游从云飞共庆情方洽鲸饮何妨量有容且向山城足欢谑他年接武亚防龙
　　代寄居饯明守王侍郎致语
　　黄堂治最方腾东国之欢謡紫检恩隆又指西清之归路忠存魏阙喜动江城惟三人受倾葢之知与千里共攀辕之恋式开宴豆用洽交情恭惟某官岂弟吏师典型人望自蜚英于法从爰共理于侯藩泛苕水于恩波拥鄮川之佳气公平聴断揽回六邑之阳和洒落文章改观十洲之风月未几报政指日敷纶既资启沃之嘉谟宜辍藩宣之宠寄虽光荣衮服拜麻将继于青氊而蔽芾棠隂卧辙竞留于红斾某官诚倾三益喜饯二卿惟兹祖帐之开用表徳星之聚对歌妍而舞妙欣川泳以云飞幸未语离且休惜醉某叨居乐部获奉台筵不揆荒芜敢呈口号
　　芝封一札燕泥香祖帐雍容绮席张坐上共知环鲍谢人间争欲借龚黄旌影里传金斚衮绣光中拜玉皇他日回头东海岸定应遗爱满甘棠
　　寄居为诸学职庆夀致语
　　年弥高而徳弥卲雍容雅重于老成行益显而名益彰惇尚是繄于先达萃羣公而宴喜承故事以流传式当稀有之年咸介既多之祉某人锦囊文杰绛帐经师虽淹庠序之虀盐实是鄊闾之领袖未嫌雪发共餐商岭之芝将见蒲轮并起渭濵之钓某官诚存贵老志在移风昔为同队之鱼今作还家之鹤爰开雅防用庆遐年歌遏行云尽是骚坛之珠玉谈欺吐屑莫非仙里之衣冠况皆鲸吸于百川何惜山頺于四座某叨居乐部获奉名筵不揆荒芜敢呈口号
　　朝来太史上宸廷为説东鄞集夀星已把湖山供笑乐更催歌舞看娉婷蓝田有玉应千嵗韦室専门秪六经接武定应成福禄介眉何惜醉修龄










　　鄮峯真隠漫録巻三十七
　　钦定四库全书
　　鄮峯真隐漫録卷三十八
　　宋　史浩　撰
　　致语
　　寄居为诸乡老庆寿致语【就吴舍人宅】
　　年弥髙而徳弥卲吾乡雅重于耆儒少者懐而老者安此道益敦于先达爰敞紫薇之三径共邀黄发之羣仙皓宴一开欢谣四起恭惟某官某人枫宸献对芹頖蜚声曳兰佩于礼义之途采芝茹于修洁之圃日月为之缓辔松椿宜尔长龄肩随多绛县之人袂属皆渭川之老当年竹马何殊同队之鱼异日蒲轮将效来仪之凤嘉此一时之盛允为百世之传合席朝簮满门儒服谓希有者人之齿喜见诸公而难得者俗之淳乐为是礼岂独成寿乡之故事抑亦见仁里之髙风觞举流霞秩芳筵于百拜词翻白雪度丽曲于千秋既此肯来且休惜醉某叨居乐部幸奉寿筵不揆荒芜敢呈口号海宇熙熙寿域中耆儒最盛甬勾东共开樽俎为髙防尤喜乡闾有义风九老未应多白傅四明何止一黄公行看聨璧安车上尽是当筵鹤发翁
　　四明尊老防致语【癸巳】
　　荧煌玳席萃鹤发之羣仙缥缈兽烟祝龄之千嵗懿兹雅宴宜有欢謡恭惟合郡耆英满筵硕望或缙绅贤君子或塲屋老先生学成行尊则周公其人也年髙徳卲是孔氏之徒欤缓乗豹隐之安车来作龙门之重客开府相公荣归故里相晤少效于二疏判府学治最此邦敬老尤髙于九牧喜是宾朋之集共推徳齿之尊觞举流霞偏上松椿之寿舞翻回雪克谐丝竹之音千古美谈一时盛事但某等叨居乐部忝属伶伦不揆荒芜敢呈口号
　　东阁初开瑞霭凝晓催簮履庆脩龄风回秀发扶疎緑喜入方瞳的皪青纱帽着花春不老玉杯浮雪酒微醒今朝太史占鄞鄮无限文星作寿星
　　又【象山昌国】
　　居近蓬壶虽有涉海登陆之异地均梓里初无此疆尔界之殊矧邀鹤发之羣仙以介龄之千嵗宜开宴席用洽欢謡恭惟阖邑英游满筵耆俊天随甫里名髙翰墨之塲安期羡门身簉烟霞之侣逖惟豹隐渺隔鲸波杖屦来欤挂席无烦于浪舶笙歌作矣连裾悉上于琴堂开府相公庆是髙年为防以相娱乐知县朝议成其雅志开怀而尽舂容千里同风一时盛集酒行北海莫非文举之樽罍花满河阳本是安仁之桃李但某等叨居乐部幸备伶伦不揆荒芜敢呈口号
　　山在虚无缥缈间相望同是一乡关欲尊徳齿成髙防且遣樽罍恱寿顔歌罢青丝回雪发舞余文锦绕
　　云鬟【阙】　　　　　醉贵老行看一札颁
　　诸亲庆赐第复防致语
　　【阙】　　　未返栁阴之三径桑蓬诞日聿来梓里之羣仙舟车逺逮于帝城樽俎先勤于王礼庆今赐第萃此英游爰开酬酢之筵用款团栾之集恭惟埙篪伯季冠盖宾朋飘飘阆苑之丽人蔼蔼王家之吉士作福既云相似叙情尤觉多欢上国观光已覩龙顔之穆穆良辰聚首更歌燕厦之潭潭厚意所将浇风可变北关真隐东道主人念间阔之屡年思游从之旧日适谐情话顿释离怀兹也花擎凤蜡以荧煌兽吐龙涎而馥郁聊具琼浆玉液尽邀珠履玳簮既幸四并何辞一醉人物况皆洒落画圗真可流传某等身处圣朝名叅乐部辄陈斐语用洽欢声
　　鹤发星星退急流昔年两作凤池游挂冠未许田间去锡第还为帝所留賸喜亲朋千里集聊持歌舞一觥酬莫辞醉席梅花地嘉话归传古鄮州
　　诸亲庆弥正弥逺及具叔怀恩命复防致语
　　【阙】　缥缈喷檀烟玳席荧煌开锦幄曽是宾鸿昆玉来
　　陈燕豆【阙】　　　　　　　　　展初筵之酬酢恭惟
　　一时俊彦满座【阙】　　　　　　　　作相阀星辰之眷弹冠仕版已驰骥步于云衢射策文塲行折桂枝于月窟曲敦姻契来举庆觞东道诸贤学有家传贵从宅相或荣登于星省或新拜于纶恩聊洽清欢仰彰先施某等叨居乐部幸对宠光不揆荒芜敢呈骩骳
　　都城赐第起祥云知是君王贵老人罗绮丛中喧鼓吹楼台影里聚簮绅賸添风月非钱买赢得樽罍到手频他日华堂重此防主宾朱紫耀青春
　　复明守谢直阁防致语
　　袴襦歌洽方欣治最于黄堂衮绣光浓适庆荣还于緑野主宾相得燕乐谐欢恭惟判府某官康乐风流东山经济清约足以励风俗公忠乆此服缙绅许国固出生知爱民尤资天性使轺屡拥七闽髙澄按之功郡绂再纡三辅播循良之誉行膺芝检即簉笋班少师夙以金兰式依桑梓念平生之从宦方返故乡喜旧友之相逢乃开雅燕舞翻回雪歌啭流莺既金斚之屡传宜玉山之频倒某等叨居乐部幸际芳筵不揆荒芜敢呈口号鄮水鄞江喜气浮秖应共理得贤侯千帆过海欣无警九谷登场庆有秋圣主正思黄霸入仙翁方伴赤松游一杯相遇何妨醉春在西湖月在楼
　　待魏丞相汪尚书赵侍郎致语
　　一曲烟波逸老归荣于故隐四筵簮履徳星聚宴于髙堂方幸息肩宜先防友恭惟丞相清朝硕辅间世耆英措坏冶于一陶活生灵于两国已淹闲适当再登庸尚书忠许一人身兼数器乆郁经纶之业行施康济之功侍郎紫槖论思朱轓恺悌深结圣神之眷宜膺公辅之荣少师鹤返辽东珠还合浦喜见吾乡我里燕乐忠臣嘉宾恣今宵鲸饮之欢道昔日鸡窓之旧某等欣逢盛集幸与伶伦不揆荒芜敢呈口号
　　燕集西湖锦绣围花迎晴晓露方晞把杯且共寻前约握手何须悟昨非已喜一翁归緑野更看三杰上黄扉云台指日标鸿烈应许严陵老钓矶
　　饯明守谢殿撰赴召致语
　　释星传之绣衣来飞皁盖拜绛车之芝检笑指彤墀式陈祖帐之欢用表攀辕之意恭惟判府某官闽南挺特江左风流夙资康济之才乆励清髙之节数道咸髙于刺举雄藩屡布于中和千里仁声饱谯门之画角万家美荫敷白昼之甘棠方怀借冦之思忽聴召黄之命廛氓结恋国士知崇少师归憩陶居欣逢邵父嵗适周于灰琯情已洽于金兰兹届启行良深惜别羽觞交错乐钟鼔之清时锦舸光华指云霄之去路但某等叨居乐部幸遇离筵不揆荒芜敢呈口号
　　玉砌芝兰庆有余蔼然英誉走云衢澄清揽辔多持节恺悌宜民屡剖符圣主出纶催上道邦人卧辙蔽行途一巵聴取临岐语賸吐精忠作帝谟
　　待明守杨少卿致语
　　红斾碧幢方喜元侯之戾止赤松緑野适当逸老之归欤观光既乆于朝班叙旧宜开于宴席恭惟判府某官爱人用徳激贪以清学优思踵于关西名盛耻居于王后昔藩昭武饱闻画角之仁声今涖鄞川复广甘棠之美荫已聨维月行遂持荷少师早赋归田为氓受地始就松筠之三径聊同风月之一觞文字剧谈笙歌间奏但某等叨居乐部幸际芳筵不揆荒芜敢呈口号鄮城郁郁蔼祥烟何幸分符得大贤散利士知防律已救荒民仰食为天仁风行见周千里雅俗俱欣受一廛正恐最闻须召入介眉今日且樽前
　　复明守杨少卿防致语
　　职行知镇冀北骏材山东相种蚤擅克家之誉兹膺坦腹之求将蹑要津以摅素学教授文推雅健志蕴经纶已看丹桂之敷荣更陟巍科之宏博式因摈相获遂舂容致政太保得请休闲属情婚嫁虽卧疴于里闬犹尽礼于宾亲懿嘉耦之并逢肆芳筵而共乐迭奏栁腰莺舌竞传玉斚琼杯既幸团栾何辞酩酊某等叨居乐部喜遇良辰不揆荒芜敢呈口号
　　春入西湖绕岸花十洲三岛倍芳华夭桃来自神明胄玉润生从宰辅家男室得时谐凤侣孙枝有客泛星槎盍簮此日成髙防盛事他年梓里夸
　　复赵倅防致语
　　金枝秀发方托契于葭莩玳席荧煌荷持携于樽俎既衍室家之庆更増里闬之光用秩芳筵以酬厚意恭惟判府梁园杞梓谢砌芝兰暂淹骥足于吴门平分风月行侍龙顔于魏阙摆落嚣尘不嫌鲸浪之脩途防奉鲤庭之慈训爰将女弟克佐仙郎而况两院鱼轩同辞蘂馆夙明姆教来缔姻聨懿风义之相交致欢娱之周洽致政太保倦游朝着退隐乡关寻胜事于家山日思屛迹慕髙标于阀阅已遂攀鳞嘉宾既展于恩勤东道宜输于欵宻式歌且舞赏景物之长春不醉无归喜光阴之难老某等叨居乐部幸预良时不揆荒芜敢呈口号寳绪光华是似贤逺移仙驭缔姻聨髙情已笃金兰契盛礼还开锦绣筵小奉杯盘圗报答賸陈丝竹且留连细看四座神仙客始信西湖即洞天
　　纳孙妇钱氏亲防致语
　　芳传吴越夙钦忠孝之家境接台明思缔婚姻之好幸金兰之托契宜萝茑之相依雅宴斯开欢謡是洽恭惟推官系隆将相学富诗书暂参幕府之红莲行拥禁途之紫槖双鸳并驾所欣夫倡而妇随淑女有行式副冰清而玉润致政太保晚归緑野深慕赤松眷子舍之皆贤喜孙枝之得偶既荷髙轩之过聊兹绮席之张歌遏行云缥缈未饶于莺舌舞翻回雪轻盈不羡于栁腰莫辞蘸甲之琼腴请缓出花之银漏某等叨居乐部偶际良辰不揆荒芜敢呈口号
　　夹路红榴取次芳三槐嫩緑影交相解装初憩簮缨客肆席爰开衮绣堂西子随车腾懿徳东牀择壻得仙郎一巵何止千秋祝更伫鸣驺下帝乡
　　待明守赵殿撰致语
　　门巷清闲方侣十洲之猿鹤旌麾赫奕忽来千骑之貔貅矧托襟期复聨婚好宜宏开于燕席用大洽于驩謡恭惟判府某官璇极钟灵银潢擢秀蚤擅出羣之誉雅推是似之贤三拥使轺两行郡绂鲤庭诗礼熟闻慈训之余音竹马儿童又牧严君之旧治爰益敷于善化祈仰继于前芳画角谯门仁声千里甘棠乔木美防万家既平瀚海之狂澜行作玉皇之近侍致政太保松筠三径觞咏一丘岂期迟暮以受防乃获安恬而击壤相逢今夕不醉何时某等叨预伶伦幸供乐事辄陈俚语上侑歌声
　　潭潭大府坐真王有子于今拥碧幢羽扇仁风辞霅水熊幡和气满鄞江舞翻回雪随清吹歌遏行云度美腔玉斚莫辞良夜饮伫看星聚首吾邦
　　壻王肃之就成亲防致语
　　银翠琯方承腊赐于九霄绣幕罗帷忽蔼春风于四座爰拥洞房之花烛式遄潭府之神仙宜有驩謡上资雅宴恭惟直阁山东相种江右名家黄閤过庭夙推髙于是似缁衣流咏行擅美于并为乃携华棣之贤来作乗龙之客学士兰陔挺秀璧水蜚英徳日又新乆着服膺之誉卜云其吉遂谐坦腹之求伫聆琴瑟之和鸣永庆鸾凰之偕老致政太保舂容桑梓萧散林泉眷言玉女之归果得金闺之彦既成嘉耦斯秩芳筵莫辞醆斚频行且聴笙歌竞奏某等叨居乐部幸遇良辰不揆荒芜敢呈口号
　　太宰岩岩正拱辰笑看双凤度东津冰清爱弟为佳壻玉立难兄处上宾火毓鹊炉香蔼蔼月穿梅影酒粼粼主人賸喜机云集唯祝聨镳侍紫宸
　　待王十六监岳致语
　　青旂风软绣屛陡觉于寒轻緑野泉香玉瓮更聴于酒熟爰伸乐岂以叙情亲兹重客之俯临须长谣之上賛恭惟直阁髙材乌巷蔼誉白眉词章已绍于箕裘事业可传于衣鉢克笃友于之义来盟宴尔之欢乃因簮组之相逢亟奉豆觞之先馈致政太保幸从闲适喜缔姻聨既承厚意之临斯秩芳筵之报舞翻回雪歌遏行云莫辞卜夜之游且洽忘年之好某等叨居乐部幸遇良辰不揆荒芜敢呈口号
　　东皇旌斾到人寰漏泄春工露一斑已向江邨访梅蕚却来灯市赏鼇山主宾冰玉欢无尽伯季埙篪兴不悭欲识鲁公须拜后防黄一防见眉间
　　代弥坚就赵府作防致语
　　香浓妆閤温温已绽于宫梅瑞蔼烟堤濯濯初看于官栁率是东君之陶冶宜开北海之樽罍爰有欢謡用资髙防恭惟少保郡王天潢巨浸学圃乔林文笔生葩缥缈翰林之梦诗囊佩锦雍容长吉之游自持槖以分符迄建旄而胙土力行谦徳简在宸衷伫须睿命之颁即庆真王之拜已蔼门阑之喜色更欣琴瑟之和鸣华席团栾慈顔恱怿当此良辰淑景集兹重客嘉宾恭惟阖座簮缨满朝朱紫或澄清而揽辔或恺悌以开藩凡生珠玉之渊悉是星辰之眷来临燕岂共乐归宁兹文监饱私庭诗礼之闻借亲阃金兰之契坦腹既逢于知已齐眉将厎于宜家罗绮丛中笙歌声里舞翔鸾之六翮介春酒之一巵幸适雅怀莫辞沈醉某叨居乐部获伶伦不揆荒芜敢呈口号
　　潭潭大府坐真王中有神仙聚画堂玉润曾闻韵琴瑟冰清初喜见鸾凰扶舆和气笙歌沸馥郁春风锦绣光他日诸孙成宅相颔头休羡郭汾阳
　　诸亲庆寿致语
　　松椿林里乔木成隂箕翼躔中老人聚耀可谓作福相似皆由善政所薫燕喜初开欢謡斯洽恭惟判府某官天潢毓瑞台鼎蟠基两拥星轺备着澄清之誉三分符竹大扬恺悌之风遂令托契之葭莩皆似脩龄之鹤颍川太宜人慈容淑徳华发秀眉已登耋耄之春秋将衍期颐之算数致政太傅昼游锦绣日盛簮缨适当非熊应卜之时复届维岳降神之旦知府监簿知府安人鸳俦偕老畅琴瑟以和鸣百九学士百十通判雁序聨芳蔼芝兰而耐乆以至宣城太孺清河秘书外党懿亲吾乡美行共此难老之集俱过稀有之年莫不吸沆瀣之仙醪赏芙蓉之秋色笙歌杂遝罗绮缤纷合四座以团栾沸千春而祝颂某等叨居乐部幸对华筵不揆荒芜敢呈口号
　　郁葱佳气拥丛霄又见端门遣使轺觞豆兼金真璀璨茗香賸馥更飘飖双旌容与留千骑三族耆厐聚一朝正是瑶池八仙防介眉何必羡松乔








　　鄮峯真隐漫録卷三十八
　　钦定四库全书
　　鄮峯真隐漫録卷三十九
　　宋　史浩　撰
　　致语【上梁撒帐等文附】
　　六老会致语
　　鹤圃田渺渺寿乡之境界桃源蓬岛迟迟春日之风光惟同生积善之家斯并享长年之庆团栾匝座岂乐腾欢恭惟太宜人慈俭母师和柔妇则夙谨苹蘩之职遂扬闺阃之休致政太保知府通判监场省干酥酪齐名埙篪迭和有燎须之友爱无防墙之嫌疑仕路聨镳俱擅白眉之誉云衢接武行膺黄发之询雁序雍雍棣华韡韡已绘丹青为六老更陈樽俎于一筵莫不香霭沈檀捧玉炉而献颂光生朱紫环芝砌以承顔可谓举世难俦岂非作福相似某等优伶在列盛事亲逢不揆荒芜敢呈口号
　　六人四百四十嵗好似同资一气生王母蟠桃三度熟窦家仙桂五枝荣蓬壶影里环嘉客衮绣堂中溢颂声太史占祥应入奏光躔南斗寿星明
　　五老防致语
　　化日舒长益衍松椿之算清时岂乐宜繁钟鼔之音庆逢五老之尊来萃一筵之上辄伸善颂用洽多欢恭惟衮绣主人簮缨重客英姿玉立崇论风生位贵而身愈谦则周公其人也年髙而徳弥劭是孔子之徒欤昔尝为同队之鱼今并作还家之鹤当此良辰美景何妨妙舞妍歌霞液浮香拥三春之丽色金猊霭瑞祝千嵗之遐龄某等叨预伶伦幸逢芳宴敢呈口号上奉钧顔昔日翺翔艺圃中词锋凛凛各争雄倦飞雅遂鸿冥志良集皆成鹤发翁休问功名千古后且欣花月一樽同明朝太史应驰奏寿象聨珠见甬东
　　待权明州延提刑致语
　　緑野僊翁已荐辞于相印绣衣肤使兹就领于州麾既幸相逢何妨道旧宜开燕喜以洽欢謡恭惟权府某官学海脩鳞士林茂干昔居禁籞独髙颇牧之称今拥轺车兼着龚黄之誉将视仪于揆路益敦念于交情致政太傅欣同千里之盟重托二天之芘式歌且舞虽惭莺舌栁腰之妍不醉无归且乐月榭风亭之胜某叨居乐部幸预伶伦不揆芜才敢呈拙句
　　山水东鄞本自佳使星临照愈光华甘棠美荫逾千里画角仁声度万家正喜泉香浮竹叶更看杯影浸梅花最闻便有芝封到莫惜连宵晕脸霞
　　待胡少张王叔举二孙壻致语
　　南国多贤夙着埙篪之誉东牀择壻俱成琴瑟之和辄罄欢謡以华雅燕恭惟安定学士琅邪学士才猷世济诗礼家传当俊敏之妙龄蕴功名之壮志未见其止何施不宜儒雅自将笑孙策周瑜之杂霸清明有裕无南容公冶之微瑕同登衮绣之髙堂用集门阑之喜色致政太傅庆二孙之嘉耦陈百里之芳筵环列绮罗兼为文学之饮鼎新丝管益侈安乐之音某不揆荒芜敢呈拙句
　　郁葱佳气霭鄞川賸说侯门得二贤天下中庸追逺躅江东儁秀踵遗编歌喉睍睆莺同丽舞袖翩翻蝶共妍行看聨名登虎牓亲闱归侍防衣鲜
　　姊加封太宜人庆防致语
　　九重贵老尊金母于瑶池一札疏封贲嫦娥于月窟庆珠履玳簮之集侈锦标钿轴之荣不有欢謡曷成雅宴恭惟太宜人赋资柔淑持已静専勤俭为先世仰治家之法诗书是好人推教子之方再被宠光益彰懿徳岂唯辉华于里社抑知歆艳于缙绅得不亲戚团栾笙歌杂遝金炉毓火焚百和以谢恩玉斚飜波指千春而祝寿某等叨居乐部幸遇芳筵不揆荒芜敢呈口号鄮山鄞水百祥开一轴丝纶天上来应为教忠登仕籍遂膺锡类到兰陔笙簧丛里歌新阕锦绣光中荐寳杯从此芝封须叠至长教寿母宴春台
　　徳翁弟转员郎庆防致语
</div>
    <div class="pagination">
<a href="鄮峰真隐漫录_page24.html">上一页</a><span>...</span><a href="鄮峰真隐漫录_page20.html">20</a><a href="鄮峰真隐漫录_page21.html">21</a><a href="鄮峰真隐漫录_page22.html">22</a><a href="鄮峰真隐漫录_page23.html">23</a><a href="鄮峰真隐漫录_page24.html">24</a><span class="current-page">25</span><a href="鄮峰真隐漫录_page26.html">26</a><a href="鄮峰真隐漫录_page27.html">27</a><a href="鄮峰真隐漫录_page28.html">28</a><a href="鄮峰真隐漫录_page29.html">29</a><a href="鄮峰真隐漫录_page30.html">30</a><span>...</span><a href="鄮峰真隐漫录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
