<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 58 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 58 页/共 74 页</h1>
    <div class="content">　　问自古人君之有天下得于禅让者何所起得于继嗣者何所因得于征伐者何所见而各有其弊何哉夫禅让之善似无容议而其为弊尤深征伐之惨固不足论而或彼善于此皆不可知也至于继嗣庶乎免二者之弊而有以长以贤以功之説其弊不可胜言亦将何所适从乎试详其故
　　问前代之事存乎经史然世有逺迩传有信疑姑举一二以相质问天文之疑若月之光或以谓受日之光或以为山河之影星之行或谓随天而左或谓逆天而右地理之疑若禹贡所谓九江或以为鸟白至或以为三里至廪或以为湖汉九水入于彭蠡或以为沅至醴皆合于洞庭所谓河出积石或以为出于昆仑或以为出于葱岭而后世乃有星宿海之説何者为是孟子载班爵禄之制与周礼王制不同春秋所书时月或以为改正朔不改月或以为改月此事之疑者果当以何説为凖系辞本圣人之书或者以书不尽言非孔子所作太极图为道统之源而或者谓出于术家非周子所着虽于书亦有疑焉乃若四皓之事班马皆同而以为事不足信至不载之通鉴或以为实非此四人子房矫饰而为之者也文中子之名其为书固在而唐史不载其诸弟子亦无一言及之后遂以为并无其人此尤有可疑者夫生于数千百载之后而欲悬断于数千百载之前亦难矣然儒师之授受耆宿之沿袭亦犹有可据者试画一陈之以观博古之学
　　问孔黜异端孟辟邪説所以为天下后世虑也当是时释敎未出称异端者莫老氏若然孔子问礼不言其非孟子歴排诸家而独不之及何哉后之辟释老者或作崇有论或作髙识篇或着广潜或着辨惑或言鬼神不可以治天下或言讽呗非所以致太平其于孔氏之说果有合乎或谓攻之而复大集者为不知其方或谓论而不能回其君之惑者无以易之也其方果可行而其论果可信乎乃若文名天下而谓释之道与大学论语相表里英迈葢世而谓老子得易之体孟子得易之用然乎否也且先儒所谓似是之非者似矣何以言非所谓弥近理而大乱真者近矣何以言乱吾言心彼亦言心吾言性彼亦言性何以见其殊吾言无为彼亦言无为吾言有为彼亦言无所不为何以别其谬论性与用截而为二何以见其不当截论道徳仁义礼分而为五何以见其不当分夫知其为敎之非则其流弊不足言也今方黜邪崇正往往见诸诏令政事之间儒名士学者固当丕应徯志而愚民末俗尚有由之而不知者试相与讲之以为天下告焉
　　邃庵解
　　防庵主人通籍禁庐侨居京第隟地晨扫重扉昼闲客有过者叩门而问曰此非杨子之居乎童子对曰是也导客而入若引若曳复院缭垣魏堂巨欐客乃蹜足脱屦探懐出刺将修容以为礼且歴阶而就次童子曰未也再导而前委蛇隠翳突霤中启悬栊外蔽客乃髣髴指拟逡巡睥睨耳侧听而无闻步将舒而复防童子曰未也尽歴纡曲豁达防翳仄径旁通曾轩倒辍棐几庭设牙籖架度主人方兀坐书堆凝神注思聆謦欬而倔起具冠裳而出俟客乃揖而请曰子何居之防也主人曰从善实难从恶则易地有所宜择俗有所宜辟吾将寄逺心于车马托大隠于城市屏物诱于纷华去尘襟于祓禊期深造以独得匪超举而长逝客曰如斯而已乎主人曰六籍丝棼诸家鼎沸众难交错羣疑积滞吾将辨亥豕于偏旁注虫鱼于疏记思缕析而毫分庶穷捜而絶继岂块处而无营亦婴心于有事客曰如斯而已乎主人曰理窟渊微天机奥秘尼叟之所罕言庖牺之不尽意吾将高仰坚鑚深钩逺致求四情于未发之时探五性于有生之际由粗而益极其精举大而不遗其细寻坠绪于虞唐防长源于洙泗窥数仞之宫墙涉千寻之涯涘会万变以同归或殊途而一揆顾兹庵之攸寄若百工之在肆彼居安以资深亦引伸而触类者也客起再拜领防之义识道理之乡方得工夫之次第若驰康庄请执君辔若游大川请鼓君枻随君所之无画无废钜巻长辞髙楣大字晞唐学解拟汉宾戏匪庵则名敢告同志


　　懐麓堂集巻七十二
　　钦定四库全书
　　懐麓堂集巻七十三
　　明　李东阳　撰
　　文后稿十三
　　赞题铭箴题跋
　　孝宗皇帝御赞
　　习静调元养此身此身无恙即天真周家八百延先祚社稷安危在得人此孝宗皇帝御书静中吟絶句也于赫先帝有灵在天明为日月散为云烟发为文章星宿森布二十八字应宿之数造化之动以静为体万物育焉天地参矣其机在我致用则人调元代工有君有臣大哉王言众理兼有惟徳与功为三不朽在天地间并乆俱长旧臣哀慕何日而忘
　　少傅兵部尚书马公像赞
　　官有三孤公陟其位邦有九伐公掌其制观夫严重果毅之资闳深博大之器称庙堂经国之才蕴尊俎折冲之计歴夷险而不贰其心阅壮老而不衰其气累朝耆徳亲荷乎衮褒天下安危方膺乎重寄于戏有文事必有武备有所誉其有所试若公之贤有识者尚不能窥其涯涘彼善绘者岂非仅得其形似而已邪
　　夏忠靖公小像賛
　　此吾乡先哲夏忠靖公也昔闻其声今见其容气和貎恭外朴中通不矫以为异不比以为同其大则君子之不器其正则王臣之匪躬徳与齿而俱尊名与世而无穷于戏疉州之使贞观所遗以佐永徽者也而身负其托淮西之帅元和所任以破元济者也而心疑其功君臣之相遇亦难乎其为终矣然则下车问政如仁庙赠官赐谥如宣宗竭诚尽瘁死而后已如公者何啻鱼水之与云龙于戏杨文贞所谓王子明韩稚圭之风者固以其徳量之裕亦岂非以其遭际之隆也邪
　　太子太保刑部尚书门公像賛
　　气和志平弗骄以盈惟徳之恒兮法精律明弗敢以陵惟官之能兮五岭提兵两京司刑惟绩之成兮七袠之龄一品之荣爵齿并增兮惟官有评考实与名兮式瞻厥形兮
　　沈学士民则像賛【有跋】
　　观公之书银钩铁笔睹公之容金相玉质得其惠如懐拱壁之珍阅其藏如入武库之室有博文防艺之华有好徳考终之实是宜先朝量能以授官后圣録功而防嗣诚足以侈盛事于乡邦为后人之表率者也昔我孝宗敬皇帝听政之暇游意翰墨尤好沈氏兄弟书一日访于内阁命礼部征其子姓得学士度四世孙世隆时授中书舍人领制勅文字且宣索其家得其遗像巻因抚而叹曰沈先生出世矣巻有杨文定溥所着传杨文贞士竒杨文敏荣金文肃幼孜胡祭酒俨曾学士棨诸賛留内府不复降出世隆乃别摹一像録诸賛于后存于其家东阳因赘一辞用纪一时之盛事云尔
　　题南京工部侍郎沈公小像
　　身若不胜衣而受之则有容言若不出口而和之则不穷葢尝得西北江山之助为东南词翰之雄当其入分留务出奏民功持国之宪掌邦之工旋辞禄以避宠亦完名而保终是虽在命大夫之列而有隠君子之风者也
　　槐轩铭
　　太子太保吏部尚书四明屠公于堂之南轩新辟北戸戸外抵堂堂之隙仅足容武有一槐适生其间縁戸而起其髙出屋上可二三丈则布为繁柯覆为重隂方暑盛时南枝透彻清入几格不知赤日之当午也公顾而乐之若恨相见之晚者乃名其轩曰槐轩赋以着志侍郎郓城佀公姑苏吴公皆和之出以示诸卿大夫和者因益众屠公则以铭属予予昔奉使南都礼部尚书金谿徐公时以学士掌翰林院事指所植三槐谓予曰此树既枯而复茂意院中有当大用如宋王晋公所征者属予晋轩二大字扁于楣际故公是时属予而屠公见属者亦以此也惟王氏以忠信仁厚飨功名富贵之盛其祥在物葢一家之兆也然犹足以后文字传久逺今兹槐所托显于官署天下人材所萃集之地其于气运殆将有征焉以此例彼宜亦有不得不传者也且一物之微而显晦出处系于时者如此屠公感物用世触类而取之则凡魁梧博大之材朴茂敦实之器固将抡简甄防以为国家天下用彼山林草泽抱徳而隠处者亦岂肯遗逺弃置使之有不遇之叹哉由是观之则公之名望勲业当不徒为一家兆也从而为之铭铭曰昔闻其三今见其一彼槐何知倐异今昔昔在相门今在公署彼槐何心实同出处惟天生材气运使然家运以百国运则千惟曹有铨若薮若渊彼材攸居视厥陶甄材具小大槐其大者若作栋梁此物谁舍或蔽若捐或显若庸时哉时哉实维其逢公轩则嘉我铭弗工公名之传与轩无穷
　　长洲朱氏孝门铭【有序】
　　长洲朱孝子颢字景南父病痈亲为吮涤父丧当盛暑负土成坟哀痛摧裂致有驯乌之异有司上其事诏旌为孝行之门参政祝惟清有传其孙存理上京师因予友某请于予予感其义且重吴请作孝门铭以遗之铭曰惟周旧都有宅有表匪徒美观惟善是宝惟六行有敎其先在孝有屋可封仁厚之效惟今南畿实古丰镐其孝伊何粤有遗攷生有致养死有遗报哀感行路信及禽鸟匪人则然验彼天道孝门煌煌天子有诏其徳孔耀惟后人是效
　　邵国贤亚砚铭
　　背恶乡善为义孔臧守洁去污于身有光君子体干之刚效坤之方致曲能动闇然日章文为国而増华名与世而俱长葢一物而具众理庶终身而勿忘
　　芦泉铭【有序】
　　芦泉者武昌刘用熙所居武昌地濒大江江岸多芦有泉出其旁浸灌滋长丛生而条达其为物可爱其徳可取而比也用熙葺屋而居之且因以自名性嗜经籍讴吟著述之余无所有事日周旋其间泠然而耳入爽然而目接葢将属其徳而逹之乎政怡然而契之乎心既举进士为吏部员外郎通显矣而不忘其初间以质予请为铭为之铭曰芦生水滨不植而茂其美维何中通外秀泉出山下有防必亨维源之深其流则清芦以喻政泉以象徳喻存孔经象系周易两物殊类各有其有孰其丽之为徳之耦维古有训逺则物取取之维何为徳之友徳则育之政则举之有邻厥居择必处之盈天地间物尽吾与芦哉泉哉请事斯语
　　井井亭铭【有序】
　　苏之天平山白云泉世传有吴中第一水山半有井味极清洌盖其支也井旧有亭岁既久亭井俱废治庚申封翰林编修吴君仲恒命工治井且伐石为亭于是过者游者渴可饮倦可憇皆飨君之利不厌也南京工部侍郎徐公肃名其亭曰井井君既卒葬于山麓其子编修一鹏请予铭刻之亭中铭曰有山出云为雨于天其在地者则为井泉凿而之于山之根不滓而杂不淤而浑仰涵星辰俯鉴豪髪维食与饮用之不竭有阑防之有亭覆之维名隆隆井食受之岁久泉堙亭亦云侈有惠封君曰是在我浚深发洪否极终通上为帡幪外廓中空涤烦捄暍仁者之功凡厥往来载罂载绠既庇其隂亦酌其浻锡名孔嘉葢取诸井君之去矣逝者如斯郡守之助乡人之思有子斯才泽道以施为江为河奚井之为维家有堂维国有祯为栋为梁矧惟彼亭来者朂哉视我兹铭
　　谢生得米氏故砚上有海岳庵三字为之铭曰
　　海岳之英圗书之祥其人亡器则靡常得之者书其昌乎
　　宣和殿砚铭砚长可二尺广尺有二寸朴斲无雕饰背刻殿名三字并御书之寳
　　此宋之物枯陵之书也直方以大得坤之余温润而栗维玉其如葢竭江南之民力供内府之珍储舍政机之务而为词艺之娱者也呜呼用有显晦身无荣辱敛天上之云烟阅人间之陵谷吾将抚宣和之往鉴续丁未之遗録观万物之聚散寄一感于心目
　　惕庵箴
　　尚宝少卿崔甥世兴请予曰杰未第已丧二亲禄不逮养志存永慕自受学以后颇知向方惧弗能守顾示庵名为警励之地予名之曰惕庵葢取诸易礼及传既而为之箴箴曰维人有心感物斯动阳然而兴为忧为恐其忧维何春雨秋霜其恐维何朝隂夕光我秉天赋我受亲体弗践非人弗肖非子加以恻隐为仁之形兼之凄怆为孝之门终日干干乃徳之成吾言弗信请视西铭
　　书读巻承恩诗后
　　读巻承恩诗一帙葢治庚戌殿试之日读巻提调诸公所作都察院右都御史宁波屠公所辑行于时久矣或者以为国家试士之法专尚经术悉罢词赋正前代所不及矧兹科制策方探化原求治道又新天子明示意向之始而纪事之作以诗焉何居夫诗赋之所以罢谓其务枝叶弃本根非有司求士致理之意茍华而不害其实世亦不能无取焉故九叙之歌用之邦国二雅之诗施之庙朝古之纪盛事而咏成功者皆是物也夫使其排偶声韵不病于科塲而典章制度贲敷于庙廊是不徒不相悖而顾岂不相为用哉然则是诗也叙而传之可也官以读巻名者十三人为少传兼太子太师吏部尚书谨身殿太学士博野刘公太子太保吏部尚书三原王公礼部尚书兼文渊阁大学士宜兴徐公戸部尚书临頴李公礼部尚书掌詹事府事琼山丘公兵部尚书钧州马公刑部尚书建昌何公工部尚书束鹿买公礼部右侍郎兼翰林院学士洛阳刘公工部右侍即掌通政司事衡阳谢公大理寺卿蠡吾冯公而屠公及予皆与焉以提调名者三人则礼部尚书卢氏耿公左侍郎钱塘倪公右侍郎太原周公也诗倡于马屠二公和者皆徧传胪以后予继倡亦辱有和者并以附之而徐刘二公为序兹越五年十有人者博野公不及序以去及丘李谢三公先后捐馆王何贾三公已致仕冯公为南京工部尚书在朝者仅及其半今徐公进少傅兼太子太傅吏部尚书谨身殿大学士刘公为太子太保礼部尚书兼武英殿大学士耿公为太子太保吏部尚书马公加太子太保倪公为尚书屠公进太子少傅左都御史周公迁吏部左侍郎皆非旧秩而予适以侍讲学士累迁至今官又承乏内阁从徐刘二公后故复识其末俾来者有考云乙卯四月二日礼部右侍郎兼翰林侍读学士长沙李东阳书
　　女孝经圗跋
　　驸马都尉樊公大振出女孝经图一巻无名识后有祭酒胡公若思记以为宋李伯时作而世所传颐庵集载此记首有吾家旧藏四字知为胡氏故物也按汉曹世叔妻班昭固之女弟撰女诫十八篇大抵仿孝经为之故俗称女孝经后世画者多图其事而本亦不同此巻笔意精絶诚有如胡公所云者非近时画手所能彷佛也夫画之为用亦浅矣及其至或可以感善创恶出于言语文字之外而施之妇女童孺尤宜使其据事指物因辞以达意如后妃之闲静姜女之贞烈樊女之忠让骊姬之狼戾宜亦有悚然而兴愓然而惧者矣若班氏之文虽真赝工拙未可深辨而其义不失乎正君子茍有取于斯图亦无择于斯言也夫予又闻唐郭良辅为武孝经宋崇文总目亦载大农孝经酒孝经诸书者今皆不复见矣安得与此图并传以为博物洽闻者之助乎樊公读书攻诗有王晋卿之风非徒溺于藻绘之好者吾不敢效东坡畱意之戒姑因其请而识之
　　题宋舎人草书后
　　宋舍人仲珩书评者谓四体皆为国朝第一其真草篆予皆及见之信然匏庵少宰所藏草书稷拂歌与王允达舍人家所见称异殆其出入变化不主故常久非株守一格者比真翰墨之雄也但纸用粉笺岁久剥落殆无完笔使观者徒赏其风神而已惜哉
　　书赐逰西苑诗巻后
　　右赐游西苑诗一巻葢宣徳癸丑夏四月宣庙赐文武重臣及诸侍从并游内苑阁老黄公淮已致仕以谢恩至特与焉时馆阁诸公赋诗以进各録副巻于家阁老杨公士竒序已刋于家集此巻则平隂武徳王家所藏者也于戏君臣之际亦重矣葢必有天冠地履之分而又有家人父子之情然后上下交而徳业成都俞世逺始替于下堂之见至于尊君抑臣之世则变之极矣后之所谓交者乃流于近狎失于浮艳或者不于公卿学士又移而之他其为治效安足望哉我朝自皇祖以来优礼儒硕逺超近代凡一豫一游一张一弛严而泰和而节者皆于此巻见之宣徳之治固有得于体貎之隆信任之笃者诚亿万世所当法也东阳以后进菲才备员左右不能賛明良喜起之化于此亦窃有感焉平隂之孙嗣成国公辅出巻相示因敬书于其末
　　书杏园雅集圗巻后
　　杏园雅集图一巻乃正统初馆阁诸老西杨公而下九人会于东杨公之第各赋一诗二公为前后序图则谢庭循所作也当时此本葢家有之予始见于西杨之子太常少卿导再见于西王之孙顺天训导纶三见于南杨之孙尚宝卿泰其规置意象皆出一轨葢当笑谈偃仰之余仓卒摹写宜有得乎笔墨之外若太常尚宝二公及东杨之孙吏部员外郎旦东王之孙兵部司务仁皆予所与识其须髪睂宇固然莫殊也庭循非文士而获托于罇俎图画之间宁非以其苦心好艺兹会所不可无者而然欤且自洪武之开创永乐之戡定宣徳之休养生息以至于正统之时天下富庶民安而吏称庙堂台阁之臣各得其职乃能从容张弛而不陷于流连怠敖之地何其盛也夫惟君有以信任乎臣臣有以忧勤乎君然后徳业成而各飨其盛此固人事之不容不尽者而要其极有气数存焉然则斯会也亦岂非千载一时之际哉今越六十年而诸家子孙犹能什袭珍视不失其旧尤足以见功泽之深文献之相传未泯者时称文贞为西杨文敏为东杨文定为南杨皆以居第为别其称文端为东王文安为西王亦然今尚宝所居赐第尚在东安门外旧西为相近而东第所谓杏园者已易主闻其家亦有此图不及见也姑识于此巻之末以复尚宝之请云
　　书忠节録后
　　右忠节録一巻少师谦斋徐先生録尚书吴公友云死节事也公宜兴人少为国子生国朝洪武初高皇帝既定元都魏国徐公礼遣赴京师累官刑部尚书出为湖广行省叅政坐事被逮上重其才释之时元梁王据云南尚未下命公往谕会梁王使其臣铁知院等二十余人使漠北为大军所获上欲以恩懐之令与公偕行至云南沙塘口铁知院等惧罪说公改制书共给梁王梁王亦遣人来刦降逼令易服辫髪以见公仗义直辞以死自誓遂遇害梁王壮其节命收其骸送四川给孤寺藏之先是金华王忠文公祎奉命往使不屈而死距公死仅二岁耳后云南入版图朝廷始知公死状及公子黻以其事来白乃命驰驿归葬而许黻为国子生黻贫不能归葬公于武昌旧治因占籍长子孙今阅再世矣治初李尚宝应祯使湖南访公墓不可得乃为传以传比都御史王公诏巡抚云南闻先生道公事谓忠文在正统间已赠官谥建忠节初祀于其地而公事独未着为请于朝今上命复赠公刑部尚书谥忠节与祎并祀改祠额为二忠兹先生所録者其始未畧备矣方黻葬公时大夫士赋忠节诗为巻后并其诰遗书皆燬于火潘子安海天清啸集有诗一章刘职方子髙集四章则为公作者故并録之而凡书奏公移及续有赋者皆驸焉惟我国朝混一区宇以纲常立天下而以风节厉之于勤事死节之臣必有褒防之制虽先朝所未及知所未暇行者亦举而行之不以其人已逺时已久而或置可谓意周而法宻矣云南逺在万里外负固不服害我忠良而其名迹显著歴百余年如一日英庙之防恩今上之秩祀葢推髙皇帝廕子返葬之意而行之者也嗟夫时变境易兵革扰攘之际虽阙庭畿甸之下节义之沈没者何限况其他乎金华文献在国初极盛故忠文事最着公之名虽前辈所重然非文足以轻重一世言足以荣辱天下如先生者则其事终不白而防典未必行也崇徳报功之柄固系于国论如此哉若表前贤重乡邑则先生之余事而其大者不在是也东阳观国史知公名又从先生获覩兹録因题其后
　　书五贤遗像后
　　按察副使邵宝国贤按方正学所叙五贤者各图为小像请予识之愚不敢议拟前贤乃取张南轩所撰诸葛武侯祠堂记苏文忠进陆宣公奏议表及司马温公神道碑温公撰韩魏公祠记魏公撰范文正奏议集序摘其要语各録于像之左方然又尝攷其所自言者武侯则曰鞠躬尽瘁死而后己宣公则曰上不负天子下不负所学范公则曰先天下之忧而忧后天下之乐而乐司马温公则曰平生所为未有不对人言者而魏公所谓尽力事君死生以之岂可预忧其不济者则司马记已载之矣古之君子自知之明所学之正固如此亦岂待乎賛颂表述然后白于世哉学古人者必论其世而原其心国贤好古力学葢有出乎图像之外他日殆于此自攷焉国贤勉哉
　　题唐宋名贤像后
　　右唐宋名贤像一册凡十八人予尝见于费侍郎廷言家盖宋笔也学士匏庵吴先生命写真崔姓者摹为此巻虽神采畧异而睂宇故存观者可以竦然起敬矣
　　题宋诸贤像后
　　右宋诸贤像一巻凡四十八匏庵吴先生所得像与费侍郎本相出入亦互有同异如王冦文富诸公尤甚苏像世所传最多大抵皆类此其多髯者妄也嗟夫士君子之徳业文章名天下传后世者或旷世相感或殊方交慕每获睹其遗容余范必起敬兴叹而不能已此人心之同然者也顾残缣继素累岁积世出于兵燹道路之余虽其子孙亦未必能守况其他乎今去宋不数百年而存者止此非有所谓文章徳业者宜不得而与也矧其间有子朱子在焉虽欲不敬且慕可得哉谨题于巻端复缀书其后云






　　懐麓堂集巻七十三
　　钦定四库全书
　　懐麓堂集巻七十四
　　明　李东阳　撰
　　文后稿十四
　　题防
　　题宋理宗御笔后
　　宋理宗御笔七言律诗一首后有赐吴潜三字又有庚戌二字印葢淳熙十年履齐公为叅政时所赐也明年公入相又明年遂罢开庆元年再相明年复罢方其向用之时恩礼优渥至以文事相与以治效相愿不旋踵而疎斥废弃若未始有者君子之难合而易退固如此故茍非道交义合乃徒以言辞礼貎为轻重其可恃也哉吾乡先达学士刘先生题是巻慨君子小人之并用葢公绍定间为郎官时上疏有云毋并用君子小人以为包荒毋兼容衺説正论以为皇极其于理宗固窥之深矣今阅世累代迹其故实犹以为朝廷之盛事不亦重可慨哉先生之题为公裔孙学正原熙原熙之孙为今行人宗周持巻视予纸墨图印完好如故自其家观之其文与献亦足征矣因赘于末简而归之
　　书赵松雪十七帖后
　　古之名能家者未始不有所师法世传松雪翁临右军十七帖不啻数十本他可知已学书者以晋为正松雪书虽骨格有可议而得其风韵最多正坐是哉此帖充道宫谕所藏遇所得意往往有咄咄逼人之势较之其所自书虽妥贴未逮而竒防过之亦岂非述法之易而创制之难乎后之学松雪者失其风韵而规规骨格之间是宜其弗逮逺矣
　　书东莱先生手稿后
　　右东莱先生送张孟逺序稿一通旧藏于孟逺外孙潘日敏氏元季金华诸名士如胡汲仲柳道传吴正传皆有题识知为先生手笔无疑但纸墨磨灭前一行已不可句每行下一字皆横截以去以意属读仅可成篇而汲仲乃称孟逺为孟阳不知何据按孟逺名杰于义为近意者有别字邪抑其误也其前有朱崇者自称为宋遗民幸生于三四十年之前得以讲明诸老之学因叹后生者视咸淳又隔一宇宙且与日敏所识皆不书年号而书甲申元世祖二十一年也是时宋既改物宿儒故老犹有感于文轨之迁革宗社之黍离而不忍自附于肤敏祼将之列先生之遗风善俗于此尚未泯也及其既久而并此失之乃徒以前朝故物相夸耀何哉艾都宪徳润所藏古书画甚富近得此帖独宝重之间以视予予于此亦有感焉若先生之文章道徳天下后世所共知兹不敢赘也
　　书沈石田诗稿后
　　右石田沈君启南诗稿若干巻吴文定公序之详矣初文定以写本一帙视予欲有所序述尝观拟古诸歌曲爱其醇雅有则忽忽三十余年闻石田年益髙诗日益富至若干巻总之为若干首间始刻于苏州而文定已捐馆舍翰林吴编修南夫来自苏则以石田之意速予予怃然感之夫形声之在天下皆出于自然然亦有诗歌以为声藻绘以为形者其大用之朝廷邦国固未暇论而闾巷山林之下或不能无若论其至亦可以通鬼神夺造化降于后世乃流为技艺之末而造其妙者犹以为难説者谓诗为有声之画画为无声之诗二者葢相为用而不两能若诗之为声尤其重且难者也石田寄意林壑博涉古今图籍以毫素自名笔势横絶敻出蹊径片楮疋练流传徧天下情兴所到或形为歌诗题诸巻端互以相发若是者不过千百之十一故多以画掩其诗及其抚事触物感时懐古连篇累牍则藏于其家非遇知者敛不自售今既梓行而人诵则诗掩其画亦未可知而惜予之不尽见也姑以是复南夫且终文定之诺云石田名周苏之长洲人石田其所自号年八十有一
　　书防翁书刘静修诗后
　　外舅防泉岳公谪戍肃州时尝书刘静修幼安濯足渊明归来图二诗肃州藏之几五十年矣常侍御承恩西巡得而归募善绘者为二图共梓为巻间览而伤之静修天下士也二图之题故非漫作我公以忠直致祸几死不测其书此诗则感流寓之久念遄归之乐托志寄兴确然不失乎正者亦已深矣东阳尚友古人景慕前哲无能为一辞之賛尝读静修诗集有所拟述輙附録于后云
　　书文公先生系辞本义手稿后
　　太常少卿兼翰林侍读费君子充得晦庵先生易系本义稿本数纸皆乌丝栏大小字分经注书间有窜易即所窜易与世所传定本亦或不同其意同而辞异者不敢悉举如防魂为变注曰魂既游则魄降而为变定本乃曰魂游魄降散而为变葢其初説似微有次第之可议而定说则见魂魄相离无分先后之意方为精当五位相得而各有合注曰一与六相得合而为水二与七相得合而为火定本乃曰一与二三与四各以竒耦为类而自相得一与六二与七皆两相合而语録亦曰相得如兄弟取其竒耦之相为次第有合如夫妇取其竒耦之相为生成又曰甲乙木丙丁火相得甲与已乙与庚相合葢初説止一义定説则于经文而字各字皆有着落而义益完足矣先生明圣学传道统之功固无俟论至于训释经传剖析义理茧丝牛毛各极其至而明畅妥帖无复遗憾天下莫加焉先生尝自谓字字从分金等子上称来今观命意造语累易而后定然后知其用心之宻也今之学者茍能诵习而讲求之虽中人可以见道使此义作于宋之前彼以文章名一代者得而观之岂复疑于是书至以为非孔所作哉
　　蘓子由告身跋
　　右宋苏文定公辙告身一通乃大观二年徽宗造八宝成肆赦加授中奉大夫者藏于霍山裔孙文斌景泰元年文斌卒妻仵氏守节不嫁抚其三岁孤虎底于成成化四年以旧业为邻人所侵携虎持诰愬于巡抚都御史王公竑王公见其卷轴断裂惟故绫诰词及三省官名尚书省全印尚存谓仵曰此尔家世泽不可弃也仵以疋绢属六安卫张千戸为之装饰张诬为质物责贷金若干两有所赴愬輙遣人遮止之后仵死虎孱不能直张亦贫甚以诰予范千戸易谷六斛指挥使张时颇涉书史掩而得之治十三年过庐州为知府马君金道其事遂以遗马马携至南京装饰复完访苏氏后无所得至十八年始得虎乃取而归之嗟夫故家文献惟制诰为重葢国之典命在焉然唐之中世已有以告身易一醉者若宋之盛时此诏方下不数年所谓八宝者几为俘物至于岁久代易子孙坟墓皆失其故里是物之存乃屡经于丧乱之变累脱于攘窃之手而后得可不谓难哉然则物之存亡得丧固有数焉而马君之希古好徳公天下之物而不为私者亦不可泯也故既记所建三苏祠又为题其巻尾苏之后人其自今永宝之哉
　　跋聚芳亭巻
　　少保湖州闵公朝瑛出其七世祖介甫提举聚芳亭巻视予介甫葢其祖字本不仕提举则乡俗所称如待诏将仕之类耳记一通乃元至正间绍兴路儒学正陈遇所著称亭扁为九臯学士所书而不举其姓字亦已逸去矣诗若干首皆东南人士而缁黄之徒亦与焉诗不必皆工其字画往往得松雪余绪有赵相生赵肃者尤为近似意者或其族人有陈恂者号亦山则学正之族无疑也又有平湖钱永寿平湖本汉故邑后隶海盐本朝宣徳间始析为县隶嘉兴府嘉湖固邻郡地平湖或其乡名昔已有之亦未可知也湖经元乱以张士诚为我驱除纳之盛世得不转徙故家文献犹有存者少保公以科甲起家位登三事文学治行为累朝耆旧亢宗防族于前有光而其先世之清风雅尚托之冠裳鈆椠之间者吾能征之矣夫所谓聚芳者名花异卉荡为浮埃不足深惜而诗书图史遗芬賸馥在其子孙者其来未艾谓非少保公之贤而致然哉公与予同举天顺甲申进士累官太子太保刑部尚书少保则致仕时加命也予既为补书亭扁于巻首因复识于后如此云
　　跋宋髙宗御书养生论后
　　右康养生论一巻真草相间用智永千文体后有徳寿御书印徳寿宋髙宗宫名作于绍兴十八年戊辰实中兴之二十二年也又九年丙子孝宗受禅始尊髙宗为太上皇退处徳寿又十四年年八十而崩于是宫此书葢倦勤时笔计其年当过耳顺而楮墨精宻乃如此岂真有得于养生之説故欤史称其博学强记继体守文而拨乱反正复讐雪耻为末足观于是书者其亦有所感矣吾友杨应宁都宪得此而藏之敬题其后
　　跋王守溪所藏古墨林巻
　　古墨林一巻守溪王先生所藏也宋苏长公一帖即万竹山房所刻者与黄山谷蔡君谟二帖皆精习米南宫后一帖亦佳前一帖自称醉书而其本朝御府题防极其奬许葢宁宗嘉定间笔也张即之小草世所鲜见元鲜于困学后一帖殊有思致李雪庵以楷书名此一帖行草亦浑朴可重予尝见其大幅草庵字正如此虞邵庵一帖称归隠时作然犹当在目眚前也苏昌龄仕伪吴为学士周伯温为执政其人不足评而词翰皆可取但周草不及其篆书逺甚杨铁崖不以书名而桥杰横发称其为人陈文东国初名笔松人宗之此一帖校其楷书颇似不及姚少师一帖小楷书其诗防乃后数年作称侄继代书惟律诗一帖颇效苏书后书与仲温贤友仲温葢宋克字此亦必国初人而不著名氏不可攷也嘉兴周鼎伯器题其后则遂以为南宫宋恐为误句但所谓云东逸史者乃前御史姚公缓知此巻为姚氏物姚亦能书有识鉴故辑此巻为精然其没不二十年而已再易主矣可胜叹哉巻首三篆字太仆丞金湜本清书金善摹印篆亦不俗予既防此巻亦别篆三字于后是日在阁署与守静焦先生同观守静云尝闻赵松雪过酒肆见其帘字驻视久之谓当世书无我逮者而此书乃过我问知为一僧书则雪庵李溥光也因俟僧来肩舆往会与语而合荐之朝累官招文舘大学士守溪亦云姚少师赈济还吴见酒帘字问知为一少年书呼而见之养以为子大宗官之至太常少卿令其子孙存焉是代书此防者也此二事皆竒而相类故附书之
　　书栁诚悬处州帖后
　　顔鲁公楷法严重而行草流动首尾贯串若无端倪柳诚悬此帖深穏醖借与世所传石刻矜持结束直而铁屈者如若出二手观书者固不可一律论哉世恒谓顔筋柳骨故虽醖借流动之中所谓筋与骨者固在也因与克温学士谈二家书法故并及之
　　七贤过关圗跋
　　论七贤过闗图者多矣会稽刘孟熙霏雪録所载差详盖黄山谷尝题之曰眉山老书生作此图人物各有意态乂谓七子者皆诗人此笔乃少丘壑意以为赵子云之苗裔摹拟渐宻而放浪间逺则不逮其言止此不指为谁某也元曹文贞公伯启集有诗曰清谈飘逸事陵迟七子髙风世所师公室倾危无砥柱服牛乘马欲何之意指当代清谈之流不知何据今观汉泉集乃无此诗不知有别本否也録又称虞邵庵有题孟浩然像诗曰风雪髙堂破防温七人图里一人存又称国初唐愚士有诗曰七骑从容出帝阍蹇驴骢马襟山犉瀛洲学士参差出十八人中一半人则是皆以为唐人矣予观雪楼程钜夫集有诗曰长庚自是谪仙人予美逢时稷契臣风雪茫茫五君子醉吟犹得继清尘又尝闻吾友倪文毅公岳称其父文僖公尝见旧图人各有标目有王维史白者而不能悉记也吾甥崔礼部杰世兴近得钱舜卿白描巻自题曰七贤相顾度关时正是天寒雪又飞大抵功名俱有分跨鞍何事不知归巻后西河李进者题长句有曰开元天宝全盛时闾阎巷陌皆能诗又曰陈平何事有行役况复冲寒欲何适无乃渔阳兵乱后飘泊天涯共为客又曰宋公七言变风雅崔李王岑各相亚谁言行軰不同时雪里芭蕉古曾画又海盐李孟濬题曰摩诰也知偏善画谪仙应是最能诗又三山泰懋题曰辋川图绘吴兴画太白文章檇李诗海盐李季衡曰谪仙之问诗无敌辋川绘事尤难匹髙岑崔史总竒才岂少佳章纪行役大抵以为唐人也今此图摹写徧天下而牛驴羸马氊裘大防闗山风雪之状皆畧相似盖必有所本者而鉴赏考索之家竟不能得其本末何哉崔甥间以质予予亦不能悉也姑辑旧闻以俟
　　跋米南宫墨迹巻
　　右米南宫书七言律絶四首后有毕长史张抡二防断为真迹无疑米书与苏黄并价而各不相下大抵苏黄优于藏蓄而米长于奔放今观此帖则奔放之外有藏蓄之风焉予所见米书似此絶少评书者自知之
　　屠丹山诗巻
　　右太子太傅丹山屠公手书长歌一巻以遗赠太保周文端公者也治间二公并为吏戸尚书曹署相聨接篇章相倡答胥史僮隶给役不暇大抵周诗尚精凿屠诗尚防速体不必同而同于好乐观丹山此巻每章动数十言亹亹不厌其防可知已及二公先后致政归不相见者数岁更化之初相继召用时礼曹事简文端多引疾在告而丹山以台务倍冗旧兴顿疎不数月文端复遂归志此巻葢别时所赠者未几丹山亦复归归又阅数月而文端之讣至矣嗟夫出处进退士君子之大闲其间聚散欣戚固有不可得而齐者二公承召而起奉身而退葢畧相同惟文端好得攷终赠穹阶加美谥事定于葢棺之后家传于授简之余则虽言语词翰皆文献之所在宜斯巻之长存也文端之仲子尚宝少卿曾请防于予葢公治命既为位哭公始得防笔以附挂剑之义尚宝乃受而藏之
　　书化度寺帖
</div>
    <div class="pagination">
<a href="怀麓堂集_page57.html">上一页</a><span>...</span><a href="怀麓堂集_page53.html">53</a><a href="怀麓堂集_page54.html">54</a><a href="怀麓堂集_page55.html">55</a><a href="怀麓堂集_page56.html">56</a><a href="怀麓堂集_page57.html">57</a><span class="current-page">58</span><a href="怀麓堂集_page59.html">59</a><a href="怀麓堂集_page60.html">60</a><a href="怀麓堂集_page61.html">61</a><a href="怀麓堂集_page62.html">62</a><a href="怀麓堂集_page63.html">63</a><span>...</span><a href="怀麓堂集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
