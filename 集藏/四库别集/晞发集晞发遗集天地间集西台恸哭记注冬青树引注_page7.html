<!DOCTYPE html>
<html>
<head>
    <meta charset="UTF-8">
    <title>晞发集晞发遗集天地间集西台恸哭记注冬青树引注 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晞发集晞发遗集天地间集西台恸哭记注冬青树引注 - 第 7 页/共 10 页</h1>
    <div class="content">　　游僊华岩麓记
　　由月泉至僊华岩麓十五里至岩二十里盖余向所记若芝掌擎空而立者故老相传以为下有穴与鼎湖通尝秋夜闻水乐及击石声月髙风逺复不知堕在何处将至二三里有山类药壶倚岩侧云岚草木相掩暎日东影射其上逺望氤氲若丹光浮动疑是中别有一天地也岩之麓曰郑村者友人方君韶卿庐焉地馨芳草兰梅辛夷山矾俗呼山矾邓花邓与郑音相近故以名村环左右无他族皆依岩作屋互向背岩为黄帝少女倄真之地垂四千年始民筑祠其上以雨旸祷辄应有欲移祠于麓以便民祷者一夕风雨大作飘盂炉幡幢所欲移处瓦木石随晦防云雾飞空下跕跕有声今祠有茂陵旌额信不诬也祠之南二百歩皆古木襍藤栖烟霏霞鹜风飒至皆五色纷散独被髪如人立又有藤结子若莲房累累而下益苍碧可爱行且倦憇古道观中梦青衣掖一老人至与余言海上方及引事甚悉且曰穹壤间无愚瞢仙人凡知古今不为所防翛然尘外者皆得仙子欲以人世仙乎后二年日浴见我扶桑东言讫乃寤有鸟自西南来緑衣红距止藤上廻翔审頋若欲有言于臆者方君谓余子其讯焉以记观之老道士年九十余言尝扵海上见之今四百甲子矣盖么凤云是为记
　　自岩麓寻泉至三石洞记
　　至岩麓止十日散髪空翠行且唫頋谓方君得流泉潄石齿吾二人以耳枕之以洗吾悲何如方君指田间流泉故道皆达麓而来谓其源自药壶山出山之愚民辟田其背尽激之过颡以故枯为陆者不知其几年无有能复之者乃与余行二百歩至激泉处由激泉而西百五十歩皆曲沟防石民桥其上有草类菖蒲而小无脊一寸皆九节盖楚南谓之荪又沿沟行九十歩乱山如蹲厓倾石立洼者凸者跂者伏者仆且僵者散而布者如羝之乳如鹿之奔如防之飞如鸟鹊之俯喙如兎之自吐其子猿猴之垂藤而饮扵水也如鸡犬之于鼎而仙也其变恠峭特余无以诘之山之僧作亭道上泉出扵药壶者赴焉同逰括吴子善韶卿之弟君实子肖育皆掬泉扵潄且憇有泉鸣林薄间防续相应类金奏阕而石声间作又有缥缈盖近若浮云飞絮防空而下殆不可穷其状闻唐有僧名而仙行者贞观间自南麓来结庐扵此寂然自言千七十嵗有奇盖出扵周末也庐为寺又五百年因徃观焉其碑记僧所説铅汞事乃效晚唐人诗独不作秦汉以前语亦不可晓遂由寺之西扪萝而上得石洞巉爽嵦可坐数十人视岩前樵牧路如线往来负且牵皆交擘不相忤又东行抵相对巨岩趾得二洞其一温然如春可乆坐自外望之若无有者其一空廻寥廓闻人语如投珠扵壶滴泉垂草杂飞蝠续之苍碧欲动石平润可抵处十数各倚梯拂藓题诗其上逮暮犹沾沾忘归穷泉源直抵药壶顶望两山墙立石飞耸欲堕可为亭者一处磵中立石可为桥接西岩者一处洞傍可为屋若园各一处盖居扵此者日逰而不知余与二方吴君得之若行外国遇异人出竒玩相饮宴皆世所未有故书以遗后之好逰者俾有考且属韶卿居焉
　　月泉逰记
　　余少慕初平叱石事知婺有金华洞瀑泉之胜而未知有月泉也月泉在浦江县西北二里故老云其消长视月之盈亏由朔至望投梯其间泉浸浸浮梯而上动荡芹藻若江湖之浮舟拥苔扵岸视旧痕不减毫髪由望至晦置竹井傍以常所落浅深为候随月之大小尽痕竹上当其日之数旦而测之水之落痕与石约如竹之画视甃间滞萍藓枯青相半殆频水退人家日蒸气湿墙壁故在而浮槎防棹栖泊树石隠隠可记余与友人陈君某至适望后二日陈君指萍与草以为斯泉亏落之騐盖冲漠眹兆间盈虗消息之理与山川呼吸往来之气相值而不爽也如此非必有神物主之如杂书恠録所谓巨鱼呑吐云也泉傍旧为堂祠朱吕二先生环防楯甃上环诗亭上四頋烟云竹树复环泉石亭不敢左其东北之山曰仙岩者逺望类芝草浮空而立若皆有所待于斯泉而向焉者予方谋日游其间与月约盈亏泉约消长与山约无盈亏消长亘来今以老吾诗有述仙岩之遗迹约余游岩之麓者将龡鹿鸣之引以拟笙鹤曰子欲穷山中之胜而惮以足赴目乎余欣然从之故书泉之夲末以纪兹逰之始
　　粤某山蜂分日记
　　欧粤之南有某山焉跨罗浮挹九疑穴其窦而下空洞横亘数千里与勾漏通山之阳其民至老死不知嵗厯唯以甲子纪日由穴之隂而南虽甲子亦不书山众夭小凿石窍绳防其上屋累累而下者若冡髙者若浮图戸养蜂分地莳花编竹若防蔬菓擘杉桐巻之或取杂木刳其中为蜂房才百之一每数日蜂辄有分者置不问听其所止而休焉率以蜂之多寡为家之厚薄四时旦暮候扵蜂故厯与甲子可无也盖衙而知早晚出入而知寒暑四时之花卉不同而蜜亦异味是其候也至于有事而防吉亦于蜂候焉濵是山之郡其人皆能言之蜂之分也其日必吉人家无大小贸易偶及蜂分则趣成之事未及办则以待后之分日至于婚嫁已纳采而未迎兴作已毕工而未落成皆候焉或父子兄弟分业而居则其日时而并用之隣里亲戚置酒嬴老相与贺数向之获是而吉者例指以为盛事蜂移之家若仆若隣无逺无近逓相报俾皆知是日之吉不敢隠有贩者至其地留一年书蜂分之日凡百有竒归而诘厯騐之皆黄道紫防天月徳活曜其星也其不分者非凶星则常日也余闻之始而疑中而信乆而惊以愧不知兹蜂之为何物也且其王生而有髭则为异举族附之不敢后则为忠遭物害而去有相失者不肯附他族必徬徨噬囓自相枕籍以死则为贞出则纷然先后奔走之不暇则为勤归则翕然集若赴期防而聴号令则为整食蜜之余以遗取者不怨则为廉为房以自居则为智有虿以自卫则为勇脩是数徳而又能知天时以协人事则夫贪贿无谋乱行离次弃君事雠反覆变诈以取富贵利禄者身为虿尾而不防虽其形则人也使其居深山中与不知甲子之民将必防到五行以为民害宁不为兹物之愧哉
　　山隂王氏镜湖渔舍记
　　越城东南多隠者居唐迄今五百载贺监宅与真子尝往来处往往遗迹犹在髙标清气彷佛烟霭中兹为可尚也王氏别业在城南盖尽得其胜近又扵其傍莳竹万个加以幽花贞石离立叅﨑引水循亭为九曲前置屋如刻舟面镜湖扁之曰渔舍甞意坐及与客对禹山云气冉冉堕几席稍东二百歩累土为坡室方丈曰小州水环其外北望州治山蜿蜒淟鲜翔伏迤演盖昔人以比蓬莱实与秦望天池相賔主而是洲适中焉则兹名不为过负城田可数十顷春夏之交水弥望洲小盖浮榜其侧含岚浴晖顷刻殊状不知天壌之有海也余甞一再造竹下良乆主人晋衣冠迎客子弟俨侍立语乆益亲俾余为文识其位置次第故他不遑及或谓余公家世蓬莱下方权贵人趣治第势熏灼殊甚草木动相徳色独吃吃不肯歆艳附丽及兹盖守前之为盖有昔名人隠者之所难可书也已是为记
　　乐闲山房记【甲午秋】
　　余与吴君仲恭同年生而动息劳佚与凡所为事相值无同者余喜泉石物外交逰耳闻足歴畏不即居之意少不惬辄复去宜佚而得劳居里党人情髙下势缓急张弛事后当成败虑周于物而能自爱其所居为屋日以爽垲靓深以休息其中宜劳而得佚近辟山为重屋以眺逺又屋其后为楹十有八其位置区画类隠者所为括人吴善父名之曰乐闲山房夫天地间云岚木石崇丘絶壑足以发竒潜老多人迹所不到故畸人静者得与世相忘而自乐其乐恒专已而不让至贬食离累垢衣蓬首独甘心焉今君之为此不离乎家人父子之间匊洒盥栉之常温凊定省之候饮食滋味之养而幽闲之适唫眺之美一逾足越限而兼有之可谓乐矣今君年益老见益定虽不絶物不害为闲且乐心有外驰虽闭戸坐不与人世接乐亦未至盖君已知之欲推其究而言觧所以名者以余为文能识古字属为之记甲午九月八日
　　小炉峰三瀑记
　　睦土瘠民之岩耕者发土石趾如刃防肯防如肋弃而复食故凡树石竒玩之隣扵耕者殆无完景间有得全其天不毁以休息于此土皆民之所弃也其胜处的然见于图经者又为尘襟俗驾旦至而睨之毁画赘疣以丑其外朴斲窍凿以死其内与兹土为仇又有甚于民之所垦者余至新亭之紫溪得炉峰紫烟浮动旁无杂植肎肋之地以为之累而又见遗于图经不为人所知故得岿然以存水南出经其趾杂苔藻不染他色友人翁君世居其下因约余赋诗闻有龙门瀑布者相去复不逺由溪之别涧行三五百步水皆西流余谓水于天地间西行极少所产必珍禽恠石与有道者居焉故三万里遡风而西即其大者遂相与蹑足苍苔水石间有岩穹嶐如门落深瀑数十丈下为潭浴石苍碧类白虹饮扵井而蛟龙搏之者既匊泉咽且郤毛髪起竪由穹窿扪萝而上望双流绕麓石益深翠日且晚各赋诗岸帻乗月而归约九日寻源至其顶如期携酒挿菊遡双流益东古藤青壁殆非人境防沟溪二百余歩地稍峻泥如沙欲流者数处仆且起乱石云浮烟岚薄林木片片欲防足相趾而进不敢视稍间防前足已逺后者望前者如乗云空中遗影在地进至峡得一瀑自岩下为三级流乳成池四頋岩壁木根翠色欲滴众客青蓑白帢浮杯乳上举酒酬水遗殽核其中樵童牧竪观以为异复攀乱云上稍南一石嵚嵌飞动瀑蜿蜒如舞白虹而下涎沫转棹余无以名其状复緑厓至顶望乳池上复二级流乳樷薄中草木皆芝术香盖峡中所望而未见者明日复由前峡登前壁望上级垂萝裹湿藓下与瀑属归而定其处为三瀑识其可为亭者四曰放鹤在瀑顶曰穹石在下瀑浴石旁曰可咽在上乳池之下曰弄月居乱云之上可为桥者二跨中瀑曰玉峡居两瀑合流曰双谼为图遗同游者谋之不欲窍凿朴防赘疣焉以累兹山始櫋蕙葺药以备藏修种梅为本瀑旁为泥丸散桃岩上下春秋临流濯髪夏乗风长啸顶上冬看水柱如是以老吾年足矣桥与亭以某月经始先纪其事与同防各赋六诗书扵后后二年亭成而刻之石

　　晞髪集巻九
　　钦定四库全书
　　晞髪集巻十
　　宋　谢翺　撰
　　记下　序
　　逰赤松观羊石记
　　金华洞为初平叱石处余髫而闻之髪种种乃一至而叱石处复不在金华洞未至洞十五里有山曰赤松今为寳积观观傍祠二仙即皇氏兄弟是其处也石故在山之防变恠抵牾宛然如羊多为樵牧及好事者取去道士拾其遗蓄观中余得借而观之者三处其一天井东仅十数角崭然羣伏且起状无抵触意苔防茸若草借地可近而玩其一并曲池之北岸累石为山参布伍列犬牙其上卧者十八九伏者十七抵者蹶者十五歴险而跂者十三倚而龁跪而乳者十一若观古鼎彛之迹扵石形不求完而意自足其一积小坻位置加宻跂伏龁乳抵蹶与前变态略同复有拱而人立者竒崛特甚道士易以他名使不与羣羊伍余曰是不可易左元放之遇曺瞒其化而为羊与兹羊之化为石是或一物也今而后观兹石若凭而防若蜕而休茫乎日与对而泊不知所求其有不复化为是物乎道士頋笑众皆沈寂起立若植以余言为然故书以啓后之逰者其所观三处道士倪某唐某王某云石去初平仙后若千年为樵牧好事所取及移来此又若千年道士悉能言之于逰者非有所系故不书
　　金华洞人物古迹记
　　金华洞去县三十里洞有三道赤松东西鹿田上而下逺望若建瓴水及至复平夷无他险道北山由上下气喘喘不暇息然亦不觉劳苦下洞之右为椒亭亭上望洞口若铁瓮石正青黑洞内外分为两由铁瓮入可坐数百人有穴如蟇頥水出自頥入地中下山复不知何处由頥入卧小舟僮仆篝火传舟进至岸寥泬空廓行颿颿有声由古转左复从頥出洞外洞外二百歩至中洞口自洞口束炬囬旋入地底一出出良乆有二里至上洞上洞分左右为两变恠开阖为体各不同而天地山海人物之类最多归而以其类识之搃六十有四并十二而五得五十七为仙人藏身处一石黄色亘地在外洞右为道人比肩而立各一在外洞上顶旁为大士垂珠缨络箕踞而坐者一在石之右凡为人之类四而形影小大有不犯焉为碧桃枝实累累垂下者一处在于外洞顶右为石笋防地而玉立者一斜立苍紫而迸于地者一在洞中水帘后凡为植物之类三而苞萌蕡实有不犯焉为苍龙首尾相应者一在外洞左左右对为龙头角鬛尾及爪痕如玉者各一在内洞右为苍白两龙鳞鬛欲夹石梁飞度者一在上洞左角为右黑龙而白蛇自背绕其脇者一为蟾蜍三足一在石门限北为逰鱼布影扵石者一在外洞顶西北为虾蟆匝地者一在蟇頥蓄水旁为石蜂窠房牗如缀者一在虾蟆石上顶为石狮子为石虎而踞者各一在雪山前为大小象脚大二小一在内石转左凡为山海竒恠之物摠十有四离而为二十有一而鳞介羽毛飞走有不犯焉前后雪山一在上洞为云霞五色二在霜石上稍西及上洞右为仙人望月者一在蟇頥受日处正圆如三五夜为日影射石壁类月光在地者一处在上洞石之左为北斗七星窠一在外洞外之左凡为在天垂象之类九不犯二三焉为天涯海角各一在下洞内右滑台一在内之左为石纹细涌如水波浪痕者二在下右上左为仙人种玉田者一在下左丘畆歩角可数为天池一在上洞天扉下石井一在上右角下皆深黑莫测所穷凡为在地之类八不犯一二焉为石门限溜室櫺各一在石限内为石柱一在大小象脚外石室一在水帘石笋后水落沙石盛之辄防下不溢帘后束炬可立先出者视互出入者与东炬立帘后者若神人然为石梁一在天池左可数十丈为天扉中拆日光射其内者一从洞背寻拆处复不可见凡为栋宇之类七而求其犯者无一焉为石钟鼓自洞顶悬而虗其下而声各如其所名者一在僊笠东为僊笠一在鼓西为笔格而山立者一为砚滴石穿溜若引蚁鑚珠而洞顶滴泉正当其处一与笔格自为左右为悬钟寳盖类云气结而天花雨者一在钟鼓南为天人挂衣痕蹙蹙如新者一在石床右石床一在衣左为小挂衣一在外洞黄石上侧为水帘飞空而下类珠碧缀成者一在中洞旋石中为小悬钟二在中洞及上左凡为器玩之物十有二而求其犯者无一焉余甞喜独行山水间遇古迹竒玩见扵外有过此无不及者至内观若神犀寳鼎烛影图物防龙防两天地山海之藏皆莫得逃其状此为尤絶友人方君凤既集为行纪志所变怪先后有差余尝欲与善画者日夜相对盘礴其下冩为图分合数面求书尾扵山林畸人静者传之后数百年以为希世之寳而力有未能辄叙其槩而为之记凡以昔之得防而观者数千百年既不可知其人而往矣后之欲图而观者数千百年岂无有与我同志者其于此庶乎其有考也嵗屠维赤奋若月孟陬粤人谢翺记
　　鹿田听雨记
　　乡余见南岳僧言岳顶望日出海看云生树石与岩屋聴风雨夐异人世甞疑其言之过比游金华之北山宿东西鹿田夜闻风雨声滃鬰浥隘琤琮澎湃淅淅浮浮冷冷翏翏或散或裒或赴或休或激或射或凌或沥或沉或滛或益而溢其过虚若乗其击实若盈其举朽若胜其振于叶也若凭其赴扵壑也若崩其回旋扵空而薄乎轩也若涛风击舟而拥于败罾是不可行而诘其名也盖其地近洞天山川鬼神虎豹蛟龙防蛇防象烟云水石之所聚故声鬰而不散其石虚窽窍垤防枅圏洼臼防峥口鼻之所出故其声泊以深其林木霏枯新坚脆荣实瘿液之所生故其声泛以啬其势之来也殊方其席而怒也殊力其散而逰扵物也殊值故能若无若有万变而不穷而畸人孤子抱膝拥衾感极生悲而继之以泣故其聴也独真于是信乡之所闻于僧者不谬然僧之聴乎此与人世异而吾之聴此复与僧异知吾与人世与僧之所以为异则兹逰也将必有与我不异而深知此声者乎是为记
　　逰石洞聨句夜坐记
　　药壶山其初摠谓之仙岩余取其状类药壶且竒崛特甚故别名之三石洞之游直抵其顶拊摩苔藓撷灵草若芝术而莫辨者归扵洞掬乳泉嚼咽之山之僧曰师逺者尝游方之外喜夜防见予抵掌荒落蜉蝣蝉蜕以为异邀宿寺中设燎露坐望药壶诸岩连洞如井河汉众星挂其上小者欲飞大者欲滴环视北斗无见者以问逺逺云诸岩药壶直西北最髙北斗堕其脇故经年未甞一见独萝隂缺处见南斗歴歴众皆瞻仰叹异遂以足歴目覩日夜所得沾沾自喜若恐失者与子善韶卿君实黙识以一人紏之由甲而乙各受其意以为句有次第语不逮意责在众意舛而语自工以责紏者是夜将分有影射西岩初如珠光走盘浸大如席湏臾光遍树石闪闪飞动视东岩月复未吐益信仙宫深处所见日月光影往往与人间不同无足恠也复续联句思益苦逺见为能为相与不自知对防兀兀达旦盖先夜与子善宿韶卿家因读韩孟联句举此为例每得一聨书于纸有未合众争句紏争意始各执其是不相下执愈甚争愈力卒至扵当而后已既成以为善故是夜复如之先得韵四十四后三十八与题洞诸律絶句皆楷书为巻复相与正其重复踈漏者窜若千定若千是为记
　　睦州诗序
　　唐代言诗在江东者戴发运叔伦许刺史浑润人丘贠外丹丘庶子为顾著作况陆处士防姑苏人孟先生郊岩处士恽释子皎然吴兴人骆少府宾王张处士志和僧贯休金华人贺宾客知章四明人严长史维秦徴君系吴舍人融僧澈越人张处士祜金陵人吴韶州武陵广信人罗给事隠新城人项少府斯天台人薛补阙令之欧阳生詹闽人其他虽遗逸不可槩举率郡不过一二人多者三四人惟新定自元和至咸通间以诗名凡十人视他郡为最施处士肩吾方先生干李建州频喻校书鳬世并有集翁征君洮有集藏于家章协律八元徐处士凝周生朴喻生坦之并有诗见唐间气及文苑诸书皇甫推官以文章受业韩门翺客睦与学为诗者推唐人以至魏汉或解或否无以答友人翁衡取十先生编为集名曰睦州诗派以示翺翺曰子睦人也请归而求之母贻皇甫氏所云舍近而寻逺则诗或在是矣癸巳夏五书双谼精舍
　　登西台恸哭记
　　始故人唐宰相鲁公开府南服余以布衣从戎明年别公章水湄后明年公以事过张睢阳及顔杲卿所尝往来处悲歌慷慨卒不负其言而从之逰今其诗具在可考也余恨死无以借手见公而独记别时语每一动念即扵夣中寻之或山水池榭云岚草木与所别之处及其时适相类则徘徊顾盻悲不敢泣又后三年过姑苏姑苏公初开府旧治也望夫差之防而始哭公焉又后四年而哭之于越防又后五年及今而哭于子陵之防先是一日与友人甲乙若丙约越宿而集午雨未止买榜江涘登岸谒子陵祠憇祠傍僧舍毁垣枯甃如入墓还与榜人治祭具须防雨止登西台设主扵荒亭隅再拜跪伏祝毕号而恸者三复再拜起又念余弱冠时往来必谒拜祠下其始至也侍先君焉今余且老江山人物睠焉若失复东望泣拜不已有云从南来渰浥浡鬰气薄林木若相助以悲者乃以竹如意击石作楚歌招之曰防朝往兮何极暮归来兮关水黒化为朱鸟有咮焉食歌阕竹石俱碎扵是相向感唶复登东防抚苍石还憇扵榜中榜人始惊余哭云适有逻舟之过也盍移诸遂移榜中流举酒相属各为诗以寄所思薄暮雪作风凛不可留登岸宿乙家夜复赋诗懐古明日益风雪别甲扵江余与丙独归行三十里又越宿乃至其后甲以书及别诗来言是日风帆怒驶逾乆而后济既济疑有神隂相以着兹游之伟余曰呜呼阮歩兵死空山无哭声且千年矣若神之助固不可知然兹逰亦良伟其为文词因以达意亦诚可悲已余甞欲仿太史公着季汉月表如秦楚之际今人不有知余心后之人必有知余者扵此宜得书故纪之以附季汉事后时先君登防后二十六年也先君讳某字某登防之嵗在乙丑云






　　晞髪集巻十
　　防晞髪集后
　　余按部至海陵储少卿静夫出示晞髪集一帙乃宋逸士谢翺臯羽父所着余三复之爱其诗文竒古可法且悲臯羽之志节将冺然不白于世也遂箧付唐运使文载挍而刻之夫君子嗜义而殒身小人贪得而苟免使俱一时澌尽则来者何所劝惩哉翺一布衣而树立伟然尤不可得后人所当亟以表章者呜呼臯羽岂但文辞之工哉读是集者尚论其世可也
　　治十四年十月上澣日文林郎监察御史彬阳冯允中







　　钦定四库全书
　　晞髪遗集巻上
　　宋　谢翺　撰
　　近藁杂诗
　　过杭州故宫二首
　　禾黍何人为守阍落花防殿暗销魂朝元阁下归来燕不见前头鹦鹉言
　　其二
　　紫云楼阁防流霞今日凄凉佛子家残照下山花雾散万年枝上挂袈裟
　　重过二首
　　复道垂杨草欲交武林无树着霄野猿引子移来住覆尽花枝翡翠巢
　　其二
　　隔江风雨动诸陵无主园池草自春闻説就中谁泣女冠犹有旧宫人
　　野望
　　心逰太古后转觉此生浮天外知何物山中着得愁防花低草色潮水逆江流消尽盈虗里今人白尽头
　　无题
　　天风下黄叶山树挂緑蓑世情逐流水东去无廻波可与语人少不成眠夜多湿云黏短髪漂泊奈愁何
　　春闺词
　　手触残红头懒梳香随蝴蝶上衣裾暖风吹睡无言语又向床头防梦书
　　四皓
　　冷却秦灰髩已翁紫芝歌罢落花风若教一出无遗恨莫入留侯凖拟中
　　散髪
　　乾坤一楚囚散髪向沧洲诗病多扵马身闲不似鸥因防东去水都是夜来愁晚意落花觉残枝香更幽
　　友人自杭回建寄别三首
　　同来不同去离别暗销魂闽浙若同水遍舟送到门
　　其二
　　湖信到岩瀬水色过衢城寄潮不寄水潮去有回程
　　其三
　　水到衢城尽梅花上岭生不知寄明月歩歩送君行
　　孤山
　　又冐晴丝向水涯寒云冉冉防中纱能知緑髩几囬至欲行黄冠此处家已把掖垣等茅舍不愁封禅对梅花晓风吹袂过船去防鹤上天冲碧霞
　　雪
　　片片知何似无根零落花任随飞到处不减是谁家缝宻天如翳擎深树半斜城中薪酒贵羇旅若为賖
　　畵秦宫人
　　宫人字玉姜秦时逃入山是为毛女汉魏间人犹见之
　　结草为衣类鹤翎初来一味服黄精宫莺防处啣花出犹向山中认得声
　　织妇叹
　　待得蚕茧上丝织成送女去还归支机本是寒砧石留取秋深自捣衣
　　商人妇
　　抱儿来拜月去日尔初生巳自满三嵗无人问五行孤灯寒杵石残梦逺钟声夜夜邻家女吹箫到二更
　　忆湖上
　　扰扰忽半月征衣杂市尘颇疑湖上客不是域中人防桞垂拂桨山云湿巾明朝在何处相怪堕凡身
　　悼古季清
　　典刑前一辈言语尚风流诗律防不往梅花恼得愁云烟今变灭老病摠宜休唤醒菟裘梦严城上雨秋
　　蜡梅
　　冷艶清香受雪知雨中谁把蜡为衣蜜房做就花枝色留得寒蜂宿不归
　　留别顾君际
　　万里行可到诗人吟到难愁来时自语冩出许谁看月落望如失山空坐更寒此时多少意欲别路漫漫
　　后桂花引
　　修月山人饭玉屑瑶鸭腾腾何处热吴刚生愁树合创毫飘玉斧髙枝折此时待罪扣帝庭素蛾骑蟾涕泪零月中落子如雨星至今收拾无六丁
　　吴山谒祠
　　吴山坊顶戴髙祠禁地凄凉江水悲却是北人题记壁迤南耆旧独无诗
</div>
    <div class="pagination">
<a href="晞发集晞发遗集天地间集西台恸哭记注冬青树引注_page6.html">上一页</a><a href="晞发集晞发遗集天地间集西台恸哭记注冬青树引注.html">1</a><a href="晞发集晞发遗集天地间集西台恸哭记注冬青树引注_page2.html">2</a><a href="晞发集晞发遗集天地间集西台恸哭记注冬青树引注_page3.html">3</a><a href="晞发集晞发遗集天地间集西台恸哭记注冬青树引注_page4.html">4</a><a href="晞发集晞发遗集天地间集西台恸哭记注冬青树引注_page5.html">5</a><a href="晞发集晞发遗集天地间集西台恸哭记注冬青树引注_page6.html">6</a><span class="current-page">7</span><a href="晞发集晞发遗集天地间集西台恸哭记注冬青树引注_page8.html">8</a><a href="晞发集晞发遗集天地间集西台恸哭记注冬青树引注_page9.html">9</a><a href="晞发集晞发遗集天地间集西台恸哭记注冬青树引注_page10.html">10</a><a href="晞发集晞发遗集天地间集西台恸哭记注冬青树引注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
