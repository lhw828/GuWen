<!DOCTYPE html>
<html>
<head>
    <meta charset="UTF-8">
    <title>乖崖集 - 第 1 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乖崖集 - 第 1 页/共 26 页</h1>
    <div class="content">乖崖集 宋 张咏

提要
序
卷一
卷二
卷三
卷四
卷五
卷六
卷七
卷八
卷九
卷十
卷十一
卷十二
附录

张咏年谱
 　 
 

提要

　　《乖崖集》十二卷、《附录》一卷，宋张咏撰。咏事迹具《宋史》本传。其集宋代有两本。一本十卷，见于赵希弁《读书附志》，所称钱易《墓志》、李畋《语录》附于后者是也。一本十二卷，见于陈振孙《书录解题》，所称郭森卿宰崇阳刻此集，旧本十卷，今增广并《语录》为十二卷者是也。此本前有森卿序，盖即振孙所见之本。序称于世刻中增诗八篇，别附以韩琦《神道碑》、王禹偁《送宰崇阳序》、李焘《祠堂记》、项安世《北峰亭记》。今检勘并合。惟所称删次年谱别为一卷者，则已不见。盖传写有所脱佚矣。咏两莅益州，为政恩威并用，吏民畏服。平日刚方尚气，有岩岩不可犯之节。其文乃疏通平易，不为崭绝之语。其诗亦列名西昆体中。（案西昆酬唱十七人，咏名在第十一。）其《声赋》一首，穷极幽渺，梁周翰至叹为“一百年不见此作”。则亦非无意于为文者。特其光明俊伟，发于自然，故真气流露，无雕章琢句之态耳。案韩琦《神道碑》，称咏与邑人傅霖友善，登第后与傅诗有“巢由莫相笑，心不为轻肥”之句。今集中乃作七言，琦盖节用其意，故与集本不合。又案陈辅之《诗话》，称“萧林之知溧阳时，张乖崖召食，见几案一绝句云：‘独恨太平无一事，江南闲杀老尚书。’萧改‘恨’作‘幸’字。且言公功高身重，奸人侧目，以此与公全身。乖崖曰：‘萧弟一字之师也。’”云云。今考集中《游赵氏西园》诗。末联云：“方信承平无一事，淮阳闲杀老尚书”。诗中既无“恨”字、“幸”字，亦不作“江南”字，且七律而非绝句。则辅之所记，乃传闻讹异之词。又《青箱杂记》载咏《赠官妓小英歌》，今不见集中。其诗词意凡劣，决非咏之所为。殆亦吴处厚误采鄙谈，不足据也。
 
序

　　故礼部尚书忠定张公，以直道事太宗、真宗，虽不登相位，而眷倚特隆，天下诵其事业，而鲜有知其文者。今观其文，大抵脱去翰墨畦径，无属辞缀文之迹，而磊磊落落，实大以肆方。国初，踵五季文气之陋，柳仲涂、穆伯长辈，力为古文以振之。公初不闻切磨于此，而当时老于文学者，称其秉笔为文有三代风。盖其光明硕大之学，尊主庇民之道，英华发外，而经奇典雅，得于天韵之自然，殆非言语文字之学所能到也。崇阳，本公遣民也，后之君子欲诵其诗，读其书，将于是乎取而无传焉，可乎？森卿初至邑，会旧尹三山陈侯朴，授一编书，乃公遗文，欲刊之县斋而未果，属使成之。读其歌诗，有古乐府风气，律句得唐人体，若声赋之作，又其杰然雄伟者，因揭以冠编首。或者以小英歌等不类公作，然其词艳而不流，政自不害为宋广平梅花赋耳。语录旧传有三卷，今采摭传记，仅为一卷以附焉。遗事所载未备，辙以所闻增广。又于石刻中增收诗八篇。好事者有为公年谱，亦加删次，别为一卷。尚论其世者，宜有取尔。旧本得之通城杨君津家，凡十卷，今为十二卷。其会粹订证，实属之尉曹孙君惟寅，而使学生存中参焉。外有韩魏公所作神道碑、内翰王公送公宰崇阳序、李巽岩祠堂记、项平庵北峯亭记，此其文皆知公之深者，爰并录之，览者得详焉。宣教郎知鄂州崇阳县主管劝农营田公事天台郭森卿题辞  
　 
卷一

　　赋

　　声赋并序

　　声赋之作，岂拘模限韵，春雷秋虫之为事也？盖取诸声，成之文，王化之本，苟有所补，不愧空言尔，赋曰：

　　罔象迷冥，大人忽生。混沌初窍，呀然震惊。二仪吐形，万灵吐英。天机动制，轧而为声。故形有美恶焉，声有小大焉。伊物类之动作，俟人事而克全。至于大雷隐空，万窍吼风，不为之隆，品物磨臬，羽足动发，不为之末，未若人声，与天通功，与物长雄。口吻之启，义于厥躬，道机之张，腾凌鸿蒙。其所闻者，羲黄唐虞，继踵而至。宇宙隘其神，造化侔其智。在声之伟也，得不迥天而动地，观其得一之发，清清泠泠，凉寰洗瀛，万类听之，如懵而醒。仁信之发，溶溶弈弈，呼道振德，万类听之，如白破黑。日礼曰义，相迭而起，鸣孝响悌，骇心清耳，万类听之，如愁得喜。广成五老，闻而启齿曰，是何帝皇之声也。如此九道交讹，华夷和歌，蠢动鼻息，欢咍塞多。其在物也，昭昭融融，万缘和同，万籁响空，答天之功。其在人也，万心气平，万口宣腾，云门六英，答君之声。故知五音八声，声之枝欤，金石丝竹，声之器欤。若本不正而声不清，何尝动天地，泣鬼神，而有诸三王迭生，异业同声，唱古寡应，呼今得精，仪礼以之繁会，时风为之劲清。作礼者有周旋之矩，制乐者有大武之名。故圣人之音，铿如锵金，四人之治，潺若流水。加以商辛夏癸，行无辙轨，情欲沸空，淫哇盈耳，民不知告，政声遂毁。幽厉继作，心胡可度，唱僻者轻脱，和伪者交错，鼓钲之响日驰，礼义之风日薄，王道民政，溃然投壑，攻乎亡国之音，聚为终身之乐。秦怪一声，天摇地坑，烘赫火烈，荒茫海倾，阿房辇材，枿臬山回，紫塞筑垒，匉轰震雷，钳圣愚儒，四海睽孤，刮剥亡命，痛脑连胫。于是民失其业，怨口喋喋，野薄其农，荆榛扬风，刑失其矩，民哀无所，兵甲填委，死为怨鬼。故怨之为气也，散为嚣尘，积为屯云，闭郁六合，阳灵不曛。怨之为声也，烈风相倚，怒涛兼起，鬼哭于郊，神号于市，川谷为之斗击，山峦以之崩圮。陈吴一呼而宗社瓦毁，天穷地终，丑声不已。泊于汉唐，惟高与光，太宗缵尧，开元嗣皇，皆智冠绝古，气凌昊苍。倚天凭怒，即动荡于八荒，按劔大呼，即交映于中方。借力者黎献，助声者贤良，亦不能广仁义于递奏，使道德之击扬，掩商秦之余韵，系唐虞之声芳者也。未若我后，凝神定思，诚求理致。与圣作则，为难于易，惟礼是崇，惟仁是嗜。叩乎杳冥，清净以听，闻古谬惑，皇心不平。于以忠良是旌，息嗟吁之声，不肖是黜，息滥谬之声，均物恻隐，息哀怨之声，厚施薄敛，息流亡之声，四人是别，息浇竞之声，狴犴是理，息冤枉之声，道德是守，息兵革之声，人劳是恤，息雕斵之声，小人是远，息邪佞之声。正音是奏，息惉懑之声。奇哉，壮矣！尧嗟舜惊，致章濩之调下，觉唐尧之颂轻，浩浩荡荡，无得而名。谓声之袭也，扬溢昭灼，上贤下愚，既欢且谑，鸟兽跄跄，虫虺跃跃，信千载之一时，与有生而同乐。余欲引声而作，未知何若。

　　放盆池鱼赋并序

　　皇宋宥天下十一年，予自洛徂陕。陕牧以近戚得侯，不喜儒墨，遂憩驾于易兵部之馆。庭户之间，有盆池焉。绿萍小鲜杂其中，以节儿童之乐。乐即乐矣，大违夫物之性也。遂命放之，感而成赋。

　　粤若金张贵孙，风台露轩，珠翠烂目，烟华断魂，未尽瓖异，憀然绮思。遂命破苔纹，陷陶器，上分红杏之阴，下决莲塘之水，于以责女胥，诫童奴，紧蛛丝之罦，网针纤之鱼。鱼亦继致，浣适我意，宅与绿萍，恩溜香饵，日兮夕兮，予戏汝戏。想其鱼乎，宁亡意欤？禀天仁兮化质，饮泉灵兮孕躯，岂不有晞状运海之类，岂不有慕力嗔雷之徒，既履渐于鳞鱲，安蹶媟于污潴。今者不乐，动乃触乎四隅。客有词轸穷辙，诗歌行苇，将间[去声]童子之欲，用汲生生之理，无毁尔缶，无覆尔水，江湖可待，与彼游泳之因，罇俎不离，解彼囚拘之耻。去去鱼兮，丁丁我私：游必避其丑类，食无贪于熏饴，比目义而可友，文鳐贤而可眉，状禹门之烧尾，拟碣石之暴鳍，如此则脱地壍，排天池，鲸鲵为之戢鱲，波神为之惊嘻，彼贵尺泽者，曾何足知。自迩图远，通溪泛谷，一动一息，爰长爰育，斜流可畏，鳅蛙之声下，多非浅渚，那轻牧竖之钩头，更曲得有。怳若前事，力乎大流，钦王泽之下及，职昆虫之盛游，时奔云雨之乡，神其救旱，日警蝼蚁之制，愠莫吞舟。无忽我诫，无后尔羞，即全胜乎衔珠顾印之俦者也。

　　鯸鮧鱼赋并序

　　太平甲申岁，余知邑罢归，浮江而北。有若覆瓯者，漾于中流，移晷不灭。舟人曰：「此嗔鱼也，触物即怒，多为鸱鸟所食。」遂索书验名，古谓之鯸鮧鱼尔。因而赋之，亦欲刺世人之褊薄者。

　　鸿蒙积气，化生品类，顺天者自得美名，逆天者谓之凶器。天亦不问，任性而已。鯸鮧微物，江汉有诸，性本多怒，俗号嗔鱼。其或天晴日暖，风微气和，鳞者介者，潜泳江波，被大君之惠化，共委委而佗佗。鯸鮧愤悱，迎流独逝，偶物一触，厥怒四起，膨欲裂腹，不顾天地，浮于水上，半日未已。物或荐触，怒亦复始。意谓天昊旷越，不与我遣大江之西流，神龙俛默，不与我禁水族之勿游，何巨鱼之矫首，何灵龟之缩头，何称义于比目，何为祥之跃舟，此类可怒者甚众，使我卒岁之沉忧，有若世之小人兮。才荒性卑，谓道德不可以称据，谓仁义不可以取资，咸呼志狂而识昧，独谓量绝乎天维。妬贤泄愤，冥眸自欺，独藩增咎，至死莫知。尤恐鯸鮧之迁怒，慊此善譬之非宜。呜呼！造化不能移尔之性，万类不能与尔之竞，虽海有纳，亦物之病。

　　乃为辞曰：鯸鮧褊僻，常蕴怒色。性不我移，仁者尔惜。殊不知老鸢伺隙，翩翱鼓翼，啄腹为食，其怒方息。鸢非尔贼，尔自贻伊戚者也。  
　 
卷二

　　古诗

　　悼蜀四十韵并序

　　至道纪号，元祀春正月，为审官院考绩引对，天子曰：「天厌西蜀，岁荐饥馑，任失其人，枉政偷剥，民兴怨嗟，构孽肆暴。授命虎旅，殄灭凶逆。矧彼黔首，不聊其生，官人安民，朕意罔怠。宽则育奸，猛则残俗，得夫济者，实难其人。尔惟方直，历政有绩，邛僰幽遐，往理其俗，克畏克爱，汝其钦哉。」祗奉厥命，乘格西征，夏四月二十有八曰：供厥职。噫！谋术庸陋，罔敢怠忽。豪猾抑之，赋敛乃息，存恤穷困，招绥流亡，杜厥剥削，宣扬皇风。间一岁而民弗克安，非郡县之罪，偏将之罪也。有听者孰不知，民心上畏王师之剽掠，下畏草孽之强暴乎？良家困弊，渐复从贼，庶赊其死，深可忿也。天子远九重，孤贱者惮权豪而不敢言。呜呼!虽采诗之官阙之久矣，然歌咏讽刺，道不可寂然。某敢作悼蜀古风诗四十韵，书于视政之厅，有识君子，幸勿以狂瞽为罪。

　　蜀国富且庶，风俗矜浮薄。奢僭极珠贝，狂侠务娱乐。虹桥吐飞泉，烟柳闭朱阁。烛影逐星沉，歌声和月落。斗鸡破百万，呼卢纵大噱。游女白玉珰，骄马黄金络。酒肆夜不扃，花市春惭怍。禾稼暮云连，纨绣淑气错。熙熙三十年，光景倏如昨。天道本害盈，侈极祸必作。当时布政者，罔思救民瘼。不能宣淳化，移风复俭约。情性非方直，多为声色着。从欲窃虚誉，随性纵贪攫。蚕食生灵肌，作成恣暴虐。佞罔天子听，所利唯剥削。一方忿恨兴，千里攘臂跃。火气烘寒空，雪彩挥莲锷。无人能却敌，何暇施击柝。害物黩货辈，皆为白刃烁。瓦砾积台榭，荆棘迷城郭。里第锁苔芜，庭轩喧燕雀。斗粟金帛市，束蒭罗绮博。悲夫骄奢民，不能饱葵藿。朝廷命元戎，帅师荡凶恶。虎旅一以至，枭巢一何弱。燎毛焰晶荧，破竹锋熠爚。兵骄不可戢，杀人如戏谑。悼耄皆丽诛，玉石何所度。未能翦强暴，争先谋剽掠。良民生计空，赊死心陨获。四野构豺狼，五亩孰耕凿。黔首不安堵，炎如居鼎镬。出师不以律，余孽何由却。鄙夫炽蜂虿，寡术能笼络。边陲未肃清，胡颜食天爵。世方尚奔竞，谁复振謇锷。黄屋远万里，九重高寥廓。时称多英雄，才岂无卫霍？近闻命良臣，拭目观奇略。

　　劝学示弟诜

　　大化不自言，委之在英才。玄门非有闭，苦学当自开。世上百代名，莫遣寒如灰。晨鸡固自勉，男子胡为哉。胸中一片地，无使容纤埃。海鸥尚可狎，人世何嫌猜。劝慎君子职，颜闵如琼瑰。克薄小人事，斯冀真可哀。放荡功不遂，满盈身亦灾。将心须内疚，祸福本无媒。

　　愍农

　　悠悠世事称无穷，千灵万象生虚空。活人性命由百谷，还须着意在耕农。自有奸民逃禁律，农夫倍费耕田力。青巾短褐皮肤干，不避霜风与毒日。暮即耕兮朝即耘，东坻南珑无闲人。春秋生成一百倍，天下三分二分贫。天意昭昭怜下土，英贤比迹生寰宇。惩奸济美号长材，来救黎元暗中苦。我闻愍农之要简而平，先销坐食防兼并，更禁贪官与豪吏，愍农之道方始行。

　　缉书斋

　　绿流北面桃花中，书斋闲锁尘蒙笼。纱窗桂户明月空，阶前草深鸣细虫。千书閟久阴生蠹，治世之文欲无绪。雕梁语燕不复归，华池皓鹤先飞去。我来憩驾吟清春，呼奴啸匠连挥斤。一日整庭户，二日芟荆榛。萝草留蕙若，扫径连松筠。千花万木似得意，幽香细韵来相亲。众口藉藉道，一以如初新。伊余世上耽书客，古今万事罗胸臆。运海抟风当振翼，任是青天更高碧。

　　阳春曲

　　东风习习吹庭树，知道春权移日驭。青红独解露春心，凝冷无言避春去。大有闲阶白日长，清词丽句祝春皇。春皇不肯论功烈，惟有年年君道昌。

　　劝酒惜别

　　春日迟迟辗空碧，绿杨红杏描春色。人生年少不再来，莫把青春枉抛掷。思之可不令人惊，中有万恨千愁并。今日就花始畅饮，座中行客酸离情。我欲为君舞长劔，劔歌苦悲人苦厌。我欲为君弹瑶琴，淳风死去无回心。不如转海为饮花为幄，赢取青春片时乐。明朝匹马嘶春风，洛阳花发烟脂红。车驰马走狂似沸，家家帐幞临晴空。天子盛明君正少，勿恨功名苦不早。富贵有时来偷闲，强欢笑，莫与离忧贾生老。

　　解嘲

　　我本高阳徒，平生意气凌清虚。词锋即日未见试，壮年束手来穷途。蛟龙岂是池中物，风雨不来狂不得。五都年少莫相猜，鸾凰鸡犬非朋侪。志士抱全节，愚下焉复知。宁作鸾凤饥，不为鸡犬肥。君不见，淮阴汉将未逢时，市人颇解相轻欺。又不闻，宣尼孜孜救乱治，厄宋围陈亦何已。往者尚有然，余生勿多耻。休夸捷给饶声光，莫以柔滑胜刚方。我爱前贤似松栢，肯随秋草凋寒霜。道在康民致尧禹，岂要常徒论可否。兴来转脚上青云，何必羸驴苦相侮。

　　师凤谣

　　我闻丹山之凤，非有八翼四足兮，又何羽毛之称奇？盖仁于不杀，义于知时，既信厚于动止而淳音其用稀，是以众鸟乐而从之。吾疾夫世之小人兮，曾不知仁义之所为，故卷耳蹙颈，背而疾走兮，吾凤之师。

　　惊栖曲

　　天昏昏，月娟娟，惊栖之鸟，伊哑而翩翾。岂非海寒天风恶，扶桑半拆枝巢落。又非鹃鹗之不仁，邓林何苦难容身。吁嚱哉！鶵鶵弄翼出蓬蒿，欲就鸾凰高垒巢。安巢待何时，平林客低枝。低枝苦贱良可越，却厌争飞笑鹈鴂。星稀夜寒啼转多，恐作枝间断肠血。人生功名难与期，听之永夜生忧思。援琴欲理惊栖曲，调苦声悲不相续。

　　赠刘吉

　　天地有至私，刘生与英气。学必摘其真，文能取诸类。叫回尧舜天，聒破周孔耳。通塞不我知，要在欢生意。居危不苟全，凭艰立忠义。【仕江南伪主，指斥奸佞曰：果信是人，国将亡也。】归国有贤名，天子闻之喜。倒海塞横流，掀天建高议。【治黄河有功，议边将不才，廷辨大臣阿谀。】冒死雪忠臣，【证杨业忠赤，为奸臣所陷。】谠言警贵侍。【重指中贵弄权。】四海多壮夫，望风毛骨起。如今竟陵城，榷司茶菽利。鹤情终是孤，仁性困亦至。势劳忧众民，咄咄骂贪吏。方期与叫阍，此实不可弃。如何不自持，稍负纤人累。酣歌引酒徒，乱入垂杨市。狂来拔劔舞，踏破青苔地。羣口咤若奇，敌心忧尔碎。请料高阳徒，何如东山器。请料酒仙人，何如留侯志。去矣刘跋江，深心自为计。

</div>
    <div class="pagination">
<span class="current-page">1</span><a href="乖崖集_page2.html">2</a><a href="乖崖集_page3.html">3</a><a href="乖崖集_page4.html">4</a><a href="乖崖集_page5.html">5</a><a href="乖崖集_page6.html">6</a><span>...</span><a href="乖崖集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
