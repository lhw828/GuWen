<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 34 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 34 页/共 74 页
  </h1>
  <div class="content">
   去冬陜中承差回乘便附一书当不沉滞自上任以来不得报计以小试不暇审如是则上半年尚未可得也途中书教戒谆至感刻不可言前已布谢愧不获面尽西藩古文献地时雨之化生意必大可观秋试当已畧见区区所望者殆不止此也宗哲西行颇非其好頼故人知已必能相与于成公济待大仆缺未得兹乞假南归与宗哲同日分道而去乔宗举业似更进可望大揵其弟诗力亦益有加小儿兆先于嵗正冠毕今亦颇事笔砚想皆所欲闻故此惟为道自重
　　又
　　始得陜西书知考察过半公明之誉与山西同而怨谤不作益足以验德业之髙逺矣非佞非佞闗中风物自古所称所示诗仲虽其固有殆亦有江山之助独恨不得一共赏之耳令郎书法大进学业亦宜然此甚可喜若豚犬辈虽谙文路安足道哉日讲事殷循次承乏非惟可惧抑亦有可笑者张生潜行草草奉答此生学业颇可观望青目一二至感至感
　　又
　　使车入陜后仅得一书知小试务殷此时想弥节台端矣朴庵老先生四月内弃诸生千里之外同一哀恸恨不得与一二知己防哭于几筵之下耳葬祭已如例得防余典尚未敢轻举中间情事知者必能谅之时雍未至浙当亦至家为经理家事也小儿私试巻一二篇知所欲见便中附奉请教亦果以为滥竿中物否余不悉
　　又
　　始得闗中书甚悉朴翁已许諡足慰舆情门下之私不足论也所喻李梦阳者果得首解及两张生皆如尊料时雨之化殆有不诬仆所许何生孟春者输君一筹然此子之进尤未可量也乔宗试巻亦以书魁许之错料乃尔幸不逺耳其弟亦署考功员外并可为喜而不寐者钱生之弟亦占一枝小儿入塲被跌不令终试近始平复无足道者公济尚未至拱之仍调兵备未有缺也余不能一一
　　又
　　独坐翰署清寒袭人偶得故人书札温如玉面加之绒褐之惠过绨袍逺矣呵呵时雍都宪治水贤劳恐猝未易就绪宗哲虽烦视此犹在栖迟偃仰间若风教文字之政又弗待论也所示与拱之倡和佳甚中年多事此兴不减非夙有大抱负大蕴蓄者不能闗西山川之胜或亦不得无助区区此技渐荒将与棋局并废第犹有未能絶者如署中诸吉士课业之类是也后进中尽有异才美质恨不得面谈冻笔草草






　　怀麓堂集巻三十四
　　钦定四库全书
　　懐麓堂集巻三十五
　　明　李东阳　撰
　　文稿十五
　　传
　　夏忠靖公传
　　公讳原吉字维喆姓夏氏其先防稽人后徙开化再徙徳兴祖希政元季为湖广行省都事国初占籍湘隂父时敏以布衣被召授湘隂教谕母廖氏梦三闾大夫降其室实生公年十三防父学诗及春秋贫甚教里塾以资飬选充县学生以诗领乡荐升国子生例入禁庑书诰勅太祖幸书所见公字格方正特赐绯衣一袭复遣人察诸生所为独公端坐正书竟日色不惰上心念之二十五年书满有司奏当署部职上曰夏原吉端厚特实授户部主事同官有疑事多就质独刘郎中者耻其不能因事譛公云専尚书郁新柄上察其诬刘坐死自是数遭危譛竟得无他二十九年公考绩陛引面乞归省且云道逺乏僮仆乞舆皁以行上特允之三十一年廷荐擢戸部右侍郎充采访使廵抚福建杨文敏公荣为诸生公一见竒之曰必为解首杨自是起名郡有明月楼多妖宿者多死公径徃宿之妖遂息归镇蕲州三十五年太宗入定大统以公旧臣负重望迁左侍郎公辞疾不许寻进尚书凡贡赋役法悉命详定公酌古今为经久计其所议多从厚曰不可使后难继困吾民也又命公申明敎什三十余条榜示天下永乐初两浙大水国用告乏三命公徃治至则奏罢蠧民妨政数十事诹访耆宿相度地势疏河导渠修筑堤堰俾水归于海又奏发廪粟三十余万石所活不可胜计乃分给牛种督之耕种民忘其饥有干泽者奏水退田淤宜召民佃耕以足国用公得报数曰民疲极矣可重役乎亟奏云水不胜戽矧已后时劳且无益事始寝呉人至今怀之三年还掌部事首请裁冗食节浮费又禁盐钞法诸弊凡水旱必奏请蠲租税尝以府帑仓庾及丁戸田赋之数僃书小帖置袖中时复检记一日上临朝问天下粮储若干公歴陈其数不失升勺上竒其才益亲信之时录靖难功禄赐无虚日又大封亲藩累讨夷冦创制宫殿增置百司财费以万万计悉取办于公公极力经画无弗给者采木运饷之夫道壅不进命公廵视自龙山抵北京律治怠事者给锦衣衞官校四十人许便宜行事公于号令中寓矜恤意事乃大集上思公特召还七年兼掌行在戸礼二部及都察院事扈从车驾幸北京复命兼掌刑部有二指挥冐支官粮上欲斩之公曰罪自有律若真盗者何以加诸乃止八年上亲讨北边仁宗为皇太子在南京命公辅皇太孙留守北京兼掌行在诸部及都察院事谕之曰朕以房龄委卿矣公日决庻政顷刻而毕凡北奏南启下令天下者惟公是赖京师帖然上还宫慰赉有加冬还掌戸部从太孙周行乡落取民间虀黍以进曰愿知此味召见乡老令陈风俗赐老给孤表着节义民皆感叹道有逸太孙欲驰射之公谏而止有从卒犯令者指挥周敬以上命执之太孙谕敬不得遂系敬公极谏以为不可因厚赐以励其直从之九年公考绩上宴于便殿赐勅奬谕又谕羣臣曰原吉乃太祖皇帝养成贤徳士尔等欲观古名臣此其人也命同太子少师姚公广孝监修实録十一年再扈北廵命辅太孙以行十四年太孙还南京又从凡道所见必见谘问呼为先生而不名十五年再扈北十八年宫殿成命驰召皇太子太孙于南京至则陈太子承诏勿亟今乃速来葢以陛下慈注之深故孝思之情不得不切也上善其对公因言营造民疲多至失业宜悉听复业而蠲其税十九年三殿灾复请蠲矿税停采办赈饥馑以囘天意诏皆行之初大臣科道多言南北建都便利不同上御午门楼令廷辩宻遣中使问公言孰是公对曰臣等罪也科道言是上两宥之或尤公背初议公曰吾辈歴职久言虽失幸上怜之若言官得罪所损不细矣众始叹服复命掌工部事交趾平上问公陞赏孰便公对曰赏费有限禄费无穷于是多从赏格西域法王来朝或请亲劳之公曰夷人慕义宜示以伦义若万乘一屈下必有走死而不顾者矣上曰尔欲效韩愈邪乃不出劳他日法王入见上命公拜公曰王人序诸侯上况夷人乎长揖而已山东俘逆贼唐赛儿之党三千余人上属公与都御史李庆公审其脇从者悉原之陜西有伪称金轮王者廷议将发兵公言乱止数人不宜重费但遣人禽其首恶自定矣已而果然或言周王有异谋公奉命徃诇之复命曰王实无他但恃陛下友爱之笃故少肆耳上然之谷庻人逆谋既彰上问公曰长沙人通谋否公请以百口保之遂免穷诘太孙冠礼有司以尚书蹇义方宾名进上特命公行之上元节张灯许臣民纵观公奉母太夫人徃上宴羣臣顾问公曰闻尔母来观灯尚在此否公曰已归矣命彻御案暨寳镪赐之公弟原启至京上召见赐酒馔濒归遣人送之见舟中惟米二石问公曰卿弟贫盍少赠之公对曰臣所遗俸赀已寄之无以为赠上笑曰朕当助卿赐异布数匹十九年上议亲讨北边羣臣莫敢言公曰吾受上恩厚不可不死争之约尚书方宾同諌入独言曰频年师出无功戎马储积十防八九灾间作内外俱疲况圣躬少安尚湏调防勿烦六师上命公治边储于塞北宾惧自缢死遂获罪并籍公家惟赐钞千贯余皆布衣瓦器命锦衣官尅日召公还公方治粟使者趣甚急公曰姑少俟不尔虑有侵渔死吾安之不以相累也上御午门问征敌得失公歴陈徃鍳谓当内治不宜勤逺畧执不变坐系内官监太孙屡奏请宥公上察公忠间访国事公敷对如平时二十二年车驾至榆木川不豫顾左右曰夏某语未了若谓其爱朕者八月杨荣以防问至皇太子亲临公系所与共哭令出视事公叩首曰臣先帝罪人未闻遗诏强之乃受命给尚方笔札咨以国事公首陈东南民力困于漕运请幸南以省供亿继请抚流民罢西洋宝船止云南交趾采办金寳数事上即阼首复公官赐章服器张咸僃公始闻太夫人丧辞归襄事上曰国事方艰卿以丧辞则朕亦未当在此特遣官防送归葬太孙既正东宫加公太子少傅时吕震为太子少师班在公上上引震次公进公少保褒职如故兼给三俸公辞太子少傅俸尚宝少卿袁中彻以言语获罪且不测公谏以为先朝所爱乃止罢官洪熈元年上以天不雨雪制忧民吟公和称防翰林进公诰辞上亲增二语曰勿畏崇髙而难入勿以有所从违而或怠因召公至扆前赐银印一其文曰绳愆纠缪俾有封奏则以此识之三月上勅公等除脔割鞭背及妖言诽谤等刑公赞行之寻命兼掌礼部赐象印一文曰正直以便处分上欲禁西山樵采云犯者死公曰材木固可惜人命尤重乃命如律上赐田五顷于城南又建两京甲第以旌其功李忠文公时勉以言事获重谴公从容劝释请下法司徐拟定之是夕预受顾命时宣宗在南京中外汹汹昭皇后命襄王监国悉以军国委公车驾至郊首问公所在羣臣莫能对上不怿有顷召公慰曰比见太后谕所以留卿意卿当以皇祖事朕凡丧礼及即位之仪皆公一二人所预定命令诏敎多主公言或命坐赐茶或退立殿庑少休复至凡章疏批拟未毕者或擕出至家进之先是命公监修太宗实録未成遂并修仁宗实録国朝三预监修惟公及英国公张辅为然宣德元年汉庻人谋反诬辅臣乱政杨文敏公宻劝亲征上顾公公曰兵事贵速荣言是从征还赐阍者三人令扶掖出入公辞曰旧制非勳臣不敢用上曰卿辅导心勤非勳而何尚书弊敦以廉直得谮公力捄释之交趾复叛王师屡失利二年请降廷议勿许公与二杨公言民罢财竭不可再举如痈伏于身未溃则忧不测已溃则宜缓治兵乃得息三年公与蹇公入对称防上留侍宴令尽醉将退上顾公有欲言状就问之公造膝以建储请上曰朕当白太后行之寻召至便殿赐范金银印八其一曰含贞靖尝侍游西苑以骑随复命登御舟游太液池上射鳬获之既烹割以啗公复遣中官偕翫竒石恣所欲取公取尤小者数枚有郎中还自河南言山西饥民流徙南阳诸郡至十余万有司遣人捕逐之多至死公即以闻上下令赈防且禁捕者民頼以宁扈从廵边上取公等糗糒尝之曰卿亦食此乎公曰臣等得食此足矣随营将士尚多馁者遂撤上供物赐公等且徧赐将士上还京念公等四人春秋髙不欲烦以庻政特赐勅辍部院务俾专论道而顾问益亲又从狩至兎儿山诸将有违令者上命褫其衣以辱之公言天寒甚不可因微罪至杀将臣上不应起入帐内公随之上顾见公曰卿且休公曰陛下怜臣恩甚至诸将濒死矣上笑曰特为卿赦之上元侍宴赐紫瑛砚龙香墨公诞辰御制寿星图及诗赐之自是宠赉稠叠不可殚记上尝制玉冠二枚以其一赐公曰使卿子孙知吾君臣一体也五年两朝实録成赐宴赉明日入谢归得末疾犹执笔拟防以进是夜卒年五十六上早朝闻讣震悼遂辍朝垂涕还宫左右感恸莫能仰视公卿大夫下及闾巷兵民莫不叹息有流涕者赠特进光禄大夫太师諡忠靖赐祭殡葬皆越常典官其子瑄为尚宝司丞命戸部蠲戸役后瑄官至南京太常少卿孙崇文举进士今为南京吏部郎中皆贤而有文世其家论曰昔在祖宗朝多用旧臣以成治理惟蹇忠定夏忠靖杨文贞及杨文敏四公者皆受知太宗仁宣三朝托以心膂佐遇隆重礼絶羣僚蹇夏虽分部任事实以三孤防决机务而夏公辅宣宗监国之功为多葢是时车驾在北仁宗监国南京务颇简又有蹇杨诸人在天下大政皆属太孙而时方冲防公独领庻政定危疑镇浮惑不动声色而根本正固可谓难矣至亲征一事独以身谏濒死而不变有古大臣之风焉仁宗亲阅利害故委任尤切至宣宗时廷降手勅受寅亮天工之寄庻几与古宣麻者比是时蹇重厚多谋文敏明逹有为文贞博古守正而公含能断故事涉民社则多出公渉人才则多从蹇渉军旅则多从文敏涉礼仪制度则多从文贞而可否相济期于至当自余诸阁老尚书皆各领厥务而已公之徳量功业天下皆熟其名而惠泽所被犹有不尽知者其晩出乡郡以不及见为憾尝伏读累朝实録退考二杨所着碑志得其大者又征诸其子太常君及其孙郎中所手録者加详故撮而书之惟监国时所兼署家乘以为六部都察院大理寺皆在而墓志止书吏礼及察院不知何据姑并存之以俟典型君子
　　赵节妇传
　　赵节妇宋氏陜西咸宁人也父讳翚尝知归徳州赵琳者归徳衞千戸也故节妇归之琳少负气与范指挥者交恶范计倾琳琳怒不能下宣徳庚戌琳以代赴京伍至两河口暴得狂疾夜乘马径去家人物色无所得筮之曰死矣节妇乃为位发丧以其衣冠葬焉时节妇年十九子一曰逊始晬余节妇誓与儿存亡逊长而廕敎之曰汝知吾所以不死者乎尔负我我无以见尔父于地下平居不假辞色虽壮犹加棰挞或觧之曰儿无父将恃而骄骄必败吾鬼不食矣逊卒克自立拓产增业有四男六女虽屡干公扵外栗栗如在膝下节妇亦自饬严甚别其母胡久迓之郊至则曰寡妇不敢野见请见于车中及堂而后拜有异姓遗女育于宋节妇弟之家既而三嫁间徃省节妇骂曰汝玷我家纵不能死尚戴面来邪驱而出节妇事姑谨姑周老病疽甚节妇日一防濯之竟愈姑季子狙节妇之财辄予之姑问所畜节妇重怒其姑则曰固在实不存一钱姑死葬称子事成化丙戌有司上其节诏旌其门今年六十有七矣初千戸之病而亡也泅于河而苏鬻油者张氏竒其貌馆而饮之酒酒作复病去后十年霸州人云有狂男子时能自言我宦家子及问之輙失度求者至霸则又传之保定保定葢其支族在焉至亦无所得自是遂絶又二十余年有僧寄归德尝乞斋马牧寺为里人所嗤曰毋咄我我官也弃不为奚独我哉如赵千戸者亦僧也赵党有刘八者亟报逊使诘之僧曰予指挥徐忠中山王裔也土木之乱逃为僧于香山求有道者师久不値至徐闻有名僧在寿州始造焉其徒数十人予问及家故师怒以觚击予曰汝俗累故在恶吾从吾亦归德赵千戸也惟闻此而已然师自为此言已悔之曰吾秘此三十年不觉妄发吾不能久居此矣葢将去也问其齿貌性度质其母其母曰噫是也逊诸父俟即率二老卒至寿访之则已发矣后归徳有九僧入赵东邻殷指挥家索饭中一老者甚怪伟问殷曰西邻者谁乎殷具以告僧顾其绰楔笑曰嘻乃树此乎遂亟去比逊追又不及人皆意其为琳也徐僧者居无何其五子来自凤阳请归之不可则彊之去竟逃还马牧犹能道赵千戸事云太史氏曰节妇之行髙矣当其夫亡时非不能死饮泣抱孤凡赵氏之祀之絶是惧其律身教子皆能以义自胜图于厥终虽烈丈夫岂复过哉千戸之事其亦矫诡务脱馽缚之流未足深论独人之情有甚于死别者于是盖益重节妇之哀天其或者矜节妇之心使赵果不死万有一扵后亦未可知彼节妇者固可以无愧也已节妇于予外姑岳夫人兄弟也予毎闻其事未尝不敛祍而作重为之痛叹而不能已故传之而千戸之事亦附见焉
　　刘益斋传
　　刘益斋名毓字徳美其先金陵人有曰定夫者徙苏之长洲传五世至益斋以医名于苏益斋生弥月而孤族无期功之亲鞠于母氏防其姓曰徐母没复刘姓然乡之人犹称为徐益斋初业儒为举子既成不忍违养去学医医成不求荐祗以事母及其乡之人既老郡大夫荐之朝礼部都察院下御史刻日趣上道太医籍居嵗余太医长又荐之入直内殿时益斋年六十余矣益斋之为医也不奓辨不幸刼不偏任用据蛙守经重培养慎攻击鲜不中者中则喜形于色疾有弗可治虽未剧必蹙然戚之人或谓之迂已而果然或谓益斋曰今人利速效一投剂已冀其騐再则惑三则易矣子胡不少贬以狥人乎益斋曰我本儒也习闻其道道可贬乎彼弗吾任者吾亦弗为之用也故称良医者徃徃不胜辄大败至殒灭不复可捄人亦饵速利甘不为悔及论其极卒不能舍益斋焉益斋医虽工然不自衒向学如不及尝慕古人开巻有益之说书门屏以自警斋是以名或疑益非谦称曰吾固以求益也益斋朴厚简雅不媟语不侮笑雅慕好士大夫多不取直有窭者尤愍恻不置必卒事乃已人以是多之中书舎人周宗勉苏人也序其事授予请为传以传其乡及其后之人故书之太史氏曰苏之医多出丹谿朱氏朱氏之门有王仲光氏韩复阳氏二氏之传为盛启东氏益斋盛学也予闻呉太史原博言益斋来京师予实见之益知其言不诬益斋诚良医哉自丹谿阐为湿热相火之说人不能尽信其信之者又一切屏去温热之剂至死不为变夫五行并运五方错禀五病异发五药殊气古人之所不能废经云隂不足阳有余不言无隂诸家云湿热相火为病甚多不言凡病皆热而世所言若是岂非矫枉过之正邪予与益斋论及此其言曰有是病服是药惟其所当予谓之善学丹谿者且丹谿以母病学医遂成名家后之为医者莫之或过宋太史论之以为其人非啻医也益斋事母孝母没而后赴荐其处与仕非无所据者无乃近是矣乎
　　止善刘公传
　　公刘姓讳必字崇道号止善斋岳之华容人其先东平人也少失怙自强问学慷慨有大节遭元季乱海内分裂乃游武昌下九江盘旋呉越间有所接见辄与议论议不合辄叹曰是非足与有为者拂衣去如是者数嵗翻然归其乡时盗贼蜂起里闬无宁岁郡县吏皆弃印绶以走民无所归命公与乡民约结义兵为保障战不废耕倪文俊之党有蘧某者攻其乡急公一战擒之由是贼不敢犯元行省防政泼张者据岳州檄公治奸民所告变事有祁毛王十三之语皆邑大姓连结甚众公托以五字为人名号斩死罪囚一人报之事乃定张屡遣人致公欲与俱竟不可得然犹重公甚毎令其部人曰慎勿犯刘氏乡众皆赖之太祖高皇帝定江南公籍兵内附还乡里洪武四年上亲录若干人姓名下诏征之公以名当赴至金陵系狱月余复诏遣归寓于南门外鬻鞍者齐氏得疾遂卒年四十有一其友严伯霖者属公骸于齐氏擕其箧以归有纪行诗若干存焉后数年公子孙遣人迎葬则其主已易数姓竟莫知所在初纲纪久坏淫风恶俗遍天下公乡居毎集耄稚谕彜理明利害多所变革无赖民愧公者或徙处他邑终其身不敢归公日所与论议倡和惟乡儒徐执中辈三数人自余皆却立趋候无敢与抗礼者其严如此公既没子行简亦不仕至其孙仁宅为广西按察副使曾孙大夏为兵部职方郎中世其家赞曰予闻刘氏宋南渡时有都统制寳者从岳飞平杨么屯田岳鄂间为恢复计飞死失志遂隐于华容以死公毎论及此未尝不感恨泣下此其志决非倎于乱世者观其歴覧形胜蛙视羣雄待时委命以成効顺之绩有马新息之风焉当天下未定虓呼而猘走者皆肆其凶暴争搏噬吞齧之利以召祸取僇近及其身逺则及其子孙无足怪者公材足以得地力足以驱民黾勉自守进不昧于所托而退不失其身始终之迹有足观矣顾其德庇乡邑而禄不逮躬仅脱械系卒困于道路以死是固时命之不相为偶者抑将以遗其后人乎






　　懐麓堂集巻三十五
　　钦定四库全书
　　懐麓堂集巻三十六
　　明　李东阳　撰
　　文稿十六
　　传　说
　　杨南里传
　　先生杨姓讳实字诚之别号南里浙人也先世居宁海始祖广仕唐为兵部尚书五子皆仕吴越有相国岩者徙慈谿九世孙濓号大隐大隐十二世孙云号南湖始居鄞遂为鄞人又四传至先生先生幼多疾书慌惚不能记六七嵗时忽若有得随所授辄应口成诵初补县学生提学宪司竒其才改补郡学正统辛酉举乡荐登礼部乙榜拜安福训导安福旧文献地弟子最盛先生严楷式列条教恩令大行教谕阙总学政者三年畨试诸生躬自程校示赏罚奨励不倦人始惮其烦后益乐至胥劝相邻邑龙泉学官阙复奉郡檄往署八月而还先生在安福九年事无钜细皆精慎不茍一时人士出所造就多显闻于时县官岁行乡饮凡耆老无贤不肖以名皆与先生曰此非制礼意也乃命诸生声其不德黜数人寻有廵抚大臣道安福学官诸生仓卒不时谒耆老被黜者乘间以他事中先生遂落职诸生讼其寃不得继以泣廵抚亦颇悔之次日诸生具状聮署将复走愬先生止之曰使吾无愧二三子者足矣官得失命也既归鄞日奉亲养暇则与诸大夫觞咏为乐遇名山胜地辄澹然忘归或问以徃事不答也成化戊戌有母防哀毁疾作旣又北走京师徴铭士夫间时其子文卿已举进士为兵部主事先生寓官邸疾再作未几卒己亥十一月四日也年六十有六文卿归其丧葬于某山时先生父某以髙年被命服年九十余尚无恙太史氏曰吾闻杨先生教先践履论古事必设以身处不漫为诞说观所论乡饮事诚耿耿不茍合者其所飬可知也噫官非郡县无赏罚黜陟之柄徒以口舌执议匹夫结衅至终身不复用故当大事者不以身任天下之怨而欲有所为难矣哉
　　乔烈妇传
　　烈妇髙氏者工部侍郎乐平乔公讳毅之侧室也公夫人王氏既卒髙事公谨公遘疾汤药必躬视日不甘食夜不就寝毎稽颡于天祈以身代公疾革顾谓之曰吾殆不起吾子孙必克自立独汝年少又无子奈何髙泣曰公脱不讳妾固当死从公地下耳公卒哀毁甚引绳欲自经为家人所掣不得死乃取平生华饰投诸火示无生意于是防者日严公子兵部郎中凤扶柩归高抵家悲号益甚闻者怆恻竟以间缢死柩旁年三十有三而已死之日适朝廷遣山西布政使胡钦祭公丧胡闻其事嗟叹不置知县刘义以状闻请表其节以厉为人妇者下礼部移御史及布政按察覆实如义言诏旌其门曰贞烈后宝坻王子玉为知县卽邑中隟地构祠祀之祠亦名贞烈彰国典也予尝观中书舍人杨应宁所着祠记闻髙事为详郎中君既卒其子县学生宗进士宇请为传立石于祠以诏其子孙故书之
　　太史氏曰世称慷慨杀身易从容就义难信夫临事值难气激而义动虽中人之质盖有视死如归者矣及事势稍定情得以自施美利在目甘言在耳无重赏以诱于前无严刑重法以驱其后其不逡廵退缩自恕而不觉者岂不鲜哉世固有相约赴难不终夕而已倍者况积日阅月愈乆而不变者哉吁身为人妾命不锡朝不与心誓身决以求必死之为慊乃亦有以小官末职自诿不力于君父之难者何哉丈夫耎懦不立则喻诸妇人揆之高氏殆妇之不逮逺矣
　　都御史朱公传
　　公姓朱氏讳英字世杰其先为广州节度使徙居郴州桂阳县大父攀麒阳朔县主簿父思諌皆赠资政大夫都察院右都御史公少孤补县学弟子通诗书易三经正统乙丑与族兄克寛同举进士授监察御史己巳闽浙乱起银冶间公与诸御史承勅分守州县比至大军尚驻金华公径趋处州闻土木之难乃取道庆元掲榜谕贼招老弱被害者又计获巨贼若干人有中使报黑面大王统众三万欲刼所捕贼议欲偕走公不可徐使人觇之而令所司尸贼于市竟无他变景泰改元公还朝论处中便宜五事下诸司议行外戚汪都督令縦家人侵民产时林庄敏公为给事中公与交章劾之诏夺产以给民又劾中官善增姚广恃宠暴横皆下诏狱壬申诏风宪官被讦者无论结不结皆补外葢大臣有私怨于御史周鉴王豪族人诬奏勘覈未报欲因事逐之公上章极言非是特赐采纳且勅诸司详防诏格故王周得免而用事者忌公亦深未防迁广东布政防议道桂阳省母胡夫人夫人阅其归槖惟赐银十两喜曰儿居官如此吾无忧矣旧广民避役各假额外从身以贿免公至悉遣之与都御史掲某议军猺法限以十岁一役九休至于今不废癸酉乡试有都指挥为子求举公叱弗许録属郡囚壹意伸雪及专抚治斗峒贼杨通拥众流刼勦平之赐防币宝镪又招贼党百余将臣欲处以军法公陈辩数四止诛首恶数人叶文庄公廵抚二广兴革进退诹公为多尝入贺归遇知新涂县李舟知南海县赵庄各囊白金以赆公却之后二人以赃败受赆者俱坐累公独不及天顺间有采珠之役中官督责甚急公独筦布政事故缓之以俟廵抚防议因疏乞召还民赖以无扰二广尝防兵勦贼文庄属公督察奸弊防将范信防勦大藤峡至亷攒间诬乡民为贼党欲歼之公驰赴其垒凡所获无辜皆审实縦去信忿不能成功月余未退防文庄间使至公亟请班师民始脱血刅又有告广州丰湖民作乱者公知其寃亦力争以免潮贼罗刘宁等屡挫官军公防兵平之获被掳者数千公别置营以处女妇已而各还其家新防有闲田争不决公以给贫无田者迁右防政闻母防还桂阳成化乙酉改陜西更守延绥甘凉凉州及西宁官藏被窃所司委罪主者至皆诬伏公访获真盗遂眀其诬满四寇固原官军失利大将以下皆获罪都御史项忠奉命徃讨檄公饷事且询进止计贼平被赏擢福建右布政使再迁陜西左布政使均徭定法两省便之甲午擢都察院右副都御史廵抚甘肃首陈安边十事大畧欲练兵积粮兴屯种桑诸畨既又陈徙居戎简贡使谨烽堠防奸细诸事又以岁议陈八事所举武官如王玺刘晟皆为时名将乙未总督两广军务兼廵抚民卒遮道留者不絶诸将或私致馈尽却之广方不靖将臣毎张其势以邀功伐凡动大众必檄逺州刻期输挽民道死半锋镝公下令抚辑有梗令者始构首恶诛之要害所在刍粟皆豫或因粮于寇故兵民咸息盗亦无敢肆乱者广西立山徭贼向顺请置永安州以其子世吏目余党皆为编氓立山实大藤盗冲自是莫敢越境后山恶少间聚出掠有利其田者风所司以乱闻或请屠其乡公移兵临之语其良民执羣凶以献诛止数十所活亦以万计田州岑氏有内乱公谍谕族属俾除世讐皆感泣共杀首恶传首军门于是诸郡徭徸率听命还业数岁间增户四万三千口十五万他如天河荔浦浔融间诸盗以次行戮未尝妄杀上毎加慰劳下勅奨劝者六特升右都御史加从一品禄交趾侵老挝诸郡且立营栅于龙州外境议者谓彼谋内寇诏诸镇设备且询公公奏安南小国不过与老挝争隙地耳姑谕之若果不自量致讨未晩上用公言交人感畏修职贡不弛新防贡士陈献章隐居养母公累防起之授翰林检讨给事中林荣行人黄干亨使满剌加国溺于海公奏録其子各一人兵部尚书缺廷臣首荐公上以二广重地未可轻代公乞归展先墓已即还镇玺书召入掌院事未防考绩上遣中使赐羊酒宝镪寻加太子少保乙巳星变公陈八事又以闗陜饥请移甘肃余粮以赈再请京师出粟赈诸郡就食者皆从之乙巳公疾上命医给内饵且赐酒馔七月十二日卒上遣中使赐万缗赠荣禄大夫太子太保命有司营葬子五某某孙某所着有澹庵纪年诚庵奏稿任真子集若干巻
　　太史氏曰广东西地自大藤之捷民物凋敝府藏空竭识者盖深忧之吾闻朱公涖政专事储蓄数年间所积金为两数十万流徙还业者四十余万以脇从获免锋镝者不可胜纪其有功于国家甚厚传称君子能国仁人利溥岂不信哉方入长内台议弥灾防时曹分条集公所陈或为秉笔者所沮杨中书一清上记说之公即命肩舆径造议所力伸前説虽未悉施其所负亦壮矣予于公得其大者二焉故特着之
　　化州同知杨公传
　　公姓杨讳景字某云南安宁人也事母以孝闻性狷介不妄取少补州学生举永乐癸卯乡贡卒业国子拜霸州判官专领马政政久弛逋课絫数岁官急征马数益耗公叹曰养马者民也民困马何由息乃与民约悉纵使就业期年而马足防遭母丧民数百辈诣阙请夺情留公不得皆涕泣去服阕改澧州力益举剧有卒失牛诬民呉姓为盗州为成狱公疑之阴遣人置牛郭外纵之归牛经卒门奔民家入其笠中卒乃服罪合九载秩满民请留部使者六七至例不得复留擢化州同知峒夷乱贼千余将攻城防久两城寖坏民谋走徙号声震天地守将夜缒城以遁公令曰吾在此毋恐时城中民兵不满三百公激以义且示福祸皆愿尽力乃撤故仓木以蔽城缺又缚稿人被衣铠置城上以疑贼贼夜至攻甚急有三人缘堞上擒斩以狥贼知有备乃引去欧都督信在髙州闻警以兵至则贼已遁欧大惊叹书守忠二字遗公而置守将于法公益治城练兵寇屡至无所获遂不敢复犯民皆曰活我者杨公也方贼乱时有按察官夜至城下守城将启闗内之公执不可按察怒曰汝寇我耶公谢曰今日之事城为重明日果闻有异服自稠人中遁去者按察方欲报公愧而止公毎获贼既鞫实必诛而后报或曰法不当尔公曰脱有不虞奈何既而邻郡缚贼者皆堕贼计人益服之化俗尚鬼有广西罗姓者客死民譌传为神祠事之公毁室斧其像妖遂息天顺庚辰以老乞致仕道巴陵贫不能归因占籍焉子一清举竒童入翰林登进士第而公卒家益贫不能归巴陵一清乃葬公镇江北拜中书舎人获勅进公阶儒林郎封公配张氏太安人时公已卒若干年矣太史氏曰世恒谓处常易处变难其非然哉夫自取舍至于利害以极于生死皆有际分有所向必有所择矣茍纵意恣欲箪豆无所择而望其赴难狥义蹈死而不顾恶有是理哉予与中书君游闻化州事壮公所为及询其恒居细行固若是濯濯也呜呼居小官处僻地能向义辟利确然不为变不可谓不难矣故着之若化州事灼灼在人耳目者固皆难之岂俟论哉
　　五宜髙公传
　　公髙姓讳眀字上逹号愚轩后更号五宜广信贵溪人也未冠时尝刲股愈母疾以孝闻景泰辛未举进士拜监察御史谏造龙舟廵都城九门税钞劾崔主事败法监内库并督五城兵马事有戚指挥者为大臣所怨坐死辩释之徐州民越诉赃吏例当戍公议戍例为诬诉设今所奏实不过当杖制可着为令州又以妖言十余人具反狱以闻公讯无反状止坐本律按河南宣滞理枉禁赋河徙退地黜吏不举职者六十余人监丙子乡试得人为多防西北有警饷不告乏内廵畿郡入总三法司奏牍天顺改元率诸御史劾兵部尚书陈汝言怙势乱法下狱死声益振忽午刻台囚五十余人刼狱走众相顾骇愕公驰片纸报九门毋出行者使号诸途得卒百余袭捕之庚辰劾天下述职官御史赵明为号首实出公笔辞颇激上诘主笔者公请独任不以累赵都御史寇公深素重公从容言累年弹文奏章皆髙明手出幸不以细故为罪上曰是能御史也置不问吏部拟公为山东按察使上谓李文逹公贤曰髙眀宜内任又谓寇深曰明可都御史未几迁太理寺丞稽武官贴黄御史钟同景泰间谏复储事下狱死尸久不获公究得之率诸同年买棺治敛属钟子启归葬焉宪宗即阼擢南京都察院右佥都御史政令清肃时滛雨为灾极言内自宫禁外至边陲皆有隂盛阳微象又请塞纳马纳粟诸幸途荐郎中何宜等可用朝论韪之扬州盐寇作守兵失利勅公督捕公造巨舰名曰筹亭徃来江南北躬督卒伍防遣中官及锦衣卫校卒五千人籍首恶家公虑变起馆糓之不使出戸阈分遣御史督兵禽灭九百余人尽得之中六十余刼狱复入江为盗公伺贼出没伏芦洲乃以官兵蹙贼入芦中伏起禽之亦不遗一人又并江髙山置逻堡为久计有中官鬻私盐又擅执仪真指挥卒閧不可解公抚卒令勿哗籍盐入官乃劾举如法覈南京诸曹不职者三十人清四十八衞军政理两淮盐课劾戸部及诸廵抚官纵法状陈利害十余事多见施行公念二亲老弟又夭死再乞致仕不许乞终养许之旣免防闽上杭盗起勅起公徃捕公力疾上道督兵勦贼录贼俘四百余人诛首恶四十余悉轻坐海滨民矫令募亡命恣不轨公虑兴大狱止坐妖言律诛之旣又析上杭溪南里置永定县众多其功公尽以推将士防疾作不入报疏乞骸骨纳勅符以去上察其恳诚特许致仕归居县北创早闲亭凿白鸥湖结芗溪社谏官国子生交章起公竟不起自述铭并挽章为巻成化乙巳九月十九日忽不乐书对句曰平生无一事欺天至死全百骸归地遂卒年六十有四上遣官谕祭后三年今天子命有司治圹葢异数也所着有愚轩稿糊壁集及南台筹亭稿多散失惟终楚征闽二录藏于家子鹏逰京师请传公行以传公壻郑御史惟桓有状太史氏曰髙公初乞归疏称无才一宜退有疾二宜退亲老无昆弟三宜退及以治盗徴谓宜再起功成疾作宜再退其号五宜以此昔孔戣有二宜去司空圗有三宜休皆敛退事史传所称载呜呼勇退固难事然退而出出而复退其出不狥物而退不为矫情者葢尤难焉君子论士必先大节矧其才卓卓有治效可指述哉故公虽名位未极功泽不徧施揆厥终始称国之大臣可也
　　王古直传
　　王古直名佐字仁辅后去车为甫古直其所自号以号行世居台之黄岩今分太平县地也少为诗及行草漫游京师有乡人坐事者古直候诸官官并捕候者询其孥甚急古直甘侵辱竟不言所在入刑部狱独暴立烈日不与众囚伍李主事廷美异之检衣防间得柯学士诸诗问之曰尔能诗耶使赋日影诗成纵之归长揖而出狱吏皆大笑然右直亦自是得名与今侍郎黄定轩侍讲谢方石友善尝主方石方石以忧去主林给事克冲克冲使海国主王员外存敬存敬亦出使主定轩子主事汝修然亦不恒在卒然求之莫得也旅食三十年无僮仆不置釡甑有大笼五六惟诗画数百幅中贮壶酒晨出饮一再勺已复鐍之以去上元节京师烧穤汁为瓶以贮水畜鱼旁映屏烛通明可爱俗呼为炮灯古直买置谢馆日玩弄为儿戱一日误触碎意拂然不乐曰吾平生家计在此今荡尽矣方作章书値掾吏至曰遽败吾兴羣掾欲殴之或俾自为计古直曰我固当殴殴则吾名益彰一日遇诸涂竟被殴独袖手承之以归亦不以屑意也或劝使仕大言曰我来为爵禄图邪盍科举乎则笑曰安得以少年处我尝在酒所叹曰此亦功名事业也显灵宫道士请主师塾馆饩甚厚阅月忽辞去曰安能矻矻操朱墨坐几案间乎克冲之使欲与俱不果或问之故曰彼不吾彊吾安能为彼行邪自古大贤闻人不渡海者何限海岂必渡然后为快也其性气屹屹不肯为人屈类此然意度率直内不为蹊径遇所防意欣然忘去人亦以此乐之为说者曰方石先生尝云天地如许大中间可喜可叹可怪可笑事何所不有可胜道哉沈按察仲律尝値古直询其邑里名迹不置古直曰公不须问大抵竒怪人也其亦善自道耶周官称四民班固表人物列九等魏晋以来中正第九品予雅知古直然不能目其为何如人也作王古直传
　　仲节妇传
　　仲节妇郑氏扬之宝应人也祖克明某州府同知伯父仲体南京户部郎中世有显者父仲宣母杨氏节妇以父命许嫁同县公旺未行连失怙恃挈弟妹四人以居弟宏尤穉弱躬为抚鞠年二十四始归归不逮舅事姑谨视巾栉至亲井臼七年防其夫有子女各一自屛膏沐矢不贰适日侍姑侧凡所欲辄迎与之防姑疾累数月扶掖搔抑未尝手暇或夜祷于天请以身代姑恻然感之曰愿吾妇得妇亦若是是我所以报也姑卒时伯氏大医院判防在京师仲氏徳广商于外节妇独具衾敛举凡葬事皆中礼院判公归泣曰吾母之防吾兄弟存没缓急皆弗克与济愧汝多矣拜且谢之节妇曰所以忍死不嫁者非姑与子邪今日之事妇职也曷敢言谢季氏徳阳生子萱母病不能乳节妇乳抱卧起若已出既孤又子育之爱不弛敎子兰拜中书舍人歴尚宝司卿右通政今为太医院使节妇始封太孺人又进封太宜人养于官有白其事者下礼部覈实诏旌其门曰贞节节妇今年七十有五矣尝谓兰曰我儒家女也汝荷国恩弗克取科第吾于吾孙取之孙三长本次棐皆举进士棐今为礼部主事次相女一适某识者谓兰以才贤致官位奓闻誉其子又显扬之以亢厥宗微其母之节势不及此故节妇虽贵盛有秩号其他善行亦皆可纪述而人独称为仲节妇盖举其重者云
　　太史氏曰易称恒其徳贞妇人吉又曰安节吉旌门之义其取诸此非邪予与仲节妇子交稔矣盖尝拜节妇扵堂见其强健厐厚不色惰屹然有严君风殆所谓従一而吉者也承上而得其道者也其兴家规貤国恩有以哉今旌门之制亦严矣年有限案有覆更人累岁而后得报报者不百一犹或名实交戾闻见不相凖穷檐僻县乃或有之而弗见于世皆不免于君子之憾予所目击如节妇者宁不为国典重哉故及节妇之存传其事俾其子若孙藏于家亦以播诸乡国庻足为薄俗之一劝云尔
　　奕说
　　吾尝观于奕矣奕之初本无情也卒然而合之疆分类别击取攘劫若有得失乎其间者及其地交意偪主于必胜其势莫肯先却焉故或役心命志如蛛游蜩化而不自知其胜者施施然若辟土地而朝秦楚不胜则赪面防指无所不至今之言奕者必以适以适而反自劳则不若缩手而旁观者之为适也劳与适相遭非智者不能卒辨至扵覆图敛奁则其所谓胜负者始茫乎其不可揽然后劳亡而逸见其甚者犹或以夸之乎人或者怅怏欝结愈不可释呜呼此又何哉古之不善奕者曰苏子瞻其言曰胜固欣然败亦可喜则是知不工于奕者乃得奕之乐为深人之逹于是者可与言奕也世之善喻世者必以奕以奕观世鲜有不合者也
　　张翺汉翔字说
　　太仓张用良之子曰翺字汉翔以商游于京师职方郎中陆君文量其姑之夫也称汉翔少得家训敏而克肖既用礼冠齿成人于乡党而未究其有字之义以请于予予因职方君尝识其诸父用美河间通判用光知钜族子志于为义可以与之言也乃为说曰高飞曰翺布翼曰翔凡鸟之性皆然易曰本乎天者亲上此之谓也然于飞之中又有髙下逺近之不同必极于天者而后为至为鸟而不极于天非鸟之至也为人而不极于髙且逺不可以为人也人可以不如鸟乎夫凤翺翔四海鹤飞薄云霄鸿鹄一举千里其飞不同其为髙且逺一也故士之志于世用者能如凤之于冈鹤之于甸则为之不能则为鸿为鹄要之不失于卑近而已然又有说焉周礼士执雉庻人执鸡工商执鹜鸡鹜不能飞雉虽飞不过寻丈而比德取义顾有攸存然则鸟固有不必飞而贵者今汉翔商服而士习当守分遵制如其所执乃欲使之翺翔云汉之间不已过乎葢物固有分分不可过而求故斥鷃之卑无羡乎扶揺之九万及其志力所勉则卑可以为髙近可以为逺故鸠之飞不过榆枋及其奋迅自致则可以极于数千丈之表汉翔勉乎哉古之人固有举于海市鱼盐之间者茍能崇徳广业由此而进固不害其为世用如其未能亦可立身亢宗为一乡之善士虽在侪辈亦羣鸡之鹤也汉翔勉乎哉
　　陆仪庄甫字説
　　太仓陆君文恢之子仪少孤其伯父职方郎中君文量育于官而敎之既长为据古礼肃宾备服诵辞而冠之字曰庄甫而未有说其义者文量乃属于予曰仪敏而慎可以与之进也予曰人之有威仪犹室之有隅也德修于内则容庄于外然容不庄则易慢之心入而为徳累故修徳者必于是愼焉古之人虑人之或忽乎此也故冠之缨弁以为之观瞻被之裳衣韨韐以为之章采从之以车鸾佩玉之音以为之节度周还有规折还有矩头目手足有其容坐立登降揖譲酬劝有其法以防制而卫养之使心不外荡则德不容不修于内矣故仪礼之繁至于千百抑戒之作论威仪者累五六言孔子称君子所贵乎道三而容貌居其一仪之不可不敬也如此是恶可以其微而忽之哉然或服美以为华色庄以为泰鹈梁有不称之耻夏畦有谄笑之病则顾役于外而德益蔑矣故君子耻服其服而无其容耻有其容而无其辞耻有其辞而无其德德之不可不敬也又如此夫且礼始于冠冠而后服备服备而后可以正容体齐顔色顺辞令以成礼礼仪备而后可以成人冠之辞曰敬尔威仪淑慎尔德此之谓也庄甫之冠葢亦闻是辞矣然则缘辞以逹礼名顾而义思则其仪也庄乎不乎其本于德而为之乎必有以自考矣




　　懐麓堂集巻三十六
　　钦定四库全书
　　懐麓堂集巻三十七
　　明　李东阳　撰
　　文稿十七
　　杂著
　　读唐史三十一首
　　蘓子谓唐髙祖起兵不待建成元吉之至为太宗之谋借隋吏以杀兄弟也吁焉有是哉当是时建成之恶未着又无一日之隙太宗縦有利天下心亦未必若是烈也及其后举乃迫于势而始不能以理处之然太宗固可与为善使房杜诸人能以圣贤之心谏之其事亦未可知也盖兴大事扵羣疑之间其势固有不容缓者举兵于内召子于外亦如是而已矣君子观人固当平其心不可设机穽以幸物之中然自处者必求其全毋有所亏玷以自贾其横议也使太宗无临湖之衅则建成虽死于隋吏亦孰得而疑之哉徐世勣既降唐以窦建徳获其父盖也复降于建徳此固同于徐庻而贤于王陵矣及观于建徳知其势必无成而可以托其身以为富贵之地者惟唐也遂忍弃其父而归唐羣臣请杀葢非建徳犹有君人之度则葢已死矣及事唐而至于髙宗富贵旣极则观其无能为而可以保其身以为子孙之地者惟武氏也又忍弃其流涕齧指之言以成武氏之祸非狄仁杰张柬之辈出而扶持之则唐已絶矣呜呼忍哉夫勣为子而忍其父固徐庻之不若为臣而忍其君则又王陵之罪人也故茍志于富贵无所不忍矣
　　有请去佞臣者曰愿陛下与羣臣言阳怒以试之太宗曰朕以至诚治天下耻前代帝王以权数接其臣卿防虽善朕不取也夫不取其言乃善其防是固有以中其心而又恶其名故阳却而阴纳之岂真有所谓诚哉观其宻使左右赂令史而欲杀之又阳怒程名振之不拜以观其所为则正中请者之言而自戾其言如此类者多矣观人不于所勉而于所忽不于所言而于所行信哉夫人知过而不改其患甚于不知不知则犹有所待知而不改则亦已矣太宗之言有圣贤不能过其行或常人之所不为正坐是哉
　　赏罚天下之大柄臣民所视以善恶者也于可不可之间不能以髪而况防而乱之乎长孙顺徳以受赃见劾太宗赐绢数十匹以愧之胡演不可太宗曰彼有人性得绢辱于受刑如不知愧一禽兽耳杀之何益是所谓防而乱之也夫罚之不可以赏犹赏之不可以罚也且孙伏伽张素皇甫徳参皆以论事得赏孔頴逹以谏太子得赏常何以荐士得赏张蕴古以献箴得赏长孙顺徳以受赃得赏斯可以类乎必以为功可疑也亲可议也而赦之赦之斯可也何假于赏而愧之哉又曰如不知愧杀之何益夫罪小不忍杀罪大又不足杀是终免于罚也或曰汉文帝之于张武尝为之然则文帝非耶曰是固不可以训然文帝所为多出于诚犹过乎厚者也太宗者非慕名狥欲而姑为是纵脱云乎哉予惧后世操赏罚者皆假此以狥其私故举以为戒曰是不可以训也
　　傅弈可谓独见之士也上髙祖之疏斥萧瑀之议答太宗之言皆以辟佛为事毅然有不可犯之色终太宗之世异端不至于大盛而萧瑀率坐是以贬或者弈有以启之乎然其说亦不能大行如韩愈氏之光明于世愈之言曰髙祖羣臣材识不远不能深知先王之道古今之宜推阐圣眀以救斯弊以为恨是弈之谓也然则使愈生于太宗之世其庻几乎曰亦如是而已仁义不眀于上教化不行于下而欲制强敌于口舌文字之间难矣哉此欧阳氏本论之所以作也
　　侯君集灭髙昌坐赃下狱岑文本曰命将出师主于克敌茍其克敌虽贪可赏李广利贪不爱卒陈汤盗康居财二主皆赦其罪封侯赐金太宗乃赦君集吁太宗于此失刑矣夫征伐以已乱也而縦其贪是生乱也何取乎功且广利之于宛汤之于康居君集之于髙昌皆穷兵黩武于所不必伐之地所谓率土地而食人肉罪不容于诛者何功之有彼固使之不以其道又纵其贪而赦之失不已甚哉厥后广利死降汤死罪废君集死反皆其君不能正其罪以折其骄纵之心以启之也元帝不足论彼武帝固太宗之所慕而文本使效之是见其君之过不塞其源且决之壅以溢也髙丽之役太宗岂独任其过哉故君子恶喜功者恶狥私以生乱者恶利口之覆邦家者
　　贾充负弑君之恶秦秀乃以其立嗣不明请恶其諡而武帝改号为武封德彛与弑隋炀亦贾充耳唐临乃以谏废隐太子请追其諡而太宗改明为缪夫有所讳而予之者私也有所憾而夺之者亦私也贾充固武帝之所讳而秦秀假小罪以攻之故其从也难然使秀举其弑君之罪如陈泰之对司马昭则武帝不得而讳之矣封德彛亦太宗之所憾而唐临乘小衅以攻之故从之也易然使太宗正其从逆之罪如髙祖之责徳彛则唐临不得而惑之矣卒使二人者负天地所不容之大恶以终其身又不能正名定罪于旣死之后予未尝不切齿于斯焉呜呼諡之不当其罪者亦多矣此特其著者耳然犹出于臣下之议而恶諡之饩羊犹存后世之諡议不及于廷而恶諡遂废徒以髙资显秩皆得美称是不特为虚器反以累先王立諡之美意矣
　　太宗之立晋王治说者或以其不立呉王恪也而罪之夫治于此时无片恶寸过舍之何名恪虽才固不得以庻长先之矣太宗独忧其不类己而欲立类己者且所谓类何以乎太宗悦魏王泰以为类己也防乎夺嫡又尝壮武才人驭马之对其意岂不以为类己也又愽观羣臣之中惟李勣为类己也而托之孤卒使勣助武氏以成其不类己者之祸故太宗启嗣世之祸有二而失晋王不与焉曰妻巢妃也用李勣也其父杀人报讐其子必且行刼而况教之以盗而又以大盗辅之何所不至哉周之成康非有齐圣之才而成守文之治者文武贻谋之善又有周召宏毕之臣以夹辅之也髙宗固中人以下之质然使太宗不贻之祸胎而禇柳来韩之徒扶持之不暇虽不极治亦不大乱若曰髙宗固不克终者则予末如之何也已矣
　　甚矣圣人之言深而远也坤阴始凝则忧其驯致姤女始壮则戒其勿取愚者孰不以为迂以为未必然也惟未必然而然此圣人之言所以深且远也髙宗立武才人为后其恶不足言已以利害言之彼虽至愚岂不知爱其国家武氏之祸古所未有也天下之女祸莫甚于褒姒妲已而极于吕后褒妲未尝自取之吕氏自取矣亦未至改姓易世也故韩瑗亦以为褒妲之流而宗庙不食之谏不能入也其祸乃出于古之所未有者焉武氏之再入宫也虽豫藏祸心不过夺嫡至于吕后极矣乃至改姓易世亦出于所不意者葢由髙宗之胚胎醖醸非一朝一夕之故则亦有偃然自以为当得者矣天下之事出于圣人之言有愚者皆能知之而智者或不免以为迂以为未必然以至于败者多矣而况知其然而为之者乎予又不得不为中宗宗幸之也
　　易曰开国承家小人勿用甚矣小人之不可与共事也事成则挟功以觊赏而君子亦不得不赏之赏之而其欲不厌则怨怼生焉及其厌也则凭倚怙肆必至于凶国害家而后止然则曷若絶之于先乎唐宗诛韦后何假乎一妇人之谋而太平公主与焉遂使其窃勳盗柄以成杀储废帝之谋将发而后败予于是复为张柬之危之也及其诛太平也何假乎一宦者之力而髙力士与焉遂使其蛊上乱下至于播荡倾覆仅免其身于濒死之际予于是豫为僖昭危之也读唐史者得不痛恨于宗也夫
　　太宗作帝范十二篇以敎太子姚崇以十事谏宗皆谨始之道事之大者也而女宠不与焉岂其父有所讳于其子其臣有所昧于其君斯何见之疎也其后髙宗宗皆以女宠召祸再危唐室其以是夫呜呼其所言者旋已弃如遗尘过如飘风则虽太宗谆谆以是而教姚崇谆谆以是而谏吾无望乎二君虽然父之于子臣之于君则不可不周思极虑以内之无过之地也小畜之挛如家人之嗃嗃吾因之重感于斯焉
　　事有不可无悔者有不可悔者悔非君子之得已也知之未周也行之未安也而悔生焉圣人以人不皆周知安行也故不得已而予之悔若其所能行者而自暴自弃以陷于大恶则有不可得而悔者矣贾充悔弑君而自忧传諡于将死之日髙欢悔弑君而敬事魏主者终其身然其恶卒不可悔也太宗之内巢妃充其恶与弑君者均之为乱常败纪无赦耳矣故善悔过者莫如太宗杀卢祖尚而悔杀张蕴古而悔杀张亮而悔悔责皇甫徳参悔踣魏徴之碑然无一言悔于巢妃之后者知其不可悔也圣人恐人之沮于迁善也故开悔之门予亦惧人之狎于改过也故立不可悔之戒亦圣人之意也然则何以免于悔乎曰慎
　　禇遂良来济韩瑗死武氏之立狄仁杰不死武氏之簒君子谓遂良守经仁杰近权然观遂良之仗节见太宗纳谏之效数年之士气未衰观仁杰之成功见太宗致治之效数十年之人心未去此亦不可得而诬也顾其所处犹有不同者若易地而观则仁杰必能直谏于将立之时遂良未必能成功于旣簒之后故为遂良死者难而易为仁杰生者易而难邵子谓任天下之事不若死天下之事死天下之事不若成天下之事是也然臣子不幸而当此能为仁杰则为之不能则必为遂良乃不失正茍徒畏死而贪名防何其不为李世勣许敬宗也已
　　有宰相之道有宰相之体有宰相之才姚崇有宰相之才者也宋璟有宰相之体者也其于道槩有所未闻然则孰为近曰璟为近何也以其刚也孔子曰刚毅木讷近仁崇也用谄以济其宠任诈以行其志其平生大节惟反正一事耳而又涕泣于迁宫之际是不得不于崇疑之也予故曰有宰相之才云尔璟也执义而不屈物守法而不狥情至使武后令张易之徃谢之而宗知王毛仲之不可致可谓刚矣然独不与反正之事岂张柬之之义有所不及欤抑偶不值其间欤使璟在杌上无畱肉矣仕于武后之朝者其大节皆系于反正之一事不然其何以自觧于前日之事乎是不得不于璟惜之也予故曰有宰相之体云尔虽然唐之宰相知道者寡矣有臣如宋璟者亦何以多议为哉
　　君子之去小人恒难小人之挤君子恒易何也君子惟公言正论不可则止而根盘蒂结于君心者不可猝防故未听而先疑之小人之于君子欲扬而攻之则畏公议而不敢发及窥君心之微知其阳亲而隂厌之也则为曲邪诡秘之计乘其罅而中之其为言似缓而实急似逺而实近似公而实私使听之者隐然有以动于中而不疑则其志行矣然使其君无厌贤之心则其言亦安得而入哉故优人设为旱魃之辞而宋璟见逐张九龄直言牛仙客之不可用而仙客卒代其相二君之于两贤其厌之深矣人主恒言皆欲退小人进君子及君子常为小人所胜而不自知哀哉
　　张九龄谏用牛仙客是也其对宗之言非也夫九龄岂不知仙客所以不可用者盍推本而极言之乃屑屑于资格门第文辞之末顾欲以台阁诰命之地胜之是启李林甫何必辞学之言而益屈于宗有何阀阅之问也且此说若行万一有大贤出于草茅之下欲荐而防之其何以自觧乎故宰相之言不可不慎也
　　胡氏之论髙力士曰力士茍能为明皇忠计者密主张九龄而去李林甫左右王忠嗣而去安禄山论功较绩夫孰与让此于力士固无责焉以当时得誉于士大夫而无疾恶之者故不可不辨也予曰不然力士所以能恭谨者安知非矫情干誉而实用以自张大乎哉且当是时张九龄辈旣去则当时朝廷岂有卓然称士大夫者而何疾恶之有纵使其能进贤退不肖以终其身而刘季述韩全诲之徒不免出于末流之下启弊之罪不可逃也而又何功绩之有况九龄忠嗣果贤将相也则亦安肯出于其门哉若使阴受其荐而不自知是罔贤才而用之无一可也诚使其善为计有间则辞曰臣有间廷之役不敢与国事臣虽不负陛下臣死之后必有负陛下者毋使后世谓宦官与国事始陛下然后为忠也然则孰与视其失而不捄乎曰寜失贤才于一时不可乱纪纲于百世
　　宗当播迁之际昏耋既极无尺寸之策决于一走使肃宗不从父老之留天下非复唐有矣然唐之存亡系于太子之留不留而不系于卽位与否肃宗以储君讨贼天下谁不应之夫宗尝有高枕之言既沮于官中之请及传后军之命又已于马上之辞是时杨氏既诛长安未保诚无乐乎为君虽灵武之报不行而寳册之使必至使肃宗直以遗大投艰之义流涕西向再拜受命于马嵬之下较之逊避于咫尺之间而掩袭于迟疑之后犹之可也呜呼李泌未至而李辅国在傍彼肃宗者何以及此哉故其卽位也未尝不以为当然而其矫情固逊至于三四而不已者亦其心有不安矣泌之言曰家事宜俟上皇不然后世何以辨灵武即位之意则其臣有所不安矣广平王俶之言曰陛下未奉晨昏臣何敢当储副则其子有所不安矣欲免于后世之公议得乎为人臣子而不通春秋之议者必陷簒弑之罪彼肃宗固不待西内之隙吾无以末减云尔
　　昔人谓坏唐者三女宠也奸臣也宦官也惟宗兼有之中宗有女宠而无宦官敬宗有宦官而无女宠然皆身死贼手恨贻来世若宗者内有杨贵妃髙力士外有李林甫杨国忠彼林甫国忠之于贵妃力士也株连蔕结狐媚狗合左巢右窟牢不可破职是三者可以亡矣而又有安禄山者闯乎其间林甫能制而不制乃养之以自翼国忠不能制而欲制之乃激之以自快宗者岌岌乎当败局而据危巢岂翅寄生孤注之类哉然则不死于数人之手幸也有国家者观乎此可以栗栗乎其畏也已
　　李泌之术髙矣肃宗欲使倓为元帅泌惧其偪也谏而归之俶及欲以俶为太子则劝其待上皇之至而又使俶自辞之张良娣之将立也又劝止之俶有恶于良娣则又劝其监建宁之祸及其迎上皇复位也知其不来又请作羣臣表而上皇始至肃宗袭位之后上皇还京之前嫌隙未至于大露者皆泌之功也葢泌有过人之术故其言皆委曲深到足以深中人主之机而夺其情彼固能料肃宗能用已于艰难之际而极言之也及良娣辅国结构既成建宁既死而肃宗彊勉承顺者将有不终之渐既不欲与其名又恐不免其身故虽以先朝故旧不及见上皇之至一旦决欲去之无疑也然固未能忘情于功名之际故以德宗之猜忌元载之凶嫉出而周旋其间进退不以介意卒老于相位者其亦有以深中乎德宗而料元载之不能害己也乎及观其用则定太子保功臣论宰相乃其所持以为正而谈神仙称祸福乃其所挟以为竒者故其术虽髙而学或未粹矣肃宗治从逆之党以六等议刑不忍之过也春秋之法人臣无将将必诛礼曰臣弑君凡在官者杀无赦子弑父凡在官者杀无赦岂有受他人之爵而为之臣子者而吾复从而君之哉李岘之议是畏人之附贼而屈法以诱之乃益狎其附贼之心也
　　人君进君子退小人则治进小人退君子则乱一小人退而一小人进则其为乱益深矣代宗恶李辅国之强使人杀之而程元振进元振既黜而鱼朝恩进朝恩既诛而元载进虽其竭力刬除而旋已受弊中唐之世能果于退小人者莫如代宗而进小人之数者亦莫如代宗要其初皆以微劳小惠不忍而用之故小人有所恃而为恶其后皆以狎昵近习之故与之谋而去之故小人无所惩而为善刚者不为也人君之徳以刚徤为主不刚而能成治者未之有也
　　君臣之疑生于偪而成于譛非明哲之君察之未有不至于祸败者也郭子仪以子爱之故受升平公主之譛何其危也而代宗处之雍容广大无纎芥之疑此太宗所不免者而代宗能之卒保防功臣以为唐室之砥柱其美不可诬矣是时鱼元之徒方欲肆其忌嫉乘衅而动使与闻其言安知不从而媒孽之乎此子仪有不赏之功而无震主之威则其不受疑于代宗也固亦有道矣
　　理乱之机岂不危哉唐髙祖太宗之世上下相维内外相统召之无敢不至令之无敢不从故虽以髙宗之昏懦武氏之浊乱而天下莫有觧体者纪纲存焉耳自宗启祸禄山遗患力士遂失万乘之尊虽幸而不失旧物而天下之豪奴悍婢已有轻天子之心矣而况以肃代之容缓继之乎故不终宗之身遂有挟禁兵以行刼迁之计为军将而擅废置之权者于是称兵犯阙踵接京师入室更衣变生肘腋再振再蹶以至于求为匹夫而不可得然则纪纲之坏不于人君而谁坏之哉故理乱之机不可不慎也
　　甚矣迂腐之人之不可用也田悦有众七万欲拒朝命未有以刼其心也洪经纶为黜陟使直以一符罢其四万使悦借以激其士刼其心而其势遂炽此乃高欢假以兴冀唐公假以兴晋阳者而经纶实以遗悦何其戾哉经纶之心非不善也本以制藩镇而适以助奸本以重朝廷而适以贾怨人之不可不学也如此孔巢父之杀其身于李希烈也其亦近是乎
　　卢杞因李希烈之逗遛説德宗暂罢杨炎而复用之其奸不足破矣纵使其非奸也而徳宗从之岂人君之度哉徳宗已有除炎之志故既罢而复听杀之也及怀光拒命以杞为辞徳宗从而罢杞则杞所敎罢炎之故智实以姑塞其意而徐复之也非陆贽辈力争之则杞谁可止乎胡氏谓杞因怀光而去则权不自天子出是已然茍使其前迷后悟以心诚去之则亦何可避此嫌而隐忍以稔其患哉
　　诸葛武侯败于马谡之遗令而戮谡以谢众郭汾阳败于史抗等违浑瑊之令而赦瑊以收功皆是也武侯之言曰四海分裂兵交方始若复废法何用讨贼则其戮谡也岂得已哉谡不戮则将帅必不用命而王双张郃之首不可斩武都隂平之地不防矣且武侯能泣廖立死李平于身殁之后则谡之见戮也容复有余憾乎谓武侯用谡之过则可谓戮谡之过则非也若汾阳之败非瑊之罪史抗诸人之罪也抗等诸人不可胜诛而瑊又必可以收功者也此乃一时之事不可以为法若一切行之则猾悍者皆起其防扈之心其所以容之者乃所以杀之也书曰威克厥爱允济爱克厥威允罔功军旅之法当以是为正
  </div>
  <div class="pagination">
   <a href="怀麓堂集_page33.html">
    上一页
   </a>
   <span>
    ...
   </span>
   <a href="怀麓堂集_page29.html">
    29
   </a>
   <a href="怀麓堂集_page30.html">
    30
   </a>
   <a href="怀麓堂集_page31.html">
    31
   </a>
   <a href="怀麓堂集_page32.html">
    32
   </a>
   <a href="怀麓堂集_page33.html">
    33
   </a>
   <span class="current-page">
    34
   </span>
   <a href="怀麓堂集_page35.html">
    35
   </a>
   <a href="怀麓堂集_page36.html">
    36
   </a>
   <a href="怀麓堂集_page37.html">
    37
   </a>
   <a href="怀麓堂集_page38.html">
    38
   </a>
   <a href="怀麓堂集_page39.html">
    39
   </a>
   <span>
    ...
   </span>
   <a href="怀麓堂集_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
