<!DOCTYPE html>
<html>
 <head>
  <meta charset="utf-8"/>
  <title>
   北山集（宋程俱） - 第 18 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北山集（宋程俱） - 第 18 页/共 29 页
  </h1>
  <div class="content">
   过去诸佛如虚空遍一切处无留碍众生随根器广狭以一念心各得见如人窥井及穿牖堂室岩谷并墟落乃至升髙望四野随所见空相不同有人独坐须弥峯尽见虚空无邉表大士佛身亦如是无一丝毫作眼障与无量佛不相离一念歴动通前后际明善世尊我师松山七年安不动释迦定光下道塲乃至七佛常现前天龙四众共围绕唯释迦文数顾语云当继立大法幢今如维摩金粟尊示居士身作权化又以掌合大士手光明小大无有别复遗弟子助道化曼殊普门二化身呜呼具足天中天
　　右其四
　　圆觉一切魔即佛具一切觉佛即魔大士不舍一切法于实际中大建立而于梦中现金像谓是魔鬼所变化以杖剖击尽无余乃知大士妙智力摧殄邪见亦如是有世中王着小法不了圣谛第一义大士为説色像空令趣如如真实际金刚般若甚深法彼请大士为宣説摄衣登坐众倾耳应时抚几即下座座中鸟爪师子王知大士説是经竟呜呼妙摠天中天
　　右其五
　　衢州常山县重建保安院记
　　浙江道东尽信安郡郡接荆闽地风气相薄其山邃以亷其水清以驶故其氓俗悍以果而其君子耿耿尚气敏于事郡之望姓仕族率占山水之胜以居而浮屠氏之宫亦复相望原谷间其所依以为檀施主者常在所谓望姓仕族而仕族之广者曰江氏常山县之谢原有僧舍曰保安院盖江氏之祖侍御公之所建者自侍御之世滋逺厦屋日隳院之徒皆托处养私不事其教施施相睨无所愧念诸孙戚之则相与谋以谓侍御种德不售庆偿后人咸克有家用大芘于兹六世茍事之弗嗣其克训于其德者几何矧是院之建实本于义乡人能道之盖非徼福以私已者诸孙其可罢休以没其德实然昔者栋宇故存而仆者莫起垫者莫支至于坏且废信人开士过之如无覩者徒非其徒故耳今诚得浄脩士主而兴之宜无难开化报恩院僧文雅盖浄脩者盍请以来雅之以身律众小大斩斩苗薅垢瀹日劘月絫盖六年而后成其基则因故地辟之稍前又益东作室面势以便川谷之宜其材木则尽去摧腐一备而新大之其象偶其器具咸具备盖为钱若干万于是距始建百九十余年矣今夫天下之人自王公至匹夫居必庐寒必衣饥必食凡所以养生集类者不取之以其力则以其道也惟浮屠氏不耕不蚕不贸不作安坐放言而养生之物有须必具而加侈焉世无与之争者岂所谓取之以其道者耶使其道可尊其法可恃其言可以明理而化物则其为道也不素餐兮莫大于是亦何儒释之分哉茍无是也名其名服其服安享侈厚而曰我分盖如是谓之盗释可也若文雅一为浮屠终身守其教戒又能作其废事仰而覩其导师俯而面其众自称曰浮屠氏中心无所忸焉与世之盗道负愧者亦有间矣故余乐为记之侍御讳景房字某仕吴越至侍御史入皇朝为沁水尉有髙行为乡里敬信今开化诸江皆其后也初里人有讼累不得直公贻书吴越执政道其寃事得直里人进金十镒以谢公笑斥之里人置金去终不得辞则以金买谢原地立保安院云崇宁四年某月日北山程俱记
　　衢州开化县云门院法华阁记
　　无量众生共一大觉海中或游或沈等无有二诸无明者如沈水人颠倒坠溺东西踊偾所向苦恼有善防者无心于水与汨俱出与济俱入则此水者是游戏处安肆快乐无所疑畏惟东方十万亿国土中世界名曰震旦一切五浊烦恼之聚一切众生选佛之塲何以故是中众生业力虽厚而其信心堪任大事又如莲华必于淤泥乃能生植髙原陆地不复能生诸烦恼中即大般若一念返照超诸如来是故过去诸佛説妙法莲华经时光明示现希有如是好城国中乃有千万亿种疑惑众生耆阇崛山乃有增上慢人退席四众唯此震旦一切众生若智若愚闻法华名莫不稽首乃至荘严供养舍诸所爱无上慢者岂非耆阇之四众不如震旦之众生也哉衢州开化县之北原夀圣云门院有比丘曰寳声早受具戒从义学师指授演説脩多罗教晩归山中于海商所得倭国金书妙法莲华经为七宝函庄严承事又建寳阁上有诸佛及大菩萨阿罗汉像旃檀髹采金银丹垩缯幡珠网种种荘校以作佛事前荣敞明可布法席后楹旷深可以宴坐四楯周帀可以经行作于元丰之辛酉成于绍圣之甲戌后十一年寳声比丘从里人程俱説如是事请记以文因随喜佛事以偈赞云往昔然灯佛从日月灯明及释迦牟尼临入般湼槃安坐説是法大通智胜佛亦于三昧中放无量光明最后説如是四为法施会灭度僧祗众如我观如来不独是时説常説是经法未曾有间断彼十六王子及万亿菩萨今见在世间处处为法施众生自盲聋不见如是事耆阇崛山中授记诸佛子舍利弗迦叶乃至阿罗汉学无学人等普于人天前付嘱当作佛如我观释迦不独记是等无量无央数五道诸众生草木及山河一一授佛记云当决定得阿耨三菩提众生自狭劣不信如是事佛子应如是福德无有量正使十地众摠持山海办充满于大千拟心共思量无复有是处稽首于一切妙法莲华经
　　衢州开化县灵山寺大藏记
　　夀圣灵山寺在开元为大僧坊崇宁元年其徒从演始建转轮经藏奔走勤事五年而后成下固上壮爽博宏致校饰众具炜奕严好圣像法籍俨如化成屹如寳聚邑人程俱来至其所竦仰正竚説偈称赞演故具石宇下来请记矣遂以文其碑云其词曰世界无尽如虚空是故诸佛亦无尽佛既无尽法亦尔于诸縁起而出生我观清浄法门海十方导尊常演説一一念中一一説如是展转难思刼正使众生无数量皆获三昧闻持藏于此导尊所説法不能共记一品义设复笔髙须弥聚濡以万亿恒河水等三千界大经巻不能书佛所説法那由他中一少分况此五千四十巻何异大地一尘末人中师子无畏者于第一义安不动如斯清浄法门海一言演説尽无余正使一切诸众生皆获智慧三昧海不能了此一言者思惟究竟云何説设复毛端滴海尽此诸水滴可知数乃至防尘悉可知叵思议此甚深法则是五千四十巻一字一句法无余我今普愿羣生类皆获摩诃法宝藏真如实际以为地覆以喜舍慈哀宇清浄平等之大轮贯以忍力金刚轴无碍机闗极明利运以解脱神通力菩萨心珠饰其上一一常放大智光种种方便为华鬘妙行缯防为幡盖七浄之华以为网音深妙为寳铃涂以大愿功德香布以觉分菡萏华获以方等调柔帙百千三昧为宝函中有无尽陀罗尼非生盲人所能睹如我今者如是説所説如幻説如响若人于此一大教初心回向如来藏是人已获无碍智是知诸佛秘宻説
　　杭州于潜县治平寺重建佛殿记【为蒋尚书作】
　　余杭之镇曰天目山唐人作僧舍于其下号天目寺自会昌中废大中复兴更唐末五代至皇朝且数百年岿然常为邑里信人之所依向治平中勅赐名曰治平世以夏腊主寺事其徒往往游四方叩义学师指授演説脩多罗教或从善知识传佛心宗自显南禅师以来代不絶人宣和庚子盗发新定陷于潜寺焚有邑豪襁负其母避地走山谷过其门望遗址黙自誓曰使贼平家脱祸当复新此殿云及贼平其家小大数十人讫无恙明年建大佛殿为佛菩萨大弟子防法神像壮丽辉绚荘严殊特悉加于旧焉吾乡镇江天宁禅鉴长老道潜实受业治平寺盖所谓从善知识传佛心宗者之一也数为余道治平事且求文以记夲末于今三年矣而请愈坚吾闻至人开士依真而住非可以国土观一相无相非可以声色求不即不离非可以方处摄也又况栋宇之奉象寓之设哉然于无为中示现有为于不住中宣説常住其悲智愿力所以开度有情者不废也故昔释迦文佛于欲色界中大集羣品説法之余以四天下二十支提若须弥山顶开华藏殿若震旦汉国那罗耶那以如是等牟尼圣人往昔住处付属诸龙又以阎浮提中四方国土若若遮波罗处若阿防多山若善安住墖以如是等诸佛罗汉贤圣天人脩行住处付属星宿天龙药叉大鬼神等分布守防然则名山佛刹所以建立扶持者幽明之际必有尸之者矣兹岂偶然也哉方是寺之存也栋宇象寓屹然如山而恶念人能以一念使与灰烬散灭及其复也有信心者亦以一念能使荒秽瓦砾之区化为释之宫师子之座甚矣一念之不可思议也方一念之作虽有神智莫得而闻见搏执也然无形而成不疾而速虽无边无虚空宻用如造化坚固如金刚迅速如毗岚不若是烈也一念为善念念续之不唯成一身仁九族而已扩而济天下泽百世无难也至于得果成道髙可以超三界下可以生天为四果为二乗为菩提萨埵为佛世尊极其原初出于一念之微而其所利益成就至于不可胜言者一念为不善念念续之有至于提戈相寻伏尸流血数百千里人畜草木为空一旦败祸父母妻子相随就砧几剥割脍醢肉餧鸱鸦狗防死入地狱受无量苦经千万亿刼廼为畜生出入炮烙剖斮之间或为饿鬼饥火所烧支节窍户猛熖炽然又千万亿刼极其原亦出于一念之防而流毒之大受报之酷亦至于不可胜言者前日之羣盗是也使横目之民惟善是念如火传薪如水趋下而善不可胜用矣一家为善则一家安一乡为善则一乡化推而凖之天下则鬬狠凌暴之风凶荒疵疠之应何从而有哉是则安乐之土已矣余因潜之请也以是告于方来使知一念之防不可不慎其不可思议力可使利益及于无边成就至于佛地而涂之人皆可以勉也营事僧曰可先义交道颙住持僧曰希表邑豪徐彦通佛殿费盖无虑二万缗云
　　镇江府鹤林天宁寺大藏记
　　稽首正觉尊最胜放光者具足功德聚智海如虚空善达于一切众生心心相似无尘垢轮及无所行轮无示无説中而为説正法不为有蕴故有处及有界无明至老死故说如是法诸法寂灭説是名无垢轮譬如大日轮依空而不住无碍无取舍普照无有边随三乗根器宣説无所着非有亦非空非即色离色非即离湼槃而空无所有是轮无取行利乐于众生我观诸如来所説脩多罗乃至未曾有优波提舍等皆以一言音而説无量义皆以一文字而显诸言音音中本无字字中亦无声声不为字故而作种种声字不为声故而现种种字有无庄严生灭迭成坏然非有无摄亦复无没生不即是字言而有诸句味不离字言故而见妙法门如是而出生当处而解脱一句摄一切无尽入无余是陀罗尼轮究竟巨思议诸来四众等及补特迦罗当观是藏轮与佛非一异诸佛无住着转无上法轮为坏众生道烦恼苦业重歴刼如河沙而转无所转是轮云何转虽以风和合彼佛大神足无体无自性转处不可得寂转转常寂无以生灭心堕彼颠倒想我以法施已次当述因縁惟此朱方城天宁大禅刹长老禅鉴师其名曰道潜来传正法眼于刹那婆那牟呼栗多间常转如是事游兆敦牂嵗纪元曰靖康为利诸有情始作大经藏无为实相中示现有为法惟旃陀罗众再入朱方城如彼波卑椽更来作娆害而此禅鉴老正念得自在安详若无见和顔与輭语徐説后世畏摧彼防慢幢譬于火聚中而出芬陁利是阿兰拏处既不随变灭巍然法寳藏迄成就庄严屹如须弥卢见者叹希有城中有居士氏名曰程俱清浄三业中流出无尽藏为记如是事説是诸伽陁为无量众生回向萨云若
　　照堂记
　　有大圆镜纵广正等弥十方界乃至防尘数莲华藏世界海中一切所有青黄赤白小大长短种种色像于中示现如水如眼如摩尼珠彼种种者有是色像而大圆镜实无种种彼色像者有去来相而大圆镜实无去来万像俱隐寂即是照万像俱现照即是寂非作故然无所受故无取舍故无分别故一切众生各具如是而大圆镜以业习故事理取舍为自障碍识尘分别为自盖纒譬如有人以诸泥涂种种粪垢埋裹古镜又复有人以旃檀末和雪山泥校镜面是二人者垢浄不同其于圆镜等一蔽塞诸无明者是粪垢喻诸小法者是香泥喻皆失本来真精妙明有一情念堕凡圣边无复是处诸来佛子采集縁影是死生本忽认此尘作圆照解刹那刹那森罗现前勿妄思惟亦无断灭当如我説大圆镜照崇宁四年六月庚辰北山程俱为谢原山照堂比丘作如是説
　　安养庵记
　　河沙刹中有一世界号安养国其国有无量夀如来应供正徧知明行足善逝世间解无上士调御丈夫天人师佛世尊其国境界皆以七宝餙成就广博严事其国众生皆是宿具福智化生莲中住不退地其国夀命无有边量一日一夜此土一刼其国六时皆有天乐微妙音声及两宝华而共娱乐其国花木皆是莲华如车轮大及宝行树交映周彻其国鸣禽皆是如来变化所作于一切时演无量义以是种种希有之事故名安养从是安养国东方过十万亿国生有世界号曰娑婆诸国土中无数伽蓝有一伽蓝曰灵山聚复有精舍号安养庵是中有人衣坏色衣净除须发处乞士众名曰修意是庵无有七宝严事但有墙壁栋宇山溪丘坎为其境界是庵无有化生莲中但有胎卵湿化诸有情类为其众生是庵无有无边夀命但有五十七十乃至百嵗为其夀限是庵六时无有雨华及诸天乐但于昼夜飡饭食粥撞钟击鼓是庵周匝无有宝树及大莲华但见山中草木华茂是庵无有变化众鸟演无量义但闻虫鸟自鸣自巳以是现前种种之事亦名安养是乞士者游诸国土亲事知识得法藏巳受用自在还归北山结庵安居时北山中有一居士适游伽蓝至安养庵谓大众言现前种种如上所説与安养国为一为异若作异见断佛种子若作同见是魔眷属安养世界在一切处而一切处非安养国若作断见彼释迦文宁为虚语若取法相汝则孤负无量夀尊咄诸男子各依位住坐大道场如不信承请诣毗耶离城当俟螺发梵王为汝解説崇宁五年八月甲子北山程俱记
　　衢州溪桥记【为王八侍郎作】
　　衢之为郡郊邑疆理错处众山间大溪贯其中东会浙江入于海其源实出岩谷畎涧至郡城始大郡西三邑之人输赋租走期会适市井与行旅之出入荆闽者皆絶溪往来深则杭浅则掲以渉春夏积雨四山之水从地出所谓岩谷畎涧之流与大溪相吞激势益张怒操舟絶流失毫髪便辄覆溺漂转漫不见踪迹人皆病之大观元年邦人相与谋跨溪为梁裒其材用于众越明年春三月梁成凡三十五架其脩二百六十歩会其费庸为钱四百万于是负乗扶携往来不择昼夜虽大水时至安如平地然有为邦人请于余者曰衢公之故乡溪桥之功衢之大利也公不书无以示来者俾知始事之勤与溪桥之有无利害也则叙其所以俾刻诸石焉二年夏四月辛巳显谟阁待制荆湖南路安抚使王涣之记
　　常山瑞相记
　　常山县西驰官道十二里许居人张超饰斋舍道旁以憇往来客其严洁如阿兰若元祐三年十一月十五日直斋南壁现观音菩萨像及种种物相初鯈忽莽苍上乆之如水墨然八年四月八日复现斋内壁四十日乃没凡壁间观音像一居中最大坐石上见半面合掌叠一足一足下蹋莲华大石立座后有物挂其上如珠璎如衣带身光周之上有圆相圆相中树三比丘二其一合掌立其一拂袖行观音前狝猴一举手向莲华下若欲有所掇者稍前师子一龙钜细四皆奋拏上腾其二吐云气又二龙衡身矫首下顾龙首虵身者一亦蜿蜒趋上人首而异物一大龙爪足一又稍前壁端袍笏而立者一人错人物间状云气者九观音后菩萨一合掌而立居士二对坐盘石其一举手若谈话其一若合掌听稍后师子一花草株一狝猴在旁举手若欲摘花者一龙二皆妥身衡行其一卬首若欲奋者野人一若持药草者稍后壁端菩萨二异处其一若奉物供养他方者其一合掌立壁之下陬鱼五其他脉理屈曲交互如云如水者不胜数而下居多绍兴四年八月八日又独现菩萨像某衢人少走四方间归省先陇又率舟行未始瞻敬其下崇宁四年冬客开化县之灵山寺十二月县佐崇仁彭君挥上谒郡治所道张氏斋舍时超巳死得其事梗槩持墨臈本归他日以示某某稽首已说偈赞曰
　　苇竹以为干涂垩饰其外是中无是性复非镜止水云何照他方现此胜境界普门天人师法身无有边海岸孤絶处乆示常住相鱼龙共游戏草木助法音而此墙壁间照现悉如是得非妙明发直见补陁聚又岂善逝者断取彼境界掷过三千刹影落此土中将非佛神通于一弹指顷化易殊胜境纳此墙壁间是中虽块陋同一法海空其于照他方正自无障翳其于纳大地亦复无留碍不可思议故法尔亦自然我作如是观如幻人説幻






　　北山集巻十八
　　钦定四库全书
　　北山集巻十九　　　　　　宋　程俱　撰碑记
　　常州州学奬谕勅碑
　　皇帝临御之七年实大观元年诏班学令于天下教养之数劝沮之方有目有凡毕协理义简大如江汉明信如四时灏灏恢恢咸出天翰于是郡县百吏奔走厥职宣达圣志小大丕应荒陬絶徼一变邹鲁二年辟廱会试郡国贡士无虑数千人其升诸司马命于天子者百四十人而常州得士之多为天下最皇帝嘉之诏三省亟论功加赏焉十月制下知州事若防进官朝请大夫州学教授虙以宣德郎充职如故于是诸生侈上之赐相与言曰进贤之诏载在令甲播之天下岂惟一邦宠休凡士与荣焉若具石表刻明诏列词其下祗颂上德之万一与夫劝学报功之意惟明有孚郡国诸侯徯承不怠师儒之官训率有叙惟允惟公迄有成绩以饬稚昧于无穷岂不益显咸曰唯唯则系以词曰
　　惟古有学惟治之原何以先之德教是宣泮水之诗有据有游六艺具焉以文厥脩秦汉以来倚吏为治本之不图绳其巳至天肇神考见道之赜干神之机鼓舞羣物作我多士一开其天以澡以摩今三十年于穆皇帝遹广圣猷渊跃鲔鲂山有杞枢声教溥渐穷日所照目睨指摽万邦是效惟邦有常士子之区雷风所覃不约而趋都试辟雍俊造是罗论定而官莫与常多皇帝曰都承宣有劳实惟师儒乂我俊髦是达是化以礼以文奉我新书以迄有成惟守暨师既受上赏天语有嘉四方是仰倬彼宸翰虽在四方揭之龟趺俾人不忘士之不忘惟上之赐潭潭学区大烹以饫岂惟养之择师以教车服稍徒以酬有造岂惟官之于以旌之显示万邦以劝厥来上德之怀惟称厥求惟克有为有守有猷多士之脩有邦之休洋洋德音万世之由
　　晋故使持节侍中中书监大都督杨江荆司豫徐兖青冀并幽梁益雍凉十五州诸军事卫将军太保録尚书扬州刺史建昌县公赠太傅追封庐陵郡公諡文靖谢公碑
　　太元八年秋秦苻坚举国来冦众号百万八月渡淮十月陷夀春又陷项城声揺京师甲子诏以征讨都督右冠军将军辅国将军琰等帅师距之而衞将军征讨大都督谢公实总其事乙亥师及秦人战于肥水大破之坚脱身走十一月庚子诏公劳旋师于金城车驾遂幸金城锡燕诏尚书亟论功封赏焉十二月庚午大赦天下初坚之来冦也军势张甚上下懔懔不自保大臣老于军旅如宣穆桓大尉亦岌然有左衽之忧方是时无疆艰恤实大投于公身而公泊然防定若无事时徐而内辑外御搜军谋帅若画一二于是人始有同志盖倚之如太山用能以八万之师殄百万之寇如石投卵宁近威逺翳公之休昔祁奚内举其子而不闻髙世之勲萧何举宗从军盖以杜疑间之萌未有一举三亲而不自以为嫌一门三帅而人不忌其泰谈笑之下变危即安者公之功德莫大焉公讳安字安石某郡县人曾祖讳某某官祖讳某某官父讳裒故太常卿公生而頴异年四嵗时桓宣穆见而叹曰此儿风神秀彻后当不减王东海总角沈旷敏遂有当世重名全才毓德器益以大时世道屯塞国家多故公乐道丘壑悠然有终焉之志司徒府扬州刺史再辟朝廷以佐著作尚书郎琅邪王友吏部郎四辟皆不就士大夫叹曰安石不起当如苍生何乆之幡然有经世意盖于是年余四十矣会大司马桓温请为司马寻为吴兴太守静一无所事去而人思之征拜侍中迁吏部尚书咸安末入受顾命迁尚书仆射领吏部加后将军总闗中书事又领扬州刺史诏以甲仗百人入殿上始亲万机进中书监骠骑将军录尚书事辞骠骑将军録尚书事顷之加司徒侍中都督扬豫徐兖青五州幽州之燕国诸军事假节拜衞将军开府仪同三司封建昌县公苻坚败进拜太保公遂欲平一华夏乃上疏曰自运遭阳九二帝北狩文华之区委于豺虎故宗庙宫室丘墟百年前日苻坚送死边陲狼狈奔越今兹哀嘂请命天其或者将以一天下降休于国家臣请竭驽末帅师北征须经置畧定臣则乞骸还东誓毕素志于是诏以公为大都督扬江荆司豫徐兖青冀幽并梁益雍凉十五州诸军事加黄钺余如故置从事中郎二人公辞太保县公诏不听十年夏四月公北征戊午上饯公于西池八月公遇疾手疏请旋师且以龙骧将军朱序进据洛阳前锋都督谢屯彭沛伺间一举诏遣侍中慰劳还公京师疾遂笃丁酉公薨于位享年六十六讣闻上震悼临于朝堂三日赐东园秘器朝服袭衣钱百万布千匹赠太傅諡曰文靖粤某甲子葬公于某郡县某原制加殊礼又録肥水之勳更封庐陵郡公既窆门生故吏若干人相与泣而言曰公之名德垂天下后世如日星决不没则是隧道之碑无刻可也然否则无以慰人思惟公性体道奥不迎不随故出处之际动与理会方其栖迟东土未始出其绪余而天下固巳延首托命于公及在朝廷独以盛德逺度坐镇危疑上以弼亮一人下以咸和万民惟深惟几济物成务王者之佐蔑以加焉自海西公废桓温逆节萌起及髙平因山同轨毕至温来赴葬大陈兵新亭以公与王文度朝之大臣将杀二公遂迁龟鼎使召公等文度惶骇流汗不知所出公既见温神色不变从容就席徐语温曰某闻诸侯有道守在四邻明公何须壁后置人耶温茫然不能测则大笑曰正自不得不尔耳不敢加害王室以宁窃尝议之夫气足以眇天下然后可以任天下气足以眇一国然后可以任一国公起隐约一旦处端揆身负大器而不为重执天下安危之几临死生祸福之变而不慓功全邦社而无喜色彼其气诚足以眇之道大故也其视举天下措诸安何异有力者之视一羽哉某既掇公之大节叙次如此又系之以铭云公夫人刘氏明识贤行为世妇则有子曰瑶官至琅琊王友早卒曰琰为征虏将军望蔡公孙若干人铭曰
　　皇有重器惟神惟几有陧孰定有倾孰持必有元佐力能负之其力维何非贲育获包以洪度镇以鸿德手挈二枋在所措画释而置之泊若无适显允谢公实维其人天祚晋德锡之大臣公在东山世挽莫来幡然赴之不迓不违因理王度不吾不尸有暴如温有寇如坚处以谈笑大沮以颠覃覃镐京延首思复六合垂一斯人无禄公初北征镇于新城释权去位尽室以行须此畧定逝言东山有岩东山斯人所瞻东山之址惟徳之余东山或夷徳风不渝
　　江氏小山祖墓记
　　开化县治开元乡故常山县地也县宇之北有丘墟隐然域以垣堑族葬其中望之松槚蔚然者江氏之祖岁郳之墓也按江氏家谱系出济阳统之八世孙曰世源官信安留家不去实始为信安人又五世孙嵗郳等五防葬常山县开化乡之万嵗里小山村其地四十畆则此墓是也由始葬及今十六世子孙益蕃属益逺又散处郊邑或仕或游借令归且处嵗时祭扫上不过四世而巳小山墓地既广近族之贫者往往寓着其间嵗且乆因以为已产稍斥卖之又四域之外耕艺者相接嵗攘日蹙莫之谁何大观三年乡豪汪氏遂欲葬墓域中县又取西北隅地筑为丞舍会诸孙之官学者皆在里中大骇具愳则相与愬于县未得直乃出康定皇祐二牒以为证其一太常少卿钧任两浙转运使日具墓地界俾宗子廼等主之嵗一补治垣墙则宗司白宗长凡宗人共其事其一尚书郎钺以邻人之侵其地也言于县县按所侵地归之俾宗人祐主之既出二牒争者语塞县即日徙丞舍凡违法之契尽毁之于是子孙乃始周域其地为垣墙稍树松槚掲其阡曰江氏皇祖之墓然不能四十畆矣余友仲嘉襃既与其族父兄子弟事其事他日一二语余且曰余惧来日之无穷也事寖逺而寖忘则其不为前日之戕败者几希余将列其事于石掲之墓道然非文不传也莫如子能余曰古人以谓君子之泽不过五世先王制礼必以逺近戚疏为之节凡祖子孙上下不能十世而服则五等而巳盖先王所以教天下之中其制不得不然也先王之制则有节而人之恩性顾岂有量哉今而以世观之则虽近而巳疏即吾身以推之则虽逺而益恩是何言也且吾之生者为子子之孙为曾孙曾孙之曾孙则巳不能名矣夫吾之委蜕适数世耳而遂至于不知何人岂非虽近而已疏乎夫安得不悲然今吾视听食息于是者父母之遗体也求生之所自生则由祖而上百世可也使人而无祖则乃今安得视听食息于是者哉以是推之岂非虽逺而益恩乎夫安得不思思且悲则其惙惙不忘于心者岂有穷耶然则制虽有逺近戚疏而恩性则有至于不能忘者何可夺也且江氏小山之祖至太常府君十三世至仲嘉又四世矣而其族父兄子弟不忍其墓地之不除而途人皆得以攘蹙耡刈也相与出力而营之以为庶几神灵之复安而后世知所本也岂非所谓中有不能忘者故耶今子碣于是俾后之人过是者知敬戒岂惟江氏之子孙人孰不生且死也思所以奉祖先训子孙保坟墓者人情均也由是而思之则虽已暴之骨无名之丘有不忍易而戕之者矣其为利顾不博哉然则余其敢爱荒陋之文而无以成子之善也四年四月壬午北原程俱记
　　常州新脩市易务壁记
　　熈宁中始置市易务于通邑要郡常州以编氓居十数门初更门户墙壁榜为市易务及今垂四十年不知先为编氓居又几何年中间再废益不治栋宇故隘嵗加摧腐每大风雨岌岌将遂颠压规制又甚浅劣平旦侧肩庭中无所旋足吏坐两壁间与之争席按察时至门不容车盖率歩以入余初至谋撤其甚者而新之则会凡匠事之材用上郡为钱十二万有竒凡再裁损乃上使者使檄下郡又再裁损亶为钱八万六千时乆阙常平使者又八月会提防刑狱盛公兼行常平事则具状走其府又以记道不可已之故即日檄下予钱先是以书与所会之材抵张渚镇官田渚与江南接多山木大竹幸为我期于市取足焉钱至则取之又以告埏埴者毕具又移晋陵武进鸠众工盖檄下十日而庀工即事二十五日而完木之工二百八十竹之工百有九瓴甓之工百三十涂饰之工百五十凡为工六百六十有九募于市者十之一晋陵之所集者十之九其畚除运负之工又四百五十有畸以负重出纳食其力于务者七夫与警守之卒供其事警守故十卒前十日兵马司取其三其所留大抵军营小儿占尺籍而名廪帛耳其为力不足以半一夫是三十日间率寅入酉出公察其勤惰时其难易而均督之暮休面赋其直不容吏下隐刻故其赴功也力材审其良窳因其旧新而材用之下至竹头木附无弃物凡为屋十五间堂三楹极髙故屋五尺挟以二舍引以二庑惟称庑舍为库六其题曰懋迁有无化居门髙三仭庭倍前日其为址尽是无余隙矣深不能八丈前官道后人居广不能十丈左右皆人居故技止于此他日使尝见故区者视之则固以为广厦为难能矣如其不然以为陋可也昔叔孙婼羇于晋其所馆虽一日必葺去之如始至君子纪之况任其事食其禄而为三年淹者其可鄙其居而茍于事哉且乗田委吏圣人之所不忽余何敢茍然余贱有司也出纳贸迁之为职若其市材供事鸠工董役则故有任其事者非吾任也余不忍坐视越樽爼而代庖是亦太多事矣厥既讫工则志本末刻诸石而材用工役之事加详焉盖使来者知余之勤且艰如此而其所建立止如此余不负市吏而市吏负余亦足叹也大观二年八月十五日信安程俱记
　　漫堂记
　　大观中朝廷斥地益广顾舆地图有所未载而旧志又或遗牾廼选士寓直三舘作书如九丘傅子冲益在其间不数月以人言罢去又二年财得蕲县令明年春余西赴调道汴上迂行百里过冲益于蕲道旧故乐也冲益故时嗜书好为词章喜谈笑论议慷慨羞薄俗吏事雅意甚髙余至蕲观冲益所设施大抵合绳墨晨坐听事与邑氓论决是非曲直无倦色日未昃庭无留人冲益始至会临涣令有辠郡檄两易之至是始还蕲临涣人追之不释蕲之人道拥其车以归余至都城数月冲益书来曰蕞尔邑令与人既相安矣日多暇焉前日所治舍将以为燕息之地者茍完矣因漫名之曰漫堂子为我漫记之余惟天下之事小足以观大蕲临涣虽不能万户而冲益为之其效已如彼冲益之为吏不漫也夫禄足以仁其九族问其位则世所谓君子者也然事至则漫不省曰聊尔聊尔安用察察为哉如是而为漫可乎若曰外物不可必力不胜命乆矣古有穷机械蹈污崄汲汲而圗之者吾于此漫焉则虽邑陋于蕲势卑于为县犹不慼也则其去道山入阡陌舍防绎讨论之乐而劳神明于简书榜楚之间无往而非漫者又奚欣慼于其间哉冲益名谅友莆阳人度明旷识趣不凡近亦以是数竒云
　　衢州开化县新学记
　　开化县学故在县治之西其址不能五畆旁无壖地右倚山足因髙接庑以布讲席大成之殿顾在平地斋宇趣完未中程度自初搆以迄今更十数令顾地势不可复广莫能易而大之今县令李侯旬视学区退则大惧以谓自大观学法行天下西被氏羌南逾牂牱岭海万里之外荒漠不毛之地皆为郡县置学官师弟子弦诵之声相闻三尺之童不谈天人之道咏颂功德以志荣名取显仕者舆台樵牧知笑之今开化虽小邑僻在山谷间当勾越之穷处然在舆图尚为次近地奉诏令防教养犹毂下也县之造士秀人嵗不絶于贤能之书又今天下賔兴士羣至于王廷与备官使于中外者必自县学始则学法之行繄乡县为根本顾不重哉而县学舍乃不称县令安所逃责则相方绳址得县南临溪爽垲之地而营之廼状其事请于郡郡言上使者得钱四十万取人屋之籍于官者十四间益以故学之材与亭观之废无用者厥既蒇事工徒赴功如治私舍邑豪里氓亦底其力盖不三旬而众工释用髙门有严面势端邃庙象宏显巍然有临命教之堂师长之舍周庐广庑若承若翼基坚材良皆倍于故士气舒豫雝雝洋洋行道之人过者衽轼于是李侯走书与图至吴下以抵俱曰开化子之乡邑也新学成宜有文以记嵗月固愿以请而众亦以为子宜俱生晩不及熈宁元丰之初以与诸生齿今兹壮且老顾以饥寒走四方而学校益隆又不得预养士数以相与燕闲揖逊于其间今得托词新学以纪侯之绩其又何辞若夫道学之序饬励之端所以开示于方来者则学法粲然皆圣上所建立也又辟雍奬谕之书八行之碑与凡诏札具在俱不敏勉记新学之成云李侯名光会稽人好古强志起诸生为吏而所立皆不茍奉法爱人文檄不妄下庐里怀之新学之成实政和五年八月甲子十月丁酉通直郎管勾岱岳观程俱记
　　京西北路提举常平司新移公宇记
　　政和四年冬诏复置四辅郡颖昌府领南辅都搃管于是京西北路常平使者言常平司故治颖昌今頴昌畿内当徙治所部州惟蔡大州处一路中道理径易于督察报应便且近徙省劳费敢以请奏可时朝奉郎信安余侯实提举常平事明年奏下则于蔡城东南隅得官地若干畆夏六月兴土功冬十月毕涂艧为屋二百八十六间吏舍居十三又明年余侯以书属某记某惟余侯信厚敏明自试吏至为御史部使者其为政循理而行奉法度惟谨不为赫赫名然所歴有实绩可纪无事于斯记也辞不听某惟古建官列为公卿大夫士其栋宇车服器用之文皆有等杀存焉贵与贱亦各安其所当得而无怍怨于其间故虽大启尔宇山川土田而不为防一堂五畆环庐以桑而不为偪彼诚知建官所以待天下之贤能非以私天下之贤能也凡以为国与人而巳所谓公卿大夫士其职非惠人则乂人其克有禄位非有功于国则有劳于国者也其任大其享大亦宜惟外使者常平专以惠人为本人为重使者因以重盖常平之职掌常平免役之政令谨视嵗之早晩丰俭以颁敛出纳而赒万人之艰阨周咨川原山泽之利害以阜人财任土事通泉府之货贿以平节贾禄庻人之在官者以纾人力凡鳏寡孤独废疾之人受食焉共其养生送终之具其凡有二曰常平之法取于人者以予人免役之法取于人者以治人是法也更元丰绍圣至于今兹盖三圣人而后备一以恵人而巳其维持衍绎繄使者是赖其守金谷如制阃外其称丰荒如持权衡其急民隐如捄焚溺是能守我三圣人之良法以宣上泽于一路则所谓恵乂人与劳于国者使者有焉夫如是居则广厦夸闾里出则车马光原隰以奔走八州五十县之人盖亦未为防已然则经度之勤栋宇之壮无足为余侯记而独喜余侯之有以称也又安得不书政和六年夏四月甲子具位程俱记
　　寓斋记
　　客有至寓斋而叹曰夫以介然之形措之天地之间不百年寓耳于一寓中而暂寓于东西南北之游者又几何耶是斋之士其又寓暂寓于其间者乎程子曰何特此耳天气之积者地块之积者寓于空而巳日月星辰山河草木又寓于二物而已观诸子之一形寓视于目寓听于耳寓声于口寓神于此百骸五藏之间是则子之所谓介然之形者盖有寓之者焉不有寓之者是则粪壤濡沫而巳矣子于此而求之又有不寓者存而天地万物之所以寓者也晋陵钱定国显道尉吴江予名其燕处曰寓斋定国盖尝闻道云建中靖国元年三月甲子信安程俱记
　　衢州大中祥符寺大悲观世音菩萨阁记
　　衢州大中祥符寺大悲观世音菩萨阁故在寺之东序自天圣以来再成再毁未有继而兴之者绍兴二年管内僧正妙空大师用良始募檀施益以私财作菩萨像又作大阁覆之舍故址而建于大佛殿之后用良淳质无玷诚谛不欺焚诵之余刻意炎黄之书卢仓张华之説施利之入仅支四事则举以为栋宇像设庄严佛事之资言行既孚有募必应像阁既建又作斋堂四楹左右昈分若承若翼盖八年而后众工释用厥既涂雘大集四众共作佛事以庆其成州人士女奔走归向礼拜旋绕欢喜赞叹无有穷尽时北山居士养疾郡郊闻此胜会舆掖至前仰瞻圣像如金紫聚周顾楼阁如化人宫竦踊钦叹説偈称赞于是用良请叙载嵗月并刻之石则为之记俾来者有考焉庶几有清浄四众若族姓理家若栗呫婆若摩纳婆等覩相生善即色悟空了知大士无碍神通不可思议与此比丘所成就事及一切众生不思议力无二无别性相等空则其为利益又岂有量数哉赞曰
　　稽首普门大名称救防众生苦厄者大悲愿力深如海无刹不现无边身过去正法明如来菩提萨埵示权化于一身心现千手随縁赴感靡不周于一身心现千眼光明普照河沙界如百千灯同一光互融渉入不留碍亦如洪钟与空谷呼之则应叩弥出洪纎徐疾非思量而常在在实无在当知通身是手眼无我无作无受者如是观音妙智力众生平等无差别百千即一照常如一即百千用常寂烁迦罗心无动转母陁罗臂如虚空湛然寂处起慈悲繁兴用处那伽定观身实相即菩提一一刹尘观自在



　　北山集巻十九
　　钦定四库全书
　　北山集巻二十　　　　　　宋　程俱　撰表
　　礼部贺隂云不见日蚀表
　　伐鼓用牲方致羣隂之责敕躬正事实表众阳之宗屏翳呈祥曜灵安舎休嘉所頼霄堮均蒙【中贺】窃以堪舆盖体于隂阳而大道统隂阳之用躔次不离于形数而圣人超形数之先虽酬酢于环中实弥纶于系表惟章蔀纪元之应必于日月所防之辰而疾徐显晦之微可见天人相与之际茍九芒之或繄六职之加脩古昔则然钦崇斯在曷若精神之运黙通赜隠之间凄祁之景载瞻淳丙之光自若日之夕矣言莫喻于初余人皆仰之壤无分于内外頋宻庸之至此岂瞽史之能知恭惟皇帝陛下辅相物宜严恭自度固已斡旋于仪象岂惟昭格于神明二十四气之循环独得帝鸿之纪三万六千之并照逺追龙汉之图眇焉珠璧之交故在挈维之内矧分同道而至相过虽食非灾惟云肤寸而雨崇朝适符所望臣等莫窥工宰咸席昭临周徳如升请歌松栢之茂尧仁斯就永同葵藿之倾
　　谢冬衣表
　　肃霜在于是孟冬而始裘新律将更岂容卒嵗而无褐肆颁府币徧暨朝绅维物其时既安且燠【中谢】窃以徳彰五服厥为等杀之仪綦组九文盖匪曳娄之急惟是纎良之赐实均饱燠之恩如古好贤有敝又改为之意及人以恕无服而不称之嫌抑所谓寒者衣之非直为身之章也此盖伏遇皇帝陛下焕文光被徳度并包如丝如纶广仁言于挟纩无小无大昭厚徳于承箱是虽典故之常盖有惠存之实臣等乆尘表着备服宠私丽宻在躬肯比毳旃之陋委蛇退食敢忘总緎之思
　　贺甘露表
　　至神独运道与时升叶气横流瑞由天降浃灵滋扵生植蔼欢颂于寰区无疆之休兆民所頼【中贺】窃以昆仑旁礴体包一气之元辅相裁成位贯三才之用惟厥絪緼之化式由坱圠之机结而为麟鳯芝禾之祥粲而为日星云物之象至载零于膏露盖咸本于冲和頋兹储祉之辰适及崇儒之举天地相合莫之令而自均上下同流亦岂云于小补浥轩丘之有湑晞汤谷之载阳珠霏紫防之严玉润松筠之茂日当元命知时万扵斯年地表歌见咸熈于庶绩理无虚应事若可稽恭惟皇帝陛下秉箓御天垂衣执契配皇等极岂惟能致之资合牒应图其膺诸福之物伟斯休证实载旧闻自非徳及于清宁何以泽周扵霄壤臣等无禆神化咸泳圣时被之声诗方广嘉虞之荐仁及草木益观福禄之成
　　贺收复易二州表
　　皇猷黙运与神为谋王旅濯征从天而下遂举平卢之壤复还冠帯之区逺迩交欣威灵无外【中贺】窃以四夷之为汉患盖莫炽于匈奴九州之隔燕民本失图于衰晋徯我至化于兹有年仰惟列圣之燕诒盖常北頋而深叹故时廵耀武壶箪迎兴国之师而夕惕赋诗府库掲元丰之志逮兹神算潜授将臣饬戎车于六月之功见敌情于万里之外是絶是忽肆兴兼弱之兵如雷如霆继上肤公之奏此盖皇帝陛下挈维二柄嘉靖多方式帝命于汤齐诘戎兵于禹迹孝思维则允懐菑获之功遹骏有声不逾樽俎之内是用一月而三防岂非暂费而永宁周索载疆宗祊见喜臣等猥当国秉徒仰圣谟截海外而蹑龙庭将日闻于吉语成王孚而受天祐当复播于雅言
　　贺直河引回河势表
　　神画授图灼见乂安之理河宗率职黙消平溢之虞是谓先天而不违故兹无逺而弗届事超防古徳被函灵【中贺】臣窃以底柱既通世仰龙门之绩宣防是筑古传瓠子之歌然皆旷日以计功固已厉民而告病故栉风沭雨曽席突之未安而菑犍隤林悼茭薪之不属未有独见五明之上潜回四凟之宗不逾指頋之间脗合运量之素夫为之于未有者上徳之明训而行其所无事者神禹之大猷頋兹不恃以为功则亦孰窥于行迹以方前载益显妙庸此盖皇帝陛下徳合二仪泽流诸夏王道大顺合百川而东之神化无方格九穹而上应储精扵内诚意已孚虽老于河上之人皆聚观而太息頋由此地中之势盖莫测于神休用成九折安流之功同符万世莫大之利臣等无施涓露获覩祥厘负龙马之图将见帝鸿之録上词人之颂更追天保之诚
　　贺管押常胜军郭药师进嘉禾表
　　豪酋内附下周索于戎疆嘉种効祥表同文于异畆露章来献案谍甚明是知坱圠之钧无复华夷之间【中贺】窃以越裳脩白雉之贡九译乃通唐叔归同頴之禾千里而近彼荒忽去来之服政不及焉若蕃维礼义之邦理之常者未有举幽燕之絶壤归圗籍于攸司风雷之号始行天地之和已应曽是方苞之美蔚然寒露之区采芑新田当鞠旅涖师之际陈常时夏无此疆尔界之殊瑞不徒然理将在是恭惟皇帝陛下祉由神介道与天通故有开而必先盖徯志而丕应信顺两得亦何为而弗成威徳四施实无思而不服惟厥幽荒之野岂闻稼穑之饶慈仁一薫秀褎交畅实邉积粟丰穰何待于湟中置吏除闗声教方逾于漠北臣等无禆圣治屡睹蕃厘史不絶书将汗南山之竹天之所覆皆为夀域之萌
　　贺驾幸秘书省太学表
　　防府肇新帝下紫清之驭贤闗再欵道光邹鲁之儒君举必书事超古牒化行自近风动海隅【中贺】窃以外史掌帝皇之书抑以辨四方之志太学传圣王之业所由兴三代之隆用建邦家之基厥惟政教之首懐铅抱椠俾之周见而洽闻句屦圜冠于焉考徳而问业擢楩楠于拱把致珠玉于遐荒方当行尧行而诵尧言识其大者所与治天事而食天禄不在兹乎仰繄清晏之间灼知当务之急今乗舆而已驾及春日之载阳考古騐今驻跸右文之殿尊徳乐义却辇大成之门既流观于匮室之藏复垂聼于诗书之典逺矣镐京之嗣服陋哉天寳之元龟细扎有孚羣儒知劝一逰一豫式王度于有邦载笑载言迩天顔而拜赐共识丕平之盛事益知幸防之非常恭惟皇帝陛下允执道区深明治本覆临之大象日月而配二仪风化之兴先京师而后诸夏以聪明睿智之姿而尊素王于千载之上以微妙元通之学而逰宸心于六艺之间至于小大之臣咸蒙恩施之美乃若雨师先洒迎颷欻之清尘雩舞届时咏羲和之舒日事皆神介动与道侔于既醉之盛时见弥文之毕举洋洋盈耳聿追周监之文荡荡难名莫尽汉臣之颂
　　谢赐御书御畵并宣召观书畵表
　　臣某言今月二日车驾幸秘书省先奉圣防以臣兼脩道史系提举秘书省官属合赴省起居是日既与舘阁官观书赐茶谢恩毕退诏宣三公宰臣亲王使相执政侍从官别观书畵臣特防圣恩俾预宣召之数仍赐御笔行书草书二纸御畵雀竹一纸者齿金兰之众俊已冐殊私踵笔槖之后尘更膺特召咫尺珪璋之睟表从容翰墨之荣观载窥天纵之能旋拜奎文之赐禠心惊宠浃髓懐恩【中谢】伏念臣防逺防僚顿顽末学敢意草茅之名姓误叨旒扆之闻知惟是羣玉蓬莱之山实应列宿图书之府六飞来止七稔于兹云汉百梁屹天衢之左界龙文八法掲帝座之中居及斯轮奂之新下慰英髦之望爰申濶典可谓难逄而臣滥吹朝绅虽玷南宫牋奏之末道史适由东观著作之廷在于提振之司实与编摩之属荐迁严旨俾簉清班云翼生身翺翔于帝所骊珠目获藏弆于宸章事匪常均荣逾望外此盖伏遇皇帝陛下为仁由已以徳分人防心万物之先髙视百王之表譬若堪舆之大何所弗容故虽昭倬之余沛然成象发挥玅蕴丕广鸿休灵篆结空盖禀自然之兆神书出洛夐超副墨之初至肆笔于丹青盖合符于造化岂伊么麽蝼蚁得被贶临敢不仰服睿慈时瞻天藻氷霜是蹈庶无易叶之凋筋力虽微傥类衔环之报
　　秀州谢上表
　　臣某言臣昨任礼部郎官自三月初即以病告卧家乞外任或宫庙差遣间防除太常少卿臣三具状申都省辞不就职寻准敇除臣直秘阁权发遣秀州军州事臣巳于今月十五日到任上讫初布条纲具宣徳意所忧绵薄莫副使令臣【中谢】伏念臣幼而竒孤长益顽钝上书论事空懐忧国之心窃禄代耕毎尽守官之义挂名邪籍为世僇人晩陪英俊之躔浸冐典章之选再逰东观愧刘郎之复来三至南宫知冯公之已老遭时之变振古未闻穷独余生忧愤不死卧家请急投劾丐归敢于臲不安之时而当绵蕞草创之事既遂耑愚之守复瞻天日之中喜不自胜死无所恨頋惟敝邑实介大邦征赋之入有经而不时之需沓至盗贼之忧方炽而即戎之备未脩念偾骄凋敝之余则莫若利其衔勒而匮竭疮痍之后又当事于抚摩静言以思宁免于咎収此桑榆之景终繄覆载之仁此葢伏遇皇帝陛下尝胆济时厉精图治辟至公之路方因任于羣材念无竞维人故兼収于片善致兹疵贱亦不弃遗臣敢不行其所知施于有政使公绰为赵魏之老于用或优而阳城躬抚字之劳自知甚拙唯当竭力少谢素餐臣无任瞻天仰圣激切屏营之至谨奉表称谢以闻臣某诚惶诚恐顿首顿首谨言
　　秀州贺天申节表
　　臣某言诞弥厥月允昭申命之休长发其祥共献后天之祷由中及外式舞且歌【中贺】恭惟皇帝陛下拨乱挺生膺期绍绪体周行之干健廓继照之离明帝命弗违纉二百年之基业民心攸戴过八千嵗之春秋丕承赤伏之符适应朱明之中兴有望率土惟均臣属守偏州逺违行阙天保之咏小雅方期如日之升华封之祝圣人徒有望云之阻臣无任云云
　　进新脩绍兴勅令格式表
　　臣闻政有忠质文之异尚所以救时典有中轻重之不同期于止辟頋因循之或敝繄损益之可知茍惟胶柱而弗更则亦推车而或泥恭承睿防钦恤祥刑鈆椠非才简书趣备臣某诚惶诚恐顿首顿首窃以制而用之谓之法推而行之谓之通故上有道揆以尽通变之宜下有司存以严法度之守至若画衣冠而不犯是谓帝王之极功垂象魏于始和式敷邦国之常宪载在三尺行之万方倘非可大之规莫应无穷之绪永惟嘉祐之盛实纉太平之基人咸阜安政本忠厚罚疑从去恢然纲举而网防令出惟行防若置邮而传命丕承有在洪烈备陈政和以来弥文具缉寛恤之诏屡下竒它之目寖烦遹观厥成亦克用乂着为律而防为令既积日以増多嵗有防而日有成又续书而不一逮此艰难之际収之煨烬之余国之将兴理若有待恭惟皇帝陛下厉精求治尝胆济时深惟溢水之防不忘朽索之驭省尧方于五载岂惟礼物之脩约汉法之三章益迈寛仁之徳俾致钦于明罚盖无事于滋彰庶防合古以便今亦将易避而难犯所慙均抚莫副哀矜臣等今将云云
　　中书舎人谢表
　　臣某言臣伏奉告命授臣试中书舎人仍赐紫章服者册府防书误玷英髦之首词垣簮笔猥当润色之求敢意非才骤膺明命衔恩则厚揣已若惊臣某诚惶诚恐顿首顿首臣窃以喉舌之司繄万防之自出丝纶之任实庶政之与闻不惟有取于尔雅深厚之词葢亦兼収于献纳论思之益岂非人才进退系国体之重轻政事弛张闗天下之利害号令一出播敷万邦挈维固在于股肱补拾可无于讽议至于华国之具亦贵代言之工伏以祖宗以来制勅必由于三省侍从之选给舎毎髙于一时自非识足以见微才足以经逺文知体要无慙苏李之能学贯古今可备崔髙之问则何以仰当睿简俯厌师言孚徳意于四方亦中兴之一助如臣者少而孤陋壮益顽钝述业自知其不丰纉言未足以明道早嵗栖迟于湖海葢将终身中年出入于朝廷诚非素意何图晩暮上被奨知察之以日月之明施之以天地之造比者召自庐里赐对宴间曽微尘露之禆収此桑榆之景麟台复建既先诸子之鸣鳯阁方虚更滥羣英之吹且于廷谢锡以身章敢辞濡翼之讥只重临渊之惧此葢伏遇皇帝陛下尧仁广被汤徳又新饬蛊壊于倾否之时奋干刚于拨乱之志宵衣旰食纉周室之丕基藏疾纳汚廓汉皇之大度故待人也轻以约亦嘉善而矜不能致是逖防有斯遭遇臣敢不稍寻旧学益慕前脩披肝胆以献诚或能千虑而有得竭鈆驽以自効庶防十驾而可希敢懐患失之心永矢捐躯之报臣无任感天荷圣激切屛营之至谨奉表称谢以闻臣某诚惶诚恐顿首顿首谨言
　　提举江州太平观谢表
　　臣某言臣昨任中书舎人二月二十二日准尚书省劄子奉圣防罢中书舎人提举江州太平观任便居住仍免谢辞臣于当日出门至本贯衢州开化县寻准告命已祗受讫者承乏冐荣乆知非防辠深责薄仰戴厚恩感极涕零扪心増惧臣某诚惶诚恐顿首顿首伏念臣戆迂成性忧患俱生无乗机应变之才有至愚极陋之累束髪从仕浪懐畎畆之忠诣阙上书妄陈蠡管之见少不歴事愚无所知方权臣立党以锢人而以谓当两忘元祐熈丰之别省檄讲求于遗利而以谓不若罢明金花石之纲虽云应诏以献言要为越职而多事栖迟选调葢十六年出入効官于今三纪晚逄圣主误被睿知召从田庐亟寘词掖夫以权徳舆之噐业李卫公之才猷宋绶之该通韩维之方格乃始不由科第自致清华又若杨大年之一世英豪欧阳脩之诸儒领袖安石之经术苏轼之文章故皆不待试言径司辞命如臣何者滥继前脩续貂之诮是慙窥豹之知曷有以兹感激誓竭鈆驽念平生爱君忧国之诚倘庶防千虑一得之効居懐尸素之惧窃恃奬知之私毎有陈论颇蒙采择迄縁蜚语暴着宿愆职在守符不能効死而弗去时方奋武是宜明罚以示惩罪蘖乆萌骇机当发尚霑防禄畀侍殊庭复鴈门之踦虽非素望失常山之守仰繄曲全此盖伏遇皇帝陛下稽古聪明遵王好恶毎于刑政之举不忘忠厚之思致此懦庸终繄寛恵臣敢不抚躬知感齚舌省愆年廹桑榆无复报恩之所身依松槚长为侥幸之人臣无任感天荷圣激切屏营之至谨奉表称谢以闻臣某诚惶诚恐顿首顿首谨言
　　集英殿脩撰谢表
　　臣某言今月十九日伏奉告命授臣依前左朝奉大夫充集英殿修撰差遣赐如故者负衅投闲居懐惴惕均厘肆与被甄収承命若惊衔恩知感臣诚惶诚恐顿首顿首伏念臣戆而自信愚不知机少也好脩弗逾绳墨之外壮而多事妄懐畎畆之忠叩阍蚤丽于丹书随牒俄嗟于皓首及稍寛于党禁遂浸列于周行再逰东观著作之廷三与南宫牋奏之末邅廻乆次黾勉一心辞职奉常获守匹夫之志分忧檇李敢言循吏之能属当陧杌凋敝之余而行还定安辑之政军旅诚非于素学抚绥方尽于夙心决知绵薄之才难抗猖狂之敌利兵坚甲既无呉防之师屯髙城深池又异江湖之天险度不能婴城而死节固不敢开门而请降蚤夜以思进退维谷先奉宰臣之委教且言朝命之已颁茍守御之力既穷则迁避而行亦可方出城之次日适被召于行间而宣抚使藏怒乆深幸灾而发吏兵而诱乱掲捕赏以见要劾以深文期于必死仰頼圣明之旁烛不俾怙威而肆行趣至永嘉许归故里恭惟拯溺救焚之意可谓生死肉骨之恩頋影扪心沦肌刻骨晩防睿奨擢寘从班念小己之难胜繄厚恩之宜报事君尽礼敢萌贪荣患失之思心也危毎有私忧过计之累宿愆难赦孤迹易摇谴诃实出于自贻全贷终归于天造旋膺出綍误俾分符复再致于烦言徒仰喧于聪聼兹縁大享爰发涣恩敢图雨露之霑俯暨朽枯之质稍垂甄叙曲被记怜念畴昔以知非皆顽之所致此盖伏遇皇帝陛下尧仁丕冐汤徳又新日就月将方缉熈于大学云行雨施期润泽于羣生思以任贤使能而致中兴故虽片善寸长而不终弃頋惟竒贱适有遭逢愚闇无知悔莫追于徃咎衰迟待尽情犹切于慕君寒灰无兾于复然病马尚蕲于终恵誓当糜陨少谢生成臣无任感天荷圣激切屏营之至谨奉表称谢以闻臣诚惶诚恐顿首顿首谨言
　　徽猷阁待制谢表
　　臣某言伏奉告命授臣依前左朝奉大夫充徽猷阁待制差遣赐如故臣寻具奏辞免准尚书省劄子奉圣防不允臣已望阙只受讫者窃禄真祠乆慙素食升华延阁复玷清班仰戴圣恩俯慙非防臣诚惶诚恐顿首顿首伏念臣才非强济性实戆迂仕则慕君不自量其愚贱学思为已期无玷于脩不敢枉尺以直寻率常进寸而退尺名书邪籍知芹献之己防力尽陈编愧管窥之时见晩逄睿哲骤辱奨知拯之水火之中召自渔樵之野冠蓬山之众俊已愧无堪陟鳯阁之华资深知不称仍持末学入侍清光尘飞何益于太山萤照难施于赫日曽防补报自取谴诃庇身俾托于殊庭就食即安于故里感恩念咎却扫杜门想魏阙以驰神卧漳濵而永叹何图洪造曲记孤踪不遗簮履之余复置论思之列恳辞不遂成命莫回昔张敞以罪废屏居卒见収于后效刘毅虽年耆偏疾亦不弃于公朝頋臣何人有此厚幸此盖伏遇皇帝陛下乾坤侔大日月并明沛然雨露之施涣若风雷之发春生秋肃莫非生物之仁赏庆刑威咸出至公之造求贤用吉士方逺迹于周王嘉善矜不能毎同符于古训市骨兾来于驵骏采葑无间于卑微有如愞愚弗忍遐弃臣敢不永思报称仰服恩荣頋虽颠沛之间无忘素守茍有捐糜之防敢爱余生臣无任感天荷圣激切屏营之至谨奉表称谢以闻臣某诚惶诚恐顿首顿首谨言
　　太上皇帝升遐慰表
　　臣某言承衢州告报准尚书省劄子太上皇帝升遐者哀纒率土臣庶攸同臣某诚哀诚切顿首顿首恭以太上皇帝天临海寓二纪有余安享太平恩涵动植变生意外北狩未还天下喁喁痛心引领何圗厌世遄返帝乡万里讣闻攀号何及伏惟皇帝陛下孝思防极圣情难居臣属领宫祠逺居闾里不获奔诣行阙奉慰臣无任仰天望圣哀摧辟踊之至谨奉表陈慰以闻臣某诚哀诚切顿首顿首谨言
　　宁徳皇后上仙慰表
　　臣某言承衢州告报准尚书省劄子宁徳皇后上仙者哀动妃嫔悲深臣子臣诚哀诚切顿首稽首恭以宁徳皇后蚤以徽音进仪坤徳爰从北狩未遂南归岂意灾凶遽钟荼蓼伏惟皇帝陛下孝思方切哀慕兼深臣属领宫祠逺居闾里不获奔诣行阙奉慰臣无任仰天望圣摧痛屛营之至谨奉表陈慰以闻臣诚哀诚切顿首顿首谨言
　　衢州发天申节表
　　臣某言枢电告祥繄一人之有庆嵩呼効祉期万夀之无疆率土归心后天为祷臣某诚懽诚忭顿首顿首恭惟皇帝陛下体干御极脩巳安民天诱其将启中兴之运日新其徳迄成无竞之功八千嵗之春秋荐膺景贶万亿年之基业永庇羣生臣屏迹漳滨驰心魏阙莫造鸳鸿之列徒倾葵藿之诚臣无任云云
　　防
　　右伏以申命用休爰启中兴之运诞弥厥月属当长飬之时四海倾心三灵垂祉及此虹流之旦咸伸嵩呼之诚恭集胜因仰资睿算皇帝陛下伏愿配天其泽如日之升保大定功振无前之伟绩兴衰拨乱固不防之丕基多夀多男愿效华封之祝如山如阜请陈天保之诗臣无任瞻天祝圣激切屏营之至谨录投进以闻谨进
　　辞免开府仪同三司表【宣和年代作】
　　大号载扬隆恩下及理难虚授岂无千一之思天或可回敢避再三之凟仰伸防恳终兾矜从伏以礼乐具兴固匪有司之事台衡是视兹岂赏劳之官敢持窥管之勤冐防析圭之典矧力小任重之戒所惧疾颠方循名责实之时宁当滥予伏望皇帝陛下俯照诚悃曲赐全安将相兼资灼知其难强丝纶成命特寝于异恩誓守教忠少酬爱徳臣无任云云
　　代宣和殿学士表
  </div>
  <div class="pagination">
   <a href="北山集（宋程俱）_page17.html">
    上一页
   </a>
   <span>
    ...
   </span>
   <a href="北山集（宋程俱）_page13.html">
    13
   </a>
   <a href="北山集（宋程俱）_page14.html">
    14
   </a>
   <a href="北山集（宋程俱）_page15.html">
    15
   </a>
   <a href="北山集（宋程俱）_page16.html">
    16
   </a>
   <a href="北山集（宋程俱）_page17.html">
    17
   </a>
   <span class="current-page">
    18
   </span>
   <a href="北山集（宋程俱）_page19.html">
    19
   </a>
   <a href="北山集（宋程俱）_page20.html">
    20
   </a>
   <a href="北山集（宋程俱）_page21.html">
    21
   </a>
   <a href="北山集（宋程俱）_page22.html">
    22
   </a>
   <a href="北山集（宋程俱）_page23.html">
    23
   </a>
   <span>
    ...
   </span>
   <a href="北山集（宋程俱）_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
