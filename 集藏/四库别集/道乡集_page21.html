<!DOCTYPE html>
<html>
<head>
    <meta charset="UTF-8">
    <title>道乡集 - 第 21 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道乡集 - 第 21 页/共 33 页</h1>
    <div class="content">　　勅具官某等尔忠不容叛力摧贼锋折馘执俘各以功显第数来上随进厥官服我恩荣尚思后効
　　龚原除集贤殿修撰知扬州制
　　勅具官某师帅大邦为时重寄朕所畀付属在老成以尔拔自儒宗荐更省闼分符共治民吏宜之宠陞书殿之华就总列城之重朕于天下固已一视而同仁矣尔勿以外自轻思所以利吾元元者以需报政不亦善乎
　　王説除直龙图阁知青州制
　　勅师帅大邦为时重寄朕所畀付属在老成具官某歴仕五朝服勤诸路剖符持节民吏宜之宠陞内阁之华易总列城之重朕于天下固已一视而同仁矣尔勿以外自轻思所以利吾元元者以需报政不亦善乎
　　陈次升除右谏议大夫制
　　勅朕方无所忌讳以延天下之忠直而职总献纳尤思得人与其取之于方来孰若用之于巳试具官某以御史事神考以补阙侍泰陵知无不言简在朕听召居横榻亦既逾年曽弗挠于夙心实有裨于初政用畴尔最长我谏垣然自元丰正名以来台谏之职既已有所分矣尔其勿亟勿苛思所以称其职者而勉焉以副朕独断用尔之意
　　内侍省押班阎安转团使制
　　勅朕内屏玩好之具外斥土木之功嘉与万邦同臻康靖至于寅奉列圣则茍可以致隆者未尝不勉焉所以伸孝敬也助成此志岂不宜褒具官某久侍宫闱备陈忠力严睟容而增饰罄夙夜以施劳肆迁团结之荣宠异班联之寄往帅而属共廸官常以承朕奉先无所作为之意
　　卢世延陞通事舍人制
　　勅具官某尔防聮上阁久已十年率职无违在所甄録特陞通替前奉轩墀称我恩光勿忘报効
　　张守诚妻赵氏封郡主制
　　勅某县主某氏朕惟哲宗皇帝宗祀明堂大推庆泽肇从宫禁与国同休而充仪张氏愿以所防进尔郡号益坚自誓之节永对非常之恩
　　内人刘氏等并封国夫人制
　　勅具官某氏等朕纉隆圣绪二年于兹矣茍有功于国者虽邈然孤外之人犹且褒陟再三而况宫闱之内乎以尔防视朕躬既久不懈防荣显郡未称勤劳用进锡于国封以宠光乎禁掖钦承休命永保夀康
　　内人张氏等并封郡夫人制
　　勅具官某氏等朕纉隆圣绪二年于兹矣茍有功于国者虽邈然孤外之人犹且褒陟再三而况宫闱之内乎以尔佐佑朕躬服勤夙夜疏恩锡号亦既弥年用増锡于郡封以宠光乎禁掖惟时休命勿替钦承
　　内人薛氏等并封典字制
　　勅具官某氏等朕于掖廷之内虽未尝以名器假人而久于服劳者亦必有以报焉以尔列职交修协纉众务不改司存之旧就迁品秩之荣尚励夙宵以图来効
　　后苑土地封显应侯制
　　勅后苑土地尔神分职幽间实在禁籞数有显应动乎见闻宜昭正直之功用锡列侯之号享予秩祀与国无穷
　　刘鉴转官制
　　勅具官某尔父有方辞荣禁省就佚灵宫宠其旧劳推以异数愿回所授并陟尔官移孝为忠勿忘图报
　　蕃官王母罗等转官制
　　勅具官某等尔深入贼境遇敌而前折馘执俘各以勇济进官一等用酬尔功尚有战多勿忘忠奋
　　许宗孟父元赠右正议大夫制
　　朕纉隆圣绪泽沛万方凡厥幽明率从褒陟具官某居以孝显仕以才称久干邦财被遇仁祖爰自周行之内越陞侍从之班有子而忠能世其美式膺贲典追进文阶宜不昧于钦承庶永光于泉壤
　　富绍庭除祠部郎官制
　　惟尔先正相予祖宗道德勲劳竦服夷夏其宰土之木拱矣故笏可见犹当异之以比甘棠而况遗范之所在乎以尔少长义方习以成性擢于久仕总领常平而乃力自贡其诚心冀不违于先志奏封来上朕用汝嘉诗不云乎维其有之是以似之朕亦何爱典祠之清选而不汝隲焉以劝夫孝衰于亲者往其钦哉尚有褒宠
　　王谨等转官制
　　勅具官某等朕所服御以见天地宗庙之物尔能总视制作克应礼文各进一官用旌勤勚尚思来効以称恩光
　　盛次仲直龙图阁知邓州制
　　勅具官某南阳遣帅屡矣而莫安厥居无以绥靖一方朕甚念之以尔性质寛和词学敏赡奋繇台省歴试事功一纪于兹迄无罪悔必能识朕所以子育元元之意进直内阁宠贲尔行勉继前人作民父母
　　宗室仲焉赠节度观察留后追封郡公制
　　勅五属之间朕所惇叙以为天下先者也既有以荣其生必有以哀其终名位不同礼亦异数具官某以信厚之质习义理之文虽居富贵之中不愧祖宗之训奄其沦逝深用恻伤惟两使留务之雄惟五等爵名之竣未尝虚授并以为恩魂而有知服我休命
　　曹妹婿刘复特与三班奉职制
　　勅某朕以曹乃贤懿大长公主之子仁宗皇帝之外孙也悯其不夀特推异恩而父诗以尔为请勉自修饬毋愧官荣
　　宗室世福新妇张氏等叙封制
　　勅具官某氏等天宁啓节庆肇宗亲惟时阃仪称其夫秩用防封于善郡以表异乎情文永对休光益循妇道
　　王舜臣等特与转官制
　　勅具官某等嫌疑之间今昔所慎尔父愍既以尔自随矣又上尔功应赏岂其心果足以取信于人乎朕方推至公以待天下终不以此废尔战多各进一官勿忘图报
　　医官仇洵等转官制
　　勅具官某等尔以方药祗事禁廷有劳可嘉用陞秩序愈其精慎称我恩荣












　　道乡集巻十五
　　钦定四库全书
　　道乡集巻十六　　　　　宋　邹浩　撰
　　制
　　吕抍父夏卿赠右光禄大夫制
　　勅朕绍隆圣绪泽沛万方凡厥幽明率从褒陟具官某早以博学望于先朝尝预纂于信书遂典司于诰命忽其沦逝多歴嵗年俨风节以如存矧教忠而有后式膺贲典越进文阶永为泉壤之光服我宠灵之异
　　王震特追复朝请郎制
　　勅朕嗣位以来霈泽数下信有罪戾犹与自新而况左右侍从尝为大臣之所释憾者乎事当昭明不间存殁故具官某被遇先帝擢司刑狱偶鞫治之弗阿罹中伤之深诋斥居遐外奄至沦亡惟孝子力诉其沉寃惟宪府按见其无过用还初秩以阐大公九原有知服我新命
　　美人钱氏追赠婕妤制
　　勅朕纉服以来漏泉之泽覃及方外而况宫闱左右尝为神考之所礼遇者乎追加贲赠顾曷可已具官某氏蚤以柔顺应于选求助成坤载之仪光映史书之美奄至大故久已歴年进联嫔御之崇庸示恻伤之意惟兹异数实视上卿漠有知聿其钦享
　　吕希哲除光禄少卿制
　　勅具官某寺监之贰均为盛选易地而处厥有故常尔既致道潜心以世其所当然者矣视吾酒醴膳羞之事犹秘书图籍也则何适而不为忠乎勉帅官僚往共厥服
　　医官任仲言转官制
　　勅具官某元子之庆天下同之推恩后家时乃盛典迁以及汝预有光荣勿替初勤益图祗事
　　李昌本补三班借职制
　　勅具官某朕惟风化之本肇于中宫故推异恩以贲其父其家所欲授者朕则审而从之尔既入官勿忘祗饬
　　刘忠转皇城使制
　　勅具官某尔折馘之功应于赏典宠迁官秩遂极使名尚勉之哉以称恩遇
　　向紃转左朝议大夫除司农卿等制
　　勅具官某等朕惟皇太后功存宗社与国无穷奄弃东朝遽终大事所以致孝义者不可得矣推恩外氏其敢后乎尔等乃慈德之诸父而中台之高选也率职以事上检身以齐家攷于公言咸有令闻式昭异数用陟文阶或冠卿列于司农或正郎位于司计往其祗慎茂对宠休
　　王震转翰林书艺局直长充待诏制
　　勅具官某二帝三王远矣而节用爱民畏天纳谏所以为子孙无穷计者莫如我祖宗最盛葢其详不可胜举而其要具于寳训朕将斋戒以观夙夜以思奉以修身而治天下庶无愧乎畀付神器之意故委儒臣是正而命尔书之尔亦不为无助宠进尔秩以示朕无劳而不録也
　　向子章等转官制
　　勅具官某等朕惟皇太后功德甚大念无以报称肆于尔等悉推异恩所以隆外家而昭孝思也尔受训戒于东朝非一日矣奉以饬厉虽久不忘则有以慰在天之灵可不勉哉
　　李扩转官制
　　勅具官某等朕推恩外氏以及其姻娅而宠迁阶秩尔等与焉勉思所以报称朕命者勿使有愧于清议
　　向氏等并进封次国夫人制
　　勅具官某氏等朕推恩外家无远弗及而况东朝同气慈爱素厚者乎进尔国封慰予哀念勉循妇道永对休光
　　刘氏等并进封郡夫人制
　　勅某氏等朕惟东朝永弃孝养肆于外氏悉以恩嘉进防显国之封用荐宜家之庆勉循闺范茂对休光
　　李济补三班借职制
　　勅具官某男某尔父陨于行阵朕甚悯之録尔以官是为忠报
　　董孝忠等转官制
　　勅具官某等朕诞膺骏命纉奉丕图凡所君临率皆恩及惟尔守邦之旧久推効节之勤宜有迁陞用昭寄遇益图忠顺对我宠光
　　杨永庆等降官制
　　勅具官某等朕方推信义以抚羌人尔职在奉承乃庇容马盗降秩一等尚为寛恩
　　内人王氏授仙韶使制
　　勅具位某朕方宅忧无所用乐汝既久于其职当迁矣朕亦安得而止哉然九重之外不可戸晓宜识此意务远嫌疑庶朕慎独之心赖以信乎天下
　　内人张氏追赠仪国夫人制
　　勅具官某氏朕于一时攀附之人生既加厚殁亦如之所以隆褒贲之恩全终始之意惟尔淑慎祗事有年奄忽云亡动我心恻自郡而国追以为荣尚其营魂识此命数
　　蕃官乞商等转官制
　　勅具官某等朕于有功未尝不报而况边陲用命克摧贼锋视等迁官曷可尔后惟忠惟慎尚勉之哉
　　内侍郑居简等宫观制
　　勅具官某等尔祗事宫闱之日久矣而遽以外请宜在听从解剧就闲越进尔秩思所以称勉为后图
　　高俅转官制
</div>
    <div class="pagination">
<a href="道乡集_page20.html">上一页</a><span>...</span><a href="道乡集_page16.html">16</a><a href="道乡集_page17.html">17</a><a href="道乡集_page18.html">18</a><a href="道乡集_page19.html">19</a><a href="道乡集_page20.html">20</a><span class="current-page">21</span><a href="道乡集_page22.html">22</a><a href="道乡集_page23.html">23</a><a href="道乡集_page24.html">24</a><a href="道乡集_page25.html">25</a><a href="道乡集_page26.html">26</a><span>...</span><a href="道乡集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
