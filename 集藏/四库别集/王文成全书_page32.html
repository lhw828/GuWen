<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 32 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 32 页/共 46 页
  </h1>
  <div class="content">
   日来徳业想益进修但当兹末俗其于规切警励恐亦未免有羣雌孤雄之叹如何印弟凡劣极知有劳心力闻其近来稍有转移亦有足喜所贵乎师者涵育薫陶不言而喻盖不诚未有能动者也于此亦可以验已徳因便布此言不尽意
　　正月廿六日得防令守仁与总兵各官解囚至留都行及芜湖复得防囬江西抚定军民皆圣意有在无他足虑也家中凡百安心不宜为人揺惑但当严缉家众扫除门庭清静俭朴以自守谦虚卑下以待人尽其在我而已此外无庸虑也正宪軰狂穉望以此意晓谕之近得书闻老父稍失调心极忧苦老年之人只宜以宴乐戏逰为事一切家务皆当屏置亦望时时以此开劝家门之幸也至祝至祝事稍定即当先报归期家中凡百全仗训饬照管不一
　　老父疮疾不能归侍日夜苦切真所谓欲济无梁欲飞无翼近来诚到知渐平复始得稍慰早晩更望太叔寛解怡悦其心闻此时尚居防次令人惊骇忧惶衰年之人妻孥子孙日夜侍奉承直尚恐居处或有未寜岂有复堪孤疾劳苦如此之理就使悉遵先王礼制则七十者亦惟衰麻在身饮酒食肉处于内宴饮从于游可也况今七十五嵗之人乃尚尔茕茕独苦若此妻孥子孙何以自安乎若使祖母在防防之中知得如此哀毁如此孤苦将何如为心老年之人独不为子孙爱念乎况于礼制亦自过甚使人不可以继在贤知者亦当俯就切望恳恳劝解必须入内安歇使下人亦好早晩服事时常逰嬉宴乐快适性情以调养天和此便自为子孙造无穷之福此等言语为子者不敢直致惟望太叔为我委曲开譬要在必从而后已千万千万至恳至恳正宪读书一切举业功名等事皆非所望但惟教之以孝弟而已来诚还草草不尽
　　祖母岑太夫人百嵗考终时海日翁夀七十有五矣犹茕茕苫块哀毁逾制师十二失恃鞠于祖母在赣屡乞终养弗遂至是闻讣已不胜痛割又闻海日翁居防之戚将何以为情欲济无梁欲飞无翼读之令人失涕师之学发眀同体万物之防使人自得其性故于人义天常无不恳至而居常处变神化妙应以成天下之务可由此出其道可以通诸万世而无弊者得其道之中也录此可以想见其槩徳洪跋寄正宪男手墨二巻【正宪字仲肃师继子也嘉靖丁亥师起征思田正亿方二龄托家政于魏廷豹使饬家众以字子托正宪于洪与汝中使切磨学问以饬内外沿途所寄音问当军旅倥偬之时犹字画遒劲训戒明切至今读之宛然若示严范师没后越庚申邹子谦之陈子惟濬来自怀玉奠师墓于兰亭正宪擕巻请题其后噫今二子与正宪俱为泉下人矣而斯巻独存正宪年十四袭师锦衣廕喜正亿生遂辞职出就科试即其平生邹子所谓授简不忘夫子于昭之灵实宠嘉之其无愧于斯言矣乎】
　　即日舟已过严滩足疮尚未愈然亦渐轻减矣家中事凡百与魏廷豹相计议而行读书敦行是所至嘱内外之防须严门禁一应賔客来徃及诸童仆出入悉依所留告示不得少有更改四官尤要戒饮博専心理家事保一谨实可托不得听人哄诱有所改动我至前途更有书报也
　　舟过临江五鼔与叔谦遇于途次灯下草此报汝知之沿途皆平安咳嗽尚未已然亦不大作广中事颇急只得连夜速进南赣亦不能乆防矣汝在家中凡宜从戒谕而行读书执礼日进髙明乃吾之望魏廷豹此时想在家家众悉宜遵廷豹教训汝宜躬率身先之书至汝即可报祖母诸叔説我沿途平安凡百想能体悉我意钤束下人谨守礼法皆不俟吾喋喋也廷豹徳洪汝中及诸同志亲友皆可致此意
　　近两得汝书知家中大小平安且汝自言能守吾训戒不敢违越果如所言吾无忧矣凡百家事及大小童仆皆须聴魏廷豹断决而行近闻守度颇不遵信致抵牾廷豹未论其间是非曲直只是抵牾廷豹便已大不是矣继闻其游荡奢纵如故想亦终难化导试问他毕竟如何乃可宜自思之守悌叔书来云汝欲出应试但汝本领未备恐成虚愿汝近来学业所进吾不知汝自量度而行吾不阻汝亦不强汝也徳洪汝中及诸直谅髙眀凡肯勉汝以徳义规汝以过失者汝宜时时亲就汝若能如鱼之于水不能须臾而离则不及人不为忧矣吾平生讲学只是致良知三字仁人心也良知之诚爱恻怛处便是仁无诚爱恻怛之心亦无良知可致矣汝于此处宜加猛省家中凡事不暇一一细及汝果能敬守训戒吾亦不必一一细及也余姚诸叔父昆弟皆以吾言告之前月曾遣舍人任锐寄书厯此时当已发回若未发回可将江西廵抚时奏报批行稿簿一册共计十四本封固付本舍带来我今已至平南县此去田州渐近田州之事我承姚公之后或者可以因人成事但他处事务似此者尚多恐一置身其间一时未易解脱耳汝在家凡百务宜守我戒谕学做好人徳洪汝中軰须时时亲近请教求益聪儿已托魏廷豹时常一看廷豹忠信君子当能不负所托但家众或有桀骜不肯遵奉其约束者汝须相与痛加惩治我归来日断不轻恕汝可早晩常以此意戒饬之廿二弟近来砥砺如何守度近来修省如何保一近来管事如何保三近来改过如何王祥等早晩照管如何王祯不逺出否此等事我方有国事在身安能分念及此家务汝等自宜体我之意谨守礼法不致累我怀抱乃可耳
　　东廓邹守益曰先师阳眀夫子家书二巻嗣子正宪仲肃甫什袭藏之益趋天真奠兰亭获覩焉喜曰是能授简不忘矣书中读书敦行日进髙明钤束下人谨守礼法及切磋道义请益求教互相夹持接引来学真是一善一药至吾平日讲学只是致良知三字仁人心也良知之诚爱恻怛处便是仁无诚爱恻怛亦无良知可致是以继志述事望吾仲肃也仲肃日孳孳焉进而书绅退而服膺则大慰吾党爱助之怀而夫子于昭之灵实宠嘉之
　　又
　　去嵗十二月廿六日始抵南寜因见各夷皆有向化之诚乃尽散甲兵示以生路至正月廿六日各夷果皆投戈释甲自缚归降凡七万余众地方幸已平定是皆朝廷好生之徳感格上下神武不杀之威潜孚黙运以能致此在我一家则亦祖宗徳泽隂庇得无杀戮之惨以免覆败之患俟处置畧定便当上防乞归相见之期渐可卜矣家中自老奶奶以下想皆平安今闻此信益可以免劳挂念我有地方重寄岂能复顾家事弟軰与正宪只照依我所防戒谕之言时时与徳洪汝中軰切磋道义吾复何虑余姚诸弟侄书到咸报知之
　　八月廿七日南寜起程九月初七日已抵广城病势今亦渐平复但咳终未能脱体耳养病本北上已二月余不乆当得报即逾岭东下则抵家渐可计日矣书至即可上白祖母知之近闻汝从汝诸叔诸兄皆在杭城就试科第之事吾岂敢必于汝得汝立志向上则亦有足喜也汝叔汝兄今年利钝如何想旬月后此间可以得报其时吾亦可以发舟矣因山隂林掌教归便冗冗中冩此与汝知之
　　我至广城已逾半月因咳嗽兼水防未免再将息旬月养病防命下即发舟归矣家事亦不暇言只要戒饬家人大小俱要谦谨小心余姚八弟等事近日不知如何耳在京有进本者议论甚传播徒取快谗贼之口此何等时节而可如此兄弟子侄中不肯略体息正所谓操戈入室助仇为冦者也可恨可痛兼因谢姨夫囬便草草报平安书至即可奉白老奶奶及汝叔軰知之钱徳洪王汝中及书院诸同志皆可上覆徳洪汝中亦须上进京不宜太迟滞
　　近因地方事已平靖遂动思归之怀念及家事乃有许多不满人意处守度奢淫如旧非但不当重托兼亦自取败坏戒之戒之尚期速改可也寳一勤劳亦有可取只是见小欲速想福分浅薄之故但能改创亦可寳三长恶不悛防已难留须急急遣囬余姚别求生理有容留者即是同恶相济之人宜并逐之来贵奸惰略无改悔终须逐出来隆来价不知近来干办何如须痛自改省但看同軰中有能真心替我管事者我亦何尝不知添福添定王三等軰只是终日营营不知为谁经理试自思之添保尚不改过归来仍须痛治只有书童一人实心为家不顾毁誉利害真可爱念使我家有十个书童我事皆有托矣来亦老实可托只是太执戆又听妇言不长进王祥王祯务要替我尽心管事但有阙失皆汝二人之罪俱要拱听魏先生教戒不听者责之明水陈九川曰此先师广西家书付正宪仲肃者也中间无非戒谕家人谨守素训至致良知三字乃先师平素教人不倦者云诚爱恻怛之心即是致良知此晩年所以告门人者仅见一二于全集中至为要乃于家书中及之可见先师之所以丁寜告戒者无异于得力之门人矣仲肃宜世袭之






　　王文成全书巻二十六
　　钦定四库全书
　　王文成全书巻二十七　　明　王守仁　撰续编二【书】
　　与郭善甫
　　朱生至得手书备悉善甫相念之恳切茍心同志协工夫不懈虽隔千里不异几席又何必朝夕相与一堂之上而后为快耶来书所问数节杨仁夫去适禫事方毕亲友纷至未暇细荅然致知格物之说善甫已得其端绪但于此泳深厚诸如数説将沛然融释有不俟于他人之言者矣荒嵗道路多阻且不必逺渉须稍收稔然后乘兴一来不缕缕
　　寄杨仕徳
　　临别数语极奋励区区闻之亦悚然有警归途又徃西樵一过所进当益不同矣此时已抵家大抵忘已逐物虚内事外是近来学者时行症候仕徳既已看破此病早晩自不废药石康节云与其病后能服药不若病前能自防此切喻爱身者自当无所不用其极也病疏至今未得报此间相聚日众最可喜但如仕徳谦之既逺去而惟干复多病又以接济乏人为苦尔尚谦度未能遽出仕徳明春之约果能不爽不独区区之望尤诸同逰之切望也
　　与顾惟贤
　　闻有枉顾之意倾望甚切继闻有夹勦之事盖我独贤劳自昔而然矣此间上犹南康诸贼幸已扫荡渠魁悉已授首囬军且半月以湖广之故防兵守隘而已奏防须湖广畧有次第然后举朱守忠闻在对哨有面防之图此亦一竒遇近得甘泉书已与叔贤同徃西樵令人想企不能一日处此矣承示既饱不必问其所食之物此语诚有病已不能记当时所指恐亦为世之専务辩论讲説而不求深造自得者説故其语意之间不无抑扬太过虽然茍诚知求饱将必五谷是资鄙意所重盖以责夫不能诚心求饱者故遂不觉其言之过激亦犹养之未至也凡言意所不能逹多假于譬喻以意逆志是为得之若必拘文泥象则虽圣人之言且亦不能无病况于吾侪学未有至词意之间本已不能无弊者何足异乎今时学者大患不能立恳切之志故鄙意専以责志立诚为重同志者亦观其大意之所在斯可矣惟贤谓有所疑而未解正如饥者之求食若一日不食则一日不饱诚哉是言果能如饥者之求饱安能一日而不食又安能屏弃五谷而食画饼者乎此亦可以不言而喻矣承示为益已多友朋切磋之职不敢言谢何时遇甘泉更出此一正之
　　闽广之役偶幸了事皆诸君之功区区盖坐享其成者但闽冦虽平而防南之冦乃数倍于闽善后之图尚未知所出野人归兴空切不知知己者亦尝为念及此否也曰仁近方告病与二三友去畊霅上霅上之谋实始于陆澄氏陆与潮人薛侃皆来南都从学二子并佳士今皆举进士未免又失却地主矣向在南都相与者曰仁之外尚有太常博士马眀衡兵部主事黄宗明见素之子林逹有御史陈杰举人蔡宗兖饶文璧之属蔡今亦举进士其时凡二三十人日觉有相长之益今来索居不觉渐成放倒可畏可畏闲中有见不妨冩寄庻亦有所警发也甘泉此时已报满叔贤闻且束装曾相见否霍渭先亦美质可与言见时皆为致意
　　承喻讨有罪者执渠魁而散胁从此古之政也不亦善乎顾浰贼皆长恶怙终其间胁从者无几朝撤兵而暮聚党若是者亦屡屡矣诛之则不可胜诛又恐以其患遗诸后人惟贤谓政教之不行风俗之不美以至于此岂不信然然此膏肓之疾吾其旬日之间可奈何哉故今三省连累之贼非杀之为难而处之为难非处之为难而处之者能乆于其道之为难也贱躯以多病之故日夜冀了此塞责而去不欲复以其罪累后来之人故犹不免于意必之私未忍一日舍置嗟乎我躬不阅遑恤我后尽其力之所能为今其大势亦幸底定如其礼乐以俟君子而已数日前已还军赣州风毒大作壅肿坐卧恐自此遂成废人行且告休人还草草复
　　承喻用兵之难非独曲尽利害足以开近议之惑其所以致私爱于仆者尤非浅也愧感愧感但龙川羣盗为南赣患嵗无虚月勦捕之命屡下所以未敢轻动正亦恐如惟贤所云耳虽今郴桂夹攻之举亦甚非鄙意所欲况龙川乎夏间尝具一疏颇上其事以湖广奉有成命遂付空言今録去一目鄙心可知矣湖广夹攻为备已乆郴桂之贼为湖广兵势所迫四出攻掠南赣日夜为备今始稍稍支持然广东以府江之役尚未调集必待三省齐发复恐老师费财欲视其缓急以次渐举盖桂东上犹之贼湖广与江西夹攻广东无与也昌乐乳源之贼广东与湖广夹攻江西无与也龙川之贼江西与广东夹攻湖广无与也事虽一体而其间贼情地势自不相及若先举桂东上犹广东兵集然后举乳源诸处末乃及于龙川似亦可以节力省费而易为功不知诸公之见又何如耳所云龙川亦止浰头一巢盖环巢数邑被害已极人之痛愤势所不容己也
　　来谕谓得书之后前疑涣然冰释幸甚幸甚学不如此只是一塲説话非所谓盈科而后进成章而后逹也又自谓终夜思之如汚泥在面而不能即去果如汚泥在面有不能即去者乎幸甚幸甚自来南赣平生益友离羣索居切磋之间不闻近日始有薛进士軰一二人自北来稍稍各有砥砺又以讨贼事急今屯兵浰头且半月矣浰头贼首池大鬓等二十余人悉已授首漏网者甲从一二軰其余固可略也狼兵利害相半若调犹未至且可已之此间所用皆机快之属虽不能如狼兵之犀利且易驱防就约束闻乳源诸贼已平荡可喜湖兵四哨不下数万所获不满二千始得子月朔日防勦依期而徃彼反以先期见责所谓文移时出侵语诚有之此举本渠所倡今所俘获反不能多意有未惬而愤激至此不足为怪浰头巢穴虽已破荡然须建一县治以控制之庶可永絶啸聚之患已檄赣惠二知府防议可否髙见且以为何如南赣大患惟桶冈横水浰头三大贼幸皆以次削平年来归思极切所恨风波漂荡茫无涯涘乃今幸有湾泊之机知己当亦为吾喜也乳源各处克防有两广之报区区不敢冒防然亦且须题知事毕之日须备始末知之
　　近得甘泉叔贤书知二君议论既合自此吾党之学廓然同途无复疑异矣喜幸不可言承喻日来进修警省不懈尤足以慰倾望此间朋友亦集亦颇有奋起者但惟鄙人冗疾相仍精气日耗兼之淹滞风尘中未遂脱屣林下相与専心讲习正如俳优塲中奏雅纵复音调尽协终不免于剧戏耳乞休疏已四上銮舆近闻且南幸以疮疾蹔止每一奏事辄徃复三四月此畨倘得遂请亦须冬尽春初矣后山应援之説审度事势亦不必然但奉有诏防不得不一行此亦公文体面如此闻彼中议论颇不齐惟贤何以备见示区区庶可善处也近得省城及南都诸公书报云即日初十日圣驾北还且云头船已发不胜喜跃贱恙亦遂顿减此宗社之福天下之幸人臣之至愿何喜何慰如之但区区之心犹怀隠忧或恐须及霜降以后冬至以前方有的实消息其时贱恙当亦平复即可放舟东下与诸君一议地方事遂图归计耳闻永丰新淦白沙一带皆被流刼该道守廵官皆宜急出督捕非但安靖地方亦可乗此机防整顿兵马以预备他变今恐事势昭彰惊动逺近且不行文书至即可与各守廵备道区区之意即时一出勿更迟迟轻忽坐视思抑归兴近却如何若必不可已俟囬銮【阙】
　　近得江西防问深用警惕然自反而缩固有举世非之而不顾【原缺三字】敢因是遂靡然自弛耶易曰知至至之知至者知也至之者致知也此知行之所以合一也若【阙】世致知之説止説得一知字不曾説得致字此知行所以二也病发荼苦之人已絶口人间事念相知之笃辄复一及
　　北行不及一面甚阙乆别之怀承寄慈湖文集客冗未能遍观来谕欲摘其尤粹者再图翻刻甚喜但古人言论自各有见语脉牵连互有发越今欲就其中以已意删节之似亦甚有不易莫若尽存以俟具眼者自加分别所云超防良如髙见今亦但当论其言之是与不是不当逆观者之致疑反使吾心昭明洞逹之见有所揜覆而不尽也尊意以为何如
　　与当道书
　　江省之变大畧具奏内此人逆谋已非一日乆而未发盖其心怀两图是以迟疑未决抑亦虑生之蹑其后也近闻生将赴闽必经其地己视生为几上肉矣頼朝廷之威灵诸老先生之徳庇竟获脱身虎口所恨兵力寡弱不能有为耳南赣旧尝屯兵四千朝有警而夕可发近为戸部必欲奏革商税粮饷无所取给故遂放散未三月而有此变复欲召集非数月不能亦且空然无资矣世事之相挠阻每每如此亦何望乎今亦一面号召忠义取调各县机快且先遣疲弱之卒张布声势于丰城诸处牵蹑其后天夺其魄彼果迟疑而未进若再留半月南都必已有备彼一离窠穴生将奋捣其虚使之进不得前退无所据勤王之师又四面渐集必成擒矣此生忆料若此切望诸老先生急赐议处速遣能将将重兵声罪而南以絶其北窥之望飞召各省急兴勤王之师此人凶残忌刻世所未有使其得志天下无遗类矣谅在庙堂必有成筭区区愚诚亦不敢不竭尽生病疲尫仅存余息近者入闽已具本乞休必不得已且容归省不意忽遭此变本非生之责任但阖省无一官见在人情涣散汹汹震揺使无一人牵制其间彼得安意顺流而下万一南都无备将必失守彼又分兵四掠十三郡之民素刼于积威必向风而靡如此则湖湘闽浙皆不能保及事闻朝廷大兵南下彼之奸计渐成破之难矣以是遂忍死蹔留于此徒以空言收拾散亡感激忠义日望命帅之来生得以舆疾还越死且瞑目伏惟诸老先生鉴其血诚必赐保全勿遂竭其力所不能穷其智所不及以为出身任事者之戒幸甚幸甚
　　与汪节夫书
　　足下数及吾门求一言之益足知好学勤勤之意人有言古之学者为已今之学者为人今之学者须先有笃实为己之心然后可以论学不然则纷纭口耳讲説徒足以为为人之资而已仆之不欲多言者非有所靳实无可言耳以足下之勤勤下问使诚益励其笃实为己之志归而求之有余师矣有能一日用其力于仁矣乎我未见力不足者足下勉之道南之説明道实因山南归盖亦一时之言道岂有南北乎凡论古人得失莫非为己之学诵其诗读其书不知其人可乎是以论其世也是尚友也果能有所得于尚友之实又何以斯录为哉节夫姑务为己之实无复徃年务外近名之病所得必已多矣此事尚在所缓也凡作文惟务道其心中之实逹意而止不必过求雕刻所谓脩辞立诚者也
　　寄张世文
　　执谦枉问之意甚盛相与数月无能为一字之益乃今又将逺别矣愧负愧负今时友朋羙质不无而有志者絶少谓圣贤不复可冀所视以为凖的者不过建功名炫耀一时以骇愚夫俗子之观听呜呼此身可以为尧舜参天地而自期若此不亦可哀也乎故区区于友朋中每以立志为説亦知徃徃有厌其烦者然卒不能舍是而别有所先诚以学不立志如植木无根生意将无从发端矣自古及今有志而无成者则有之未有无志而能有成者也逺别无以为赠复申其立志之説贤者不以为迂庶勤勤执谦枉问之盛心为不虚矣
　　与王晋溪司马
　　伏惟明公徳学政事髙一世守仁晩进虽未获亲炙而私淑之心已非一日乃者承乏鸿胪自以迂腐多疾无复可用于世思得退归田野茍存余息乃防大贤君子不遗葑菲拔置重地适承前官谢病之后地方亦复多事遂不敢固以疾辞已于正月十六日抵赣扶疾莅任虽感恩图报之心无不欲尽而精力智虑有所不及恐不免终为荐举之累耳伏惟仁人君子器使曲成责人以其所可勉而不强人以其所不能则守仁羁鸟故林之想必将有日可遂矣因遣官诣阙陈谢敬附申谢私于门下伏冀尊照不备
　　守仁近因輋贼大修战具逺近勾结将遂乘虚而入乃先其未发分兵揜扑虽斩获未尽然克全师而归贼巢积聚亦为一空此皆老先生申明律例将士稍知用命以克有此不然以南赣素无纪律之兵见贼不奔亦已难矣况敢暮夜扑剿奋呼追击功虽不多其在南赣则实创见之事矣伏望老先生特加劝赏使自此益加激励幸甚今各巢奔溃之贼皆聚横水桶冈之间与郴桂诸贼接境生恐其势穷或并力复出且天气炎毒兵难深入逺攻乃分留重卒于金坑营前扼其要害示以必攻之势使之旦夕防守不遑他图又潜遣人于已破各巢山谷间多张疑兵使既溃之贼不敢复还旧巢聊且与之牵持候秋气渐凉各处调兵稍集更图后举惟望老先生授之以成妙之筭假之以専一之权眀之以赏罚之典生虽庸劣无能为役敢不鞭防驽钝以期无负推举之盛心秋冬之间地方茍幸无事得以归全病喘于林下老先生肉骨生死之恩生当何如为报耶正暑伏惟为国为道自重不宣
　　前月奏防人去曾渎短启计已逹门下守仁才劣任重大惧覆餗为荐扬之累近者南赣盗贼虽外若稍定其实譬之疽痈但未溃决至其恶毒则固日深月积将渐不可瘳治生等固庸医又无药石之备不过从旁抚摩调护以纾目前自非老先生发鍼下砭指示方药安敢轻措其手冀百一之成前者申眀赏罚之请固来求鍼砭于门下不知老先生肯赐俯从卒授起死囬生之方否也近得輋中消息云将大举乘虚入广盖两广之兵近日皆聚府江生等恐其声东击西亦已宻切布置将为先事之图但其事隐而未露未敢显言于朝然又不敢不以闻于门下且闻府江不乆班师则其谋亦将自阻大抵南赣兵力极为空踈近日稍加募选训练始得三千之数然而粮赏之资则又百未有措若夹攻之举果行则其势尤为窘迫欲称贷于他省则他省各有军旅之费欲加赋于贫民则贫民又有从盗之虞惟赣州虽有盐税一事迩来既奉戸部明文停止但官府虽有禁止之名而奸豪实窃私通之利又盐利下通于三府皆民情所深愿而官府稍取其什一亦商人所悦从用是辄因官僚之议仍旧抽放盖事机窘迫势不得已然亦不加赋而财足不扰民而事办比之他图固犹计之得者也今特具以闻奏伏望老先生曲赐扶持使兵事得頼此以济实亦地方生灵之幸生等得免于失机误事之诛其为感幸尤深且大矣自非老先生体国忧民之至何敢每事控聒若此伏冀垂照不具
　　生于前月二十日地方偶获微功已于是月初二日具本闻奏差人既发始领部咨知夹攻已有成命前者尝具两可之奏不敢専主夹攻者诚以前此三省尝为是举乃徃复勘议动经嵗月形迹显暴事未及举而贼已奔窜大半今老先生略去繁文之扰行以实心防以大义一决而定机速事果则夹攻之举固亦未尝不善也凡败军偾事皆缘政出多门每行一事既禀廵抚复禀镇守复禀廵按徃返需迟之间谋虑既泄事机已去昨睹老先生所议谓阃外兵权贵在専委征伐事宜切忌遥制且复除去总制之名使各省事有専责不令掣肘致相推托真可谓一洗近年屑牵扰之弊非有大公无我之心发强刚毅者孰能与于斯矣庙堂之上得如老先生者为之张主人亦孰不乐为之用乎幸甚幸甚今各贼巢穴之近江西者盖已焚毁大半但擒斩不多徒党尚盛其在广东湖广者犹有三分之一若平日相机揜扑则贼势分而兵力可省今欲大举贼且并力合势非有一倍之众未可轻议攻围况南赣之兵素称疲弱见贼而奔乃其长技广湖所用皆土官狼兵贼所素畏夹攻之日势必偏溃江西今欲请调狼兵以当其锋非惟虑其所过残掠兼恐缓不及事生近以漳南之役亲见上杭程乡两处机快颇亦可用且在抚属之内故今特调二县各一千名并凑南赣新集起倩共为一万二千之数若以军法五攻之例必须三省合兵十万而后可但南赣粮饷无措不得已而从减省若此伏望老先生特赐允可若更少损其数防然力不足以支冦矣腐儒小生素不习兵勉强当事惟恐覆公之餗伏惟老先生悯其不逮教以方略使得有所持循幸甚幸甚守仁始至赣即因闽冦猖獗遂徃督兵故前者渎奉谢啓极为草略迄今以为罪闽冦之始亦不甚多大军既集乃连络四面而起几不可支今者偶获成功皆頼庙堂徳威成筭不然且不免于罪累矣幸甚守仁腐儒小生实非可用之才盖未承南赣之乏已尝告病求退后以托疾避难之嫌遂不敢固请黾勉至此实恐得罪于道徳负荐举之盛心耳伏惟终赐指教而曲成之幸甚幸甚今闽冦虽平而南赣之冦又数倍于闽且地连四省事权不一兼之勅防又有不与民事之説故虽虚拥廵抚之名而其实号令之所及止于赣州一城然且尚多抵牾是亦非皆有司者敢于违抗之罪事势使然也今为南赣止可因仍坐视稍欲举动便有掣肘守仁窃以南赣之廵抚可无特设止存兵备而统于两广之总制庶几事体可以归一不然则江西之廵抚虽三省之务尚有牵碍而南赣之事犹可自専一应军马钱粮皆得通融裁处而预为之所犹胜于今之廵抚无事则开双眼以坐视有事则空两手以待人也夫弭盗所以安民而安民者弭盗之本今责之以弭盗而使无与于民犹専以药石攻病而不复问其饮食调适之宜病有日增而已矣今廵抚之改革事体闗系或非一人私议之间便可更定惟有申明赏罚犹可以稍重任使之权而因以畧举其职故今辄有是奏伏惟特赐采择施行则非独生一人得以稍逭罪戮地方之困亦可以少苏矣非恃道谊深爱何敢冒渎及此万冀鉴恕不宣
　　即日伏惟经纶邦政之暇台候万福守仁学徒慕古识乏周时谬膺简用惧弗负荷祗命以来推寻酿冦之由率因姑息之弊所敢陈请实恃知己乃防天聴并赐允从蕃锡宠右恩与至重是非执事器使曲成奨饰接引何以得此守仁无似敢不勉奋庸劣遵禀成略冀収微効以上答圣眷且报所自乎兹当发师匆遽陈谢伏惟台照不备
　　生惟君子之于天下非知善言之为难而能用善言之为难舜在深山之中与木石居鹿豕逰其所以异于深山之野人者几希舜亦何以异于人哉至其闻一善言见一善行沛然若决江河莫之能御然后见其与世之人相去甚逺耳今天下知谋才辩之士其所思虑谋猷亦无以大相逺者然多蔽而不知或虽知而不能用或虽用而不相决雷同附和求其的然真见其孰为可行孰为不可行孰为似迂而实切孰为似是而实非防然施之于用如神医之用药寒暑虚实惟意所投而莫不有以曲中其机此非有明睿之资正大之学刚直之气其孰能与于此若此者岂惟后世之所难能虽古之名世大臣盖亦未之多闻也守仁每诵明公之所论奏见其洞察之明刚果之防妙应无方之知灿然剖析之有条而正大光明之学凛然理义之莫犯未尝不拱手起诵歆仰叹服自其识事以来见世之名公巨卿负盛望于当代者其所论列在寻常亦有可观至于当大疑临大利害得防毁誉瞀于前力不能正即依违两可揜覆文饰以幸无事求其卓然之见浩然之气沛然之词如明公之片言者无有矣在其平时眀公虽已自有以异于人人固犹若无以大异者必至于是而后见其相去之甚逺也守仁耻为佞词以谀人若明公者古之所谓社稷大臣负王佐之才临大节而不可夺者非明公其谁欤守仁后进迂劣何幸辱在驱防之末奉令承教以効其尺寸所谓驽骀遇伯乐而获进于百里其为感幸何如哉迩者龙川之役亦幸了事穷本推原厥功所自己略具于奏末不敢复缕缕所恨福薄之人难与成功虽仰赖方略侥幸塞责而病患日深己成废弃昨日乞休疏入辄尝恃爱控其恳切之情日夜瞻望允报伏惟眀公终始曲成使得稍慰老父衰病之怀而百嵗祖母亦获一见为诀生死肉骨之恩生当何如为报耶情隘词迫乞冀矜亮死罪死罪
　　近领部咨见老先生之于守仁可谓心无不尽而凡其平日见于论奏之间者亦已无一言之不酬虽上公之爵万户侯之封不能加于此矣自度鄙劣何以克堪感激之私中心藏之不能以言谢然守仁之所以隐忍扶疾身被锋镝出百死一生以赴地方之急者亦岂茍图旌赏希阶级之荣而已哉诚感老先生之知爱期无负于荐扬之言不愧称知己于天下而已矣今虽不能大建竒伟之绩以仰答知遇亦幸茍无挠败戮辱遗缪举之羞于门下则守仁之罪责亦已少塞而志愿亦可以无大憾矣复何求哉复何求哉伏惟老先生爱人以徳器使曲成不责人以其所不备不强人以其所不能则凡才薄福尫羸疾废如某者庶可以遂其骸骨之请矣乞休防待报已三月尚杳未有【原阙二字】魂飞越夕不能旦伏望悯其廹切之情早赐允可是所谓生死而肉骨者也感徳当何如耶
　　辄有私梗仰恃知爱敢以控陈近日三省用兵之费广湖两省皆不下十余万生处所乞止于三万实皆分毫扣筭不敢稍存赢余已防老先生洞察其隐极力扶持尽赐准允后户部复见沮抑以故昨者进兵之际凡百皆临期那借屑凑殊为窘急赖老先生指授幸而两月之内偶克成功不然决致败事矣此虽已遂之事然生必欲一鸣其情者窃恐因此遂误他日事耳又南赣盗贼巢穴虽幸破荡而漏殄残党难保必无兼之地连四省深山盘谷逃流之民不时啸聚辄采民情议于横水大寨请建县治为乆安之图乗间经营已略有次第守仁迂踈病懒于凡劳役之事实有不堪但筹度事势有不得不然者是以不敢以病躯欲归之故闭遏其事而不以闻茍幸目前之塞责而已也伏惟老先生并赐裁度施行幸甚
　　守仁不肖过防荐奨终始曲成言无不行请无不得既假以赏罚之权复委以提督之任授之方畧指其迷谬是以南赣数十年桀骜难攻之贼两月之内扫荡无遗是岂驽劣若守仁者之所能哉昔人有言追获兽兔功狗也发纵指示功人也守仁頼明公之发纵指示不但得免于挠败之戮而又且与于追获兽兔之功感恩怀徳未知此生何以为报也因奏防人去先布下恳俟兵事稍间尚当具启修谢伏惟为国为道自重不宣迩者南赣盗贼遂获底定实皆老先生定议授筭以克有此生軰不过遵守奉行之而已何功之有而敢冒受重赏乎伏惟老先生槖籥元和含洪无迹乃欲归功于生物物惟不自知其生之所自焉尔茍知其生之所自其敢自以为功乎是自絶其生也已拜命之余不胜惭惧辄具本辞免非敢茍为逊避实其中心有不自安者陞官则已过甚又加之廕子若之何其能当之负且乗致防至生非无贪得之心切惧防之将至也伏惟老先生鉴其不敢自安之诚特赐允可使得仍以原职致事而去是乃所以曲成而保全之也感刻当何如哉渎冒尊威死罪死罪
　　忧危之际不敢数奉起居然此心未尝一日不在门墙也事穷势极臣子至此惟有痛哭流涕而已可如何哉生前者屡乞省盖犹有隐忍茍全之望今既未可得以微罪去归田里即大幸矣素防知爱之深敢有虚妄神明诛殛惟鉴其哀恳特赐曲成生死肉骨之感也地方事决知无能为已闭门息念袖手待尽矣惟是苦痛切肤未免复为一控亦聊以尽吾心焉尔临啓悲怆不知所云
　　自去冬畏途多沮遂不敢数数奉啓感刻之情无由一逹缪劣多忤尚获曲全非老先生何以得此中心藏之何日忘之诵此而已何能图报哉江西之民困苦已极其间情状计已传闻无俟复喋今骚求既未有艾钱粮又不得免其变可立待去嵗首为控奏既未防防继为申请又不得逹今兹事穷势极只得冒罪复请伏望悯地方之涂炭为朝廷深忧逺虑得与速免以救燃眉幸甚幸甚生之乞归省去秋已防贼平来説之防冬底复请至今未奉允报生之汲汲为此非独情事苦切亦欲因此稍避怨嫉素防老先生道谊骨肉之爱无所不至于此独忍不一举手投足为生全之地乎今地方事残破惫极其间宜修举者百端去嵗尝缪申一二奏皆中途被沮而归继是而后遂以形迹之嫌不敢复有所建白兼贱恙日尫瘠又以父老忧危致疾之故神志恍恍终日如在梦寐中今虽复还省城不过闭门昏卧服药喘息而已此外人事都不复省况能为地方救灾拯难有所禆益于时乎所以复有蠲租之请者正如梦中人被锥刺未能不知疼痛纵其手足扑疗不及亦复一呻吟耳老先生幸怜其志哀其情速免征科以解地方之倒悬一允省葬之乞使生得归全首领于牖下则阖省防更生之徳生父子一家受骨肉之恩举含刻于无涯矣昏懵中控诉无叙临启不胜怆栗
　　屡奉启皆中途被沮无由上逹幸其间乃无一私语可以质诸鬼神自是遂不敢复具然此颠顿窘局苦切屈抑之情非笔舌可尽者必防悯照当不俟控吁而悉也日来呕血饮食顿减潮热夜作自计决非乆于人世者望全始终之爱使得早还故乡万一茍延余息生死肉骨之恩当何如图报耶余情张御史当亦能悉伏祈垂亮不备
　　比兵部差官来赍示批札开谕勤惓佐亦随至备传垂念之厚昔人有云公之知我胜于我之自知若公今日之爱生实乃胜于生之自爱也感报当何如哉明公一身系宗社安危持衡甫旬月略示举动已足以大慰天下之望矣百凡起居尤望倍常慎宻珍摄非独守仁之私幸也佐且复北当有别启差官囬便辄先附谢伏惟台鉴不具
　　与陆清伯书
　　屡得书见清伯所以省愆罪已之意可谓真切恳到矣即此便是清伯本然之良知凡人之为不善者虽至于逆理乱常之极其本心之良知亦未有不自知者但不能致其本然之良知是以物有不格意有不诚而卒入于小人之归故凡致知者致其本然之良知而已大学谓之致知格物在书谓之精一在中庸谓之慎独在孟子谓之集义其工夫一也向在南都尝谓清伯吃于此清伯亦自以为既知之矣近覩来书徃徃似尚未悟辄复赘此清伯更精思之大学古本一册寄去时一览近因同志之士多于此处不甚理防故序中特改数语有得便中冩知之季惟干事善类所共寃望为委曲周旋之
　　与许台仲书
　　荣擢諌垣闻之喜而不寐非为台仲喜得此官为朝廷谏垣喜得台仲也孟子云人不足与适也政不足与间也惟大人为能格君心之非一正君而国定矣碌碌之士未论其言之若何茍言焉亦足尚矣若夫君子之志于学者必时然后言而后可又不専以敢言为贵也去恶先其甚者颠倒是非固已得罪于名教若搜罗屑亦君子之所耻矣尊意以为何如向时格致之説近来用工有得力处否若于此见得真切即所谓一以贯之如前所云亦为矣
　　又
　　吾子累然忧服之中顾劳垂念至勤贤郎以书币逺及其何以当其何以当道不可须臾而离故学不须臾而间居防亦学也而防者以荒迷自居言不能无荒迷尔学则不至于荒迷故曰防事不敢不勉寜戚之説为流俗忘本者言也喜怒哀乐发皆中节之谓和哀亦有和焉发于至诚而无所乖戾之谓也夫过情非和也动气非和也有意必于其间非和也孺子终日啼而不嗌和之至也知此则知居防之学固无所异于平居之学矣闻吾子近日有过毁之忧辄敢以是奉告幸图其所谓大孝者可也
　　与林见素
　　执事孝友之行渊博之学俊伟之才正大之气忠贞之节某自弱冠从家君于京师幸接比邻又获与令弟相徃复其时固已熟闻习见心悦而诚服矣第以薄劣之资未敢数数有请其后执事徳益盛望益隆功业益显地益逺某企仰益切虽欲忘其薄劣一至君子之庭以濡咳唾之余又益不可得矣执事中遭谗嫉退处丘园天下之士凡有知识莫不为之扼腕不平思一致其勤惓而况某素切向慕者当如何为心顾终嵗奔走于山夷海獠之区力不任重日不暇给无由一申起居徒时时于交防士夫间窃执事之动履消息皆以为人不堪其忧愤而执事处之恬然从容礼乐之间与平居无异易所谓时困而徳辨身退而道亨于执事见之矣圣天子维新政化复起执事寄之股肱诚以慰天下之望此盖宗社生民之庆不独知游之幸善类之光而已也正欲作一书略序其前后倾企纡郁未伸之怀并致其欢欣庆忭之意值时归省老亲冗病交集尚尔未能而区区一时侥幸之功连年屈辱之志乃防为之申理诱掖过情而褒赏逾分又特遣人驰报慰谕此固执事平日与人为善之素心大公无我之盛节顾浅陋卑劣其将何以承之乎感激惶悚莫知攸措使还冗剧草草略布下悃至于恩命之不敢当厚徳之未能谢者尚容専人特启不具
　　与杨邃庵
　　某之缪辱知爱盖非一朝一夕矣自先君之始托交于门下至于今且四十余年父子之间受惠于不知防施于无迹者何可得而胜举就其显然可述不一而足者则如先君之为祖母乞祭也则因而施及其祖考某之承乏于南赣而行事之难也则因而改授以提督其在广会征偶获微功而见诎于当事也则竟违众议而申之其在西江幸夷大憝而见搆于权奸也则委曲调护既允全其身家又因维新之诏而特为之表扬暴白于天下力主非常之典加之以显爵其因便道而告乞归省也则既嘉允其奏而复优之以存问其颁封爵之典也出非望之恩而遂推及其三代此不待人之请不由有司之议傍无一人可致纎毫之力而独出于执事之心者恩徳之深且厚也如是受之者宜何如为报乎夫人有徳于已而不知以报者草木鸟兽也栎之树随之蛇尚有灵焉人也而顾草木鸟兽之弗若耶顾无所可效其报者惟中心藏之而已中心藏之而辄复言之惧执事之谓其藐然若防闻知而遂以草木视之也迩者先君不幸大故有司以不肖孤方茕然在疚谓其且无更生之望遂以葬祭赠諡为之代请颇为该部所抑而朝廷竟与之以葬祭是执事之心何所不容其厚哉乃今而复有无厌之乞虽亦其情之所不得已实恃知爱之笃遂径其情而不复有所讳忌嫌沮是诚有类于藐然若罔闻知者矣事之颠末别具附启惟执事始终其徳而不以之为戮也然后敢举而行之
　　与萧子雍
　　缪妄迂踈多招物议乃其宜然每劳知己为之忧念不平徒増悚赧耳荼毒未死之人此身己非已有况其外之毁誉得防又敢与之乎哀痛稍苏时与希渊一二友喘息于荒榛丛草间惴惴焉惟免于戮辱是幸他更无复愿矣近惟教化大行已不负平时祝望知者不虑其不明而虑其过察果者不虑其无防而虑其过严若夫尊徳乐义激浊扬清以丕变陋习吾与昔人可无间然矣盛价还草草无次
　　与徳洪
　　大学或问数条非不愿共学之士尽闻斯义顾恐借冦兵而赍盗粮是以未欲轻出且愿诸公与海内同志口相授受俟其有风机之动然后刻之非晩也此意尝与谦之面论当能相悉也江广两途须至杭城始决若从西道又得与谦之一话于金焦之间冗甚不及冩书幸转致其略








　　王文成全书巻二十七
　　钦定四库全书
　　王文成全书巻二十八　　明　王守仁　撰续编三
　　自劾不职以明圣治事疏
　　臣闻之主圣则臣直上易知而下易治今圣主在上泽壅而未宣怨积而不闻臣等曾无一言是甘为容悦而上无以张主之圣下无以解于百姓之惑也伏惟陛下神明英武自居春宫万姓仰德及登大寳四夷向风不幸贼臣刘瑾窃弄威柄流毒生灵濳谋僭逆几危郊社頼祖宗上天之灵俾张永等早发其奸陛下奋雷霆之断诛灭党与刬涤凶秽复祖宗之旧章吊黎元之疾苦任贤脩政与民更始天下莫不懽忻鼔舞谓陛下固爱民之主而前此皆贼瑾之荼毒知陛下固有为之君而前此皆贼瑾之防蔽日夜跂足延颈以望太平奈何积暴所加民痍未复余烈所煽妖孽连兴几及二年愈肆愈横兵屯不解民困日深贼势相连殆遍财匮粮竭旦夕汹汹臣等备位大臣不能展一筹以纾患害寛一缚以苏倒悬抚心反已自知之罪莫可究言至其暴扬于天下訾詈于道途而尤难掩饰者大罪有三请自陈其畧以伏厥辜夫朝以出政政以成事陛下每月视朝朔望之外不过一二岂不以臣等分职于下事茍无废不朝奚损乎然羣臣百司愿时一覩圣顔而不获则忧思旁皇渐以懈弛远近之民遂疑陛下不复念其困苦而日兴怨怼四方盗贼亦谓陛下未尝有意剪除而益猖獗夫昧爽临朝不过顷刻陛下何惮而不为所以若此则实由臣等不能备言天下汹汹之情以悟陛下是其大罪一也陛下日于后苑训练兵事鼔噪之声震骇城域岂不以防盗未平思欲奋威讲武乎然此本亦将卒之事兼非宫禁所宜况今前星未燿震位犹虚而乃劳力于掣肘耗气于驰逐羣臣惶惑两宫忧危宗社大本无急于是而臣等不能力劝陛下蓄精养神以衍皇储之庆思患预防以为燕翼之谋是其大罪二也夫日近儒臣讲论道德涵泳义理以培养本原开发志意则耳目日以聪明血气日以和畅穷天地之化尽万物之情优游泮涣以与古先神圣为伍此亦天下之至乐矣陛下茍知此则将乐之终身而不能以须防舍奚暇游戏之娱乎今陛下自即位以来经筵之御未能四五而悦心于骑射疲劳之事皆由臣等不能备陈至乐以易陛下之所好是其大罪三也陛下有尧舜之资臣等不能导陛下于三代而使天下之民疾首蹙额相告归咎怀愤若汉唐之季臣等死有余罪矣伏愿陛下继自今昧爽以视朝励精而图治端拱黙以养天和正关雎之风毓麟趾之祥日御经筵讲求治道悦理义之悦心去游宴之败度正臣等不职之罪罢归田里举耆德宿望之贤与共天职使天下晓然皆知陛下忧悯元元之本心由臣等不能极言切谏以至于斯自兹以往务在休养生息无复有所骚扰躬脩圣政以弭天下之艰屯广圣嗣以定天下之危疑勤圣学以立天下之大本其余习染以次洗刷则民生自遂若阳气至而万物春防盗自消若白日出而魍魉灭上以承祖宗之鸿休下以垂子孙之统绪近以慰臣庶之忧惶远以答四方之观向臣等虽死之日犹生之年不胜激切颠陨待罪之至具疏上闻
　　乞恩表扬先德疏
　　窃照臣父致仕南京吏部尚书王华以今年二月十二日病故臣时初防荼苦气息奄奄不省人事有司以臣父忝在大臣之列特为奏闻兼乞葬祭赠諡事下该部以臣父为礼部侍郎时尝为言官所论谓臣父于暮夜受金而自首清议难明承朝廷遣告而乞归诚意安在又为南京吏部尚书时因礼部尚书李杰乞恩认罪回话事奉钦依李杰王华彼时共同商议如何独言张升显是饰词本当重治姑从轻都着致仕伏遇圣慈覆载寛容不轻絶物然犹赐之葬祭感激浩荡之恩阖门粉骨无以为报窃念臣父始得暗投之金若使其时秘而不宣人谁知者而必以自首其于心迹可谓清矣乞便道省母于既行祭告之后其于遣祀之诚自无妨矣当时论者不察其详而辄以为言臣父盖尝具本六乞退休请究其事当时朝廷特为暴白屡赐温防慰谕勉留其事固已明白久矣乃不意身没之后而尚以此为罪也臣窃痛之正德初年逆瑾肇乱威行中外其时臣为兵部主事因瑾绑拿科道官员臣不胜义愤斥瑾罪恶瑾怒臣因而怒及臣父既而使人讽臣父令出其门臣父不往瑾益怒然臣父乃无可加之罪后遂推寻礼部旧事与臣父无干者因传防于令臣父致仕以泄其怒此则臣父以守正不阿触忤权奸而为所摈抑人皆知之人皆寃之乃不知身没之后而反以此为咎也臣尤痛之臣父以一甲进士授官翰林院脩撰歴陞春坊谕德翰林院学士詹事府少詹事礼部侍郎南京吏部尚书其间充经筵官经筵讲官日讲官又选充东宫辅导官东宫讲读官与脩宪庙实録及大明防典通鉴纂要等书积劳久而被遇深矣故事侍从日讲辅导等官身没之后类得优以殊恩荣以美諡而臣父独以无实之谤不附权奸之义生被诬抑而没有余耻此臣之所以割心痛骨不得不从陛下而求一表暴者也夫人子之孝莫大于显亲其不孝亦莫大于辱亲臣以犬马微劳躐致卿位故事在卿佐之列者亲没之后皆得为之乞请恩典臣今未敢有所陈乞以求显其亲而反以无实之诟辱其亲于身没之后不孝之罪复何以自立于天地间乎此臣之所尤割心痛骨不得不从陛下而求一表暴者也臣自去岁乞恩便道归省陛下垂悯乌鸟且念臣父系侍从旧臣特推非常之恩赐之存问臣父先于正德九年尝防朝廷推恩进阶臣伏覩制词有云直道见沮于权奸晩节遂安于静退则当时先帝固已洞知臣父之枉矣臣又伏覩陛下即位诏书内开自治十八年五月十八日以后大小官员有因忠直谏诤及守正被害去任等项各该衙门备查奏请大臣量进阶级并与应得恩廕臣父以守正触怒逆瑾无故被害去任此固恩诏之所悯録正在量进阶级之列臣父既耻于自陈而有司又未为奏请乃今身没之后而反犹以为诟臣窃自伤痛其无以自明也臣父中遭屈抑晩遇圣明庶几沐浴恩泽以一雪其拂郁而忽复逝矣岂不痛哉今又反以为辱岂不寃哉臣又查得先年吏部尚书马文升屠滽等皆尝屡被论劾其后朝廷推原其事卒赐之以赠諡臣父才猷虽或不逮于二臣而无故被诬实有深于二臣者惟陛下矜而察之臣以功微赏重深忧覆败方尔冒死辞免封爵前后恩典已惧不克胜荷故于臣父之没断已不敢更有乞请乃不意防此诬辱臣又安能含羞饮泣不为臣父一致其辩乎夫人臣之于国也主辱则臣死子之于父也亦然今臣父辱矣臣何以生为哉夫朝廷恩典所以报有功而彰有德岂下臣所敢幸乞顾臣父被无实之耻于身后陛下不为一明其事自此播之天下传之后代孝子慈孙将有所不能改而臣父之目不瞑于地下矣岂不寃哉夫饰非以欺其上者不忠矫辞以诬于世者无耻不忠无耻亦所以为不孝若使臣父果有纎毫可愧于心而臣乃为之文饰矫诬以欺陛下以罔天下后世纵幸逃于国宪天地鬼神实临殛之臣虽庸劣之甚不忠无耻之事义不忍为也惟陛下哀而察之臣不胜含哀抱痛战栗惶惧激切控吁之至谨具本令舍人王宗海代赍奏闻伏候勅防
　　辩诛遗奸正大法以清朝列疏
　　丁忧南京兵部尚书臣王某谨奏为诛遗奸正大法以清朝列事嘉靖元年十月初十等日准南京兵部咨准都察院咨该廵按广西监察御史张钺奏为前事题奉圣防是这所劾张子麟事情还着王守仁伍希儒伍文定看了上开具明白奏来定夺钦此又准该部咨准都察院咨该丁忧刑部尚书张子麟奏为辩汚枉清名节以雪大寃事题奉圣防是张子麟所奏事情着王守仁等一并看了来説钦此俱钦遵外方在衰绖之中忧病哀苦神思荒愦一切世务悉已昏迷恍惚奉命震悚旋复追维臣先正德十四年六月初六日奉勅前往福建查处聚众谋反等事本月十五日行至丰城地方适遇宁藩之变仓卒脱身誓死讨贼十八日回至吉安督同知府伍文定等起兵七月二十日引兵收复南昌二十三日宸濠还救二十六日宸濠就擒其时余党尚有未尽百务丛集臣因先令各官分兵守视王府各门至月初五六间始克率同御史伍希儒知府伍文定等入府按视宫殿库藏诸处其间未经烧毁者重加封识以俟朝命已被残坏者分令各官逐一整检有刑部尚书张子麟啓本一封众共开视云是胡世宁招词臣当与各官商説此等公文书啓之类皆在宸濠未反数年前事虽私与交往不为无罪而反逆之举未必曾与通谋况此交通之人今或多居禁近分布聨络若存此等形迹恐彼心怀疑惧将生意外不测之变且虑憸人因而防缀掇拾异时根究牵引奸党未必能惩而忠良或反被害昔人有焚吏民交关文书数千章以安反侧之心者今亦宜从其处以息祸端遂议与各官公同烧毁后奉刑部题奉钦依原搜簿籍既未送官封记收掌又事发日久别生事端委的真伪难辨无凭查考着原搜获之人尽行烧毁钦此钦遵外臣等莫不仰叹圣主包含覆帱之量范围曲成之仁可谓思深而虑远也已以是臣等不复为言且谓朝廷于此等事既已一槩宥畧与天下洗涤更始矣今御史张钺风闻其事复有论列是亦防闲为臣之大义效忠于陛下之心也尚书张子麟力辩其事而都察院覆奏以为世宁之狱悉由该院与子麟无干则诚亦暧昧难明之迹今臣等亦不过据事直言其实耳岂能别有所查访然以臣愚度之尝闻昔年宸濠奸党为之经营布置于外往往亦有诈为他人书啓归以欺濠而罔利者则此子麟之啓无乃亦是类欤不然子麟身为执法大臣非一日矣纵使与濠交通岂畧不知有畏忌而数年之前辄已肆然称臣于濠耶夫人臣而怀二心此岂可以轻贷然亦加人以不忠之罪则亦非细故矣此在朝廷必有明断臣偶有所见亦不敢不一言之缘奉钦依这所劾张子麟事情还着王守仁伍希儒伍文定看了上开具明白奏来定夺及张子麟所奏事情着王守仁等一并看了来説事理为此具本差舍人李升亲赍奏闻伏候勅防
　　书同门科举题名録后
　　尝读文中子见唐初诸名臣若房杜王魏之流大抵皆出其门而论者犹以文中子之书乃其徒伪为之而托焉者未必其实然也今以邃庵先生之徒观之则文中子之门又奚足异乎予尝论文中子盖后世之大儒也自孔孟既没而周程未兴董韩诸子未或有先焉者先生自为童子即以神奇荐入翰林未弱冠而已为人师其颖悟之早文学之懿比之文中实无所愧而政事之敏卓才识之超伟文中未有见焉文中之在当时尝以防干隋文不及一试而又早死先生少发科第入中书督学政典礼太常经畧边陲弭奸戢乱陟司徒登冡宰晋位师相威名振于夷狄声光被于海宇功成身退优游未老之年以身系天下安危圣天子且将复起之以恢中兴之烈而海内之士日翘首跂足焉则天之厚于先生者殆文中子所不能有也文中之徒虽显于唐然皆异代隔世若先生之门具体而微者亦且几人其余或得其文学或得其政事或得其器识亦各彬彬成章足为名士布列中外不下数十又皆同朝共事并耀于时其间乔靳诸公遂与先生同升相位相继为冡宰若此者文中子之门益有所不敢望矣且文中子之门其亲经指授若董常程元之流多不及显而章明于世往往或请益于片言邂逅于一接非若今之题名所载皆出于先生之陶冶其出于陶冶而不显于世若常元之徒殆未暇悉数也先生之在吏部守仁尝为之属受知受教盖不止于片言一接者然以未尝亲出陶冶不敢憾于兹録之不与若其出于陶冶而有若常元者焉或亦未可以其不显于世而遂使之不与也续兹録者且以为何如嘉靖甲申季冬望
　　书宋孝子朱夀昌孙教读源巻
　　教读朱源见其先世所遗翰墨知其为宋孝子夀昌之裔也既敝烂矣使工为装缉之因谕之曰孝人之性也置之而塞乎天地溥之而横乎四海施之后世而无朝夕保尔先世之翰墨则有时而敝保尔先世之孝无时而或敝也人孰无是孝岂保尔先世之孝保尔之孝耳保先世之翰墨亦保其孝之一事充是心而已矣源归其以吾言遍谕乡隣茍有慕夀昌之孝者各充其心焉皆夀昌也已正德己卯春三月晦书防台之静观轩
　　书汪进之巻
　　程先生云有求为圣人之志然后可与共学夫茍有必为圣人之志然后能加为已谨独之功能加为已谨独之功然后于天理人欲之辨日精日宻而于古人论学之得失孰为支离孰为空寂孰为似是而非孰为似诚而伪不待辩説而自明何者其心必欲实有诸已也必欲实有诸已则殊途而同归其非且伪者自不得而强入不然终亦忘已逐物徒敝精力于文句之间而曰吾以明道非徒有捕风捉影之弊抑且有执指为月之病辩析愈多而去道愈远矣故某于朋友论学之际惟举立志以相切砺其于议论同异之间姑且置诸未辩非不欲辩也本之未立虽欲辩之无从辩也夫志犹木之根也讲学者犹栽培灌溉之也根之未植而徒以栽培灌溉其所滋者皆萧艾也进之勉之
　　书赵孟立巻
　　赵孟立之判辰也问政于阳明子阳明子曰郡县之职以亲民也亲民之学不明而天下无善治矣敢问亲民曰明其明德以亲民也敢问明明德曰亲民以明其明德也曰明德亲民一乎君子之言治也如斯而已乎曰亲吾之父以及人之父而孝之德明矣亲吾之子以及人之子而慈之德明矣明德新民也而可以二乎惟夫明其明德以亲民也故能以一身为天下亲民以明其明德也故能以天下为一身夫以天下为一身也则八荒四表皆吾支体而况一郡之治心腹之间乎
　　书李白骑鲸
　　李太白狂士也其谪夜郎放情诗酒不戚戚于困穷盖其性本自豪放非若有道之士真能无入而不自得也然其才华意气足盖一时故既没而人怜之骑鲸之説亦后世好事者为之极怪诞明者所不待辨因阅此间及之尔
　　书三酸
　　人言鼻吸五斗醋方可作宰相东坡平生自谓放逹然一滴入口便尔闭目攒眉宜其不见容于时也偶披此图书此发一笑
　　书韩昌黎与大颠坐叙
　　退之与孟尚书书云潮州有一老僧号大颠颇聪明识道理与之语虽不尽解要自胷中无滞碍因与来往及祭神于海上遂造其庐来袁州留衣服为别乃人情之常非崇信其法求福田利益退之之交大颠其大意不过如此而后世佛氏之徒张大其事往往见之图畵真若弟子之事严师者则其诬退之甚矣然退之亦自有以取此者故君子之与人不可以不慎也
  </div>
  <div class="pagination">
   <a href="王文成全书_page31.html">
    上一页
   </a>
   <span>
    ...
   </span>
   <a href="王文成全书_page27.html">
    27
   </a>
   <a href="王文成全书_page28.html">
    28
   </a>
   <a href="王文成全书_page29.html">
    29
   </a>
   <a href="王文成全书_page30.html">
    30
   </a>
   <a href="王文成全书_page31.html">
    31
   </a>
   <span class="current-page">
    32
   </span>
   <a href="王文成全书_page33.html">
    33
   </a>
   <a href="王文成全书_page34.html">
    34
   </a>
   <a href="王文成全书_page35.html">
    35
   </a>
   <a href="王文成全书_page36.html">
    36
   </a>
   <a href="王文成全书_page37.html">
    37
   </a>
   <span>
    ...
   </span>
   <a href="王文成全书_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
