<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 74 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 74 页/共 90 页</h1>
    <div class="content">　　旬来多雨闻广宁门外泥深数尺归期蹭蹬书遣闷懐
　　天行当溽暑水势汨郊原归计尚难料世途安可论投床听暗雨倚杖望初暾赖有同心友冲泥一扣门【匠门单骑见过】
　　寄祝刘蘧庵光禄七十寿
　　我昔皖上游过君之里第南陵好山水风俗古不替君时已挂冠郑重敦夙契开园设几席话旧接襟袂次第见诸郎森森尽兰桂一别十八年回头如隔世闻君今七十精采溢顔际室有参语贤齐眉正同嵗全家多道气此福天所畀养寿得竒方烟霞闳清閟假如在髙位已合悬车例何似白乐天林泉早为计
　　有
　　诏于金州卫立水师营即以海贼之新就抚者充其弁伍草野迂儒无从献末议漫纪十六韵
　　诏设金州戍今为要害城水军严约束海冦戢纵横控险非榆塞分屯异栁营渠魁推作帅丁壮籍为兵甫脱槛车困还加鞶带荣战船齐鲁给餽饷蓟辽并贳罪恩良厚优降事不轻波涛通外国带砺近陪京欲以招余党因之息逺征
　　睿谋虚听受廷议集公卿实借绸缪计俄闻賛画成聚蛇为窟穴圈虎傍茨荆鹰眼终难化狼心故自狞徙戎宜有论赏贼似无名世孰防牙蘖人方恃太平区区诚过虑笑尔一鮿生
　　次和匠门雨中白莲十二韵
　　玉井如船藕移来是白莲花开元澹澹雨洗更娟娟出浴全身洁离尘一镜妍细珠留的皪活汞走匀圆太素知无匹孤标俨得仙灵根超十地色界浄诸天影濯银河畔香清羽扇邉质迷深自隠丝引误相牵帯笑聊悠尔【李羣玉诗处世心悠尔】含凄莫然凌波愁浪恶倾盖望云穿江浦舟迟泛湘臯佩合捐输他氷雪咏孰与鬬便嬛
　　次韵匠门隂雨不止
　　兼旬雷失威入夜雨尤猛欠伸局腰脊靡骋瞻项领流恶沟渎盈居污箕箒屏千门烟勃窣九陌路壅梗童出怕淤泥婢炊愁浊井桁衣变霉黝襆被感单冷庭作沼聚沤檐为瀑垂绠谁欤请祈祷古者有修省泽马兆何祥坎舆戒多清吟召蜩怒呌禁蝈黾庶令沴气消徐俟曦光昞人胥出沦溺吾亦散忧耿世事疾转圜天心易翻饼勉旃毋多谈行矣需少顷归途指蝃蝀去意随舴艋此时咏君诗有味弥隽永
　　六月十四夜乆雨忽霁小庭凉月如秋五更起坐即事成咏
　　夜静窗防明鸡鸣曙犹未揽衣步庭下檐溜初止沸斜月在西南残云风扫既银河洗我目玉露清我胃一凉袭虚襟余润及羣卉流光阅醉梦好景失聋瞆独有无寐人先知秋气味
　　喜晴次匠门韵二首
　　正尔廵檐叹伏隂忽开霁色见天心月将东出气尤爽火已西流炎不侵【后三日立秋】赤脚一双休屐白丝半顶喜抽簮呼童急扫堦前地凖备髙人策蹇寻
　　勿论热熟与生疎【禅家有热熟处求生疎语】闭户多时出少车隔宿传诗邀客和归期检厯遣儿书径铺嫩藓氊相似盆艳秋花锦不如更贳迎凉一瓶酒此间何事可愁予院长近以赤藤杖见赠合之前诗意盖欲易我画义也作诗报之
　　昨以病乞假先镌半年俸挂杖坐无钱弃杖辞寓讽实则心爱之时时手摩防贫家乏冗物一竹当两用挂画乃名义随身即为从先生欲巧取猥以赤藤送此藤产塞山年深蟠石缝细筋渐成骨直理透条综坚如铁铸成亦可扶躘蹱璧来田不往曲直何足讼平生车马裘义取朋友共于兹独有恡贪得比艺种挟两讵为多失一轻纵公廉忍见夺我寳弥增重幸赐双杖铭俾得终身诵
　　立秋前一夕匠门席上作
　　此防循环忽五年老于交谊倍依然何曾清景辜风月又听商声入管弦齿序慙予居客右诗成君肯让谁先眼前看是寻常事或有人从异日传
　　立秋叠前韵用唐窦常诗作起句
　　筭老重经癸已年况逢秋至转凄然露瀼梧径萧萧叶雨上琴床缓缓【是日复雨】万事蹉跎羊视后一帆迢递雁争先门知有儿孙在乌鹊连朝喜浪传
　　是日缪湘芷携酒肴就余寓饯别偕匠门秀野润木三叠前韵
　　风雨相留欲判年足音蓬藋喜跫然情知老马难回策目送归鸿又拊擘纸联吟豪鬬健围碁赌酒怯饶先【时与匠门对局赌酒互有胜负】良辰一醉谁抛得生怕狂名被俗传
　　次汪紫沧同年见送原韵四首
　　鳞思反壑羽投林知我谁能谅此心引疾敢云臣计早得归尤荷
　　主恩深装轻似叶行添杖笔秃如椎懒废吟只有故交忘不得毎从别赋感登临
　　新诗字字比骊珠懐袖分光照座隅画里烟波鸥境界灯前风雨雁程途金兰义重言多苦药石功深病或蘓却笑迂疎真不揣欲将农圃傲蓬壶
　　月华南畔浴堂邉形影相随近十年云步改迁寻丈地霓裳吹散大罗天曾叨香案称清吏误籍蓬池作谪仙努力文章留报国尚余残局在芸编
　　不贪支俸给官薪分定荣枯付往因自信我为当去客剧怜君是未归人一身只要贫长健万事休慿梦当真别后有书烦屡寄免教北望苦驰神
　　立秋后三日匠门家集棃园为胜防再邀余入座四叠前韵
　　夜似长年日小年逢塲何忍独醒然野王岸上停三弄司马江头辍四月里霓裳听乍彻座中白发感尤先棃园法曲皆供奉或恐人间是别传
　　道山亭在福州城内宋程公辟为守时所建曾南丰为作记者也嵗乆倾圮林子鹿原得其故址将筑堂名以瓣香盖取陈后山向来一瓣香敬为曾南丰之句属友人绘图来索诗
　　宋时道山亭剏自程太守南丰与作纪脍炙人在口从此此亭名遂为曾氏有歴年经八百頽废来已乆鹿原嗜古人寻碑攘榛薮擘窠三大字云出林希手其字今幸存其人无足取大哉复古义义取别贤否筑堂名瓣香欲以妍蔽丑在昔陈与曽同时实师友子今生末世独立叹无耦私淑夫岂徒行将奉箕箒庸非学问力即事期不朽我昨游三山探竒意多负银袍者谁子曽解读碑否【刘后村福州道山亭诗城中楚楚银袍子来读曽碑有几人】
　　警露轩鹤雏为鹿原赋
　　吾闻鹤之性与露最相警轩以警露名借鹤用自省今年果得鹤先后名实并出防曽几时风标已闲静仰窥俯有拾咫尺回素颈主人院落寛老树防苔井鸡羣知独立痩骨挟仙影未得戛然鸣奈兹秋夜永翀天防有日羽翮在修整
　　题楼敬思梦洗三砚图二首
　　曾于梦里得三砚三馆今来校秘书不信校书真应梦但抛心力注虫鱼
　　梦笔如江梦鸟罗防凹聚墨不争多文章岂必闗神授知有工夫在洗磨
　　次韵奉酬院长西厓前軰赠行之句
　　直从毛羽假翩翩【用南史萧引传中语】送我归耕颍上田比校鹓鸾宜落后簸扬糠粃愧居先东门古有回车路西夕天留养拙年且喜欧阳为学士蓬山领袖得诗仙
　　【附】原作　　　　　　　　　　　汤右曾
　　鹓鸾台阁正聨翩忽赋归与种秫田为乐恐教儿軰觉生天一任丈人先元和体有三千首谢朓才论二百年我欲举君还自代似君真合领羣仙










　　敬业堂诗集巻四十一
　　钦定四库全书
　　敬业堂诗集巻四十二
　　翰林院编修查慎行撰
　　计日集【起癸已七月尽十二月】
　　暑雨连旬初秋就道自去年二月引疾乞休及是六百日矣渊明云行行循归路计日望旧居而今而后歳月庶为我有乎
　　七月朔长假出都诸同年同学祖饯于广寜门外即席留别
　　襆被萧条去离筵郑重开大生归子色荣捧故人杯紫陌囘头隔青山就眼来渭城歌最好朝雨浥轻埃【是日防雨】
　　芦沟道中遇徳尹自岭南典试囘京
　　出入如相避翻惊邂逅縁逺来君报命独往我归田别绪三秋鴈吟情一路蝉对床风雨约迢递待明年【弟临别有明年乞归之约】
　　涿州待渡
　　督亢陂邉栁秋条尚防人浮桥经涨断驿路出泥新兀兀欲成梦皇皇多问津让他车马客争渡入红尘
　　暮投三家店
　　不敢怨泥涂来当积潦余羣羣逐鹅鸭处处阻沟渠酒肆蚁争垤棚蝇趁虚也知皆逆旅到此复趦趄过新城留别虞武通同年【旧宰兹邑因大计降调】
　　赤县当烦剧期年极苦辛心劳书下考官罢得长贫世议近逾隘交情老自真西湖有鸥鹭迟尔作闲人
　　白沟道中即事
　　水利遗塘泺燕南怕雨多原田平少岸沮洳溢为河改路寻牛迹分装累马防艰难愁一老蒿目意如何未至雄县二十里老僧寜初新剏一庵避暑小憩遇汪荇洲前辈自吾乡典试囘茶话移时而别
　　精舍何年筑前临古堠旁征途尚炎热佛地果清凉却扇邀僧话分茶与客尝班荆留数语后防两茫茫
　　雄县早发
　　秋暑如三伏仆夫贪早凉孤城浮水气匹马望星光露下田涂白风来荇藻香行行天渐晓栁外见帆樯庚午二月与姜西铭同饭于赵北口姜食鱼被鲠以酒下之径至大醉一时传为嘻笑今复经此凄然感懐
　　二十年前路髯姜并辔过食鱼怜骨鲠下酒怪顔酡老友他乡尽吾生去日多向来谈笑事泪雨变滂沱
　　解渴吟
　　劳人兼病暍一勺望甘霖直觉烹茶缓还嫌汲井深蝉清惟脱殻柳老或空心我是忘炎者聊为解渴吟
　　卖者
　　辛苦田叟成计息防物因多致贱人以渴充饥肯守伤根戒行将抱蔓归食瓤多弃子遗种渐防稀
　　商家林买草笠
　　头轻宜戴笠野服换商林雨庇全身湿晴邀片席隂下车寜望揖上马忆曾吟【往年随　驾清暑奉　防从官俱戴草防余曽有诗纪之】青篛平生梦蹉跎直至今【余又有谢赐鱼诗云緑蓑青篛平生梦臣本烟波一钓徒】
　　肩舆
　　礼有扶衰病吾今释负担徒行何不可安坐得毋慙未免役人力将何解谑谈香山援旧例陋巷得乘篮【乐天诗陋巷乘篮入朱门挂印囘】
　　晓过徳州感旧
　　阅徧畿南驿禾麻喜歳丰平无千里碧初日半天红世故论今昔
　　皇情荷始终【壬午冬　召见徳州行宫随命入内廷】十年牛马走力尽往来中
　　旅店七夕懐徳尹润木两弟都下
　　燕齐风一变【连日苦热今朝顿凉】邾鲁柝相闻月凉于水绳河澹入云鸡鸣无失次鹤警不离羣谁念独吟客油灯坐夜分
　　晓入髙唐州境始免泥淖之苦
　　遥遥三十里一塔表州城海市竒观失【梦溪笔谈欧阳公至髙唐馆见沙中车马人物歴歴可辨时谓髙唐海市】沙程病骨轻车行出糜淖人意就寛平方朔祠邉路【城北旧有东方朔祠】南来苐八程
　　扶犂叟
　　伛偻出茅茨扶犂长恐迟辛勤怜一叟逰惰听羣儿巢燕将雏耕牛防犊时人情畧相似老者近乎慈过茌平新令吴寳崖尚未到官戏题旅壁
　　茌平新邑长赴任底迟迟甿俗三秋望王程九日期多倾浮蚁酒省作捕蝗诗一宿吾随便何烦地主为【昨在都门问寳崖何以不赴任知其欲避捕蝗之役也】
　　东阿道中
　　今日东阿县重瞻少岱山河流连巨野地脉隠磝闗【宋檀道济置闗于碻磝山下地当在县南今不可攷】剥枣棘篱外沤麻沟浍间土风占月今一破旅人顔
　　出都时买得于文定公谷城集心慕其人七月初九夜宿旧县乃公故里也梦公投刺见访自叙出处本末甚悉觉而异之敬纪一律
　　馆阁论前辈先朝一谷城如何犯公讳直欲改余名事往仪型在神交梦寐清箧中有佳集去国仰髙情
　　自汶上至济寜田间多种蓝及烟草
　　本业抛农务羣情逐贸迁刈蓝多用染屑草半为烟树艺非嘉种膏腴等废田家家坐艰食那得屡丰年
　　济寜寓楼坐雨
　　南池将买櫂北骑此休鞍得免载濡窘复叨即次安羣喧因雨静一榻占楼寛我独邀天幸人间路正难
</div>
    <div class="pagination">
<a href="敬业堂诗集_page73.html">上一页</a><span>...</span><a href="敬业堂诗集_page69.html">69</a><a href="敬业堂诗集_page70.html">70</a><a href="敬业堂诗集_page71.html">71</a><a href="敬业堂诗集_page72.html">72</a><a href="敬业堂诗集_page73.html">73</a><span class="current-page">74</span><a href="敬业堂诗集_page75.html">75</a><a href="敬业堂诗集_page76.html">76</a><a href="敬业堂诗集_page77.html">77</a><a href="敬业堂诗集_page78.html">78</a><a href="敬业堂诗集_page79.html">79</a><span>...</span><a href="敬业堂诗集_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
