<!DOCTYPE html>
<html>
<head>
    <meta charset="UTF-8">
    <title>升庵集 - 第 42 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 42 页/共 82 页</h1>
    <div class="content">　　别号
　　幼名冠字长而伯仲没则称諡古之道也未闻有所谓别号也杜甫李白倡和互相称名张仲吉甫雅什但闻举字近世士夫多称别号厥名与字懵然莫知传刻诗文但云张子李子或云某庵某斋当时尚不谙其谁何后此安能辨其甲乙慎所着诗篇多举交逰之字或书其名于下庶乎观者俾言与事谐情景相对不知者或以为轻之异哉又近日民风漓猾白衣市井亦辄称号永昌有锻工戴东坡巾屠宰号一峯子一善谑者见二人并行遥谓之曰吾读书甚久阅人固多不知苏学士善锻鐡罗状元能省牲信多能哉相传以为笑
　　李姓非一
　　姓氏谱李氏凡十三望以陇西为第一唐时重族望虽帝系之贵亦自屈居第三而让陇西为一则陇西之李与唐室之李不同族明矣史官修唐世系表谓臯陶为尧大理世为理氏纣时有逃难食李得全故改理为李此附防杜撰以媚时之説殊不足信按唐本李暠之后乃西凉非中国人与臯陶之理风马牛不相及也而唐帝以李老君为祖封为元皇帝而庙祀之使史官臯陶大理之説有据何不直祖臯陶而乃下祖李耳乎是自相矛盾可疑甚矣汉世李广为陇西李氏至唐犹然然据唐人姓氏谱则陇西与唐室了不相干而李氏称陇西者往往冐为唐宗室又矛盾矣唐自高祖即位太宗髙宗继之武后戕唐子孙殆尽至开元末四十年而太白诗云我李百万叶柯条布中州是又可疑葢唐人十三望之李皆冒称宗室既不封以禄位惟虚名夸人曰天潢仙派而已唐帝亦乐其族姓之繁不暇考其真伪也观太白自叙之书云白家世本金陵此其自状明甚而诗中赠九姓李者皆曰吾宗则又可疑唐之先仕于后周岂有金陵之籍哉大抵唐人族姓多冒滥如令楚入相后天下姓胡者改胡为而上加令字以附之温庭筠诗云自从元相登庸后天下诸胡尽带铃呜呼宰相之势不过十年而人竞改姓以附之况堂堂一统天子三百年之久其冐附不知几百千万矣噫人之贤否在于一已岂族姓所能高下小説云陇西李氏髙自标榜有女人不敢求婚及年长父母以囊装昬夜潜送于少年无妻者是其自髙者乃所以自辱也我太祖髙皇帝有天下后建安有朱氏者以谱牒进欲附国姓圣祖曰朕起农家所知者徳懿僖仁四代而已圣人之见髙出万古而百九十年族姓之敝亦少革岂非类族辨物之大义乎
　　三字姓
　　魏初作府兵八柱国掌之侯莫陈崇其一也侯莫陈三字姓崇其名也赵宋有侯莫陈利用葢其后裔今读者以侯莫为一人陈利用为一人非也又代北邉人有三字姓侯莫陈阿史那潜夫论中国亦有白巴公氏慎往年在史馆有湖广土官水尽源通塔平长官司进贡水尽源通塔平葢六字地名有同列疑为三地名添之云三长官司予取大明官制证之曰此一处非三地也同列笑曰楚蜀人近蛮夷故宜知之我内地人不知也予戯应之曰司马迁西南夷传班固匈奴传叙外域如指掌班马亦蛮夷耶
　　同姓名
　　汤初胜夏已有臣扈至太戊百三十年又有臣扈诗有家父春秋又有家父楚有两庄蹻汉有两王莽乐府有两莫愁南朝有两刘琨文人有两王褒两苏子卿五代梁有王彦章吴亦有王彦章古今同姓名者何限
　　谢庄名五子
　　谢庄以风月景山水名五子飏朏颢嵸也宋子虚名友五子鑫森淼焱垚
　　师称
　　毉曰毉师织曰织师饼曰饼师舟曰舟师工曰工师僧曰梵师如道士曰链师之例可也唐诗人径称曰师过矣
　　以佛书命名
　　佛教盛于晋宋齐梁之后至唐尤多故恒以佛经字义命名如萧方等【梁元帝子】柳达摩【北齐将】萧摩诃【陈将】席毗罗【隋人】周罗【后周人】宇文陀罗尼【后周帝】尔朱菩提慕容三藏鱼俱罗干什门赵什住髙龙义隋宋金刚刘黒闼李圆通容那律王摩诘张干陀【俱唐人】皆载正史其余不可悉数○佛氏有方等经犹云平等世界也故萧氏取为名方等尝着三十国春秋胡三省注通鉴不知此义萧方下去一等字似今人云某人等之等而不思方等之弟名方诸方知可证乎亦犹纲目不知卢鸿一为双名而去一字为卢鸿也
　　羊杨扬阳本一姓
　　晋有羊舌氏叔向之子伯石食邑于扬曰杨食我晋既灭羊舌氏分羊舌氏之田为三县曰平阳曰杨氏则羊也杨也阳也同出一姓扬子云自以为蜀无他扬其扬字不从木而杨修云吾家子云亦同关西之杨特子云好竒之过独自标异耳
　　千家姓跋
　　洪武十四年五月朔翰林编修吴沈典籍刘仲质吴伯宗据户部黄册编为千家姓以进传之天下今教童子者犹以宋世百家姓训防殊失之矣按其中如之音万轷之音呼禢之音喧厍之音赦本库字而去其上防□之音蛇本余字转音而强更从入下示也之音弥也切本也字而去其中画皆无义而强从俗音若蜀昋炅本桂姓避仇而分为四元无其字若梁四公子传之类耳他若□【音盘】学【音拱】【音亥】防【音昨】俞【音丑本俞字加丑】防【本员半千之后加见】【音罪字之讹】叟【音暴叟字之讹】之音受之音倒求之音义了不可知又夷人复姓万侯之音木其如冐顿之音墨特也了不可施于楷书况篆乎近日有妄作者刻之篆尤可笑特书以示儿辈云
　　猪儿豹子
　　李猪儿【安禄山臣】皮豹子【元魏之臣】
　　海鸥
　　柳公权仆名海鸥窃银杯者
　　慕蔺比荀
　　司马长卿慕蔺相如故名相如元任明自比荀文若故名曰彧
　　赵野义
　　北齐武平初领军赵野义献白兎鴈各一○顷日与顾箬溪倡和雪诗次东坡义字韵顾言义字韵窄古人和此诗极多韵事押尽矣余言佛经力义北齐书赵野义皆竒僻未经人押顾笑曰公大能记
　　姓伟
　　汉食货志临菑人姓伟注姓其姓也伟其名也○昔人有以星星令属对者或对曰字字以为絶竒若姓姓氏氏子子皆可对也
　　穼
　　李鼎祚周易集解所引姓名晋人有穼衷穼音森其字从木从穴穼亦希姓姓氏诸书不载也
　　刘卲之卲从卩不从阝
　　刘卲字孔才宋庠曰卲从卩説文髙也故字孔才杨子周公之才之卲是也三国志作劭或作邵从邑皆非不叶孔才之义从卩为卲乃叶
　　王涣王之奂
　　唐诗人王涣字羣吉昭宗大顺二年进士文苑英华选其惆怅词十首今误作王奂非也王奂与王昌龄王维同逰去王涣一百四十余年况其诗有霍小玉及红娘事皆天寳以后事岂可混为一人
　　秀才
　　赵武灵王论胡服云俗辟民易则是吴越无秀才也秀才之名始此后再见于贾谊传六朝遂以此为取士之科名云
　　郡姓
　　姓氏书以姓配郡望甚为无谓虚髙族望起于江南侯景求婚王谢而不允遂诟曰防须以吴儿女配奴江东散乱职此由之事虽不由此一端而官人以世其酿祸非一日矣其后河北亦效尤以崔卢为首比江东之王谢薛宗起不得入郡姓至碎防争于帝前乃取入郡姓今之百氏郡望起于元魏衰世之事何足为据也是时韩显宗上疏有云门望者乃其父祖之遗烈亦何益于皇家茍有才虽屠钓可相奴虏可将茍非其才虽三后之坠于皂矣又曰陛下岂可以贵袭贵贱袭贱李冲曰不审鲁之三卿孰若四科真名言哉
　　葢姓有二
　　葢姓有二汉盖寛饶盖勲音盍唐盖文达盖苏文盖嘉运音踏
　　李阳氷
　　李阳氷字少温见于宣和书谱吴子行乃云阳氷即李潮之字亦犹晁公武以张唐英为张君房也唐英字次公新津人张商英之兄仁宗明道中状元见黄东发古今纪要选举考误作唐卿亦当正之
　　殷子周姬
　　殷之徳阳徳也故以男书子周之徳隂徳也故以女书姬
　　昝姓
　　晋书有昝坚今襄阳多此姓按説文无此字也萧何封于酂其地在襄阳之光化县其后因以为姓而酂讹为昝【酂本作赞赞讹为昝】
　　越象
　　王符潜夫论由余生于五狄越象产于八蛮而功施齐秦徳立诸夏越象事载籍不见
　　兰氏
　　周礼辀人注防鱼字大戴礼兰氏之根蘹氏之苞王褒洞箫赋幸得諡为洞箫夫鱼名而称字草名而称氏箫名而称諡皆竒之又竒
　　长流
　　古呼治狱参军为长流帝王世纪云少昊崩其神降于长流之山于祀主秋秋官司冦主刑罚也故取秋帝所居为嘉名也亦由今称刑官曰白云司也
　　刺史太守不同
　　刺史太守不同今混呼为一非也观后汉郡国志可见矣汉制自三辅之外分九州九州控郡国州部有刺史郡国有太守如豫州刺史部则颍川汝南六郡国冀州刺史部则魏郡而下九郡国畿内则河南尹京兆尹而以司校尉部之外则刺史部之郡国则太守治之州部则自河南京兆两尹至豫冀兖徐青荆益梁并幽交为尹二刺史十一而已郡国则自河南至日南为郡国凡一百十有二太守亦百十有二严能鹰扬有督察之才刺史之职也安静寛仁有恺悌之徳太守之职也
　　舟鲛
　　左传注舟鲛官名掌泽泽有水有鱼故以为名小説有鲛泣珠卖绡事葢舟鲛之官死而为泽神若伐木之匠变为木客也
　　将军
　　将军官名古矣不始于汉也国语郑文公以詹伯为将军左传岂将军食之而有不足檀弓衞将军文子孟子慎子为将军后汉书西南夷传帝喾时有吴将军但其説虚诞不可信也
　　虎爪板
　　宋王防与江湛书云所以绵络累纸本不营尚书虎爪板也古者召奏用虎爪书晋宋之代大臣皆得自辟除官属以板召之谓之板官
　　小凤小仪
　　唐人谓中书舎人为小凤翰林学士为大凤丞相为老凤葢以中书省有凤池也又谓仪部之长曰大仪员外曰中仪主事曰小仪见郑谷集宋人犹袭其称张天觉自小凤拜右揆是也
　　率更
　　唐官名有率更欧阳询尝任是职率更太子之官属主干掫夜行以备非常也率按説文作将衞也省从率音与帅同率将衞也更畨直也
　　云岳屏风
　　汉郑第五伦故吏同为太尉司空每朝见曲肱自卑明帝闻知乃赐云岳屏风分隔其间【云岳即云气山岳也】
　　芝泥兰检
　　芝泥发彩宣凤藻而腾文兰检浮香润龙缣而动色张鷟奏章云云检文书草也【翰林学士】承明之有直庐方步八砖之日紫宸之夹香案更依五朶之云【学士】濡珥彤之毫书九重之言动绣汗青之笔乘四海之辉光【学士】
　　白简
　　古弹文白纸为重黄纸为轻故云臣輙用白简以闻今御史白简即其事问之亦不知也
　　铃索
　　李徳裕云翰林院有悬铃以备警急文字引之以代传呼也唐制禁署严宻非本院人虽有公事不敢遽入于内夫人宣事亦先引铃每有文书即内臣立于门外铃声达本院小判官出受讫授院使院使授学士郑綮诗绦铃无响閟珠宫韩偓诗坐久忽闻铃索玉堂西畔响丁东
　　冯京
　　余观氏族言行録载冯京之父名式京生而隽迈不羣式一日取其所诵书题其后曰将作监丞通判荆南军府事冯京式既退官十一年京举进士第一为将作监丞通判荆南如式之言时人谓式为知子氏族録宋人所编当得其实也传竒冯商还妾事以为京父考之此文京父未尝为商又不名商也小説不足信当依正史之传可也
　　东坡慕乐天
　　洪容斋随笔言东坡慕白乐天因以为号慎按南賔志云东坡西坡皆白文公故迹樊汉炳诗曰忠黄江上两东坡二老遗风凛不磨人得矜夸知地胜天教流落为才多以此验之信然惜容斋未之引耳
　　岳武穆当称忠武
　　宋赠鄂王岳飞諡忠武文曰李将军口不出辞闻者流涕蔺相如身虽已死凛然犹生又曰易名之典虽行议礼之言未一始为忠愍之号旋更武穆之称获覩中兴之旧章灼知皇祖之本意爰取危身奉上之实仍采戡定祸乱之文合此两言节其一恵昔孔明之志兴汉室子仪之光复唐都虽计效以或殊在秉心而弗异垂之典册何嫌古今之同辞頼及子孙将与山河而并久然今天下岳祠皆称武穆此未定之諡当称忠武为宜
　　张俊张浚二人
　　张俊附秦桧而倾岳忠武者张浚广汉人尝称飞忠孝人也及飞寃死后髙宗纳太学生程宏圗之奏昭雪光复浚与参赞陈俊卿悲感叹服浚为都督俊为枢宻刘豫遣子鳞侄猊合兵七十万犯淮西张浚闻之以书戒张俊曰贼豫之兵以逆犯顺若不勦除何以立国今日之事有进击无退保也此见张颖所着岳飞传浚与俊岂可混为一人哉今之士夫例以倾岳为浚之短不知受诬千载如此陈白沙诗秦倾武穆因张浚白沙自语録击壤集外胷中全无古今无怪其然而举世懵然余故详着以见贤者之不可厚诬考古之不可不精议论之不可轻立而益叹今人之不知学也
　　韩忠献韩忠宪世系
　　韩琦安阳人諡忠献子三人长雍次冲次素见神宗御制碑其后雍改名忠彦仕至南阳开国公登宰席韩亿灵夀人后徙雍丘諡忠宪子八人皆贵纲司门员外综刑部员外知制诰绛字子华平章事绎职方员外维字持国龙圗端明翰林三学士缜字玉汝龙图阁直学士纬比部郎中光禄寺丞阀阅之盛为天下冠二韩公皆为宰执一諡忠献一諡忠宪献与宪相近多混淆而子姓亦不知所出今据其墓碑行状国史畧分析之





　　升庵集巻五十
　　钦定四库全书
　　升庵集巻五十一　　　　　明　杨慎　撰泰颠闳夭
　　墨子尚贤篇文王举闳夭泰颠于罝网之中授之政而西土服
　　孟明
　　孟明始为晋虏不自惩艾再败于殽陵彭衙幸晋师不出封殽尸而还左氏美之过矣缪公袭郑蹇叔苦谏使缪公能用其言则秦师不东也三军不暴骨也秦誓亦不必作也左氏不称先见知几之蹇叔而赞丧师辱国之孟明何其谬哉且其言曰遂霸西戎用孟明也夫秦之所以霸西戎者累世富强形胜岩险雄心于戈矛战鬭技养于射猎猃骄非一日也孟明何力焉
　　屈平
　　昭常景鲤不肯与秦地昭睢屈原止怀王入秦四臣皆楚同姓世臣夷险不易其操危难不更其守家国一体休戚同之岂若江左王谢唐之崔柳易姓则为之佐命窃国则为之奉玺诲盗党贼乐菑利亡恬不知怪可胜诛乎
　　荀卿李斯吴公
　　以荀卿大儒而弟子有焚书坑儒之李斯以李斯为师而弟子有治行第一之吴公信乎人之贤否在乎自立不系乎师友也
　　孔明
　　辍耕録载俞豹论诸葛孔明忠于徳而非忠于汉献以汉献尚在而徳之立为不当也此説谬矣习凿齿曰恵公朝秦而子圉以立更始犹存而光武举号先主合议讨贼是宜速尊以奉大统民欣反正出覩旧物可谓识时之卓见豹葢亦未尝见此论也寡陋不学如此不自知而轻议大君子真可恶也陶九成取之亦轻薄子哉
　　周访
</div>
    <div class="pagination">
<a href="升庵集_page41.html">上一页</a><span>...</span><a href="升庵集_page37.html">37</a><a href="升庵集_page38.html">38</a><a href="升庵集_page39.html">39</a><a href="升庵集_page40.html">40</a><a href="升庵集_page41.html">41</a><span class="current-page">42</span><a href="升庵集_page43.html">43</a><a href="升庵集_page44.html">44</a><a href="升庵集_page45.html">45</a><a href="升庵集_page46.html">46</a><a href="升庵集_page47.html">47</a><span>...</span><a href="升庵集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
