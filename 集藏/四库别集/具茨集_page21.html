<!DOCTYPE html>
<html>
<head>
    <meta charset="UTF-8">
    <title>具茨集 - 第 21 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>具茨集 - 第 21 页/共 28 页</h1>
    <div class="content">
　　拟皇上于重华殿等各置经书备览赐辅臣诗谢表

　　伏以宸居清暇干行妙帝学之纯圣藻昭垂晋锡仰王言之大肆日隆于盛徳实天纵夫多能拭目生辉铭心佩宠臣某诚欢诚忭稽首顿首窃惟羲元以不息资始虞歌以惟时永言见乎辞者圣人之情异于人者明君之学禹功九叙懋着修和说命三篇允懐终始降观后世殊愧前闻观逰侈而学术荒鲜知开卷之有益词华繁而雅颂息遂令删后以无诗石渠之六艺粗陈咏歌盖阙栢梁之七言虽丽经典奚闗斯惟志道游艺之难兼抑亦明圣述作之有待恭惟皇帝陛下虚明烛物平荡养心克己迈颜扬人法舜徳已征于晬盎志尤切于就将兹炎暑之方殷益藏修而靡怠万几多暇时禁殿以来游一息弗存惧灵台之失养顾外史所掌司存隔越于南宫而中秘有藏道里逶迟于西苑爰征简籍分置宫墙庶禆缉熙之功实资取阅之便缥嚢金笥羣玉错陈紫殿朱扄九流具在当翠华之顺动即丹府之含光惟户牖之铭方兹褊矣虽造次之顷必于是焉既随地以得师复因诗以言志掞龙章之藻丽裁凤律之舂容句各五言篇几廿韵日星炳焕匪夸郁郁之文金玉温纯允见存存之性信乎熏风雅咏并虞帝而垂芳炎热短章陋唐宗而靡述者也臣某遭逢有幸赓载无能目眩珠玑顾名言而莫罄珍逾琬琰斯传世以为荣坟典索丘之书能读素惭于倚相梧桐凤凰之什矢音遐想于召康伏愿学必求心事皆尽实观古法祖骏声独出于帝皇徳就业昌鸿烈上追于贤圣一綂而建极受此丕丕之基万年以保民永作明明之后臣无任瞻天仰圣欣跃感戴之至谨奉表称谢以闻

　　拟上天帝尊号表

　　嘉靖十七年月日嗣天子臣御名诚惶诚恐稽首顿首上言太极分两仪无名为始干元资万物大徳曰生日月星辰仰光华于千古风霆雨露运神道于九重斯百王所同尊实一代之崇典顷因圜丘报本之祭益广明堂宗祀之仪惟昭事之诚逺稽诸圣而尊称之建宜酌于今兹敬改上曰皇天上帝荐之寳册用协礼文钦鸿号之维新百神咸若俨玄居之如在万世孔安得一以清永绥降格惟天为大莫罄名言有土有民成命夙膺于灵眷我将我享寅威徼锡于休征臣无任瞻荷感戴之至谨奉表以闻

　　又

　　嘉靖十七年月日嗣天子臣御名稽首百拜上言伏以圜丘之祭大报本以事天明堂之仪严宗祀以飨帝综百王之彛宪成一代之崇规对越无形骏奔有主诚通陟降谅黍稷之非馨道契幽明冀祝史之无愧臣承祧主鬯甫及于百七十年之时制度考文爰采于三五六经之籍仰惟名号未协礼文敬定尊称恭陈瑞册伏惟皇天上帝神道无为先三才而立极干行至健鼓万物以流形明明溥照临之仁荡荡垂悠久之化由大徳是以不徳惟难名则非常名祗奉精禋聿修昭事万邦咸若钦嘉号之维新亿载孔安凛宸居之如在伏愿尊亲允格至和常溢于两间孙子攸宜明命永绵于百世臣无任瞻荷感戴之至谨奉表以闻臣稽首百拜谨言

　　拟驾幸无逸殿命辅臣进讲御豳风亭赐从官以上宴谢表

　　伏以义存鼎建宸逰踵接于明时道洽泰交天宠洊承于永日欢腾朝野光溢缙绅臣某等诚欢诚忭稽首顿首窃惟君父之视臣子辟如一身手足之与腹心原无二用昌言拜而资启沃之益大烹养而通上下之情故皋陶赓歌于惟几之时而召奭矢音于来游之日鹿苹致飨鱼藻交欢自能保至治于无虞抑以昭太平之有象慨正雅之音既息而朝廷之分愈严宣室之问鬼神何禆圣学前殿之行绵蕞仅戢臣骄未央贻信谶之诛曲江挟尽言之恨延和夏讲尚争坐立之仪内苑春逰祗事花鱼之乐寥寥古昔卓卓今兹信惟明圣之朝乃见地天之会兹盖伏遇皇帝陛下干健綂天震明御极覃孝思于明伦之典邃圣学于敬一之箴礼举耕蚕复千年之旷典祀分丘泽决数代之疑文制既定于衣冠情尤锺于稼穑思昔周公之教成王莫若豳风之与无逸诗书备纪式存经世之规亭殿肇兴懋着命名之义顷因穆清之暇爰通张弛之宜玉辂时来肃千官于羣从翠华顺动释一日之万几顾惟泮奂之游弥见缉熙之学始命讲于殿上俯及辅臣继赐宴于亭中溥同列辟日新盛徳与天地而同流湛露洪恩庆君臣之相悦逺陋征招之作遐追镐饮之欢臣等学本面墙官叨从辇乏嘉猷之入告抱素食之深惭职歉交修奚以补仲山之衮志同将顺尚期调傅说之羮伏愿存无逸乃逸之心厉虽休勿休之志不遑暇食恒知小人之依能受尽言聿思元圣之训惟明明后保民以至于万年受丕丕基建极会归于一綂臣等无任忻天荷圣感激屏营之至谨奉表称谢以闻

　　殿试策一道

　　皇帝制曰朕思首自三代以来迄于宋终中间虽歴世有久近而其君之歴年亦有长短要之皆视其为君者何如耳但传云惟周之歴世最多国祚恒久然周之所以享祚久本于文武之所积累亦后之继承者能保持之耳上至夏商垂及唐宋亦若是焉皆基之于先王徳泽洽于民心亦继之以嗣王能尽持盈慎满之道者也洪惟朕髙祖髙皇帝代天行道重肇中华建振古无比之功徳朕太宗继述于草创之初列圣遵承于大定之后百有六十余载传之于今朕以宗支方在冲昧之年入承祖位幼弱不才多招灾害于民兹来思祖宗创造万艰惕然悚惧朕欲长保洪业于无穷有隆弗替永宗社万禩之固保国家千世之传民得以遂生物得以适所如古之良法要道朕心慕之思之不知何以得此故进尔多士于堂尔等藴持既久王业素娴于懐可罄所知以告朕将亲择而勉之钦哉
　　臣对臣闻帝王之治天下也固以善始为难而尤以保终为贵能保其终则其基之而为圣学藴之而为天徳推之而为王道莫不尽善尽美可久可大而所以保业之固享祚之长者皆于此乎在不能保其终则其学荒而弗缉徳隳而弗宏道弛而弗振而一时之治亦且于是乎衰矣而况于千万年之久乎故曰慎厥终惟其始又曰慎厥初惟厥终帝王治天下之要臣窃以为无出于此者矣夫国之将兴也自以为不足其亡也若有余臣以草茅书生滥与计偕仰承明问虽不足以测天地之髙深然反■〈氵复〉圣制惟惓惓于三代以来歴世之久近年之长短而有及于祖宗之肇创列圣之遵承求所以永宗社万禩之固保家国千世之传民得以遂生物得以适所臣有以知陛下之心盖兢兢焉若不足而太平之基万世之治皆可以逆决于此矣其敢无辞以复乎恭惟陛下以明圣之资抚盈成之运践祚以来盛徳大业与日俱新志定而事成道洽而政治羣生和万物遂斯世斯民皆熙然于和气熏蒸之中徳化洋溢之内此董子所谓正心以正朝廷正朝廷以正百官正百官以正万民而逺近莫敢不一于正公孙弘所谓心和则气和气和则形和形和则声和而天地之和应者也臣虽欲有言亦纯乎无以议为矣所以反复究思以为陛下万分有一之助者无亦曰保终而已诚以自三代以迄于宋中间歴世之久近歴年之长短虽杂然不齐然未有不以能保其终而久而长以不能保其终而近而短者也自一代而言则厥后之克艰降而为暴徳之罔后而汤以之兴耿命之丕厘降而为元良之剥丧而武以之兴自一君而言则严恭寅畏殷中宗所以享国之长也自时厥后立王生则逸生则逸而罔或克寿矣陛下所谓视其为君者何如臣则曰视其君之能保终与否而已其在于周则文武之所积累后之所以保持皆未有不保其终者其所以卜世三十卜年七百而卒过其歴者岂偶然之故哉上至夏商垂及唐宋夫亦若是而已其在于我国家则髙皇之创业以能保终而创之也太宗之继述以能保终而继述之也列圣之遵承以能保终而遵承之也陛下诚念祖宗创造之艰而欲求夫良法要道以永宗社以保家国使民得遂生物得适所臣窃以为亦无出于保终而已虽然谨终于始陛下既善其始矣仲舒强勉之言可毋陈也魏征十渐之屏可无列也而臣区区之情犹不能无言者亦忧治世而危明主之意而已夫今日之务有闗于陛下之保终者臣虽不能备言之窃以为其大者有四四者何也一曰尽下臣闻人君尽下则聦明开故古之帝王虽徳之至治之极而犹有进善之旌有诽谤之木有昌言之拜有多闻之求凡以道之使言而兢兢焉日求其所未及也夫是以下无匿情而上无遗听臣无隠忠而君无蔽明盖有赏之而使言者传曰兴王赏谏臣是也有罚其不言者书曰臣下不匡其刑墨是也陛下即位以来未闻赏一谏臣而以言受罪者屡矣陛下设谏争之职置辅弼之臣皆将使为立仗马与不然而何一鸣輙斥去也若是者其可以保终乎此臣所以望陛下之优直也公卿大臣皆陛下之所托重而恃力者固不止于四三人而已也而陛下之所及咨议者独惟四三大臣而顷刻之召对仓卒之敷陈又未必尽其所当言与其所欲言也文学侍从之臣本以论说古今兴衰之大要非以备数讲论而已也而其所及陈于陛下之前者不过经筵之讲章而讲章之所及又多陈善之词而不皆责难之语论于古者详而及于今者略得无犹有所惮而未尽乎臣愿陛下广览兼听使凡公卿大臣以及于文学侍从皆得从容以献其说或如司马光之请毎日轮一员直资善堂夜则宿于崇文院以修非时宣召可也逺方之贱吏闾里之小民虽甚微细不足以烦陛下之念然其情之休戚固国势安危之所系而亦享国久近之所闗也臣愿陛下开其自进之途使皆得以陈其欲言之情可乎凡此皆臣所谓尽下之说也二曰省费臣闻圣王不尽民之力不尽民之财故古者人君之养财也修之以六府厚之以八政而经之以九式无浮费也其养力也用民不过三日起役无过一人而又使之任老者之事食壮者之食无竭作也夫是以财力纾而百姓给百姓给而储积富储积富而国家安卒有水旱凶荒盗贼之患而皆待之有余矣今者陛下土木之功日以益盛阙廷之外斤凿相闻畿甸之间轮蹄交错臣亦知陛下凡所经营类由轨物而非以供耳目之娱然天下不可户晓大抵君子信之而小人惑焉诚以朝廷之一金田野之百金也内帑之百金民间之万金也陛下费以百金而民以万金供之至于万金则又可知矣且其所自来皆鬻妻僦产之需梏拲鞭扑之余也用之益多索之益急民安得而不穷则亦安得而不惑至于赋漕不给又不免出内府以继之而三年九年之蓄益耗至是则虽君子亦不能无惑焉矣若是者其以为保终之道乎陛下欲民得以遂生物得以适所则此固其所当先虑者矣三曰正俗臣闻治天下以正风俗得贤才为本盖上行下效谓之风众心安定谓之俗此世道所由以盛衰而实治道所由以升降也陛下履中居正躬自勉以厚天下而风俗犹有未尽善者盖有怙侈灭义骄淫矜夸如书称殷士者矣有车马衣裘宫室竞饰和五味杂五色调五声以观欲于天下如严安之言于武帝者矣有财多而光荣史书而仕宦勇猛而临官如贡禹之所论者矣有交亲戚倚贵势走髙门邀大车巧笑而伪言卑陬而姁愉偷一旦之容以售其技如栁宗元之所讥者矣凡此皆古之所谓敝俗而今皆有之陛下左右之臣计亦有以上闻者曾是不正则日以益敝而所以为陛下治道之累者盖不浅矣若是者其可以保终乎臣窃以为正俗之道莫大于纪纲莫重于教化莫急于得人司马光曰愿先定纪纲以还淳美之俗言风俗则系于纪纲也胡寅曰朝廷有教化则士人有亷耻士人有廉耻则天下有风俗言风俗之系于教化也董仲舒曰移风易俗使天下回心而向道类非俗吏之所能为则风俗之系于良吏又可见矣陛下有意于正俗其将于三者而留意乎四曰经武臣闻兵贵精而不贵多多而不精则徒耗廪给而无益于缓急之用今者兵非不多而常有微弱不振之患者何与谓之兵而不知战也给漕挽者兵也服工役者兵也占于将校之役使者兵也羸老而坐食者兵也此孙洙所谓离为六七者也且縁邉之卒多强壮蠭悍而京师之兵反微弱不振则于古人所谓居重驭轻之意无乃失乎臣尝窃求其故由于汰择之无法简教之无实而已所谓汰择之法者何也兵之老弱者固多而强壮者计亦居其三四诚能择其强壮者以时教之而老弱者则姑廪之而使给天杂役既不滥耗夫强壮之力而简教亦不虚废于老弱之徒兵其有不精乎所谓简教之实者何也臣闻周官司马之掌政也寓兵于农既使家各推其壮者以为兵然必中春教振旅中夏教茇舍中秋教治兵凡旗物号名钟鼓镯铙之节莫不习之有素若闗节脉络相通为一而又中春振旅王执路鼓中秋治兵王载太常盖一岁四时之教而天子再临焉非如今之所谓操者止以崇虚名应故事而已也如是而兵有不精乎此臣所以有经武之说也虽陛下所以保终之道不止于此四者然因是四者而求之庶几有得于万分之一而臣区区之私忧过计亦可以少自释矣虽然臣所论者政也保国之末而享治之流也陛下无亦于其本源而求之乎何谓本曰礼是已何谓源曰仁是已礼以为本仁以为源此三代所以享国长久之道而我祖宗之所以立国列圣之所以守成皆未尝有出于此况夫由是而尽下则仁足以容其直而礼足以感其诚也由是而省费则仁不忍于竭民礼不靡于非制也由是而正俗则一人仁而天下兴仁也一人让而天下兴譲也由是而经武则仁不至于殃民礼不违于军政也而天下之事皆可于是乎推矣而何有于保终乎而何宗社之弗永家国之弗保乎而何民有不遂其生物有不适其所者乎臣愚草野之人不知忌讳惟陛下恕其狂而终览之幸甚臣谨对

　　乡会试策十道【甲午乙未】

　　第一问【甲午科】

　　有建天下之本有运天下之资何谓建天下之本功徳之盛可以经纬天地而成大有为之志者是也何谓运天下之资形势之张可以宅中圗大而树大有为之基者是也本之以功徳而复资之以形势则动无不克事无不济以之创业而可以垂亿万年无疆之统以之守成而可以保亿万年无疆之祚矣此愚于圣祖之基迹太宗之定鼎所以不区区于形势而必有以求其本也请终言之今之建康即古之建康也古之国于此者若晋宋齐梁陈皆偏安一隅而不能由是以进取至我圣祖始自淮右渡江而基迹焉夫以钟山龙盘石城虎踞在昔孔明尝以为帝王之宅王导尝以为经营四方此其根本而其言不验于晋宋之朝者岂非由其无功徳以承之乎今之燕山亦古之燕山也古之都于此者若金若元皆苟且为治而不能由是以宅中至我太宗始以江淮为根本而定鼎焉夫以内而太行西来重冈迭阜外而浑蔚诸州髙山峻岭在昔苏秦尝以为天府百二之国杜牧尝以为王不得不王伯不得不伯而其言不验于金元者岂非由其无功徳以基之乎盖失其道则形势虽强不足以立此山河之美吴起所以有在徳不在险之言也彼六朝金元其功徳果何如哉得其道则形势虽微亦足以兴丰沛之间古未有兴王之迹也而髙祖起于泗上南阳之间古亦未有兴王之迹也而光武起于舂陵此天时地利孟子所以有不如人和之说也若我祖宗之兴非即髙祖光武之俦欤然自当时观之则一出而江汉清再举而吴会平三征而闽越归命四伐而荆湖率从中原之师兵不血刃太平之绩一怒而成我祖宗之取天下易于反掌矣而必迟之以十六年之久岂固出汉髙下以创业而贻守成之基殆有不容于欲速者耳既而羣雄尽剪矣四夷咸宾矣内而百官之正外而民志之一纪纲有常政务毕举我太宗之守天下宜亦可以无为矣而北剿强胡六飞三驾不免如汉武之经畧者岂顾不文景若哉以守成而兼创业之功殆有不容于自安耳不然则虽圣徳神功足以建天下于亿千万年之久而区区残狄恐不免乗一日之间矣非太宗驱除之又何以定万世之基哉于乎天下财赋盛于东南而金陵为之会天下戎马盛于西北而金台为之枢用东南之财赋綂西北之戎马无敌于天下矣而我祖宗之立国则岂以之而自恃哉仁义得民盖取诸周规模宏逺盖取诸汉品式备具盖取诸唐家法严肃盖取诸宋而歴代之弊一切扫去此固圣子神孙万世所当法也愚请颂之以为献

　　第二问

　　人才之在天地间有可以气运而拘者有不可以气运而拘者何则气运之行有盛有衰而人才之生亦有盛有衰必以为不出于气运则古人以有为之才而不能成有为之功者亦多矣而可以为非天乎必以为尽出于气运则古之圣贤固未尝有不可为之时也而又可以为非人乎吾是以知不为气运所拘者非常之才也而其拘于气运者则亦常才而已而可以概论之乎执事发策而以人才之闗于气运下询承学请得而究言之夫气运之说何始也无乃后之儒者见天下有其人而无其时者以为天实为之乎非也愚尝有所验矣唐虞之时洪水泛滥蒸民未粒其所以为天下患者不可以一二数谓之气运之盛不可也而皋夔禹稷之徒生于其时卒有以成时雍风动之化者何欤商周之初承桀纣之虐其所以为生民害者不可以旦夕去谓之气运之衰可也而伊虺周召之徒生于其时卒有以致从乂迓衡之治者又何欤知此则人才之盛衰其果不可以气运拘也明矣然自春秋言之则以齐之鲍叔管仲晋之舅犯先轸郄克赵衰宋之华元楚之子文蒍贾秦之百里奚吴之季札郑之子产其才非不杰然也而大之仅能辅其君以主夏盟次之仅足保全境内说者固曰气运之衰耳自汉唐言之则若萧曹若丙魏若房杜姚宋其才盖非管鲍诸人比也而能佐其君以立一綂之业以成一代之治说者固曰气运之盛为之耳知此则人才之盛衰其又不能不以气运拘也明矣要之为气运拘者一方之才也不为气运拘者天下之才也士君子之处世其将为一方之才乎其将为天下之才乎为一方之才则管鲍诸人之在春秋萧曹诸人之在汉唐者其所为吾不屑也为天下之才则皋夔禹稷之在唐虞伊虺周召之在商周者其所为有取也不然则定哀之时其气运何如也而孔子且曰吾为东周齐宣之时其气运又何如也而孟子且曰王犹反手信乎非常之才终有非气运所能拘者耳而诸葛亮狄仁杰之事业又何暇为之屑屑哉

　　第三问

　　求帝王之治者不可不在于道求帝王之道者不可不本于心心也者其道之会欤道也者其治之基与治不本于道则疎略苟简而不足以成可大之业道不本于心则强为袭取而不足以成可久之徳此后世之治所以恒不古若而贤臣之于君每不能自己其责难之诚也请因明问而复之人之言曰古之治天下者纯任道后之治天下者纯任法又曰三代而上治出于一而礼乐达于天下三代而下治出于二而礼乐为虚文信乎三代之治不复可见于后世也已然吾之心即帝王之心吾之道即帝王之道举而措之亦存乎其人耳然自圣学不明不惟上之人不知所以为治而下之人亦鲜有能以是而导其上者在于汉吾得一董仲舒焉吾得一王吉焉仲舒之言于武帝曰愿陛下设诚于内而致行之则三王何异然观其所谓正心以正朝廷百官与夫勉强行道勉强学问之言则其致行之实固在是矣吉之言于宣帝思建万世之长策举明主于三代之隆然观其所谓朝廷不正难以言治左右不正难以化逺与夫独行于深宫之言则其长策之建固在是矣其在于宋吾得一程伯子焉吾得一邵康节焉伯子劝神宗行王道期致治如三代之隆然观其所谓稽古正学明善恶之归辨忠邪之分则其致治之说不可知耶康节作皇极经世曰苟有命世之人则虽民如夷狄三变而帝道可举然观其以易书诗春秋皇帝王伯尽圣贤之事业则其所谓帝道者不又可知耶惜武帝有嘉唐虞乐商周之志而不免肆惰于穷黩宣帝谓汉家自有制度而不免溺意于刑名神宗可与有为而卒惑于安石以致新法纷纭此董生之言所以见废于汉而程邵之说所以不行于宋也与然而致君当道卒未能如四子之纯粹而简切者焉方今皇明在上兴道致治有能得其说而存之则因心以求道因道以求治将必有在而徳可久业可大帝王之治可复见于今日矣若夫条鼌董之疏以法弱翁之忠校宣公之奏以继子瞻之志者则执事责也愚何知焉

　　第四问

　　师道立而后可以明天下之正学君道立而后可以抑天下之异端盖正道之行也有本异端之兴也有源使师道不立则本之不务而其所以为学者不过口耳之末而已其何以明天下之正学乎使君道不立则源之弗塞而其所以致辨者亦不过词说之烦而已又何以抑天下之异端乎夫自周礼以乡三物教万民而宾兴之其待士之学正矣今则特以经义取士而支离于章句文词之末经术其何由明乎自汉以来如董子之学春秋知正朝廷以正百官之理似矣而张禹以论语为帝师乃不能止外戚之强岂于事君以忠之义有未思耶京房之学易知帝王以功举贤之法似矣而李固以巨儒位台辅乃不能正清河之位岂于春秋提纲之法有未讲耶然究而言之则董子正而或失之迂京房知道而未见道其于所谓正学者盖均有未明也王制执左道乱民者有禁其卫道之意严矣今之佛老正所谓左道而乃蔓延于天下以惑世诬民异端其何由息乎自汉以来如文帝以黄老致清浄之治似矣而宋徽宗身称道君以酿成靖康之乱何其惑之深欤晋简文以知禅宗明死生之说似矣而梁武帝舍身事佛以自取台城之祸何其愚之甚欤然究而言之则清浄之说失之荒死生之说近于妄于吾所谓异端者未之能絶也欲明正学谓不由于师道之立乎欲抑异端谓不由于君道之立乎诚使其严学校之教而不为虚文重选试之法而务求实用如周子所谓志伊尹之所志学颜子之所学如吕与叔所谓立士规以养徳厉行更学制以量才进艺则庶几抱经义者兼徳行而才皆体用之实矣诚使其察妄诞之奸而使不得售禁鬻度之令而使日益耗如韩子所谓人其人火其居明先王之道以道之如欧阳子所谓仁义之说胜则杨墨之学废则庶几执左道者皆知禁絶而无崇信之非矣否则本之不端末流之弊其何所止极哉

　　第五问

　　治久者不能无因循之弊为治者不可无变通之宜夫立法之初本无不善而行之滋久则其弊有不能免者使无以变而通之则法日益弊而天下之事日益壊矣而何以善其后哉请因执事所举屯田盐法二事而直论之夫屯田之法我祖宗所以足食足兵而为国家计者利甚大也而今则日益壊矣始也有卫必有田今或卫迁而田存始也有田必有屯今或田在而屯管亡将校管屯因行渔猎之计监司点屯徒饰簿厯之文执事所谓名存实亡者不其然乎盐法之行亦我祖宗所以酌古凖今以为边储计者利甚溥也而今亦日以壊矣存积之盐既不充于所支常股之盐又不足于所出商贾之徼利者急于取盈而鹾徒之私贩者横于村落执事所谓利久弊滋者不其然乎伊欲变而通之则亦非有他道也盖屯田之实虽亡而其名犹在其亦因名以责实而已无己则如元学士虞集之法欲以海滨之地尽以为田有能以百夫耕者则与以百夫之地能以万夫耕者则与以万夫之地而授之以世官焉是亦一说也盐法之弊虽滋而其利未尽失在于去弊以存利而已无己则如我朝大学士丘浚之说使中纳之商易粟以银然必先行宋人转般之法以通前日之商继行汉人官给牢盆之法以待后日之商而次第之毕举焉此亦一说也然而其要则莫先于得人焉诚使屯田得人则如枣祗屯许下而兵备足于魏韩重华田代北而转输省于唐者可致也盐法得人则如管仲在齐以鱼盐而富国刘晏在唐以盐利而佐用者可致也故曰有治人无治法奚独二事为然哉执事进而教之幸甚

　　第一问【乙未科】

　　有敬天之心有事天之道敬天之心存则有以致感格之机而天无不孚事天之道尽则有以修时宪之实而天无不若故敬天非难而事天为难事天非难而得事之之道为难此古昔圣王所以日兢兢焉察于天人之交求诸君臣之际而罔敢有逸志焉者凡以尽吾事天之实而已而岂敢饰虚文崇常典以愚天下之耳目哉知乎此则我太祖髙皇帝与皇上之所以勑天敬畏者可得而言矣如圣政纪所载愚生虽不能仰窥其万一然观当时宋濓之序首以郊庙百神之祀礼文咸秩而祀事举者为言要未可谓之不知本也继是而大本之正也大分之昭也军政之肃也民志之定也风俗之新也凡此皆所以为事天之实而其尤可征者如盛夏不雨则席藳露坐一星失次则惊惕不寐以至如观心有亭衍义有庑精诚有录洪范有图其所以内存敬天之心而外修事天之实者盖与尧之钦若舜之时几禹之谨戒文之昭事同一揆矣岂徒以之托诸空言戒谕臣下以为虚文常典而已哉惟我皇上明圣宪天励精化理国家将兴必有祯祥是以大之而黄河清甘露降小之而卉木之瑞鸟兽之祥凡诸福之物莫不毕至所以衍亿万载无疆之庆者于是乎在矣夫何往者忽有星象之异则亦安知非天心之仁爱耶而我皇上方且躬御宸翰凛数百言勅谕臣工同加戒慎是又有以黙契我太祖之心于千载之上而敬天之心事天之道无乎不至矣然天无私怒变不虚生则夫感格之机时宪之实又乌可忽之而不讲耶易曰观乎天文以察时变诗曰敬天之怒无敢戏豫盖星文之盈缩无常而人事之招徕不一试以其略求之则古有以小人而致之者矣如共驩居朝则五辰未抚管蔡在列则保章星动此一说也而今有之乎古有以夷狄而致之者矣如渊聦肆逆则陨星为肉遵鉴相屠则岁星袭月此亦一说也而今有之乎古亦有以政失而致之者矣而今亦无之也则长星经天岂元朔渗滤之朝所宜有孛宿歴氐岂贞观既效之日所宜闻乎古亦有以主慝而致之者矣而今亦无之也则星陨而雨岂宜纪于宣尼之笔而太白经天岂宜见于傅奕之奏乎夫数者皆无焉则其所以为世感格之实者果于何而致力乎夫亦求诸用人之间而已盖天象固常与君子相符而君子亦常与天象相感故傅说骑箕萧何应昴吾尝得诸传记摄提之位列卿钩钤之司出纳吾尝得之星家是以君臣和而三台齐君子多而东壁着贤士进而少微绚采其理然也且以郎官出宰上应列宿荀陈一聚犹动徳星而况于朝廷之大百僚之广拱北辰而依帝座者乎是故朝宁之间或忠或佞一人之身乍贤乍否一时之事有得有失凡此皆天心之所以为喜怒而星象之所由顺逆者也由是求之则百司之所以钦承仰答上纾我皇上之忧者要必有道而钩陈太微象纬咸若析木天街星宿清润下之所以钦若即上之所以时宪矣书曰同寅恊恭和衷哉请颂之以为今日在位者之忠告

　　第二问

　　人君之治天下也不患其无统天下之法而患其无化天下之本法者何纪纲是也所以维持聨属乎天下使其势无不一而王道之所由行也本者何心是也所以感动倡率乎天下使其情无不一而天徳之所由立也故心不加则纪纲弛天徳纯则王道备舍其本而区区求之于法抑末矣夫纪纲之说何时而始乎一见于书则五子之歌也再见于诗则棫朴之咏也然书之所戒则以失道而乱纪纲诗之所美则以勉勉而纲纪四方吾是以知纪纲固治乱兴亡之由而人君一身尤纪纲张弛之本是岂可以不加之意哉惟昔唐虞三代之时不赏而劝不罚而治固无所谓纪纲也然其所以形诸风声轨物之间达诸上下贵贱大小之际施诸会朝表著名位等级之殊措诸朝廷畿甸以及乎万民之繁四海之逺虽无纪纲之名而有纪纲之实是故天子綂三公三公率诸侯诸侯制卿大夫卿大夫治士庶人其所以綂天下之法甚修而峻徳之明仁义之由行典则之诏人纪之修皇极之建其所以化天下之本甚正信乎王道之备未有不由天徳之纯也乃若后世则有可慨者矣髙祖之兴规摸宏逺汉非无纪纲也而贾生太息于文帝之朝且有指大如股胫大如腰之说矣太宗之治庶几成康唐非无纪纲也而司马公追论于有宋之世且有藩镇阻兵士卒逐帅之讥矣宋之纪纲太祖以仁厚树之仁宗以恭俭承之亦善矣而数传之后乃有元帅畏偏禆偏禆畏将校将校畏士卒至或以一夫流言道路而为之变令推恩焉此其故何也无亦本之弗立而徒法有不能自行者乎中间如信赏必罚身致中兴宣帝尝有意于汉矣而刑名之学甘于杂伯以是为汉家制度可乎则其纪纲亦不过宣帝之纪纲而已刻意王道厉精圗治神宗尝有意于宋矣而新法之行悮于安石以是而上慕唐虞可乎则其纪纲亦不过神宗之纪纲而已是二君者非徒本之弗立且并与其法而失之则夫开汉亡之衅而基宋迁之祸者吾其谁咎哉善乎韩子之言曰善计天下者不视天下之安危而察其纪纲之理乱也洪惟我祖宗创制立法万世可行其纪纲则备矣其所以体之心而推之天下者有其本矣而承平日久人心玩愒有司奉行容有失其初意者我皇上以刚健中正之资而有厘正弊源之志执事以是为千载一时欲诸生条其所以兴革之宜补捄之术而愚非其人也虽然亦尝有得于朱子之说矣曰核贤否以定上下之分明功罪以公赏罚之施斯其纪纲之大者而纪纲之所以立则又在台谏补察而无所私宰执秉持而无所失而人主又以大公至正之心恭已于上而照临之如此而已知乎此则兴革之宜补捄之术不有可得而论乎愚生天徳王道之说亦在其中矣若夫仲长綂之所谓井田于谨之所谓赏罚姚崇之所谓官爵杜黄裳之所谓法制要皆一偏之说而愚无取焉执事其毋以为嘐嘐

　　第三问

　　圣人之道存乎经圣经之传存乎人故经有显晦待人而传道有絶续得经而存经所以载道也人所以翼经也此其系亦甚重矣而乃区区以文之今古求之其殆非吾圣人作经之意乎夫六经帝王经世之典在焉孔子赞之删之定之修之其所以垂世立教者卓乎不可尚已夫何火于秦稍出于汉而其文仅存焉壁传口授诚有上古中古下古之殊矣执事举以下询不可谓无好古之志也而愚窃有说焉盖阅字未尽偏傍固古人所不取而苦于竒字或者又议子云之艰深以不识而见讥者固无足道而人谓其颇识难字介甫遂以为终身之恨愚今岂敢以是而自诿哉夫亦求夫圣人所以作经之意而已噫昔仓颉之制字也天粟显昼零之瑞鬼妖动夜哭之祥是诚万世文字之祖而六经之所頼以传者也顾其创之当时则有象形会意指事转注假借谐声之异义踵之后世则又有鸟迹虫篆悬针薤叶钟鼎玉柱八分飞白之异文要之非求道者之所先也夷考其始制之时字皆有义姑举一二言之则如武之为武有取于止戈也乏之为乏有取于文之反正也蛊之为蛊有取于三蛊食皿也亥之为亥有取于二首六身也此其为意亦精矣要之非论道者之所急也何则圣人因道而作经后儒因经以求道道苟存焉经可略也经苟存焉文可略也则夫所谓漆书竹简特其糟粕之余而科斗隶文特其煨烬之末耳圣经存亡之机汉儒存经之功亦何与于是哉何则易以卜筮存而实亡观经解所援差之毫厘缪以千里之言今之易无有也其所以存不有赖于施孟梁丘京费之力乎诗自春秋作而已亡观左氏所引翘翘车乗虽有丝麻之章今之诗无有也其所以存不有赖于齐鲁毛韩之功乎既脱酒诰复脱武成书非全也由伏生安国相为授受而二帝三王之传赖以不坠焉既失月令复失王制礼非全也由鲁淹中孔氏相为羽翼而大学中庸之旨赖以有得焉麟笔既絶策书不存春秋非全也由公谷左氏而二百四十二年之事赖以见焉程子所以谓经不通求之传传不通求之经也吾于是深有感于经之存亡道之絶续而姑以文之今古为可略焉虽然三豕渡河非子夏莫之辨而石鼓之聱牙虽昌黎犹或难之则字学亦吾人之所宜尽心者特以之而求圣经则以为可缓耳窃尝谓字之兴莫善于秦而字之废亦由于秦李斯之所作君子不可以人而废也夫何始皇以衡石程书故簿书日繁字画日趋简便而隶兴焉隶之由名固以其施诸徒隶而已斯之后于汉得一蔡邕于唐得一李阳氷于宋初得一徐铉然先儒尝谓宋之能者多于唐唐之能者超于宋则知阳氷之学有冠絶今古者矣方今朝廷之士草泽之民必有好阳氷之学而追李斯之迹者愚以为金匮石室之文纪徳之碑铭功之器所以垂休光而照后世者不可不还古文之旧而书史之刋布簿书之记録则姑仍乎今日之习以播同文之风而已彼隶书之贱吾以为不可施也执事其将谓何

　　第四问

　　不明于天不足以立政不深于学不足以知天何则周旋运行天之道也而其迟速进退未尝不征于星悬象着明天之文也而其躔度次舍亦未尝不会于星此古圣人继天立极君子之观文察变所以必加之意而不敢忽也夫星官之书其渊源逺矣自黄帝使车区占星而以容成搃之此其所由始也太史公有言自初生民以来世主曷尝不歴日月星辰及至五家三代绍而明之而巫咸甘石唐昧之书出矣姑以其略言之则二十八宿众星为经水火金木土五星为纬者其象之大较也中外之官常明者百二十可明者二千五百微星万千五百二十者其数之大较也有主有客有犯有孛有迟有留有伏有逆有表里盈缩有含誉有昌光有格泽者其占之大较也欲一一而陈之要有不可以更仆终者虽然明问不可虚辱请举其为用之大者为执事试言之可乎盖古今星官之学其为书亦琐矣而其有关于立政之大用者吾得其四焉四者何曰法其象以授时也综其运以起厯也辨其方以分土也察其变以观灾祥也何则星之见于六经者莫先于尧典所谓在玑衡以齐政者其官则有羲和仲叔焉其宅则有旸谷南交昧谷幽都焉而民所以遂其析周夷隩之宜者于是在矣然其所以为纪者则曰日中星鸟也日永星火也宵中星虚也日短星昴也尧之政要莫有先于此亦莫有大于此者矣故曰法其象以授时也其在洪范曰恊用五纪所谓五纪者岁日月星辰厯数是也然而岁本于月月本于日日本于星辰星辰贯乎厯而厯数成焉自黄帝调厯起辛夘颛顼用乙夘虞用戊午夏用丙寅殷用甲寅周用丁巳三统用庚戌四分用庚辰而卒未有外星以成厯者故曰圣人作厯以天地为本以四时为柄以阴阳为端而必以日星为纪焉故曰综其运以起厯也星土之书虽无可考而十二国之分载诸传记类皆可推如玄枵为齐之分星而青州之星土则于禆灶之言知之星纪为越之分星而扬州之星土则于史墨之言知之实沉为晋之分星而益州之星土则于子产之言知之大火为宋之分星而豫州之星土则于子韦之言知之以至鹑火为楚之分星则于叔向之言知之娵訾为卫之分星则于申须之言知之以至燕之析木周之鹑尾秦之鹑首赵之大梁鲁之降娄莫不各有属焉故曰辨其方以分土也其在周礼有保章氏以掌日月星辰之变动又有冯相氏掌二十八星之位以观妖祥自春秋以来迄于今其官虽已不举而其妖祥所应类有可征春秋时岁在星纪而淫于玄枵梓慎以为宋郑必饥则言其所属禆灶以为周楚所恶则言其所冲此非岁星乖次之应乎吴之伐越也说者以为越得岁而吴伐之不出二十年越必有吴以岁星十二年一周存亡之征此非岁星顺次之应乎至于后世尤不可以一二举求其顺次之应则有如五星聚东井而髙祖帝汉也四星聚牛女而晋元王吴也求其乖次之应则有彗星扫东井而苻坚亾秦也岁星犯太白而慕容亡燕也所谓察其变以观灾祥者不又在是乎吁吾是以知星官之学不可不讲而执事之问不为徒发也吾是以谓不深于学不足以知天而不明于天不足与立政也执事倘与进焉则巫咸甘石之书钱乐葛玄之术当为执事尽之

　　第五问

　　用于国者修于家者也能知今者通于古者也故观其谈古道之谬则可知其处今事之疎而致用之未周者实由其学识之未充而已愚也于是实不免焉而敢以干肉食者之议乎然执事谓天下之事有言之若迂而实有益于治名为无事而实有大可虑者而因举夫东南之财赋西北之戎马下询承学愚窃以为是二者皆吾国家之大计其言之非迂也名为无事亦不可也是故不敢不陈其说焉夫天下财赋莫盛于东南浙东西江广固皆财赋之薮也自夫海舟罢直沽之运常盈列淮浦之仓而至者日益积转兑用坐食之兵列屯授分阃之寄而运者日益来会通一河闸埧相次亭传相望岂非我太宗之贻谋而恭襄之伟绩哉夫何近年以来漕渠淤塞输挽烦劳至于遣重臣以董之而功犹未著者何也得无疏其流而未导其源乎天下戎马莫盛于西北宣府大同固皆戎马之薮也且又宁夏守镇肇于永乐之初榆林控制创于正綂之世长城一带烽堠逺延藩篱外障又非我太宗驱除之功而列圣豫防之谋哉夫何近年以来卒伍干纪缘边靡宁甚至勒大兵以临之而始就屈服者何也得无治其末而未絶其本乎伊欲财赋通于东南其说固莫先于治河而今之所以治河者非昔之所以治河也盖昔之治河也欲除其害而今之治河也欲兴其利昔欲泄之使去而今欲疏之使通诚以会通一河自淮之上下以达于济北之境其水一资于黄河今河徙而流絶矣使不寻其迁徙之迹而导其北来之源则虽丁夫林屯畚锸鳞比亦随注随涸而不足为久逺之计矣此愚之所谓导其源者也不然则寻元人海运之故道与河漕并行以为缓急之备可乎此非愚之言也丘文荘之言也伊欲戎马宁于西北其说固莫要于备边而今之所以备边又非昔之所以备邉也盖昔之治邉也以攘外而今之治邉也以宁内昔欲拒彼之来而今欲防此之往诚以大同一镇实扼乎南北之交其城一面北向昔也尝潜出矣使不豫求镇防之计以絶其北出之路则虽甲兵在前金帛在后亦屡叛屡服而终无辑宁之期矣此则河套之地亦宜豫为经畧以防狄之出没可乎此非愚之言也亦丘文荘之言也若夫治河之说又有如昔人所谓筑堤以塞之开渠以疏之或欲作竹落而下以石或欲徙民居放河入海或欲寻九河故道或欲空河流所注之地或欲穿水门以杀水势如贾譲上中下之三策贾鲁疏浚塞之三法皆昔之所以治河者而今不暇为执事详之也至于治邉之说则又有所谓择将帅以綂我之师抚士卒以养我之鋭修城池以慎我之守积馈饷以足我之食备器械以蓄我之威禁侵掠以彰我之信如春秋所谓守在西夷朱子所谓备在朝廷者犹敢为今日劝焉不识执事肯为转闻于当宁否

　　具茨文集巻一

　　●钦定四库全书

　　具茨文集巻二

　　（明）王立道 撰

　　○论

　　方今时务何为大论【嘉靖乙未四月十六日御试文华殿】

　　论曰有天下者莫急于保民而已盖吾民虽微而其情之休戚意之向背固国势之所以为安危而天心之所以为顺逆者也是故古之帝王虽深居九重尊临万国而保民之念未尝一日而不存凡所以休养而生息之者真犹父母之爱其子夫是以国势安天心顺而雍熈悠乆之盛于是乎在矣然则今日之大务又岂有急于保民者乎盖尝观之书曰亶聪明作元后元后作民父母又曰惟天恵民惟辟奉天传曰天生民而立之君使司牧之勿使失性凡此皆以见夫丘民之为重而以保民之道望之乎人君也自昔尧知之而有如天之仁舜知之而有好生之徳禹知之而有利用厚生之功汤知之而有寛仁彰信之道文武知之而有咸和辑宁之方此唐虞三代所以享国得天而治化之盛古今以为不可及也汉唐而下不足论矣然其安危废兴亦未有不由于保民与否焉者惟我祖宗之有天下也爱民如子盖之如天容之如地而民亦既各遂其生安其性相忘于尧舜三王之化而不自知矣然犹于今日时务之大而以保民为言者何欤盖保民非难而得保民之道为难所谓保民之道亦惟求吾民之所未便者而去之耳郡守县令民之师帅所以承流而宣化者今也守宰数易才与不才皆不得久于其任此民之未便一也财者民之心圣王之所以聚人以守位者也今也兴作之工日以益繁而调度不继或不能不厚取之于民此民之未便二也古者天子守在四夷边鄙不耸今既不能不恃内以防外而抚御非人縁边之卒时或倡乱逺近惊疑此民之未便三也古者居重驭轻今京师之兵微弱不振而两直隶河南山东所使上班操备者又多羸老备数而徒使之疲劳道路不安其业此民之未便四也国家漕东南之粟以预储蓄皆由于会通一河今黄河徙流漕渠干涸不独岁计所系而往来者车挽陆运疲顿莫胜此民之未便五也盐之在天地间固民生日用之所不可阙者然必价平则易泄而人皆得食无积而不售者矣今也商贾待日久而支出难则不免过为取息而徒使私贩满于民间鹾徒横于村落此民之未便六也马以足兵国家或市之于边或养之于官或牧之于民法亦善矣但牧于民者少良多驽而徒困之以刍秣之费严之以追陪之限往往至于破产而不能支此民之未便七也七弊未去而求以保民民之弗保而求今日之大务未见其可也然则当如何亦曰久守令之任以责成缓土木之功以养财慎将帅之选以安边简更代之兵以重内审漕挽之宜以裕用通盐马之政以宜民如是则保民之道有不外求而得之矣虽然皋陶曰在知人在安民又曰知人则哲能官人安民则恵夫言安民则必以知人先之信乎古今之治未有不得人而能安民者也故尝窃为之说曰今日时务之大保民要矣用贤急焉

　　君子务实胜论【阁试】

　　君子尽其在己而不计其在人故毁誉得失一无能动其情焉何则行出于己名生于人在己者而我有未尽是吾之责也而其在人者吾何知焉吾知免夫一身之责之不暇而暇为人忧乎哉所求于人者重而所以自任者轻斯亦甚为弗知务已今夫名之所由生也非輙然以是加之也有实以为之先也盖二者之在天下若形声影响然太上无名其次名与实俱其次名有余而实不足其次则实亡而名存夫实亡而名存者辟之索影于无形闭其声而求响之振焉胡可得也古之君子自其穷居而达行之于天下自其幼之所习而至于终身由之自其己之所以自治而推之以治人此其养之非不豫而其具非不大也其功非不勤而其意非不切切然也然而非有为而为之也夫固以是为分内事也至于实至而名生焉则其令闻嘉誉固有辉然溢乎其外而不可揜焉者矣今夫玉在山珠在渊夫固不能哓然自号于人也然而辉山媚川其光粲焉日章而人莫不以为天下之至寳何哉有是藴于中则必有是华于外斯理之固然也椟燕石嚢鱼目而以眩诸市人曰此玉也此珠也出而观之斯未有不嗑然笑者名其可以伪为哉故夫无实之名可暂而不可常其实既至则虽一人不知而天下自有知之者一时不知而后世自有知之者昔者孔孟之徳业盖卓卓乎絶古今矣此其实亦至矣然当时知其圣且贤而名之者无几也不惟不知其圣且贤而名之而且使之以龃龉穷也而孔孟曾不以是动其心且皇皇焉日亦不足也夫是以其实愈修而其名愈逺后之人实不及于孔孟而求名焉多见其不知量已且夫非其有而取之谓之盗揜所不能而饰之谓之诬执涂之人而谓之盗且诬鲜有不■〈奭色〉然为之怒者诬世盗名而独且甘心焉何哉此犹窃人之财以为家其始非不侈焉羡溢一日败露则向之所蔵去者皆他人物耳尚安得而有之哉故誉大者毁亦大誉小者毁亦小而卒无能善其终始者病在乎无实而已夫子曰不患莫己知求为可知也而孟子之告徐子亦曰声闻过情君子耻之圣贤正忧夫好名者之失之而反之使知务耳然世犹昧焉而汲汲者何也虽然誉望之髙下足以验吾实徳之废修而信向之浅深足以观吾学术之进退故君子虽不务人之知然因是以自考焉则所以进乎其实者自不能已矣故夫知有实而忘其名者贤人以上之事也知有名而反求诸实者贤人以下之事也此其愈于暴弃不亦逺乎故曰求士于三代之上惟恐其好名求士于三代之下惟恐其不好名谨论

　　太上立徳论

　　论曰圣人之道法乎天也何也天者羣物之宗也圣人者万民之宗也天道生成变化于穆不已若未尝有所作为于其间者然而羣物宗之而卒无能出其纲维主宰之中以自外于覆帱之下故曰上天之载无声无臭又曰天何言哉何则大徳不徳徳也者天之所以为载也声臭无之而何功与言之足云哉圣人法之故其所以出乎身加乎民始于一时而及于万世者亦清明纯粹广大渊博而莫非自然之道无为之体是故有无功之施有不言之教天道也观圣人者亦观诸天而已然天之徳体物而不可遗圣人之徳亦体事而无不在故能以无功为功以不言为言巍然首出而万民宗之其俗咸和其治从欲不动而化无为而成徳之至也愚尝观诸尧矣巍巍乎惟天为大惟尧则之荡荡乎民无能名焉故夫子曰大哉尧之为君也当时问之外朝外朝不知问之在野在野不知帝力何有作息饮食而已矣知识不事顺则而已矣是何也天也虽夫子亦无得而称焉也然犹曰巍乎其有成功焕乎其有文章斯非所谓无功之功而不言之言也哉昔者舜问于尧曰君王何如尧曰天徳而出宁日月照而四时行犹云行而雨施噫是可以观尧之徳矣夫子之所以知尧即尧之所以自知者也夫何世变之日趋于下犹江河之日趋于海而圣人者始有所不得已焉矣风气之所移习染之所积则其污隆升降斯亦理数之常而帝王之殊要不可谓后儒之过于区别也昔者读书至徂征之师已不能无恠于徳之弗逮而至于昌言以为拜苗格以为勲于乎曾谓尧之时而有是也胤征而下吾滋隠矣纪法之备浩若江河而播告之修溢于简册斯亦章章乎可为民极也当时仰之万世诵而传之其功其言非不昭然与徳并立于天地之间然而圣人之心斯烦焉甚矣夫浸灌之泽孰与时雨爝火之明孰与日月然而枯槁晦冥之时则夫所以浸灌之施而爝火之用者斯诚有大不得已焉者也不然则惭徳之汤岂安为来世之口实而武之所以未尽善者独无乐乎文王之徳之至哉吾是以知南巢牧野之举固汤武之不得已于功而降衷之诰彛伦之访又皆有不得已于言者也于乎尧舜其天也汤武而下其犹人欤虽然韩昌黎有言由周公而上其事行由周公而下其说长以吾夫子之圣贤于尧舜乃不能少起东周之衰比功汤武而仅以其言立者何欤噫殆不然矣吾夫子与太极合一与神道并行夫是以道在天地而教化无穷是夫子之徳固不世之徳而夫子之功固不世之功彼所谓言者特其可见者耳其亦犹尧之有成功文章已乎夫子曰唯天为大唯尧则之吾亦曰唯天为大唯仲尼则之谨论

　　齐物论

　　人知物之为物而不知天地亦一大物天地能物我我亦能物天地故以物观物可也以物观我可也以物观天地亦可也然则天地与我皆物也而况于物乎夫惟至人为能立乎形器之外超乎法象之表不梏于耳不役于目得于神而忘其物斯其能物物也天以运齐其周行之度三百六十五度古今未之前却也致日以春夏致月于秋冬影长多寒短多暑明之出入魄之死生为昼夜为晦朔吾未闻来岁异徃岁也地莫大于水水之为物也有汇者流者旋者伏者混者湍者缓者茫无涯者弱不胜芥者其流一也其弗之搏激也无弗东也合天地而观之天地又一也阴阳之所为也天运神地道载神气天地皆神故能生我故能生物物与我俱得天地之神然则我又与物一也物又与物一也且子闻夫尧舜之圣桀跖之恶乎夫人而能为尧舜也桀跖之不为尧舜也习也颜何为而夭命也夫孰谓老彭而寿于回也周公达而吾仲尼穷且厄也盖十一国无暖席焉其不得开明堂制礼乐而为东周也运也惟易地则皆然原宪衣敝履穿不羞于结驷曾子易衣而出而曰晋楚之富吾何慊乎哉北宫子短褐有狐貉之温菽粟有膏梁之味其寤也其能自信也又乌乎有智愚得失也何则贫富时也是故我与人人与我一也夫惟圣人能通之以神胡越之人其俗悬异或累数译而通焉然而其生同声也其天本然也而况乎非胡越者耶惟物则亦有然者也靡草之生也其长不踰尺寸其根茎不能任风其萎也不越时焉而欲以较寿于冥灵其然与其未然与吾谓此亦一荣悴也而彼亦一荣悴也鲲之逰于天池运以几千里彼其视吞舟之鱼犹酰鸡蠛蠓而况于鲵鲕哉然其自得于水也一也蜩也学鸠也其不能抟扶揺而上也而奚以笑鹏也非昧于小大之分也其自适亦一也是故得其介者或且为龟龙或且为鱼鳖得其毛者或且为麟虞或且为狙猱子又独不观夫鹪鹩乎其雏之化也为鵰桑虫七日而成蜾臝物化无常皆天地之神也夫子曰一以贯之一者神也惟是故能尽其性亦能尽人物之性圣之事也得天地之神以尽人物之性盖至吾夫子而后谓之善齐物也后之未至吾夫子一贯之妙而曰齐物齐物云者妄也噫妄也久矣

　　洒扫应对是其然论

　　夫道器一致也本末一理也知乎此者斯可与语学可与语学斯可与语教矣何则形而上者谓之道形而下者谓之器道其精器其粗道其本器其末也语道而遗器则其道也为虚无语器而遗道则其器也为糟粕为煨烬虚无者往而不返糟粕煨烬者物而不化是故道器相离而本末交丧以是而为学君子弗由也而况于为教乎君子弗忍也今夫太极之理流行于天地之间虽无往不在然而非茫然无所归着也盖即夫形器之粗而斯理寓矣故非道无以成器非器无以见道自天下而言则自一物以至万物皆器也自吾一人而言则自一事以至万事亦皆器也而道实行乎其中矣故羽毛鳞介不可以为物之细耳目鼻口不可以为形之粗而洒扫应对不可以为事之末也是盖器必有道物必有则事必有理而末必有本故因人以之天即下以求上此学之方也教之术也夫子曰下学而上达不其然乎自圣学不明而异端者流始有生之谓性之说夫以生为性是犹以洒扫应对为道也故先儒辞而辟之曰生非性生之理是性然则洒扫应对非道也其所以然者道也因其然以求其所以然道逺乎哉而世之溺于髙沦于静者又或离形去智为虚无寂灭之说夫离形去智是舍洒扫应对而更求其所谓道语道而遗器者也其为学者之害庸有既乎呜呼此古今之所以鲜成材而道之所以不明不行也大抵中人以下多流于愚不肖之不及而不能缘末以求本中人以上又几于贤智者之过而不免于务本而遗末奚独一言偃然哉虽然吾于宋之程氏而有取焉盖昔之论其学者以为尽性至命必本于孝弟穷神知化由通于礼乐而其所以教人者亦不出此则此之所论固不可谓之臆说也噫是有以知道器之一致而本末之一理矣后之有志于学者请以程氏为法

　　安国家之道先戒为寳论

　　论曰善治者必有以识天下之势而预为之所天下之势其安危理乱不能卒易而其几未尝不先动焉几之动也若隠微幽黙不可究知而其实着于朝廷昭彻于上下之耳目其初似非智者所能逆覩而及其成也虽愚者犹知忧之其原若未足以妨政败纪可指摘瑕垢而其祸常至于倾荡溃裂不复可支持收拾者是孰为之而孰任之也彼其君臣上下恬然熙然诚以为治且安矣而一二有识之士独惕然有危乱之忧或昌言以明之坐循其故而不为之所以驯至于不可救者以在于不先戒而已故曰安国家之道先戒为寳书曰惟事事乃其有备有备无患戒也在易泰之上六城复于隍至否之九五则曰其亡其亡繋于苞桑圣人亦知夫泰之不可常否而休之者之存乎人也使当泰之上六而以繋桑终焉则复隍之虞亦可无尔矣古之君臣虽至安极治而其心常兢兢焉不能安于民上是故戒之克艰惧其逸而淫也戒之以朽索之驭圗怨于不见也戒之以慎终惟始惧其自满而自用也戒之以彻彼桑土惧其民之侮予也夫以数君之明且圣也其民之协和也其治之不疚也而犹若是云者何哉明君有未然之防故几未动而预为之所庸主反之至于势已无可奈何而犹不知所以善其后也且夫玩政靡俗有危之征无危之形财匮民离无乱之迹有乱之萌察其微消其萌危乱逺矣昔者尝怪七国外戚之于汉夷狄之于晋其始皆与相安夷然易之不数十年而社稷为虚至庙祀播迁生民无息戈之期此其几皆有所先动而莫为之所亦犹桓侯抱将死之症而至于痛觉而后求治之此越人之所畏而却走也向使汉晋之君能逆见其几而戒之于孽芽微弱之时今虽以安存可耳即贾生刘向之言不足施而江綂之论安所售效哉故善医不疗于己病而善治不救于己乱其识虑明而俻先具也故曰安国家之道先戒为寳吴起以对武侯起诚知言今夫千金之子欲保其家其心必常朝夕而思之兢忧祗惕逺求过举而后能庇其族姓以传子孙况乎以一国之重天下之大顾可以易而忘其戒哉故夫审徳正学以逺邪也遏欲慎动以顺时也约已恵穷以和众也勤志敬终以先物也选贤黜佞以明任也容直广问以尽下也经逺饬纪以察变也夫如是故法立而不犯政成而不易修之朝廷而可以定百辟宜民人推之天下后世而可保宗社利后嗣盖其所以忧勤祗惧无敢少自暇逸焉者正所以暇逸之原而善后之术也故早办而前虑虽有外患弗能危之矣深谋而慎防虽有小人弗能乱之矣抑起之言盖得之于兵夫兵见可而知难其号令赏罚趍舍进退皆预有定画故战胜攻克而人不敢窥者戒之于先也使以怠志疑玩而忘备则其军乃可袭而虏而犹欲以战胜克获其不然必矣呜呼庸人徇意于目前而兵家制胜于未战此骄将之所以多偾师而佚君之所以鲜理国也善治者亦审其几而已贾生尝有取于夷吾之言曰四维不张国乃灭亡而曰使管子而愚人也则可管子而少知事体则是岂可不为寒心哉予于起之言亦云

　　有文事者必有武备论

</div>
    <div class="pagination">
<a href="具茨集_page20.html">上一页</a><span>...</span><a href="具茨集_page16.html">16</a><a href="具茨集_page17.html">17</a><a href="具茨集_page18.html">18</a><a href="具茨集_page19.html">19</a><a href="具茨集_page20.html">20</a><span class="current-page">21</span><a href="具茨集_page22.html">22</a><a href="具茨集_page23.html">23</a><a href="具茨集_page24.html">24</a><a href="具茨集_page25.html">25</a><a href="具茨集_page26.html">26</a><span>...</span><a href="具茨集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
