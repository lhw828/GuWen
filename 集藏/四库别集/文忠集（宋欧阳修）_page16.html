<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 16 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 16 页/共 103 页
  </h1>
  <div class="content">
   文忠集巻二十
　　钦定四库全书
　　文忠集巻二十一
　　宋　欧阳修　撰
　　居士集二十一
　　碑铭四首
　　尚书户部郎中赠右谏议大夫曾公神道碑【一作墓志】铭【并序】
　　公讳致尧字某抚州南丰人也少知名江南【一本作少有大志以文行知名】当李氏时不就乡里之举李氏亡太平兴国八年【一有始字】举进士及第为符离主簿累迁光禄寺丞监越州酒税数上书言事献文章太宗竒之召拜著作佐郎直史馆使行视汴河漕运称防迁秘书丞为两浙转运使谏议大夫魏庠知苏州恃旧恩多不法吏莫敢近公【一本有曰此吾职也】劾其状以闻太宗惊曰是敢治魏庠可畏也卒为公罢庠洛苑使杨允恭以言事见幸无不聴事有下公常厝不行允恭以诉太宗遣使问公公具言其不可【一本下有事卒不行】公既绳其大而人所难者至其小易则务为寛简嵗终其课为最徙知寿州寿近京师诸豪大商【一作姓】交结权贵【一本有豪右恃其声势】号为难治公居嵗余诸豪敛手莫【一作不】敢犯公法人亦莫见其以何术而然也【一本下有夫敢以法加诸豪乃彊吏之所能尔使诸豪不敢干其法此为法之本意而人之难也故】公于寿尤有惠爱既去寿人遮留数日以一骑从二卒逃去过他州寿人犹有追之者再迁主客员外郎判三司盐铁勾院是时李继捧以银夏五州归朝廷其弟继迁亡入碛中为冦太宗遽遣继捧往招之至则诱其兄以隂合卒复图而囚之自陜以西既苦兵矣真宗初即位益欲来以恩徳许还其地使聴约束公独以为继迁反覆【一有如此字】不可予继迁已得五州后二年果叛围灵武议者又欲予之公益争以为不可言虽不从真宗知其材将召以知制诰而大臣有不可者乃已出为京西转运使王均伏诛奉使安抚西川误留诏书于家其副潘惟岳【一作吉】教公上言渡吉柏江舟破亡之【一有可字】以自觧公曰为臣而欺其君吾不能为也乃上书自劾释不问其后惟岳【一作吉】入见禁中道蜀事具言公所自劾者真宗嗟叹久之继迁兵既久不觧丞相张齐贤经略环庆以西署公判官以从公曰西兵十万皆属王超超材既不可专任【一有以事】而兵多势重非易可指麾若不得节度诸将事必不集真宗难其言为诏陜西聴经略使得自发兵而已【一无而已】公度言终不合乃辞行防召赐金紫公谢曰臣尝言丞相某事未効不敢受赐由是贬黄州团练副使公已贬而王超兵败继迁破清逺军朝廷卒亦弃灵州公贬逾年复为户部员外郎知泰州丁母忧服除拜吏部员外郎知泉州徙知苏州又徙知州上防论事语斥大臣尤切当时皆不悦又徙知鄂州坐知州【一有日字】悮入添支俸多一月虽尝自言犹贬监江宁府酒税用封禅恩累迁户部郎中大中祥符五年五月某日卒于官享年六十有六遗戒无以佛汚我家人如其言公之曽祖讳某某官曽祖妣某氏某县君祖讳某某官祖妣某氏某县君考讳某某官妣某氏某县君子男七人曰某【一本曰某二字作某等】女若干人用其子易占恩再迁右谏议大夫初南丰之东园水壊其墓某年月日改龙治【一作津】乡之源【一作原】头庆厯六年夏其孙巩称其父命以【一有公之事】来请曰愿有述遂为之述曰维曽氏始出于鄫鄫为姒姓之国防不知其始封春秋之际莒防鄫而子孙散亡其在鲁者自别为曽氏葢自鄫逺出于禹厯商周千有余嵗常防不显及为曽氏而蒧参元西始有闻于后世而其后又晦复千有余嵗而至于公【一作千有余嵗而又显于公焉】夫晦显常相反覆【一作复】而世徳之积者久则其发也宜非一二世而止矧公之有不得尽施而有以遗其后世乎是固不宜无铭者已公当太宗真宗时言事屡见聴用自言西事不合而出遂以卒于外然在外所言【一本作然其在外所言尤多】如在朝廷而任言责者【一本无者】至其难言则人有所不敢言者予于其论议既不能尽载而亦有所不得载也取其初不见用久而益可思者【一本有将】特详焉所以见公之志也铭曰
　　公于事明由学而知先知逆决【一本作逆决臧否】有若蓍龟吿而不欺不顾从违初虽不信后必如之公所论议【一作议论】敢人之难古称君子有徳有言徳畜不施言犹可闻铭而不朽公也长存
　　尚书度支郎中天章阁待制王公神道碑铭【并序】
　　公讳质字子野其先大名莘人自唐同光初公之皇曾祖鲁公举进士第一显名当时官至右拾遗厯【一有仕字】晋汉周而皇祖晋公益以文章有大名逮事太祖太宗官至兵部侍郎当真宗时伯父文正公居中书二十余年天下称为贤宰相今天子庆厯三年公与其弟素皆待制天章阁自同光至庆厯葢百有二十余年王氏更四世世【一作代】有显人或以文章或以功徳公生累世富贵而操履甚于寒士性笃孝悌厚于朋友乐施与以赒人而妻子常不自给视荣利淡若无意平居苦疾病退然如不自胜及临事介然【一有不可回夺字】有仁者之勇君子之刚乐人之善如自已出初范仲淹以言事贬饶州方治党人甚急公独扶病率子弟饯于东门留连数日大臣有以让公曰长者亦为此乎何苦自陷朋党公徐对曰范公天下贤者顾某何敢望之然若得为党人公之赐某厚矣闻者为公缩颈其为待制之明年出守于陜又明年小人连搆大狱坐贬废者十余人皆公素所贤者闻之悲愤叹息或终日不食【一本有语于人曰善人若此吾不乐在世矣】因数剧饮大醉公既素病益以酒遂卒公初以廕补太常寺太祝监都进奏院献其文章召试赐进士及第校勘馆阁书籍遂为集贤校理通判苏州州守黄宗旦负材自喜颇以新进少公议事则曰少年乃与丈人争事耶公曰受命佐君事有当争职也宗旦虽屡屈折而政常得无失稍徳公助已为之加礼宗旦得盗铸钱者百余人以诧【一作托】公公曰事发无迹何从得之曰吾以术【一有隂字】钩出之公愀然曰仁者之政以术钩人寘之死而又喜乎宗旦惭服悉缓出其狱始大称公曰君子也判尚书刑部吏部南曹知蔡州始至发大奸吏一人去之绳诸豪猾以法与转运使争曲直事有下而不便者皆格不用既去其害政者然后崇学校一以仁恕临下其政治寛猛必使吏畏而民爱其为他州州率大而难治必常有善政皆用此入为开封府推官已而其兄雍为三司判官公曰省府皆要职吾岂可兄弟居之求知寿州徙庐州盗有杀其徒而并其财者获之寘于法大理駮曰法当原公以为盗杀其徒而自首者原之所以疑壊其党而开其自新若杀而不首既获而亦原则公行为盗而第杀一人既得兼其财又可以赎罪不获则肆为盗【一本公行为盗以相杀兼其财不获则为盗】获则引以自原如此盗不可止非法意防三上不能争公叹曰吾不胜法吏矣乃上书自劾请不坐佐吏公坐贬监灵仙宫其后议者更定不首之罪【一作其后韩某知审刑院议正首之罪】卒用公言【一作议】为是而公贬犹不召资政殿学士郑戬翰林学士叶清臣讼公无罪始起知泰【一本作秦】州迁荆湖北路转运使当用【一作治】兵西方急于财用之时独不进羡余其赋敛近寛平治以常法故他路不胜其弊而荆湖之人自若【一作独若平日】权知荆南府民有讼婚者诉曰贫无赀故后期问其用几何以俸钱与之使婚获盗窃人衣者曰【一本有平生不为过】迫于饥寒而为之公为之哀怜取衣衣之遣去荆人比公为子产召为史馆修撰遂拜天章阁待制判吏部流内铨号为称职而于选法未尝有所更易人或问之公曰选法具备如权衡在执者不欺其轻重耳何必屡更其法【一作器】是嵗天子开天章阁召大臣问天下事以手诏责范公等【一本作是时天子感悟党人説进用范公等在左右】而议事者争言天下利害务欲更革诸事公独无一言问之则曰吾病未能也公于荣利既薄临祸福不为喜惧其视世事若无一可以动其心者惟以天下善人君子亨否为已休戚遂以此卒此其为志岂小哉岂有【一作以】病而不能者哉公诚素病而任之以事所至必皆有为使其寿且不死而用其必【一作如】有所为【一本而任之大用其必大有为于事】岂其不欲空言而已【一本已作无益】者哉呜呼公享年【一作公年止】四十有五官至度支郎中阶朝奉大夫勲上防军爵平晋男娶周氏某县君生子某曽祖讳某祖讳某皆赠太师尚书中书令考讳某官至兵部郎中有贤行赠户部尚书公以某年某月某日卒于陜某年某月某日于某所先茔之次铭曰仕不为利以行其仁处丰自薄而清厥身其仁谁思不在吏民其清孰似【一作嗣】以遗子孙【一有生虽有止殁也长存】铭以昭之以告后人
　　袁州宜春县令赠太师中书令兼尚书令冀国公程公神道碑铭【并序】
　　上即位之十有六年【一有以字】今镇安军节度使检校太师同中书门下平章事程公自三司使吏部侍郎为防知政事乃诏有司宠其祖考于是赠其皇考故袁州宜春县令为太子少师公在政事迁尚书左丞又赠太子太师其为资政殿学士工部尚书又赠太师中书令其为宣徽北【一作南】院使武昌军节度使又赠兼尚书令其为武胜军节度使同中书门下平章事追封定国公徙镇镇安【一作徙镇安军】又追封冀国公惟冀国【一无此三字】公讳某字某少举明经仕不得志退居于家畜徳不施贻其后世而相国太师实为之子初以文学举进士髙第厯馆阁掌制命儁徳伟望显于朝廷遂为中丞执国之宪尹正京邑有声蜀都乃由三司入与大政公亦自太常博士累赠兵部侍郎遂迁太师中书尚书令位皆一品有国定冀以啓其封虽发不自躬而其施益逺晦于一时而显于百世盖夫享于身者有时而止施于后者其耀无穷表于其乡以劝为善可谓仁人之利溥矣惟程氏之先自重黎厯夏商周而程伯休父始见于诗书其后世逺而分至唐定氏族而程氏之望分为七中山之程盖出于魏安乡侯昱之后也公世为中山博野人曽祖讳某祖讳某赠太师祖妣齐氏吴国夫人考讳某赠太师中书令妣吴氏秦国夫人当唐末五代天下乱于兵程氏再世不仕后唐长兴三年公之皇考乃以神童举官至太子赞善大夫宋兴【一本有天下一】于今百年而程氏亦再显太平兴国初公之从祖羽佐太宗自晋王即皇帝位为明文殿学士官至兵部侍郎今相国太师出入将相为时名臣子孙蕃昌世族昭著推其所自来者逺矣初公与其仲父象明同举春秋皆中第是时从祖以给事中知开封府召公及象明谓曰吾新被宠天子待罪于此不欲子弟并登科【一有选字】使其自择去就公因让其从父自引去从祖颇贤之其后累举不中从祖谓曰由我困汝退而使人察公无悔色由是大嗟异之以为不可及太平兴国五年遂以明经中第为防州赣县尉蔡州上蔡主簿袁州宜春令所至皆有惠爱公事母至孝与其兄弟怡怡为乡里所称而仕宦不求名誉为赣县尉七年不代既罢宜春遂不复仕退居于蔡州淳化三年七月某日【一作甲子】以疾卒于家享年四十有九以天圣十年十一月某日【一作甲子】葬于郑州管城县马亭乡之北田村夫人楚氏追封晋国夫人子男五人长曰瓘官至太常博士次曰瑗曰琬皆早卒次曰琳相国太师也次曰琰国子博士女一人适某人诸孙九人铭曰
　　逺矣程侯颛顼之苗始自重黎歴夏商周惟伯休父声施孔昭世不絶闻盛于有唐程分为七三祖安乡广平中山以暨济阳中山之程出自灵洗实昱裔孙仕于陈季陈灭散亡播而北迁公世中山为博野人道徳家潜孝弟邦闻不耀自躬以贻后昆惟后有人将相文武有国宠章覆其考祖定冀之封实开土宇程世其隆公多孙子有畜其源发而孰御刻铭髙原以示来者
　　镇安军节度使同中书门下平章事赠太师中书令程公神道碑铭【并序】
　　惟文简公既之二年其子嗣隆泣而言于【一作于】朝曰先臣幸得备位将相官阶品阶第一爵勲阶第二请得立碑如令于是天子曰噫惟尔父琳有劳于我国家余其可忘乃大书曰旌劳之碑遣中贵人即赐其家曰以此名尔碑又诏史臣修曰汝为之铭臣修与文简公故往来知其人又尝志其墓又尝述其世徳以冀公太师之碑得其世次官封功行最详乃不敢辞惟公字天球姓程氏曽祖讳新赠太师曽祖妣吴国夫人齐氏祖讳赞明赠太师中书令祖妣秦国夫人吴氏考讳元白袁州冝春令赠太师中书令兼尚书令冀国公妣晋国夫人楚氏公举大中祥符四年服勤词学髙第试秘书省校书郎泰宁军节度推官改著作佐郎知并州寿阳县秘书丞监左藏库天禧中诏选文学履行召试直集贤院今天子即位迁太常博士三司户部判官防修真宗实录而起居注阙命公追修大中祥符八年巳后书成遂修起居注迁祠部员外郎提举诸司库务以本官知制诰同判吏部流内铨契丹尝遣使贺上即位命公迓之使者妄有所言公折以理遂屈服其后又遣使贺天圣五年乾元节天子思公前尝折其使乃以公为馆伴使使者果言契丹见中国使者坐殿上位次髙而中国见契丹使者位下当迁议者以为小故可许虽天子亦将许之公争以为契丹所以与中国好者守先帝约也一切宜用故事若许其小将啓其大天子是之乃止嵗中迁右谏议大夫权御史中丞丞相张文节公少所称许而最知公方除中丞文节当执笔喜曰不辱吾笔矣明年拜枢宻直学士知益州公性方重寡言笑凡所处画常先虑谨备所以条目巨细甚悉至临事简严僚吏莫能窥其际尝夜张灯防五门大集州民而城中火起吏如公教不以白而随即救止终宴民去始稍知火监军得吿者言军谋变惧而入白公笑曰岂有是哉监军惶惑不敢去公曰军中动静吾自知之苟有谋者不能隐也已而卒无事其他多类此蜀妖人自名李冰神子署官属吏卒以恐蜀人公捕斩之而谤者言公妄杀人蜀且乱天子遣人驰视之使者还言蜀人便公政方安乐而诛妖人所以止乱由是天子益知公贤召为给事中知开封府前为府者苦其治剧或不【一无不字】满嵗罢不然被谤讥或以事去独公居数嵗久而治益精明盗讼稀少狱屡空诏书数下褒美迁工部侍郎龙图阁【一有直字】学士守御史中丞久之天子思其治召为翰林【一有侍读字】学士复知开封府明年为三司使不悦苟利不贪近功时议者患民税多目吏得为奸欲除其名而合为一公以为合而没其名一时之便后有兴利之臣必复増之是重困民也议者莫能夺其于出入尤谨禁中时有所取未尝肯予宦官怒言陛下虽有【一作所】欲物在程某何可得公曰臣所以为陛下惜尔天子以为然累迁吏部侍郎景祐四年以本官防知政事【一有迁尚书左丞】公益自信不疑宰相有所欲私辄众折之其语至今士大夫能道也初范仲淹以言事忤大臣贬饶州已而上悔悟欲复用之稍徙知润州而恶仲淹者遽诬以事语入上怒亟命置之岭南自仲淹贬而朋党之论起朝士牵连出语及仲淹者皆指为党人公独为上开説上意觧而后巳是时元昊叛河西朝廷多故公在政事补益尤多而小人侥幸皆不便遂以事中之坐贬为光禄卿知颍州已而徙知青州又徙知大名府居一嵗迁户部吏部二侍郎尚书左丞资政殿学士北京建遂以为留守宦者皇甫继明方用事主治行宫务广制度以市恩公为裁抑之与继明章交上天子遣一御史往视之还直公天子为罢继明独委公以建都事公自知政事以论议不私见嫉被贬斥已稍复见用遂与继明争曲直由是益不妄合于世虽不复大用而契丹方遣使数有所求兵诛元昊未克西北宿重兵公于是时天子常委以河北陜西之重留守北京凡四年迁工部尚书资政殿大学士河北安抚使庆厯六年拜武昌军节度使陜西安抚使知永兴军府事明年加宣徽北院使鄜延路经略使马步军都部署判延州仍兼陜西安抚使皇祐元年加同中书门下平章事留守北京其于二方威惠信着尤知夷狄情伪山川险易行师制敌之要其在延州夏人数百驱畜产至界上请降言契丹兵至衙头矣国且乱愿自归公曰契丹兵至元昊帐下当举国取之岂容有来降者乎闻夏人方捕叛族此其是乎不然诱我也拒而不受已而夏人果以兵数万临界上公戒诸堡塞无得数【一作辄】出兵夏人以为有备引去自此不复窥边公于河北最久民爱之为立生祠明年改武胜军节度使犹在北京又改镇安军节度使在镇四年犹上书镇安一郡尔不足以自効愿复守边书未报得疾以至和三年【一作嘉祐元年】闰三月七日已丑薨于陈州之正寝享年六十有九天子辍视朝二日赠中书令谥曰文简【一本有以嘉祐二年十月十八日河南府伊阙县神隂乡张刘里】明年祫享太庙推恩加赠公太师尚书令公累阶至开府仪同三司勲上柱国广平郡爵公封户七千四百而实封二千一百赐号推诚保徳守正翊戴功臣娶陈氏封卫【一作陈】国夫人子男四人曰嗣隆太常博士嗣弼殿中丞嗣恭太常博士嗣先大理寺丞女五人皆适良族谨按程氏之先出自重黎至休父为周司马国于程其后子孙遂以为氏自秦汉以来世有其人程氏必显而各以其所居着姓后世因之至唐尤盛号称中山程氏者皆祖魏安乡侯昱公中山愽野人也世有积徳至公始大显闻臣修以为古者功徳之臣进受国宠退而铭于器物非独私其后世所以不忘君命示国有人而诗人又播其事声于咏歌以无穷今去古逺为制不同而犹有幽堂之石隧道之碑得以纪徳昭烈而又幸防天子书而名之其所以照临程氏恩厚宠荣出古逺甚而臣又得刻铭其下铭臣职也惧不能称铭曰
　　程以国氏世逺支分因居着姓各以其人公世中山在昔有闻克大自公厥声以振乃秉国钧乃授将钺出入其勤险夷一节帝曰噫欤余有劳臣何以旌之有烂其文惟此劳臣实余同徳忧国在心匪劳以力二方有事诸将无功俾我旧老不遑居中间息近藩庶休厥躬有请未【一作啬其】报奄云其终殁而后已兹可谓忠惟帝之褒其言甚简铭以述之万世丕显
　　文忠集巻二十一
　　钦定四库全书
　　文忠集巻二十二
　　宋　欧阳修　撰
　　居士集二十二
　　碑铭二首
　　太尉文正王公神道碑铭【并序】
　　至和二年七月乙未枢宻直学士右諌议大夫王素奏事殿中已而泣且言曰臣之先臣旦相真宗皇帝十有八年今臣素又得待罪侍从之臣惟是先臣之训其遗业余烈臣实无似不能显大而墓碑至今无辞以刻惟陛下哀怜不忘先帝之臣以假宠于王氏而勗其子孙天子曰呜呼惟汝父旦事我文考真宗叶徳一心克终厥位有始有卒其可谓全徳元老矣汝素以是刻于碑素拜稽首【一有泣而】出明日有诏史馆修撰欧阳修曰王旦墓碑未立汝可以铭臣修谨按故推诚保顺同徳守正翊戴功臣开府仪同三司守太尉充玉清昭应宫使上柱国太原郡开国公赠太师尚书令兼中书令追封魏国公【一作上柱国魏国公食邑一万三千戸食实封六千五百戸赠太师尚书令】諡曰文正王公讳旦字子明大名莘人也皇曽祖讳言滑州黎阳令追封许国公皇祖讳彻左拾遗追封鲁国公皇考讳祐尚书兵部侍郎追封晋国公皆累赠太师尚书令兼中书令曽祖妣姚氏鲁国夫人祖妣田氏秦国夫人妣任氏徐国夫人边氏秦国夫人公之皇考以文章自显汉周之际逮事太祖太宗为名臣甞谕杜重威使无反汉拒卢多逊害赵普之谋以百口明符彦卿无罪故世多称王氏有隂徳公之皇考亦自植三槐于庭曰吾之后世必有为三公者此其所以志也公少好学有文太平兴国五年进士及第为大理评事知临【一作平】江县监潭州银场再迁著作佐郎与编文苑英华迁殿中丞通判郑濠二州王禹偁荐其材任转运使驿召至京师辞不受献其所为文章得试直史馆迁右正言知制诰知淳化三年礼部贡举迁虞部员外郎同判吏部流内铨知考课院右諌议大夫赵昌言参知政事公以壻避嫌求解职太宗嘉之改礼部郎中集贤殿修撰昌言罢复知制诰仍兼修撰判院事召赐金紫久之迁兵部郎中居职真宗即位拜中书舍人数日召为翰林学士知审官院通进银台封駮事公为人严重能任大事避逺权势不可干以私由是真宗益知其贤钱若水名能知人常称公曰真宰相器也若水为枢宻副使罢召对苑中问谁可大用者若水言公可【一有用字一有大用二字】真宗曰吾固已知之矣咸平三年又知礼部贡举居数日拜给事中知枢宻院事明年以工部侍郎参知政事再迁刑部侍郎景徳元年契丹犯边真宗幸澶州雍王元份留守东京得暴疾命公驰自行在代元份留守二年迁尚书左丞三年拜工部尚书同中书门下平章事集贤殿大学士监修国史是时契丹初请盟赵徳明亦纳誓约愿守河西故地二边兵罢不用真宗遂欲以无事治天下公以为宋兴三世祖宗之法具在故其为相务行故事慎所改作进退能否赏罚必当真宗久而益信之所言无不听虽他宰相大臣有所请必曰王某以为如何事无大小非公所言不决公在相位十余年外无边陲之虞兵革不用海内富实羣工百司各得其职故天下至今称为贤宰相公于用人不以名誉必求其实苟贤且材【一作能】矣必久其官而【一无而字】众以为宜某职然后迁其所荐引人未甞知冦准为枢宻使当罢使人私【一作告】公求为使相公大惊曰将相之任岂可求邪且吾不受私请准深恨之已而制出除准武胜军节度使同中书门下平章事准入见泣涕曰非陛下知臣何以至此真宗具道公所以荐准者准始愧叹以为不可及故防知政事李穆子行简有贤行以将作监丞居于家真宗召见慰劳之迁太子中允初遣使者召之【一无之字】不知其所止真宗命至中书问王某然后人知行简公所荐也公自知制诰至为相荐士尤多其后公薨史官修真宗实録得内出奏章乃知朝廷之士多公所荐者公与人寡言笑其语虽简而能以理屈人黙然终日莫能窥其际及奏事上前羣臣异同公徐一言以定今上为皇太子太子谕徳见公称太子学书有法公曰谕徳之职止于是邪赵徳明言民饥求粮百万斛大臣皆曰徳明新纳誓而敢违请以诏书责之真宗以问公公请勅有司具粟百万于京师诏徳明来取真宗大喜徳明得诏书惭且拜曰朝廷有人大中祥符中天下大蝗真宗使人于野得死蝗以示大臣明日佗宰相有袖死蝗以进者曰蝗实死矣请示于【一作于】朝率百官贺公独以为不可后数日方奏事飞蝗蔽天真宗顾公曰使百官方贺而蝗如此岂不为天下笑邪宦者刘承规【一作珪】以忠谨得幸病且死求为节度使真宗以语公曰承规【一作珪】待此以瞑目公执以为不可曰他日将有求为枢宻使者奈何至今内臣官不过留后公任事久人有谤公于上者公輙引咎未甞自辨至人有过失虽人主盛怒可辨者辨之必得而后已荣王宫火延前殿有言非天灾请置狱劾火事当坐死者百余人公独请见曰始失火时陛下以罪巳诏天下而臣等皆上章待罪今反归咎于人何以示信且火虽有迹宁知非天谴邪由是当坐者皆免日者上书言宫禁事坐诛籍其家得朝士所与往还占【一作书】问吉凶之说真宗怒欲付御史问状公曰此人之常情且语不及朝廷不足罪真宗怒不解公因自取甞所占问之书进曰臣少贱时不免为此必以为罪愿并臣付狱真宗曰此事已发何可免公曰臣为宰相执国法岂可自为之幸于不发而以罪人真宗意解公至中书悉焚所得书既而真宗悔复驰取之公曰臣已焚之矣由是获免者众公累官至太保以病求罢入见滋福殿真宗曰朕方以大事托卿而卿病【一作疾】如此因命皇太子拜公公言皇太子盛徳必任陛下事因荐可为大臣者十余人其后不至宰相者李及凌策二人而已然亦皆为名臣公屡以疾请真宗不得已拜公太尉兼侍中五日一朝视事遇军国大事不以时入参决公益惶恐因卧不起以疾恳辞册拜太尉玉清昭应宫使自公病使者存问日常三四真宗手自和药赐之疾亟遽幸其第赐以白金五千两辞不受以天禧元年九月癸酉薨于家享年六十有一真宗临哭辍视朝三日哀于苑中其子弟门人故吏皆被恩泽即以其年十一月庚申葬公于开封府开封县新里乡大边村公娶赵氏封荣国夫人后公五年卒子男三人长曰司封郎中雍次曰賛善大夫冲次曰素女四人长适太子太【一作少】傅韩亿次适兵部员外郎直集贤院苏耆次适右正言范令孙次适龙图阁直学士兵部郎中吕公弼【一本有诸孙十四人】公事寡嫂谨与其弟旭相【一无相字】友悌尤笃任以家事一无所问而务以俭约率励子弟使在富贵不知为骄侈【一作后】兄子睦欲举进士公曰吾常以大【一作太】盛为惧其可与寒士争进至其薨也子素犹未官遗表不求恩泽有文集二十巻干兴元年诏配享真宗庙庭臣修曰景徳祥符之际盛矣观公之所以相而先帝之所以用公者可谓至哉是以君明臣贤徳显名尊生而俱享其荣殁而长配于庙可谓有始有卒如明诏所褒昔者烝民江汉推大臣下之事所以见任贤使能之功虽曰山甫穆公之诗实歌宣王之徳也臣谨考国史实録至于搢绅故老之传得公终始之节而録其可纪者輙声【一无声字】为铭诗昭示后世【一无上四字】以彰先帝之明以称圣恩褒显王氏流泽子孙与宋无极之意铭曰
　　烈烈魏公相我真宗真庙翼翼魏公配食公相真宗不言以躬时有大事事有大疑匪卜匪筮公为蓍龟公在相位终日如黙问其边防包裹兵革问其卿士百工以职问其庶民耕织衣食相有【一作所】赏罚功当罪明相所【一作有】黜升惟否惟能执其权衡万物之平孰不事君胡能必信孰不为相其谁有终公薨于位太尉之崇天子孝思来荐清庙侑我圣考惟时元老天子念功报公之隆春秋从享万祀无穷作为诗歌以谂庙工
　　观文殿大学士行兵部尚书西京留守赠司空兼侍中晏公神道碑铭【并序】
　　至和元年六月观文殿大学士行兵部尚书西京留守临淄公以疾归于京师八月疾少间入见天子曰噫予旧学之臣也乃留侍讲迩英閤诏五日一朝前殿明年正月疾作不能朝敇【一作饬】太医朝夕往视有司除道将幸其家公叹曰吾无状乃以疾病忧吾君即驰奏曰臣疾少间行愈矣乃止其月丁亥以公薨闻天子震悼亟临其丧以不即视公为恨赠公司空兼侍中諡曰元献有司请辍视朝一日诏特辍二日以其年三月癸酉葬公于许州阳翟县麦秀乡之北原既葬赐其墓隧之碑首曰旧学之碑既又勅史臣修考次公事具书于碑下臣修伏读国史见真宗皇帝时天下无事天子方推让功徳祠祀天地山川讲礼乐以文颂声而儒学文章儁贤伟异之人出公世家江西之临川年始十四一日起田里进见天子时方亲阅天下贡士防廷中者千余人与夫宫臣卫官拥列圜视公不动声气操笔为文辞立成以献天子嘉赏赐同进士出身遂登馆阁掌书命以文章为天下所宗逮陛下养徳东宫先帝选用臣属即以公遗陛下由王官宫臣卒登宰相凡所以辅道圣徳忧勤国家有旧有劳自始至卒五十余年公既薨而先帝之名臣与陛下东宫之旧人皆无在者宜其褒宠优异比公甘盘臣修幸得执笔史官奉明诏谨昧死上临淄公事曰公讳殊字同叔姓晏氏其世次晦显徙迁不常自其髙祖讳墉唐咸通中举进士卒官江西始着籍于髙安其后三世不显曽祖讳延昌又徙其籍于临川祖讳郜追封英国公考讳固追封秦国公自曽祖已下皆用公贵累赠开府仪同三司太师中书令兼尚书令曽祖妣张氏陈国太夫人祖妣傅氏许国太夫人妣吴氏唐【一作越】国太夫人公生七嵗知学问【一作始学知】为文章乡里号为神童故丞相张文节公安抚江西【一作南】得公以闻真宗召见既赐出身后二日又召试诗赋论公徐啓曰臣甞私习此赋不敢隐真宗益嗟异之因赐以它题以为秘书省正字置之秘阁使得悉读秘书命故仆射陈文僖公视其学明年献其所为文召试中书迁太常寺奉礼郎封祀太山推恩迁光禄寺丞数月充集贤校理明年迁著作佐郎丁父忧去官已而真宗思之即其家起复命淮南运使具舟送之【一作至】京师从祀太清宫赐绯衣银鱼同判太常礼院又丁母忧求去官服丧不许今天子始封升王公以选为府记室参军再迁左正言直史馆今天子为皇太子以戸部贠外郎充太子舍人赐金紫知制诰判集贤院迁翰林学士充景灵宫判官太子左庶子兼判太常寺知礼仪院公既以道徳文章佐佑东宫真宗每所谘访多以方寸小纸细书问之由是参与机宻凡所对必以其藁进示不泄其后悉阅真宗閤中遗书得公所进藁类为八十巻藏之禁中人莫之见也初真宗遗诏章献明肃太后权听军国事宰相丁谓枢宻使曹利用各欲独见奏事无敢决其议者公建言羣臣奏事太后者垂听之皆毋得见议遂定干兴元年拜右諌议大夫兼侍读学士迁给事中景灵宫副使判吏部流内铨以易侍讲崇政殿迁礼部侍郎知审官院为枢宻副使迁刑部侍郎上疏论张耆不可为枢宻使由是忤太后防坐以笏击其仆误折其齿罢留守南京大兴学校以教诸生自五代以来天下学废兴自公始召拜御史中丞改兵部侍郎兼秘书监资政殿学士翰林侍读学士知天圣八年礼部贡举明年为三司使复为枢宻副使未拜改参知政事迁尚书左丞太后谒太庙有请服衮冕者太后以问公公以周官后服对太后崩大臣执政者皆罢【一有以字】公为礼部尚书知亳州徙知陈州迁刑部尚书复召为御史中丞又为三司使知枢宻院事拜枢宻使再加检校太尉同中书门下平章事庆厯三年三月遂以刑部尚书居相位充集贤殿大学士兼枢宻使自公复召用而赵元昊反师出陜西天下弊于兵公数建利害请罢监军兼以阵图授诸将使得应敌为攻守及制财用为【一无为字】出入之要皆有法天子悉为施行自宫禁先以率天下而财赋之职悉归有司卒能以谋臣元昊使听约束乃还其王号公为人刚简遇人必以诚虽处富贵如寒士罇酒相对欢如也得一善称之如已出当世知名之士如范仲淹孔道辅等皆出其门及为相益务进贤材当公居相府时范仲淹韩琦富弼皆进用至于台阁多一时之贤天子既厌西兵闵天下困奋然有意遂欲因羣材以更治数诏大臣条天下事方施行而小人权幸皆不便明年秋防公以事罢而仲淹等相次亦皆去事遂已公既罢以工部尚书知颍州徙知陈州又徙许州三迁戸部尚书拜观文殿大学士知永兴军充一路都部署安抚使徙知河南府兼西京留守累进阶至开府仪同三司勲上柱国爵临淄公食邑万二千戸实封三千七百戸公享年六十有五自少笃学至其病亟犹手不释巻有文集二百四十巻甞奉勅修上训及真宗实录又集类古今文章为集选二百巻其【一作公】为政敏而务以简便其民其于家严子弟之见有时事寡姊孝谨未甞为子弟求恩泽其在陈州上问宰相曰晏某居外未甞有所请其亦有所欲邪宰相以告公公自为表问起居而已故其薨也天子尤哀悼之赐予加等以其子承【一作成下同】裕为崇文院检讨孙及甥之未官者九人皆命以官公初娶李氏工部侍郎虚已之女次孟氏屯田员外郎虚舟之女封钜鹿郡夫人次王氏太师尚书令超之女封荣国夫人子八人长曰居厚大理评事早卒次承裕尚书屯田员外郎宣礼賛善大夫崇让著作佐郎明逺祗徳皆大理评事几道正皆太常寺太祝女六人长适戸部侍郎同中书门下平章事富弼次适礼部侍郎三司使杨察其四尚幼孙十有二【一作三】人公既乐善而称为知人士之显于朝者多公所荐达至择其女之所从又得二人者如此【一有呜呼字】可为贤也已铭曰
　　有姜之裔齐为晏氏齐在春秋晏显诸侯传载桓子婴称于丘其后无闻不亡仅存有炜自公厥声以振公之显声实相天子天子曰噫予考真宗唯多名臣以臻盛隆汝初事我王官东宫以暨相予始卒一躬辅我以徳有劳于邦公疾在外来归自洛天子曰留汝予旧学凡今在庭莫如汝旧孰以畀予唯予圣考今既亡矣孰为予老何以赠之司空侍中礼则有加予思何穷有篆其文在其碑首天子之褒史臣有诏铭以述之永昭厥后









　　文忠集巻二十二
　　钦定四库全书
　　文忠集巻二十三
　　宋　欧阳修　撰
　　居士集二十三
　　碑铭二首
　　忠武军节度使同中书门下平章事武恭王公神道碑铭【并序】
　　惟王氏之先为常山真定人后世葬河南宻而宻分入于管城遂为郑州管城人其封国仍世于鲁惟鲁武康公事太宗皇帝秉节治戎出征入卫乃受遗诏辅真宗有劳有勤报防追崇以有兹鲁国是生鲁武恭公公少以父任为西头供奉官至道二年遣五将讨李继迁公从武康公出铁门为先锋杀获甚众军至乌白池诸将失期不得进公告其父曰归师过险争必乱乃以兵前守隘号其军曰乱行者斩由是士卒无敢先后虽武康公亦为之按辔追兵望其军整不敢近武康公叹曰王氏有子矣后以御前忠佐为军头巡检邢洺男子张洪霸聚盗二州间厯年吏不能捕公以毡车载勇士为妇人服盛饰诱之邯郸道中贼党争前邀劫遂皆就擒由是知名公以将家子宿卫真宗为内殿直殿前左班都虞捧日左厢都指挥使累迁英州团练使今天子即位改博州团练使知广信军徙知冀州迁康州防御使厯龙神卫捧日天武四厢都指挥使侍卫亲军步军马军殿前都虞步军副都指挥使桂福二州观察使是时章献太后犹临朝有诏补一军吏公曰补吏军政也敢挟诏书以干吾军亟请罢之太后固欲与之公不奉诏乃止及太后上仙有司请卫士坐甲公以为故事无为太后丧坐甲又不奉诏于是天子知【一作以】公可任大事明道二年拜检校太保签署枢宻院事遂为副使明年以奉国军留后同知院事又明年领安徳军节度使又明年加检校太尉宣徽南院使公为将善抚士而识与不识皆喜为之称誉其状貌雄伟动人虽里儿巷妇外至夷狄皆知其名氏御史中丞孔道辅等因事以为言乃罢公枢宻拜武宁军节度使言者不已即以为右千牛卫上将军知随州士皆为之惧公举止言色如平时惟不接賔客而已久之徙知【一作公】曹州而孔道辅卒客有谓公曰此害公者也公愀然曰孔公以职言事岂害我者可惜朝廷亡一直臣于是言者终身以为愧而士大夫服公为有量庆厯二年起公为保静军留后知青州未行而契丹聚兵幽涿遣使者有所求自河以北皆警乃拜公保静军节度使知澶州契丹使者过澶州见公喜曰闻公名久矣乃得见于此邪公为言已衰老中国多贤士大夫因指坐客厯陈其世家使者竦听是嵗徙真定府定州等路都部署改宣徽南院使判成徳军未行徙判定州兼三路都部署公治其军无挠其私亦不贷其过居顷之士皆可用契丹使人觇其军或劝公执而戮之公曰吾军整而和使觇者得吾实以归是屈人兵以不战也明日大阅于郊公执桴鼓誓师号令简明进退坐作肃然无声乃下令曰具糗粮听鼓声视吾旗所乡契丹闻之震恐防复议和兵解徙知陈州道过京师天子遣中贵人问公欲见否公谢曰备边无功幸得防恩徙内地不敢见明年徙河阳不行以宣徽使奉朝请已而出判相州六年拜同中书门下平章事判澶州明年徙郑州封祁国公又明年乞骸骨不许以为防灵观使已而复判郑州徙澶州除集庆军节度使徙封冀国公皇祐三年遂以太子太师致仕大朝防许缀中书门下班居一嵗天子思之起为河阳三城节度使同中书门下平章事判郑州六年以本官为枢宻使徙封鲁国公既而上以富公弼为宰相是嵗契丹使者来公与之射使者曰天子以公典枢宻而用富公为相得人矣语闻上喜赐公御弓一矢五十公善射至老不衰甞侍上射辞曰幸得备位大臣举止为天下所视臣老矣恐不能胜弓矢上再三谕之乃手二矢再拜一发中之遂将释复位上固勉之再又中由是左右皆驩呼赐以袭衣金带自寳元庆厯之间元昊叛河西兵出【一无出字】久无功士大夫争进计策多所改作公笑曰奈何纷纷兵法不如是也使士知畏爱而怯者勇勇者不骄以吾可胜因敌而胜之耳岂多言哉其在枢宻亦甞自请临边不许凡大谋议必以咨之其在外则遣中贵人诏问其言多见施用公自致仕复起掌枢宻凡三嵗以老求去位至六七上为之不得已以为景灵宫使徙忠武军节度使又以为同羣牧制置使五日一朝给扶者以子若孙一人是嵗公年七十有八矣明年二月辛未以疾薨于家诏辍视朝二日哀于【一作于】苑中赠太尉中书令其遗言曰臣有俸禄足以具死事不敢复累朝廷愿无遣使者防丧无厚赙赠天子恻然哀其志以黄金百两白金三千两赐其家固辞不许以其年五月甲申葬于管城明年有诏史臣刻其墓碑臣愚以为自国家西定河湟北通契丹罢兵不用几四十年一日元昊叛幽燕亦犯约二边骚动而老臣宿将无在者公于是时屹然为中国钜人名将虽未甞躬矢石攻坚摧敌而恩信已足抚士卒名声已足动四夷遂登朝廷典掌机宻以老还仕复起于家保有富贵享终夀考虽古之将帅及于是者其几何人至于出入勤劳之节与其进退绸缪君臣之恩意可以褒劝后世如古诗书所载皆应法可书【一作纪】谨按鲁武恭公讳徳用字元辅曽祖讳方追封蒋国公祖讳追封防【一作邢】国公皆赠中书令父讳超建雄军节度使赠尚书令【一有中书令】追封鲁国公諡曰武康公娶宋氏武胜军节度使延渥之女初为安定郡夫人追封荣国公夫人五男四女男曰咸熈东头供奉官蚤卒次曰咸融西京左藏库使果州团练使次曰咸庶【一作度】内殿崇班早卒次曰咸英供备库副使次曰咸康内殿承制铭曰
　　鲁始锡封以褒武康爰暨武恭乃克有邦桓桓武恭其容甚饬伟其名声以动四国公治军旅不寛不烦恩均令齐千万一人公在朝廷出守入卫乃登大臣与国谋议公曰老矣乞臣之身帝曰休哉汝予旧臣亟其强起秉我枢钧礼不筋力老予敢侮公来在庭拜毋蹈舞若子与孙助其兴俯凡百有位谁其敢俦惟时黄耉天子之优富贵之隆亦有能保孰享其终如公夀考公有世徳载勲旂常刻铭有诏俾嗣其芳
　　赠刑部尚书余襄公神道碑铭【并序】
　　始兴襄公既葬于曲江之明年其子仲荀走于亳以来告曰余氏世为闽人五代之际逃乱于韶自髙曽以来晦迹嘉遁至于博士府君始有禄仕而襄公继之以大曲江僻在岭表自始兴张文献公有声于唐为贤相至公复出为宋名臣葢余氏徙韶厯四世始有显仕而曲江寂寥二百年然后再有闻人惟公位登天台正秩三品遂有爵土开国乡州以继美前哲而为韶人荣至于褒防赠諡始终之宠盛矣葢褒有诏防有物赠有吿而諡行考功有议有状合而志之以閟诸幽有铭可谓备矣惟是螭首跌揭于墓隧以表见于后世而昭示其子孙者宜有辞而阙焉敢以为请谨按余氏韶州曲江人曽祖讳某祖讳某皆不仕父讳某太常博士累赠太常少卿公讳靖字安道官至朝散大夫守工部尚书集贤院学士知广州军州事兼广南东路兵马钤辖经略安抚使柱国始兴郡开国公食邑二千六百戸食实封二百戸治平元年自广朝京师六月癸亥以疾薨于金陵天子恻然辍视朝一日赙以粟帛赠刑部尚书諡曰襄明年七月某甲子返葬于曲江之龙归乡成山之原公为人质重刚劲而言语恂恂不见喜怒自少博学强记至于厯代史记杂家小说隂阳律厯外暨浮屠老子之书无所不通天圣二年举进士为赣县尉书判防萃改将作监丞知新建县再迁秘书丞刋校三史充集贤校理天章阁待制范公仲淹以言事触宰相得罪諌官御史不敢言公疏论之坐贬监筠州酒税稍徙泰州已而天子感悟亟复用范公而因之以被斥者皆召还惟公以便亲乞知英州迁太常博士丁母忧服除遂还为集贤校理同判太常礼院景祐庆厯之间天下怠于久安吏习因循多失职及赵元昊以夏叛师出久无功县官财屈而民重困天子赫然思振頽弊以修百度既已更用二三大臣又増置諌官四员使言天下事公其一人也即改右正言供职公感激奋励遇事輙言无所回避奸谀权幸屏息畏之其补益多矣然亦不胜其怨嫉也庆厯四年元昊纳誓请和将加封册而契丹以兵临境上遣使言为中国讨贼且告师期请止毋与和朝廷患之欲听重絶夏人而兵不得息不听生事北边议未决公独以为中国厌兵久矣此契丹之所幸一日使吾息兵养勇非其利也故用此以挠我尔是不可听朝廷虽是公言犹留夏册不遣而假公諌议大夫以报公从十余人驰出居庸闗见敌于九十九泉从容坐帐中辩言【一作折】往复数十卒屈其议取其要领而还朝廷遂夏册臣元昊西师既解严而北边亦无事是嵗以本官知制诰史馆修撰而契丹卒自攻元昊明年使来告捷又以公往报坐习彼语出知吉州怨家因之中以事左迁将作少监分司南京公怡然还乡里阖门谢賔客絶人事凡六年天子每思之欲用者数矣大臣有不喜者第迁光禄少卿于家又以为某【一本作右领军】卫将军夀州兵马钤辖辞不拜皇祐二年祀明堂覃恩迁卫尉卿明年知防州丁父忧去官而蛮贼侬智髙陷邕州连破岭南州县围广州乃即庐中起公为秘书监知潭州即日疾驰在道改知桂州广南西路经略安抚使公奏曰贼在东而徙臣西非臣志也天子嘉之即诏公经制广东西贼盗乃趋广州而智髙复西走邕州自智髙初起交趾请出兵助讨贼诏不许公以为智髙交趾叛者宜听出兵毋沮其善意累疏论之不报至是公曰邕州与交趾接境今不纳必忿而反助智髙乃以便宜趣交趾防兵又募侬黄诸姓酋豪皆縻以职与之誓约使听节制或疑其不可用公曰使不与智髙合足矣及智髙入邕州遂无外援既而宣抚使狄青防公兵败贼于归仁智髙走入海邕州平公请复终丧不许诸将班师以智髙尚在请留公广西委以后事迁给事中諌官御史列疏言公功多而赏薄再迁尚书工部侍郎公留广西逾年抚辑完复岭海肃然又遣人入特磨袭取智髙母及其弟一人俘于京师斩之拜集贤院学士久之徙知潭州又徙青州再迁吏部侍郎嘉祐五年交趾冦邕州杀五廵检天子以为恩信着于岭外而为交趾所畏者公也驿召以为广西体量安抚使悉发荆湖兵以从公至则移檄交趾召其臣费嘉祐诘责之嘉祐皇恐对曰种落犯边罪当死愿归【一本作留】取首恶以献即械五人送钦州斩于界上公还邕人遮道留之不得明年以尚书左丞知广州英宗即位拜工部尚书代还道病卒享年六十有五公经制五管前后十年凡治六州所至有恵爱虽在兵间手不释巻有文集二十巻奏议五巻三史刋误四十巻娶林氏封鲁郡夫人子男三人伯庄殿中丞早卒仲荀今为屯田贠外郎叔英太常寺太祝女六人皆适士族孙【一本有男】四人孙女五人铭曰
　　余迁曲江仍世不显奋自襄公有声甚逺始兴开国袭美于前两贤相望三百年间伟欤襄公惟邦之直始登于朝官有言责左右献纳奸谀屏息庆厯之治实多补益逢时有事奔走南北功书史官名在夷狄出入艰勤险夷一徳小人之谗公废于里一方有警公起于家威行信结岭海幽遐公之在焉帝不南顾胡召其还殒于中路返柩来归韶人负土伐石刻辞立于墓门以诒来世匪止韶人






　　文忠集巻二十三
　　钦定四库全书
　　文忠集巻二十四
　　宋　欧阳修　撰
　　居士集二十四
　　墓表八首
　　石曼卿墓表
　　曼卿讳延年姓石氏其上世为幽州人幽州入于契丹其祖自成始以其族间走南归天子嘉【一作嘉】其来将禄之不可乃家于宋州之宋城父讳补之官至太常博士幽燕俗劲武而曼卿少亦以气自豪读书不治章句独慕古人竒节伟行非常之功视世俗屑屑无足动其意者自顾不合于世乃一混以【一作于】酒然好剧饮大醉頽然自放由是益与时不合而人之从其游者皆知爱曼卿落落可竒而不知其才之有以用也年四十八康定二年二月四日以太子中允秘阁校理卒于京师曼卿少举进士不中【一有第字】真宗推恩三举进士皆补奉职曼卿初不肯就张文节公素竒之谓曰母老乃择禄耶曼卿矍然起就之迁殿直久之改太常寺太祝知济州金乡县叹曰此亦可以为政也县有治声【一有用荐者三字】通判干宁军丁母永安县君李氏忧服除通判永静军皆有能名充馆阁校勘累迁大理寺丞通判海州还为校理庄献眀肃【一有皇字】太后临朝曼卿上书请还政天子其后太后崩范讽以言见幸引尝言太后事者遽得显官欲引曼卿曼卿固止之乃已自契丹通中国德明尽有河南而臣属遂务休兵养息天下然内外弛武三十余年曼卿上书言十事不报已而元昊反西方用兵始思其言召见稍用其説籍河北【一无二字】河东陜西之民得乡兵数十万曼卿奉使籍兵河东还称防赐绯衣银鱼天子方思尽其才而且病矣既而闻邉将有欲以乡兵扞贼者笑曰此得吾粗也夫不教之兵勇怯相杂若怯者见敌而动则勇者亦牵而溃矣今或不暇教不若募其敢行者【一有用字】则人人皆胜兵也其视世事蔑若不足为及听其施设之方虽精思深虑不能过也状貌伟然喜酒自豪若不可绳以法度退而质其平生趣【一作取】舍大节无一悖于理者遇人无贤愚皆尽忻欢【一作欢忻】及间而可否天下是非善恶当其意者无几人其为文章劲健称其意气有子济滋天子闻其丧官其一子使禄其家既卒之三十七日葬于太清之先茔其友欧阳修表于其墓曰
　　鸣呼曼卿宁自混以为髙不少屈以合世可谓自重之士矣士之所负者愈大则其自顾也愈重自顾愈重则其合愈难然欲与共大事立竒功非得【一无得】难合自重之士不可为也古之魁雄之人未始不负髙世之志故宁或毁身汚迹卒困于无闻或老且死而幸一遇犹克少施于世若曼卿者非徒与世难合而不克所施亦其不幸不得至乎中夀其命也夫其可哀也夫
　　尚书屯田员外郎李君墓表
　　汉水东至干德滙而南民居其冲水捍暴而岸善崩然其民尤富完其下南山【一作山南】之材治室屋聚居葢数千家皆安然易汉而自若者以有石隄为可恃也景祐五年余始为其县令既行汉上临石隄问其长老皆曰吾李君之作也于是喟然而叹求李君者得其孙厚厚举进士好学能自言其世云李氏贝州清河人君举进士中淳化三年乙科镇州真定主簿齐化基为吏以强察自喜恶君亷直不为屈多求事可酿为罪者责君理之君辨愈眀不可汚卒服其能反荐之迁威虏军判官秩满【一无二字】河北转运使又荐为冀州军事判官逾年【一无二字】吏部考【一无此字】籍凡四较考者外皆召还公考当召是时契丹侵邉冀州独乞留君督军饷课为最多迁大理寺丞乗传治【一作理】壁州疑狱既还转运使又请通判冀州督旁七县军饷课尤多而民不劳遭嵗饥悉出庾粟以贷民且曰凶丰甚必复使丰而归诸庾是化吾朽积而为新乃两利也转运使以为然因请君益贷贝魏沧冀诸州后嵗果丰饥民德君粟归诸庾无后者葢赖而活者数十万家【一本有居三年】转运使上冀人言乞留许留一嵗就拜殿中丞嵗满将去冀民夜私入其府堑其居若不可出君谕之乃得去通判河南【一有府字】未行契丹兵指邢洺天子择吏之能者改君通判邢州其守【一无二字】赵守一当守邢以扞冦辞不任邢事天子曰李某佐汝可无患守一至邢悉以州事任君御史中丞王嗣宗辟推直官遂荐为御史以疾不拜求知光化军作所谓石隄者孙何荐其材拜三司戸部判官改知建州皆以疾辞又求知汉阳军居三嵗而汉阳之狱空者二嵗卒以疾觧退居于汉旁大中祥符六年五月某日卒于家遂县东遵教乡之友于村子孙因留家焉君讳仲芳字秀之享年五十有三【一作二】官至尚书屯田员外郎君为人敦敏而材以疾中止【一有善不享其厚用不既其能】余闻古之有德于民者殁则乡人祭于其社今民既不能祠君于【一作于字】汉之【一无之字】旁而其墓幸在其县余令也又不表以示民鸣呼其何以章乃德俾其孙刻石于隧以永君之【一作赐】
　　内殿崇班薛君墓表
　　公讳塾字宗道姓薛氏资政殿学士兵部尚书简肃公之弟薛之世德终始有简肃公之志与碑公官至内殿崇班以某年某月某日卒官于蜀州其子仲孺以其丧归葬于绛州之正平先葬而来乞铭以志予幸尝纪次简肃公之德而又得铭公其铭曰公躬直清官以材称惟贤是似不愧其兄既葬而仲孺又来请曰铭之藏诚【一作者】以永吾先君于不朽然不若掲于隧以表见于世之昭昭也予惟薛氏于绛为着姓简肃公于公为兄弟而公之世德予既见之铭而其子又欲揭以昭显于世可谓孝矣然予考古所谓贤人君子功臣烈士之所以铭见于后世者其言简而着及后世衰言者自疑于不信始繁其文而犹患于不章又备其行事惟恐不为世之信也若薛氏之着于绛简肃公之信于天下而予之铭公不愧于其兄则公之铭不待繁言而信也然其行事终始予亦不敢略而志诸墓矣今之揭者无以加焉则取其可以简而著者书之以慰其子之孝思而信于绛之人云
　　连处士墓表
　　连处士应山人也以一布衣终于家而应山之人至今思之其长老教其子弟所以孝友恭谨礼让而温仁必以处士为法曰为人如连公足矣其矜寡孤独凶荒饥馑之人皆曰自连公亡使吾无所告依而生以为恨呜呼处士居应山非有政令恩威以亲其人而能使人如此其所谓行之以躬不言而信者欤处士讳舜賔字辅之其先闽人自其祖光裕尝为应山令后为磁郢二州推官卒而反葬应山遂家焉处士少举毛诗一不中而其父正以疾废于家处士供养左右十余年因不复仕进父卒家故多赀悉防以赒乡里而教其二子以学曰此吾赀也嵗饥出谷万斛以粜而市谷之价卒不能増及旁近县之民皆赖之盗有窃其牛者官为捕之甚急盗穷以牛自归处士为之媿谢曰烦尔送牛厚遗以遣之尝以事之信阳遇盗于西闗左右告以处士盗曰此长者不可犯也舍之而去处士有弟居云梦往省之得疾而卒以其柩归应山应山之人去县数十里迎哭争负其柩以还过县市市人皆哭为之罢市三日曰当为连公【一作当与处士】行丧处士生四子曰庶庠庸膺其二子教以学者后皆举进士及第今庶为夀春令庠为宜城令处士以天圣八年十二月某日卒庆厯二年某月日葬于安陆蔽山之阳自卒至今二十年应山之长老识处士者与其县人尝赖以为生者往往尚皆在其子弟后生闻处士之风者尚未逺使更三四世至子孙曾其所传闻有时而失则惧应山之人不复能知处士之详也乃表其墓以告于后人【一作云】八年闰正月一日庐陵欧阳修述
　　尚书屯田员外郎张君墓表
　　君讳谷字应之世为开封尉氏人曾祖节祖遇皆不仕父炳为郑州原武县主簿因留家焉今为原武人也君举进士及第为河阳河南主簿蘓州观察推官开封府士曹叅军迁著作佐郎知阳武县通判眉州累迁屯田员外郎复知阳武县以疾致仕卒于家享年五十有九君为人刚介【一作】好学问事父母孝与朋友信其为吏洁亷所至有能称其在河南时予为西京留守推官与谢希深尹师鲁同在一府其所与游虽他掾属賔客多材贤少壮驰骋于一时而君居其间年尚少独苦羸病肺唾血者巳十余年幸其病少间輙亦从诸君饮酒诸君爱【一作惜】而止之君曰我岂久生者邪虽他人视君亦若不能胜朝夕者其后同府之人皆解去而希深师鲁与当时少壮驰骋者丧其十八九而君癯然唾血如故后二十年始以疾卒君虽病羸而力自为善居官为吏未尝废学问多为贤士大夫所知乃知夫康强者不可恃以乆而羸弱者未必不能生虽其迟速长短相去几何而彊者不自勉或死而冺防于无闻弱者能自力则必有称于后世君其是已君尝谓予曰吾旦暮人耳无所取于世也尚何区区于仕哉然吾常哀禄之及于亲者薄若幸得不死而官登于朝冀窃国家褒赠之宠以荣其亲然后归病于原武之庐足矣乃益买田治室于原武以待君自河南苏州累为名公卿所荐乃迁著作为郎官赠其父太子中允【一作舍】母宋氏京兆【一作司氏永安】县太君于是遂致仕归于原武营其德政乡之张固村原将葬其亲卜以皇祐五年十一月某日用事前四日君亦卒遂以某日从葬于原上予与君游久记其昔所谓予者且哀君之贤而不幸又嘉君之志信而有成于其葬也不及铭乃表于其墓君娶祝【一作竹】氏封华阳县君有子曰损试将作监主簿至和二年三月七日翰林学士尚书吏部郎中知制诰充史馆修撰欧阳修撰
　　龙武将军薛君墓表
　　薛姓居河东者自唐以来族最盛宋兴百年而薛姓五显资政殿学士尚书戸部侍郎赠兵部尚书简肃公当天圣中叅辅大政以亮直刚毅为时名臣公绛州正平人也有子直孺早卒无后以其弟之子仲儒为后然其兄弟五人及其诸子皆用公廕禄仕以忠厚孝谨多材能为绛大族君讳某字某简肃公之兄也少有髙节仕而不得志退老于家以德行文学为乡善人君少好学工为文辞应有司格既而曰是岂足学也哉乃弃而不为其后简肃公贵显以恩例补君右班殿直君笃爱其弟不得巳为强起就职居顷之卒弃去遂不复仕君居乡里孝悌于其家忠信于其朋友礼让于其长老乡里之人始而爱乆而化既殁而犹思焉君以天圣二年十一月某日以疾卒于家享年六十有九以某年某月某日葬于正平县清原乡之周材原曾祖景赠太保祖温瑜赠太傅父光化赠太师母曰郑国夫人费氏子男二人长曰长孺今为尚书虞部员外郎知绛州军州事次曰良孺殿中丞女三人君以子恩累赠右龙武军将军夫人郑氏正平县太君君卒之若干年其子始以尚书郎来守是州予薛氏壻也且嘉君之隐德以终而有后乃为表于其墓既又作诗以遗之曰
　　伊绛之人其出如云往于周原从我邦君周原有墓郁郁其松绛无居人惟邦君是从来以春秋执事必躬邦君在绛礼我耆艾惟父之执其恭敢怠邦君有政惠我后生从民上冡闾里之荣嗟我绛人孝慈友悌为善有后惟邦君是视
　　永春县令欧君墓表
　　君讳庆字贻孙姓欧氏其上世为韶州曲江人后徙均州之郧乡又徙襄州之谷城干德二年分谷城之隂城镇为干德县建光化军欧氏遂为干德人修尝为其县令问其故老乡闾之贤者皆曰有三人焉其一人曰太傅赠太师中书令邓文懿公其一人曰尚书屯田郎中戴国忠其一人曰欧君也三人者学问出处未尝一日不同其忠信笃于朋友孝悌称于宗族礼义逹于【一作于】乡闾干德之人初未识学者见此三人皆尊礼而爱亲之既而皆以进士举于乡里【一无里字】而君独黜于有司后二十年始以同三礼出身为潭州湘潭主簿陈州司法叅军监考城酒税迁彭州军事推官知泉州永春县事而邓公已贵显于朝君尚为州县吏所至上官多邓公故旧君絶口不复道前事至终其去不知君为邓公友也君为吏亷贫宗族之孤幼者皆养于家居乡里有讼者多就君决曲直得一言遂不复争人至于今之嗟夫三人之为道无所不同至其穷达何其异也而三人者未尝有动于其心虽干德之人称三人者亦不以贵贱为异则其幸不幸岂足为三人者道哉然而逹者昭显于一时而穷者泯没于无述则为善者何以劝而后世之来者何以考德于其先故表其墓以示其子孙君有子世英为邓城县令世勣举进士君以天圣七年卒享年六十有四葬干德之西北广节山之原【一有云字】
　　河南府司録张君墓表【一作碣】
　　故大理寺丞河南府司録张君讳汝士字尧夫开封襄邑人也明道二年八月壬寅以疾卒于官享年三十有七卒之七日葬洛阳北邙山下其友人河南尹师鲁志其墓而庐陵欧阳修为之铭以其葬之速也不能刻石乃得金谷古塼命太原王顾以丹为书纳于【一作于】圹中嘉祐二年某月某日其子吉甫山甫改葬君于伊阙之教忠乡积庆里君之始葬北邙也吉甫才数嵗而山甫始生余及送者相与临穴视且封哭而去今年春余主试天下贡士而山甫以进士试礼部乃来告以将改葬其先君因出铭以示余葢君之卒距今二十有五年矣初天圣明道之间钱文僖公守河南公王家子特以文学仕至贵显所至多招集文士而河南吏属适皆当时贤材知名士故其幕府号为天下之盛君其一人也文僖公善待士未尝责以吏职而河南又多名【一无名字】山水竹林【一作葱竹】茂树竒花恠石其平台清池上下荒墟草莽之间余得日从贤人长者赋诗饮酒以为乐而君为人静黙修洁常坐府治事省文书尢尽心于狱讼初以辟为其府推官【一作察推】既罢又辟司録河南人多頼之而守尹屡荐其材君亦工书喜为诗间则从余游其语言简而有意饮酒终日不乱虽醉未尝頽堕与之居者无不服其徳故师鲁志之曰饬身临事余尝愧尧夫尧夫不余愧也始君之葬皆以其地不善又葬速【一有其字】礼不备君夫人崔氏有贤行能教其子而二子孝谨克自树立卒能改葬君如吉卜君其可谓有后矣自君卒后文僖公得罪贬死汉东吏属亦各引去今师鲁死且十余年王顾者死亦六七年矣其送君而临穴者及与君同府而游者十葢八九死矣其幸而在者不老则病且衰如予是也呜呼盛衰生死之际未始不如是是岂足道哉惟为善者能有后而托于文字者可以无穷故于其改葬也书以遗其子俾碣于墓且以写余之思焉吉甫今为大理寺丞知缑氏县山甫始以进士赐出身云翰林学士右諌议大夫史馆修撰欧阳修撰

　　文忠集巻二十四
　　钦定四库全书
　　文忠集巻二十五
　　宋　欧阳修　撰
　　居士集二十五
　　墓表六首
  </div>
  <div class="pagination">
   <a href="文忠集（宋欧阳修）_page15.html">
    上一页
   </a>
   <span>
    ...
   </span>
   <a href="文忠集（宋欧阳修）_page11.html">
    11
   </a>
   <a href="文忠集（宋欧阳修）_page12.html">
    12
   </a>
   <a href="文忠集（宋欧阳修）_page13.html">
    13
   </a>
   <a href="文忠集（宋欧阳修）_page14.html">
    14
   </a>
   <a href="文忠集（宋欧阳修）_page15.html">
    15
   </a>
   <span class="current-page">
    16
   </span>
   <a href="文忠集（宋欧阳修）_page17.html">
    17
   </a>
   <a href="文忠集（宋欧阳修）_page18.html">
    18
   </a>
   <a href="文忠集（宋欧阳修）_page19.html">
    19
   </a>
   <a href="文忠集（宋欧阳修）_page20.html">
    20
   </a>
   <a href="文忠集（宋欧阳修）_page21.html">
    21
   </a>
   <span>
    ...
   </span>
   <a href="文忠集（宋欧阳修）_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
