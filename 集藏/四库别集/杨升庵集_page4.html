<!DOCTYPE html>
<html>
 <head>
  <meta charset="utf-8"/>
  <title>
   杨升庵集 - 第 4 页/共 140 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杨升庵集 - 第 4 页/共 140 页
  </h1>
  <div class="content">
   楚雄府定远县新建儒学记
临安府乡贤祠记
七星桥记 
云局记
碧峣精舍记
郭门双节记
内江萧氏双节记 

太史升庵文集四卷 成都杨慎着　从子有仁编辑 后学赵开美校 
新都县八阵图记 
诸葛武侯八阵图在蜀者二一在夔州之永安宫一在新都之弥牟镇在夔者盖侯从先生伐吴防守江路行营布伍之遗制新都为成都近郊则其恒所讲武之场也武侯之人品事业前哲论之极详不复剿同其说独其八阵有重可嘅者叟谓侯推演兵法作为八阵咸得其要自令行师更不覆败深识兵机者所不能洞了盖胜之于多筭而出之于万全非借一于背城而侥幸于深入也惜乎其方锐意以向中原而溪蛮洞獠左跳右跋以裂其势外寇方殷内境自惫使夫八阵之妙不得加于二曹三马之枭敌而乃止试于七纵七擒之孟获天威神筭不骋于中原王者之区宇而仅以服南中巴僰之偏方事机既巳迟精力又巳亏勇贾其余师用其分以为大举譬之逐盗捄火之家挺刃决水犹恐不及而内有雠贼自相乘机胠箧助燎则虽有倍人之知力亦自无如之何侯之不幸势正类此天之所坏谁能支之祚去炎汉不待陨星而后知矣嗟乎国之兴亡天也而千载之下君子独遗恨于蜀汉之事者非以武侯故邪至其故垒遗墟独为之爱惜不已乃其忠义之激人不独其法制阵伍之妙也不然则窦宪尝勒八阵以击匈奴晋马隆用八阵以复凉州是在侯前巳有之而后亦未尝亡也功既有成而后世犹所罕称述况能传其遗迹至今乎慎尝放舟过夔门吊永安之宫寻阵图之迹维时春初水势正杀自山上俯视下百余丈皆聚细石为之凡八行六十四蕝土人言夏水盛时没在深渊水落依然如故在吾新都者其地象城门四起中列土垒约高三尺耕者或刬平之经旬余复突出此乃其精诚之贯天之所攴而不可坏者盖非独人爱惜之而巳耳庆阳韩君大之以进士出宰吾邑始至拜侯之荒祠次观遗田重有感焉谓慎曰之罘篆锲燕然铭石蓻焉尔人不足称也爱其蓻者不泯其迹矧侯之地而可忽诸今阵图在夔者有和叔独孤之记少陵东坡之诗四方灼知而此顾泯焉无所表识使往来不轼樵牧者不禁非缺欤祠宇行当新之阵图所在欲伐石树道左大书曰诸葛武侯八阵图碑阴之辞子宜为之夫崇贤存古以示向往焉循良事也推表山川考记往昔者则史氏职也遂书之史刻焉 
江祀记 
天子即位怀柔百神南渎献官史臣慎作江祀明天子之缵大统光有神器为百神主嘉靖初元仲春吉日乃肇修羣祀初筮于己丑原筮于辛丑大昕具冕服御正殿胪句传遐致精纯四驰上卿洎近臣徧于岳镇海渎古帝先王先师 皇祖诸陵分命史臣慎祀南渎大江恭代鬯贽往监攸沈礼章有昈厥惟多仪夏四月庚辰卜人练辰有司备物史臣展仪肃将天祝幽赞于神明举爟张乐三献望燎巳事乃竣川灵荅贶荣光伏气旭旭杲杲工祝拜手稽首曰惟明天子不爱牲玉礼仪具备神降嘏福慎曰是知天咫焉知民则福在和民和民在善政善政明神依失政民罔依民曰罔依神亦罔依明神失依滛祀其崇远聦明丑正直求诸滛昏厉崇丰昵非彝明神其吐之憸壬比周忠直其羞之世用雕政用秕润下反行罔象遂腾灾沴重仍漂邑害稼丛降戾于兹邦厥验惟不远今 天子懋建中兴基成民致神厘正祀典京邑首观四方毁石经之庙堕玄明之宫滛祠攸屏秩祀孔明凶人黜伏俊良交庆元元蚩蚩咸蠲胥戚矧曰明神其有怨恫明天子克享万灵克和万民惟明觇幽惟幽相明幽明礼乐厥鉴无岐呜呼休哉尔工祝何知秘祝于祈年餙瑞于效王?尔寔陋往闻惟道洽德润涤瑕荡秽泽流南纪永我皇仁无疆之休哉史臣颂烈敬垂鸿休于玄石 
岁享旌忠庙碑记 
旌忠庙祀后唐节度使夏公也公讳鲁奇守武信日董璋反东川攻遂州公在围城中兵食尽而援不至遂自刭死公结发从军事庄宗早立慬于天下驱驰中原破劲燕溃骁魏王彦章号千人敌竟成擒于公手及其守一隅孤城反受困于僮竖岂非天哉传曰善死者不亡公善死矣以身殉城以死勤事忠愤之气凛然千载宜其赫为明神庙食一方也欧阳公修史以死事传之五代之臣在是列者仅十人耳 国朝敦重祀典非功烈昭映史册者不与大明会典所载全蜀合祀之庙七而旌忠庙在焉岂陈宝之光景动人畏垒之私相尸祝班乎土人每岁孟夏五日远近相率虔以承祀祀仪杂用社蜡顾未有迎享送神辞县人士以为请乃衍楚辞国殇之义摛诸声刻诸丽牲石用荐岁尝焉其辞曰焫膋萧兮挹椒醑承肹蠁兮闯神宇神之灵兮毅且雄精为星兮气为虹着光景兮如在标晴霞兮彤彤神之来兮霄暧舒披飒爽兮英风嘘纷羽斿兮扬鸟旟置霜矟兮絷云驹渊渊兮摐皷唳唳兮陈竿歌振缕兮舞回礻?居神醉止兮奄虞虞神之去兮灵泽下雨沾俎兮雾蒙斝留我禛兮蕃我禧驱伯强兮逐肥虫?遗亩栖粟兮箔委丝凶菑荡涤兮休德流滋恢台孟夏兮岁以为期拜神贶兮神无射思斗城金壁兮奠我邦土我民敬荐兮无绝终古 
景川曹侯庙碑记 
由永宁江下泸州滩碛凡百十余莫险于江门驿上下数里皇明洪武中命景川侯曹公震往平治之陕西自宝鸡达汉中贵州自永宁达云南之曲靖四川自保宁达于利州又自梅岭桥椿达于青川而江门险滩伐石穿片?曹功尤巨且难川陕云贵四处东西南北广轮经纬五千余里置驿奠邮榰桥架栈刬险为平通夷达华航鲸波而梯鸟道去嵽嵲而就夷庚其功力岂细哉乃不易一寒暑而克襄其成殆有神哉五丁之开金牛李氷之凿离堆岂复让邪公自制碑文刻之岁月工费首尾悉具慎渫过江门见之屡矣昔年待罪史局细书石室访求国初功臣姓名不见所谓景川者凤阳黄金纂述开国功臣录巨细颇详而亦遗曹侯焉蜀之郡乘亦略不知修路浚江昉于何人非缺典欤中丞百川张公檄纳溪知县李发建侯祠仲山罗公继之凤冈一轩姚吴两兵宪先后交速其役相续迁秩去功末落成丁巳孟夏大巡少宇宋公按部至泸爰命摄州事马湖府同知薛治建绰禊春秋岁享征文于慎为之铭曰界首之江达于江阳漾以长兮淜濆汤汤亘以石梁舟楫妨兮天圣皇爰命飞将西南方兮谷狠潭狂奠为夷庚比宣房兮百八十霜功积未彰吁可伤兮巴甸滇疆阐幽是蘉庙以觞兮绦革有鸧旌旆其扬匪庞凉兮荐鲤脍鲂烹豚刲羊簠簋享兮徼福祈祥惟神洋洋降兹乡兮南舟?仑北航往来康庄无劻勷兮渰凄昭晹芷茂兰昌昭殸?木香兮树碣崇冈刻辞琳琅示茫茫兮 
工科题名记 
六科为天子亲吏列署旧在掖门内会值欝攸变乃移署掖外之两翼其为禁近同也官名在洪武初为起居注寻因在列者八十一人适合周士数遂称元士又改源士谓政事本源也后乃用部名分六科官称为给事中有都有左右定秩为七品其为侍从同也所掌章有参驳人有紏劾小有专达大有合举其为出纳同也厥制大凡如此诸科故事皆有题名以署切中禁多建于东长安之直庐在工科者旧有仕版登首景泰而止弘治中都给事中王君汉英镵石记之则自弘治而上遡洪武比仕版加详正德中左给事中王君拱之因庐灾碑阙恐坠其存复锲之版而续以继者今都给事中石君季瞻又惟前所题名有挂漏也及取之圣政记取之名臣录取之文人之集取之世家之乘以所续考重合二籍再立石焉视前大备矣大耳目之官聦明攸寄百度万务悉在见闻联事交承怠以诿焉曰非职思之内也人其谓斯何故君子谓是举也见设官之意焉见纳谏之美焉见前人之绩焉见后世之师焉见相观之善焉见劝忠之谊焉见官常之暇焉见坠务之修焉传所谓言之可名作而可记者夫是举也季瞻实创之王君明遇祝君遥绪翟君廷献相之诸科之长黄君伯魁俞君国昌朱君应周汪君天启王君存约相与观厥成焉 
四川御史题名记 
御史之职出则布天子之宪于万里外一方政令听命惟肃虽僻于绝徼微于童稚无不风动墨吏无艺与豪猾并植束手归狱其良者则幸其植立引翼以自遂焉激扬黜陟任斯重矣自先王省方之制废然后巡行直指之使见于史籍东西之略于是乎知之内外之治于是乎齐之重不亦宜乎弗重则弗行弗行则远或忘远之忘治之戾也维 皇建极分天下为布政司者十三内十三道实监察之岁恒廷遣一人往按其方西蜀自古号为逖远然去汉唐当时都极不过三四千里今 国家宅冀方应北辰蜀越在万里公私文告邮达以月期长吏媺恶简书达以年期憔悴呻吟之民迁延冤滞之獤灾沴逋逃之变一不达于县再不达于州天日高远有终坐偾圯而不能达者矣由是言之巡行之法天下所均蜀其尤重者也历 国初至今兹历凡三周甲子而道揆法守无有远迩昭如一日近如咫尺礼不勤省方治不出垂拱实惟明明之宪布在万里与共职者惟良御史乎行台旧有题名石在表着右首永乐甲申逮正德丙子得九十二人积岁勒名碑方已盈丁丑姑苏卢君师邵来按乃伐石更端焉新碑名实自师邵始匪用行??交承联岁月而已因其名问其行考其时稽其事于政庶有禆乎其说在前碑之跋实君尽言也将拓大前韪而塞之违又将使嗣者周旋其言而兴起焉当宁之忧庶其可分远人之望庶其可达官师之规庶其可尽矣君莅蜀一年余崇教厚俗禁慝去衺吏有治程民有奠业士有誉籍盖本其学术之懿而品藻之公发擿之徤以成之故卓然不愧其言云碑事适成君将致代予与为记也 
四川建昌兵备道题名记 
西蜀宪司臬臣奉玺书整饬兵备者六居东曰东达居南曰叙泸居北曰安绵居西北曰松潘居东北曰威茂居西南曰建昌建昌其治古卭都其镇山曰大雪其江大渡其梁度索其济悬橦其连乌蛮其距吐蕃其利镠铁故其兵犀锐其时瘴厉故采风监使罕至其控卫所无州县故人悍而易法守其望京师万里而遥望成都亦千里而遥故有事则艰于达闻有警则易为析荡此五服之要服也九州岛之绝徼也而当宁顾諟岩廊经略兵备之选尤为重焉事事有备备不亦重乎守在四夷边不尤重乎迩者嘉靖十七年以川南壤地绵亘广轮千里难于控制乃以眉卭雅三州八县并建昌六卫天全黎州二司增为上川南道文经武纬绣错牙入建节开府于卭而霜降氛销岁行秋焉规抚详矣擘画精矣行司旧有题名之碑而石理爻?守泐字类蟫螙岁乙卯今兵宪北川陆公重勒坚珉于临卭之署以趾前美启后贤可谓品式备举综理微密矣不鄙以记属慎昔从史氏后不敢以不文辞公在镇二年揆文教以淑士类奋武卫以惩不恪傍睨者初咸危且难之后乃服膺交颂焉是非走一人之言也全蜀舆人之言也 
兵备姜公去思记【龙】 
云南治城西上永昌经途所亘旁多寇巢曰金鸡庙赤石崖螳螂龟山铁索箐诸寇夷也不田不蚕刼以为世箐居则以善刦相长雄丑类婚匹女氏辄问曰尔男能蹶张而刦商乎若是者以为恒俗弘治中始州宾川卫大罗城迷渡戍普滑凡以弭之也而竟不弭时有某宪臣行部遇寇方截途二商惶迫归命车下夷寇直前立捽二商刃之囊其货而去若是者以为恒闻嘉靖初太仓姜公梦宾擢云南副使饬备澜沧首执土酋而威之曰盗所隐货与盗同罪尔为世官而纵寇分赃乎盗之不获何以尔为尔之不治何以我为遂罪其尤者数人诸闻者不寒而栗争出死力以效用奉檄克期捕贼虽元日不敢归家无几何巨寇尼龙伏锧姚嶲路通矣又单骑躬至夷箐召译人传谕之曰有司顷无尔恤悉陷尔民为盗今吾尔抚悉令尔盗为民皮裳菜食任尔生息龙街虎街贸易往来尔能从乎众皆玃腾獾呼曰前此我辈下山即执诬指为贼闭箐深居又难以得食求活之道非刼无由也生未尝见官莅此地亦不曾闻此言有苦莫伸今上知我心又恤我生而今而后不为非矣相率解刀弩率妻子罗拜公问之曰是若母与妻耶是若子与女邪对曰然尔不爱邪对曰爱因谕之曰尔为盗受戮身首异林所爱非尔有也咸叩头洒泣拊心誓曰不复为非矣自是夷民出箐为市无异编民行商宵征哨堡晏寝百年来未之前见也夷有亏定者夙为盗而富改业而贫妻子怨之谇语不已定曰我巳矢心为良矣从汝言脱复有犯何面目见姜公引药自尽其信服异类义感小人如此环澜沧千里行旅戴之如父母惟恐一日去也丙戍春公解官归士君子识与不识皆重惜之商人相语曰我曹无庇矣去之日攀鞅拜尘嗟咨涕洟者塞涂十余里赵州同知吕希夷因民不忘立去思碑请文之予闻治盗有道不在胜之而在靖之观公之迹足以为效矣其驭土酋曰威抚箐夷曰仁威逋寇曰义威以先摄令则必行仁以心感恩则易结义以耻格恶则永悛由得其道也昧者为之征调千里骚骇一方羽檄之驰则若风飞挽之急则若流然而威之得丧寇之靖否犹不可知也其相悬不亦远哉唶公弗可留已块焉之石胡以慰人思乎惟其良法炳然率由勿更则为道径而为力易是故西人之望也思公者其有感于予言乎继公者其有感于予言乎 
新都县重修儒学记 
孔子之道与王化远迩偕天地恒久盖自鸿荒肇牉神圣迭兴亨屯弥纶渐次除乂以易大传所叙十三卦观之自网罟耒耜至于宫室书契所以厚生安性者备矣繄教化犹未尽敷也逮于唐尧之世始命契为司徒教以人伦亲以五品文明于是乎嘉会比屋于是乎可封故孔子删书始于唐尧而称尧曰大哉而与天同其荡荡所谓焕乎文章者在是矣其后成汤遂有天下而孔子殷之后也生当春秋之世主乎定哀之间帝纲沉圣法斁凤不至麟巳踣乃与一时明睿英迈之才讲继往开来之学斯文虽厄于上而大明于下是契为一代师而孔子为亿万代师矣祖孙相望上下千载又纂尧之成功文章于无穷而荡荡与天同大焉惟时禹稷皆圣人皆有大功于民其后皆有天下然未有世系绵延与天地并如契之后也以是知教化之功大矣天之笃佑斯文者至矣嘅在当时传习肄业惟缁帷之林杏树之坛舞雩之下未有宫室居宇及廪食都养如今日之盛且普也士生斯时亦何遇之盛哉吾邑新都之有学旧矣自汉文翁为守而还列城皆有学而蜀之弦诵比邹鲁文章冠天下吾邑者如杨厚之对策汝敦之孝廉父子继羙兄弟蝉联着于史册炳如丹青有唐初造文熖益辉学记有杨烱之碑摛辞掞千言之藻锲石虽泐方乘具在宋兴三百年科第若栉比则有若邓应午之师范五城布景范之尽节王事圣朝吴元年初赵天泽早识刘基于泥涂以成开天攘夷之大功教化焉可诬哉乃弘治甲子历嘉靖丙戌庙庑倾颓妥神无所堂斋坍□鞠为园蔬主簿薛君海请于巡抚中丞碧泉张公素继之戴公鱀巡按英皋喻公时提学宪使雨泉陈公鎏同声众允助以罚锾而教谕伊任训导刘士允孙翮又汲汲经营不愆于素以癸丑上春人日经始三月八日隆栋而木有古株跃于水中奇若禹庙之梅梁事符临武之皷木天若相之成人喜忘其劳遂创此巨役毕兹庀休以标文化之渊源以昭后进之模楷诸君之功良有禆于吾邑非浅而食不出于头会泉不出于口率尤人之所难事之可纪也薛尹刘孙四君及学彦某等以慎邑人也见委以记绘天游圣何假雕虫之辞大壮斯干聊为岁月之纪用镌灵陶禆垂永礻?冀其工直金粟之目董役助赀之人洎审曲面势之详太一丛辰之卜并列姓名于碑之阴 
楚雄府定远县新建儒学记 
云南楚雄府属县曰定远旧未有学按察司提学副使仰齐胡公尧时建议上请于朝始命建学盛举也经始于嘉靖二十六年孟秋释菜于二十七年长至学成宜有记县之官师请于胡公公乃猥以慎尝从事秉笔后属为记之慎参按图经域志定远在汉为越嶲郡地三国时诸葛忠武侯征南中营于此今之望子洞遗址尚存唐武德中置西濮州贞观中更名髳州后讹称牟州宋世沦于段高二僣夷至胡元立牟州千户至正改为定远州国朝因定远之名而降州为县百七十年而始建学皇明文治之遥声名之盛使仲尼之道与王化远迩多士生斯时斯地亦厚幸矣呜呼汉之斥土名越嶲者以斯地实越嶲水以彰休盛然特为僻土服远言尔武侯南征天威赫着而文治犹未遑唐则先服后叛宋则画界陆沉元虽合为一统而胡俗无讥焉国家以纲常为治礼乐为教云南虽去神皋万里而气厚风和君子道行洪武初元巳入荣被天言之褒矣咨尔多士涵泳圣涯岂可以憬彼自弃乎矧髳濮之名巳见牧野其归仁膺化巳兆于武王允清之代而武侯之所过化则澹泊明志之道真宁静致远之心学诸士子独无兴起之思乎夫学亦多说矣肇始于六经而发挥于诸儒更仆不可终而走也独举武侯澹泊宁静之二言者以古者建学立师必本其地望希贤怀古恒首其儒先武侯在定远固名宦之首称巨擘亦后学之指南元龟藏焉修焉之余而马?岂焉仰焉息焉游焉之暇而咏焉绎焉亦可以为成人矣由是而之焉以上希乎圣教敢谓无其人乎庸书以俟若夫建学诸与有劳者皆列其名行??于碑之阴 
临安府乡贤祠记 
嘉靖甲午诏天下正祀典乡贤之祠遗者增之严不在祀法者汰之未剏者于是乎始乃云南临安知府事姜安建水州知州事沈常?心学教授赵维贤询舆议稽郡乘师言佥同荛言攸恊乃上于布政使王俊民闻于监察御史董珊卒如若请乡贤之祀自今日始也祠我皇明四公曰杭州府知府张公隆南阳府知府邢公干两淮运司经历封南溪知县张公文宗文昌县知县田公荣其鲜也盖严也曰居丧哀毁踰礼庐墓官处脂膏不自肥泽西湖广其利鄣水安其钟考绩三载最于全浙是杭州公之行也曰赡族而族待以举火起家而家世其清德守泸州而泸人尸而祝之守南阳而南阳社而稷之是南阳公之行也曰悃愊禔身孝友睦亲膺屡荐不留归养弃官敦行化俗蕃祉老寿是南溪公之行也曰不工于媚贵人而有余于裕孱民勇于退田亩而怯于入公府是文昌公之行也临安在唐宋为剽分元世无闻自 国朝有科目以还金闺之籍相属而称乡贤者仅此严哉世之巧言强有力者可以百役其私智而不获一于公议虱于庭蠹于里阳鱎于邦剪公财?秉弱产丰屋蔀家华衣光佩市童诩里妇矜朝露未期厌厌如泉下人矣况能作九原凛生气享社献侑瞽宗乎君子谓是举也昭则戒违彰往?日耳力?来是之谓名教名教之谓政首政首之谓人纲人纪人纪弗纪曷昭曷戒曷彰曷?日耳力?哉作临安府乡贤祠记 
七星桥记 
且兰古壤贵竹今藩割串云之剽分躔参井之余度粤讪西路实贯南中关号七星孔明禡牙之地卫名毕节关索授钺之区虽卉服之杂居乃朝宗之首路狂溪狠谷山状马鞍者弥千危磴悬崕城北虎牢而倍蓰两嵚夹峙而有水千寻过涉以无舟夏潦秋霖鼓洪涛于树杪浮丘沉陆阻行李于荒途叱石谁感乎鼋鼍成梁空瞻于乌鹊但知行恻末见当仁道士黄一中厥徒周阳泰云游戾止喟然叹云高下必因乎丘泽朝夕恒仿乎日月此双崕有天生之石岸?秉千章饶地产之名材人心若坚神功可冀矢磨杵成针之志徼折梅寄樠之灵薙狝刋林鸠僝镂岊淬兹寸愿砺彼羣徒高义动万商之渊泉胜缘集三省之刀布出蘙荟而壮结构刬幽?页荎以施舆杠鴈齿旁阶溅沬飞流不染鱼鳞上瓦阑风伏雨无虞在天半空去地千尺星梁斗柱榰银汉以横陈雪浪云涛拖玊虹而曲抱骑无输载氓不褰裳阳侯惊波易为方轨冯夷浸宅履作康庄相彼桥中潬于黄河手握征南之节较昔梁孙原于黑水身乘慱望之槎岂有一介羽流握其十指绵力禆君子之平政遵王道之景行欻奠夷庚罔烦令甲欢歌美谚近传罗甸之口碑隐行昭名远契漆园之心印将永玄玄之绩可保?言郁郁之文爰锲贞氓匪溢华衮薄言观者勿替引之 
云局记 
点苍山之林?彔有王局观焉四时有云气带其间于夏尤着故状其景曰玊局夏云张子九言有书舍在其下予题之曰云局精舍一日坐予于堂曰请问学予曰子知夫云乎知云则知学矣夫云者为雨乎雨者为云乎无云则无以为雨矣犹之地产植物花者为实乎实者为花乎无花则无以为实也夫学何以异是慱我以文约我以礼无文则何以为礼无慱则何以为约今之语学者吾惑焉厌慱而径约屏文而径礼曰六经吾注脚也诸子皆糟粕也是犹问天曰何不径为雨奚为云之扰扰也问地曰何不径为实奚为花之纷纷也是在天地不能舍慱而径约况于人乎云天之文也花地之文也六经诸子人之文也见天人而合之斯可以会慱约而一之此学之极也张子避席曰夫子命贯矣请终身诵之 
碧峣精舍记 
滇海西斥舍舟登陆俗曰高桥稽之古志桥实曰峣以山形似秦峣关受此称尔高峣与碧鸡相望如箭括毛东镇氏有别庐在其下精舍之颜隶古定曰碧峣憗献疑于杨子曰兹峣也沂知之沂号之如俗所不知何易诸已诸杨子曰无易仍尔也君子期人以雅不以俗待人以慱不以陋昔者孔子之作春秋也经书善稻吴名则伊缓也经书太原狄名则太卤也经书蚡泉狄名则矢胎也谷梁子曰号从中国名从主人范宁曰物类地形当从中国至于人名则从本俗杨子读而诠之曰大哉孔子辨物正名奥哉谷梁启蕴发隐号从中国故去大卤伊缓矢胎而从大原善稻蚡泉也名从主人故介葛卢戎曼子皆不易矣慎往年执简史局细书藏室见洪武中有请以春秋两汉地名名今各驿传诏既从其请史复书其事皇祖之谟春秋大复古之意也慎自执戟于滇每慨物类与地形名失之陋俗若山?彔山?票而为禄脿吕阁而为吕合金浪巅之为丁当丁澜沧江之为浪怆江也不止峣之为桥耳方言既讹郡志踵谬岂君子雅俗而慱陋之心为盛世一统而同文之义乎东镇于春秋专门其学而又以世族阅子明习当世兹名也固雅俗慱陋之滥觞辨物正名之拳石与因注而志之若夫临睨眺听之美荟蔚清冷之兴卷中能赋者则备矣 
郭门双节记 
参戎云屏郭公廷用楚之长沙茶陵世家也嫡母萧氏以三十一岁霣所天生母许氏以十有九同守孀操是时云屏方在蓐室二夫人毓遗腹以至成童又遭家难豪仇侵诬欲加阴害甘心焉二母曰祖爵不可坠也罄其家赀贿以藩身幸脱我仇之疾云屏甫五龄得从优给之例十六岁荫世爵二母慈爱于闺中而严嘱榎楚于师席以抵学成中武进士前列嫡母以三十例格于旌典而生母十九例得之而压于嫡云屏孝思之诚未得一伸乃甲寅岁视篆蜀阃百废兴而积弊刬部曲诸武弁皆洗心依归严明文雅两台交荐及膺 简在陟迤西川贵左将侍慈帏还楚求终养入奏未允戊午春方命驾永宁时有边警又值明堂大厦抡材之役公私劻勷公处之裕如兵不烦而式遏民不瘁而事集两省赖之而云屏爱日之念未忘也一日以其事语定水冯子冯璇曰吾游于杨升翁之门翁史氏也一言垂于竹帛比之前代卫风栢舟之诗刘向烈女之传播荣名于百世与旌表绰楔之典同顾不韪欤云屏喜曰是吾志也此可以发吾二母之潜德矣慎也既雅重云屏之孝思敢爱不腆之辞以禆风化乎作郭门双节记 
内江萧氏双节记 
内江蜀之望县也萧氏内江着姓也双节者何庠生之慈母陈氏御史萧世延所生之母李氏也陈李者妯娌也皆丧所天而葆贞棂孤以亢萧宗故曰双节云陈富顺县人年十九来归巡检萧腾七年而腾卒陈仅二十六岁且未有子正室阴氏之子世建甫十天岁未几阴氏继卒陈誓志孀居有欲夺其志者陈泣曰吾一移所天孤子将谁抚萧祀豸?肖矣乃?身?吕??身?吕?然廑翼翼然藏以世建为命儥镮钏市书册劝以学世建长为受室余氏余复夭卒遗幼孙曰蘅年始六禾?令又以蘅为命益拮据治丝絸营粟布形影相依自黄口至白首今则六袠有五矣李氏邑之梧桐里人年十八归赠监察御史萧公露生子世延九岁而露卒嫡吴氏日相持而饮泣曰町町孤孺生将奚托盖虞李之少不安其室也李矢之曰孤在我之怀日在天之上宁死萧牗下忍悖三从训乎与吴相依姇然后食寝然后宿以其子若吴出吴亦母之如已出经画内政井井中度虽频遇荒暵而婚丧庆吊内宗之周助无废礼至于教子务底于成蜚腾竟如其愿则造物之报匪忒矣嘉靖庚子寿终以子贵赠太孺人陈亦为部使者行县扁其堂曰贞节一时双节并曜同门邑里上其事于当路当路大夫屡核其实会上其事于朝表宅植楔有日矣岭南少卿东洲李公邦直状其行作双节传且曰堂前之陈断臂之李青史所纪彤管有炜焉然皆为人妻者也而副室未之前闻也皆异地者也而一门未之前见也皆异时者也而一代未之前纪也歖其难乎亶其传乎慎母族内江既稔闻其事又读东洲传伟其文抚卷而唶曰是幽足以动天地感鬼神明足以享人伦移风俗可传可记可诗可颂刘向之籍僧繇之图栢舟之风陶婴之歌何以加焉乃略举大纲以为斯记以附萧氏世谱及内江邑乘他日国史下采大书特笔尚有考于余言慎也尝从事于史局矣 
【五卷】
论类 
辩类 
说类 
解
闲书 
【论类】
二伯论【上】 
二伯论【下】 
广正统论 
古今人表论 

太史升庵文集五卷 成都杨慎着　从子有仁编辑 后学赵开羙校 
二伯论上 
杨子曰世儒多称五伯滥矣夫予见其二矣未见其五也五伯并称桓文之意荒矣夫伯何为者也中国陵四夷竞有能联诸侯同会盟以役社稷以固维城是之取尔由此其选者桓其首也伯之雄也文其继也桓之匹也未有三此者也彼秦宋楚何为者哉秦伯之缪也宋伯之虏也楚伯之寇也缪虏寇何伯之有焉自以为伯不明也人从而伯之逐声也且言秦缪何业而为伯哉或曰三置晋君非业与杨子曰是狐埋之而狐掘之也奚其置或曰惠怀失之重耳得之矣奚其不置曰君子之置以巳乱也其上务正之次定之其下幸之秦之置晋也幸之而已矣且不先置重耳而置惠怀使晋乱者终一星而踰六闰若缪公先惠怀而死则有人谁置否则重耳先缪公而死则欲置谁人是晋乱终无已也重耳之立天也非秦也或曰秦誓之书孔子何以录也曰秦缪公口一时悔过而心终身遂非孔子录之于书惜其违百里奚而用孟明匪取之也君子之悔过也以质小人之悔过也以文秦缪公之悔文而巳故以为书之终焉感世变焉盖伤之也书之秦誓也犹诗之黄鸟也皆剌也非羙也如以秦誓为羙也则黄鸟亦羙乎或曰置惠怀者公子挚之为也用孟明者公孙枝之为也殉三良者康公之为也曰挚则谋而公实听是曰缪听枝则举而公实任是曰缪任康则承而公实命是曰缪命三缪亦大矣死谥曰缪宜哉予故曰秦伯之缪者也宋襄之始求伯也一会而虐二国之君是酗之徤嗔也一战而见执于盂是婴之抗虎也再战而夷于泓以放乎死是卯之鬪石也是僇人耳夷俘耳而可以俎豆于桓文乎予故曰宋伯之虏者也夫伯也者攘夫夷者也楚庄身夫夷者也是高宗之所伐也周公之所膺也而可进乎况又负其蛇豕之力凶其水草之性圣人岂其以伯而与之若以为强而与之则夫差也泰伯之裔也句践也大禹之裔也且犹不与之而岂以伯与楚哉故曰楚伯之寇者也呜呼论世于春秋考衷于孔子而已矣孔子之言曰其事则齐桓晋文称管仲曰如其仁如其仁又曰齐桓正而不谲晋文谲而不正下此无讥焉予故曰桓其首也伯之雄也文其继也桓之匹也未有三此者也 
二伯论下 
或曰然则五伯并称何昉乎曰昉乎战国之世战国之士所鼓以噪其君者则伯而巳矣曰桓与文怵其高而画也故下及秦宋楚曰缪亦可伯也虏亦可伯也寇亦可伯也盛鼓于时遂弗改于后耳或曰谓秦为伯者孟子之言也左氏之言也谓宋为伯者公羊之言也谓楚为伯者又左氏之言也三子之言非与曰孟子激辞也左氏诬辞也公羊偏辞也孟子尝称百里奚曰秦缪公用之而伯矣又曰相秦而显其君于天下矣又曰仲尼之徒无道桓文之事者又曰管仲曾西之所不为也而子为我愿之乎且桓文之事不道矣秦缪反可道乎管仲不足为矣百里奚反可为乎当究其说矣时则有以伯轧已者故贬管仲以拒之时则有以游说轧已者故又申百里奚以抑之亦不思秦于百里奚曷尝尽用其言乎秦曷尝伯乎君曷尝显乎故曰孟子激辞也左氏于百里奚如遗而誉孟明如不及既归而执则曰不以一生?月掩大德又曰孟明念德矣焚舟则曰遂霸西戎用孟明也夫孟明不智无勇违父误君百里奚不幸而生此不肖之子秦缪公不幸而畜此不令之臣千里而袭人强贼之行也临戎而见执没世之耻也焚舟之后晋特不出秦无少加于晋也封尸而归何捄于涂地之败也曰德何德曰念何念西戎素服于秦岂由封尸而伯也左氏之笔于是为曲矣舍其父而称其子掩其是而饰其非后人又溺其文而信其事不可哉故曰左氏诬辞也公羊之言曰不皷不成列不禽二毛虽文王之师不是过君子不暇责其重许襄公而恨其轻待文王也今夫卯也而与流丸齐注不自虞毈而籍石以绵纤儿知笑之矣然则公羊不出户之臞儒也其习鄙其言戆故曰公羊偏辞也一邲之战左氏假借楚子滔滔千言沛若有余楚子夷且陋又临戎当阵而引三诗援七德若横经之儒其诬可知予无责耳矣或曰是则然矣子以秦伯之谥为缪何哉曰子不观谥法乎名与实爽曰缪布德执义曰穆之二者判然殊也古之得此谥者秦鲁以之学者疑秦伯霸炷鲁公尊贤而皆遂更名缪为穆不思其终违蹇叔徒尊子思是爽实之大者也缪不亦宜乎或曰然有证乎曰有墨家之徒缠子佑鬼神而引秦缪公上帝赐之年九十事儒者董无心难以秦缪晋文且曰缪者误乱之名文者德惠之表有误乱之行者天赐之年有德惠之表者天夺其命乎史记蒙恬传曰昔者秦杀三良而死罪百里奚而非其罪也故立号曰缪古之可证者若此予言岂无稽哉 
广正统论 
逊志方子作正统论大槩以夷狄篡弒女主三者非统之正其论精且悉矣因而广其未备云杨子曰夷乱华足加首非乎而夷狄是已是曰易天明胡元极矣稽诛于两仪者也柔乘刚阴干阳非乎而女主是巳是曰逆天常吕武极矣稽诛于三纲者也戕其主逆其天非乎而篡弒是巳是曰乱天纪稽诛于万世者也莽操极矣皆重绝于春龝者也或献疑曰胡元也吕武也莽操也皆后乎皆龝□也何以见其诛绝于圣人也曰推以例之是以知之书楚人外荆舒是以知其不与夷狄也绝姜氏孙夫人是以知其不与女主也书干侯黜季氏是以知其不与篡弒也夫女主也夷狄也春秋之世则未有如胡元吕武也而羿浞窃夏四十余年则有莽操之俦矣未有以统与羿浞者也是篡弒者非直春秋不与也夫人皆不与也以篡弒之不得与知女主夷狄之必不与也曰是则然矣王通氏尝帝元魏矣欧阳氏尝纪武瞾矣涑水氏尝帝曹魏寇武侯矣曰通也偏刘子玄已驳之矣欧也迷伊川翁巳正之矣涑水也固朱子巳改之矣三子之瑕也尤也可攻也不可效也然即三子而论则欧阳涑水犹无说也通则有说矣其曰乱离瘼矣吾谁适归天地有奉生民有庇即吾君也居先王之国受先王之道子先王之民谓之何哉是其言也偏也迷也固也通?秉有之尝曰大哉中国五帝三王之所自立也既曰帝王自立夷狄岂得而立之通之言自相戾矣且元魏之惨杀史所载有不忍观者生民何庇乎元魏居先王之国子先王之民矣何尝受先王之道乎通又自戾其说矣呜呼通生元魏之地则帝元魏使通生莽操之世亦将曰吾谁适归即吾君也是何异于甄豊华歆若使吕后传于其女鲁元公主武氏传于其女千金公主而鲁元千金又女女相传通生其时亦将事之通作其史亦将帝之又何以异于陈平魏元忠何足以为通惜哉通而有是也近世无锡邵尚书之说曰华夷之轻重以地亦以人中国帝王人地俱重蛮夷荒服人地俱轻人重而地轻则有若箕子之在朝鲜人轻而地重则有若陆浑之在伊洛故曰名从中国物从主人小物且然而况大器乎如使猾夏者遂称帝王则用夏变夷者将亦从之夷乎王通氏诚变于夷者也是足以诛通矣或曰方子以正统之说起于皆龝信乎曰信也岂唯春秋易传昭矣班固作历志引易传曰古者庖牺氏之王天下也继之曰庖牺氏没神农作神农没黄帝氏作黄帝既没尧舜氏作此即正统之说也夫庖牺氏之后神农之前有共工氏伯九域祭典存之而周易不载其序以其任知刑以疆而不王也德之劣者圣人且黜之不载焉有易天明反天常乱天纪而可以承正统乎夫万代之统犹一代之宗商之贤者十余君而太甲称太宗大戊称中宗武丁称高宗为宗者三而已降而至汉上之自尊下之媚上世巳非商比矣而其称宗者曰太宗者文曰世宗者武曰中宗者宣而巳同姓一代不皆宗则易姓承代不皆统一也至唐则无贤不肖滛僻夭昏者皆宗矣无贤不肖滛僻夭昏皆宗则无惑乎夷狄篡弒女主皆统也图之统也犹道之统也尧以是传之舜舜以是传之禹禹以是传之汤汤以是传之文武周公周公以是传之孔子孔子以是传之孟轲轲之死不得其传则如荀如杨者不敢轻以道统与之夫不以道统轻与之则道犹尊而统犹在也如使道统而可以承乏可以假借秦之道统可付之斯高汉之道统可属之萧曹而晋宋齐梁之道统可移之佛图澄鸠摩罗什乎道统不可以乏而假之斯高萧曹澄罗三灵之主太宝之位而以夷狄腥膻之女主醟秽之篡弒戕贼之亦何以异于道统与斯高萧曹澄罗乎方氏之论确矣有金华太史者独是之予之言立而方氏之论益明必有是乎予如金华者乎将无作广正统论 
古今人表论 
班史古今人表予反复论之其谬有四一曰识鉴之谬二曰荒略之谬三曰名义之谬四曰妄作之谬夫传道者曾子乃列于冉闵仲弓之下盖不知曾子不与四科之故也首霸者齐桓乃居于四公之次盖不知五霸莫盛于桓文之说也鲁隐列于下下而葛伯及于上中若以让桓为行善而未尽彼废祀仇饷者恶未极乎嫪毒列于中下而于陵仲子与之同等若以好名者诚非中道彼滛秽叛逆者尚可齿乎此其识见之谬也夔后夔也居夔于上下出后夔于下上韦豕韦也寘韦于下上列豕韦于上下是以一人而二之邮无恤与王良并着范武子与士会俱垂是名谥而离之此其荒略之谬也兹二谬者古人尝论之见于张晏罗泌之书然犹就其成藉而谪之耳若其名义妄作之谬则未有及之者也予以为固作汉书纪汉事也鸿荒以来非汉家之宇上古群佐非刘氏之臣乃揔古今以着人表既已乖其名复自乱其体名义谬矣有仲尼之圣然后可以裁定前人宪章后世然而六经之述必待晚年固何人也而高下古今之人乎依阿人螭自取天宪使其自署当在何等身陷于重渊之下而抗论于逵霄之上谁其信哉昔荀卿论十二子一时人耳识者犹或非之固又岂卿俦乎谓之妄作可也大谬若此而古人之论曾不及之岂以为不足论乎班史文词世所深好盖有爱忘其丑者矣注家之说曰六家之论轻重不同百行所同趋舍难一班史所论未易掎摭陋哉颜氏诚班氏之侫臣乎 
鲁之郊禘辩 
程子曰周公之功固大矣然皆臣子之分所当为鲁安得独用天子之礼乐哉成王之赐伯禽之受皆非也予读其言虽爱其辞之严义之正而未尝不病其考究之不精也鲁之僣天子礼乐鲁之末造非成王伯禽之为也昔者成王命君陈拳拳以遵周公之猷训为言猷训之大无大于上下之分岂其命伯禽而首废之哉此以理而断其事之无也以孔子之言考之论语载子入太庙每事问子闻之曰是礼也中庸载孔子之言曰郊社之礼所以事上帝也宗庙之礼所以事乎其先也明乎郊社之礼禘尝之义治国其如视诸掌乎此二言者微言以见其义也又恐当时之不喻也故又曰禘自既灌而往者吾不欲观之矣或问禘之说子曰不知也知其说者之于天下也其如示诸斯乎指其掌亦既十露一二矣又恐后世之不喻也则又曰杞之郊也祀禹也宋之郊也祀汤也是天子之事守也鲁之郊禘非礼也周公其衰矣孰有深切着明如是乎以上数言着其意而春秋鲁颂着其事春秋书禘于庄公见禘之僣始于闵公也书四卜郊见郊之僣始于僖公也鲁颂閟宫之三章云乃命鲁公俾侯于东锡之山川土田附庸言成王命伯禽以爵土耳其周公之孙庄公之子以下则诗人羙僖公郊祀之事未见出于成王之所命也孔子于春秋书郊者九始僖终哀使隐桓庄闵之世有郊奚为而不书鲁颂之颂僖正以着其僣之始耳此以春秋鲁颂考之而知郊禘不出于成王之赐也且史者载事之书也以天子礼乐赐诸侯岂细事哉左氏未尝言之公羊未尝言之谷梁未尝言之国语未尝言之公羊之言曰卜郊非礼也卜郊何以非礼鲁郊非礼也其言即孔子之意也隐公尝问羽数于众仲众仲曰天子用八诸侯用六大夫用四士用二公从之于是初献六羽若如八佾之赐果出成王则众仲胡不举以对据此则隐之世未有郊可知庄公观齐社曹刿谏曰天子事上帝诸侯会之受命焉诸侯祭先公卿大夫佐之受事焉据此则庄公之世未有郊可知皋鼬之盟苌弘欲先蔡祝鮀述鲁卫初封之宠命赐物其说鲁之宠锡大辂大旗夏后氏之璜封父之繁弱土田陪敦祝宗卜史官司彝器纤悉毕举使有天子礼乐之赐鮀也正宜籍口以张大于此时而反无一言及之乎昭公曰吾何僣矣哉子家驹曰设两观乘大路朱干玊戚以舞大夏八佾以舞大武此皆天子之礼也赐果出于成王子家敢面斥昭公以僣而不讳邪由是观之鲁之僣非特郊禘而已天子之礼乐大小皆悉用之矣周公阅来聘鲁飨有昌歜形盐而辞不敢受宁武子聘鲁鲁飨之赋湛露彤弓而曰其敢干大礼二子之辞盖恶鲁之僣也以是观之可见鲁之僣尚未久故上自天子之宰下至邻国之卿苟有识者皆疑怪逊谢而鲁人并无一语及于成王之赐以自解以此知其诬伏予考吕氏春秋云鲁惠公使宰让请郊庙之礼于天子天子使史角往报盖未允也此岂非明证大案哉比事而观之襄王之出而入也尚不许晋文公之请隧平王之弱而迁也犹不允鲁惠公之请郊成王之贤倍于襄平尚靳之而谓成王赐之晋文鲁惠尚不敢轻用而谓伯禽受之有是理乎若已赐矣已受矣鲁惠又何湏复请乎或曰子之言则然矣然礼明堂位有是言也祭统有是言也诗鲁颂传有是言也噫三言者皆虚也明堂位之言鲁之陋儒欲尊宗国如亡是公之聘齐乌有先王之夸楚有是言无是事也其言也不足以扬名发誉而适足以贬君自损汉儒无远识以明堂位入礼经而祭统之说因之鲁颂之传因之故祭统之谬骈明堂之枝指也鲁颂之谬承明堂之余窍也君子不稽经合传而偏此之信亦固矣且明堂位之言亦自相反既曰成王以周公有大勋劳赐鲁以天子礼乐又曰成王康王赐鲁重祭既曰成王又曰康王成王既赐康不应复赐执此以讯如无情之狱一鞫而见其肺肝矣盖自王泽之意处士横议谓舜臣尧或谓囚尧谓禹德衰谓伊尹割烹要汤谓孔子居卫主痈疽瘠环南游交辞于漂女皆厚诬圣贤自便巳私与此说之兴盖同时也幸而孟轲氏辩之孔子顺辩之而成王伯禽之事既不幸不得明者之辩而号为大儒者方引之以解经使成王伯禽蒙首恶之名于千载子其可无辩乎古语曰三占从二今谚云四不拗六言贵从众也经传之明证大案其众如此曲儒之单闻孤说其寡如彼辩是非于千载之下当何从亦从其众而巳 
息壤辩 
山海经云鲧窃帝之息壤以堙洪水罗泌作路史发挥求其说而不得乃云楚有地名息壤其土能长若人之赘疣然是眯而道也按许叔重说文觧字云壤柔土也书曰咸则三壤孔安国云无块曰壤九章筭术云穿地四为壤五为坚三壤是息土和缓之名周礼地官十二壤注壤赤土以万物自生则言土土吐也以人所耕树蓻则曰壤土坚而壤濡前汉书邹阳传注梁益间所爱谓其肥盛曰壤又尧时有击壤歌耕者拔其陈根击其坚块也又汉令解衣而畊曰襄壤字从襄盖耕治之土也宋杨亿当制与辽国书云邻壤交欢太宗以嫌于粪壤朽壤易作境字以上数文证之壤字之意明矣山海经所云鲧窃帝之息壤盖指桑土稻田可以生息故曰息壤土田皆君所授于民故曰帝之息壤鲧之治水不顺水性而力与水争决耕桑之畎亩以堙滛潦之洪流故曰窃帝之息壤以堙洪水其义岂不昭矣哉古书传之言本自明且昭而解者翳且晦此类多矣 
性情说 
尚书而下孟荀杨韩至宋世诸子言性而不及情言性情俱者易而巳易曰利贞者性情也庄子云性情不离安用礼乐甚矣庄子之言性情有合于易也许慎曰性者人之阳气性善者情者人之阴气有欲者李善曰性者本质也情者外染也班固曰性者阳之施情者阴之化也钩命决曰情生于阴欲以系念性生于阳欲以理执阳气者仁阴气者贪故情有利欲性有仁也礼运记曰六情所以扶成五性也王弼曰不性其情何以久行其正是易之所谓利贞也庄子所谓不离也故曰君子性其情小人情其性性犹水也情波也波兴则水垫情炽则性乱波生于水而害水者波也情生于性而害性者情也观于浊水迷于清渊小人也肫肫其仁渊渊其渊浩浩其天者君子也合之则双羙离之则两伤举性而遗情何如曰死灰触情而忘性何如曰禽兽古今之言性情者易尽之矣庄子之言有合于易者也述性情说 
广性情说 
书曰人心惟危道心惟微惟精惟一允执厥中人心情也道心性也精一执中约情之偏而合性之中也诗曰天生蒸民有物有则象谓之物法谓之则五性出于五行金神曰义木神曰仁水神曰知火神曰礼土神曰信是五性之物之则也六情出于六气好生于阳恶生于阴善生于风怒生于雨乐生于明哀生于晦是六情之物之则也礼曰人生而静天之性也感物而动情之欲也天静曰性欲动曰情李槩曰人之性静欲实汨之性也者所禀于天神识是也故为形骸之主情也者所受于性嗜欲是也故为形骸之役周子曰诚无为几善恶诚性也几情也性则根抵情其旁荣侧秀性其枝干情其窭数寄生也孟子曰人之性善言性也未及情而言之也荀子曰人之性恶言情也未及性而言之也杨子曰人之性善恶混韩子曰性有三品杂性情而为言也必若孔子之言而后备曰性相近也习相远也是合性情言之也而诸子之说在其中矣宋儒析性情为义理气质之分似也而曰孔子之论性乃气质之性孟子之论性乃义理之性力主孟子而阴若不足孔子者非也或曰若子之论性固善矣则是尧舜无情桀纣无性也曰善哉子之问吾尽谕子尧舜非无情性其情也桀纣非无性情其性矣吾非善子之问为是也得子之问吾说益明是以善之也 
格物说 
格物之说近日解者何其纷纷乎有以格为正者大学之始遽能正物则修齐治平怕赘矣曷寻格字之本原乎格之为字从木为义从各为声俗云门格穴?怱格亮格皆是也格者隔也格而蒙之帛明既不蔽而尘又不入呜呼外物为吾心之尘也多矣色声香味皆心之尘也吾心之尘隔之使不侵即所谓奸声乱色不留于聦明滛乐慝礼不接于心术兹非格之说乎物之感人无穷而人之好恶无节则是物至而人化物也人化物也者灭天理而穷人欲也兹非物之说乎大学之始以格物为首格物者持敬也持敬为穷理之本即格物以致知之说也或曰如此则释氏六尘之说是乎曰弥近理而大乱真佛氏恶奸声乱色并声色而欲去之而卒不能去也吾儒则去其奸与乱而巳雅声正色不去也佛氏恶滛乐慝礼并礼乐而欲去之而卒不能去也吾儒则去其滛与慝而已嘉礼和乐不去也是犹穴?怱隔而蒙之以帛明既不蔽而尘亦不入也释氏则如筑暗室而枯坐其中尘虽隔而明亦窒矣谓之明心适以死其心也何可以同日语哉宋吕氏解格物致知云与尧舜同者忽然自见此释氏一闻千悟一超直入之说也又曰求其所以为知则为格物怱然识之则为物格此释氏闻声悟道见色明心之说也巳为先儒所辟弃而不用近日好奇者复阴祖其说而阳讳其名吾谁欺欺先圣乎 
耕乐解 
松江金云卿自号耕乐良史图之君子赋之复请于予效宾戏作耕乐解 耕乐主人荷锄于垄上有游谈公子过而劳之曰苦哉子之业也昔孔子鄙樊湏之学稼孟子辟许行之并耕盖天之生时也水毁木饥火旱金穰五行而害者居三焉土之分民也士尚志工执秇商贸利农尽力四民而农独劳焉雨晹之不时则忧肥瘠之相掩则忧??狼莠则忧螟蝝则忧在野炽菑勤动终岁获不偿力馁在其中子之业良苦自今以始能易业以从我乎主人怡然笑曰子何年之壮言之少貌之扬趣之卑也我则劳子子有何劳于我子懵我农乎而以妄说之奚姬鱼语女天田丈人干象之垂同颖嘉禾坤文之瑞帝号神农长于上古官为后稷祀于万禩若知农道乎夫农祥正灵雨零泽腹泮阳瘅盈谷精始出菖叶初生决万顷之渠吾蓬瀛也听九扈之鸣吾韶英也兹吾乐岁之始也及其万宝得正秋余粮宿亩首穧穗有利鴈鹜得食东有茨梁西有坻京朋酒为享同里合醵主歌良耜客称大田兹吾乐岁之成也岁岁相嗣乐乐无穷或雨或晹或腐或稿吾能节之以畎浍之盈虚或肥或瘠或盈或耗吾能时之以菑畬之浅深或??狼或莠优或伤之吾能加耘耰之功或螟或蝝忧或侵之吾能仿祭步之法兹又吾所以先勤而后欣早倦而晚燕者也吾尝思之鸱夷龙断夸其筹筭不资吾农将守囊而待毙刻楮削鐻矜其精巧不资吾农将韬器而为莩岂若吾业用裕我身润及我人是以少习长安不见异物以迁焉焉往而不乐哉公子曰是则然矣匪耕无以为乐乎上世之士何必耕也耕乐主人曰子难喻若此乎试泝上世何人不耕何耕不贤君籍千亩卿有圭田飬则食其力祭则告其虔故驰束帛者在丘园求干城者于中林相郼者有莘之氏伯齐者叩角之吟自周章一荡天子不省耕牧伯不劝农师众不服耒庶人不安亩是故伐檀有素飧之讥鸨羽有何食之叹而使横议者坐享任侠者暴殄悲夫以是论之非治世无乐农也今吾与子幸生太平不思结庐守本业击壤咏帝德而欲崇游堕之习慕战国之风重伐檀之讥增鸨羽之叹无乃不可乎吾不招子而子反招我异哉公子頳颜而不能视班马而不能去摄拱奇拜而谢曰子天隐者也问姓与名再三不告曰子蓬心之士也速去耕乐主人方徜徉乎笠泽之墟率其属述祖德于金天氏之裔隐其名慕南溟之逍遥交食于地交乐于天终身不易其业也 

【闲书】
闲书杜律 
闲书杜律 
杜诗可以意解而不可以辞解必不得已而解之可以一句一首解而不可以全帙解全帙解必有牵强不通反为作者之累世传虞伯生注杜七言律本不出自伯生笔乃张伯成为之后人驾名于伯生耳其注首解恨别云杜公初至成都未得所依故以别为恨不知唐室板荡故国陷虏虽得所依岂不以别为恨公岂如江估淮商风水为乡舡作宅一得醉饱不思家者乎解摇落深知宋玊悲云惟深知其故故千年之后且为悲叹惟其亦吾之师故闵其萧条解生长明妃一首云惟其去紫台故春风面不可见惟其独留青塜故环佩声归月下闻此乃村学究腐烂讲套语岂可笺杜乎解曾闪朱旗北斗闲云亦尝树旌旗于北斗城中以享安闲之富贵北斗闲三字而上下添十二字乃成文何异句传怒挥门不报打铺路无笼之谑谣耶织女机丝虚夜月石鲸鳞甲动秋风本言乱离萧条之状而解云织女不能机杼故曰虚石鲸相传有灵故曰动此何异眯目而道黑白者缘笔昔曾千气象本说登山而云以文彩弄笔干动时贵以拟飞腾此又视老杜为钻剌乞哀之徒矣幽栖地僻一首本是喜客至之意乃云亦姑以觇其诚意否是杜之阴险逆访也岂所谓以小人之心而度君子者乎预传籍籍新京兆青史无劳数赵张本是期以古贤乃注云此去朝廷定有升擢既为京兆少尹必升三辅大尹此何异星士寿书预写赏帖耶可恶可厌其它尚多耶举一二耳牵缠之长实累千里此既晦杜意又污虞名曷镵其板勿误人也 

【六卷】
书类 
【书类】
与欧阳子重都宪书 
谢欧阳子重书 
与金崔?鸟卿书
与徐用先书
荅重庆太守刘嵩阳书
荅刘南坦司空书
与升庵杨太史书【附　刘绘】 

太史升庵文集六卷 成都杨慎着　从子有仁编辑 后学赵开羙校 
与欧阳子重都宪书 
不肖不天祸延我先考万里闻讣五内摧裂曾不得啁噍蹢躅于侧曾不比于鸟兽焉柰何柰何当复柰何属在冑胤宜宅丧主于此不归是无父也归而不告是无君也无父无君之人执事奚辱役焉执事若矜其情而赐之告使襄事宁凶遄归反役维情与宪实两兼之草土之言非所以渎公听闻私门之故未可以戚我执事亦自知之然执事仁人也锡类者也哀有丧者也必欲归处不肖者也故敢以私于左右临状荒眩不知所宣 
谢欧阳子重书 
不肖遭先君子之丧归情也稽于礼则古缺比于律则今无星奔之怀翰如奋飞俟命中路皇皇罔措仆人回伏承手教知为不肖公言以疏矣又获见牍草洽君臣笃父子酌情宪制义命亡于礼者之礼也其动也中执事处我胜我自处非夫重人极扶世教者其肯为此又非夫正学之渊粹文宗之世冑其能为此不肖不佞岂以台下抚巳多而私颂作德哉吊客盈生莫不动容击节以膺盛德而佩高义况在不肖之身者不肖天地罪人也兹获申其情事少逭其不孝死且不朽若犹幸存视息不陨其世生之一日公之德之赐之及也岂惟慎也受赐先君子重泉实昭感之不肖不忘先君子其敢忘执事哉匪不敢忘将不能忘匪不能忘焉忍忘之临书涕泗六颐哀感切骨不知所云 
与金崔?鸟卿书 
自七月之变分手非所不面之阔??豸页?焉五年断金暌于参商渴琼发于寝寐如何其可聊也惟别之后两枉珍翰一投嘉藻启缄伸纸喜与忭会既覩手迹兼照心素滞荆之迹虽同仲宣投沙之怀敻异贾傅欣??冋欣??冋幸甚幸甚亟欲嗣音仍阙便驿迁延至今倾翘益勤走僝弱之躯不耐瘴疠戊子春月忽中末疾笃癃沉痼行动仰人穷荒绝域乏医鲜药闭门抱影越岁踰时近兵火?尔甫定而扎瘥大侵继之蓬心摇兀难以托根波臣涸辙又复转徙孤悬浮寄望乡益远无悰寡侣较顷弥甚儋石同栗里而室无阿舒之愉迟暮如子云而门无好事之问僻远视琼儋而馆无白崔?鸟之假寂莫均柳永而游无黄溪之适时复静言追惟畴曩承清尘于俊簉厕华景于英流桑梓芝兰之契宴笑过从之雅微言疑义之析酒赋琴歌之欢炳焉服膺宛犹昨暮忽尔影响旷若隔世存者如辰星之望逝者有宿草之悲老子刍狗之谈释氏露电之喻其最得乎独居多暇感集悲来辄藉此言诠以濯情素高朗之怀其有同哉离索以来久废觚翰漫尔有作不能多所录于别帙者是兹用附之去椟庶传千里之忞可代一夕之话欵襟其辽覼缕莫罄时有南风更冀良讯 
与徐用先书 
顷岁七月之变微命如纰懿亲不及别槛车不过门兹何辰也自触天网以为执事忧旋念瘴域为择善地顶踵之克全则子实赐之走不敢忘其身其敢忘子乎间者阔焉再辱教言一拜雅什惭荷之益加作报之未间酬德之无由谅能鉴之伏在草莽不知外事闻诸道路不识信否执事与以道并婴严犴俱编行戍惊与叹会岂忍喙哉殷忧之不陨大难之无虞则实有相之犹窃自念曰两公庶其来滇乎则同患者犹有觌也互问而无征廑望而不来乃今知之越在辽碣是区区微愿而不余?也命之屯蹇信也之子之怀其余同哉呜呼途之畏者莫如宦任之重者莫如身事之难者莫如患处之善者莫如道子乎子乎以畏者去则轻以重者幸则全以难者行则素以善者求则得复奚喟焉复奚媿焉走昔承下风于子矣今复为子诵之且人而既遗之矣天者可定而必乎他日携千里社接景桑梓余生犹有良冀也急使遽书意满辞塞时有南风更望嗣音
  </div>
  <div class="pagination">
   <a href="杨升庵集_page3.html">
    上一页
   </a>
   <a href="杨升庵集.html">
    1
   </a>
   <a href="杨升庵集_page2.html">
    2
   </a>
   <a href="杨升庵集_page3.html">
    3
   </a>
   <span class="current-page">
    4
   </span>
   <a href="杨升庵集_page5.html">
    5
   </a>
   <a href="杨升庵集_page6.html">
    6
   </a>
   <a href="杨升庵集_page7.html">
    7
   </a>
   <a href="杨升庵集_page8.html">
    8
   </a>
   <a href="杨升庵集_page9.html">
    9
   </a>
   <span>
    ...
   </span>
   <a href="杨升庵集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
