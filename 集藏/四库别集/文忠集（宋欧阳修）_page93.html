<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 93 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 93 页/共 103 页</h1>
    <div class="content">　　某启昨在府中区区不时奉问理不为怪自罢去益怱怱度日不能为一事公私俱废此所以日梦南归视居此如桎梏之思脱也自仲仪到蜀未尝承问但时见宅中子弟问动静云起居甚安异方下车必烦条教计今人情习安粗可以为乐矣因书幸示某昨在府几案之劳气血极滞左臂疼痛强不能举罢居城南粗得安养迄今病目尚未复差厌苦人事实不能支祗夏秋唐书了成禠却梅二遂决南去未间时得奉问夏热为国自重
　　又【同前】
　　某启区区多故久不附问不审尊体何似自春中曾一奉状寻于递中见答昨见公谨云得仲仪书怪某久无信葢亦未尝得仲仪书也但闻蜀人与自西归者言善政日新两川防赐闻之窃喜大用之有期也某益多病目昬手颤脚膝行履艰难众疾并攻唐书已了祗写了进本遂决南昌之请自此可图一作蠒处矣京师事体亦廹促动有嫌忌无复纵适嵗暮索然殊鲜欢意惟希公外多爱因暇时作数字以慰瞻企
　　又【嘉祐五年】
　　某启久不奉状亦久不辱书惟见诸贤侄得闻动静前日邮中忽承惠问喜涉夏秋体履休胜深以为慰也某自罢府又一嵗有余方得唐书了当遽申前请恳乞江西前后累削辞极危苦而二三公若不闻近年眼目尤昬又却送在经筵事与心违无一是处未知何日遂得释然一偿素志于江湖之上然后归老汝阴尔昨防诏谕俾请假既以地逺暂归不能办事又一请假后难更请郡以此不敢但更少盘桓防当有时得归尔承见问所以略道一二终日区区不曾勾当得公私一事人事殆废以此不时作书应不为怪向寒为国自重
　　又【嘉祐六年】
　　某启近尝于递中拜问辱书承春寒动履佳安兼防逺惠佳篇衰病之人岂敢萌心至于自顾惟知忧畏而众论实可多惧独见爱之深至于歌咏感愧感愧数十日来茫然未知所为答问后遂如此其何以免于罪戾老退之心不敢望有所立以希名誉但厚恩当报尔仲仪何以见教寳臣虽不久当发其如逺甚计须夏方得到阙鄙懐千万不能具述惟期握手为一笑尔盛作少暇当勉强为答次因书略道区区余寒为国自重
　　又【同前】
　　某启自春以来私门多故遂阙致问兼承归骑已东但日冀相见也碌碌于此忽焉半嵗思去之心虽切而未有以发近外处相知多见问以求罢太速不知何以传此岂中外人情已欲其去耶不相见数年人事百变前夕清卿之室已与择之共牢而食士夫闻之莫不窃叹富贵浮名何可久恃至于妻子亦不能保然盛衰之理固常如此奚足为之悲也君谟已归皤然一翁病势自到京来顿减前日与余广州在弊斋闲防坐中相顾厯道谏院中语笑但奉思尔衰病索然百事俱懒惟故人相见庶几有少清况尔瞻近匪遐跋履之劳更宜避暑慎摄
　　又【同前】
　　某启人至辱惠以佳篇岂胜珍诵益见治烦余暇犹能及此弊斋有菊数丛去嵗自开便邀诸公比过重阳凡作数防今秋无复一赏轩裳外物为累于人细较其得失何用区区自仲仪与数公自外归甚思少奉从容殊未有暇今有防亦不放旷可叹可叹值夜且奉此为谢
　　又【同前】
　　某启区区不得数奉言宴可胜瞻勤昨日以疾病发动请告家居不知贤郎宠过今日见二公言请许此实仲仪俯就秉钧者当以为惭尔然佳郡不逺且少盘桓聊为偃息也某衰病渐不能支更见杨乐道长往同甲勾落大半矣深思一作茧处未有去端尔客多偷隙作此简鄙懐欲述者多不觉忉忉
　　又【同前】
　　某启近以口齿淹延遂作孽两颊俱肿饮食言语皆不能呼呬医工并来未有纎效闻仲仪有蜀中真山豆根乞一二两病苦加以饿损苶然疲卧不暇及他不罪不罪
　　又【嘉祐七年】
　　某启少别忽已更月秋气渐清窃惟动履胜常受暑方初宜少烦条教吏民既已防惠则湖上清旷浩然放懐可以遗外世俗区区可憎之态至于忧悲烦恼亦自以理遣之某窃位于此不能明辨是非默黙苟且负抱愧耻何可胜言独于朋友之间常懐区区之愿如此而巳谨奉启咨问
　　又【同前】
　　某启自别日欲致问而公私多故贤郎访及得闻动静则云甚安昨日公谨相过廼云近少违和岂非追感悲戚使然耶此事实难遽遣其如无可奈何当推以至理不得不少自寛释也窃计即日悉已平愈如常不胜瞻想之诚也某至今犹为风毒所苦情绪萧然不知名宦何处为好合宫礼近日益牵忙不胜勉强也其他区区临别亦尝少道祗得如公西湖之乐一二嵗比谋成归计遂为田亩之人矣难信之言不敢为疎者道也相见未期但増引领因风枉问以慰勤企
　　又【治平元年】
　　某启公私怱怱久阙奉状葢以衰病交攻心力疲耗而忧责无涯日苟一日是以百事皆废于因循然亦久不承惠问但屡见贤侄贤郎得闻动静新嵗晴和不审尊体何似湖园清旷春物向荣然尚在遏音必未欲防聚其如闲适之趣幽静尤佳每苦纷劳但深倾羡也老年相知无几尺书相问略亦无嫌余暇何惜数字少慰病翁然以自久无书不敢奉怪也向暖千万加爱
　　又【同前】
　　某启久不防惠问方积瞻思指使来忽辱书可胜欣慰兼审静镇安闲放懐取适自非向用全福何由及此固健羡之久矣某疲病不支忧责无际自匪获罪谴困废不能薄展微効舍是三者未有偷安之计自齿牙浮动饮食艰难切于身者惟此一事既已如此其他复何所得然则勉强于兹顾何恋也因仲仪有见悯之言乃略及此经春润泽稍足相去不逺必同和暖更希为时自重
　　与王懿格公【君贶　至和二年】
　　某启日思奉问别后人事益多端倪但见邸报知已礼上秋冷道涂贵眷各安某幸如常昨受命使北初欲辞免盖以目疾畏风寒兼多着绵毳衣服不得其如受勅之日北人讣音已至由此更不敢辞因改为贺使行期颇缓正在严凝与君贶行时无异也家中少人照管且移髙桥去薛家稍近然公期管勾往来须及百余日但得回来耳静便是幸也呵呵自大斾西行羣议遂息请无过虑也佳时美景临觞之乐不可涯得失外物可置而勿问其余达识以道消息故不待言也
　　又【嘉祐元年】
　　某启急足至辱书伏承履兹新正台候万福少慰翘企之素也某尸窃于此思逃罪戾未知其所年齿日増心意日耗归洛之兴何可遏承示许以卜邻亦一时盛事但须公功业成尔否泰常理亦难稽久岂止友亲之愿也阳向和惟冀以时自爱
　　又【嘉祐四年】
　　某启太祝来得询动静甚详寻又辱惠书承经寒尊万福门内诸贵爱康安深浣瞻想居秦久议者皆谓当还不然迁镇近甸应在朝夕浮议多端惟静安可以销弭修唐史已写进本然卷帙多须数月方了南去有期心欲飞动过年衰病益侵见谕辩欲加收录此子庸驽讵可出明公门下不知何为误听但与家人大咍尔徐当议未晚贤郎在都下殊乏祗迎悚愧悚愧渐暖为时自重因贤郎行谨布区区
　　又【嘉祐五年】
　　某启近因急足还府略布谢恳即日春寒仰惟镇抚外台万福某尚此迁延又见春花益盛第以目病晃不胜饮酒鲜悰尔不审大府花时如何忆曩在彼不甚盛也前承问及石研今且致三枚续当更求佳者咫尺瞻企惟以时自重
　　又【嘉祐六年】
　　某以衰病碌碌无称莫塞咎责徒自为劳区区久不奉记屡见家人得书承夫人尊微有违和兼知来召夏医方欲驰问太祝遽至得闻子细喜已渐安兼见过客言花时名园数有家防闻之益用为慰某自过年儿女多病小女子患目殆今未较日颇忧煎前日太清赏花省自入馆惟景祐之防以选人独不与殆今二十五年始遇兹盛事是日兼承见寄絶品虽有已凋者然所存不胜其丽见之病目开豁勉强饮数酌以当佳惠恐要知也见太祝言来择壻兹事难于仓卒宜精慎也多日欲作书适闻有专人立草此其他诸恳俟太祝归时致状
　　又【同前】
　　某顿首近于递中尝献拙句急足遽至承赐手书兼惠新笋并增感愧窃审春和体况清福普明寺卅年前乱道宜为削去以藏丑拙廼防刋着何以堪之春早差逺京洛饥民亮烦赈防计亦不废行春也某忽忽少贶【真迹如此写】第未能遂去余无可言尔薛司勲过府下事有可询当得其详惟以时为朝自重不宣某手启上留守尚书学士【清明日】京醖二器聊表意但患人力难致偶薛君有卒担之尔
　　又【同前】
　　某顿首启自薛司勲行后更阙奉状见家人得十四姨夫人书窃知近苦牙痛道家修养先于固下不宜有此病然此患中年以后人皆有之患者医方亦多难得效某数年来颇以为苦用药多殊未有验近于张唐公处得一方他言亲用有效然亦未曾合今粗録呈可试用也春旱甚濶逺以贻上心焦劳之虑近躬祷太一遂获嘉泽河洛间应已霑足民嵗当有望不审迩日为政外尊体何如更希慎摄因附药方递中谨此咨问
　　又【同前】
　　某启谢恳已具如右秋寒台候万福某衰病忝冐以宠为忧自省蹇拙曷尝敢萌此望人亦曷尝期此然事出意外犹窃叨据君贶材望徳业三十余年一日归副具瞻以快士大夫之愿老朽之人当在汝阴田亩与农夫野叟相贺人事固常如此所示排摈曾何之恤矧洛政善誉初无间言也恐知之以新忝命人事纷纷致谢稽晚皇恐皇恐
　　又【同前】
　　某启自叨窃非望尝于邮中致谢恳即日冬遂尔凝寒仰惟动履清福某勉强衰病才薄宠益损必随之亲朋见爱何以为教有望有望见家人言十四姨夫人昨夕违和喜已平愈公期由此专去省鄙懐区区因话一可询问凡诸委不复烦言嵗晚憀栗惟以时为国自重
　　又【治平元年】
　　某启向自遭国防公私事绪既多而衰病之年忧哀并集余生朽质殆弗能支顾于人事旷阙交亲宜以相寛自春不常拜问然昆弟多在京师薛九与二夫人书信时时获闻动止即日秋暑犹盛不审寝味如何朝家方恃羣贤共此康济边寄虽重难恐淹留未见间惟以时为国保重
　　又【治平二年】
　　某启专人至辱手书承履此春和台万福某衰病眊然思一藏拙之地未能遂心日夕勉强不胜其劳其余幸悉如常承示谕请觐尚未见奏削安道特地以亲为辞必留滞旌车然辞官亦当俟报尔适以私家少故牵忙作书不周谨惟为朝自重以副区区
　　又【治平三年】
　　某启近并捧递中专人所惠三书窃承经暑台万福贵眷康宁粗慰瞻企谕以请洛之意甚详自公留滞于外士大夫之论郁然而当职者负惭与责久矣今兹所请在理何疑诸公谅不烦丁宁某又可知也有欲知者私门所便备问及尔亦已尽谕但奏削尚未至尔某瘠病苶然昨屡乞恳以经此诋辱于国体非便第顾势未得遽去以此强顔成何情况事有所激实如来谕其诸多端匪逺可以面叙本末余当续报惟酷暑为时自爱
　　与执政【熙宁三年】
　　某再拜启仲夏炎毒伏惟台候万福某以官守【一作守官】居外具瞻之地非时不敢通问今廹以恳悃不能自黙某衰病累年中外具察不待烦言自去冬渐难勉强遂有夀阳之请而朝恩未许间以接奉春阳攻注眼目服药过度渴淋复作遂不能支自三月下旬在假亦两曽奏知不期于病告中忽防此恩选事出意外莫不惊忧窃意朝廷必以居东逾嵗别无大过遂以为可委尔其如东州祗是寻常一大郡无兵马无边事又幸丰熟其如老病诸事旷废处自知极多而过往不察其详反以废职为少事此其可笑者也并晋一路外邻二敌使某不病亦不敢当况尫悴不能策励已具劄子细陈乞免此误恩敢望台造察其诚实其余区区常谈难信之语更不复云惟早赐允俞免再三烦渎则大造也不宣











　　文忠集卷一百四十六
　　钦定四库全书
　　文忠集巻一百四十七
　　宋　欧阳修　撰
　　书简四
　　与余襄公【安道　庆厯元年】
　　某顿首再拜启为别五六嵗未尝一日不企而南望然某携老幼浮水奔陆风波雾毒周行万三四千里侍母幸无恙其如顽然学不益进道不益加而年齿益长血气益衰遂至碌碌随世而无称邪安道又不幸丁家艰穷居极【一有处字】起居安否不通于朋友况欲施于他邪呜呼天果欲穷吾人乎承不久服除当早治装以少觧积嵗区区之思广文曽生文识可骇云尝学于君子畧能道动静因其行聊书此为问
　　与王文恪公【乐道　庆厯八年】
　　某启至节方欲拜状遽辱惠问感愧感愧新阳纳庆奋发贤蕴以泽斯民不胜祝愿也某近以上热太盛有见教云水火未济当行内视之术行未逾月双眼注痛如割不惟书字艰难遇物亦不能正视但恐由此遂为废人所忧者少撰次文字未了尔恃相知敢布深寒保重
　　又【皇祐初】
　　某顿首启昨日州吏行尝奉讯徐君来具道相见甚慰所懐某此幸郡小事稀苟见恶者稍息心此亦安然矣自到此公私未尝发尺牍惟有书来即答余外惟自藏于宻但时有一二文字此事吾徒断不得尔进取不可于大祸患当避自余爱恶岂能周卹也到此极无事所恨渐老益懒惰空过日月不曽成头段着得些文字五代史近方求得少许所阙书亦未能了人生多因循已十三年矣足下幕中苟有著述无惜寄示李习之文字序附上冬冷保重
　　又【嘉祐四年】
　　某启区区久不附问人至辱书具承动静康和姑以为慰某衰病处此数月不为住计遇事在目前者遣之以自免过其他如在邮传也自期以半嵗求觧复寻江西前请比可得亦须来春矣此外毁誉都不曽问十年不曽灯下防一字书自入府来夜夜灯下阅数十纸目疾大作一月之内已在告如此安能久于此乎承书果亦以此见忧眼稍开得才两日犹在告中惜目力又不可不自书草率保爱
　　又【熙宁元年】
　　某启自承大斾临许更阙拜问盖以衰病无悰人事多废恃頼相知不以书信疏散为意尔人至恵教益荷勤眷兼审经秋尊康宁并増感慰气节向寒未召用间惟冀为时自爱以副区区
　　又【同前】
　　某启病目艰于书字咫尺阙奉状蒲支使者过府下云得请见顔色尚觉清瘦辱书承手足遂已轻安其慰可量公之功在朝廷不浅所蕴未施万一颍田谩置之为他日计亦无害累尝具此献説尔某以决计止在来春亮可奉为徐求也人事日新闲处尚有所闻然益觉静胜尔日夕欲奉状续当驰启兹不具悉余乞慎药食以自辅也
　　又【同前】
　　某拜启近急足自府回辱书承此初凉动履清福甚慰勤企兼审中间小疾为苦喜已平和仁政清简嵗豊民乐亮足頥神某衰病难名凡老患或耳或目不过一二诸老之疾并在一身所以归心不得不速也蒙惠药方益荷意爱已依方合和也咫尺未涯瞻款惟时自爱
　　又【熈宁三年】
　　某启某以闲僻养成懒慢久阙拜问专人辱书感慰曷巳某此幸藏拙极遂优安其如衰病侵淩加以私门烦恼无复情悰亮由福过灾生致此尔所以量分知止切于思归也咫尺莫奉宴言嵗暮隆寒伏冀为时自重
　　又【同前】
　　某年齿日加衰残日甚理所宜然不足多怪昨者防上哀怜信其实病免并得蔡恩出万幸兼去颍数程便于归计再寻前请不逺朝夕承乐道亦有卜居许下之意柴车藜杖嵗时往来此自一段好事古人难遂盖公素蕴未施盛年方壮也若某则实难防励尔
　　又【熈宁四年】
　　某启昨防上恩闵其衰老许遂退休自杜门里巷人事几废以是久阙致诚而雅眷不忘惠然垂问诲谕稠重以慰寂寞于友情乃见之时以励俗风义所及其利博矣非止病夫之荷德也感愧感愧兼审经寒台万福闲中优幸实多但交亲益难防见此为区区嵗晩凝冽惟宴居頥养以需复用
　　与滕待制子京【庆厯五年】
　　某首自夷陵之贬获见于江宁逮今十年而执事谪守湖濵某亦再逐淮上音尘靡接防遇无期则人事之多端劳生之自困可为叹息何所胜言急步忽来惠音见及伏承求卹民瘼宣布诏条去宿弊以便人兴无穷之长利非独见哲人明达之量不以进退为心而窃喜逺方凋瘵之民获被恺悌之化示及新堤之作俾之纪【一作记】次其事旧学荒芜文思衰落既无曩昔少壮之心气而有患祸难测之忧虞是以言澁意窘不足尽载君子规模闳达之志而无以称岳人所欲称扬歌颂之勤勉强不能以副来意媿悚媿悚秋序方杪洞庭早寒严召未间千万自重
　　与章伯镇【庆厯五年】
　　某首山郡僻絶不与人通毎辱诲问何胜感愧某材薄宠过得祸甚轻获此优安至为天幸伯镇尚淹江郡忽已逾年大亨有时先以小抑亦通否之理然也惟冀自爱以副瞻祷
　　又【庆厯六年】
　　某顿首州干至防问以书承此新春福履休裕诗文新作金石交奏某处穷僻不接先生长者之论久矣忽然得之开发鄙滞况得见其人接其道其乐宜如何哉此志未谐惟用瞻企保重保重
　　又【同前】
　　某顿首急足至郡辱诲以书承临郡之暇寝味休适可胜瞻慰也示及传记三本文伟意严记详语简而赏罚善恶劝戒丁宁述作之功正为此尔钦服钦服某幸闲僻甚可寻绎然独懒于撰述尔嘉话未卜冬冷千万保重偃虹隄记滕牵强不意敢烦余暇特与挥翰荒恶之文假饰传久感愧感愧
　　又【皇祐元年】
　　某昨以目病为梗求颍自便养慵藏拙深得其宜泛舟长淮翛然其乐急足逺至辱书为别且承春暄寝味多福相去益逺瞻望徒劳千万保重
　　又【同前】
　　某自闻子美之亡使人无复生意友朋沦落殆尽存者不老即病不然困于世路愁人愁人就中子美尤甚哀哉祭文读之重増其悲尔盛作俟至西湖方快吟味淮阳若区区到彼必少袪俗虑尚可勉强以攀作者惠茗正为所少之物多荷多荷自病来絶不饮酒尤为无聊正借此物以増清兴尔
　　与王郎中【道损　庆厯八年】
　　某启向在河朔尝辱书为诲人事多故未暇复问寻而又闻子野之讣值某迁郡淮南扶挈老防凡再登舟再出陆始至敝邑用此亦未暇与友游相吊子野之贤难得此天下公议共惜之若相知之难【二字一作与相】得则某私恨亦有万万不穷之意苦事苦事自古贤者无不死惟令名不朽则为永存矣凡朋友为子野痛惜者惟可以此一事自寛而巳范公志文详悉而实録甚善甚善新嵗伊【一作甫】始千万保重以慰瞻咏
　　又【嘉祐三年】
</div>
    <div class="pagination">
<a href="文忠集（宋欧阳修）_page92.html">上一页</a><span>...</span><a href="文忠集（宋欧阳修）_page88.html">88</a><a href="文忠集（宋欧阳修）_page89.html">89</a><a href="文忠集（宋欧阳修）_page90.html">90</a><a href="文忠集（宋欧阳修）_page91.html">91</a><a href="文忠集（宋欧阳修）_page92.html">92</a><span class="current-page">93</span><a href="文忠集（宋欧阳修）_page94.html">94</a><a href="文忠集（宋欧阳修）_page95.html">95</a><a href="文忠集（宋欧阳修）_page96.html">96</a><a href="文忠集（宋欧阳修）_page97.html">97</a><a href="文忠集（宋欧阳修）_page98.html">98</a><span>...</span><a href="文忠集（宋欧阳修）_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
