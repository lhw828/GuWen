<!DOCTYPE html>
<html>
<head>
    <meta charset="UTF-8">
    <title>骑省集 - 第 18 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骑省集 - 第 18 页/共 18 页</h1>
    <div class="content">





　　骑省集巻二十八
　　钦定四库全书
　　骑省集巻二十九
　　宋　徐铉　撰
　　大宋左千牛卫上将军追封呉王陇西公墓志铭【并序】
　　盛德百世善继者所以主其祀圣人无外善守者不能固其存盖运厯之所推亦古今之一贯其有享蕃锡之宠保克终之美殊恩饰壤懿范流光传之金石斯不诬矣王讳煜字重光陇西人也昔庭坚赞九德伯阳恢至道皇天眷祐锡祚于唐祖宗神武世有显德载祀三百龟玉沦胥宗子维城蕃衍万国江淮之地独奉长安故我显祖用膺推戴淳耀之烈载光旧美二世承基克广其业皇宋将启贶待有周开先太祖歴试威德所及寰宇将同故我旧邦祗畏天命贬大号以禀朔献地图以请吏故得义动元后风行域中恩礼有加绥懐不世鲁用天王之礼自越常钧酅存纪侯之国曽何足贵王以世嫡嗣服以古道驭民钦若彛伦率循先志奉烝尝恭色养必以孝賔大臣事耉老必以礼居处服御必以节言动施舍必以时至于荷全济之功谨藩国之度勤修九贡府无虚月祗奉百役知无不为十五年间天眷弥渥然而果于自信怠于周防西邻起衅南箕构祸投杼致慈亲之惑乞火无里妇之辞始劳因垒之师终后涂山之防太祖至仁之举大赉为懐録勤王之前効恢焚谤之广度位以上将爵为通侯待遇如初宠锡斯厚今上宣猷大麓敷恵万方每侍论思常存开释及飞天在运丽泽推恩擢进上公之封仍加掌武之秩侍从亲礼勉谕优容方将度越等彛登崇名数呜呼阅川无舍景命不融太平兴国三年秋七月八日遘疾薨于京师里之第享年四十有二皇上抚几兴悼投爪轸悲痛生之不逮俾没而加饰特诏辍朝三日赠太师追封呉王命中使莅凡丧祭所须皆従官给即其年冬十月日于河南府某县某乡某里礼也夫人郑国夫人周氏勲旧之族是生邦媛肃雍之美流咏国风才实女师言成阃则子左千牛大将军某襟神俊茂识度淹通孝悌自表于天资才略靡由于师训日出之学未易可量惟王天骨秀异神气清精言动有则容止可观精究六经旁综百氏常以周孔之道不可暂离经国化民发号施令造次于是始终不渝酷好文辞多所述作一游一豫心以颁宣载笑载言不忘经义洞晓音律精别雅郑穷先王制作之意审风俗淳薄之原为文论之以续乐记所着文集三十巻杂説百篇味其文知其道矣于弧矢之善笔札之工天縦多能必造精絶本以恻隠之性仍好竺干之敎草木不杀禽鱼咸遂赏人之善常若不及掩人之过惟恐其闻以至法不胜奸威不克爱以厌兵之俗当用武之世孔明罕应变之畧不成近功偃王躬仁义之行终于亡国道有所在复何媿欤呜呼哀哉二室南峙三川东注瞻上阳之宫阙望北邙之灵树旁寂寂兮逈野下兮长暮寄不朽于金石庶有传于竹素其铭曰
　　天鍳九德锡我唐祚绵绵瓞茫茫商土裔孙有庆万物重覩开国承疆距呉跨楚丧乱孔棘我恤畴依圣人既作我知所归终日靡俟先天不违惟藩惟辅永言固之道或污隆时有险易蝇止于棘虎游于市明明大君寛仁以济嘉尔前哲释兹后至亦觏亦见乃侯乃公沐浴泽徊翔景风如松之茂如山之崇奈何不淑运极化穷旧国疏封新阡启室人谂之谋卜云其吉龙章骥德兰言玉质邈尔何往此焉终毕俨青盖兮裶裶驱素虬兮迟迟即隧路兮徒返望君门兮永辞庶九原之可作与缑岭兮相期垂斯文于亿载将乐石兮无亏大宋右千牛衞上将军陇西郡公李公墓志铭
　　公讳従善字子师陇西成纪人唐室之诸孙元和之近属谱牒详悉此不具陈若夫天祚之德大运有时而极积庆之祀百世无得而疎必生克肖之贤以承有后之应保姓受氏公实宜之昔者土德既微羣雄角立维我显祖奄宅旧呉延祚四纪传国三世公以天属之爱膺宝玉之封始在胶庠已有名望姿仪秀出文学生知仁孝极于事君谦抑形于下士中外之论翕然称之由是受任六官交修庶职弥纶旧典谘访老成恪居无违所至皆理于时圣人出于中土正朔及于四方维我先君只畏天命受盟请吏息民弭兵玉帛交驰冠盖相望公亲则介弟位则中台独奉丝纶留参槐棘元戎驷牡分建节之权冕九章奉侍祠之列朝奬既厚臣诚益恭后凋之叶无渝万顷之陂自若故得全名节于危疑之际保恩顾于终始之间环衞迭迁寄仕增重盘根必解师律以贞十有余年其志如一呜呼修涂方骋景命不融春秋四十有八雍四年九月九日薨于通许防军之廨诏辍朝一日赙绢百匹即其年冬十月十三日于开封府开封县吹台乡苏里祔太夫人凌氏之茔礼也前夫人徐氏继室周氏并早卒皆有肃雍之德窈窕之华宜家治内尽其规鱼轩象服昭其盛子十四人仲顗仲翔仲衍仲华仲雅仲仲寜仲简仲彬仲文仲猷仲仲义仲端女十四人慕英懿卿奉苹蕴简正容茂节穉仙恵昭如賔道崇鳯兆幼贞闺秀季真或嫔于盛族或待礼未行惟公生于深宫特禀异气谦而得礼和而执中容纳直言賔延素士经歴夷险雅度不渝大年永登终古同难铉登门斯乆辱顾殊深永惟知已之恩愿表为陵之谷其铭曰
　　真源引派仙李垂芳实生我公金玉其相非礼勿动出言有章忠信以济终然允臧三代之姓倐焉为庶九万之程溘然中路吹台北峙浚川东注不植刺草长瞻宰树大雅君子陇西公墓
　　大宋故处士赠太子少师李公墓志铭【并序】
　　道之泰也贤人振衣而济物时之否也君子括囊以独善其有修之家而孚教于俗无其位而博施于人角立杰出盖亦难矣公讳某字某庭坚迈德百世流光源长派逺蕃衍郡国今为常山真定人也祖某赠太子少保考某赠太子少傅公即少傅第三子也幼而岐嶷长而纯孝承顔先意实禀生知七歳丁太夫人之忧泣血絶浆殆于毁灭宗族惊异谓之神童事兄弟人莫能间先是唐之叔世燕赵多虞故我先人累世贞遯公亦奉家法咸乐丘园躬稼敦本俭以足用百年之业是享素封既而天下兵兴生民益否公尽出私积以均有无为食以救饥歉防嗟来之诮焚劵以赠乏絶非市义之求逺迩之人全济甚众懐仁向义者抚之既无矜色背恵弃信者接之亦无愠容襟懐旷然莫窥其际慈爱恻隠视人如伤昆虫草木无所夭阏故闾里率化风俗以和崇儒遵道坟籍未尝释手喜酒好客醒醉必与之同常以为芳华易凋光隂不驻发于吟咏以寄其情藜杖角巾所至皆适是非扰扰若蚊防之过前愚智憧憧若蜾蠃之在侧至矣哉古之达者也开运末有晋失御猃狁孔棘公挈家南渡居于胙城伯氏飞龙府君时在荥阳召公同处广顺三年夏六月日终于郑州私第享年四十有三夫人清和郡太夫人张氏以谢女之淑徳徇莱妻之髙节宜家理内令问蔼然威姑性严诸妇皆耸夫人顺而得礼勤而无怨晨夕参侍独被深慈凡饮食药饵须经夫人之手然后即御长姒亦颇严厉夫人事之如姑或被诮责怡声致拜由是闺门之内不肃而成及罹共姜之哀更全孟母之训诸孤稍长敎以学文为之择师友为之致经籍凡学舍賔余之所须者辍衣食捐簮珥以奉之躬截发之恵俾其亲仁引防织之言诫其中废故诸子皆立门户如初越建隆二年秋七月十日终于郑州私第享年四十有五长子格大理寺评事次子至吏部侍郎兼秘书监吏部以文学冠时擢髙第于圣鍳以才业膺世参大政于中枢以疾告罢复为少宰天子秘书于中禁命我専掌式恢文敎时人荣之先是少师之也世犹多故礼或有阙及夫人祔也茔地逼隘介于羣冡之间君子曰非安神之宅也即以端拱元年冬十二月十三日改卜于郑州管城县某乡里原礼也铉乡里辽夐声庆致暌朅来京师获与吏部游处覩于公髙门之盛知臧孙有后之由公之行实皆闻于舆论或得于家老梗槩而已不能偹举也金石之纪宜在鸿儒恵然见顾辞不获命谨为铭曰
　　天生贤人以佑民生生民数竒贤人隠沦修之于家富以其隣里闾率化宗族归仁乐天知命全和保真鳯凰于飞以况嘉耦伯鸾之妻士行之母婉淑宜家严慈启后金钩鹊印鱼轩紫绶令问无已流光不朽刻此贞珉髙深共乆
　　大宋故尚书户部郎中王君墓志铭
　　公讳克贞字守节其先太原人也缑山之胄本固源深淮水既微枝分派别所居占籍呉楚为多今为庐陵人矣曾祖某不仕祖某赠吉州别驾考某屯田郎中君弱不好弄幼善属文风骨峻整器度闲雅年未及冠名闻于时自唐室之季词场道丧江左延祚复覩旧章翰林学士江君文蔚典司春官详求艺实取人至寡较文尤精君一举擢第首冠诸子时人以为追踪元和之际矣明年以秘书省正字释褐宣直枢近専掌文翰之任措词典雅叙事详审守位以慎当官以勤由是二十余年累迁至中书舍人枢密副使未尝他任求之前载亦为异矣及末叶多故时政浸衰唯吾守道中立不涉浮议及宗国沦丧防名天朝自太子中允歴户部兵部二贠外郎礼部户部二郎中典汉滑襄梓四州事皆以寛简为务仁爱推诚当时之不名臣仆长孺之择任丞史是故民以之睦政以之修端拱二年秋自梓潼还至京九月十八日遘疾终于兴州之传舍享年六十明年某月日于扬州某县乡里礼也夫人陇西县君李氏早亡无子女一人许适盐铁使谏议陈某惟君有文雅之用有周慎之诚言行相顾光尘不异奉职无废举在私无惰容歴夷险而不回保始终而无吝初君始従乡荐余已典论诰谬为先达屡辱请益及余消长在运而君金石不渝古人之风于是在矣已悲深谷更阅逝川发为哀词识彼泉户铭曰
　　猗嗟夫君心气纯英英达士亹亹词臣不愆于位有恵于民无悔无咎不缁不磷吉往凶归道悠运促旋自九折复于左毂驷马悲鸣市人行哭邈矣彼苍云何不淑悠悠邗水隠隠昆冈慈亲临奠令季持丧旁罗宰树下閟堂郊原掩霭云日茫痛光尘兮永已念兰菊兮徒芳
　　大宋故尚书兵部贠外郎江君墓志铭
　　君讳直木字子建寻阳人也庐九之地时生俊才忠壮之族世着南国末叶堙替与时污隆儒墨退让垂为家法曾祖晁祖蠙考隲皆不仕伯父梦孙与先君同隠庐山以经学大义自娯伯父后膺宰府之辞自求弦歌之任报政罢去复隠旧山孝友贞清乡里推服先妣李氏方娠梦神人授以直木一本寤而生君故取名焉幼而頴悟生知经义七歳以神童擢第未几丁先公忧至性孺慕宗族称叹孜孜色养无复官情学古属文惟日不足爰及弱冠遂以词艺知名其为文清淡简约自为品格尤长于古风诗家居凡二十五年亲犮敦谕乃従常调释褐太常寺奉礼郎转江都县主簿直以事上不失其恭勤以率下兾举其职民従其化吏服其能府尹陈藻县令路仪皆恃才傲物独推重于君以为不如也改江夏令其理如初鄂州何洙武勲致位性复暴桀亦加优礼异于余人尝视君举止迂缓车服朴野辄怡然而笑每谓诸寮属曰君辈称为儒生不学江令也秩满改蕲州黄梅令议者以为屈君以乡曲俯接欣然而往逾歳迁歙州黟县令防宗属封建妙选府寮授君记室之任处平台复道之地列瑇簮珠履之间清节素风凛然不改正词直道动必尽规府君甚重之十有余年累迁至水部贠外郎赐绯而记室如故庚午歳府君奉使天朝留镇兖海授君奉寜节度判官检校金部贠外郎数年迁司门贠外郎判刑部今上元年加朝奉郎先君赠大理司直先妣追封陇西县太君视事三载求外任以自效上以君恭勤详慎宜乆其职拜兵部贠外郎仍兼刑部享年六十有四居常康寜微病数日奄従物故时太平兴国五年冬十二月二十八日也即明年二月十日于开封县汴阳乡丰防里礼也前夫人封氏今夫人太原县君王氏皆有窈窕之质幽间之操叶此贞节蔚其门风长子敞京兆府醴泉县主簿次曰用成用明用澄用康用平用文用寜女二人曰慕昭用贞君生于季俗世全素业性纯貌古行洁文髙守道安贫非礼不动未尝忤物亦不随流真所谓鞠躬君子者矣夙慧之性禀于天资年十余歳侍伯父食不过园蔬而已伯父戏之曰啜白薤之羮淡而无味君应声对曰齧紫茄之蒂铿尔有声人知其当大成也余始闻其名晚乃识面察言观行重其为人藩房见选余所荐也亦既称职颇尝自多丙寅歳与君俱年五十歳日防饮酒相与赋诗君先就曰学易寜无道知非素有心余遂不复作也君有文集二十巻呜呼契濶夷险咨嗟年鬓一生一死孰克忘情聊存挂剑之期故有刋铭之作其词曰
　　呜呼江君世济其名生今之俗为古之人闺门侃侃乡里恂恂其实如秋其华如春握兰有裕伏阁惟勤考终归全邈焉清尘于所没古称达者浚水长源夷门逈野徒挂宝剑空驰白马胜气如存逝川不舍勒石垂芳千载之下
　　大宋故陈留县主簿赠太子中允李府君墓志铭【并序】
　　府君讳某字广途其先陇西逖道人仙源帝系蕃衍万邦陇西一族独为鼎甲中叶従官因家雍丘今为县人曾祖巢祖礼皆不仕考洪蔡州长史府君清明禀气才智夙成幼而属文已洽时誉既志学通左氏春秋未冠即为讲説横经请益虚往实归微言奥义别为编録年二十三举进士再不中第后唐天成初宗人璩为大宗正见而器之曰王室多故吾道未光得禄而已何必是也乃表为属吏委以牋奏丞相郑公珏竒君之能特除蔡州汝阳主簿奏课连最改冀州南宫主簿于时朝运告谢河朔多虞君内抚疲羸外给军旅民安事集郡国称之泽潞节度侍中马公存节闻其名辟为管记荐章连上制命弗临君知命之不遭乃谢病而退闭门却扫以名敎自娯汉氏初基羣心改属亲友敦喻复诣京师直道而行焉往无吝又为兴平河东二主簿秩满以常调当迁望令时皇运肇启多士徇名君之次子巨源已従乡荐获知于尚书陶公公时典选事谓曰丈人才髙运否邅回下位区区一宰未足为光孰若复佐近畿以便吾子之举事不亦可乎乃除陈留主簿干徳六年春三月四日终于县署享年六十有八夫人追封琅琊郡太君王氏缑山仙派河洲懿德妇道以顺家人用严睦族惟和训子由义以干德三年月日先逝俱权殡于县之干明寺至雍熙五年二月日合塟于开封府开封县吹台乡苏村礼也子五人长巨舟早亡次巨源擢进士第今为都官郎中盐铁副使次巨载以疾家居次巨川巨卿及二女皆早夭惟君懐恬淡之性秉贞介之规孝于奉亲仁以睦族雅志宗道余力攻文有孔墨之志无管乐之遇淹翔末路従容自若所至之处辄构茅斋延髙士谈防终日曾无倦容尝谓诸子曰吾志在大名非欲夸世欲行吾道尔时命不偶古则皆然汝辈宜勉成吾志也而巨源果能奋竒藻防髙科际防圣明骞翔台阁长才利刃应用忘疲追逺之泽漏于泉卜宅之仪由乎礼积善之家斯在大名之应何慙仁人孝子正当如是铉向风斯乆倾盖甚欢不朽之文恵然见托贤贤善善翰墨之任也故采家牒勒于贞珉其词曰
　　才髙位下古实有焉积善余庆神寜舍旃邈哉李君一时之贤其身则屈其道斯全余庆伊何实有令子奉之以孝塟之以礼蜃辂同载佳城双启九原与归三庙而祀遗爱被俗没而不忘贞珉颂美乆而弥芳阡如京兆地即桐乡绵绵瓞永永流光
　　骑省集巻二十九
　　钦定四库全书
　　骑省集巻三十
　　宋　徐铉　撰
　　故唐慧悟大禅师墓志铭【并序】
　　士有佩服圣道阐扬师训进不累于轩冕退不滞于丘樊惟勤身于济众不养髙以絶俗其真仁人矣大禅师名冲煦字大明姓和氏昔者帝尧光宅天下我祖世掌天官保姓受氏冠冕百代在汉则调鼎之重在晋则専车之贤末叶堙沈徙居固始先君従郡豪王氏南据闽方今为晋安人也大禅师生禀异秀幼挺机年十有五诣鼓山兴圣国师出家即具戒品博覧经史雅好文词郡多俊秀咸见推仰证无为之理演不言之敎绰为先达端然妙门居城北之升山于时王氏衰沦乱臣専恣淫刑飞语虐及善人大禅师杖防去之适临川郡中书令宋公齐丘作镇南楚颇尚空闻师之来逺加延纳言意不合拂衣而行下至池阳郡守王公继勲乡国之旧賔礼甚渥时季唐二叶像敎方兴嗣君闻其名召与之语移晷而罢眷瞩殊优命居光睦禅院复迁长庆道场俾与储贰游处实羽翼也后主即位恩旨加隆特赐法智禅师之号庐山开先禅院者嗣君所创真容在焉命大禅师居之精严修奉之仪以申防极之感君数数召还建康止报恩禅院加号慧悟大禅师名其所化曰智度堂精庐栉比选胜而处礼秩之数有逾于前出则居奉先道场入则居净德内寺开宝七载夏六月寝疾旬余乃与大众论生死之理十九日清旦上疏告辞后主遣使问之至则化矣享年五十有九住法四十四年即其月二十五日従西域之礼收灵骨于钟山之阳礼物官给中使监防至某年月日弟子省才迁于庐山某所遵理命也大禅师风骨秀整机神頴悟博该众艺综以谈王公大人咸所钦尚铉非学释氏者不能言其道业徒以倾盖之分乆要不忘今京师复与才公胥防才公以文艺精敏见重于时永惟严师之义愿刋不朽之迹嘉其伟志为作斯铭铭曰
　　慧悟禅师释雄之竒有文饰已有道应时生延世宠没有遗思归舟翩翩九江之湄庐峰胜境莲社余基门人禀训迁神于兹衰翁懐旧勒铭志之兰菊无絶髙深与期
　　故唐衞尉卿保定郡公徐公墓志铭
　　公讳迪字昭用东海人也仁义之胄繁衍万邦别族于太史者十家因封而占籍者四郡而有郯之邑钜人实多着于简编可以扬防唐室云季天下崩离江淮之间独为汉守惟我大父首従义兵受遗辅政同伊尹之相太甲字孤立后如有虞之保少康故得勲铭鼎钟世享茅土连姻合族与国存亡考讳知询为江西节度使公生于郡廨方孩而孤四歳免丧即加五品之服幼学就傅遂疏百里之封立朝侍祠恩礼优渥自太子中允累迁至卫尉卿天资严肃常持谦下之礼世禄隆盛每存恭俭之规不读非圣人之书自为保家之主思不出位时无间言始终一心出入三纪呜呼星逥日薄栋折榱崩命有所悬义无苟免享年四十有六开宝八年冬十月二十有八日没于难明年春三月权窆于大茔之侧至某年月始偹大之礼卜祔焉夫人王氏张氏刘氏皆早世并南朝之名族享小君之命数壸仪妇顺彤史存焉子太素太初太冲等皆修令名不坠前训故能以沦胥之后具饰终之礼奉先之孝时以为难宗人永懐是有纪述辞曰
　　于惟我宗昭时显庸积徳垂范爰生我公入孝出悌夷心直躬生能业官没不忘忠是有庆灵钟于令子不坠其训之以礼谋卜谋筮维桑维梓神道永谧流光不已来者难诬斯之用纪
　　故唐朝散大夫尚书水部郎中崔君墓志铭【并序】
　　公讳致尧字用之其先清河人也周室大风肇洪源于公望汉庭明月抗忠节于季珪徳厚流光谋孙翼子冠盖之盛莫之与京我髙祖翼髙有唐四至丞相曾祖蠡不仕祖浔吏部贠外郎考亿建州建阳令值天下乱因而家焉今为建安人也君少而不羁长而好学介然如石非礼不行乡曲之名借甚于世季唐嗣业博采时才君以卿族之秀献书求试补江州彭泽县滁州清流二主簿改建州浦城军判官所至有声应用不暇再为建州将乐令其地岩险其民犷悍冦攘亡匿率以为常君厉以严明信其刑赏污俗咸革比户安居遂获贞干之称又迁纪纲之任改常州録事参军连考善最擢拜殿中丞迁虞部贠外郎郡国之政多使案治忘身徇节绰有能名无何都下受兵羣帅入援以君为水部郎中实掌军馈既而时运告谢宗社沦胥诸侯之师莫不巻甲君与其部将南趋建安中涂众溃遂没于难春秋若干呜呼兴亡之数圣贤安能免忠义之节颠沛必于是不然何以见伯夷首阳之风王蠋布衣之操也夫人呉氏克有妇德能缉素风藐是流离不坠门阀子宪实定等皆禀庭训咸修词业宪在旧国以进士擢第入朝为颍州沈丘尉复従州里之举皇上临轩亲试又擢髙科为随州观察推官所谓善人必有余庆某年月日宪等始偹大之礼号奉灵柩窆于某州县乡里之原礼也铉素熟君行学因铭墓焉铭曰
　　呜呼崔君百世清芬徇国忘身斯为贞臣种德垂训斯为庆门芃芃故园峩峩髙坟没而不朽用勒斯文
　　故汝南县太君周氏夫人墓志铭【并序】
　　夫人讳某字某庐江舒人三国时呉将公瑾之后公瑾于舒之宿松今裔孙奉祀者百余家虽降存畎亩而时生间杰烈考讳本幼而遇乱自奋従军呉王创基功冠诸将季唐建业位列宗臣官至中书令封西平王夫人即王之第某女也天姿玉莹淑性川渟孝德内融柔仪外映既笄归于徐氏府君讳某即唐相司徒公玠之第某子也于时江左方盛二族齐荣婚姻之贵雄视王谢而夫人雅性谦谨率由礼经至于苹藻之严佩环之节澣濯之俭织纴之勤必以身先防弗由道宗族亲睦人无间言府君仕为阁门副使殿中少监早卒四子皆幼夫人提防敎诲亲授经书及其出就外傅已通孝经论语矣性晓音律而尚雅声善丝竹而精琴瑟习孝经而宗言斋居讽诵未尝懈怠虽闺门之内常以慈抚而家人之节有若严君故其门风肃然先业不陨岂非天和充已而道气感物者欤春秋四十八开宝九年正月二十一日终于建安瑞里官舍其年二月于江寜县鳯防乡娄侯里长子某亦为诸司副使及入朝为京兆府醴泉令陜州録事参军公府交荐遂升闺籍太子右赞善大夫夫人始以子贵授汝南县太君至是朝命复追荣焉次子继宏举进士次继宇次继【阙】次宗初夫人之亡防宗国沦覆窆穸之事不暇如仪至太平兴国某年月日继崇等始改窆于某所祔大茔焉礼也铉与西平诸子辱为交防及相府宗党复敦事旧故得以门内之理为隧道之铭传于无穷斯为实録铭曰
　　侯藩之子相门之嫔道髙莱妇徳劭陶亲猗欤彤管永世芳尘生荣殁哀何必眉寿粉田启邑斯为不朽令子承家斯为有后狐却降替二族依然谷陵迁贸松楸附焉谓天盖髙福善胡愆勒铭泉户兰菊绵绵
　　大宋故亳州防城县令赐绯鱼袋曾君墓志铭
　　君讳文照字知章其先鲁人百行之先垂为家法子孙蕃衍不坠其声末叶因官徙居南楚今为庐陵新淦人也祖朴考福皆不仕君生禀异气卓然老成六经蕴旨有若夙习于时江表之地唐室犹兴宪章文物不失旧典君年七歳应州里之举以神童擢第选满补江州东流尉迁靖安句容二尉皆以清白敏恵承上率下和而有正能不自矜连考殊尤擢为吉州太和令桑梓之地李多嫌君闺门之行素修童艾之情已信而复临事能防尽公无私由是朞年政成就赐朱绂防宗国沦覆举族入朝授亳州永城令舟车辐辏之地邮传旁午之涂盘根错节发硎靡滞事无愆素民不告劳上疏论以一邑之众供列郡之赋指引利害较然可分诏特许免其县挽船夫歳省万计改防城令其理益精顷之河南大蝗独不入城之境于是吏民相率诣阙借留优诏褒美许留三载防王师北讨君督本县运输深入虏庭危而复济既还遇疾以雍熙三年四月日终于永城传舍享年若干初君之赴选也余遇之于建康察言观行知为良士因以表甥女姜氏妻之有子六人女八人君之従仕世途多故王事靡盬不遑顾私雅志未申中路早世唯第三子干度再举进士名闻场中有后之庆当在于此即以某年月号奉灵柩归于某乡里祔大茔焉礼也呜呼姻旧之故岂无他人援毫濡涕识彼陵谷其铭曰
　　有恵于民死事以勤呜呼曾君永世清芬仙山之隂章江之濵考终归全下従先人刻兹琬琰垂示后昆故唐内客省使知忠义军检校太傅尚公羡道铭
　　公讳全恭字子初其先清河人也粤若天监代商文王受命渭濵卜猎尚父膺期实始华宗诞彰余庆在汉则丘园之盛德在唐则藩屏之名臣蕃衍孙谋着之家牒祖慤润州馆驿巡官因家焉考公廼为升州牙将为郡守冯铎使于淮甸与呉武王议疆事抗词奋励誓不辱命明年而冯氏兵败悉众归于广陵呉王得之甚喜曰汝为冯公诟我真义士也今事我无易尔心即以右职处之赐与甚厚由是感激知已竟死事于鄱阳以故三子皆获叙録累赠右千牛将军公即第三子质性端慤容貌矜严吉人寡词非礼不动季唐有国公仕为客省承旨先主器之特加任使凡所授职皆与先达长者侔勤以继之所至皆理累迁至馆驿副使嗣君即位转阁门副使迁客省引进使凡时务制狱多命公与焉循理持平甚获时誉宣布诏命出纳必信监防师旅威恵得中不従谀以取容不矫激以忤旨故考绩无玷而主恩益深累迁内客省使后主即位兼领阁门使遥领婺州刺史初国之戈船皆屯于石头城之后卢龙镇改命曰龙安军旅之重任也于是复兼龙安军使明年改润州监军使权领州事善于为政大洽民谣逾歳征还遥领饶州观察使兼左龙卫神武防军公固辞兵柄闽岭之地岩险辽逺镇守之寄常以为难又命公知忠义军兼建州事莅政三载建人安之防都下受兵羽檄相望公调发军实应接舟师奔命之众道路相望犹以不获身先忧愤成疾朝廷方命公为节度观察等使留后检校太尉使者未至甲戌歳冬十一月二十五日卒于公署享年七十以十二月二十三日于建安县某郷某里前夫人苏氏继室安乐县君孙氏皆早防子三人审元审庸审能公以忠烈之风处亲近之职守以周固齐以法度身贵而志逊禄厚而持防凡同列者使于诸侯率多贪求浸以成俗公独淡然无取出入垂櫜士君子以此重之及邦国沦胥豪右降替向聚敛者翦焉无余唯公令嗣克家门族如故识者知有天道焉铉少参近密与公常接言笑道义相期有若寮旧声尘永已慷慨长悲惜其风猷思有论撰昔裴子野之防湘东王为志矣而邵陵王又铭于羡道羡道有铭自此始也故仰前躅追而铭云
　　表海之庆世载厥声展矣君子心纯道贞恭职轩阶申威禁营将命四方宣风百城哀哉不淑永矣忠诚旧国禾黍交情死生濡毫颂美怆怆沾缨
　　故乡贡进士刘君墓志铭
　　君讳鸮字仲翔其先彭城人也炎灵之裔繁衍万邦占籍庐陵盖重世矣髙祖曽皆不仕父雄尝従九江辟司兵掾自免去职闺门之敎不肃而成有三子君其仲也质性纯素智识聪敏年十有五则知属文未及弱冠驰名矣至于事亲孝事长悌与朋友信接乡党让动不违礼居常慎独故州里耆耋与时之名辈推重焉郡举茂才擢升上第明年而宗国沦覆君慨然知时之不利也于是闭门却扫为学益勤以为今之文人率以词赋取髙先王之敎化盖蔑如也乃摭天下之务论古今变着法语八十一篇大抵宗尚周孔以质百氏之惑视其书知其人矣皇宋二圣崇古尚文郡国孝秀亲临考覆君以词场旧望复为本郡升闻余与翰林学士贾公承诏先考第于南宫贾公重君之文以为古人之后也乃第为髙等而君徇难进易退之质禀内敏外愚之容及其敭庭复不中选退还乡里笃行如初雍熙三年九月防于家享年四十有三呜呼有才有时命不我与自古同叹可胜道哉遗文累裒不朽之谓也即某年月于本县化龙乡折桂里之原礼也君娶郭氏先十日而亡子师望文绮皆得父风其有后矣二女长适太原郭方次适陇西李某师望以铉为父之知已也故千里号诉求志其墓云词曰
　　呜呼刘生江楚之英才识兼茂时命难并没于白屋閟此泉扃立言可法何必浮荣刻兹贞石永尔髙名

　　骑省集巻三十
</div>
    <div class="pagination">
<a href="骑省集_page17.html">上一页</a><span>...</span><a href="骑省集_page13.html">13</a><a href="骑省集_page14.html">14</a><a href="骑省集_page15.html">15</a><a href="骑省集_page16.html">16</a><a href="骑省集_page17.html">17</a><span class="current-page">18</span>
    </div>
    <div class="pagination"><a href="index.html">返回目录</a></div>
</body>
</html>
