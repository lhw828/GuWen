<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 115 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 115 页/共 120 页
  </h1>
  <div class="content">
   曾祖士忠故赠朝请郎
　　祖衍故左朝奉郎累赠正议大夫
　　父合故右朝请大夫尚书戸部郎中总领湖广江西京西路财赋累赠特进
　　公讳汉老字季皓其先金陵人五世祖避地庐陵因家焉公幼长于诗绍兴季年以门防补官桂帅李公如冈器之辟宜州思立县主簿以亷介受知漕使余公良弼邓公酢荐于朝三嵗丁父忧隆兴甲申服除循修职郎监潭州南岳庙调沆州司理防军一囚以剽掠系狱指病如股公白之守卒从寛比部使者以寛厚勤敏亷正荐者凡十有三循从政郎改宣教郎知常徳府武陵县转通直郎邑有官池数十顷大将邵宏渊干没其利而不输租有马从事冒占民田百畆公皆复之转奉议郎有二甿讼田公谕以比邻友助二人感悟逊畔有武臣祝其姓者掠仕族女为婢公分俸嫁之帅臣尹公机宪使辛公弃疾以其事上闻诏下中书书于籍授江西提刑司干办公事转承议郎又转朝奉郎贑水暴涨浮梁荡逸西昌甿有蔵舟者事觉宪使摄州事怒甚甿致白金以请公却之而隠为开释属郡有武臣翟其姓者秩满以事苛留公为解之翟徳之饷新茗二小缶公发之黄金也公笑而归之贑守丞相留公率二宪荐于朝锡服朱银授湖广总领所干办公事武昌屯兵数万仰给六路之饷而漕运多后期且折阅士夫坐缧系者众公言之于总饷使者曰折阅之非一或州郡朘其道里之费或乙买之甲者之手或胥吏赇谢或舟人侵牟兼是四者官赋焉得而不负四革则无折阅矣于是系者释转朝散郎总使蔡公戡赵公彦逾以器能荐而公欲自适力请为祠官授主管成都府玉局观东归道由剑城故旧有死而未者公分橐中装佐其襄事转朝请郎又以太上龙飞恩转朝奉大夫授知均州主管管内安抚司公事训词曰财术疏通分命汝宜赐对选徳公従容论奏三事曰补诸军尺籍之缺员核诸郡寄积之外府严楮劵增损之禁令上一再称善未防有诏覈军实审寄桩重楮劵转朝散大夫将至郡漕使方公钟语连率今少保吴公琚曰武当得人矣先是守臣数易帑庾屡空公曰天下岂有不可为之郡于是兴学校请博士而士知学释逋负寛赋役而民蒙福捐俸以棺敛而藁之俗易辟囿以居丘墓而弃死之憾除桐栢山有冦邻者号冦先生居南垂北际之间有众数万为夏裔忧公移文谕以祸福抚以恩意三嵗不敢动暇则登览山川宻察形势乃请増戍兵以控要害修器械以壮武卫丰嵗计之储足常平之本防奏有诏下戍卒戎器二事于所部一日觇者言有降冦二人公饬边吏令毋涉吾地武当麦贱官吏贩鬻斛易白金两公下令曰犯者必劾贪风顿革故事吏俸以茶楮代缗钱之半复损其半缗钱之陌守独不然公以身先之僚属歌舞士夫仕蜀东归舟过吾境疾者药死者孤者廪转朝请大夫襄帅尚书张公杓漕使诸公睎顔交章荐进且以书白宰相曰彭某治郡先慈惠固圉务在镇静今上登极转奉直大夫明年诣阙有诏赐对公奏二事其一请増均州之戍兵而精其器械其二请赦边郡之逃卒而许其还籍上首肯授知常徳府澧辰沅靖州兵马盗贼公事封庐陵县开国男食邑三百戸训词有曰尔公清可以临民惠和足以绥逺转朝议大夫外台邻郡有餽觞豆之赀者缗钱月计二十万公别贮之一日诣学宫顾眡墙屋倾圮乃僝工敛材取具于此有嫠毕者裔出文简老矣而二女未嫁又以其余为之归装后皆有归士君子颂叹焉暇日披职方图记见武陵兵籍昔三千人今仅十一请增至五百人上俞其请于是室庐戈甲焕然一新军势整肃冠于旁郡有诏减磨勘二年有挟贵觅举者公不荅时苦水潦谷价倍蓰细民艰食而常平使者住摄荆帅公曰事亟矣遽发仓廪数千不暇白使者闻之曰谓后世无汲直可乎总领赵公不迹仓使梁公季珌漕使郑公桌上其治行转中散大夫除广东转运判官公入境诸台餽赆秋毫必辞改除广西转运判官公曰足未履台治而复易节上恩厚其何以报乃撷取属部士大夫之贤且才者如曲江守曾慤主管文字王乆大淮泉局郑应中荐于朝曰是亦报国之一也既解组舟行至端溪意忽若小剧者急呼其子某曰为我上章纳禄因小憇梦觉而逝实庆元庚申二月九日也后两月除直秘阁致仕训词曰制行无亏居官可纪以疾而休朕固深惜母黄武陵郡夫人天性孝友二女弟居公抚育独厚仕必偕行且必令归士大夫后其一适从政郎隆兴府丰城县丞李充其一适文林郎贑州观察推官朱先祖其忧乃解族亲有婚姻过期未毕乡邻有祖父之丧乆不能举者公乃出力经纪之娶曾氏系出南丰前福建漕使孜之从孙先公十年卒封赠至令人子男四人尧俞先令人十有七年卒去疾文林郎前监广州市舶库尝与计偕去泰廸功郎前静江府司戸防军去非以公致仕恩当补通仕郎女三人长适通直郎新知隆兴府武宁县欧阳俣次适故奉议郎知抚州临川县刘徳礼季未嫁而卒孙男六人舜牧舜元舜恺舜申舜钦舜庸女八人长适故儒林郎新鄂州州学教授赵师共余未嫁诸孤防公柩以归将以某年某月某日于某所去疾来谒予请状公之行以乞铭于丞相益国周公则敬诺而书之如此时维嘉泰元年某月某日具位杨某谨状
　　朝请大夫将作少监赵公行状
　　曾祖承锡颍川郡王
　　祖克家崇信军节度使安康郡王
　　考叔贙通议大夫
　　公讳像之字民则秦悼王之六世孙也今居髙安穉齿嗜学至忘寝馈痛扫绮鑚砺萤雪年未冠洞晓经训贯综太史公班固书属文立成风踔川达小试郡博士馆下每蹵寒士于下风而立其上与其仲氏俨同登绍兴十八年之乙科年二十有一为宗子第三人授修职郎抚州司户防军有异县令尹苛暴以苛政免者部使者下二尺木书诡它官摄之皆移疾不行诸公合议差择命公公不辞于是用仁涤苛以亷铲污郅政惠化滂被四达民誉出诸公荐之陞从事郎郴州军事判官溪猺出掠汉民靡宁部使者檄郡丞往尉安之惧不敢往公请代行丞感泣公单车深入蛮巢召其酋长谕以朝廷徳意即日聴命三十一年逆亮防边王师征之朝廷下虎符发诸郡材官郴兵不满三百不发则违诏发之则郡无备公为太守草奏请勿发免符下州民守谯门呼舞为贺且谢守曰此赵判官草奏力也它日有诏赉中外诸军餐钱而无其数郡欲请而报士哗于庭守愳不出公往叱之曰而辈人不过得数十百钱尔今欲何为遂白守用郊赉故事畀之众定公隂求其倡者白守先诛之而后自列于朝有诏下郡国缮甲郴小州也而其数视潭府官吏莫知所措公曰此易办尔先是境内有官军禽盗既去而弃其甲者居民或蔵弆之公令求之以应焉再转潭之攸县令宜章县兵李金倡蛮数千人起为盗张甚声震湖广孝宗皇帝特命中书舍人刘公珙帅长沙委以平贼刘公入境公与县令御之境上刘公以公知名士也送客独留诹以平贼之防且问郴城坚瑕之状公曰小而坚然难守曰何也公曰城中有三井尔受围五日不待战死已渇死矣曰为之奈何公曰此贼非湖南材官所能了也非鄂渚羽林不可刘公遂用公言以闻朝廷遣一将谷青者来贼即伏诛刘公首荐以改秩且请擢以不次之位后帅张公孝祥至得公牋记手之不释以示幕下士曰吾当荐士无出赵令右者矣即剡荐书且招公入府为十日饮时侍讲张公栻与侍讲朱公熹相与讲习皆与公游文名诗声焯乎朝野改左宣教郎知鄂之蒲圻县防诸道大侵流殍相望蒲圻邈在湖山之外地荒民贫公劳来安集振贷有方境内安业旱不为灾部使者及太守交章上其最诏与中外陞擢之职除知汉阳军见上辞行时孝宗方鋭意恢复公进言曰鸷鸟之击必匿其形举大计而使敌人有备我之心非防也愿陞下晦其强以骄其心使不我备修政刑广储积砺兵甲选将帅观衅而动待机而发使如雷霆不及掩耳又言召见多士许其进言此盛徳事也然人怀希合之心好立新竒之论闻之若可喜行之则无实愿审于聴言而谨于出令上皆称善鄂之一军其舟师蒙冲视诸营屯独雄且精毎嵗夏潦孔殷则舣于鄂之西浦霜降水落则舣于汉阳之刘洲眀年复如初嵗中在鄂者四阅月在汉阳者八阅月而守舟者不满百人公之未至一夕火延其涯焚其四艘公至访其利病有在亟言于朝请移一军随舟次舍事下军帅帅未尝以火事闻怒公发之竟格不之行沔之于鄂相望于大江之南北故事沔守未尝逾境至鄂比十年间始有谄事诸部使者而越江者其始曰庆朔望其后曰受约束遂旦旦而往公至之初典谒以近比白公曰先是有不往者否曰无之公为书与诸公曰守臣出境非令甲也因不复往诸公闻有以公为傲者来索钱谷簿书搜出入以求公罪见民无横敛官无罅漏吏俸兵食给无虚月而公之俸不自与者余一嵗于是敬叹诸公复表其治状公因上章极言守臣渡江之孝宗大喜曰所未闻也有诏继今敢有谒与受者抵罪惟均改守全州丁通议公忧服除贫甚有房州别驾虚位公欣然诣曹受署房陵与公所居相距三千里公留孥以侍母太硕人宋而匹马之官守兼行府事勤恤逺民専务惠养境内告旱公精意雩禜不崇朝而雨民皆欣然曰此赵公雨也丁太硕人忧服除将造朝一日孝宗御华拱殿见文武俊乂盈庭天顔有喜因问班缀中属籍在列者若干人则曰无之于是愀然不怡即诏侍从举宗室文学政事可谓中外之用者各二人吏部尚书萧公燧首以公应诏除知郢州公见孝宗论事剀切上喜曰观卿议论非苟合者郢非所以处卿卿当留侍朕即日除军器少监朝士相庆以为得贤同年进士官于朝省者七人一日有陈郎中之防七人致奠其一人防政萧公以祭文属公为之其文一日传都下云在列未满嵗白丞相匄补外丞相以闻上留之不可乃除湖南常平使者辞行上首问曰何求去之力又曰湖南去朝廷逺甚一路部使者之寄非轻卿宜广储以备旱戢鹾茗之私鬻公对曰储积一事臣敢不钦承天子休命地非近盐惟产茗然戢之亦当以渐上喜曰卿言是也急则激之使乱矣朝士惜去置酒饮饯逾月公不得行人皆赋诗以咏歌其退勇守坚之节所部利病公至之日亟罢行之嵗适小俭公与连帅潘公时讲求荒政发廪移粟民不流徙移江东常平使者未上改西外知宗宗司有学有教授官有夫子庙而无祀事宗盟子弟无所观礼春秋上丁附拜于郡庠公进诸生讲学政之未周宻者首谂之曰学奉先圣而不祀可乎或曰礼器未具公计费召匠制冕并绘藻火斵笾豆治尊爵列磬管洁秬鬯卜牲牷明年服器既成先期躬率诸生致斋直庐夜漏未尽十刻公夙兴盛服将事陟降拜起沃盥奠瘗礼文于粲盛于一时云未防即拜福建路提防刑狱公事建台之始风采一新浦城县狱有以平民为大辟者其人诬伏其狱未上公平反之劾其令免所居官一路詟服又劾帅属王次春于遏宻中呼营妓歌舞饮酒其人甚口人皆为公危之公不顾也竟堕其语穽而去未防请为祠官丞相京公镗遗公书曰官有似祠官而禄差丰者帅司防议官是也公肯俯而就乎乃俾食江西添防议之禄以便其里居之适焉少无宦情年未五十即治别墅号曰南畴花木成列松竹造天皆手植也一觞一咏左琴右书飃然有违世之想不治生业老而益贫有问者公曰居闲食不足从事力难任吾故未能以此而易彼也嘉泰二年四月二十三日以疾终于正寝官至朝请大夫赐紫金鱼袋享年七十有五配任氏太平州通判望之女也封宜人先一月卒年七十子四人公抡廸功郎贑州左司理防军公括廸功郎吉州司户防军公哲将仕郎幼未名女四人长适从政郎向士充先公而亡次适儒林郎王椷次适进士某次未嫁孙男二人长彦法次未名孙女二人并幼公性渊静不见澄挠遇物倾豁洞见表里然刚而不襮介而不崖虽贵介公子而瞿然退然若寒畯焉故其为诗平淡简逺如清泉白石苍松翠竹初无钩章棘句之苦心而有絶尘拔俗之逸韵其文尤长于论事上前敷奏坦明练逹灼然可行孝宗恨见之晚方登进而浩然去之使上有用不尽之叹天下之贤士大夫惜之云诸孤得卜以是嵗十一月八日公于髙安县来贤乡云居山中主冈之原以宜人祔焉将辟公括移书且録公之言行来请行状公某之乡举明有司也状之为宜门人通议大夫宝文阁待制致仕吉水县开国伯食邑七百户杨万里谨状












　　诚斋集巻一百十九
　　钦定四库全书
　　诚斋集巻一百二十
　　宋　杨万里　撰
　　碑
　　宋故左丞相节度使雍国公赠太师諡忠肃虞公神道碑
　　自昔立国者不幸当强虎狼之敌非得天下之大势国未易立也大势一得则万亿年之基可定于一日不然百战万举何益于成败之数是故吴以赤壁晋以淝水吾宋以牛渚皆以一日之大势定基而立国者然赤壁淝水之役乘其方鋭之初君子以为易牛渚之役振于屡败之后君子以为难客有问者曰事难而功反易何也曰我高宗皇帝知人如尧善任使如汉高祖而已其人受任使者为谁曰丞相虞公公有勇力乎曰否公儒者也公非贲育公焉得力公有术数乎曰否公徳人也公非孙吴公焉得数然则曷济登兹曰忠诚而已方诸将皆遁而我师大溃公身先冐死以激怯懦不以忠乎方敌人遗吾元帅书以行惎间公昌言其诈以安危疑不以诚乎夫大忠可以贯日月何人不感至诚可以动金石何人不懐感一而万从懐一而万顺惟吾所向何敌不克何难不济何功不成哉故曰公之成功忠诚而已客曰是矣然君子以谓尧之知人犹失之鲧汉祖之善任使犹失之绾与濞今我髙宗一举而得公公一战而定国故公之功难于周公瑾谢幼度而髙宗之圣贤于尧与汉祖逺矣呜呼盛哉呜呼盛哉公讳允文字彬父隆州人也系出周虞仲在六国曰卿在唐曰世南七世曰殷守仁夀郡即隆州也因家焉曽祖昭白祖轩父祺皆赠太师周魏秦国公秦公仕至左中奉大夫徳阳县宰潼川路转运判官初秦公未有子祷于梓潼神是夕梦入一官府见一大官衮冕迎秦公执客主礼甚敬主人忽指其侧一人介胄而立者曰此为尔子秦国夫人娠公将生户外有异光方六嵗暗诵六经十嵗赋诗有惊人语诸老知其逺器未冠属文有能召初不欲以门子进秦公曰汝薄吾泽耶公乃拜命锁防试凡四荐名至绍兴二十四年第进士竟如志初仕监成都府茶司卖引所又监雅州名山县茶场权四川都大提举茶马司干办公事四川总领所辟差干办行在分差户部粮料院既登第转左奉议郎通判彭州未赴制置司檄权黎州改知渠州召除秘书丞兼兵部员外郎兼实録院检讨官兼国史院编修官除吏部员外郎兼权枢宻院检讨又兼校正又兼右司员外郎除起居舍人兼权中书又假工部尚书使北归除中书舍人兼直学士院兼侍讲为江淮督视府防谋军事摄兵部尚书川陜宣谕使孝宗即位徙知防州未上召除敷文阁学士知太平州改兵部尚书兼湖北京西宣谕使就陞制置使改显谟阁学士知平江府徙知潼川府未上再知平江府召拜端明殿学士同签书枢宻院事改参知政事兼同知枢宻院未几以端明殿学士提举江州太平兴国宫召拜知枢宻院事又以知枢宻院事为四川宣抚使召拜枢宻院事进尚书右仆射同中书门下平章事兼枢宻院使兼制国用使济国公进左丞相兼枢宻事华国公终少保武安军节度使西川宣抚使雍国公以少傅致仕薨赠少师又赠太傅谥忠肃今上庆元元年赠太师公在茶马司使长贾思诚议増茗课公力谏不从谒告引去公在渠州地埆民窭而常赋之外又行加敛流江一邑尤甚公亟除之然后上闻嵗减缗钱六万五千有竒逺民呼舞考试类省所得多知名士宰臣沈该荐公于髙宗召见公献言谓君道有三曰畏天曰安民曰法祖宗时论韪之显仁后始崩百官入临皆吉服公独变服有非之者公不改俄诏百官易服公在西掖秦桧妻王赠希妙先生富民金鼐以奴事桧而累官至阁门宣賛舍人给使元君实以结宦官而超除枢宻副承防公皆封还诏书吏部侍郎汪应辰出知衢州公请留之时诸军帅皆以宦官充承受公奏罢之绍兴季年和戎既乆敌情叵测而朝廷翫愒晏然无虞公因见上力陈敌必渝盟冦来之道有三曰川陕曰荆襄曰淮东彼必不出于此必以正兵出淮西竒兵出海道宜为之备时上方在显仁谅闇太息深以为然未几公使敌馆公者与公賔射公一发破的君臣惊异公见敌中猝猝挽刍粟肄舟师归见上再申前言请备之上继使徐度使敌还言敌无变意三十一年五月敌使来贺天申圣节因索将相大臣割两淮地上始悟公前言乃以刘锜为淮东制置使京畿河北等路招讨使军于建康王权与锜侄汜副之九月敌以重兵出淮东刘锜御之完顔亮自将大军自夀春渡淮入冦众号百万王权御之既而二将望风遁还而权以为退诱敌为辞公料权必渡江南奔白执政执政未信十月丁巳谍报权果渡江中外大震上避殿减膳面谕宰臣议散百官浮海避敌宰臣陈康伯曰不可于是上始闻公料权必败谓公知兵心倚重焉急召李显忠为淮西大将命知枢宻院叶义问督视江淮诸军事以公为参谋洪迈冯方俱入幕府庚申公辞行上曰卿词臣不当遣以卿洞达军事姑为朕行公泣谢曰主忧臣辱臣愿尽死力辛酉公出修门闻王权尽失淮西刘锜尽失淮东锜亦托疾过江戊辰公至京口见锜问兵败状锜抵谰曰兵凶器圣人不得已而用公曰敌席卷两淮直窥江表今日用兵为得已乎属建康告急公与义问倍道而进十一月壬申刘汜又大败于州金以兵向采石即牛渚也甲戍公与义问至建康是夜有诏罢刘锜以成闵代召王权以李显忠代于是义问檄公如池州显忠领西师且犒师采石乙亥公行是日金人已次采石刑白黑马祭天期以诘朝渡江丙子公未至采石十五里所已闻江北鼓声震天公见官军十十五五坐道旁葢王权败军也公念权已去显忠未来若坐待显忠国事去矣呼而问之曰金人在江北汝军何乃在此从者皆劝公还建康曰事势至此皆他人壊之且督府直委公犒师耳非委督战也彼自有将帅公奈何代他人任责以速辜公曰吾侍从臣使敌济江则国危吾亦安避今日之事有进无退不敌则死之等死耳退而死不若进而死死吾节也防马至采石趋濵望见江北敌兵连营三十余里不见其后号七十万马倍之而王权溃兵只一万八千人马数百而已诸将已为遁计公召其将时俊张振戴臯盛新王琪劳问之曰敌万一过江汝軰走亦何之今前控大江地利在我孰若死中求生乎且朝廷养汝辈三十年乃不得一战报国乎众皆曰岂不欲战谁主张者公觉其可以义动因谓曰汝辈止坐王权之谬至此今朝廷已别选将此军矣众愕立曰是谁也曰李显忠众皆曰得人矣公曰今显忠未至而敌以来日过江我当身先进死与诸公戮力决一战何如且天子出内帑金帛九百万緍节度承宣观察使告身今皆在此有功即发帑赏之书告绶之若有遁者我亦归报某用命某不用命众皆曰如此则我辈効命有所付矣请为舍人一战公即与时俊等谋整步骑为阵分戈船为四其一上下东西两涯为游军其一载精兵于中流以待战其二伏内港以备不测号令甫毕公复上马至水濵见北岸有一髙台其上立大朱綉旗左右各二环立侍者中张以大黄葢有一人被黄金铠据胡床坐其下者金主也忽敌众大呼声动天地敌亲秉一小朱旗麾舟数百艘絶江而来一瞬间七十余舟已达南岸其登岸者与官军战我师小却公乗马往来阵间顾见时俊抚其背曰汝胆畧闻四方今作气否若立阵后则儿女子耳俊回顾曰舍人在此耶即手挥双长刀出阵奋击士皆殊死战无不一当百俘斩畧尽其中流者船小而卒众又自争舟兵刃隔塞运棹不俊而我之艨艟往来如飞横突乱刺敌舟被溺死者数万顷者江水为丹敌引余舟遁去公命强兵劲弩追射之敌兵多伤至夜师还数尸四千有七百杀万户二人生得千户五人女真五百人是夕公具捷奏以闻椎牛酿酒大享将士公谓敌明日必复来乃与诸将再往水濵整备步骑戈船出海防船五之二以其半直北岸上流杨林河口以遏敌舟之所自出丁丑敌众如墙而进我师射之应而倒死者万计舟来未已海防逆击敌舟大败顾见我师扼其归路即纵火自焚我师举火尽焚其余二百艘金主遁去入扬州留遣一骑遗书招王权其词若与权有宿约者公观其书权之将佐变色公虑生变即頋诸将曰此反间也欲以携我众耳诸将拜曰頼公明当効死以报是日李显忠至公谕之曰京口无备我今欲往公能分兵见助否显忠曰惟命即分学捧军一万六千人及戈船百艘会京口庚辰公至京口谒刘锜问疾锜执公手曰疾何必问朝廷养兵三十年我辈一技不施今日大功乃出一儒者我辈愧死矣时京口止有战舰二十四艘防李显忠戈船亦至公与杨存中成闵谋曰敌弃采石来此欲出我不意亦反出其不意庚寅大阅舟师大而艨艟小而海防皆外垩板城中运机轮但见舟行不见有人三周金山泝洄往来矫如白龙怒飞水上风涛掀天江水尽沸北岸诸酋凭垒纵观骇愕皆以为神亟遣人报敌敌至见之笑曰此纸船也欺我哉因列坐诸将一将前跪曰南军有备未可轻进敌震怒拔剑数其罪命出斩之哀谢乆之敌曰姑赦汝宜率诸将五日内必絶江违命先斩诸将退曰南岸必不可往往即死主不可谏谏亦死盍先诸敌居龟山寺乙未诸将伪效南军刦砦直至敌幄前阍曰何为者曰欲奏事既入则乱射幄中亮被箭呼曰汝南人乎吾人乎皆应曰吾人遂连射殪之十二月己亥公与杨存中皆具奏以闻公寻诣阙奏事甲辰公至上见公慰藉甚渥公谢曰此庙社之灵陛下之英防臣何力之有公因奏曰采石之役张振等以偏禆胜金人今止赏以三品臣愿貤臣官以赏振等上曰曩日江上事势此何等危事如此宣力功其可忘耶陞振等正任承宣观察等使于是刘锜致仕王权刘汜削籍流岭表上命公往经理两淮公请以兵断敌归路徐发京口之师袭之为进取计比至淮上诸军先已过江尽复两淮矣戊申车驾幸建康于是有宣谕川陕之命三十二年春公自襄汉而西开幕府于兴元初与大将吴拱李道防于襄阳既又与吴璘防于河池又与璘防于秦州前后博议经畧中原之策令董庠守淮东郭振守淮西赵撙次信阳李道进新野吴拱与王彦合军于商州吴璘姚仲以大军出闗辅因长安之粮以取河南因河南之粮而防诸军以取汴则兵力全而粮运省至如两河可传檄而定初以此策闻于髙宗又以闻于孝宗经理有绪闗河响应旌旗所指军民归附日以万计且争出刍粟牛酒以迎王师遂复泾原煕巩等十六州而蜀士杨民望者媢公沮挠于中谓宜弃新复州郡而退守蜀之故封言者信之大臣史浩主之公屡争不能得乃请入见而陈便宜诏许焉既见孝宗问弃地得失何如公以笏画地且陈形势险要如是而固吾蜀如是而基进取上慨然曰史浩误朕公既忤时宰于是辞之任时隆兴元年春也明年春襄阳有警召归于是有宣谕湖北京西之命未几进制置使公开幕府于襄阳与大将王宣赵撙等防议攻守之策以为荆襄藩篱实在唐邓然胜势在唐州方城其次樊城其次光化军而唐邓无城难据守乃先城新野次城唐州又开泌河以通漕运藩篱既固则襄汉乆安此守防也王师进取之路出蔡以睨陈出襄郏以袭许出汝以逼洛出嵩虢以震河东出商以图陕西此攻防也部分已定累奏以闻而宰相汤思退欲速和戎议弃唐邓既而二州之民敌皆孥戮上亦悔之召公诣阙未至而有姑苏潼川之命旋又有召归之命公累辞不获参知政事王之望忌公请少须政成召用未晩上可之而召公益急既至见上即除签书枢宻院事而之望未之知也命下之望失色初敌议和其约曰俘敌两还叛亡则否至是并求所否公执不与未几有参知同知之命适议母后戚畹恩泽公请视旧差増视今损半蜀军请谋帅或荐王权公执不可敌使来聘故事大臣躬与除馆公独不行虎贲给其厮役公请易以材官使者骄惰公请斩之不果识者韪之湖冦李金颇炽潭帅刘琪请济师公曰鄂将可用而与某州将不相下即遣鄂将而以某州将继之鄂将闻之力战禽贼时乆不置相有两参预防蜀人李宏求中书除官同列欲与之公曰是富者子吾曹可不避谤同列不悦言于上曰虞某纳李宏玉带将除以某职御史章服附其説以弹公请付廷尉匄罢政于是有太平兴国宫之命狱成有司懐二奏以候伺上意上迎问曰带自虞某家出否对曰否于是同列亦罢政李宏流新州章服贬秩绌中外詟服即召公于是有知枢宻院之命未几蜀帅吴璘卒于是有四川宣抚之命上辍所御履及黄金甲胄赐焉公开幕府于利州时军政蠧民力愈凋公曰敝之攸兴兴于大将之贪与私也于是首劾大将任天赐剥其下以为苞苴又劾幕掾王槐孙以战功官其亲族又劾守令刘珙宋琛等十一人之病民瘝官者首荐员琦为西帅吴珙为东帅又荐可将材者三人又荐其次者五人进退偏禆二百余人大将得人后进获伸诸军驩呼四蜀交贺于是开公正絶请谒缮营垒修械器明劝沮甄窳良拔智勇绌奸贪戢裒克禁子本杜私役训技击汰老癃刋虚籍核赝名一日罢浮食者一万有七千余人乃辟搜庭乃试射侯今之挽弓一石有五者昔之减于一石者也今之蹷弩五石有五者昔之三石者也至是军政修矣请择使者厚贾胡简权竒却罢驽设监牧广騋牝至是马政修矣又请捐公钱一百万缗代民补输自是一嵗军需减钱谷九百万有竒四路郡县除逋负缗钱三百四十三万有竒又禁两税之豫索者又禁醝酒之豫输者又减常赋之虚额者适邛蜀等十四郡告饥则发帑廪除年租活流民数千万口至是民力裕矣法行之初谤讟盈路或谓召变公不为动既而下无异论蜀民顿苏军政一新实自公始公引疾匄祠一再愈力上优诏召公降诏者一锡宸翰者二遣中使迎劳趣行者五公同召者入待命北门草麻除枢宻使未几有右辅辨章兼管枢使国用之命时乾道五年八月戊子左相陈公俊卿荐龚茂良宜在本朝有诏补外陈公见上愠见上震怒陈公退匄罢政上不留行恩礼顿衰公泣入见上为陈公推谢且言愿全所以进退大臣之礼上怒未息百拜于前始授陈公观文殿学士知福州汪应辰曰虞公所谓范尧夫佛地位中人也闻者一辞上自即位再郊见上帝皆以雨望祀于斋居之宫六年卜郊及期又雨公忧形于色是夕公雨立沾衣焫芗吁天引咎责以丙辰开霁上登坛成礼公感上不世之遇深思所报每曰宰相无职事旁招俊乂列于庶位而已懐袖有一小方策目曰材馆録闻人一善必书一再谕蜀首荐汪应辰赵雄黄钧梁介范仲芑章森前后居中及为相首用胡铨张震洪适梁克家留正郑闻周执羔王希吕韩元吉林光朝林抚丘崈晁公武吕祖谦张珗杨甲王质辛弃疾汤邦彦王之竒尤袤王佐王公衮又用吕原明司马康故事荐张栻入经筵又荐布衣李垕制科一时得人之盛廪廪有庆歴元祐之风先是浙民嵗输身丁钱绢细民生子即弃之稍长即杀之公闻之恻然访知江渚有荻场其利甚厚而为势家及浮屠所私公令有司籍其数以闻请以代输民之身丁钱绢以缗计者至一十三万七千有竒绢以疋计者一十六万三千有竒免符下九州之民呼舞始知有父子生聚之乐防庆圣节宴羣臣及敌使酒半上起更衣使者宻诹傧曰孰为虞丞相觇者以闻上命傧与之见公于幕次叹曰真汉相也上大喜召公见曰卿能重中国如此七年春建储公言于上曰皇太子宜日闻正言日见正行以养成其徳必与正人处乃荐王十朋陈良翰为詹事刘焞李彦頴为侍讲侍读防庆节敌使乌凌阿天锡来贺见紫宸殿既跪进其主遗上书因跪不起要我以故事所无之礼左右失色公请驾兴上入内天锡色沮公遣閤门官传宰相之令云使人好礼有诏放仗使介还馆更相谯责乃因傧者恳祈诘朝朝见上夀遂极恭顺朝论称快公下其事于边郡令檄敌中天锡归果获罪上遣使使北请陵寝地敌不可而荆襄羽书报云敌以三十万骑奉迁陵寝以来中外汹汹于是荆襄大将韩彦直帅臣张栋请发兵御冦公料敌决不敢动戒边臣勿妄动已而寂然中外大服其后书賛称公镇物如嵩岱决事如蓍龟者以此一日有报国门外海舶数百艘将及岸者中外恍骇上召问公公对当是外夷贾舟风飘至此果髙丽贾胡也上志克复尝手笔付公曰朕必欲用武臣为枢宻曹勋如何公执奏不可上勉从之未几复用张説为签书枢宻院廷臣极谏上怒甚公力捄觧皆授以郡上搜讲官制欲正左右丞相之名于是有左丞相之命八年公引疾求去不许御史萧之敏弹公移帝城骑兵一军于建康非是上曰丞相有大功勿移弹文之副公伸前请祈致其仕三请不许强起视事之敏外补公上疏留之不报朝论归重寻力祈觧政纳禄其词危苦上察公意不可夺于是有少保节度使宣抚四川之命锡宴禁中上赋诗饯行有云归来尚想终霖雨未许乡人衣锦看又诏奉常赐公家庙五室祭器其后大臣不复有此公开幕府于汉中建诸蜀军口众者防増其廪于是诸军大悦又请闗外四州之民凡养马者复其赋役于是马数嵗滋又大将秦琪以边头六军兵将散漫地势回逺公请随地易置左右前后中军之部分以便缓急于是军势首尾相应商虢之间有冦璘者拥众数万尝欵输于我公不轻纳敌中捕之或请増兵不为増敌卒自退契丹之使曰六彪者潜请合力于我俟命于西利州上乆不遣防其属疾公请遣还无致后悔青羌犯边制司请发兵公止调緜州兵三百留屯成都声言击羌而实不进羌自散上鋭意大举宻诏趋迫公不奉诏复于上曰机不可为但令机至勿失耳植根本图富强待时而动可也安敢趣师期为乱阶乎公注意将才偏禆行伍寸长必録延见慰荐人人得其驩心幕府再招人士如韩晓王元李昌图韩炳陈【阙】季习陈损之李舜臣后朝廷皆頼其用云公念属任至重益务修军政裕民力储材用戴星乗马氷满髩髯人不堪其劳公不顾也竞以此得疾而薨实淳煕元年六月癸酉也享年六十有五是日大风扬沙前两夕大星霣于军前太史奏将星坠云讣闻上大恸辍视朝于是有赠少师太傅之命公妻王氏成都甲族累封蜀国夫人三子公亮奉议郎直秘阁前四川制置司参议官公着朝散郎知开州公逊奉议郎余杭县丞女枢娘适从事郎黎州军事推官张熠孙八人易简承议郎前枣阳军使刚简通直郎知成都府华阳县方简宣教郎知泸州江安县秌宣教郎知眉州青神县夷简宣教郎知成都府郫县丞普承奉郎曾泰未奏官公事秦公秦国夫人至孝宅夫人忧哀毁柴立既塟伏哭墓前伛仆不能起阡中有枯桑是夕两乌巢焉里人赋诗颂其孝感秦公尝疾笃公惊惧书章黙祷于天云愿移父之疾加臣之身减臣之年为父之夀秦公即瘳后一星终乃薨公在绍兴兴隆间以忠孝文武勲名徳望与魏国张公浚相颉颃孝宗尝称公曰今阃外能类魏公者独有卿耳然二公以身殉国皆不免于谗口頼主上圣明其言不行魏公尝遗公书曰自昔任事于外鲜获安全优防不为率有后福公尝以闻且言于上曰一天下舆图易一朝廷议论难公天资寛厚每以徳报怨故王之望公所荐冯方公所厚而每排公章服与公无怨而附他执政弹公及公为相念之望以罪废请授以资政殿学士方以水死而禄不及嗣请官其一子服乆逺窜请贴职授郡或问公曰圣人谓何以报徳何如公曰圣人不言以徳报怨寛身之仁乎有以明哲保身规公者公曰仲山甫之明哲不曰柔亦不茹刚亦不吐乎公之经学絶人如此公性亷介虽君赐亦固辞初除签书枢宻赐白金及缣疋两各一千力辞得请乃已最后谕蜀辞行赐钱一万缗至蜀以市国马大将有献附子发之金也有献家酿珠也公笑曰是宜以劾之近名却之而已公颀而长山立玉色望之如神仙中人其音如钟杰魁俊伟慷慨磊落内无城府外无边幅好士如好色视军士如视其子待内外族亲如待家人居家雍容无疾言厉色不訾饮食不詈臧获谒乡郡太守出入不由中门自秉政至蜀退食必观书为文立成不雕而工尝注唐书五代史有诗文奏议若干巻诸孤以某年月日塟公于其所后二十八年不逺八千里遣一介行李来庐陵请铭万里尝待罪太史于职宜书铭曰
　　维古南国以江为壁维宋中兴以人为城孰为其人虞姓雍公玉立长身岩岩岱嵩维我髙宗殪彼北戎匪公则贤髙宗睿聪揠而将之万英之中绍兴辛巳彼敌暴至其来冲风其速如鬼我师既溃彼锋益鋭公奋孤忠转败为功北敌射天岱嵩压之敌駓饮江岱嵩跲之跲之则毙压之则殪赫我天声濯吾王灵风鹤弗鸣彼自震惊草木弗兵彼自割烹在昔典午有导有安曷尝帅师与敌周旋武哉雍公儒衣据鞍矢石纷前对之夷然弗色弗声弗麾弗鞭笑谈之间一靖烽烟乾坤再安神人重驩赤子晏眠今四十年公事髙宗尽节尽瘁万事不理惟理一事公相孝宗端委庙堂旁招俊乂寘彼周行维宋中兴两社稷臣前张后虞皆蜀之人相望有伟与宋靡已作颂以纪太史万里
　　宋故少师大观左丞相鲁国王公神道碑
　　孝宗皇帝齐圣天授勇智天挺有阖辟宇宙旋干转坤之姿葢艺祖之神武仁宗之仁俭神宗之英明髙宗之武文集四圣之大成金声而玉振之者也而稽古舍己比崇华勋闻善从谏兼徽汤禹圣而不居能而不矜汉五鳯唐贞观风在下矣故其图任相臣在初元时则有若魏国张公浚在中年时则有若雍国虞公允文皆骏发扬厉誓清中原人咸谓君臣投分一何契也至其季年则不然乃选于众而举鲁国王公公之为人貎不襮其刚动不显其方呐呐恂恂言徐色夷以春迟冬温之气当风行雷厉之威人又谓君臣异趣又似揆也然公自疑丞以宅弼辅十有四年视前数公独乆厥职算效考成济登隆平日不足而嵗有余也朝廷清明纲纪爰整众正列布百度咸熙民物乐康边鄙清淳淳熙之治视庆歴元祐无所与逊臣主之贤又何伟也呜呼孝宗之逺猷深防是可得而天窥海测也耶公讳淮字季海其先太原人五季避地至八世业儒曽祖本祖登防进士第终官承议郎知湘潭县父师徳宣议郎皆赠太师鲁魏楚国公母时氏封魏国太夫公自幼警敏寡笑与言表和里正力学工文绍兴十五年第进士时年二十为台州临海尉太守萧振一见许以公辅器振帅蜀辟公入幕府造朝改左宣教郎累迁校书郎高宗皇帝命御史中丞朱倬举可御史者以公应书除监察御史迁右正言首论大臣养尊小臣持禄以括囊为智以引去为高愿陛下正心以正朝廷正朝廷以正百官正百官以正万民时宰相汤思退无物望公条其罪数十于是免公论韪之至于宰士方师尹之狡险大将刘实之掊克吉州守臣魏行虚増鬻公田之估皆奏免所居官陈辉王传之才皆荐为郡如两淮之互市如七闽之鬻盐如诸道之预买折帛如淮漕之夺民酤皆言其弊多所施行丁楚公忧既塟奉母庐墓哀动行路免丧除直敷文阁福建转运副使时孝宗隆兴二年也旧制之鬻盐官自为场其后户计人算强而售之淆以泥沙损其铢两公复其旧小民大悦未几召对言于上曰尧以知人安民为难舜以明目达聪为急愿陛下以尧舜自期羣臣以尧舜其君自任又曰自治之防治内有三曰正心术曰寳慈俭曰去壅蔽治外有四曰固封守曰选将帅曰明赏罚曰储才用上曰卿曩居言责论议诚确除秘书少监时光宗为恭王上妙简师友首命公兼王府直讲国史院编修官执政钱端礼私谒于公正色拒之防王府生皇孙公请正其典礼端礼因是防公上知公不安乃命知江州改建寕府仍直敷文阁至郡老少逆其境曰吾一佛复来矣公俭以裕财用寛以抚军民民有骨肉之讼者晓以恩义有泣而去者狱无讼系里无叹声就迁漕未几得召御史李处全沮之诏仍故官遣之北溪湍悍方舟以济每桃花水生随缀随裂民病涉焉公伐石为梁官费而民不与梁成而民不知民堂其南涯肖公像而祠之改浙西提防刑狱见上陈闽中利病四事天语褒嘉且令一至东宫皇太子待以师儒特施拜礼既至官下精意谳平寃者辏集有数十年不决之讼皆与直之于是有司不敢怠事狱吏不敢舞文囹圄屡空民知逺罪诸邑有前期借民租调者公下令必罚民用昭苏治最上闻以太常少卿召近习曽觌一再来见公竟不见闻者钦叹兼中书舍人吏部侍郎太子左庶子未几西掖为真兼知学士院侍太子詹事防郊祀恩应任公舍其子任其弟时閤门官陈觉民超转遥郡防御使近习龙大渊赠太师仍畀开府仪同三司恩数参知政事姚宪罢政除资正殿学士戚里张説为枢宻罢政除太尉在京宫观皆封还诏书公自掌帝制训词深厚有西汉风如苏公轼赠太师词尤为海内传诵除翰林学士知制诰知贡举上尝与公论及朋党至是发防问士以崇名节恶朋党士风丕变得士最盛上问公以文行之士公荐郑伯熊李焘程叔达后皆擢用淳熙二年除端明殿学士签枢宻院事公言于上曰曩者大臣知以和为和而不知以和为战于是一新经武大整师律请令蜀中军帅补置偏裨者必诣宻院以审其才诸将勿私置亲军以消其党庐州勿撤戍兵以严其备中外诸军勿互招亡卒致纪律之不严荆防士夫勿私役民兵致忠勇之不振荐蜀帅吴拱才可登用郭田张宣才堪为帅辛弃疾平江西茶冦上功太滥公谓不核真伪何以劝有功文州蕃部扰边吴挺奏厍彦威失利之罪靖州夷人扰边杨倓奏田琪失利之罪公谓二将战没若反罪之何以劝士三年八月除同知枢宻院事靖州蛮既平率逢原杀及老幼文州羌既定李昌祖诱杀降者公皆请惩其罪四年六月除参知政事先是参预龚茂良之政大抵慕魏相庶位承风多过于苛龚既去时宰席久虚公与李公彦頴同秉大政赞上以治尚忠厚诸路奏谳多所平反政刑中和一时气象蔼如也五年三月除知枢宻院事蜀帅胡元质奏黎州青羌冦降公请诏守臣不得邀功吴挺奏草羌冦亦降公请诏抚之以劝来者先是蜀帅范成大言兴元军帅郭钧御众无术至是折知常乃言钧治众以整成大言吴挺颇失士心至是胡元质乃言挺治军有纪上闻钧挺一人而毁誉二三公曰挺固未可遽宠钧亦未宜遽用此抑扬之理也五年十一月除枢宻事诏班缀恩礼并视宰臣上从容言武臣岳祠之员宜省公曰有战功者壮用其力老而弃之可乎宰相赵雄言北人归附者俾以员外置之职宜令诣吏部上曰姑仍旧公賛曰圣意即天意也雄又言宗室岳祠八百员宜罢公曰尧睦九族在平章百姓之先疏骨肉之恩可乎郴冦陈珦颇张帅臣王佐请节制诸军公言莫若使合展其效冦平公言佐之功卓然赏不宜薄上即除左次对又言佐用流人冯湛有功请先释其累囚趋上其功又言军志曰赏不逾时请趣佐上诸军功状殿岩步军帅岳建夀初充职即鞭其偏裨十人有死者士有怨言公言恩未加而威先之请宻赐训教荐陈溱矫健无华王世雄竒厐有谋上皆将之楚州守臣翟畋专杀八盗池州守臣赵粹中专杀一驿骑皆罪非殊死公言其寃而正二人之罪广西帅刘焞平妖贼李接上问焞功孰与辛弃疾王佐公曰弗如也乃畀焞集英殿修撰七年诏王某起居不名黎州冦平上曰皆卿协賛之力江湖广冦卿力尤多至于赏罚惟允遂为后法昔陈康伯虽有人望至于处事皆不及卿蜀帅言昨平蕃冦将臣成光延髙冕失律公请夺爵或流窜上曰不已轻乎盍从军制公曰故事平内冦之功其赏半于平北敌之功罚亦宜然上欣然曰朕因卿言释然有悟乃命减死公执政七载多在枢宻凡选授中外将臣及边方守臣各称其职有泛求恩幸从中出者皆执不行四方所陈军务虽数千里外应之皆切中事机上眷益隆而公益夙夜兢兢朝野贤之望其为相八年八月癸丑拜右丞相兼枢宻使封福国公先是自夏不雨至秋是日甘雨如注朝士相贺曰此傅霖也时户部言诸郡旱者口算绢钱其缗八十余万上喜命相而雨尽除一年于是公请发廪以赈两淮之饥择官以检民田之损粜官粟以平畿甸之谷价于是富民无蕴年贫者无道殣民皆欣然若更生焉先是丞相赵公雄蜀人也故蜀中名士多汲引在朝及赵罢相有为飞语以撼蜀士者皆有去志公谓一宰臣去所用者皆去唐牛李党祸之胎也岂圣世所宜有于是求去者留乆次者迁蜀士乃安朝论以为盛徳事有王淑简者蜀类试第一人也赵公荐之得召既至而赵去公力荐其文行用为博士近习王抃为枢宻都丞防怙宠为奸中外莫敢言者公极陈其罪语甚切谓自古人主受谤鲜不由由此上即斥之公荐名儒萧燧代之小人屏迹言者论冗官之敝请损任子公请自大臣始人服其公及郊祀任子减前郊之半上甚喜时有谓公省事多积除吏多滞者语闻上问乆不除郡守何也公翼日啓拟三人上问孰可帅蜀公以留正对命下谏大夫黄洽贺上曰蜀帅得人矣上喜以其语告公于是荐刘国瑞可风宪李昌国可判曹赵汝愚可闽帅张杓可畿漕上曰卿迩日选用得人决事惟允公曰臣荐一士则谗兴决一事则毁至非圣主责臣以乆不除吏臣何敢哉先是故相梁公克家乆外公尝从容上诵言其贤九年九月己巳拜公左丞相克家右丞相二公对持国柄同心辅政上虚已信任士夫翕然归重天下颙然望治公首以进贤报上为己任谓李椿之老成朱熹之练达可以寄民命上使椿帅长沙熹为浙东常平使者谓郑丙之刚正芮辉之文学可以侍经幄上使辉为侍讲丙为天官余端礼之精宻曽建之风力可使充民曹谓葛邲之行谊熊克之文词可使登法从又谓补馆职之缺员以储人材选治郡之髙第以为郎官上尝访公以当世人物公言儒学政事之臣如京镗谢深甫郑侨何澹袁説友吕祖谦尤袤谢谔阎苍舒罗防范仲艺洪迈沈揆陆防倪思莫叔光宇文介谢师稷王正已赵思赵汝谊何万邓驿陆九渊刘頴赵巩詹元宗吴燠陈仲谔詹骙周颉黄黼蔡戡林枅李璧郑锷赵彦中丰谊詹仪之方有开皆一时之选也上皆用之又荐李处全及钱端礼之孙象祖为郡守上曰王某长者一日上谓公曰今中外得人前所未有复见古风矣故淳煕人物之盛至今以为美谈然公守法度爱名器重人命钦刑罚惜人材全始终恤民隠宣徳意审几事持逺谋夙夜切磋无防不尽故郑丙议戍期至而不之官者必严其禁令公请遵行之法林宗臣议私请托以求荐举者必白发其书公谓长告讦之风邓槹祈改丹书而宰掾谓其罪不可掩或欲屈法以从所祈公曰如是则有司可废矣进士有求以免举之恩为升等之恩或谓求者止八人何必靳公曰八人得之则百人援之矣宦官张法为请以已之官貤其子公言其子以为遥郡法不应迁龚頥以执政之客补官求诣铨曹公言圣世无近北门不可啓公之守法度爱名器如此丹阳民有擅决湖水以溉田者张杓请重其罪公言民尝请而官不报罪不在民又有饥而强借民谷者执政请痛惩之公言令甲饥民刦食罪不至死左帑胥吏受赇抵罪者三十人公言刑者颇众恐伤好生之徳于是流一人刑三人防帅林栗奏部民谭汝翼豪横可杀公言夷人杀汝翼下人一百七十余人汝翼止杀夷人十七人谓宜减死于是止从编置吴宗旦刘国瑞请为盗者必杀公言若尔则盗必曰杀人者亦死等死耳何惮而不杀人乎公之重人命钦刑罚如此故相陈公俊卿请老公言其材可惜未宜遽从赵公雄请祠公言人材实难亦未宜聴右相梁公克家告病求去公言时方盛寒请留之以经筵在京祠官之职使春暄而后行部使者曽逢请祠以养亲公言逢之孝养宜加以贴职美名之宠士砥砺于风俗周拯有才而人多议其轻公言弛之士缓急能出死力上遂用为郡守辛弃疾有功而人多言其难驾御公言此等缓急有用上即畀祠官公之惜人才全始终如此版曹王佐言诸路旱暵除租至五十四万石上疑其过于多公言其非过赵子蒙言救荒多滥公言百姓其谓朝廷轻失人命而重发仓廪虽知其滥可不从厚沈宗禹请行推排贫富升降之法公言开更相纠举其害甚大退谓同列曰吾辈见民疾苦当如疾病之在身王佐请诸郡上供一嵗再校后期者罚公言顷嵗尝以校殿最州郡争先鞭笞苛峻有至死者今若一嵗至再其害不细谓宜止于每嵗之杪择一二逋负之尤者罚之庶几吏不急征民免苛政上大喜曰甚善公之恤民隠宣徳意如此上尝论唐太宗之功业因叹大功之未就公以先徳后功为规上尝遣杨邦彦使北而北人不礼吾使因叹宿愤之未摅公以上防自治为献虏使魏正吉朝贺不肃公责之以朝仪卒致其恭顺而成礼上欲废枢宻院之非古官公言军务至重不宜弛备以示敌公之审几事持逺谋如此公所建明上皆施行此其尤著者十一年冬边吏言北主归朔庭公言于上曰敌之情伪未可知也或中原豪杰起而图之为我驱除亦未可知也所宜先者择将帅严守备明斥候峙糗粮耳边吏又言敌境檄称其主巡行故国南朝来嵗贺正旦生辰使暂辍一年上曰彼止吾使若彼使至则如之何盍亦遣使郊劳乎公曰彼既止吾使亦必暂止彼使未几边吏再言敌境有檄果亦云然上再三嘉公曰卿言于前乃騐于今真庙谟矣时髙宗皇帝圣夀新嵗八十公言礼之大者仪必极其崇庆之隆者泽必侈其溥上命公緜蕞其典十三年正月朔上躬率百官朝徳夀宫奉玉巵上鸿号礼成发徳音行庆泽羣公百执进律増秩于是恩达于荐绅矣太学弟子员径诣太常于是恩达于韦布矣虎贲材官饫赐餐钱于是恩达于尺籍伍符矣敬老尊贤薄刑责已于是恩达于幽人山农海隅苍生矣公亦当进两秩増封邑公恳辞焉退而喜曰吾求去八九矣而上不聴今可以从此逝矣三月祈上丞相印绶归田里章四上不许九月再请为祠官又不许进封鲁国公来年六月又累章申前请又不许是秋髙宗升遐一时典礼皆公所定北主遣使来贺生辰或谓上在哀疚既不受礼宜辞其来公独言继好已乆骤辞其使未可也谓宜除馆延之徐议礼遣从之上欲遂服令皇太子参决机务乃于祥曦殿西序设幄次命曰议事堂每有大政宰执诣堂禀议翼日随皇太子诣内殿进呈时公当轴寝乆尽瘁夙夜重以魏国年髙有去思而国防方殷欲去不可黾勉踌躇非其志也来年春髙宗祔庙公乃上章匄祠见上面控其词危苦上恻然曰丞相无苦敬当勉从除观文殿大学士仍前特进鲁国公判衢州从公便乡隣侍板舆之志也诏许辞行抚劳再三退辞东宫慰蔚周悉宰执百官设祖帐都门外观者叹息侍亲归里稚耋驩迎亲故歆艳以为古人戯采昼绣公独兼之公即日上章力辞典州请为祠官上恩闵劳改提举临安府洞霄宫未几孝宗倦勤光宗嗣位公以旧学首奉明诏询初政公答诏言极切至大槩谓尽孝进徳奉天敬民用人立政罔不在初上欲拜公使相而公宅魏国忧有诏服除日降制公念母子相为命者六十四年至此痛极不如无生誓以素食终防既卒哭得脾疾亲旧劝公曰此素食所致也丧有疾御酒肉礼也盍强食从礼言未毕公一恸几絶劝者乃止未几小愈闻王人及门传宣慰问且襚魏国以白金及帛疋两各七百公起拜命自草奏称谢一日忽语家人子曰易卦六十有四吾年亦然即命子弟执笔自占表章祈致其仕翼日夜漏下十刻薨于正寝实淳熙十六年某月某日也先是一月有大星霣于里门遗表上闻两宫震悼辍朝二日赠少师禭以白金及帛疋两各千令奏亲属一人添差本路干官以治襄事官其子孙七人防典从厚终始哀荣明年十二月甲申塟于之北郭外隆夀之原公娶何氏左奉议郎知温州瑞安县绅之女累封冀国夫人子八人模通直郎监西京中岳庙枢朝散郎主管佑神观机通直郎监西京中岳庙朴迪功郎栋奉议郎主管佑神观檝修职郎监西京中岳庙橚宣教郎监西京中岳庙栻寄理将仕郎模机朴皆先公卒一女适校书郎姚頴孙男女十四人公风骨清臞肃然简逺家人未尝见其喜愠冲淡寡欲自奉甚薄食不重肉一衣十年每一饮食魏国未食不敢先尝闺门肃然寂无歌舞在公退食端居斋房观书或至夜分合族千指与同饱温训迪子侄不异已子士夫客死必赒其归好贤惜才人有片善终身不忘然不立党与不市私恩每有荐进不告其人其不知者或以为怨终不自明公相孝宗论事安舒不迫不激论人先纯正论政本寛厚是时士大夫多言闽人不可用者公尝荐一二上曰非闽人乎公曰立贤无方汤之执中也必曰闽有章子厚吕惠卿也不有曽公亮苏颂蔡襄乎必曰江浙多名臣也不有丁谓王钦若乎上称善自此闽士多收用云博士章頴论事狂直上议绌之公曰陛下乐闻直言故士夫以言相髙耻不相若此风可贺也若绌之乃致其名也绌之愈甚其名愈重名既归于下谤必归于上上悦頴复留有司言天长县水毁七十余家上曰此常事何必闻公曰昔人谓人主不可一日不闻水旱盗贼礼曰四方有败必先知之可谓人之父母矣上敬纳焉君子谓此三言者真古大臣之言也其开广贤路长养谏者固结民心益増主徳其功逺矣故上每称公曰不党无私又曰刚直不欺夫外人见其粹温而上独见其刚直扬已要誉者能之乎隆兴以来称名相云有文集若干巻制草若干巻奏议若干巻既塟十四年栻走二千里以其兄枢之书来庐陵谒万里曰先生非先公之故人乎墓隧之碑未立而不为尚以谁诿万里则按其诸子所作家传及起居郎熊公尧所作行状摭其系天下国家之大者书之铭曰
　　皇矣孝宗圣与天通英武刚明而相鲁公孝宗赫然鲁公凝然赫然如山凝然如渊规凿矩枘落落弗契云胡相逢同底于治闻诸晏婴有同有和同罔可否和罔唯阿未闻衢室以俞废咈面惟予从违弗汝弼维皇之刚用公济而维皇之英用公粹而皇武用公保大定功皇明用公海涵地容皇徳増増皇功锽锽皇治其有类其成昔周之宣艾夜勤止暨厥末造鹤诲驹刺唐之文皇唐之成康其渐二五曽谓无荒隆兴之元阖开乾坤震是狁魂于强于安淳熙之季薄海丕乂金瓯罔缺龟玉罔毁何施臻兹维皇不疑维公不欺维卒不欹谓公平此勇功智名后有思者訾不来下



　　诚斋集巻一百二十
　　钦定四库全书
　　诚斋集巻一百二十一
　　宋　杨万里　撰
　　碑
　　宋故龙图阁学士张公神道碑
　　淳煕圣人在位二十有八载圣神文武道盛徳备奄有五三汉唐以还皆自郐而下然天下知其圣矣至其所以圣则荡无能名若稽盛大之极其惟从谏之圣乎呜呼足矣尧舜之圣蔑以加矣于是忠鲠云集用即丕功时则有若谏臣张公者山之岱嵩星之五行欤公讳大经字彦文世家建昌之南城曽祖讳新祖讳本父讳富俱隠徳不仕父赠至光禄大夫母朱氏封宜人赠宜春郡夫人皆以公也光禄倜傥尚义而深不愿人知君子知其有后公自总角从师刻志励行不妄交游肄业精勤休澣不辍人罕识其面年十九罹光禄忧执丧如礼敬奉慈母益力学问再举礼部第绍兴十五年进士阅仕自尉南陵丞贵溪晋江宰言之龙泉签事定江军判官事守真定提举湖南常平提防湖北江东刑狱入为监察御史大理少卿殿中侍御史右谏议大夫侍讲礼部尚书侍读出守建寕提举玉隆宫鸿庆宫太平兴国宫积官至正议大夫赠银青光禄大夫爵清河郡侯食邑一千九百户享年八十有五公在江东半嵗召入觐公见上歴陈民瘼时务气和词直翼日除监察御史先是上欲重风宪之选命条上部使者十人御笔独可公姓名召见上曰朕于十中得卿一人以卿风力峻整命下中外耸叹公自惟暮齿擢自逺外益思补报首论士风四弊曰掊克媮惰诞谩浮虚时初秋闵雨诏两浙江东虑囚言诸路狱多淹滞有未决者一百有六十欲令刑部书之于籍严立其期趋令具狱庶囹圄一空感召和气以消旱暵一再言之上嘉其言増秩二等大理正丞比年居外公以为言有防作舍寺廷由是寺官无居外者朝列肃然淳煕八年为殿试考官对策切直者置前列其在殿中首言今日之不治由大臣不任责又言勅局储才之地宜选任而已试者仍不除兼官又以治民之本在监司请令侍从给舍举郡守之通敏可监司者一二人职事补外亦必观其才力胜任然后俾之诸路救荒监司守令之赏宜戒伪滥时二麦既登流徙稍复而飞蝗颇多公言于上曰愿陛下深思天人相与之理弥加警惧饬大臣讲求人事之未至者更张而力举之政刑之间益致其谨俾内而百官有司输忠谠崇寛大各修其职以济事功外而监司守臣察贪吏平寃狱去苛敛以寛民力而息愁叹公尝因见上谈间奏云陛下面命讲读官欲览徳宗之失令各言缺失谦冲如此何忧不治上曰徳宗不学不知道公奏云信如圣训徳宗拒谏饰非奉天所听陆贽之言皆出强勉陛下从谏如流实祖宗之福其在台端首进正人心之説以为士风未厚吏治未肃民力未苏和气未应臣尝求其故毋乃人心之未正乎昔仁宗尝患搢绅躁竞文彦博以为恬退者擢则趋求者耻乃荐张懐韩维辈真宗尝问治道何先李沆对以不用浮薄此最为先因言梅询曽致尧等不可用今能如此则浮薄之风何患不革陈绛赃败仁宗谕辅臣以训饬亲民之官转运张士逊辞王旦旦以利为戒今能如此则贪刻之风何患不革臣愿陛下用人之际益思所以察邪正崇忠厚表亷白明义利彰好恶俾中外知趋附浮薄者之必抑贪污掊克者之必去则莫不洗濯其心靡然一归于正上再三称善至言朝士谒告以免朝参浙西收租而加公量诸军市易诸郡遏籴奉使不可以不素择监司不可以限资格事皆施行而监司一説上尤注意妙选寺丞四人同时临遣中外咸以为荣其在谏省首以警惧为戒谓人主之患莫大乎安于小成足以近效而无始终不息之志故爱君忧国之臣每以逺大之效古人之事业勉其君以必为魏徴愿为良臣葢以臯防自任而致太宗于尧舜也陛下宵旰图治二十年于兹而其效犹未能逺过于太宗比年以来旱蝗继作星纬失常虽宸心焦劳圣徳感召而获一稔之应退舍之祥然天人相与之际葢有甚可畏者欲望陛下谨终如始天心既格而警惧之诚益专沴气虽销而修省之意愈笃不为近功毋急小利必欲措世泰和而后已上深嘉纳宦官源以奸败公言欲革此习当裁之于未然公见民力愈困请通漕臣之计以补州牧之有无拘户絶之租以广常平之储又请严赃罪改正之法以惩贪黩之吏收外路辟阙归吏部以杜私谒而通孤寒公常从容奉燕闲上曰比来中外亦无事公退而上疏曰臣闻治不忘乱此人主之逺图也汉文帝时可谓安矣而贾谊以为方今之势犹抱火厝积薪之下而寝其上本朝仁宗时可谓治矣而苏洵以为天下之势如坐敝船之中骎骎乎将入于深渊葢二臣之心忧治世而危明主不得不然也今者法度修明纪纲振肃上下和辑边陲晏清谓非治安可乎然边境虽安而舆图未复灾沴虽消而丰嵗未可必至如寛赋裕民选将练兵急人才厚风俗未能副圣之所欲者尚多也臣愿陛下愈加兢业日新又新毋以古人之治为难能而勉其所未至毋以今日之效为己足而坚其所欲为上忻然开纳秋旱下诏求言公上疏陈四弊曰臣闻心和则气和气和则形和形和则声和声和则天地之和应今者旱暵之繇葢民心不和有以致之民力困竭而愁叹者多军士贫乏而怨嗟者众当今之弊无大于此者夫民力之竭由于赋敛之无艺赋敛无艺本于财计之趣迫州县之间缯帛不受其物而多折其估米粟过收其赢而何止倍输峻酤之禁苛闗市之征至如预借田租诛责积负罗织以罪而罚入其财无名之需数外之敛有不可殚举者督迫之势自上而下民之愁叹理所必然苏民力而息愁叹其必自版曹始版曹寛则州县寛州县寛则民力苏矣国家竭天下之财以养兵而军伍乃有贫乏之叹何哉葢生齿滋众而廪给不赡故负薪鬻履亦皆为之为主帅者又多务剥下以济其私臣闻之道路皆谓中外兵帅多出贵幸之门主之者唯誉其美恃之者畧无所惮平时赂遗之费非天雨鬼输军士安得不贪怨讟安得不作初传陛下欲亲大阅士卒忻然俄而报罢殿帅阅习劳赉薄少遂有大半不声喏者试艺灭裂军容不整至有失马践死者纪律隳壊一至于此盖由主帅营利自丰素召众怨是以一旦临事遂见乖谬池州统帅虐用众力不胜其苦燕馈总领费用不赀军情揺动怨语流播而黜罚皆未加焉臣愿陛下精择将帅使之爱养士卒窒其幸进之路察其借誉之私赫然如齐威王烹阿之举则军情悦而缓急可用矣然今日之复有大者臣闻汉王吉曰朝廷不备何以言治左右不正何以化逺往者一二近习固尝招权纳赂以致人言陛下特发英防斥而去之虽舜之去四凶不是过也今道涂之人犹窃有议但见干进者或得其所欲由径者或遂其所求而窃意其有为之地者皆谓此辈在陛下之前未必敢直指某人之贤与否也明言某人之求与此除也意者浸润之言或得以乗其隙弥缝之誉或得以逞其私不然此辈居第名园越法逾制外荘列肆在在有之非赂遗之广何以济其私耶臣愿陛下疎斥奸回憸腐之人更选老成醇重之旧以备给使痛惩僣侈抑絶幸门毋俾妄议上累圣徳然今日之弊又有大者臣闻韩愈尝因旱抗论曰君阳也臣隂也独阳为旱独隂为潦圣明在上而羣臣不能尽心于国有君无臣是以乆旱观愈此言其防深矣今陛下厉精于上而大臣不任责于下今日进呈明日取防殆不过常程差除琐琐细故而已欲革一弊先恐召怨欲立一事惟恐累身事有可行而不行曰此上意也有当用而不用曰此上所不乐也委其责于人而掠其功于已每事依违无所可否如此而望其燮理隂阳感召和气难矣臣愿陛下深鉴韩愈之言垂意人主之职责成宰辅一提其纲则天下之事必有能办之者而陛下又何劳焉阅旬日公见上而言曰陛下近以闵雨引咎责躬求言补阙择众言有可行者行之上曰已令大臣録其可行者如捐南库钱与户部池州郝政与降充统制官殿帅寻亦补外盖用公言也其在春官虽无言责而论思献纳尤多如开数路而求贤以补郎曹教两淮之民兵以备缓急监司毋多驺从以费州郡诸路时行推排以惠贫民减宗子取应举以广族睦之恩増四川铨试律义以严门子之选求人才者大臣之职举将才者二府之责驭军宜严侈俗宜禁剧郡择守以备监司之选治行列荐必推实迹之求中武举者勿换文资宰岩邑者必因荐举每进见缕缕为上陈之其在讲筵因讲易之家人损二卦深陈一家之道损上益下之义尝侍燕闲赐坐从容上问日饮几何所饵何药官逰所歴何地尝当春时上问玉堂花木云卿于此亦少进杯杓及归院即宣赐流香果实恩意周洽如此公屡求退为祠官上曰卿公防必能为朕牧养小民乃以徽猷阁学士知建寕公自除大宗伯至是衣帯鞍马再膺蕃锡都门祖饥从臣分韵赋诗朝士以诗赠行观者叹息如二疏焉其在建宁未几移镇绍兴公力祈免不拜新命章数上乃被提举玉隆宫之除以归公还家省松楸防亲友奨后进藏书万卷周览无倦乡闾有枉抑不伸孤弱无告或贫不能举婚丧或不能诣吏部试礼部者公皆全而济之至亲近族或月有所给焉继领南京鸿庆宫十六年今上登位以覃霈转通议大夫又特颁诏奨进龙图阁学士下诏求言公乃上疏言先正司马光尝论人君之大徳有三曰仁曰明曰武致治之道有三曰官人曰信赏曰必罚又言当法夀皇之孝与勤俭遵行夀皇之畏天爱民任人纳谏又言毋恃和好之安而忘备御之谋绍兴改元领大平兴国宫告老以通奉大夫致其仕公夀登八十阖室驩跃于立春讲庆命章彩服重行拜舞捧觞称夀鼔吹并作内外姻旧载酒设礼撰为诗歌以賛美之寻开賔筵逾月乃罢闾里歆艳以为盛事五月八日皇上受禅覃霈于是有正议之命闰十月降诏抚问赐银匳药茗王人踵门恩光赫奕前此未覩也公姿禀特异年寖髙体益强一日疾作粥食为废汤剂靡効乃语诸子曰吾目可瞑吾爱君忧国之心不可冺无一语及家事薨于正寝实庆元四年七月二十九日也讣闻天子悯之于是有银青之赠公娶蔡氏累封至淑人两遇庆夀恩以子加封咸宁郡夫人夫人与公同生于甲午先公八年卒子六人元谦早世元晋奉议郎主管台州崇道观元益从政郎监潭州南岳庙元豫儒林郎监潭州南岳庙元涣承事郎监筠州新昌县酒税元复国子监发觧元豫元复皆先卒女二人长已笄而亡次适承节郎赵师复孙十二人国器承事郎知吉州太和县丞国华修职郎新兴国军司户参军国均承务郎新监绍兴府支监仓国成承奉郎新监温州支监仓国光国栋国枢国祥国蓍国基国俊国纪孙女六人长适从政郎南康县丞吕伯固次适陈光向大荣黄策皆举进士余未行曽孙男三人女四人皆幼诸孤将以某年月日塟于可封乡梁家湖之原从蕲春夫人之兆也公忠孝天得方重质实自奉清俭待人谦和言不妄发宇量恢恢莫测其际而开心见诚学问醇正识趣超诣处事精审虑患深长每先事而言或者以为过计已而信然宜春太夫人享年九十有八时公年六十象服委蛇金紫怡愉七迎板舆就养公馆士大夫荣之元晋等承顔养志皆就祠禄元涣虽任筦间求檄归侍乃属疾捐馆三子皆在左右云先是元晋以书赴告于予曰先公辱下执事与防乆故甚厚非执事谁宜铭予不得辞公为守令有惠化为部使者有风棱待制刘公国瑞状公行实备矣兹不重出独表其在言职铭曰谏罔惟行后罔圣名谏往惟咈臣罔孝宗惟天为崇从谏一者圣名独隆温温张公不婞厥衷不媕厥躬惟朴故忠朝阳在东鸣鳯梧桐匪鳯则鸣惟天为聪文皇防珪臣主惟防一舜一防不在淳熙
　　故工部尚书章焕阁直学士朝议大夫赠通议大夫谢公神道碑
　　淳熙圣人睿文自天典学日新遵道隆儒先路五三于是儒学之士云滃川汇人舒向家毛郑也而其耋艾典刑之尤者在二淛则霅川程公泰之在西蜀则眉山李公仲仁在江西则清江谢公昌国也然程李二公或以经学鸣或以史学鸣或以文词鸣曰经而经曰史而史曰文而文者其惟谢公乎公讳谔昌国其字也家临江之新喻其先叔方唐武徳初都督洪州因家于髙安至元和【阙】年徙居新淦十世而懋与弟岐子举防世充同登元丰八年进士第时称临江四谢举廉字民师有蓝溪集东坡苏公与之论文有书尤称其世上无真是之诗葢公四世伯祖也曽祖臻祖诚父革皆不仕始徙居新喻自号清风老人累赠太中大夫母胡氏累赠淑人公幼敏而愿不妄语书日记千言既冠文名载振屡荐名最后首送绍兴二十七年第进士授迪功郎峡州夷陵县主簿未赴江西常平使者王传檄公摄抚州乐安县尉公条治盗方畧上部使者其要在开其徒自告三十一年至夷陵适北陲有衅羽檄旁午邑缺员令州请于使以公兼邑事军无乏兴民亦不扰循左修职郎陞左从政郎授吉州録事参军病死者旧瘗以鞂往往暴骨公白郡取官船弃材以棺敛之民有陈其姓者僮胠其箧以遁有隠盗者陈诉之官辞过其实反为隐盗者诬诉连帅龚公茂良思欲没入陈之产公为书以白帅陈氏竟免而帅亦以是知公以荐者改左宣教郎知袁州分宜县表孝弟崇学校政尚忠厚县名难理积负于郡者数十万一嵗常赋之外又凿空索緍钱二万余公叹曰桑羊复生亦不能矣乃疏其弊于诸郡使力求捐损得损亡几以母忧去后令许公继请于朝竟蠲积负十三万缗至公在言路又以分宜及秀之华亭月椿同奏诏两路漕臣躬至二邑防访故袁之四邑例蠲正额民钱仅二万而华亭又数倍焉分宜之民始有生意服除请为祠官以便养亲授主管台州崇道观寻丁父忧服除授干办行在诸司粮料院除国子监主簿太学博士监察御史先是州县役法乆蠧公里居时尝教其里之人自占户之甲乙产之髙下髙役者自请承之编为一书命曰义役至是以闻于上下之诸路民多便之又论民之繇役有曰保长者有十二患又论湖州安吉夏租茧丝之征既输细丝又输细绫又输细绢请蠲其一从之除殿中侍御史论大夫八习曰不恤曰狥私曰贪恣曰刻薄曰侈汰曰轻率曰诈伪曰隐蔽凡此八习为民八患宜法惕之官刑以警之除侍御史首论已然之恶为易见未然之奸为难知谓之奸者冥于心晦于迹未易研究上嘉纳之淳熙十四年淮浙大旱七月诏求直言乃陈缺政如系狱之淹如征商之苛如酤之羡如经总月椿之筭缗如越州广徳军之和买又条振贷七策其要在劝分从之除右谏议大夫兼侍讲尚书因言于上曰先儒论学先致知经者致知之源帝王之学先稽古书者治道之本故观经者当以书为本观书者当证以后世之得失上曰人君不知学则必至于自怠如唐太宗非无功也而不知学卿谓读书取证于后世者甚善上又言及学问公对曰天下之事立本救而已臣尝闻陛下论及允执厥中葢中者本也中则不倚自然无弊上曰圣人所以贵中者无过与不及也尝夜召见论及南北事上曰当乗机防公曰机防虽不可失而举事亦不可轻上曰甚善公每递宿必召见赐坐赐茶从容问曰闻卿与邵雍从防雍学问甚好公具陈本末上曰雍论性可取朕于性説独取孔子性相近与上智下愚之説其言简而易明自孔孟而下论性者愈烦皆失性之本公对曰陛下论性真得其要上又问雍曽见伊川否公对曰程頥时雍尚幼雍父忠者得頥之传上问曰观雍议论多出于易有易觧否公对曰有其觧明白雍初封冲晦处士加封頥正先生皆自公发之今上登极公献十铭其词曰业成而难其败或易兢兢保之常恐失坠道甚简易在尊所闻帝王之学匪艺匪文畏天之威主徳为最水旱风雷天之仁爱存心公正治之所起毫厘之私患及千里妄赏不劝妄罚不畏赏罚大权以妄为忌贪吏虐民戒石莫聴奨亷以檄捷于号令民之疾苦幽逺难知日访日问犹恐或遗财在天下理之以义未闻刻敛其罪在吏乱之所生非止夷狄奸回谀説尤害于国自治十全可以理外重乃轻驭轻动为戒又防二事其一则谓治天下必有家法以为一定长乆之道其二则谓举人望之贤以耸动中外则巍巍之功易以有成时称十铭如李衞公丹扆箴云因经筵劝讲又陈二节三近累百千言大槩谓所当节者二曰宴饮曰妄费所当近者三曰执政大臣曰旧学名儒曰经筵列职未几补阙薛公叔佀拾遗许公及之有诏各与卿监以示褒擢公献疏曰以补遗迁卿监官固陞矣意则非也况此二职夀皇复建之所以导谏用意至逺若骤废之非新政所宜公尝言有直谏有寓谏直谏者言之难受之尤难寓谏者言之易受之亦易尝进讲至书无逸嗣王其监于兹言于上曰监之一字帝王治功根本由三代以监戒之词为常所以治多而乱少尧舜之慈俭禹之菲饮食卑宫室汤之不迩声色不殖货利皆周公所言四君无逸之类也太康败于甘酒桀败于酒池厉王败于荒酒幽王败于沈湎淫佚皆周公所言商受酒徳之类也成王能用其言而躬无逸之行以致盛治诚可为万世法十六年四月除御史中丞寻权工部尚书六月上章请为祠官甚力除焕章阁直学士知泉州又辞乃除提举江州太平兴国宫秩满再请者再既奉祠来归天下士君子髙其风公始居县之南郭名其燕坐曰艮斋先生后居东郭茂林修竹环列其居而桂尤盛遂以桂山名其堂又皆称桂山先生云绍煕五年十一月九日以疾薨于正寝享年七十有四阶朝议大夫爵清江县开国伯食邑九百戸遗表闻特赠通议大夫娶胡氏封淑人柔恭俭敏壸内之事不以毫髪烦公二子岘宣教郎充江淮荆浙福建广南路都大提防坑冶铸钱司检踏官峙先卒三女适进士丁南容胡定彭焆孙男四人淮渭皆登仕郎漳澧皆补防未命孙女三人长适进士欧阳珙余幼公孝友温恭出于天性清风老人喜诗公每征行有赋咏必寄归曰以此当防衣之戯老人曰以是娱我足矣二亲耋期而康宁朝夕侍养怡愉见者感化教育二弟皆得公学识有誉庠序谘中淳熙乙未科每谓二弟曰二亲髙年兄弟侍养之乐虽圣贤亦所难必公毎云人之立志要以圣贤自期毫末私意不介胸中然后能与天地相似孝宗尝有恬静正大之褒故乌台谏省出入七年凡所纠正无异论无怨言公有文集一百巻经觧四十三巻奏议十巻性学渊源五巻杂志二十巻孝史五十巻公之经学受易于邵雍以达于二程谓艮者圣人之止无妄者圣人之动其铭有曰仁义忠信葢无常名由近而推则勇于行又曰出门万里其涂荡荡用震以干是曰无妄学者宗焉公之文祖欧阳公与曽南丰予尝谓公曰近世古文絶矣昌国之文如送陈独秀序甚似欧而南华藏甚似曽皆我所弗如也予在朝时尝携二文以示兵部侍郎蜀人黄均仲秉仲秉以古文自命未尝推表一人至见此文读之一过曰好再过曰极好三过曰此古人之文非今人之文也均也见文集不少矣而独未见此文果何代何人作也予笑曰此古人今在都中之逆旅将诣曹而觅官黄惊曰乃今人乎庆元元年十一月甲申其孤岘奉公之丧葬于袁州分宜县神龙乡钟山里西峰安觉院之右近太中淑人之茔从公志也后六年岘以书及文林郎欧阳朴之状来曰先公葬六年而墓隧之碣未立非敢忘也念先友最故者加少而深知者又加少兼斯二者防先生碣之而谁也予因特书其大者其详则有行状与言行铭曰
　　皇矣维宋奎宿芒动文儒以光漂汉涤唐洛中之程洞圣之经南丰之曽司文之盟丰洛以降畴嗣其响中兴昌辰谢公其人攡易之蕴孝宗下问优入程域澄源乎艮以文而鸣古文勃兴陟彼曽坛韶钧其砰有一其得则百斯世云胡伤亷奄有其二公没六年草鞠新阡碑于隧前列彼下泉
　　六一先生祠堂碑
　　嘉泰三年夏四月上庠名儒武寕胡公元衡以廷尉正膺帝懋简作牧庐陵幕府初开延见士民顾而喟曰此邦六一先生之故里也太守今日之政其将畴师近舍先生逺取遂霸是宅邓林而度材于北山航沧海而采珠于尽川于是每夜漏未尽十刻先鸡以兴盛服以出周诹民瘼允哲民情治赋以寛聴讼以详敷政九思而后行録囚百虑而后决至于精意雩禜体为之瘁祷雨雨降祝雪雪至既十告朔仁形于心化孚于民山农溪叟咸以手加额曰此古儒者之政也前日开府之言其有合哉是足以对越吾乡先生文忠公矣公一日迨暇登才史君所作六一之堂则又仰而叹曰古者必蔡有道徳者为乐之祖此礼经明训也今居六一之故国抚乔木之苍然诵秋声鸣蝉之赋览唐书五代史之藳峩如之冠晬如之容忽乎瞻之在前也伊欲折白鹭之芰荷酌青原之石泉社而稷之乃无一精舍以妥屏摄以为邦人考徳问业之地不曰室迩而人逺乎面堂之南得一虚亭増筑一室就先生之像而祠焉明年四月将属士民落之移书万里曰纪祠之碣招神之些不在子其将焉在乃为之作迎享送神之词曰
　　繄斯文之鼻祖兮肇集成乎素王二太极而三两仪兮曽谓逺贤于虞唐一删一定而一系兮纫天纪而缀人纲膊盾止于麟笔兮遏万祀臣子以无将恫岱颓而设崇兮邪诐焰烈而波狂塞道统之三絶兮畴再近孔氏之光隄无君无父之方割兮窣一孟之为坊朴虚无斋戒之欝攸兮前一韩而后一欧阳防一圣一贤之泽兮人伦何怙而不忘惟泰元尊之丕仁兮赉先生乎仁皇上以杗夫法宫兮下以玉乎此邦羌此邦之子衿兮畴莫扈先生之芬香耿先生之精爽兮千秋万岁此邦乎不防矧崇永之马鬛兮宿草风悲而雨荒庸展省之不懐兮独乆于颍乎相羊云起青原之峩兮月涌白鹭之茫笋有玉版之葅兮树有罗浮之霜麴西江以为酒兮手北斗以为觞帅诸生北面以迎拜兮夀先生乎新堂乗回风而载云旗兮忽焉来归乎故乡










　　诚斋集巻一百二十一
　　钦定四库全书
　　诚斋集巻一百二十二
　　宋　杨万里　撰
　　墓表
　　右司王侨卿墓表
　　南粤负山控海甿獠相错为一都防凡奉诏条为部刺史匪得其人则帅守颉颃殆若羁縻自淳熙戊戌以迄辛丑凡四年间有以小司冦帅番禺者既憸且忮砺齿思噬倚门人为谏大夫怙势妄行声气出部刺史上小迕厥指辄以飞语闻于是防漕布宪常平诸使者如葛世显如黄溥如李纶如赵公澣咸被啧言继继坐黜齰舌而毙弗敢枝也帅既连得意同时使者热者靡傅者【阙】独括苍王公司平凖监祥刑领餽饟凡三易使者节弗诡弗茹屡婴其铓憸忮者怒欲为虿尾未几改镇他郡以死而公故无恙嗟乎公仁人也而【阙】　方獗独毅不折是不亦勇乎截然居间有璞弗刑是不亦智乎是可书也公讳防字广元姓王氏初讳东里字侨卿少贫笃学为文有气力登戊辰进士第歴汀州运城尉徽州休寕县丞临安府教授主管尚书礼兵部架阁文字秘书省正字校书郎著作佐郎知太平州改知道州尚书考功员外郎右司员外郎广东提举茶盐提防刑狱转运副使主管建宁府武夷山冲佑观官止朝奉大夫年止六十公初在著作之廷尝与同寮刘夙相率论龙大渊曽觌招权害政章未上而去人咸惜之其在广东疾心煮海阜通商贾曾未满嵗得缗钱九十万有竒条上便宜请嵗助广西之费稍朘醝计之羡尽给牢盆之直又言二广盐政宜权赢缩彼此相补无分东西酌绍兴之制通议増损凡鬻醝之数合两路而均之东鬻其四西鬻其六然后官无抑配民力自裕时朝廷欲籴米斛五万漕中都公不奉诏事竟寝公又言右姓牟利秋时贱籴春时贵粜甿是用窭请令常平贵籴以救其贱贱粜以救其贵而宪之始郴冦陈防季琼揺舂陵犯阳山虽王卒参捷而防势未衰公亲帅师自韶至建捣其巢穴防李接绎骚西鄙公又躬行壁垒邀其走集驰驱原隰挈期三防悉平居职三载循行所部凡为州十有四为县三十有九深入黄茅无不至焉或有三四至者汀防沈师猘于循梅潮惠之间兵车有兴公发軵漕下揆策矢谋峻事无旷丐归章七上不得请御史有以风闻言公者坐以祝厘之官罢归至信得疾因家焉卒于癸夘四月庚辛葬于嵗九月辛未曾祖庆逊祖计皆不仕父綝赠朝请郎娶余氏封宜人子男二人□将仕郎郯迪功郎新镇江府丹阳县主簿女一人适从政郎新信州録事叅军叶宗鲁既嫁而卒孙男二人搢【阙】女三人俱幼公天性静黙似不能言外寛中严直谅自信其与人交淑慝险易无所置疑周急逺施有犯靡校其为使者或责公不按吏公曰薄其俸责其防可乎然遇事直前无慕顾意尝叹曰天下事不患不能为患不肻为不肯为者用其肯为者于私用其不肯为者于公闻者韪之公既没荐绅先生以文来诔者或曰并受真伪兼容贤愚或曰周为顔氏汉则孺子其为一时推表如此予乗传岭表与公实为同寮又继公提防刑狱情义甚宻余防母而归公亦使事言还过余敝庐留一宿而别甲辰冬十二月予奉诏为尚书郎继经上饶欲谒公而公死矣登其堂哭之哀见公二子二子拜且泣曰知先君之深爱先君之厚信先君之笃者宜莫如子盍有以表诸幽予曰诺后三年八月公之子郯试吏部得官将归来见予予有感焉乃彚公平生大槩以授郯俾碣诸墓隧云淳熙十四年八月十八日朝请郎守尚书左司郎中兼太子侍读杨万里述拜书
　　澹然居士赵公平仲墓表
　　魏悼王之六世有贤孙焉澹然居士赵平仲其人也何贤乎平仲也贵而贱富而贫才而愚徳而虚也曷为贵而贱富而贫也问谁髙曾则广陵郡王与安化军节度使也问谁祖父则金紫光禄公也重王累侯拖紫鸣玉而平仲生其家不曰富且贵乎然平仲不幸幼防其所天又重不幸而火其庐而平仲短褐脱粟饮水捽茹以终其身不曰贵而贱富而贫乎然则平仲名在属籍而不在官簿乎曰平仲承节郎也然则何为不仕无乃匮于所挟钝于所售乎曰平仲仁孝正防人也平仲年未冠父痰涎平仲夜犯涛江跣走数百里迎医之良者而拜之如父兄及父防上无诸父下无同产兄弟以只影童子而塴大事母寡已孤母耄已穉乃馁已以饭母寒已以燠母劳已以安母母子同命者四十年如一日是时平仲未命也母没乃得官则泣曰君命其敢不拜无母有禄其忍独食不曰孝乎嗜读书喜赋诗而不肯一试于有司有官而终不就一列不曰防乎外至黄老星家医卜百工之技靡不觧而不惑于巫史浮屠不曰正乎其居豫章之进贤急人之急忧人之忧药人之疾或托之以死或寄以孤者累累也不曰仁乎仁孝正亷是四者有一焉所挟既充矣而况四乎何匮之有然则苟为钝无售也曰非钝也匿也非无售也不求售也曰才而愚徳而虚然则歴聘辙环非欤曰歴聘辙环何可当也圣事也平仲贤人也其郑子真李仲元之徒欤虽然子真仲元林下之窭人也平仲贤介公子也其于贫贱孰习孰不习也然有不习焉而乐者有习焉而乐者二者孰难孰易也使三人者易地而处尚有可小视者平仲讳公衡澹然居士其自号也卒于庆元二年四月丁夘年五十有九夫人周氏处士丕逺之女李公择之外孙也前卒年二十有九与平仲安贫正家有鸿妻侃母风四子彦演从政郎常徳府司法军彦章文林郎福建路转运司主管帐司彦法修职郎吉州司户叅军同登淳熙丁未进士第彦沃业进士皆传业有闻而彦法与余逰最故予尝举其文行之羙以自代云一女适傅俦孙男四人皆幼考讳绪之监潭州南岳庙母夫人张氏所生母金氏越三月诸孤葬平仲于县南三牛坞其日某甲子其乡归仁其原麻山迁周夫人附焉其世次氏名职官之详大丞相益国周公既铭之且亟称其信厚温恭如晋宋间人物庐陵杨万里张表其墓曰蔚麻原之松桂兮皆是翁之手植沔归仁之泉流兮有是翁之钓石翁不见兮空山苍而水碧孰知翁之不死兮山水长与遨嬉朝侪霮夫霁晖兮翁载之以为旂宵唳警夫素溥兮翁策之以为騑攀天阙以入月兮不骑箕尾而骑少防子孙来拜翁而安仰兮盍诹云而咨鹤云垂而鹤僛僛兮翁其来归而小泊酌桂酒而荐蕙肴兮必见翁欣然一醉其如昨
　　中奉大夫通判洪州杨公墓表
　　宋受天命一四海圣圣相承泽深仁髙一百六十余年间重乂累寕罔一玷缺自宰臣蔡京穷奸极妖窃弄国秉遂成靖康之祸言之可为痛哭已方京盛时蔽亏天日开阖雷霆生杀寒炎在其爪掌京乆居杭有尼出其门倚其势夺民地民诉之仁和县县宰庐陵杨公直之尼诉于京京讽守胡谕公以地畀尼当雠以美官公执不可他日有从臣荐公京以前憾摈不用公自是留落老州县君子是以为公惜也使是时公遇主得为谏官御史则斩安昌破铜山为国除此贼不难也君子是以为国惜也公讳存字正叟一字存之其先出晋武公子伯侨伯侨四世孙叔向族号羊舌氏食采于杨生食我以邑为氏其后居华隂在战国者曰章章生欵为秦卿后四世曰喜仕汉祖封赤泉侯十一世曰震至唐曰绾曰嗣复曰汝士曰虞卿虞卿之孙承休天祐元年以刑部外郎使吴越杨行宻乱不得归遂家江南六世曰辂仕南唐徙家庐陵子锭终海昏令公之六世祖也曽祖讳戬祖讳伦考讳郊皆潜徳不仕考以公累赠大中大夫妣黄氏赠硕人大中公乐易有容里称善人家贫择师训子笃意无倦公幼日诵数千言未十嵗能属文既冠第元丰八年进士授郴县尉丁父忧服除授袁州司理参军又丁母忧服除授广州南海县尉改循州长乐县令长乐二广穷处也士不知学公首延士子修学校与诸生行乡饮酒礼民风一变声最诸邑荐者交章改宣徳郎知河中府猗氏县改杭州仁和县钱塘吴越胜地公治整以暇与文士登临赋诗为一时絶唱号诗将军秩满坐忤时宰意授知袭庆府奉符县奉符岱岳祠筵在焉仕者相传以为膏腴之邑令与祠官同掌其利故前令多墨公为置防书凡四方之民捐金钱以奉香火者皆书之属之祠官隶之府廷已无与焉有戚里任氏子为祠官转移祭器公白诸部刺史以闻有诏漕使韩公鞠之任置对穷反诬公既具狱公无秋毫而任抵罪韩叹曰公之清虽畏人知神知之矣通判建昌军地与闽境盗所出入有恶少属徒数百杀人火庐廵尉惮之公谕招不从设方畧尽禽之既而戚曰愚民触法情实可矜白州戮渠魁贷其余民感悔盗遂息在功令公当最公推之他吏通判洪州帅孙公竢素寛厚自公在建昌孙已知公既至府事一委之公公亦济以明惠治而不扰公见时事日异有拂衣告老志靖康元年七月钦宗皇帝登极恩加朝议大夫八月竟上章致其仕归于吉之吉水县湴塘里之故居髙宗皇帝登极恩加中奉大夫赐金紫退居后口不道朝廷事手不染州县牍友溪山艺松竹葛巾藜杖寄傲其间轩曰报春堂曰余庆皆有诗以纪之丙午冬大雪木稼婴疾逾年而终建炎戊申正月九日也得年七十有一葬以明年十一月壬申乡曰中鹄原曰王阮娶黄氏曽氏刘氏皆累封赠令人五子王休博洽有辞藻两预乡赋修职郎抚州崇仁县尉王庭迪功郎兴国军司法叅军王烈迪功郎全州録事叅军兼司户王猷迪功郎肇庆府司法叅军皆以公防补王训不仕孙九人光祖振祖茂祖燠承祖炳赓庶得清诸孙皆进士而得清弃家为道士云曽孙十人扶暮清节掀清成清简清徳清臣掖清卿皆世其业公宇量踈名宦冲淡家素空乏不问生业事兄布如父禄赐必分训其子如己子杞未冠防第公以诗贺其兄云月中丹桂输先手镜里朱顔正后生至今诗家者流传诵为佳句公之葬奉议郎知防州防南县刘师旦铭之矣后七十有三年庆元庚申曽侄孙万里览其铭慨公之忠悼公之诎复表其墓曰
　　宣政之辰有孽其臣载弄之钧士伏以蜚于其颦嘻于霄于泥毅哉杨公载凛其风载劘其锋怒霆奋挺排山塞渊畴不栗旃予进可蹉予退可磨其如予何
　　新喻知县刘公墓表
　　绍兴二十有九年冬十月十有九日万里迎侍老亲来吏零陵过湘江遇公于埜店驩甚而彼此骨肉已前行日荒荒欲落势不容乆相语某拜公上马驰去公亦行一再囘顾有惘惘之色公平生刚简未尝对某如此也私窃独恠之未几则闻公病遂不起前日之囘頋殆永诀之意也欤呜呼痛哉葢明年之八月一日也得年六十有一公讳廷直刘氏字谔卿一字养浩世为吉州安福人曽祖讳玑祖讳知复考讳位先皆不仕绍兴初年复元祐诗赋科时士以王氏训诂熟烂口耳圣经贤史古今治乱正邪之大端漫不省为何物公与兄禹锡以文章炜然同升里选而公在第二州闾称二刘焉已而禹锡登科公闻罢又十一年禹锡死公以经赋两科再诣太常登十五年进士第调鄂州户掾鄂居上流留屯神衞兵以十万计一夕军中积刍火大将田师中怒甚大搜后一夕得三偷儿有火具械致之州太守张抟承意委公鞠之欲必得三人者火刍状公精意问囚亷其情将以窃藏于民家实未尝至军垒也即抱具狱曰释之三太守怒以语侵公公曰以火具而杀三人有以异于以酿具而抵酒禁者乎太守一笑破械遣囚遂与公为知己荐之朝迁左从政郎丞鼎州武陵县数决疑讼嵗旱州命公祷而雨甘露降于丞防事之后圃桃者五李海棠者一邑民咨异部使者某公雅不屑其人某剡章荐公公以好言谢却之就摄郡博士逾年用礼部侍郎辛公次膺及诸公荐改秩左宣教郎知临江军新喻县而疾作致仕得左奉议郎命下于身后云公初娶伍氏继娶向氏三子宏中处中得中二女始公未仕恤恤然有及物意安福西寅陂嵗溉田万三千畮擅于豪右贫民病之公为作钓水约上之官事下至今利焉嗟乎士大夫儋爵赋禄任民之安危福祸而漠然塞耳闗口视若风马牛不相及甚者作俑厉民以为吾民数百年不可疗之疽根以进其身无怍色而公未有职于民之时而拏民忧以自诡如此使得大其施所及岂小哉公即世之二年门下士杨万里闻其葬乃哭而表其墓曰乡里遗老为予言刘正臣极长者其隂徳在人博矣其后増増未有已也今观其二子相踵防第而亦相踵以死以不得逺其翔不及流其根则福善之报然不然未可知也然君子之望其子也无忝于其训以无媿于其天而已负其先以尤其天岂其志也哉是则报之大者是则二刘已矣
　　罗元亨墓表
　　元亨讳上行罗氏世为庐陵人年二十有八擢进士第负其有慨然欲竭才力为国立功业卒至于惫以病病以死死以不夀夀止于六十有一官止于左奉议郎知饶州安仁县嗟乎若元亨之志元亨之才元亨之防勤而止于斯天耶人乎天也亦人也始元亨丞武冈军武冈县时大冦杨么窟穴洞庭狠然有窥湖南意朝廷命大将岳飞讨焉元亨以飞檄督饟于诸郡至全州通判范寅秩挟家阀心轻士大夫元亨屡撼不动一日往哀恳之范盛气大骂曰公少年不晓事钱粮不可得也元亨抗言责之曰防在心腹王师逺来不宿饱公忍坐视邪臣子之义当如是邪范怒且愧其坐人即发帑廪以应然用是衔元亨元亨不顾也已而元亨宰静江府茘浦及永州东安县凡两遇范为部中监司数窘元亨卒不得丝粟罪然元亨自是困踬晚乃教授徳安府府学用诸公荐改秩左宣教郎而元亨老矣至安仁数月境内大治部使者太守上其状于朝丐颁其条教为州县式庙堂欲用之而元亨病革死焉葢绍兴三十有一年九月某日也其在茘浦民世为胥于帅漕宪司怗其势意气横出视令亡如也令往往反折节隆礼以就焉介其誉于上官否则与为市以故多犯法不输租令惕不敢呵问稍忤焉则飞语钓谤逺者莫考近者逐二十余令矣元亨至则条其姓名与其所以然者白于三司请再犯者得逮治胥徒侧目治甲广右其在东安范运判修怨移以丞祁阳受牒鞠狱衡州先是衡有浮屠欺一孤儿而夺之田浮屠者径山宗杲之徒也宗杲以才辨得幸于公卿要人孤儿每讼田于有司皆观望宗杲之势挠法以田畀浮屠屡矣元亨未至衡州十里所宗杲遗书于元亨啖以惟所欲或当涂荐章或金帛皆立致必以田畀其徒元亨谢曰诺既入城则发其奸其讼一问而决举田以归孤儿诸公大惊及秩满归家万里私怪其憔悴以问其子全畧全畧慼然曰吾翁平生之心力尽于为邑矣竟日坐聴民政饥甚则入屏风后卒卒索食食未彻闻一民楫于庭则又屣履而出迨夜过丙事已民谢去倦卧于屏风后率以为常未几则闻大病于徳安再病于安仁卒死于勤且所至遭其仇以不得施其才是可哀也已曽祖讳軿祖讳仇皆不仕父讳绋以经术为州里儒先粹然古君子人也以元亨赠右承事郎母李氏赠太孺人妻孺人周氏先卒子四人全畧全徳全材皆以文世其家全功未冠二女已嫁其详见于行状志铭矣明年某月某日妺婿杨万里复表其墓曰嗟乎元亨以王师不饱为已忧而不栗上官之含怒贤矣范公以一时之怒不容天下之士而阨之至死寃矣虽然元亨之贤葢自其天在阨而安亦岂其寃吾特为国忧元亨之才而为当世之君子惜其使斯人而然也嗟乎撄已者丑防已者奸同已者扶异已者颠今之君子此病未痊若元亨之犯一郡丞其祸已如此况复有大于此者耶然则乏才于缓急之际而天下之所以难治不足怪也已不足怪也己
　　诚斋集巻一百二十二
　　钦定四库全书
　　诚斋集巻一百二十三
　　宋　杨万里　撰
　　墓志铭
　　丞相太保魏国正献陈公墓志铭
　　皇天佑宋俾万亿年作民主自祖宗暨于中兴必畀以杰魁文武之佐负大公至正之望为一世善类之宗故其人未用而天下望之既用而天下悦之既去而天下惜之其进其退君子小人视之为己用舍四海生灵视之为己戚休中国四裔视之为国轻重在仁宗时则有若杜韩富范在哲宗时则有若司马文正在髙宗及我圣上时则有若广汉张公莆田陈公磊磊堂堂后先相望伟如也初绍兴庚辰辛巳间敌情猘甚国势臬兀天下之望在张公而廷臣莫敢以闻首请用张以大慰民望卒安宗社者陈公也是时万姓三军称张公为都督而陈公为小都督其系人望如此至于乞斩大珰张去为居外戚钱端礼之相逐幸臣龙大渊曽觌议复奏审之法及极言近习弄权债帅纳贿等皆根抵天下治乱天下称诵其卓诡絶特之举者皆陈公云诗曰人之云亡邦国殄瘁乃淳熙十有三年秋七月二十有二日民之无禄少师观文殿大学士魏国陈公以薨闻天子震悼对辅臣惊叹乆之为辍视朝又再辍视朝赠太保諡曰正献令官治葬以十五年七月二日葬于莆田县丰保里龙汲山朝奉郎直寳文阁主管西京嵩山崇福宫朱公熹状其行其子守以请铭于太史氏而庐陵杨万里实执笔待罪厥官铭其可辞公讳俊卿字应求其先颍川人永嘉之乱太尉广陵郡公凖之孙西中郎将逵南迁泉江歴唐五季而太尉十九世孙真二十二世孙峤沆始居莆田自沂公以降以好施闻公生而荘敬不妄笑言七八嵗知学冀公薨执防如成人少长益自厉绍兴八年举于礼部知举朱公震张公致逺得其试文曰公辅器也寘首选有不可者屈居第二授左文林郎泉州观察推官秩满改宣义郎故事当入馆学时相秦桧察公不附已以为南外睦宗教授终更造朝道中一日忽心悸亟驰归冀国夫人已即世乃以是日属病云服除员外置通判南剑州桧死乃以秘书省教书郎召非公事未尝诣执政今天子为普安郡王髙宗命宰相择可辅导者争欲植所善髙宗不可命择馆职静厚者乃以公对除著作佐郎兼普安郡王府教授寻迁著作郎在邸二年讲説常傅经以规厯司勲礼部员外郎枢宻院检详诸房文字监察御史殿中侍御史韩仲通以狱无辜婿秦桧党尽逐仲通独全刘寳縂戎掊克并按抵罪宰相汤思退秉政国言籍籍防冬无云而雷公言思退文艺有余器识不足无以堪重任诏罢思退今敌自燕徙汴谋入冦中外震恐而杨存中乆握兵柄尤以掊克交结得幸士皆怨咨三十一年春正月望大雷雹而雨雪公引春秋书雷雪相距八日其变有渐今一日并见此为羣隂干阳臣下窃威权之象遂弹存中天子为罢存中而夺之兵时敌衅已形公言宜早择大帅尽防诸军而在廷莫有堪其选者旧臣惟张忠献在困于谗谪居湖湘中外翕然归之上心益疑公上疏曰窃惟今日事势危迫军民士夫皆曰张浚忠义文武且习军事可当阃寄臣素不识浚亦闻其人意广才疎虽有勤王之节安蜀之功然其败事亦不少特其许国之忠白首不渝廷臣未有过之者窃闻譛者言其隂有异志若付以权恐渐难制夫浚之所以得人心伏士论者为其有忠义之素心也若其有此人将去之谁复与之臣愿陛下察其防诬畧加辨白其与除一近郡以系人心上大悟宦官张去为隂沮战议且请避狄公请斩之上愕然曰卿仁者之勇明日除权兵部侍郎后数月竟用张公守建康报益急王师始北渡江据要害然战议犹未决公言今守御畧备士气亦振北兵若来持以重兵以间道上防也严备御开屯田中防也受其甘言敛兵增币无防矣北兵寻渡淮公受诏经理浙西我是以有胶西之捷公劝上进幸建康上然其计未发而敌自乱杀亮新酋遣使求成朝廷议所荅或言归疆者实利正名者虚名多附其説公亟言曰今日正名之日也今天子受禅公入对陈戒恳切且言今日之事必也清心寡欲屏逺便佞用志专见理明则邪正分功业就七月迁中书舍人寻以其职充江淮东路宣抚判官兼权建康府事时上初即位慨然有雪讐耻之志方属张忠献公以阃外事顾在廷无可使佐之者以公忠义奋发沈静有谋故有是命公与张公协谋効力大饬边备十一月诏给札条时弊公陈十事曰定规模振纪纲励风俗明赏罚重名器遵祖宗之法杜邪枉之门裁任子之恩限改秩之数蠲无名之赋其杜邪枉之説曰比来左右近习名闻于外士夫以身附炎将帅以赂易官隆兴改元都督府建除礼部侍郎賛军事张公初谋大举北征公以为不若养威观衅俟万全而动从之防敌盛兵聚粮边邑诸将谓秋髙必来不若先之张公以为然乃表出师是时六月师兴出敌不意幕府次盱眙大将李显忠邵宏渊连下虹灵壁二县禽其大将大周仁萧琦缚至麾下将乗胜长驱公曰盛暑兴师深入敌国皆兵家所忌宜亟还张公亟檄显忠班师而显忠等已进破宿州敌亦大发河南之兵以来显忠身鏖战城下自朝及暮杀伤过当敌气焉中兴以来王师之捷鲜有此举防夜雨不相知而惊敌溃而北我师溃而南而流言以为我师大失利敌且乗胜而至主和议者又侈其説以揺众公从张公驻兵不动溃兵闻之稍稍来归计其实所亡失才数千人张公檄公亟入奏公见上具道其事且曰胜负兵家之常愿勿以小衂沮大计上曰朕任魏公不改张公抗章待罪公亦请从坐上不得已诏皆贬秩二等汤思退复相公以尝论思退请罢不许谏官尹穑隂附思退议罢张公都督复以宣抚使治扬州公上疏曰今使浚去都督甚重之权居杨州必使之地凡所奏请防谏沮之如此则人情觧体浚方为贼饵之不暇且浚近画两淮备御之计惟保险清野可挫贼锋陛下既许之矣今议者之言乃如此虽浚尽室以往有死无避然浚负天下重望一有蹉跌人情震骇臣恐江上之事将有不可测者议者但知恶浚而欲杀之乃不复为宗社计愿诏中外相与协济使浚得以毕力自効上感悟即召张公复开督府卒召相之然不数月竟为思退穑所挤遣出视师遂不复返而公亦累章请罪明年五月乃除寳文阁待制知泉州公固请祠除提举江州太平兴国宫及思退贬死上乃思公言太学生数百人伏阙下拜疏请起公上劳之再三公引欧阳修司马光之言极论朋党之弊以为绍圣崇观以来此説肆行实基靖康之乱近嵗宰相罢黜则其所用之人不问贤否一切屏弃此钩党之渐非国家之福除吏部侍郎寻兼侍读同修国史尝言本朝之治惟仁宗为最盛愿陛下治心修身立政用人专以仁宗为法此今日之要也大臣受任不专用事不乆不能以一身当众怨此今日之弊也人才国家之命脉气节又人才之命脉祖宗盛时作成涵养名公巨人争以气节相髙自蔡京秦桧用事摧防畧尽此今日之戒也于是上有意大用公矣防钱端礼戚里秉政骎骎入相馆阁之士相与上疏斥之皆为端礼所逐工部侍郎王弗隂附之公抗疏言本朝无以戚属为宰相者及进读寳训适及外戚事公又极言本朝家法外戚不预政最有深意上首肯乆之端礼由是深忌公公力求去除寳文阁直学士知漳州改建康府公既去而端礼亦卒不三年召为吏部尚书时上犹未能屏鞠戯又将畋白石公上疏力谏至引汉威灵唐敬穆及司马相如之言以为戒后数日入对上迎谓公曰前日之奏备见忠谠朕决意用卿矣十二月诏馆敌使遂拜同知枢宻院事兼叅知政事首荐名士陈良翰林栗刘翔时龙大渊曾觌以旧恩怙宠士夫颇出其门言者往往获罪及公馆客大渊为介公见外不交一言大渊造门不荅偶中书舍人洪迈来见语公曰人言某官公曰何自得之迈以渊觌告公具以迈语质于上前曰臣不知平日除目两人实与闻乎抑宻伺圣意而窃弄国权也上曰朕何尝谋及此軰即黜二人知枢宻院事虞允文入谢徳夀宫髙宗语之曰卿与陈俊卿同在枢府俊卿极方正公以两淮荆襄藩篱未固言于上曰备邉经乆之计不过屯田积粟増陴濬隍训卒练兵而已然今日任人太拘而边郡尤病谓宜广求人才勿间文武使陈所见与定规模悉如太祖皇帝所以遇李汉超马仁瑀軰者分之以兵使自为守饶之以财使自为用北使来庭公以故事押宴使者致私觌其牍不名公却之使者乃书名敌移书边吏求归亡命上顾辅臣议所荅公曰俘虏归叛亡否此载书也镇江军帅戚方掊克军士嗟怨言者及之公奏外议内臣中有主方者上曰朕亦闻之方罪固不可贷亦当并治誉阿者以警其余即诏罢方而以内侍陈瑶李宗回付大理究其贿状北使来贺防庆节上夀适郊礼散斋不用乐公请令傧者以礼谕之上亲郊霖以震宰相叶颙魏杞防免公亦请罪越数日除叅知政事言于上曰执政当为陛下进贤退不肖使百官各任其职至于细务宜归有司庶几中书之务稍清而臣等得以悉力于其急务从臣梁克家莫济求外补公言二人皆贤其去可惜葢有惎间者于是劾洪迈倾险诡佞不宜在人主左右黜之七月宰相蒋芾以忧去公独当国寻兼知枢宻院事请中出恩泽者许得寝之上曰卿能尔朕何忧每劝上亲忠直纳谏争抑侥幸肃纪纲军政寛民力用人随才无求其备异时将帅不见执政莫别能否公日召三数人与语察其才知所堪而识之首减闽盐罢江西籴入广西折配米盐蠲诸道积逋以大万万计上与公言聴谏从于是政颇归中书矣龙大渊死上念曾觌欲召之公曰自陛下出此两人中外咏歌圣徳今复愿罢臣召遂止殿帅王琪奉诏行视淮城还荐和州教授刘甄夫上命召之公与同列请其所自上曰可召问之公退责琪皇恐不知所对防扬州奏琪传诏增城今既竣事公请于上上曰无之公曰此矫制也退至殿庐召琪诘之琪叩头汗下公亟奏曰诏边臣增城此大利害大纪纲大号令也而琪得诈为之令甲曰诈为制者杀于是诏削琪秩罢之先是宻命下诸军朝廷多不与闻公与同列请自今百司受诏处事并闻朝廷而奏审焉至是复以为言从之寻收前命上谕执政曰禁中欲取一饮食亦奏审乎公言祖宗成宪着在令甲且如令三衙发兵则宻院不可不知每事奏乃欲取决于陛下也今命下复收中外惶惑且将并旧法而废之矣意者非陛下也将无小人因此隂以防言上激雷霆之怒乎异日面奏上曰朕岂以小人之言疑卿等耶同知枢宻院事刘珙进对语切忤防诏除珙端明殿学士在外宫观公力争之曰当与大藩上乃以珙帅江西乾道四年十月制授尚书右仆射同中书门下平章事兼枢宻使公为相以用人为己任所除吏皆一时选尤抑奔竞奨亷退或才可用而阀阅尚浅即宻荐于上退未尝以语人有忽被召对除用而不知所自者如名儒朱熹公三荐之熹不知也毎接朝士及牧守来自逺方者必问以时政得失人才贤否见给舍必勉之曰朝廷政令公等意有未安勿惮举职又以两淮备御未设民无固志请扵阳和二州各屯三万人仍书民数率三男子者家一人为民兵要使大兵分屯要害以搤腹背民兵各守其域以相犄角时虞允文宣抚四川公荐其才堪宰相上即召允文为枢宻使至是拜公左相允文右相乾道五年八月也允文建议遣使北人以陵寝为请公面陈未可复手疏以为恐慕虚名而受实害事得以小缓曾觌秩满公预请以为浙东总管上曰觌意似不欲公曰属者陛下去觌甚盛或谓觌必复来今果然愿捐私恩伸公议又诏进觌官公曰无名防遣使贺北人正乃请以觌为介还以故事迁其官枢宻承防张説欲为亲戚求官惮公不敢言防公予告请于他相得之公卒不与吏部尚书汪应辰举李垕应制有防召试权中书舍人林机言垕独试非故事公奏元祐中谢悰亦独试乃机与谏官施元之意沮应辰不为垕也公因极论其奸遂罢二人明年允文复申前议上以手札谋于公公上疏力争之继力请去以观文殿大学士知福州兼福建路安抚使辞行犹劝上以泛使未宜轻遣竟遣之不获其要领云曽觌亦召还遂建节旄歴使相以跻保傅士大夫莫敢言者公至福州政寛而严于治盗明年之海水贼即侵轶闽广【阙】公召统领官郑庆授以方畧庆颇逗遛以风为觧公植旗于庭视其所乡庆惧昼夜穷追遂悉禽之上嘉其功特迁银青光禄大夫闽盐故事官自鬻之转运判官陈岘议改为钞公移书执政以为法行三十年州县稍无横敛百姓亦各安业此不为不利矣今欲改之不可竟改之已而果不行又明年力请投闲遂以提举临安府洞霄宫归里第淳熙二年再命知福州民习其政不劳而治防有诏尽发本道戈舡及选卒公奏留其半州大旱且火且星陨且地震公悉以闻上赐笏带药物三年太上皇帝圣夀七十庆赐宇内公以绍兴从官特转金紫光禄大夫四年累章告老上迟回累日乃除特进提举洞霄宫五年五月起判隆兴府改建康府江南东路安抚使兼行宫留守且诏入奏既至都人聚观咨嗟喜公之将复用也见于垂拱殿上为改容加敬命坐赐茶宣问欵至公因从容言曰择将当由公选臣闻诸将多以贿得之军政大壊矣上曰前日郑鉴亦云鉴公婿故及之公曰鉴以小臣论事陛下和顔聴纳中外仰服然诸将交结用不以才而以货则下不服上曰然又曰陛下用人当辨邪正当由朝廷闻曽觌王抃招权纳贿荐进人才而皆以中出行之口语籍籍恩归此軰谤萃陛下上曰小者或勉徇之大者此軰何敢预公曰此軰未必敢明荐也或伺知圣意而传于外耳禁中一事外间必闻皆此曺也愿严戒勅上遣中使赐金器犀帯茗香明日辞行因奏曰臣去国九年重入修门见都下谷贱人安惟是士大夫风俗大变耳上曰何也公曰曩者士夫私趋觌抃者十一二尚畏人知今则公趋觌者十七八不畏人知矣人才进退由于私门大非朝廷美事上曰抃不敢觌时有请朕多抑之继今不复从矣公曰陛下之言虽如此其如外间讙传某由某荐某出某门此曺声生势长台谏侍从多出其门朝廷亦唯命是聴孰敢为陛下言者如将帅贿交又特甚者不惟士夫言之吏卒亦能言之独陛下以为无有耳陛下信任此曹壊朝廷之纪纲废有司之法令败天下之风俗伤陛下之圣徳臣实病之愿陛下勿忘臣此四言者上曰卿到建康见兵将如此者以闻公去建康十五年父老喜公之来所至相聚以百数焚香迎拜公为政平易寛简悉罢无名之赋府有军屯异时多为民害公为出令犯者以军法论诸军肃然行宫管钥宦者主之留守待之如部使者时节按行殿中则宦者置酒西向坐而留守为客甚或邀饮其家公悉罢之建康距淮南一水间每边头利害知无不言北境有盗百余焚掠淮隂公请严禁吾民越疆盗马者増濒淮县兵之戍者不受自北来归者先是上念诸军有孥众而廪不赡者出缗钱畀三总领司各十万俾市易嵗取子钱之五以优给焉有司旁缘尽笼商贾之利隂夺闗市之征公请罢之而嵗捐楮劵三十万扵一司给孥众者半犒大搜者半时上前下文书于外多不用符玺谓之白劄子率用御持送而廷劳同王人至是枢宻承防王抃遣所亲以白劄来吏白近比公不奉诏因上疏曰号令出于人主行于朝廷布于中外古今所同也间有军国几事或禁中细札亦必用玺书行之此所以示信而防伪也今乃直以白劄谕指隃度事宜于数百里外异时缓急或钱谷所出或师旅有兴或边防是经系乎国家大利害者能保其无伪乎上手札愧谢公寻上章复告老荅诏不允除公少保益封公固辞上手札慰谕再三乃受时江东旱甚上诏公预讲荒政公请贷米斛三十万谷二十万分州县赈粜而又继以发常平之粟除田租之逋罢淮东之粜蠲米商之税所贷谷米才得十七分之一云公设施有政米舟四集民无流徙八年正月复告老累诏不允而公请益坚二月除醴泉观使进封申国公九年正月公年七十元日即谢醴泉之廪复申前请凡五表上又手荅却其章是嵗亲郊召公侍祠公固辞又三表及手疏告老上不得已诏以少傅致其仕进封福国公有司以法当给全俸公按富文忠公故事独受少傅之禄余悉上还十一年十月七日上以公生朝遣使赐手诏金器药香十二年又诏公侍祠圜丘且来嵗増上太上尊号且庆夀陪班上谕宰相曰陈丞相乆不相见宜趣来复手札书其末曰付陈少傅而不名公竟固辞庆典告成册拜少师进封魏国公及属疾且革夜半手书一纸示诸子勿祈恩泽勿祷浮屠勿立碑请谥遗表惟以用忠良复境土为请诘朝整冠定气安卧而薨得年七十有四公忠孝天至尤好礼终日无惰容虽疾见子孙必衣冠遇人无少长以一诚实一言终身可复平居言若不出诸口而在朝危言正色辨邪正斥权要无所顾避然心平气和无近名意处国事顾大体务持重在中书尤爱名器抑侥幸故小人多不乐上屡称其忠诚为贤相云性寛洪无私喜怒泛然若无所亲疎而好贤之心实笃雅善故端明殿学士汪公应辰敷文阁学士李公焘尝曰吾待罪宰相无过举者二公之内治郡尚风教民有骨肉讼者譬以义理争者感泣自奉甚约食日一肉而一衣或二十年禄赐多以分人抚爱宗族恩意甚备内外缌功必素服终防在官不受馈问建康诸部使者及诸大将故事有月饷公不欲异众别储之以周士之贫者将去尚余万缗悉归之官于外物澹然独喜观书病犹不释其学一以圣贤为法扵释老未尝问尝有诗曰吾方蹈孔孟未暇师粲可有文集二十巻奏议二十巻曽祖讳仁祖讳贵父讳诜皆以公贵赠太师徐昌兾三国公曾祖妣黄氏祖妣李氏妣黄氏卓氏赠徐昌越兾四国夫人配聂氏封唐国夫人子男五人实朝奉郎通判泉州事守承议郎权发遣漳州事定承奉郎早嵗宓宿承事郎女四人长适进士黄洧次适故著作佐郎郑鉴再适太常少卿罗防次适承奉郎通判漳州梁亿余幼孙男四人垕承务郎址垣承奉郎塾未官女六人铭曰宋十一叶有赫有业振天之纲乾道惟惶惟惶惟肖肖我髙庙肖我祖宗迨而与同庆歴元祐绍兴乾道宋之圣时郅隆四之摅国宿愤信威朔狁六月之师周宣之竒大丑仁糜之以归自此疋马詟不南下谟明何人猗张与陈谈者仰目曰大小都督大勲骎骎卒壊于成张公既防乆难厥相皇相陈公奋熙载庸正臣表治万物吐气劝皇徳心烛理自明皇徳一正万国以定一时羣材驩为公来若鳯斯翽万羽斯防色夷气温皇知爱君君有难啓事有难止不费頬齿如石投水乾道之隆万祀攸崇祖职太史作诵万祀
　　宋故太保大观文左丞相魏国公赠太师諡文忠京公墓志铭
　　孝宗皇帝宅忧北人遣使来吊帝遣朝奉郎中书门下省检正诸房公事京公假朝奉大夫试礼部尚书往报谢焉至汴京敌遣使郊劳用吉礼葢我以哀往彼以吉逆彼必欲行彼之非礼夺吾之有礼至临我以威以张北人虎狼之强我卒能执吾之有礼折彼之非礼使君臣诎服以申吾中国礼义之尊者京公以必死抗之也大抵自古及今北人之所恃以行其无道者止以一死怖士大夫而已不知夫死之为説施之畏死者则止者行施之不畏死者则行者止然畏死者未必不死正使不死其辱有甚于死不畏死者未必死正使必死其荣有甚扵不死异时吾国之士吾见其有出使而移疾惮行者矣见有不惮行既行而不称职者矣见有不惟不称职而辱命者矣见有北人馁之至于献诗请降以乞壶飱者矣奚而然也畏死故也今京公执礼如执玉之坚趋死如趋隅之安毅然正色而不可夺敌卒不敢加无礼又复委曲顺从惟吾之聴而莫之敢违奚而然也不畏死故也昔鲁哀公问孔子曰敢问人道孰为大孔子曰礼为大弟子问何如斯可谓之士矣孔子曰使于四方不辱君命可谓士矣伟哉京公乎惟得孔子论礼之意是以见礼大而北人小惟得孔子论士之意是以见君命重而身轻孰谓一死能动之乎当是之时天下忠臣义士闻其风而説之咸曰是可以相天子矣至扵今上遂相之天下尚迟之云公讳镗字仲逺豫章人汉魏郡守房之裔曾祖皋祖徳用父祖和皆赠太师祖封袁国公父衞国公母徐氏继母徐氏皆封秦国夫人建炎三年金人据豫章恐城中之人图已家质一壮男子衞公同产四人莫敢往者吏持父父甚急衞公慨然请行后尽戮质子衞公逸水而免防退访父母得诸野奉以归兄弟俱全州闾称其孝感公稺而翘秀受孔安国尚书通子史百氏试郡学必前列及大比对典谟义极陈禹臯賛舜深防考官惊异谓有经纶业明年绍兴丁丑第进士奉大对以直闻时年二十主抚州临川县簿令陈鼎有能名公一日旁观其政曰吾得之矣然陈以繁吾以简再转南康星子县令地濒江田病水故多讼公核簿正程里胥缿筩顿清善良得职郡计大半倚舟征吏縁虐取过者目为虎穴守属公董之薄征通商民誉蔼如部使者王秬首荐之及公造朝改秩秬为小司防见公喜曰公才宜在天子左右毋庸诣曹受邑公固请自试治民秬曰薄州县荣中都官士夫皆然公独不然可以泚孟晋之颡矣知江州瑞昌县俗以终讼为贤大姓磐据持吏短长夺攘民业忽有媪持牒庭下公诘其由莫知所对公曰必某大姓也嗾此妪者逮其人下之吏尽服其辜杖而屏之邻境尽取所攘以归其主始民乐公岂弟至是一邑大惊三年莫敢犯者部使者荐之章交公车知政事龚茂良荐公于孝宗转主管官告院先是茂良帅豫章日得公牋奏之文竒之曰此汪彦章軰代言手也庀职两月诏从臣举良县令为执法官给事中王希吕以公应书即召见时帝方英明果鋭有雪仇耻复境土志夸者乗之递进窽言以规速化公言于帝曰天下固有落落难合之事亦未有骤如意之事帝曰天地尚无全功天下安有骤如意之事葢悟公之规也因极言州县俱困民贫兵骄士气隤靡贤憎直帝曰卿议论通明有用材也是日除监察御史公言事务存大体不为苛刻至有浮躁险恠之事或已拜官而潜入脩门造请者或骋机巧以图近次名城者或事谈説以营求儒林之官者皆击去之帝谓大臣曰察官廉察非小补也大朝防摄殿中监帝顾左右曰京某威仪雍容又谓宰臣赵雄曰京某有公辅器时士大夫有倡为从窄之议每事朘削公言于上曰此説一行日窄一日将下失人心上亏国体帝曰事不务寛大气象自不佳公曰继今有进此説者愿必罚无赦又曰求才不如储才今姑苏武昌缺一守臣乆未得其人万一军旅仓卒当属之谁又言非尝任守臣者勿除为部使者又言天下有勇敢之才不在军旅则在盗贼二者相耦以为消长为盗不死死抵黥流而逋还复为盗异时江湖大盗亡卒半之帝曰朕虑此深矣何防而可公言宜令诸路帅臣名为募兵实招亡卒员数有额月日有限自首免罪赐名効用之军不过旬日可以坐得精兵潜消盗贼帝皆施行衞公薨既祥除荆州湖北路转运判官举廉绌贪不避势人逮鳏振乏不遗幽逺兼摄江陵帅训兵御众威望凛然军民之政至今为法召为郎未行继母秦国夫人薨既祥复召为将作监迁右司员外郎北人贺生辰使来命公为傧值帝宅髙宗之忧公谂其使以帝方居庐难以受礼使人不可既不得见又欲小留公曰信使之来以诞节也诞节且过何名而留明日遂行帝劳公曰朕不见北使却之之坚卿之力也除中书门下省检正诸房公事敌又遣使来吊祭遂以公为报谢使公行涉淮故事当于汴京受宴礼前三日公与敌中郊劳使介康元弼瑶里仲通相见于寕陵公请免宴不从至汴馆公请必不免宴则请彻乐宜如告哀遗留二使近比遗之书曰葢闻邻防者舂不相里殡者巷不歌圣人礼经之明训也惟北朝之治国家道之以仁孝齐之以礼义者也今某之来繄北朝之惠吊是荷繄本朝之哀谢是为北朝勤其逺而闵其劳遣郊劳之使蒇式宴之仪徳莫厚焉礼莫重焉外臣受赐敢不重拜若曰而不聴乐是于圣经为悖礼于臣节为悖义也岂惟诒本朝之羞抑岂昭北朝之懿哉敢请执事将何以训之若不得请有死无贰无所逃遁惟执事圗之一日之间凡遣人以书辞者六七口传者数十元弼等不从公亦竟不绌公虑其以衡诬我也至期夙兴衣冠往俟于位元弼等遣人相踵趣公即席又遣相礼者传呼邀请其声不絶于两序之间公不为动徐荅曰君不彻乐死不敢即席必欲即席可取吾头以往闻者震骇元弼等知不可夺乃遣人谓公曰请先拜醪醴果实之锡徐议去乐公乃帅其属班于庭北向拜受未毕忽北典籖者连呼曰北朝宴南使敢不即席其声厉甚扵是公即趋退复位及闗甲士露刃闭闗公命吾典谒叱曰南使执礼何物卒徒乃敢无礼遂排闼而出元弼等乃以闻其主留馆七日乃有免乐之命复有宴亦如之帝闻公还谓辅臣曰京某在汴死执不聴乐其节可嘉士太平时孰不以节义自许临危乃见耳公见帝帝劳曰卿能执礼亦未易何以赏卿公谢曰敌畏陛下威徳非畏臣也正使臣死于敌亦臣子之常分敢希赏乎宰臣言使还应増秩右丞相周公必大进曰増秩常典京某竒节惟陛下之命帝曰京某今之毛遂也即除权工部侍郎初公辞行言于帝曰此行礼物与前小异敌贪而无耻当有以应之果以为言公荅曰礼物颁于朝廷使臣止扵将命丰约非所知也敌无以诘至是帝曰果若卿言成都谋帅帝曰京某人材磊落可使也除敷文阁待制四川安抚制置使知成都府公至蜀念地险且逺天日万里当使斯民如在辇毂首罢觇者以安疑情躬阅讼辞以达幽枉賔接小官以求人才肃整维纲屏逐昏墨抚字细民辑睦将士旬月之间仁声威誉洽扵西蜀又念蜀民之贫节用薄敛以裕其力请嵗蠲成都米估之征缗钱七万有竒草估之征缗钱七万有竒四路鹾酒折估之征缗钱九十余万有竒通三嵗凡二百七十余万云后还朝又请数年蠲减之期从之于是举全蜀之民被朝廷之泽若更生焉绍熙元年防利告蝗发粟三万石以赈防之民五万石以赈利之民明年东西蜀告旱又以钱二万缗粟二千石仍请度牒五十以赈六郡之民荣资二郡尤甚公请除前一年未输之秋租又尽除是嵗之两税又请度牒一百以为水旱之先备于是饥民免于捐瘠大祲有如中熟忘其水旱焉先是威州之蛮其俗相杀者偿以钱即觧而去至是蛮有与吾兵人鬭者声言将入郛守臣请避之公笑曰我在此蛮何敢尔此必侩者教之若竿侩者之首于境则彼不敢动太守揭公之令以示之蛮即退秦州旧以西兵戍之一日与州兵相攻兵刃接矣其将又纵叟其下蜀人疑骇公视之若无事绌其将而治其不咸者夷汉安堵泸守张孝芳政严兵杀孝芳及其家公明遣佐属抚谕以疑其党亟发绵潼劲兵以踵其后未几泸卒自斩元恶禽其党五十人以归戮于市于是三边绥靖朝廷无西顾之忧公请为祠官光宗曰蜀人方安京某之政进寳文阁待制俾罔任焉在蜀四年召为刑部尚书今上御极公上疏献四事曰敬曰公曰勤曰俭上嘉纳之命兼侍读上前陈春秋一王赏诛大法读吕公着新法奏议皆酌古明今随时寓讽上喜因语金华诸儒曰京某进读义理坦明使朕意氷释卿等説经不当如是耶于是大用公之意萌于此矣寻兼吏部尚书绍熙五年九月除端明殿学士签书枢宻院事十二月除知政事明年改元庆元四月除知枢宻院事二年正月拜右丞相白麻岀在廷相庆公与同列倾豁肝胆不忌不刻议疑从可介而毋我是疑从是通而不比心本寛厚政出公方与士钧礼不为崇竣匿瑕用长不遗纎末然守典谨度人纲人纪外若旷若中实截然其所主一遵孝宗成宪而有戚畹命从中出员外置幕僚者有属籍近亲特増秩三等者有禁中药者超为遥刺者公皆执不行寺人王徳谦除节度使公与同列见上力言不可上曰故事有之公曰祖宗故事遵用有可有不可在真宗时则有若刘承规将死求节钺以王旦之言而不与止与之以观察留后今之承之使也此治世之令典可遵用也在大观宣政时则有若童贯假开边之功出少府之节自此杨戬蓝从熙又得之谭积梁师成又得之二圣北狩中原涂炭此之自出此乱亡之覆辙不可遵用也髙宗深创其祸故初政之诏首言继自今不以内侍典兵其时有张去为者及孝宗时有甘升者二人非不亲近也曷尝有此至于谏臣陈贾一言甘升之罪孝宗即逐去之此又治世之令典可遵用也愿陛下以令典为法以覆辙为戒上曰除徳谦一人而止独不可乎公曰此门必不可啓当除童贯时亦云一人而止也节钺不已必及仪同仪同不已必及三孤三孤不已必及三公公于是力请裂麻上又曰不播告书賛而畀以告身亦不可乎公曰是掩目捕雀之喻也上又遣中人以宸翰谕二三执政公与同列上疏力争者至于三至于四上乃绌徳谦以外祠寻谪广徳军仍绌谪词臣吴宗旦朝论以公比王文正公云时太上圣体未安上每忧形天顔后寖康寕上欲涓日上万年之觞而宫臣又以小倦辞焉五年八月辛未公乃呼宫人杨端友等三人至中书面诘责之泣而承命癸酉端友传太上圣防令皇帝上夀辛巳上诣夀康宫奉玉巵礼成辅臣于幄次贺上上大喜宫臣及属车豹尾中侍从仆御之臣皆贺驩呼之声震于中外有司奏太庙太祖祐室生玉芝上遂发徳音布告天下太史尝奏星纬失次公劝上恐惧修省以格天心边臣每奏北敌事宜公劝上不必问彼而自为备上喜年谷屡丰因宴辅臣公劝上勿恃小康而怠持守燕闲宻勿之顷动出辞必献儆戒至与同列在上前首发大议陈宗庙社稷万里大计有人所难言者六年正月公与同列奏事退公独留力祈上丞相印绶先是同列知其意言于上曰京某公正无私不可聴其去上曰丞相诚实何得言去及公有请果不从闰二月拜少傅左丞相三月公属疾遂力申前请凡六表词皆哀痛上竟不许诏药丞视之且许肩舆入见六月慈懿皇后上仙公力疾而出发哀成服八月庚寅光宗升遐公闻之不能出因大恸遂疾革至丁酉将逝其子沆问以家事不荅苐长太息曰国家多故何以枝捂言讫薨享年六十有三先是太史奏木星侵上相遗表闻上为震悼以太保观文殿大学士致其仕上以居庐从有司之请免临奠及辍朝有诏公薨于位礼仪优异于是赐之美槚以为衬又赐之貂蝉火龙以为服又赐之水银龙脑以为敛又赐之白金三千两帛三千疋以为赗又赠之太师諡之文忠以为恩又命有司祭之修门命从臣中人防防归葬以为礼哀荣典章弥文备物并用司马光薛居正故事近世鲜俪也其孤沆祈免门祭防葬甚力从之配卢氏封令人前十二年没累赠魏国夫人一子沆也承议郎主管佑神观三女长卒次适从政郎前广南西路经畧安抚使凖备差遣黄铢太史后也次适宣义郎添差江南西路转运司干办公事张忠纯忠献孙也兄弟四人铨镃皆以公补官仲氏镐早世官其子沂公之天资衷和表爽喜怒不留色粹气平可否无忤防第最蚤或者易之时扵稠广诋以嫚语公一笑亦不孰何其宰瑞昌有毁公于大守者后摄帅江陵毁者为幕僚反侧求去使人慰安之且厚遇焉其人感泣公常曰寕人负我毋我负人至于善善贤贤不啻已出其在政地每挟一小方册以书才行民名上有问必进于文无所不工尤长牋奏仕虽至三台独未尝掌制谈者为恨其为诗源委山谷而气骨卓伟无寒瘦态有杂著三十巻经学讲义五巻晚卜居得宋齐丘宅古松百章岑蔚后先因号松坡居士堂曰真趣楼曰山浦上为书堂名以赐焉云昭汉回上贯翼轸沆以嘉泰元年十一月壬申葬公于新建县桃花乡髙坪徳源山之原走一介持书以朝奉郎国子司业李公大异所作行状来请铭铭曰朔狁其阻兵以威血人以娭一介行李汉节适彼鲜不失次堂堂魏公往谢彼戎吊我闵凶彼用吉礼僸佅庭止哀乐不类公辞以哀十反莫回盛服往哉彼乐不彻吾首可折吾节可夺虎夫负墙铠争日光刃磨秋霜公毅以叱排闼以出罔不辟易彼谂彼酋乐彻礼优竣事不留臣主相顾嚚虣遄沮敢或予侮公归修门孝宗亟称皇威伸伸人望有岿竟跻厥位频断大事大阍其觎节纛其除公还賛书太上违豫阏以御公达舜慕二圣重懽一言回天兹不曰艰畴不将命公当其綮弥险弥劲畴不鸿钧公迎其棼弥艰弥峋维垣其贵文忠其諡哀荣寡二西山西偏徳源之原名相之阡玉立之节章水有竭凛气无歇















　　诚斋集巻一百二十三
　　钦定四库全书
  </div>
  <div class="pagination">
   <a href="诚斋集_page114.html">
    上一页
   </a>
   <span>
    ...
   </span>
   <a href="诚斋集_page110.html">
    110
   </a>
   <a href="诚斋集_page111.html">
    111
   </a>
   <a href="诚斋集_page112.html">
    112
   </a>
   <a href="诚斋集_page113.html">
    113
   </a>
   <a href="诚斋集_page114.html">
    114
   </a>
   <span class="current-page">
    115
   </span>
   <a href="诚斋集_page116.html">
    116
   </a>
   <a href="诚斋集_page117.html">
    117
   </a>
   <a href="诚斋集_page118.html">
    118
   </a>
   <a href="诚斋集_page119.html">
    119
   </a>
   <a href="诚斋集_page120.html">
    120
   </a>
   <a href="诚斋集_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
