<!DOCTYPE html>
<html>
<head>
    <meta charset="UTF-8">
    <title>白香山诗集 - 第 15 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 15 页/共 63 页</h1>
    <div class="content">　　翫松竹二首
　　龙蛇隐大泽麋鹿游丰艸栖鳯安于梧潜鱼乐于藻吾亦爱吾庐庐中乐吾道前松后修竹偃卧可终老各附其所安不知他物好
　　坐爱前檐前卧爱北窻北窻竹多好风檐松有嘉色幽怀一以合俗念随縁息在尔虽无情于予即有得乃知性相近不必动与植
　　衰病无趣因吟所怀
　　朝飱多不饱夜卧常少睡自觉寝食间都无少年味平生好诗酒今亦将舍弃酒唯下药饮无复曾欢醉诗多听人吟自不题一字病姿与【一作引】衰相日夜相继至况当尚少朝弥慙居近侍终当求一郡聚少渔樵费合口便归山不问人间事
　　逍遥咏
　　亦莫恋此身亦莫厌此身此身何足恋万刼烦恼根此身何足厌一聚虚空尘无恋亦无厌始是逍遥人











　　白香山诗集巻十一
　　钦定四库全书
　　白香山诗集巻十二　　　　歙县汪立名编长庆集巻二【感伤歌行曲引杂体凡四十八首】
　　短歌行
　　曈曈太阳如火色上行千里下一刻出为白昼入为夜圆转如珠住不得住不得可奈何为君举酒歌短歌歌声苦词亦苦四座少年君听取今夕未竟明旦【一作夕】催秋风才住春风人无根蔕时不驻朱顔白日相隳頽劝君且强笑一面劝君复强饮一杯人生不得长欢乐年少须臾老到来
　　生离别
　　食檗不易食梅难檗能苦兮梅能酸未如生别之为难苦在心兮酸在肝晨鸡再鸣残月没征马连嘶【一作嘶风】行人出囘看骨肉哭一声梅酸檗苦甘如蜜黄河水白黄云秋行人河边相对愁天寒野【一作路】旷何处宿棠梨叶战风飕飕生离别生离别忧从中来无断絶忧极【一作积】心劳血气衰未年三十生白髪
　　浩歌行
　　天长地久无终毕昨夜今朝又明日鬓髪苍浪牙齿疎不觉身年四十七前去五十有几年把镜照面心茫然既无长绳系白日又无大药驻朱顔朱顔日渐不如故青史功名在何处欲留年少待富贵富贵不来年少去去复去兮如长河东流赴海无廻波贤愚贵贱同归尽北邙冢墓髙嵯峨古来如此非独我未死有酒且髙歌顔囘短命伯夷饿我今所得亦巳多功名富贵须待【一作推】命命若【一作苟】不来争奈何
　　王夫子
　　王夫子送君为一尉东南三千五百里道途虽逺位虽卑月俸犹堪活妻子男儿口读古人书束带敛手来从事近将狥禄给一家逺则行道佐时理行道佐时须待命委身下位无为耻命苟未来且求食官无卑髙及逺迩男儿上既未能济天下下又不至饥寒死吾观九品至一品其间气味都相似紫绶朱绂青布衫顔色不同而已矣王夫子别有一事欲劝君逢【一作遇】酒逢春且欢喜
　　江南遇天宝乐叟
　　白头老【一作病】叟泣且言禄山未乱入梨园能弹琵琶和法曲多在华清随至尊是时天下太平久年年十月坐朝元千官起居环佩合万国防同车马奔金钿照耀石瓮寺兰麝熏煮温汤源贵妃宛转侍君侧体弱不胜珠翠繁冬雪飘飖锦袍暖春风荡霓裳翻欢娱未足燕冦至弓劲马肥胡语諠土人迁避夷狄鼎湖龙去哭轩辕从此漂沦落南土万人死尽一身存秋风江上浪无限暮雨舟中酒一樽涸鱼久失风波势枯草曾沾雨露恩我自秦来君莫问骊山渭水如荒村新丰树老笼明月长生殿闇鎻春云【一作黄昏】红叶纷纷葢欹瓦緑苔重重封坏垣唯有中官作宫使每年寒食一开门
　　送张山人归嵩阳
　　黄云惨惨天微雪循行坊西鼓声絶张生马瘦衣且单夜扣柴门与我别媿君冒寒来别我为君沽酒张灯火酒酣火暖与君言何事出关又入关【一作君何入关又出关】答云前年偶下山四十余月客长安长安古来名利地空手无金行路难朝游九城陌肥马轻车欺杀客暮宿五侯门残茶冷酒愁杀人春明门外城【一作髙】髙处直下【一作门前】便是嵩山路幸有云泉容此身明日辞君且归去醉后走笔酬刘五主簿长句之赠兼简张大贾二十四先辈昆季
　　刘兄文髙行孤立十五年前名翕习是时相遇在符离我年二十君三十得意忘年心迹亲寓居同县日知闻衡门寂寞朝寻我古寺萧条暮访君朝来暮去多手穷巷贫居何所有秋灯夜冩聨句诗春雪朝倾暖寒酒陴湖緑爱白鸥飞濉水清怜红鲤肥偶语闲攀芳树立相扶醉蹋落花归张贾弟兄同里巷乘闲数数来相访雨天连宿草堂中月夜徐行石桥上我年渐长忽自惊镜中冉冉髭须生心畏后时同励志身牵前事各求名问我栖栖何所适乡人荐为鹿鸣客二千里别谢交游三十韵诗慰行役出门可怜唯一身敝裘瘦马入咸秦咚咚街鼓红尘闇晩到长安无主人二贾二张与余弟驱车逦迤来相继操词握赋为干戈锋锐森然胜气多齐入文塲同苦战五人十载九登科二张得隽名居甲美退争雄重告捷棠棣辉荣并桂枝芝兰芬馥和荆叶唯有沅犀屈未伸握中自谓骇鸡珍三年不鸣鸣必大岂独骇鸡当骇人元和运启千年圣同遇明时余最幸始辞秘阁吏王畿遽列谏垣升禁闱蹇步何堪鸣佩玉衰容不称着朝衣阊阖晨开朝百辟冕旒不动香烟碧步登龙尾上虚空立去天顔无咫尺宫花似雪从乘舆禁月如霜坐直庐身贱每惊随内宴才微常媿草天书晩松寒竹新昌第职居密近门多闭日暮银台下直囘故人到门门蹔开囘头下马一相顾尘土满衣何处来敛手炎凉叙未毕先说旧山今悔出岐阳旅宦少欢娱江左覊游费时日赠我一篇行路吟吟之句句披沙金嵗月徒催白髪貌泥涂不屈青云心谁防茫茫天地意短才获用长才弃我随鹓鹭入烟云谬上丹墀为近臣君同鸾鳯栖荆棘犹着青袍作选人惆怅知贤不能荐徒为出入蓬莱殿月慙谏纸二百张嵗媿俸钱三十万大抵浮荣何足道几度相逢即身老且倾斗酒慰覊愁重话符离问旧游北巷邻居几家去东林旧院何人住武里邨花落复开流沟山色应如故感此酬君千字诗醉中分手又何之须知通塞寻常事莫叹浮沉先后时慷慨临岐重相勉殷勤别后加飱饭君不见买臣衣锦还故乡五十身荣未为晚
　　和钱员外答卢员外早春独游曲江见寄长句
　　春来有色闇融融先到诗情酒思中栁岸霏微裛尘雨杏园淡荡开花风闻君独游心鬰鬰薄晚新晴骑马出醉思诗侣有同年春叹翰林无暇日云夫首倡寒玉音蔚章继和春搜吟此时我亦闭门坐一日风光三处心【云夫蔚章同年及第时予与蔚章同在翰林】
　　东墟晚歇【时退居渭村】
　　凉风冷露萧索天黄蒿紫菊荒凉田绕冢秋花少顔色细虫小蝶飞翻翻中有腾腾独行者手拄渔竿不骑马晚从南涧钓鱼囘歇此墟中白杨下褐衣半故白髪新人逢知我是何人谁言渭浦栖迟客曾作甘泉侍从臣
　　客中月
　　客从江南来来时月上悠悠行旅中三见清光圆晓随残月行夕与新月宿谁谓月无情千里逺相逐朝发渭水桥暮入长安陌不知今夜月又作谁家客
　　挽歌词
　　丹旐何飞扬素骖亦悲鸣晨光照闾巷轜车俨欲行萧条九月天晚出洛阳城【一作哀挽出重城】借问送者谁妻子与弟兄苍苍古原上峨峨开新茔含酸一恸哭异口同哀声旧垅转芜絶新坟日罗列春风秋草【一作草緑】北邙山此地年年生死别
　　长相思
　　九月西风兴月冷露华凝思君秋夜长一夜魂九升二月东风来草拆花心开思君春日迟一日肠九廻妾住洛桥北君住洛桥南十五即相识今年二十三有如女萝草生在松之侧蔓短枝苦髙萦上不得人言人有愿愿至天必成愿作逺方兽步步比肩行愿作深山木枝枝连理生
　　山鹧鸪
　　山鹧鸪朝朝暮暮啼复啼啼时露白风凄凄黄茅岗头秋日晩苦竹岭下寒月低畬田有粟何不啄石楠有枝何不栖迢迢不缓复不急楼上舟中声闇入梦乡迁客展转卧抱儿寡妇彷徨立山鹧鸪尔本此乡鸟生不辞巢不别羣何苦声声啼到晓啼到晓唯能愁北人南人惯闻如不闻
　　放旅鴈【元和十年冬作】
　　九江十年冬大雪江水生冰树枝折百鸟无食东西飞中有旅鴈声最饥雪中啄草冰上宿翅冷腾空飞动迟江童持网捕将去手入市生卖之我本北人今谴谪人鸟虽殊同是客见此客鸟伤客人赎汝放汝飞入云鴈鴈汝飞向何处第一莫飞西北去淮西有贼讨未平百万甲兵久屯聚官军贼军相守老食尽兵穷将及汝健儿饥饿射汝吃拔汝翅翎为箭羽
　　送春归【元和十一年三月三十日作】
　　送春归三月尽日日暮时去年杏园花飞御沟緑何处送春曲江曲今年杜鹃花落子规啼送春何处西江西帝城送春犹怏怏天涯送春能不加惆怅莫惆怅送春人冗员无替五年罢应须凖拟再送浔阳春五年炎凉凡十变又知此身健不健好送今年江上春明年未死还相见
　　山石榴寄元九
　　山石榴一名山踯躅一名杜鹃花杜鹃啼时花扑扑九江三月杜鹃来一声催得一枝开江城上佐闲无事山下斸得防前栽烂熳一栏十八树根株有数花无数千房万叶一时新嫩紫殷红鲜麴尘泪痕裛损胭脂脸剪刀裁破红绡巾谪仙初堕愁在世姹女新嫁娇泥【去声】春日射血珠将滴地风翻火焰欲烧人闲折两枝持在手细看不似人间有花中此物是西施芙蓉芍药皆嫫母竒芳絶艳别者谁通州迁客元拾遗拾遗初贬江陵去去时正值青春暮商山秦岭愁杀人山石榴花红夹路题诗报我何所云苦云色似石榴裙当时丛畔唯思我今日栏前只忆君忆君不见坐销落日西风起红纷纷
　　画竹歌【并引】
　　协律郎萧悦善画竹举时无伦萧亦甚自秘重有终嵗求其一竿一枝而不得者知予天与好事忽写一十五竿惠然见投予厚其意髙其艺无以答贶作歌以报之凡一百八十六字云
　　植物之中竹难写古今虽画无似者萧郎下笔独逼真丹青以来唯一人人画竹身肥拥肿萧画茎瘦节节竦人画竹梢死羸垂萧画枝活叶叶动不根而生从意生不笋而成由笔成野塘水边碕岸侧森森两丛十五茎婵娟不失筠粉态萧飒尽得风烟情举头忽看不似画低耳静听疑有声西丛七茎劲而健省向天竺寺前石上见东丛八茎疎且寒忆曽湘妃庙里雨中看幽姿逺思少人别与君相顾空长叹萧郎萧郎老可惜手颤【一作战】眼昏头雪色自言便是絶笔时从今此竹尤难得
　　真娘墓【墓在虎邱寺】
　　真娘墓虎邱道不识真娘镜中面唯见真娘墓头草霜摧桃李风折莲真娘死时犹少年脂肤荑手不牢固世间尤物难留连难留连易销歇塞北花江南雪
　　长恨歌
　　【长恨歌传开元中泰阶平四海无事宗在位嵗久倦于旴食宵衣政无小大始委于右丞相深居游宴以声色自娱先是元献皇后武淑妃皆有宠相次即世宫中虽良家子千数无可恱目者上心忽忽不乐时每嵗十月驾幸华清宫内外命妇熠燿景从浴日余波赐以汤沐春风灵液淡荡其间上心油然若有顾遇左右前后粉色如土诏髙力士潜搜外宫得农杨琰女于夀邸既笄矣鬒髪腻理纎秾中度举止闲冶如汉武帝李夫人别疏汤泉诏赐澡莹既出水体弱力防若不任罗绮光彩焕发转动照人上甚恱进见之日奏霓裳羽衣曲以导之定情之夕授金钗钿合以固之又命戴步揺垂金珰明年册为贵妃半后服用繇是冶其容敏其词婉娈万态以中上意上益嬖焉时省风九州泥金五岳骊山雪夜上阳春朝舆上行同室宴专席寝专房虽有三夫人九嫔二十七世妇八十一御妻暨后宫才人乐府妓女使天子无顾盻意自是六宫无复进幸者非徒殊艳尤态致是葢才智明慧善巧便佞先意希防有不可形容者叔父昆弟皆列在清贯爵为通侯姊妹封国夫人富埒王室车服邸第与大长公主侔而恩泽势力则又过之出入禁门不问京师长吏为侧目故当时謡诔有云生女勿悲酸生男勿喜欢又曰男不封侯女作妃看女却为门上楣其人心羡慕如此天宝末兄国忠盗丞相位愚弄国柄及安禄山引兵向阙以讨杨氏为辞潼关不守翠华南幸出咸阳道次马嵬亭六军徘徊持防不进从官郎吏伏上马前请诛以谢天下国忠奉缨盘水死于道周左右之意未快上问之当时敢言者请以贵妃塞天下怒上知不免而不忍见其死反袂掩面使牵之而去苍黄展转竟就絶于尺组之下既而宗狩成都肃宗受禅灵武明年大凶归元大驾还都尊宗为太上皇就养南宫迁于西内时移事去乐尽悲来每至春之日冬之夜池莲夏开宫槐秋落梨园弟子玉琯发音闻霓裳羽衣一声则天顔不怡左右歔欷三载一意其念不衰求之梦魂杳不能得适有道士自蜀来知上皇心念杨妃如是自言有李少君之术宗大喜命致其神方士乃竭其术以索之不至又能游神驭气出天界没地府以求之不见又旁求四虚上下东极大海跨蓬壶见最髙仙山上多楼阙西厢下有洞户东向阖其门署曰玉妃太真院方士抽簪扣扉有双童女出应门方士造次未及言而双鬟复入俄有碧衣侍女又至诘其所从方士因称唐天子使者且致其命碧衣云玉妃方寝请少待之于时云海沉沉洞天日晚琼户重阖悄然无声方士屛息敛足拱手门下久之而碧衣延入且曰玉妃出见一人冠金莲披紫绡佩红玉曵鳯舄左右侍者七八人揖方士问皇帝安否次问天宝十四年巳还事言讫悯黙指碧衣取金钗钿合各拆其半授使者曰为谢太上皇谨献是物寻旧好也方士受辞与信将行色有不足玉妃固征其意复前跪致词请当时一事不为他人闻者騐于太上皇不然恐钿合金钗负新垣平之诈也玉妃茫然退立若有所思徐而言之曰昔天宝十载侍辇避暑骊山宫秋七月牵牛织女相见之夕秦人风俗是夜张锦绣陈饮食树果焚香于庭号为乞巧宫掖间尤尚之夜殆半休侍衞于东西厢独侍上上凭肩而立因仰天感牛女事密相誓心愿世世为夫妇言毕执手各呜咽此独君王知之耳因自悲曰由此一念又不得居此复堕下界且结后縁或为天或为人决再相见好合如旧因言太上皇亦不乆人间幸唯自安无自苦耳使者还奏太上皇皇心震悼日日不豫其年夏四月南宫晏驾元和元年冬十二月太原白乐天自校书郎尉于盭厔鸿与琅邪王质夫家于是邑暇日相携游仙游寺话及此事相与感叹质夫举酒于乐天前曰夫希代之事非遇出世之才润色之则与时消没不闻于世乐天深于诗多于情者也试为歌之如何乐天因为长恨歌意者不但感其事亦欲征尤物窒乱阶垂于将来也歌既成使鸿传焉世所不闻者予非开元遗民不得知世所知者有宗本纪在今但传长恨歌云尔前进士陈鸿撰】
　　汉皇重色思倾国御宇多年求不得杨家有女初长成养在深闺人未识天生丽质难自弃一朝选在君王侧廻眸一笑百媚生六宫粉黛无顔色春寒赐浴华清池温泉水滑洗凝脂侍儿扶起娇无力始是新承恩泽时云鬓花顔【一作冠】金步揺芙蓉帐暖度春宵【一作帐里暖春宵】春宵苦短日髙起从此君王不早朝承欢侍宴【一作寝】无闲暇春从春游夜专夜后【一作汉】宫佳丽三千人三千宠爱在一身金屋籹成娇侍夜玉楼宴罢醉和春姊妹弟兄皆列土可怜光彩生门户遂令天下父母心不重生男重生女骊宫髙处入青云仙乐风飘处处闻缓歌慢舞凝丝竹尽日君王看【一作听】不足渔阳鞞鼓动地来惊破霓裳羽衣曲九重城阙烟尘生千乘万骑西南行翠华揺揺行复止西出都门百余里六军不发无奈何宛转蛾睂马前死花钿委地无人收翠翘金雀玉搔头君王掩面救不得囘看血泪相和流黄埃散漫风萧索云栈萦纡登劒阁峨嵋山下少人行旌旗无光日色薄蜀江水碧蜀山青圣主朝朝暮暮情行宫见月伤心色夜雨闻铃肠断声天旋日转廻龙驭到此踌躇不能去马嵬坡下泥【一作尘】土中不见玉顔空死处君臣相顾尽沾衣东望都门信马归归来池苑皆依旧太液芙蓉未央栁芙蓉如面栁如眉对此如何不泪垂春风桃李花开日【一作夜】秋雨梧桐叶落时西宫南内多秋草落叶满堦红不扫梨园弟子白髪新椒房阿监青娥老夕殿萤飞思悄然孤【一作秋】灯挑尽未成眠迟迟钟鼓初长夜耿耿星河欲曙天鸳鸯瓦冷霜华重翡翠衾寒谁与共【一作旧枕故衾谁与共】悠悠生死别经年魂魄不曾来入梦临卭道士鸿都客能以精诚致魂魄为感君王展转思【一作恩】遂教方士殷勤覔排云驭气奔如电升天入地求之遍上穷碧落下黄泉两处茫茫皆不见忽闻海上有仙山山在虚无缥缈间楼阁【一作殿】玲珑五云起其中绰约多仙子中有一人字太真【一作字玉真又作名玉妃】雪肤花貌参差是金阙西厢叩玉扃转教小玉报双成闻道汉家天子使九华帐里梦魂惊揽衣推枕起徘徊珠箔银钩迤逦开云髻半偏新睡觉花冠不整下堂来风吹仙袂飘飘举犹似霓裳羽衣舞玉容寂寞泪阑干梨花一枝春带雨含情凝涕【一作睇】谢君王一别音容两茫昭阳殿里恩爱絶蓬莱宫中日月长囘头下望人寰处不见长安见尘雾唯将【一作空持】旧物表深情钿合金钗寄将去钗留一股合一扇钗擘黄金合分钿但教心似金钿坚天上人间防相见临别殷勤重寄词词中有誓两心知七月七日长生殿夜半无人私语时在天愿作比翼鸟在地愿为连理枝天长地久有时尽此恨绵绵无尽期
　　【隐居诗话云唐人咏马嵬事多矣世所称白居易六军不发无奈何宛转蛾眉马前死此乃歌咏禄山能使官军叛逼追明皇不得已而诛杨妃也岂特不晓文章体裁而造语蠢拙抑亦失臣下事君之礼老杜则不然其北征诗曰不闻夏殷衰中自诛褒妲乃见明皇鉴夏商之败畏天悔祸赐妃子以死官军何与焉立名按此论为推尊少陵则可若以此贬乐天则不可论诗须相题长恨歌本与陈鸿王质夫话杨妃始终而作犹虑诗有未详陈鸿又作长恨歌传所谓不特感其事亦欲惩尤物窒乱阶垂于将来也自与北征诗不同若讳马嵬事实则长恨二字便无着落矣读书全不理防作诗本末而执片词肆议古人巳属大过至谓歌咏禄山能使官军云云则尤近乎锻链矣宋人多文字吹求之祸皆酿于此等议论若唐人作诗本无所谓忌讳忠厚之风自可慕也然陈传中叙贵妃进于夀邸而白诗讳之但云杨家有女初长成养在深闺人未识天生丽质难自弃一朝选在君王侧安得谓乐天不知文章大体耶倘有祖其谬以罗织少陵者必将以少陵忆昔诗张后不乐天子忙句为失以臣事君之礼百官跣足随天王句为歌咏吐蕃追逼代宗又岂通论乎】
　　妇人苦
　　蝉鬓加意梳蛾睂用心扫几度晓籹成君看不言好妾身重同穴君意轻偕老惆怅去年来心知未能道今朝一开口语少意何深愿引他时事移君此日心人言夫妇亲义合如一身及至死生际何曾苦乐均妇人一防夫终身守孤孑有如林中竹忽被风吹折一折不重生枯死犹抱节男儿若防妇能不暂伤情应似门前栁逢春易发荣风吹一枝折还有一枝生为君委曲言愿君再三听须知妇人苦从此莫相轻
　　长安道
　　花枝缺处青楼开艳歌一曲酒一杯美人劝我急行乐自古朱顔不再来君不见外州官客长安道一廻来时一老
　　【立名按文苑英华末二句作外州客长安道一廻来一老去二字亦甚佳】
　　潜别离
　　不得哭潜别离不得语暗相思两心之外无人知深笼夜鏁独栖鸟利劒春断连理枝河水虽浊有清日乌头虽黑有白时唯有潜离与暗别彼此甘心无后期
　　隔浦莲
　　隔浦爱红莲昨日看犹在夜来风吹落只得一囘采花开虽有明年期复愁明年还暂时
　　寒食野望吟
　　邱墟郭门外寒食谁家哭风吹旷野纸钱飞古墓累累春草緑棠梨花映白杨树尽是死生离别处冥漠重泉哭不闻萧萧暮雨人归去
　　琵琶引【并序】
　　元和十年予左迁九江郡司马明年秋送客湓浦口闻舟中夜弹琵琶者听其音铮铮然有京都【一作邑】声问其人本长安倡女尝学琵琶于穆曹二善才年长色衰委身为贾人妇遂命酒使快弹数曲曲罢悯黙自叙少小时欢乐事今漂沦憔悴转徙于江湖间予出官二年恬然自安感斯人言是夕始觉有迁谪意因为长句歌以赠之凡六百一十二言命曰琵琶行
　　浔阳江头夜送客枫叶荻花秋瑟瑟主人下马客在船举酒欲饮无管弦醉不成欢惨将别别时茫茫江浸月忽闻水上琵琶声主人忘归客不发寻声暗问弹者谁琵琶声停欲语迟移船相近邀相见添酒囘灯重开宴千呼万唤始出来犹抱【一作把】琵琶半遮面转轴拨三两声未成曲调先有情弦弦掩抑声声思似诉平生不得志【一作意】低睂信手续续弹说尽心中无限事轻拢慢撚抹复挑初为霓裳后六么【一作緑腰】大嘈嘈如急雨小切切如私语嘈嘈切切错杂弹大珠小珠落玉盘间关莺语花底滑幽咽泉流水【一作氷】下滩【一作难】水泉冷涩疑絶疑絶不通声暂歇别有幽情暗恨生此时无声胜有声银瓶乍破水浆迸铁骑突出刀枪鸣曲终收拨当心画四弦一声如裂帛东船西舫悄无言唯见江心秋月白沉吟放拨插中整顿衣裳起敛容自言本是京城女家在虾蟇陵下住十三学得琵琶成名属敎坊第一部曲罢曾敎善才伏籹成每被秋娘妬五陵年少争纒头一曲红绡不知数钿头云箆击节碎血色罗裙翻酒汚今年欢笑复明年秋月春风等闲度弟走从军阿姨死暮去朝来顔色故门前冷落鞍马稀老大嫁作商人妇商人重利轻别离前年浮梁买茶去去来江口守空船绕船月明江水寒夜深忽梦少年事梦啼籹泪红阑干【一作啼籹泪落红阑干】我闻琵琶已叹息又闻此语重唧唧同是天涯沦落人相逢何必曾相识我从去年辞【一作离】帝京谪居卧病浔阳城浔阳地僻【一作小处】无音乐终嵗不闻丝竹声住近湓江地低湿黄芦苦竹绕宅生其间旦暮闻何物杜鹃啼血猿哀鸣春江花朝秋月夜往往取酒还独倾岂无山歌与村笛呕哑嘲难为听今夜闻君琵琶语如听仙乐耳暂明莫辞更坐弹一曲为君翻作琵琶行感我此言良久立却坐促转急凄凄不似向前声满座重闻皆掩泣座【一作就】中泣下【一作泪】谁最多江州司马青衫湿
　　【立名按容斋五笔白公琵琶行读者但羡其风致敬其词章至形于乐府咏歌之不足遂以谓真为长安故倡而作不知直欲摅写天涯沦落之恨尔东坡谪黄州赋定惠院海棠诗有陋邦何处得此花无乃好事移西蜀天涯流落俱可念为饮一尊歌此曲其意亦尔也】
　　简简吟
　　苏家小女名简简芙蓉花腮栁叶眼十一把镜学防籹十二抽针能绣裳十三行坐事调品不肯迷头白地藏玲珑云髻生菜様飘飘风袖蔷薇香殊姿异态不可状忽忽转动如有光二月繁霜杀桃李明年欲嫁今年死丈人阿母忽悲啼此女不是凡夫妻恐是天仙谪人世只合人间十三嵗大都好物不坚牢彩云易散琉璃脆
　　花非花
　　花非花雾非雾夜半来天明去来如春梦几多时去似朝云无覔处
　　醉后狂言酬赠萧殷二协律
　　余杭邑客多覊贫其间甚者萧与殷天寒身上犹衣葛日髙甑中未拂尘江城山寺十一月北风吹沙雪纷纷賔客不见绨袍惠黎庶未沾襦袴恩此时太守自惭媿重衣复衾有余温因命染人与针女先制两裘赠二君吴绵细软桂布密柔如狐腋白似云劳将诗书投赠我如此小惠何足论我有大裘君未见寛广和暖如阳春此裘非缯亦非纩裁以法度絮以仁刀尺钝拙制未毕出亦不独裹一身若令在郡得五考与君展覆杭州人【立名按今本此下有赠商玲珑醉歌一首乃长庆三年诗正入后集说见本诗下又自十三巻至二十巻今本皆作律诗而古调歌行杂体之误收往往而有悉为摘出未敢以臆见穿凿分列讽谕闲适感伤各巻但附杂体巻末仍各详原次某巻以存其旧】
　　夜哭李夷道【以下十三巻内并未应举时作】
　　逝者絶影响空庭朝复昏家人哀临毕夜鏁寿堂门无妻无子何人葬空见铭旌向月翻
　　病中作【时年十八】
　　久为劳生事不学摄生道年少巳多病此身岂堪老【立名按容斋随笔今人富贵中作不如意语少壮时作哀病语诗家往往以为防白公十八嵗病中作如此而夀至七十五则诗防之说不尽然也】
　　秋江晚泊
　　扁舟泊云岛倚棹念乡国四望不见人烟江澹秋色客心贫易动日入愁未息
　　寒食卧病
　　病逢佳节长叹息春雨蒙蒙榆栁色羸坐全非旧日容扶行半是他人力諠諠里巷蹋青归笑闭柴门度寒日
　　寒食月夜
　　风香露重梨花湿草舍无烟【一作灯】愁未入南邻北【一作井】里歌吹时独倚柴门月中立
　　长安早春旅怀
　　轩车歌吹諠都邑中有一人向隅立夜深明月巻愁日暮青山望乡泣风吹新緑草芽拆雨洒轻黄栁条湿此生知负少年春不展愁眉欲三十
　　晩秋夜【以下十四巻内】
　　碧空溶溶月华静月里愁人吊孤影花开残菊傍踈篱叶下衰桐落寒井塞鸿飞急觉秋尽邻鸡鸣迟知夜永凝情不语空所思风吹白露衣裳冷
　　和钱员外早冬翫禁中新菊
　　禁署寒气迟孟冬菊初拆新黄间繁緑烂若金照碧仙郎小隐日心似陶彭泽秋怜潭上看日惯篱边摘今来此地赏野意潜自适金马门内花玉山峰下客寒芳引清句吟翫烟景夕赐酒色偏宜握兰香不敌凄凄百卉死嵗晩氷霜积唯有此花开【一作有此花开时】殷勤助君惜【钱尝居蓝田山下故云】
　　赠别宣上人
　　上人处世界清净何所似似彼白莲花在水不着水性真悟泡幻行洁离尘滓修道来几时身心俱到此嗟予牵世网不得长依止离念与碧云秋来朝夕起
</div>
    <div class="pagination">
<a href="白香山诗集_page14.html">上一页</a><span>...</span><a href="白香山诗集_page10.html">10</a><a href="白香山诗集_page11.html">11</a><a href="白香山诗集_page12.html">12</a><a href="白香山诗集_page13.html">13</a><a href="白香山诗集_page14.html">14</a><span class="current-page">15</span><a href="白香山诗集_page16.html">16</a><a href="白香山诗集_page17.html">17</a><a href="白香山诗集_page18.html">18</a><a href="白香山诗集_page19.html">19</a><a href="白香山诗集_page20.html">20</a><span>...</span><a href="白香山诗集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
