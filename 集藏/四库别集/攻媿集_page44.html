<!DOCTYPE html>
<html>
<head>
    <meta charset="UTF-8">
    <title>攻媿集 - 第 44 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 44 页/共 78 页</h1>
    <div class="content">　　卿赤心体国忠勇自将久摄殿岩尤见劳效步旅谋帅卿实宜之其为吾协和三军训之以义密卫行阙以折遐冲胡为固辞其服休命
　　开府仪同三司杨次山生日诏【嘉定元年六月二十三日】
　　卿志乐燕间躬持亷靖时当初度宜介多祥是为戚闬之华爰厚上方之锡
　　知閤门事杨谷乞祠不允诏
　　卿戚畹之良周行素谨职司賔閤宠畀亷车忽求祠馆之闲欲侍家庭之佚且弟兄并列于朝着以何嫌倘父子退休在眷私而有歉惟益崇于谦靖亦奚虑于满盈其服厥官毋庸有请
　　寳谟阁学士前四川安抚制置使杨辅乞宫观不允诏
　　朕以国家多囏更化善治收用耆耉如恐不及慨念旧学存者防人就传之初卿为首选葢吾烈祖之所亲擢向者持槖未久翩然西归朕念此弗忘也非不知制阃之重有赖壮犹而图任之意则有所在召节既往注想待卿控辞愈切殊用怃然载览封章宣示迩列备见爱君忧国之志益知尊主庇民之学然与其献言于万里孰若造膝而陈前乃欲引疾求间效蜀庄之沈冥何耶矧西蜀之士卿为标表肯为朕行则后生英俊将于于而来矣三命益勤朕志不易勿复有读式遄尔征京西湖南北路宣抚使宇文绍节乞祠不允诏
　　卿以通敏之才渊博之学起趋勲名之防欲报家国之仇辍从经帷出抚边徼修好伊始息肩可期有如贤劳盍还旧着属以缮修备御之未毕劳来安集之方勤将图尔功少俟其定忽上真祠之请欲为便道之归在卿则固所愿焉于朕则岂所望者其摅长算毋有遐心
　　右丞相钱象祖乞解罢机政不允诏
　　方国家多事之时任庙堂一相之职卿盖屡形于固避朕亦自知其甚难然而朕以更化云初尤冀和平之福而卿受恩最厚素为忠孝之家正使虑有未周力有弗及犹需同心协志求以尊主庇民而况察卿之才为众所服宠以告廷之拜岂曰厯阶而升幸边琐之粗寜恐事机之难测中外未能小息臣主靡容自安旱魃既驰星文未格日不暇给他何可言偶防爽于节宣宜倍加于摄养勿念去计共图治功宵盰实勤曷尝以位为乐燮调有赖安得奉身而归
　　新除御史中丞章良能辞免不允诏
　　朕惟振朝廷之纪纲当先重纪纲之地新天下之耳目必遴求耳目之官卿鲠亮之资渊深之学自奋于韦布之日有闻于搢绅之儒虽遍厯于清华亦屡更于夷险处身无玷疾恶如风欲坚塞于幸门曽不辞于怨府弹撃之任简求实宜其力辨于官邪以共扶于国论发卿所蕴助朕有为勿腾避宠之章益励敢言之气
　　卫泾乞解罢机政不允不得再有陈请诏
　　居九五之正位方以遇灾而忧何二三之大臣皆欲引身而去岂朕所望于卿奚安尚赖同寅而协恭庶几转祸而为福要须持久或可图功虽屡请以难从毋再辞而为赘
　　钱象祖乞归田里不允不得再有陈请诏
　　朕慨践阼之既久念治效之不进不惟不进殆将阽危是以惕然改图励精更化庶几更也人皆仰之之意首论一相得卿之贤旁招俊乂如恐不及前此寒心数月方幸交邻少定可以尽力内治自卿及执政以至论思之臣造膝而言无不倾听君臣之间了无疑阻卿等以灾异请去朕方侧身自儆不容重陈而数日以来庙堂五臣而三求退留行之诏屡下请犹未巳不惟朕失所望四方传闻其谓朕何卿以勤劳致愆调摄惟益谨药饵以速痊愈所谓故国者有世臣之谓也非卿而谁其体一心勿致三渎
　　褒语卿相予未久备整忠劳方图内修正借协賛知卿小疾予告甚优伫闻有瘳勿复言去
　　刑部侍郎曽防乞祠不允诏
　　朕延登耆隽列在迩聨岂惟资谳议之平真有赖论思之益卿夙髙誉处久乐燕闲粤从一节之趋増重贰卿之选惟明克允方持宪以尽公非道不陈曽阅时之未久忽披来谂遽欲告归有嘉易退之风殊匪趣还之意刑章方简议无待于过三史笔至严职何妨于共二少安定着难徇谦辞
　　礼部尚书倪思乞祠不允诏
　　朕召收旧人以图新政比者凡有一事宰辅相与谋于庙堂侍从相与议于台省粗无过举朕心以怿今兹未能略定而求去者纷然从班亦有一二矣矧卿素为敢言自陈谠论不畏强御不避怨仇厯厯为朕陈之擢长仪曹以示襃表亦为此举何耶朕求其故岂朕有以致此耶相应以文止见辞费惟当一切不听庶防以一天下之观瞻其体眷懐勿复有请
　　签书枢密院事林大中乞仍旧休致不允诏
　　朕更化之初未遑他务求贤甚急首召耆英起自挂冠之余擢居持橐之长延登枢筦増重朝廷言必出于内心谋实稽于古训倚毗方切而疾遽侵冲养有来何恙不已胡为腾奏即欲告归尚精医药之调以繋搢绅之望
　　江淮制置大使丘崈乞致仕不允诏
　　朕惟屯禁兵百万而边鄙是虞开幕府四三而留都尤急畀以枢廷之寄増吾天堑之雄卿久安里闾洊分帅阃徒得君重肯为朕行上寛宵旰之忧外抚貔貅之众尽护诸将独当北门草木亦知其威名狄鞮想闻乎风采力禆庙论卒靖封陲人皆望归衮之期卿乃有挂冠之请矧方叔之谋猷克壮而晋公之神明不衰益坚体国之心毋作明农之计
　　寳谟阁直学士李寅仲乞祠不允诏
　　朕缅懐巴蜀之民未尝忘逺梦想渊云之彦尤务招来卿蚤冠伦魁久腾英誉洊登朝迹尝为献纳之臣出殿侯邦尤着蕃宣之绩特立抢攘之际实増嘉叹之深升学士之班既以旌其风节趣锋车之召诚有望于谋谟何辞之烦以疾来谂万里云逺当已戒途三命滋恭谅无俟驾
　　右丞相钱象祖辞免提举国史院实録院提举编修国朝防要不允诏
　　纂修史册深赖于公平防稡典章尤先于鸿博允资硕辅坐总宏摹卿识洞古今学该流略接词华于奕叶用则有余攷故实于累朝荩其素习举以并命了无异辞毋逊牍之重陈期奏篇之俱上
　　参知政事雷孝友辞免权监修国史日厯不允诏
　　宻赞政涂日预万机之决参提史笔正资数器之兼卿早冠词场寖登册府迨通班于侍从已尝赖于纂修朕慨大典之未兴选鸿儒而坐领趣就累朝之策仍严系日之书故事当然谦辞可略
　　刑部侍郎曽防辞免兼太子詹事不允诏
　　朕遴选从臣方赖论思之益精求储寀尤资辅之功卿累叶儒风半生朝迹何止衣冠之伟实为簮槖之英擢处宫端允符公论亟承明命毋庸固辞
　　观文殿学士侍读赵彦逾乞归田里不允诏
　　朕更化之始起大老于东海之濵明徳懿亲老成典刑趣行造朝国势増重訏谟逺虑见于进读图任共政束于定制偃息藩魏人望所归小疾既痊正宜休养大臣不可以暑行其为朕留庶几犹得奉露门之从容也
　　吏部侍郎梁珌乞待次州郡不允诏
　　朕惟论思之臣欲全进退之义若其未可以去则亦难以遽从卿为国宣劳既云累嵗任予典选实号剧曹胡为抗章必欲求外冕旒密侍正有赖于协恭符节屡更顾奚烦于详试尚安旧着以副眷懐
　　礼部尚书倪思乞待次州郡不允诏
　　卿以一时人物之望召还未乆拳拳献纳朕所乐闻何嫌何疑屡欲求外此固足以见难于韩退之节非朕所以待卿者且更迭之制岂为卿辈设防
　　江淮制置大使丘崈再辞免召赴行在不允不得再有陈请诏
　　卿以超世之资笃济时之志久安故里曽不忘畎畂之思洊镇陪都専以徇国家之急言皆底绩事不辞难御侮折冲既以着偃兵之效闻命引退谓不应俟驾而行一归疑丞之班足为宗社之重既颁温诏日俟来音共政而图旧人注想以待元老而乃抗章至再称疾愈坚极知难进之风殊非虚伫之意况闻老而益壮气不少衰式遄其驰以副所望使朝廷得以谘访而搢绅视为表仪务逺乃猷以弼予治顾何恙之不已谅无説之可辞
　　知平江府李大异辞免除寳谟阁直学士不允诏
　　朕惟斯民宅生于牧守苟有治理效者仿虞朝攷绩之法取宣帝増秩之意不惟示劝抑以数易为重也卿以诤臣出守吴防政声上彻朕所深知进职西清庸示襃表成命已颁尚何辞焉
　　赐皇太子生日诏【嘉定元年八月十七日】
　　敕某商颢中分良初度赐生设醴用为宴衎衎之资授粲贻牟仍厚匪颁之宠共期难老益体隆私
　　通奉大夫赵师辞免复寳谟阁直学士依所乞宫观不允诏
　　卿起临近甸尝着外庸既辞制阃之行仍徇祠庭之请念宣劳于北固欲华尔归俾寓直于西清但仍其旧卿毋多逊朕不汝忘
　　观文殿学士何澹再辞免知建昌府仍奉祠禄不允不得再有陈请诏
　　以金陵而为陪都保厘素重护天堑而开制阃委寄尤隆卿以时名人为予旧学蚤膺擢任屡尝入从以出藩寻遂登庸俾尔贰公而洪化　【洪化之洪宋时避庙讳所改】方权臣之用事宜正论之多违久镇三山时称治最言归数载朕不汝忘属边鄙之甫寜择邦侯而分遣惟大使之所莅非良弼其谁宜朕方躬宵旰之勤卿当体股肱之寄闻命引道知己屈于中途奉亲为荣顾何妨于色养毋格成涣式遄尔驱
　　镇江府都统制毕再遇乞归田里不允诏
　　卿以拳勇之资挟忠毅之气抚士最为得众遇敌几于无前外则营垒之不哗内则里闾之甚靖属边陲之甫定亦信使之交通诸将于焉少休来奏亦求引退乃眷维扬之重镇实为淮甸之要冲其为朕以少留岂于卿而独后总周庐而入卫终当谁归歌出车以劳还固应有日
　　京西湖南北路宣抚使宇文绍节辞免召赴行在不允诏
　　卿以劝诵之近臣往宣威于遐徼边陲以靖邦好汔修爰念贤劳亟颁命召何控辞之未已义引疾以为言朕渇想风仪急闻方略俟交符于制阃即趣驾于归途毋复重陈副予虚伫
　　何澹辞免兼江淮制置大使不允诏
　　国家间遣辅臣往营边事粤从近代加以大名不惟欲忧顾之寛正以増使华之宠畴咨于众喜得其人卿以旧弼之贤畀留都之寄英声有素舆望已孚疆场甫寜先上宣威之组江淮并护再隆分阃之称其为朕行徒得君重独当一面正资经理之良坐使诸军咸属指呼之下往只成命毋致牢辞
　　新除焕章阁学士改知江陵府充京西湖北路制置使李大性辞免乞奉祠不允诏
　　谋帅以镇上游素为重任分阃以护两道尤赖长才卿久列从臣屡更藩服比奏三吴之课继拥七闽之麾方塞北之休兵属荆南之缺守仁声夙着佥论攸推进学士之清班益隆眷倚总边庭之诸将咸莅指呼引道既前遄驱毋缓爰事循墙之避伫闻洗印之期
　　新除同知枢宻院事丘崈辞免不允诏
　　朕厉精更化当馈思贤枢庭既得于耆英宣室实深于注想谓何恙之不已故申命以益勤载览封章备陈疾状使翦须而可疗亦所当为倘赐几而肯来自应増重宜进万金之药勿为三命之辞










　　攻媿集卷四十四
　　钦定四库全书
　　攻媿集卷四十五
　　宋　楼钥　撰
　　内制
　　右丞相赵汝愚加食邑实封制
　　门下朕只膺丕绪肇祀合宫赖天地之灵俨百神而顾享严祖宗之配绵万世以承休惟时大臣賛我缛礼肆颁祭泽敷告朝伦具官某寛博而崇深裕和而肃括学造圣贤之蕴才兼文武之优有经济四海之志而行之以忠有酬酢万变之智而决之以果擢由枢筦进秉国钧是为社稷之元勲非止衣冠之盛事处心无竞休休多容物之仁守道不阿蹇蹇尽匪躬之节予所毗倚国其庶几顷卜仲辛恭修大飨上稽皇祐之故典近遵慈极之宏谟致精三日之斋防奉九筵之制惟辟公之显相厥有贤劳顾熈事之备成敢云専乡増多采邑并衍真畬以隆岩石之瞻以壮维城之势于戏载貂蝉而展采固宰路之所同被衮绣以侍祠实宗盟之未有惟亲贤之并用于邦国以増光其服涣恩益图治绩
　　赐告口宣有敕卿为时上相赞我盛仪是宜与邑之多用见畴庸之渥其只成命毋事谦辞
　　士歆加食邑实封制
　　门下朕严九筵之礼是曰肇禋逆三神之厘若防昭答馂恵所暨臣邻斯均矧惟属籍之尊可后恩光之渥集廷绅而诞告示诏綍之匪私具官某徳性寛洪风猷端粹重珪叠组生长富贵之中簜节骍旄雍容闲燕之乆惟夙夜之匪懈仰春秋之益髙实长周家之宗盟是为刘氏之祭酒兹崇宗祀预賛上仪冠班列于三孤耸仪刑于九族乃加井赋仍侈圭腴以表耆英以隆孝治于戏祭有十伦之义莫如同姓之先备者百顺之名益介遐龄之永愿如夀俊奚假训辞
　　赐告口宣有敕卿位冠孤卿望髙宗老既奉合宫之祀宜加采邑之封虽曰彛章是为新渥
　　郭师禹加食邑实封制
　　门下朕只事总章荷神只之来格广施恵术普中外以惟均顾予元舅之亲尝预羣工之相肆加异数明告周行具官某迪徳忱恂饬躬谦靖祖后实为同气夀皇尤笃优恩淑旂绥章蚤授斋坛之钺篆车希冕近升棘位之班疏三吴公社之封廪万夀祠庭之禄能屏膏梁之习自忘圭组之崇比卜季秋亲祠重屋茂对三神之祉宜先四姓之贤用衍爰田载加真食于戏兢兢业业以事上帝朕敢懐専乡之私洞洞属属而存小心尔尚介方来之宠益昭吉履永保修名
　　赐告口宣有敇礼毕九筵恩均百辟赐予伯舅之胙均兹宣室之厘与邑宰多颁纶可后
　　周必大加食邑实封制
　　门下朕嗣守邦图肇修宗祀父天母地祭既重于合祛尊祖敬宗礼尤严于并□予一人越绋以行事尔多士奉璋而侍祠眷旧弼以兴思顾庆条之可后诞扬涣号敷告昕廷具官某简重而闳深直方而肤敏典诰上规于姚姒词章逺轧于汉周弼亮两朝未究经纶之蕴镇安四海有怀康济之功偃藩南国之雄均逸东山之胜比以霈恩之渥升之亚傅之崇注想不忘乞言方切属伸大报爰启合宫载谋载惟圣父尝颁于先甲我将我享季秋乃卜于仲辛熈事既成蕃厘来介申衍多田之赋仍加真食之封于戏明堂王者之堂方荷神休之答二老天下之老宜先祭泽之施尚迪逺猷永绥殊宠赐告口宣有敇卿尝位冡司均休真馆属总章之竣事赋多邑以示恩其即钦承以只眷渥
　　师防加食邑实封制
　　门下朕寅绍丕图防修大飨亲惟伯父既有助于多仪神介蕃厘讵敢云夫专乡亶敷命綍用告昕廷具官某履行粹和禀质端靖生长神明之胄源流诗礼之传出分顾忧见民庸之甚茂入趋班缀奉朝谒以尤恭建六纛以承家视三公而命秩属讲肇禋之礼适当越绋之行摄事太宫降登有度陪祠重屋显相无违庸推祭泽之优可后宗盟之懿爰加井赋并衍畬租兹谓恩施式昭名数于戏奉牺牲粢盛而告聿严布政之宫拓山川土田之封益示展亲之义其只异渥以对灵娭
　　赐告口宣【吴瓌吴琚同】有敇礼成重屋赉及万方宜首及于懿亲用申加于多邑载颁明命其服殊恩
　　吴瓌加食邑实封制
　　门下朕穆卜季秋躬修大祀灵只授职幸熈事之备成多士在廷赖懿亲之显相宜颁恵术敷告羣工具官某谨畏自将纯和无玷聨四姓小侯之贵承三朝外戚之恩入侍中宸属櫜鞬而甚肃进班上閤饬冠佩以尤严顷建斋坛退安琳宇旋视孤卿之秩并开公社之封逮及礼于九筵实均厘于万国乃増采邑仍衍圭腴以彰宠数之优以表肃雝之助于戏搜上仪于阳馆岂惟黍稷之馨钖蕃祉于后家可后脉膰之赐尚绥吉履以服彛章
　　吴琚加食邑实只制
　　门下合宫肇祀实只奉于慈谟宣室受厘爰大颁于霈泽惟时懿戚夙着贤称庸举徽章式孚涣号具官某美由世济才应时须登簮笔持槖之聨惟知避宠更握节拥麾之选不専为恩比崇建于斋旄旋寖加于孤棘逮兹大报賛我上仪礼既备于八阶胙惟优于四姓俾増多赋仍衍真腴于戏文徳以讲明堂幸神只之顾飨贺庆以亲异姓宜福履之均霑虽曰邦彜尚承恵渥
　　郭杲加食邑实封制
　　门下朕顷用盛秋防修宗祀奉牺牲以荐备阵重屋之仪赖爪牙之良肃领千庐之卫既云竣事可后均厘我有明纶告于列位具官某生资沈毅世济忠勤气禀山西期逺追于起翦书传圯上自有合于孙吴久専将阃之雄入侍殿岩之邃属只孝飨务罄斋诚奉璋惟多士之贤执防有元戎之重肆畴采邑仍启侯封以介灵休以彰异渥于戏茅檐蒿柱朕方躬大礼之严玉节雕戈尔尚体中权之寄益思忠报以答殊知
　　赐告口宣【萧鹧巴同】有敇礼严重屋泽及羣工锡多邑于岩除启新封于侯甸【萧改眷我劲臣畴兹多赋】其只明命益励忠猷
　　萧鹧巴加食邑实封制
　　门下奠圭瓉以荐诚既防修于宗祀执豆笾而在列宜咸被于灵娭眷我虎臣董兹羽卫厥有涣恩之锡式彰显相之劳具官某智略雄深性资沈鸷望云就日夙肩面内之诚建旐设旄驯致总戎之拜奉真祠而均佚视左棘以疏荣乃因霈泽之行増畀爰田之赋申加真食用侈神休于戏承异眷于三朝葢屡觌弥文之盛敷大赉于四海顾可无宠数之优益绥令图以保终吉郭师禹特授少师封永寜郡王加食邑实封制
　　门下朕纂上皇之丕绪承列祖之通防复土告功既克襄于大事提纲置使实有赖于懿亲爰播明纶肆加殊宠具官某小心自牧吉徳着闻蚤席庆于椒闱寖升华于棘位恂恂家法靡矜金穴之奢侃侃朝班久遂琳宫之适兹卜防稽之麓往营永阜之陵灵驾徐驱饬廞仪而肃靖重臣主办讫閟寝之固安粤惟元舅之崇可忘醲赏之报翳劳之称匪朕敢私衮服命圭显冠孤卿之秩金印盭绶进封异姓之王仍旄钺于东秦彻土疆于南晋申陪井赋并侈辕畴以昭四姓之华以笃三朝之眷于戏节侯仕汉得谨畏谦恭之声尚父在唐有富贵繁衍之盛岂其苗裔见此亲贤其踵前人之休以为密戚之劝
　　赐告口宣有敇阜陵复土元舅策勲既升冠于孤卿仍疏封于王爵其只涣渥毋事谦辞
　　皇伯祖太师嗣秀王伯圭特授兼中书令加食邑实封制
</div>
    <div class="pagination">
<a href="攻媿集_page43.html">上一页</a><span>...</span><a href="攻媿集_page39.html">39</a><a href="攻媿集_page40.html">40</a><a href="攻媿集_page41.html">41</a><a href="攻媿集_page42.html">42</a><a href="攻媿集_page43.html">43</a><span class="current-page">44</span><a href="攻媿集_page45.html">45</a><a href="攻媿集_page46.html">46</a><a href="攻媿集_page47.html">47</a><a href="攻媿集_page48.html">48</a><a href="攻媿集_page49.html">49</a><span>...</span><a href="攻媿集_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
