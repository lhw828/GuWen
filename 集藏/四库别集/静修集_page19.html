<!DOCTYPE html>
<html>
<head>
    <meta charset="UTF-8">
    <title>静修集 - 第 19 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>静修集 - 第 19 页/共 24 页</h1>
    <div class="content">　　明逺堂赏莲醉赋
　　画堂香逺凝清秋宛如坐我南湖舟主人爱客情亦重谓我无语花应羞荷香绕笔诗自健满纸已觉清江流平生老气囬万牛为君倾倒元龙楼举杯唤起谢安石我醉不省苍生忧
　　元章论书帖
　　书家豪猛见世变寥寥钟鼎今几尘古人胸次无滞迹意外萧散余天真爱书爱画即欲死狂絶俗絶无此人臭秽功名皆一戏渠言夸矣君勿闻
　　阿寅百晬
　　南湖风鉴不多可诗中惊见阿寅名朝来抱来聚星亭神涵秋色啼古声都山张氏世有贤断崖近得唐碑铭乃翁寂寞老穷经阿敬健笔敌中勍循环元间岂终晦开物有期须一鸣老夫自任河汾教先为虚席待此生
　　友人送枳术丸
　　心胸未识黄昏汤无食何用求防榔书生但苦汤饼睡巴椒惨惨无防肠旧闻易水仙翁术緑荷包饭圆枳术南州故人持送我但欠黄云数千斛笑抚青囊时一鼓健啖何由酬此腹
　　记夣
　　天风吹云送仙槎苍麟道前牵紫霞凤凰呈舞月妃和飘飘来自金母家金母临行有竒赠玉箫璚管声清佳嘱我醒时无泄露恐世知子生喧哗明朝夣觉莫惊怪异香冉冉浮窻纱
　　又
　　眼中云物徒纷纭我一掉头殊不闻天风潇潇灯半灭忽尔云间见双阙欲吐不吐三万言雄鸡已落长庚前牀前阿鲁读鲁论到植其杖而芸田
　　杂言【二首】
　　早发髙黒口号
　　苍月瘦黒风酸枯梢老窍号空山东方未动天发黒迷途客子逥征鞍氷髯压唇防檐侧耳轮霜醉鼻尖寒中原年少燕南道功名未了黄尘老黄尘老马上神州依旧好
　　送国医许润甫还燕【来保定奔母丧】
　　燕赵豪杰窟马迁曾此求交游即今劲气压河朔人物杰出崭然雄九州燕南子许子胸盘星斗横髙秋穷则良医达良相古人须向今人求万里黄云马上家归来泪满银貂裘民病未苏国支枵勿以一身戚而忘天下忧古来竒士重意气把臂一语肝胆投君能搜我胷中磊落之竒才我亦为君冩我之幽懐
　　五言律诗【二十九首】
　　旅夜
　　欹枕寂无寐沈思坐不禁静中天地我闲里去来今磊磊平生事休休今夜心何方有边戍云外急清碪
　　虞帝庙
　　四顾莽何际威灵俨若临山川尚淳朴天地自髙深凤鸟千年叹箫韶三月音元功乆无复徒抱致君心
　　登保府市阁
　　十载鸡泉隠今朝市阁晴民謡混诸国里号带军营瀛海依依见尧山隠隠横懐今与思古独立若为情
　　忆金坡道院
　　平昔多游览兹游不易忘沟涂春脉脉松石晚苍苍有客爱山谷无家名草堂金坡从此号聊着永相望
　　寒夜
　　肝胆了无寐襟懐谁与同更长头可白烛暗火逾红砚滴氷生瘿星流气吐虹林鸦先我起鸣噪竟何功
　　移甘菊
　　移晚戒前岁植根先此秋亲甞杖履遍严课仆童忧小蘂终年计新荑一饱谋区区叹莎棘陆子谩多愁
　　采野苣
　　粪壤自肥腻灵苗絶世纷炊余香更羙甘出苦难分宜酪法新得轻身方乆闻野人聊自享未敢献吾君
　　食菰白
　　采食陂塘利分甘野老心杯盘收浩苹藻避清深命婢即能识招隣亦见临吾乡希此味咀嚼有呉音
　　酒令
　　觞至欲何语令严当谨闻茅容唯问稼李白只论文且喜无多客毋辞过半醺故人知此老举白解浮君
　　簜尊【宋秘监索赋】
　　南国有竒竹天然成酒尊来因交趾使价重秘书门含蓄中谁似坚贞节尚存盘桓古人意观象可忘言
　　鹦鹉
　　风雨房栊暗犹疑陇树昏无愁緑得食有夣想髙飜巧语难自脱深怜未是恩人情多好异渠岂不能言
　　宋道人八十诗卷
　　往事枕中记新编柱下言知音有铜狄逸史访金源春露霑濡际秋阳想像存初逢疑夣寐垂泪拜桓温【宋貌絶肖先子】
　　乡人王母九十
　　九十青瞳母寒温白髪孙桑田阅沧海冠帔记金源案上春风橘堦前雪色萱移家就邻舍种杞易阳村
　　寄答祖丈
　　先友从游地雍容几杖尊秋风太古观春日乐郊园妙理欲自得髙情谁与论别离空六载期待负知言
　　杨子忠总管福州
　　燕赵多豪杰杨侯志自竒风流犹世胄开爽亦天资尊爼论交地江山送别时闽中有佳政聊用慰相思
　　送尹宰
　　百里衡山县千年陆宰名隣封今见此乡校可无评爼豆欲成趣弦歌渐有声涞阳吾旧隐闻去亦关情
　　送成判官
　　释菜成乡约从君此例新欢游浑几日离索又残春相爱求诗切临行枉驾频几年人事絶送子为情亲
　　送成从事
　　易水河梁夣囬头已十春相逢惊我老送别向君频求赠攀前例将时认故人故山松菊在归去未全贫
　　寄子东太守
　　一夕西山客十年往事非黄尘惊我老青眼似君稀别浦秋容静离亭草色防殷勤重寄谢后防不应违
　　送东海相士
　　青镜云千变红顔酒一巵忘言三日雅观化百年期烈火谁当救神游亦自竒海山如见问聊举送君诗
　　感范女
　　房望呉中范衣冠相国孙风流犹李白樵爨巳陈云感事哀龙种慕名重虎贲乾坤厌更迭谁与救纷纷
　　哭张之才
　　义许同生死夺君何遽然无人共清夜有泪葬黄泉苦疾求予祷遗孤托我怜伤心墓头字旌孝看他年【予题其墓道为张孝子墓】
　　哀郭劝农
　　才命不相偶如君良可嗟半生在人下一死更天涯三岁同君里前年过我家相望已尘迹零落旧烟霞
　　頥斋张先生挽诗【与先奉直府君同住金太学】
　　耆旧晨星尽公亡益可嗟先人曽共学穉子与通家白日明心素青山防鬓华封龙余爽气谁与酹烟霞
　　赠答学者
　　士论清脩品天然孝友资从游无少补离别有深思贫说长年在文惊近日竒吾言不足重爱子欲何为
　　西市药隐
　　之子隐于药四休今不孤藏名那论价得号尚嫌壶知足随处乐忘机一事无东隣开小径茗碗不须呼
　　独立
　　恒岳精英大直冲昴毕星初疑元气白横界太虚青欲与河汉共不随霜露零相看一杯酒连夜立中庭
　　嘉甫从亲王镇懐孟
　　兹游真可乐苑更枌榆孝弟燕南选文章郝氏徒早年多急难晚节足欢娯寄语贤儿侄诗书是逺图
　　集杜句赠王运同彦材
　　霄汉瞻佳士公侯出异人家声同令闻文雅见天伦元朔廵天歩危楼望北辰燕王买骏骨黄阁画麒麟妙誉期元宰苍生倚大臣蛟龙得云雨雕鹗离风尘治国明公在雄图厯数屯世儒多汨没贤俊賛经纶开辟乾坤正调和鼎鼐新弼谐方一展风俗尽还淳经济宜公等泥涂任此身尊荣瞻地絶感激畏天真交态遭轻薄浮生有屈伸嗟予意轗轲抚迹独酸辛留滞才难尽苍茫兴有神形容真潦倒世业岂沉沦倚着如秦赘逢迎念席珍壮心乆零落败绩自逡廵载感贾生恸难甘原宪贫邵平元入汉王粲不归秦囬首驱流俗生涯脱要津稻梁求未足台衮更谁亲碧海真难渉苍鹰愁易驯君能微感激何处不依仁





　　静集卷十九
　　钦定四库全书
　　静集卷二十【拾遗二】　　　元　刘因　撰
　　七言律诗【四十一首】
　　渡白沟
　　蓟门霜落水天愁匹马冲寒渡白沟燕赵山河分上镇辽金风物异中州黄云古戍孤城晚落日西风一鴈秋四海知名半凋落天涯孤劒独谁投
　　遂城道中
　　铁城秋色接西垣逺客还乡易断魂覇业可怜燕太子战楼谁吊汉公孙冷烟衰草千家冢流水斜阳一防村慰眼西风犹有物太行依旧压中原
　　镇州望抱犊山
　　乱山西去独峥嵘合在仙经第几名物外髙闲真有意乱来险固亦堪惊太行秾秀霜洗尽全赵规模天凿成珍重幽人留顾盼封龙英爽未全平
　　避暑玉溪山
　　风露撩人尽力清也应知我到襌扃秋声满谷有生气山意帯烟成逺形皎月欲升天失色白云初出树留青他年若访经行处合有先生避暑亭
　　溪光亭小憇
　　寻源随水到溪亭十里緑隂慙鸟声自惜形骸恒世故岂知风露己秋清白云似与山争秀落日放教川尽平六月农家独赤地登临舒啸若为情
　　留题山房
　　灵风缥缈竹花飞怪石参差树影齐壶里有天藏日月杯中无海饮虹蜺松生太古鹤应识路入白云山尽低万里黄云一囬首微茫烟水意凄迷
　　水门庵
　　池烟林影淡无姿物外髙寒两石矶云水流行宁有迹乾坤俯仰自相依波涵晴景动犹静鸟恋幽人去复归囬首尘縁吾未了灵风且莫故吹衣
　　井陉淮隂侯庙
</div>
    <div class="pagination">
<a href="静修集_page18.html">上一页</a><span>...</span><a href="静修集_page14.html">14</a><a href="静修集_page15.html">15</a><a href="静修集_page16.html">16</a><a href="静修集_page17.html">17</a><a href="静修集_page18.html">18</a><span class="current-page">19</span><a href="静修集_page20.html">20</a><a href="静修集_page21.html">21</a><a href="静修集_page22.html">22</a><a href="静修集_page23.html">23</a><a href="静修集_page24.html">24</a><a href="静修集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
