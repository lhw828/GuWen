<!DOCTYPE html>
<html>
<head>
    <meta charset="UTF-8">
    <title>樊榭山房集 - 第 20 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>樊榭山房集 - 第 20 页/共 37 页</h1>
    <div class="content">　　秋爽
　　古堞连秋爽迢迢入逺空年光伏枕后人事杜门中桂气熏残日梧声坠晩风同时荣落意吾欲问天公南邻桑屯田甫见访兼和移居诗辄赋五言用酬雅贶
　　穷居蔽泥水车迹过从稀避俗翁今是栖仁里可归【沈约郊居赋侨栖仁于东里】墙低闻雒诵门静接深衣自此陶嘉月联吟愿莫违
　　晓望
　　徙倚东臯上微寒欲衣【去声】緜遥山着秋瘦小沼得风涟半落鸣机月连晴晒谷天病身仍健在一饱颂丰年
　　西林招看菊小饮分得开字
　　子有东田屋西风几度来看云穿径逺縁水到城回紫蟹依方钓黄花爲客开醉醒无不可肯学俗喧【沙河蟹以钓获之】
　　九月十三夜月
　　夜静楼隂直萧寥犬吠阑江声喧岁稔霜信压秋残桃叶经教诵巴童药遣丸无眠五更转隙月近人寒【杭俗以潮大爲有年之兆】
　　冬日同友人集倬云禅师方丈
　　故林初起疾谢寺复相逢落叶徧深院寒云过断钟净蔬充一食乡思在诸峰别去经龛闭安禅御凛冬
　　同西林游水陆寺追和东坡先生韵
　　笑指东坡宿处村卅年重打老僧门诗中修竹还依旧劫外疎花又返魂龙攫何年香殿壊乌啼向夕石幢昬岁残真有幽居味喜得厐居士共论
　　郑筠谷招饮书帯草堂同张南漪作
　　焚鱼郤赋遂初衣卜筑东臯愿不违湖上青山如有约京华白髪几人归举杯中散情偏洽抚足梅公叹亦非【时以足疾得告】犹有旧时耕钓伴迟君西崦笋牙肥
　　集小山堂食熊掌作呈谷林
　　熊肥压蛙瘦长吉语难两髙斋集吟朋云此自逺饷骈指含浅臕舐痕隐其上厨娘缕切余无复攫拏状平生所忌者持付食肴将芼以笋菌甜调之用重酿馨逸魁羹材箸起未肯放遐思深山中是物最神王倾崕恣咆嘷丰草供跌踼拗树有余怒擘人定非妄导气通仙经善蛰隐寒嶂屈伸义或备肘腋疎周防是何鸡狗辈碌碌齐得丧雄姿堕鼎鬲罢食爲惆怅
　　新正五日将赴西林臯亭探梅之约晩晴志喜【以下辛酉】
　　已见雪爲雨天教五日晴闲惟觅禅伴老更勇山程晩色钩帘净春泥曳履轻花风吹第一明发摘船行
　　沈家塘舟中望臯亭作
　　饱闻臯亭幽梅花若香海弥年扁舟意故人肯相待况多古来迹出郭兴已倍密竹沈崧家长川伯顔垒萧散且同羣兴亡渺千载纷吾愁霡霂旭影一峰在顷之风褰霁好事烦真宰鸟下翠微明林开宿云改去作咏花人庶无后时悔
　　繇金家堰入臯亭西麓至崇先寺寺爲宋显仁韦太后功德院
　　石路风轻逗嫩寒繁花逺近几千攅花明正要微隂衬路转多从隔竹看春似合江堪载酒朅来古寺记迎銮谁知当日龙沙恨不见吹香到地残【太后北归曹勋作迎銮七赋】
　　过横山饭伏虎禅院
　　榔栗横拖去登临不用扶寒香接天影岚色上花须馔净僧分供庭空客与娱平生到难处结习付圆蒲入桃花坞至山半观龙潭中有蜥蜴数头咸淳临安志所云水瓮也
　　盋里何年咒蜿蜒入厨剖竹走涓涓痴儿不识神龙宅只道山中一斗泉
　　中塔院礼真歇禅师塔
　　静院无人迹看碑拜蜀僧过墙禽动竹开戸鼠翻藤寂灭超诸相安闲得上乘依然蕉叶塔谁更续心灯
　　访桐坞安庐爲明慧文法师隐处
　　不见臯亭慧法师【李先辈长蘅句】孤峰幽涧若相期前身明月今应是修到梅花定几时半百已知逢世拙十年真悔入山迟试参金粟堂中影待我重来照鬓丝
　　暮投徧福寺宿楚水禅师方丈
　　西峰日落东峰昏游人迆逦沿山村烟中问路得樵叟青萝一径穿頽垣怪禽啼处明佛火新月照地如无痕跳岑左右出林表参旗井钺歴可扪千年废殿作蔬圃把茅盖顶三间存厐眉长老我旧识道韵简淡顔清温草鞵峭紧久不用舌挂屋壁空无言绳牀畱客意颇厚泉瀹性海通真源睡蛇此夕自逺去前尘何足劳梦魂千花玉雪亦可念坐待窓纸烘朝暾
　　人日泛舟至龙居湾遵山径入永庆禅院用韦苏州蓝岭精舎韵
　　船子俟前湾路縁松色上复岭始成误偶遂登髙赏一公昔经营流水如在掌【院爲明一濓上人所剏】层层苍翠中梵宇开虚敞前人旧游处我辈自来往门闲花气深山空禽语响遣俗暂徘徊懐贤成俯仰【李长蘅有宿永庆步月诗】
　　同郑筠谷河渚看梅宿郑雪崕北渚草堂
　　迢迢小篮轝直至木桥旁晴雪一溪影白云千嶂香偶逢谷口隐如过蓝田庄沿月櫂歌去梅花梦不忘同筠谷太虚上人游花坞诸精舎十首
　　精进林
　　敷坐是何处苍雪围青霞禅心如定水中满七净华
　　法楞庵
　　当年避雨至白写经寮门外翠隂合泉声飞出桥
　　□斋
　　幽篁不见天月出影穿漏照见斋榜题三防无新旧
　　在涧庵
　　在磵复在阿香阁横空起磵水落天光时明疎竹底
　　憩锡庵
　　泠泠金策声挂在春浮树应被树神畱不复更飞去
　　眠云室
　　风磴折而上云深年复年佛屋春寒峭覆以兜罗緜
　　树雪林
　　涧东清磬发随风过涧西离离覆涧梅已落开未齐
　　谿饮庵
　　斸苔傍溪居春来泉脉动喧寂两俱忘风瓢聊可用
　　云巢
　　经台烟箨翻定石风枝扫一片緑天中消摇除热恼
　　实相庵
　　结茅在峰心杉竹蔽如舫茶烟去复还复飏孤藤上
　　小圃手植红梅始花赏以长句
　　青羊宫路绛霄春入骨阳和信息真只合移根从小市不知何处有双身【二句皆红梅事】砂丸竹外纷谁掷丹的风前染乍匀一防微酸如可托不辞花下酒杯巡
　　筠谷见和移居诗有听雨并宜东郭住看云各就北窓眠之句筠谷新宅亦在东城再用前韵奉赠四首
　　燕鸿踪迹十霜余谁道今来慰索居蒸术烟深虽隔巷浇蔬水逺亦同渠嚣尘以外偏离市亷让之间稳结庐何事报章频往返不过文史当佃渔
　　置身曽在阆风颠得请人称是散仙拓地醉乡新立戸掀天宦海早囘船忘机鸥似添佳侣无事鸡难唤熟眠闻道髙楼收逺翠几曾轻费见山钱
　　萦纡古堞路横斜卭竹轻扶健可夸旧日掌痕惊梦草老来脚疾爱寻花食单不用门生议步屧常过野老家每坐草堂谈娓娓隔篱人在寂无哗
　　蛮触纷争百不闻陶日日共余勲玉堂故事归田録委巷丛谈灌圃云慧业君参无上法衰顔我避少年羣敢言二老成来往听雨听风或可分
　　杏花下感春作
　　新暖残寒薄绮栊花枝刺眼寂寥中初来燕子窥妆面不动参星照小红已倩含桃作房老何须芍药号崖公只消春雨江南意手把霜丝对晩风
　　题芮衣亭观察望云图
　　芮公秉渊粹吏治饰儒雅理剧无全牛抚循去害马自从迕上官未得归白社辨铜如令丞奔走靡九夏海滨两黄髪久缺献春斚安舆迎莫致悁脰意聊写望云与叱驭知无二心也
　　邻墙杏花和桑甫
　　韩公谪江陵见花忆京辇我从学圃余种杏遮老眼一枝颇横出风味极娇輭却窥邻翁墙晕脸本同产匹如大小乔东风嫁各遣脉脉抱单愁盈盈欠双撚故人过题句语妙不容选豪家玉阑空苔没争春楄美物讵同归妄心聊爲翦小立斜阳里诗成一笑莞【来诗有豪家玉阑空过眼成小劫之句】
　　二月十三日雨中书事
　　僻巷无人到荒沟绕舎分雨多春半过鼃怒夜深闻径草全侵屐林花乱入云谁云作诗苦终愧织帘勤
　　湖上效嬉春体次南磵韵二首
　　经时未识西湖面况复胜侣招春游行云不碍梅花屿新水初生兰叶舟玉局风流那可见铁崖故事谁当修山睂波眼故常在过却嬉春也逗畱【孤山梅花屿明张望湖副使别业也今酒楼仍其名】
　　今年好春半风雨緑匀红湿动湖光听歌缓缓懐遗俗屡舞僛僛恕老狂两髙峰头人上冢三天竺国女焚香更话前朝夜游乐花上烛龙波底翔
　　同家人辈奉老母小饮桃花下作
　　园林云霁晓风髙扶掖童孙不觉劳百叶花宜娱白髪三升酒易典青袍上书久谢东方朔结网深怜北郭骚惟愿年年小寒食绮霞围醉坐周遭
　　杭郡庠掘地得蘓文忠公表忠观碑宋刻二片
　　唐政不纲四海淆朱三作贼过于巢鬭鸡牧马尽黄屋羣雄并起争咆哮钱王两浙爲保障职贡世守橘柚包百年运去识真主自携图籍归汴郊欧九思公幕下客何事作史相讥嘲窃观私志簸钱谤酬以尺喙非呶呶表忠赖有坡公笔文如月表楚汉交大书突兀扶屋极余力入石蟠生蛟谁知杨琏筑白塔塔材搜索填深坳淮南张氏又拆毁新城摩云防冦钞是时四石仅存二有人寳惜埋东胶灵芝荒苑矗祠宇伐山置栋豁且庨墨本重摹失遒劲匹如蹇足追蒲梢【今碑爲明嘉靖中太守陈柯重刻】忽惊故物仍出土园丁奔告鸦觜抛学官弟子共太息苔痕横卧邻斋庖千金已免柱下辱野火幸无牧竖敲报功复古有位责移贮祠庑搴长筊岂弟君子神所劳春秋享祀和匏
　　三月五日小园偶成
　　三月五日新雨晴爱向闲园树底行不知春水夜来长但见落花风外轻紫笋参差看作竹青梅磊落欲搀樱道人坐阅韶光老嬾与尘中岁序争
　　题东坡先生雪浪石盆铭拓本即用雪浪石诗韵
　　中山竒石犹云屯蘓公笔阵书林尊囘环属读有竒趣如月照壁难霾昬当年礟材久摧落雨淋日炙眠沙村偶然寓意在乡土便如雪浪争门九华明窓未能买一颦眉緑偕销魂人间贪着尽幻妄要须禅喜穷荄根不见宣和筑艮岳峰峦万态金填痕汴围日急取作礟世事变化安可论【靖康围城时取艮岳诸石爲礟见三朝北盟会编】摩挲已似铜狄话拄杖谁窥玉女盆如公伟人不可见只有文字千年存
　　嶰谷以曲竹杖见赠
　　九节仙人杖铿然脱赠竒曲能存直体莹可刻新诗添得闲家具畱爲老防持尘中不肯用台宕有前期夏日卧疾诚夫惠杏酪一器作此谢之
　　鹅王乳色白胜酥仙杏爲浆雅称无寒食和传故事鼎娥火费工夫口香三日惊犹在肺气兼旬觉顿蘓珍重携来情不浅食经端爲起诗癯
　　六月十五夜纳凉作
　　停待江城暑气清钟疎漏断欲三更月明不见星河影梦醒微闻梧竹声爽处身疑作寒玉慵来心未忆秋檠空帘小院无人到起看盆荷帯露倾
　　立秋日苦热
　　闲居节序任推迁无奈炎歊尚有权鬓畔一年秋又到望中六月雨空传呼雩故事烦官长病渴心情梦石泉幸甚发狂非束帯桐隂赤脚故萧然
　　以香橼送西林系以长句
　　不羡龙涎出峤南香林作状补嵇含橘官浅俗难同调桂子芳辛许共参络斗帐中醒夕梦供横幅畔对朝岚西风入手微黄处写寄新诗海岳庵
　　送奕闻计偕北上兼简令兄堇浦
　　北风吹雁度黄河南客偏教席防驮都讲才名吾久识文场秀句子偏多听鸡晓牓开蕡烛走马春关试杏罗棣萼故人如问我邱园近日自成科
　　岁暮二咏
　　典衣
　　青镜流年始觉衰今年避债更无台可知子敬家中物新付长生库里来半爲闺人偿药券【时朱姬病甚危】不愁老子乏诗材敝裘无恙还畱在好待春温腊底囘
　　借书
　　岁阑百事不挂眼惟有借书聊自怡灯灺风宵亲勘处篝香霜晓手抄时里中今得小万巻【东都事畧朱昻笃学人目爲小万巻谓赵子诚夫】贫甚我惭无一瓻旧史临潢新注就不知谁肯比松之【时注辽史成】
　　沈椒园侍御寄和移居诗用韵奉答四首
　　当年挹袂早春余曾访臯园水竹居竚听归鸿过别馆闲随芳草绕通渠赠予朱老枕中秘却返白牛泾上庐【癸丑春晤椒园于杭以朱性父珊瑚木难爲贶】从此浮踪忽南北恭闻尺一起樵渔
</div>
    <div class="pagination">
<a href="樊榭山房集_page19.html">上一页</a><span>...</span><a href="樊榭山房集_page15.html">15</a><a href="樊榭山房集_page16.html">16</a><a href="樊榭山房集_page17.html">17</a><a href="樊榭山房集_page18.html">18</a><a href="樊榭山房集_page19.html">19</a><span class="current-page">20</span><a href="樊榭山房集_page21.html">21</a><a href="樊榭山房集_page22.html">22</a><a href="樊榭山房集_page23.html">23</a><a href="樊榭山房集_page24.html">24</a><a href="樊榭山房集_page25.html">25</a><span>...</span><a href="樊榭山房集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
