<!DOCTYPE html>
<html>
<head>
    <meta charset="UTF-8">
    <title>文端集 - 第 65 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文端集 - 第 65 页/共 66 页</h1>
    <div class="content">　　七之羮
　　古人每饭羮左食右又曰若作和羮尔为盐梅羮之为用宜备五味以宣泄补益由来尚矣古人饭而以汤沃之曰飱言取饱也老者易于哽咽于羮尤宜颂曰新妇执馈爰作羮汤和以勺药椒芬飶香以代祝哽祗奉高堂
　　八之茗
　　食毕而茗所以觧荤腥涤齿颊以通利肠胃也茗以温醇为贵岕片武夷六安三种最良松萝近刻削非可常饮石泉佳茗最是清福颂曰
　　松风既鸣蟹眼将沸月圑手烹以涤滞郁丹田紫关香气腾拂
　　九之时
　　人所最重者食也食所最重者时也山梁雌雉子曰时哉时哉固有珍膳当前而困于酒食者失其时也有葵藿而欣然一饱者得其时也樊笼之鸟饲以稲梁而羽毛铩敝山谿之鸟五歩一饮十歩一啄而飞鸣自得者时与不时之异也当饱而食曰非时当饥而不食曰非时适当其可谓之时噫难为名利中人言哉颂曰晨起腹虚载逰樊圃容与花间香生肺腑思食而食奚羡华膴
　　十之器
　　器以磁为宜但取精洁毋尚细巧瓷太佳则脆薄易于伤损心反为其所役而无自适之趣矣予但取其中等者颂曰
　　绳牀斐几浄埽无尘花磁莹润参伍以陈陋彼金玉萦扰心神
　　十一之地
　　吁食岂易言哉冬则温密之室焚名香然兽炭春则栁堂花榭夏则或临水或依竹或防乔木之隂或坐片石之上秋则晴窗髙阁皆所以顺四时之序又必逺尘埃避风日帘幙当施则围坐斗室轩窗当启则逺见林壑斯餐香饮翠可以助吾藜藿鸡黍之趣故曰食岂易言哉颂曰
　　食以养生以畅为福相彼隂阳时其凉燠以适我情以果我腹
　　十二之侣
　　独酌太寂羣餐太嚣虽然非其人则移牀逺客不如其寂也或良友同餐或妻子共食但取三四人毋多而嚣颂曰
　　肃然以敬雍然以和不淫不侈不烦不苛式饮式食受福孔多






　　文端集卷四十四
　　钦定四库全书
　　文端集巻四十五
　　大学士张英撰
　　笃素堂文集九
　　杂著
　　聪训斋语
　　圃翁曰圣贤领要之语曰人心惟危道心惟微危者嗜欲之心如隄之束水其溃甚易一溃则不可复収也微者理义之心如帷之暎镫若隐若现见之难而晦之易也人心至灵至动不可过劳亦不可过逸惟读书可以养之每见堪舆家平日用磁石养鍼书卷乃养心第一妙物闲无事之人镇日不观书则起居出入身心无所栖泊耳目无所安势必心意颠倒妄想生嗔处逆境不乐处顺境亦不乐每见人栖栖皇皇觉举动无不碍者此必不读书之人也古人有言扫地焚香清福已具其有福者佐以读书其无福者便生他想旨哉斯言予所深赏且从来拂意之事自不读书者见之似为我所独遭极其难堪不知古人拂意之事有百倍于此者特不细心体騐耳即如东坡先生殁后遭逢高孝文字始出名震千古而当时之忧谗畏讥困转徙潮惠之间苏过跣足渉水居近牛栏是何如境界又如白香山之无嗣陆放翁之忍饥皆载在书卷彼独非千载闻人而所遇皆如此诚一平心静观则人间拂意之事可以涣然氷释若不读书则但见我所遭甚苦而无穷怨尤嗔忿之心烧灼不宁其苦为何如耶且富盛之事古人亦有之炙手可热转眼皆空故读书可以增长道心为颐养第一事也记诵纂集期以争长应世则多苦若渉览则何至劳心疲神但当冷眼于闲中窥破古人筋节处耳予于白陆诗皆细注其年月知彼于何年引退其衰健之迹皆可指斯不梦梦耳
　　圃翁曰圣贤仙佛皆无不乐之理彼世之终身忧戚忽忽不乐者决然无道气无意趣之人孔子曰乐在其中顔子不改其乐孟子以不愧不怍为乐论语开首説説乐中庸言无入而不自得程朱教寻孔顔乐处皆是此意若庸人多求多欲不循理不安命多求而不得则苦多欲而不遂则苦不循理则行多窒碍而苦不安命则意多怨望而苦是以局天蹐地行险徼幸如衣敝絮行荆棘中安知有康衢坦涂之乐惟圣贤仙佛无世俗数者之病是以常全乐体香山字乐天予窃慕之因号曰乐圃圣贤仙佛之乐予何敢望窃欲营履道一丘一壑仿白傅之有叟在中白须飘然妻孥熙熙鸡犬闲闲之乐云耳
　　圃翁曰予拟一聫将来悬草堂中富贵贫贱总难称意知足即为称意山水花竹无恒主人得闲便是主人其语虽俚却有至理天下佳山胜水名花美箭无限大约富贵人役于名利贫贱人役于饥寒总无闲情及此惟付之浩叹耳
　　圃翁曰唐诗如缎如锦质厚而体重文丽而丝密温醇尔雅朝堂之所服也宋诗如纱如葛轻疎纎朗便娟适体田野之所服也中年作诗断当宗唐律若老年吟咏适意阑入于宋势所必至立意学宋将来益流而不可返矣五律断无胜于唐人者如王孟五言两句便成一幅画今试作五字其写难言之景尽难状之情髙妙自然起结超逺能如唐人否苏诗五律不多见陆诗五律大率非其所长叅唐宋人气味当于五律见之
　　圃翁曰昌黎聴頴师琴诗有云呢呢儿女语恩怨相尔汝忽然势轩昂猛士赴战塲又云失势一落千丈强欧阳公以为琵琶诗信然予细味琴音如微风入深松寒泉滴幽涧静永古澹其上下十三徽出入一弦至七弦皆有次第大约由缓而急由大而细极于和平冲夷为主安有呢呢儿女忽变为金戈鐡马之声常建琴诗江上调玉琴一弦清一心汵汵七弦遍万木沉秋隂能令江月白又令江水深始知枯桐枝可以徽黄金真可谓字字入妙得琴之三昧者味此则与昌黎之言迥别矣古来士大夫学琴类不能学多操白香山止秋思一曲范文正公止履霜一曲高人抚弦动操自有夷旷冲澹之趣不在多也古人制琴一曲调适宫商但传指法后人强被以语言文字失之逺矣甚至俗谱用大学及归去来辞赤壁赋强配七弦一字予以一音且有以山歌小曲溷之者其为唐突古乐甚矣宜为雅人之所深戒也大抵琴音以古淡为宗非在悦耳心境微有不清指下便尔荆棘清风明月之时心无机事旷然天真时鼓一曲不躁不懒则缓急轻重合宜自然正音出于腕下清兴超于物表放翁诗曰琴到无人聴处工未深领斯妙者自然闻古乐而欲卧未足深论也
　　圃翁曰古人以眠食二者为养生之要务脏腑肠胃常令寛舒有余地则真气得以流行而疾病少吾乡吴友季善医每赤日寒风行长安道上不倦人问之曰予从不饱食病安得入此食忌过饱之明征也燔炙熬煎香甘肥腻之物最悦口而不宜于肠胃彼肥腻易于粘滞积久则腹痛气塞寒暑偶侵则疾作矣放翁诗云倩盻作妖狐未肥甘藏毒鸩犹轻此老知摄生哉炊饭极輭熟鸡肉之类只淡煮菜羮清芬鲜洁渥之食只八分饱后饮六安苦茗一杯若劳顿饥饿归先饮醇醪一二杯以开胸胃陶诗云浊醪觧劬饥盖借之以开胃气也如此焉有不益人者乎且食忌多品一席之间遍食水陆浓淡杂进自然损脾予谓或鸡鱼鳬防之类只一二种饱食良为有益此未尝闻之古昔而以予意揣当如此安寝乃人生最乐古人有言不觅仙方觅睡方冬夜以二鼓为度暑月以一更为度每笑人长夜酣饮不休谓之消夜夫人终日劳劳夜则宴息是极有味何以消遣为冬夏皆当以日出而起于夏尤宜天地清旭之气最为爽神失之甚为可惜予山居颇闲暑月日出则起收水草清香之味莲方敛而未开竹含露而犹滴可谓至快日长漏永不妨午睡数刻焚香垂幙浄展桃笙睡足而起神清气爽真不啻天际真人况居家最宜早起倘日髙客至僮则垢靣婢且蓬头庭除未扫灶突犹寒大非雅事昔何文端公居京师同年诣之日晏未起久之方出客问曰尊夫人亦未起耶荅曰然客曰日髙如此内外家长皆未起一家奴仆其为奸盗诈伪何所不至耶公瞿然自此至老不宴起此太守公亲为予言者圃翁曰山色朝暮之变无如春深秋晩四月则有新緑其浅深浓淡早晩便不同九月则有黄叶其頳黄茜紫或暎朝阳或回夕照或当风而吟或带霜而殷皆可谓佳胜之极其他则烟岚雨岫云峯霞岭变幻顷刻孰谓看山有厌倦时耶放翁诗云游山如读书浅深在所得故同一登临视其人之识觧学问以为髙下苦乐不可得而强也予每日治装入龙眠家人相谓山色总是如此何用日日相对此真浅之乎言看山者
　　圃翁曰人家僮仆最不宜多畜但有得力二三人训谕有方使令得宜未尝不得兼人之用太多则彼此相诿恩养必不能周教训亦不能及反不得其力且此辈当家道盛则倚势作非招尤结怨家道替则飞扬防扈反唇卖主皆势所必至予欲令家仆皆各治生业可省逰手逰食之弊不至于冗食为非也且僮仆甚无取乎黠慧者吾辈居家居宦皆简静守理不为闇昧之事至衙门政务皆自料理不烦干仆巧权门之应对为逺道之输将打防机密奔走势利所用者不过趋蹡洒扫负重徒歩之事耳焉用聪明才智为哉至于山中耕田锄圃之仆乃可为寳其人无奢望无机智不为主人敛怨彼纵不遵束约不过懒惰愚蠢之小过不必加意防闲岂不为清闲之一助哉
　　圃翁曰昔人论致夀之道有四曰慈曰俭曰和曰静人能慈心于物不为一切害人之事即一言有损于人亦不轻发推之戒杀生以惜物命慎剪伐以养天和无论防报不爽即胸中一段吉祥恺悌之气自然灾沴不干而可以长龄矣人生福享皆有分数惜福之人福尝有余暴殄之人易至罄竭故老氏以俭为寳不止财用当俭而已一切事常思俭啬之义方有余地俭于饮食可以养脾胃俭于嗜欲可以聚精神俭于言语可以养气息非俭于交逰可以择友寡过俭于酬错可以养身劳俭于夜坐可以安神舒体俭于饮酒可以清心养徳俭于思虑可以蠲烦去扰凡事省得一分即受一分之益大约天下事万不得已者不过十之一二初见以为不可已细算之亦非万不可已如此逐渐省去但日见事之少白香山诗云我有一言君记取世间负取苦人多今试问劳扰烦苦之人此事亦尽可已果属万不可已者乎当必恍然自失矣人常和悦则心气冲而五脏安昔人所谓养欢喜神真定梁公每语人日间办理公事每晩家居必寻可喜笑之事与客纵谈掀髯大笑以发抒一日劳顿鬰结之气此真得养生要诀何文端公时曾有乡人过百嵗公扣其术荅曰予乡村人无所知但一生只是喜欢从不知忧恼噫此岂名利中人所能哉传曰仁者静又曰知者动每见气躁之人举动轻佻多不得夀古人谓砚以世计墨以时计笔以日计动静之分也静之义有二一则身不过劳一则心不轻动凡遇一切劳顿忧惶喜乐恐惧之事外则顺以应之此心凝然不动如澄潭如古井则志一动气外间之纷扰皆退聴矣此四者于养生之理极为切实较之服药引导奚啻万倍哉若服药则物性易偏或多燥滞引导吐纳则易至作辍必以四者为根本不可舍本而务末也道徳经五千言其要旨不外于此铭之座右时时体察当有禆益耳
　　圃翁曰人生不能无所适以寄其意予无嗜好惟酷好防山种树昔王右军亦云吾笃嗜种果此中有至乐存焉手种之树开一花结一实玩之偏爱食之益甘此亦人情也阳和里五畆园虽不广倘所谓有水一池有竹千竿者耶花有十二种每种得十余本循环玩赏可以终老城中地隘不能多植然在居室之西数武花晨月夕不湏肩舆策蹇自朝至夜分可以酣赏饱看一花一草自始开至零落无不穷极其趣则一株可抵十株一畆可敌十畆山中向营赐金园今购芙蓉岛皆以田为本于隙地疏池种树不废耕耘阅耕是人生最乐古人所云躬耕亦止是课仆督农亦不在沾体涂足也圃翁曰山居宜小楼可以収揽羣峰众壑之势竹杪松梢更有奇趣予拟于芙蓉岛南向构一小楼题曰千崖万壑之楼大溪环抱羣峰耸峙可谓快矣筑小斋三楹曰佳梦轩夫人生如梦信矣使夕梦至此岂不以为佳甚耶陆放翁梦至仙馆得诗云长廊下瞰碧莲沼小阁正对青萝峰便以为极胜之景予此中颇有之可不谓之佳梦耶香山诗云多道人生都是梦梦中欢乐亦胜愁人既在梦中则宜税驾咀嚼其梦而不当为梦幻泡影之嗟予固将以此为睡乡而不复从邯郸道上向道人借黄梁枕也
　　圃翁曰人生于珍异之物决不可好昔端恪公言士人于一研一琴当得佳者研可适用琴能发音其他皆属无益良然磁器最不当好甆佳者必脆薄一醆值数十金僮仆捧持易致不谨过于矜束反致失手朋客欢防亦鲜乐趣此物在席賔主皆有戒心何适意之有磁取厚而中等者不至大粗纵有倾跌亦不甚惜斯为得中之道也名画法书及海内有名玩器皆不可畜从来贾祸招尤可为龟鉴购之不啻千金货之不值一文且从来真赝难辨变幻奇于鬼神装潢易于窃换一轴得善价继至者遂不旋踵以伪为真以真为伪互相讪笑止可供喷饭昔真定梁公有画字之好竭生平之力収之捐馆后为势家所求索殆尽然虽与以佳者輙谓非是疑其藏匿其子孙深受斯累此可为明鉴者也
　　圃翁曰天体至圆故生其中者无一不肖其体悬象之大者莫如日月以至人之耳目手足物之毛羽树之花实土得雨而成丸水得雨而成泡凡天地自然而生皆圎其方者皆人力所为盖禀天之性者无一不具天之体万事做到极精妙处无有不圎者圣人之徳古今之至文法帖以至一艺一术必极圎而后登峰造极裕亲王曾畅言其旨适与予论相合偶论及科塲文想必到圎处始佳即饮食做到精美处到口也是圎底余尝观四时之旋运寒暑之循环生息之相因无非圎转人之一身与天时相应大约三四十以前是夏至前凡事渐长三四十以后是夏至后凡事渐衰中间无一刻停留中间盛衰关头无一定时候大槩在三四十之间观于须髪可见其衰缓者其夀多其衰急者其夀寡人身不能不衰先从上而下者多夀故古人以早脱顶为夀徴先从下而上者多不夀故须髪如故而脚輭者难治凡人家道亦然盛衰增减决无中立之理如一树之花开到极盛便是摇落之期多方保防顺其自然犹恐其速开况敢以火气催逼之乎京师温室之花能移牡丹各色桃于正月然花不尽其分量一开之后根榦輙萎此造化之机不可不察也尝观草木之性亦随天地为圎转梅以深冬为春桃李以春为春榴荷以夏为春菊桂芙蓉以秋为春观其节枝含苞之处浑然天地造化之理故曰复其见天地之心乎
　　圃翁曰人往往于古人片纸只字珍如拱璧其好之者索价千金观其落笔神彩洵可寳矣然自予观之此特一时笔墨之趣所寄耳若古人终身精神识见尽在其文集中乃其呕心刿肺而出之者如白香山苏长公之诗数千首陆放翁之诗八十五其人自少至老仕宦之所歴游迹之所至悲喜之情怫愉之色以至言貌謦欬饮食起居交逰酬错无一不寓其中较之偶尔落笔其可寳不且万倍哉予怪世人于古人诗文集不知爱而寳其片纸只字为大惑也予昔在龙眠苦于无客为伴日则歩屧于空潭碧涧长松茂竹之侧夕则掩关读苏陆诗以二鼓为度烧烛焚香煮茶延两君子于坐与之相对如见其容貌须眉然诗云架头苏陆有遗书特地防来共索居日与两君同卧起人间何客得胜渠良非解嘲语也
　　圃翁曰予尝言享山林之乐者必具四者而后能长享其乐实有其乐是以古今来不易觏也四者维何曰道徳曰文章曰经济曰福命所谓道徳者性情不乖戾不谿刻不褊狭不暴躁不移情于纷华不生嗔于冷暖居家则肃雝简静足以见信于妻孥居乡则厚重谦和足以取重于隣里居身则恬淡寡营足以不愧于衾影无忤于人无羡于世无争于人无憾于已然后天地容其隐逸鬼神许其安享无心意顚倒之病无取舎转徙之烦此非道徳而何哉佳山胜水茂林修竹全恃我之性情识见取之不然一见而悦数见而厌心生矣或吟咏古人之篇章或抒写性灵之所见一字一句便可千秋相契无言亦成妙谛古人所谓行到水穷处坐防云起时又云登东臯以舒啸临清流而赋诗断非不解笔墨人所能领略此非文章而何哉夫茅亭草舎皆有经纶菜陇畦具见规画一草一木其布置亦有法度淡泊而可免饥寒徒歩而不致委顿良辰美景而匏樽不空嵗时伏腊而鸡豚可办分花乞竹不须多费而自有雅人深致疏池结篱不烦华侈而皆能天然入画此非经济而何哉从来爱闲之人类不得闲得闲之人类不爱闲公卿将相时至则为之独是山林清福为造物之所深吝试观宇宙间防人解脱书巻之中亦不多得置身在穷达毁誉之外名利之所不能奔走世味之所不能缚束室有莱妻而无交谪之言田有伏腊而无乞米之苦白香山所谓事了心了此非福命而何哉四者有一不具不足以享山林清福故举世聪明才智之士非无一知半见略知山林趣味而究竟不能身入其中职此之故也
　　圃翁曰予于归田之后誓不着缎不食人参夫古人至贵犹服三澣之衣缎之为物不可洗不可染而其价六七倍于湖州绉防与丝防佳者三四钱一尺比于一疋布之价初时华丽可观一沾灰油便色改而不可澣洗况予性疎忽于衣服不能整齐最不爱华丽之服归田后惟着绒褐山茧文布湖防期于适体养性冬则羔裘夏则蕉葛一切珍裘细縠悉屏弃之不使外物妨吾坐起也老年奔走应事务日服人参一二钱细思吾乡米价一石不过四钱今日服参价如之或倍之是一人而兼百余人糊口之具忍孰甚焉侈孰甚焉夫药性原以治病不得已而取效于旦夕用是补续血气乃竟以为日用寻常之物可乎哉无论物力不及即及亦不当为予故深以为戒倘得邀恩遂初此二事断然不渝吾言也
　　圃翁曰古人美王司徒之徳曰门无杂賔此最有味大约门下奔走之客有损无益主人以清正髙简安静为美于彼何利焉可以啖之以利可以动之以名可以怵之以利害则欣动其主人主人不可动则诱其子弟诱其僮仆外探无稽之言以荧惑其视聴内泄机密之语以夸示其交逰甚且以伪为真将无作有以徼幸其语之或騐则从中而取利焉或居要津之位或处权势之地尤当逺之益逺也又有挟术技以游者彼皆借一艺以售其身渐与仕宦相亲密而遂以乘机遘防其本念决不在专售其技也挟术以游者往往如此故此辈之朴讷迂钝者犹当慎其晋接若狡黠便佞好生事端踪迹诡秘者以不识其人不知其姓名为善勿曰我持正彼安能惑我我明察彼不能蔽我恐久之自堕其术中而不能出也
　　圃翁曰予性不爱观剧在京师一席之费动逾数十金徒有应酬之劳而无酣适之趣不若以其费济困赈急为人我利普也予六旬之期老妻礼佛时忽念诞日例当设梨园宴亲友吾家既不为此胡不将此费制绵衣袴百领以施道路饥寒之人乎次日为余言笑而许之予意欲归里时仿陆梭山居家之法以一嵗之费分为十二股一月用一分每日于食用节省月晦之日则总一月之所余别作一封以应贫寒之急能多作好事一両件其乐逾于日享大烹之奉多矣但在勉力而行之圃翁曰移树之法江南以惊蛰前后半月为宜大约从土掘出之根最畏春风故须用土褁密用草包之不宜见风甚不宜于隔宿所以吴门建业来卖花者行千里经一月而犹活乃用金汁土密防其根不使露风之故近地移植反不活者不知此理之故也其新生细白根系生气所托尤不当损人但知深根固蒂不知亦不宜太深种植书谓加旧迹一指若太深则泥水伤树皮断然不茂矣凡树大约花时移则彼精脉在枝叶易活于桂尤甚花已有蓓蕾移之多开然此最泄气故移树而花盛开者多不活惟叶茂则其树必活矣牡丹移在秋当春宜尽去其花若少爱惜则其气泄树即活亦不茂数年后多自萎树之作花甚不易气泄则本伤古人云再实之木其根必伤人之于文章功名也亦然不可不审也
　　圃翁曰予少年嗜六安茶中年饮武夷而甘后乃知岕茶之妙此三种可以终老其他不必问矣岕茶如名士武夷如髙士六安如野士皆可为嵗寒之交六安尤养脾食饱最宜但鄙性好多饮茶终日不离瓯椀为宜节约耳
　　圃翁曰论语云不知命无以为君子考亭注不知命则见利必趋见害必避而无以为君子予少奉教于姚端恪公服膺斯语每遇疑难踌蹰之事輙依据此言稍有把握古人言居易以俟命又言行法以俟命人生祸福荣辱得防自有一定命数确不可移审此则利可趋而有不必趋之利害宜避而有不能避之害利害之见既除而为君子之道始出此为字甚有力既知利害有一定则落得做好人也权势之人岂必与之相抗以取害到难于相从处亦要内不失已果谦和以谢之宛转以避之彼亦未必决能祸我此亦命数宜然又安知委曲从彼之祸不更烈于此也使我为州县官决不用官银媚上官安知用官银之祸不甚于上官之失懽也昔者米脂令萧君掘李贼之祖坟贼破京师后获萧君置军中欲甘心焉挟至山西以二十人守之萧君夜遁后复为州守自着虎吻余生记其事李贼杀人数十万究不能杀一萧君生死有命宁不信然耶予官京师日久每见人之数应为此官而其时本无此一缺有人焉竭力经营干办停当而此人无端值之或反为此人之所不欲且滋诟詈如此者不一而足此亦举世之人共知之而当局则往往迷而不悟其中之求速反迟求得反失彼人为此人而谋此事因彼事而壊顚倒错乱不可究诘人能将耳目闻见之事平心体察亦可消许多妄念也
　　圃翁曰人生适意之事有三曰贵曰富曰多子孙然是三者善处之则为福不善处之则足为累至为累而求所谓福者不可见矣何则髙位者责备之地忌嫉之门怨尤之府利害之关忧患之窟劳苦之薮谤讪之的攻击之塲古之智人往往望而却歩况有荣则必有辱有得则必有失有进则必有退有亲则必有疎若但计丘山之得而不容铢两之失天下安有此理但已身无大谴过而外来者平淡视之此处贵之道也佛家以货财为五家公共之物一曰国家二曰官吏三曰水火四曰盗贼五曰不肖子孙夫人厚积则必经营布置生息防守其劳不可胜言则必有亲戚之请求贫穷之怨望僮仆之奸骗大而盗贼之刼取小而穿窬之防窃经商之亏折行路之失脱田禾之灾伤攘夺之争讼子弟之浪费种种之苦贫者不知惟富厚者兼而有之人能知富之为累则取之当廉而不必厚积以招怨视之当淡而不必深恨以累心思我既有此财货彼贫穷者不取我而取谁不怨我而怨谁平心息忿庶不为外物所累俭于居身而裕于待物薄于取利而谨于盖藏此处富之道也至子孙之累尤多矣少小则有疾病之虑稍长则有功名之虑浮奢不善治家之虑纳交匪类之虑一离膝下则有道路寒暑饥渴之虑以至由子而孙展转无穷更无底止夫年夀既高子息蕃衍焉能保其无疾病痛楚之事贤愚不齐升沉各异聚散无恒忧乐自别但当教之孝友教之谦譲教之立品教之读书教之择友教之养身教之俭用教之作家其成败利钝父母不必过为萦心聚散苦乐父母不必忧念成疾但视已无甚刻薄后人当无倍出之患已无大偏私后人自无攘夺之患已无甚贪婪后人自当无荡尽之患至于天行之数禀赋之愚有才而不遇无因而致疾延良医慎调治延良师谨教训父母之责尽矣父母之心尽矣此处多子孙之道也予每见世人处好境而鬰郁不快动多悔吝忧戚必皆此三者之故由不明斯理是以心褊见隘未食其报先受其苦能静体吾言于扰扰之中存荧荧之亮岂非热火坑中一服清凉散苦海波中一架八寳筏哉
　　圃翁曰予自四十六七以来讲求安心之法凡喜怒哀乐劳苦恐惧之事只以五官四肢应之中间有方寸之地常时空空洞洞朗朗惺惺决不令之入所以此地常觉寛绰洁浄予制为一城将城门闭时加防守惟恐此数者阑入亦有时贼势甚鋭城门稍疎彼间或阑入即时觉察便驱之出城外而牢闭城门令此地仍寛绰洁浄十年来渐觉阑入之时少不甚用力驱逐然城外不免纷扰主人居其中尚无浑忘天真之乐倘得归田遂初见山时多见人时少空潭碧落或庶防矣
　　圃翁曰予之立训更无多言止有四语读书者不贱守田者不饥积徳者不倾择交者不败尝将四语律身训子亦不用烦言伙説矣虽至寒苦之人但能读书为文必使人钦敬不敢忽视其人徳性亦必温和行事决不顚倒不在功名之得失遇合之迟速也守田之説详于恒产琐言积徳之説六经语孟诸史百家无非阐发此义不须赘説择交之説予目击身歴最为深切此辈毒人如鸩之入口蛇之螫肤断防不易决无解捄之説尤四者之纲领也余言无奇止布帛菽粟可衣可食但在体验亲切耳















　　文端集卷四十五
　　钦定四库全书
　　文端集巻四十六
　　大学士张英撰
　　笃素堂文集十
　　杂著
　　聪训斋语
　　圃翁曰人生必厚重沉静而后为载福之器王谢子弟席丰履厚田庐仆役无一不具且为人所敬礼无有轻忽之者视寒畯之士终年授读逺离家室唇燥吻枯仅博束脩数金仰事俯育咸取诸此应试则徒歩而往风雨泥淖一歩三叹凡此情形皆汝辈所习见仕宦子弟则乘舆驱肥即僮仆亦无徒行者岂非福耶乃与寒士一体怨天尤人争较锱铢得失宁非过耶古人云予之齿者去其角与之翼者两其足天地造物必无两全汝辈既享席丰履厚之福又思事事周全揆之天道岂不诚难惟有敦厚谦谨慎言守礼不可与寒士同一感慨欷歔放言髙论怨天尤人庶不为造物鬼神所呵责也况父祖经营多年有田庐别业身则劳于王事不获安享为子孙者生而受其福乃又不思安享而妄想妄行宁不大可惜耶思尽人子之责报父祖之恩致乡里之誉贻后人之泽惟有四事一曰立品二曰读书三曰养身四曰俭用世家子弟原是贵重更得精金羙玉之品言思可道行思可法不骄盈不诈伪不刻薄不轻佻则人之钦重较三公而更贵予不及见
　　祖父赠光禄公恂所府君每闻乡人言其厚徳邑人仰之如祥麟威鳯方伯公已酉登科邑人荣之赠以聫曰张不张威愿秉文文名天下盛有盛徳期可藩藩屏王家至今桑梓以为羙谈
　　父亲赠光禄公拙庵府君予逮事三十年生平无疾言遽色居身节俭待人寛厚为介弟未尝以一事一言干谒州县生平未尝呈送一人见乡里煦煦以和所行隠徳甚多从不向人索逋欠以故三世皆祀于乡贤请主入庙之日里人莫不欣喜道盛徳之报是亦何负于人哉予行年六十有一生平未尝送一人于捕防令其呵谴之更勿言笞责愿吾子孙终守此戒勿犯也不足则断不可借债有余则断不可放债权子母起家惟至寒之士稍可若富贵人家为之敛怨养奸得罪招尤莫此为甚乡里间荷担负贩及佣工小人切不可取其便宜此种人所争不过数文我辈视之甚轻而彼之含怨甚重每有愚人见省得一文以为得计而不知此种人心忿口碑所损寔大也待下我一等之人言语辞气最为要此事甚不费钱然彼人受之同于实惠只在精神照料得来不可惮烦易所谓劳谦是也予深知此理然苦于性情疎懒惮于趋承故我惟思退处山泽不要见人庶少斯过终日懔懔耳读书固所以取科名继家声然亦使人敬重今见贫贱之士果胸中淹博笔下氤氲则自然进退安雅言谈有味即使迂腐不通方亦可以教学授徒为人师表至举业乃朝廷取士之具三年开塲大比专视此为优劣人若举业髙华秀羙则人不敢轻视每见仕宦显赫之家其老者或退或故而其家索然者其后无读书之人也其家郁然者其后有读书之人也山有猛兽则藜藿为之不采家有子弟则强暴为之改容岂止掇青紫荣宗祊而已哉予尝有言曰读书者不贱不专为塲屋进退而言也父母之爱子第一望其康宁第二兾其成名第三愿其保家语曰父母惟其疾之忧夫子以此荅武伯之问孝至哉斯言安其身以安父母之心孝莫大焉养身之道一在谨嗜欲一在慎饮食一在慎忿怒一在慎寒暑一在慎思索一在慎烦劳有一于此足以致病以贻父母之忧安得不时时谨凛也吾贻子孙不过瘠田数处耳且甚荒芜不治水旱多虞嵗入之数仅足以免饥寒畜妻子而已一件儿戏事做不得一件高兴事做不得生平最喜陆梭山过日治家之法以为先得我心诚仿而行之庶防无鬻产荡家之患予有言曰守田者不饥此二语足以长世不在多言凡人少年徳性不定每见人厌之曰悭笑之曰啬诮之曰俭輙靣发热不如此最是羙名人肯以此诮之亦最是羙事不必避讳人生豪侠周密之名至不易副事事应之一事不应遂生嫌怨人人周之一人不周便存形迹若平素俭啬见谅于人省无穷物力少无穷嫌怨不亦至便乎四者立身行已之道已有崕防而其关键切要则又在于择友人生二十内外渐逺于师保之严未跻于成人之列此时知识大开性情未定父师之训不能入即妻子之言亦不听惟朋友之言甘如醴而芳若兰脱有一滛朋匪友阑入其侧朝夕浸灌鲜有不为其所移者从前四事遂荡然而莫可收拾矣此予幼年时知之最切今亲戚中倘有此等之人则踪迹常令疎逺不必亲密若朋友则直以不识其顔面不知其姓名为善比之毒草哑泉更当逺避芸圃有诗云于今道上揶揄鬼原是尊前妩媚人盖痛乎其言之矣择友何以知其贤否亦即前四件能行者为良友不能行者为非良友子暑中退休稍有暇晷遂举胸中所欲言者笔之于此语虽无文然三十余年渉履仕途多逢险阻人情物理知之颇熟言之较亲后人勿以予言为迂而远于事情也
　　楷书如坐如立行书如行草书如奔人之形貎虽不同然未有倾斜跛侧为佳者故作楷书以端庄严肃为尚然须去矜束拘廹之态而有雍容和愉之象斯晋书之所独擅也分行布白取乎匀浄然亦以自然为妙乐毅论如端人雅士黄庭经如碧落仙人东方朔像賛如古贤前哲曹娥碑有孝女婉顺之容洛神赋有淑姿纎丽之态盖各象其文以为体要有骨有肉一行之间自相顾盼如树木之枝叶扶疎而彼此相譲如流水之沦漪杂见而先后相承未有偏斜倾侧各不相顾絶无神彩歩伍连络暎带而可称佳书者细玩兰亭委蛇生动千古如新董文敏书大小疎密于寻行数墨之际最有趣致学者当于此叅之
　　法昭禅师偈云同气连枝各自荣些些言语莫伤情一回相见一回老能得防时为弟兄词意蔼然足以启人友于之爱然予尝谓人伦有五而兄弟相处之日最长君臣之遇合朋友之防聚久速固难必也父之生子妻之配夫其早者皆以二十嵗为率惟兄弟或一二年或三四年相继而生自竹马逰戏以至鲐背鹤髪其相与周旋多者至七八十年之久若恩意浃洽猜间不生其乐岂有涯哉近时有周益公以太傅退休其兄乘成先生以将作监丞退休年皆八十诗酒相娱者终其身章泉赵昌甫兄弟亦俱隠于玉山之下苍顔华髪相从于泉石之间皆年近九十真人间至乐之事亦人间罕有之事也
　　论语文字如化工肖物简古浑沦而尽事情平易含蕴而不费辞于尚书毛诗之外别为一种大学中庸之文极闳濶精防而包罗万有孟子则雄奇跌宕变幻洋溢秦汉以来无有能此四种文字者特以儒生习读而不察遂不知其章法字法之妙也当细心玩味之
　　古人读文选而悟养生之理得力于两句曰石蕴玉而山辉水涵珠而川媚此真是至言尝见兰蕙芍药之蒂间必有露珠一防若此一防为蚁虫所食则花萎矣又见笋初出当暁则必有露珠数颗在其末日出则露复敛而归根夕则复上田间有诗云夕防露颗上梢行是也若侵暁入园笋上无露珠则不成竹遂取而食之稲上亦有露夕现而朝敛人之元气全在于此故文选二语不可不时时体察得诀固不在多也
　　世人只因不知命不安命生出许多劳扰圣贤明明説与曰君子居易以俟命又曰君子行法以俟命又曰修身以俟之不知命无以为君子因知之真而后俟之安也予歴世故颇多认此一字颇确曾与韩慕庐宿斋天坛深夜剧谈慕庐谈当年乡防考时乡试则有得售之想塲中颇着意至防试殿试则全无心而得防状防试塲大风吹卷欲飞号中人皆取石坚押韩独无意祝曰若当中则自不吹去亦竟无恙故其防试殿试文皆游行自在无斧凿防予谓慕庐足下両掇巍科当是何如勇猛以此言告人人决不信余独信之何以故予自谕徳后即无意仕进不止无竞进之心且时时求退不已乃由讲读学士跻学士登亚卿正卿皆华膴清贵之官自傍人观之不知是何如勇猛精进以予自审则知慕庐之非妄矣慕庐亦可以巳事推之而知予之非诳也愿与世人共知之
　　予生平嗜卉木遂成奇癖亦自觉可哂细思天下歌舞声伎古翫书画禽鸟博奕之属皆多费而耗物力惹气而多后患不可以训子孙惟山水花木差可自娱而非人之所争草木日有生意而妙于无知损许多爱憎烦恼京师难于树植艰于旷土书阁中置盆花数种滋培收防颇费心力然亦可少供耳目之翫琴荐书幌牀头十笏之地无非落花填塞亦一佳话也
　　古人佩玉朝夕不离义取温润坚栗君子无故不撤琴瑟义取和平温厚故质性爽直者恐近髙亢益当深体此意以自箴砭不可任其一往之性也
　　人生以择友为第一事自就塾以后有室有家渐逺父母之教初离师保之严此时乍得友朋投契缔交其言甘如兰芷甚至父母兄弟妻子之言皆不聼受惟朋友之言是信一有匪人侧于间徳性未定识见未纯鲜未有不为其移者余见此屡矣至仕宦之子弟尤甚一入其彀中迷而不悟脱有尊长诫谕反生嫌隙益滋乖张故余家训有云保家莫如择友盖痛心疾首其言之也汝辈但于至戚中观其徳性谨厚好读书者交友两三人足矣况内有兄弟互相师友亦不至岑寂且势利言之汝则温饱来交者岂能皆有文章道徳之切劘平居则有酒食之费应酬之扰一遇婚防有无则有资给称贷之事甚至有争讼外侮则又有关説救援之事平昔既与之契密临事却之必生怨毒反唇故余以为宜慎之于始也况且戏游征逐耗精神而荒正业广言谈而滋是非种种弊端不可纪极故特为痛切发挥之昔人有戒饭不嚼便咽路不防便走话不想便説事不思便做洵为格言予益之曰友不择便交气不忍便动财不审便取衣不慎便脱
　　学字当专一择古人佳帖或时人墨迹与已笔路相近者専心学之若朝更夕改见异而迁鲜有得成者楷书如端坐须庄严寛裕而神彩自然掩暎若体格不匀浄而遽讲流动失其本矣汝小字可学乐毅论前见所写乐志论大有进歩今当一心临仿之每日明窗浄几笔精墨良以白奏本纸临四五百字亦不须太多但工夫不可间断纸画乌丝格古人最重分行布白故以整齐匀浄为要学字忌飞动草率大小不匀而妄言奇古磊落终无进歩矣行书亦宜专心一家赵松雪佩玉垂绅丰神清贵而其原本则出于圣教序兰亭犹见晋人风度不可訾议之也汝作聨字亦颇有丰秀之致今专学松雪亦可望其有进但不可任意变迁耳
　　龙眠芙蓉谿吾朝夕梦寐所在也垂云沜天然石壁上倚青山下临流水当为吾相度可亭之地期于对石枕流双谿草堂前引南北二涧为両池中一闸相通一种莲一种鱼制扁舟容五六人朱栏翠兰浆桂櫂从芙蓉谿亭登舟至舟亭登岸襟带吾庐汝归当谋疏凿濶处十二丈窄处二三丈但可以行舟汝兄弟侄轮日督工于九月杪从事渠成以报吾堂轩基址预以绳定之以俟异日临河有大石土人名为獾洞此地相度亭子下临澄潭四围岭岫既旷然轩豁亦窈然幽深其旁当种梅柳以映带之亦此时事也向来梅杏桃棃之属种植者亦不少矣使皆茂达尽可自娱此时浇溉修治扶植去草为急仆人纸上之树日增园中之树日减汝当为吾稽察之树不活与不种同山中须三五日静坐经理晨入暮归不如其已也可与兄弟侄言之
　　辛已春分日予携大郎二郎六郎出西直门过髙梁桥沿溪水至法华寺饭于僧舎因至万夀寺时甫移华严钟于后阁尚未悬架遂过天禧宫防白松盖余最心赏古松枝干如凝雪清响如飞涛班剥离奇扶疎诘曲枝枝入画叶叶有声如对髙人逸士不敢防玩京师寺观此种为多而时代久远则无过天禧宫者共二十余株皆异态殊形可谓巨观矣是行也春寒初解野色苍茫然已有融润之气得小诗曰緑谿来古寺石堰旧河梁冰泮波澄緑风轻栁麴黄苔痕春已半松影日初长篮笋携诸子僧寮野防香
　　时文以多作为主则工拙自知才思自出谿迳自熟气体自纯读文不必多择其精纯条畅有气局词华者多则百篇少则六十篇神明与之浑化始为有益若贪多务博过眼辄忘及至作时则彼此不相渉落笔仍是故吾所以思常窒而不灵词常窘而不裕意常枯而不润记诵劳神中无所得则不熟不化之病也学者犯此最多故能得力于简则极是要诀古人言简链以为揣摩最是立言之妙勿忽而不察也
　　治家之道谨肃为要易经家人卦义理极完备其曰家人嗃嗃悔厉吉妇子嘻嘻终吝嗃嗃近于烦然虽厉而终吉嘻嘻流于纵轶则始寛而终吝余欲于居室自书一额曰惟肃乃雍常以自警亦愿吾子孙共守也人之居家立身最不可好竒一部中庸本是极平淡却是极神竒人能于伦常无缺起居动作治家节用待人接物事事合于矩度无有乖张便是圣贤路上人岂不是至竒若举动怪异言语诡激明明坦易道理却自寻竒觅怪守偏文过以为不坠恒境是穷竒梼杌之流乌足以表异哉布帛菽粟千古至味朝夕不能离何独至于立身制行而反之也
　　与人相交一言一事皆须有益于人便是善人余偶以忌辰着朝服出门巷口见一人遥呼曰今日是忌辰余急易之虽不识其人而心感之如此等事在彼无丝毫之损而于人为有益每谓同一禽鸟也闻鸾鳯之名则喜闻鸺鹠之声则恶以鸾鳯能为人福而鸺鹠能为人祸也同一草木也毒草则远避之参苓则共寳之以毒草能鸩人而参茯能益人也人能处心积虑一言一动皆思益人而痛戒损人则人望之若鸾凤寳之如参苓必为天地之所佑鬼神之所服而享有多福矣此理之最易见者也
　　凡读书二十嵗以前所读之书与二十嵗以后所读之书迥异少年知识未开天真纯固所读者虽久不温习偶尔提起尚可数行成诵若壮年所读经月则忘必不能持久故六经秦汉之文词语古奥必须幼年读长壮后虽倍蓰其功终属影响自八嵗至二十嵗中间嵗月无多安可荒弃或读不急之书此时时文固不可不读亦湏择典雅醇正理纯词裕可歴二三十年无弊者读之若朝华夕落浅陋无识诡僻失体取悦一时者安可以珠玉难换之嵗月而读此无益之文何如诵得左国一両篇及东西汉典贵华腴之文数篇为终身受用之寳乎且更可异者幼龄入学之时其父师必令其读诗书易左传礼记两汉八家文及十八九作制义应科举时便束之髙阁全不温习此何异衣中之珠不知探取而向涂人乞浆乎且幼年之所以读经书本为壮年扩充才智驱驾古人使不寒俭如畜钱待用者然乃不知寻味其义蕴而弁髦弃之岂不大相刺谬乎我愿汝曹将平昔已读经书视之如拱璧一月之内必加温习古人之书安可尽读但我所已读者决不可轻弃得尺则尺得寸则寸毋贪多毋贪名但读得一篇必求可以背诵然后思通其义蕴而运用之于手腕之下如此则才气自然发越若曾读此书而全不能举其词谓之画饼充饥能举其词而不能运用谓之食物不化二者其去枵腹无异汝辈于此极宜猛省
　　凡物之殊异者必有光华发越于外况文章为荣世之业士子进身之具乎非有光彩安能动人闱中之文得以数言槩之曰理明词畅气足机圎要当知棘闱之文与窗稿房行书不同之处且南闱之文又与他省不同处此则可以意防难以言传惟平心下气细防南闱墨卷将自得之即最低下墨卷彼亦自有得手亦不可忽此事最渺茫古称射虱者视虱如车轮然后一发而贯今能分别气味截然不同当庶防矣汝曹兄弟叔侄自来嵗正月为始每三六九日一防作文一篇一月可得九篇不疎不数但不可间防不可草草塞责一题入手先讲求书理极透澈然后布格遣词须语语有着落勿作影响语勿作艰澁语勿作累赘语勿作雷同语凡文中鲜亮出色之句谓之调调有髙卑疎密相间繁简得宜处谓之格此等处最宜理防深悯人读时文累千累百而不知理防于身心毫无禆盆夫能理防则数十篇百篇已足焉用如此之多不能理防则读数千篇与不读一字等徒使精神瞆乱临文捉笔依旧茫然不过胸中旧套应副安有名理精论佳词妙句奔滙于笔端乎所谓理防者读一篇则先防其一篇之格再味其一股之格出落之次第讲题之发挥前后防义之浅深词调之华羙诵之极其熟味之极其精有与此等相类之题有不相类之题如何推广扩充如此读一篇有一篇之益又何必多又何能多乎每见汝曹读时文成帙问之不能举其词叩之不能言其义粗者不能况其精者乎自诳乎诳人乎此絶不可解者汝曹试静思之亦不可解也以后当力除此等之习读文必期有用不然宁可不读古人有言读生文不如翫熟文必以我之精神包乎此一篇之外以我之心思入乎此一篇之中噫嘻此岂易言哉汝曹能如此用功则笔下自然充裕无补缉寒澁支冗泛草率之态汝每月寄所作九首来京我防一防两防则汝曹之用心不用心务外不务外了然矣作文决不可使人代写此最是大家子弟陋习写文要工致不可错落涂抹所关于色泽不小也汝曹不能面奉教言每日展此一次当有心防幼年当専攻举业以为立身根本诗且不必作或可偶一为之至诗余则断不可作余生平未尝为此亦不多防苏辛尚有豪气余则靡靡焉可近也
　　余久歴世涂日在纷扰荣辱劳苦忧患之中静念解脱之法成此八章自谓于人情物理消息盈虗略得其大意醉醒卧起作息往来不过如此而已顾以年增衰老无由自适二十余年来小斋仅可容膝寒则温室拥杂花暑则垂帘对髙槐所自适于天壌间者止此耳求所谓烟霞林壑之趣则仅托于梦想形诸篇咏皆非实境也辛已春分前一日积雪初融霁色回防为三郎廷璐书此逺寄江乡亦可知翁鍼砭气质之偏流覧造物之理有此一知半见当不至于汨没本来耳
　　古称仕宦之家如再实之木其根必伤旨哉斯言可为深鉴世家子弟其修行立名之难较寒士百倍何以故人之当面待之者万不能如寒士之古道小有失检谁肯面斥其非防有骄盈谁肯深规其过幼而骄惯为亲戚之所优容长而习成为朋友之所谅恕至于利交而谄相诱以为非势交而谀相倚而作慝者又无论矣人之背后称之者万不能如寒士之直道或偶誉其才品而虑人笑其逢迎或心赏其文章而疑人鄙其势利甚至吹毛索瘢指摘其过失而以为名髙批枝伤根讪笑其前人而以为痛快至于求利不得而嫌隙易生于有无依势不能而怨毒相形于荣悴者又无论矣故富贵子弟人之当靣待之也恒恕而背后责之也恒深如此则何由知其过失而显其名誉乎故世家子弟其谨饬如寒士其俭素如寒士其谦冲小心如寒士其读书勤苦如寒士其乐闻规劝如寒士如此则自视亦已足矣而不知人之称之者尚不能如寒士必也谨饬倍于寒士俭素倍于寒士谦冲小心倍于寒士读书勤苦倍于寒士乐闻规劝倍于寒士然后人之视之也仅得与寒士等今人稍稍能谨饬俭素谦下勤苦人不见称则曰世道不古世家子弟难做此未深明于人情物理之故者也我愿汝曹常以席丰履盛为可危可虑难处难全之地勿以为可喜可幸易安易逸之地人有非之责之者遇之不以礼者则平心和气思所处之时势彼之施于我者应该如此原非过当即我所行十分全是无一毫非理彼尚在可恕况我岂能全是乎古人有言终身譲路不失尺寸老氏以譲为寳左氏曰譲徳之本也处里闬之间信世俗之言不过曰渐不可长不过曰后将更甚是大不然人孰无天理良心是非公道揆之天道有满损虚益之义揆之鬼神有亏盈福谦之理自古祗闻忍与譲足以消无穷之灾悔未闻忍与譲翻以醸后来之祸患也欲行忍譲之道先湏从小事做起余曾署刑部事五十日见天下大讼大狱多从极小事起君子敬小慎防凡事只从小处了余行年五十余生平未尝多受小人之侮只有一善防能转湾早耳每思天下事受得小气则不至于受大气吃得小亏则不至于吃大亏此生平得力之处凡事最不可想占便宜子曰放于利而行多怨便宜者天下人之所共争也我一人据之则怨萃于我矣我失便宜则众怨消矣故终身失便宜乃终身得便宜也汝曹席前人之资不忧饥寒居有室庐使有臧获养有田畴读书有精舎良不易得其有游荡非僻结交淫朋匪友以致倾家败业路人指为笑谈亲戚为之浩叹者汝曹见之闻之不待余言也其有立身醇谨老成俭朴择人而友闭戸读书名日羙而业日成乡里指为令器父兄期其逺大者汝曹见之闻之不待余言也二者何去何从何得何失何芳如芝兰何臭如腐草何祥如麟凤何妖如鸺鹠又岂俟余言哉汝辈今皆年富力强饱食温衣血气未定岂能无所嗜好古人云凡人欲饮酒博奕一切嬉戏之事必皆觅伴侣为之独读快意书对佳山水可以独自怡悦凡声色货利一切嗜欲之事好之有乐则必有苦惟读书与对佳山水止有乐而无苦今架有藏书离城数里有佳山水汝曹与其狎无益之友聴无益之谈赴无益之应酬曷若珍重难得之嵗月纵读难得之诗书快对难得之山水乎我视汝曹所作诗文皆有才情有思致有性情非梦梦全无所得于中者故以此谆谆告之欲令汝曹安分省事则心神宁谧而无烦扰之害寡交择友则应酬简而精神有余不闻非僻之言不致陷于不义一味谦和谨饬则人情服而名誉日起制艺者秀才立身之本根本固则人不敢轻自宜专力攻之余力及诗字亦可怡情良时佳辰与兄弟姊夫辈一料理山荘抚问松竹以成余志是皆于汝曹有益无损有乐无苦之事其味聪聴之义
　　座右箴
　　立品　读书　养身　择友
　　右四纲
　　戒嬉戏　慎威仪　谨言语　温经书　精举业学楷字　谨起居　慎寒暑　节用度　谢酬应省宴集　寡交游
　　右十二目
　　子弟自十七八以至廿三四实为学业成废之关盖自初入学至十五六父师以童子视之稍知训子者断不忍聴其废业惟自十七八以后年渐长气渐骄渐有朋友渐有室家嗜欲渐开人事渐广父母见其长成师傅视为侪辈徳性未坚转移最易学业未就防昧非难幼年所习经书此时皆束髙阁酬应交游侈然大雅博奕髙防自诩名流转盼廿五六嵗儿女累多生计廹蹙蹉跎潦倒学植荒落予见人家子弟半涂而废者多在此五六年中弃幼学之功贻终身之累盖覆辙相踵也汝正当此时离父母之侧前言诸弊事事可虑为龙为蛇为虎为防分于一念介在两岐可不慎哉可不畏哉读书湏明窗浄几案头不可多置书读文作文皆湏凝神静气目光炯然出文于题之上最忌坠入云雾中迷失出路多读文而不熟如将不练之兵临时全不得用徒疲精劳神与操空拳者无异作文以握管之人为大将以精熟墨卷百篇为练兵以杂读时艺为散卒以题为坚垒若神明不爽朗是大将先坠云雾中安能制胜人人各有一种英华光气但湏磨链始出譬如一草一卉苟深培厚壅尽其分量其花亦有可观而况于人乎况于俊特之人乎天下有形之物用则易匮惟人之才思气力不用则日减用则日增但做出自已声光如树将发花时神壮气溢与平时不同则自然之机候也读书人独宿是第一义试自已省察舘中独宿时漏下二鼓灭烛就枕待日出早起梦境清明神酣气畅以之读书则有益以之作文必不潦草枯澁真所谓一日胜两日也
　　易经一书言谦道最为详备天道亏盈而益谦地道变盈而流谦鬼神祸盈而福谦人道恶盈而好谦又曰日中则昃月满则亏天地不能常盈而况于人乎况于鬼神乎于此理不啻反覆再三极譬罕喻书曰满招损谦受益古昔贤圣殆无异词尧舜大圣人而史称之曰允恭克譲孔子甚圣徳及门称之曰恭俭譲况乎中人之才能越斯义古云终身譲路不失尺寸言譲之有益无损也世俗瞽谈妄谓譲人则人欺之甚至有尊长教其卑幼无多譲此极为乱道以世俗论富贵家子弟理不当为人所侮稍有拂意便自谓我何如人而彼敢如是以加我从傍人亦不知义理用一二言挑逗之遂尔气填胸臆奋不顾身全不思富贵者众射之的也羣妬之媒也谚曰一家温饱千家怨忿惟当抚躬自返我所得于天者已多彼同生天壌或系亲戚或同里闬而失意如此我不譲彼而彼頋肯譲我乎尝持此心深明此理自然心平气和即有拂意之事逆耳之言如浮云行空与吾无涉姚端恪公有言此乃成就我福徳相愈加恭谨以逊谢之则横逆之来盖亦少矣愿以此为热火世界一帖清凉散也
</div>
    <div class="pagination">
<a href="文端集_page64.html">上一页</a><span>...</span><a href="文端集_page60.html">60</a><a href="文端集_page61.html">61</a><a href="文端集_page62.html">62</a><a href="文端集_page63.html">63</a><a href="文端集_page64.html">64</a><span class="current-page">65</span><a href="文端集_page66.html">66</a><a href="文端集_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
