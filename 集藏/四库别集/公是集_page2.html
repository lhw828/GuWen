<!DOCTYPE html>
<html>
<head>
    <meta charset="UTF-8">
    <title>公是集 - 第 2 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>公是集 - 第 2 页/共 44 页</h1>
    <div class="content">　　落日蔽昆仑微风起阊阖虫声语凄恻树影翻离合蚤露结明珠圆蟾莹尘匣浩歌始自放喟此区中狭
　　金山东崖北望海门
　　凭高仍一望北固何崔嵬地形东吴越江险通卭崃英雄既已矣壮观空在哉寂寥寒潮上孤帆当槛来
　　屏上两贤二首
　　谢公乐山水不以官爵间天机有所赋世俗从尔讪上蹑巉岩下防清冷涧吾生慕如此敢避刺疎慢寜为途中龟勿作蒿下鷃【谢灵运】
　　人在谁不如妄为世所束兴来当自徃兴尽期自复大雪暗溪路新晴月微烛去非之子慕返岂斯人辱优游便所适偃蹇媚幽独【王子猷】
　　赠梅圣俞
　　耳闻梅圣俞及此将十载洛下聚英豪文章富如海【圣俞昔与銭丞相欧阳公尹洙王复防洛中皆名士】声名动冠劔久合参朝寀何意幕中客新违江上宰【圣俞以诸侯从事知建徳县罢归京师】材高虽用晚大器终有在三公识者多荐抜可立待栖栖九衢里尘土増厌殆相逄恨知晩乍似去贫馁邻居幸见过沃此胷礧磈
　　登禅智寺上方赠同游诸公
　　重冈抱城起清川带野回旧都迁陵谷遗寺空池台脩竹入晻霭荒溪转崔嵬鸣禽畏人起故老惊客来置酒感兴废浩歌寄欢哀伊昔游此人于今安在哉谷深春先觉地爽景后頽造适假一笑愿君尽余杯
　　杨白花
　　飞飞杨白花随风渡江水江水来不极杨花去无已鸦啼浅深树雪落千万里春风伤人心緜緜复如此
　　涵虚阁玩猿孔雀
　　清池明夕景高树含凉风巴猿戯前槛越鸟安深笼悲吟激清涨文绣挥防茸弱丧不自非全生或为容旷然感真乐逹哉濠梁翁
　　霁同望民登西北楼
　　余暑气灭日出浮云开高楼极逺目百里无纎埃山形西北骛江势东南来旧都尚能记北观多可哀微风激清啸浩雾侵寒杯亦知非吾土聊复乐徘徊
　　秋典三首
　　微风起阊阖秋意日已滋隂虫羣悲鸣草木同变衰天道虽茫昧平分为四时功名自当去揺落独何悲魏牟贵公子沉没功名间一浮江湖水惨戚頽朱顔鲁连揖万乘蹈海如忘还弃世脱敝屣风流安可攀耿耿河汉辉中夜西南流牛女永相望婉娈悲素秋安知乘槎翁径出海外游天路或幽险神仙非所求
　　留城子房庙
　　大风起豊沛海水羣飞扬逐鹿未有归飞熊犹道旁一见契千载立谈开八荒蛟龙不可羁鸿鹄得新翔昔为黄石师智防无与防晩蹈赤松赏功名忽如忘由来神仙流理与天地长陵谷自有迁若人岂复亡我行覧遗迹城邑空苍苍感古追逺游白云杳无乡
　　同介甫和圣俞赠狄梁公裔孙
　　陈平智有余周勃勇无敌两人相提衡终复汉社稷梁公柱石姿独立谢羣力匡居多直言荐士有深画既扶将頽运复起未然防事业兼二子浩然雪霜白偏材戒独徃特达见令徳谁谓十世逺风义犹不隔末孙何支离畎畆有饿色明诏问乐乡布衣列士籍名垂天壤间气使懦夫激闻君啇声歌更若出金石
　　赠圣从待制
　　君居御街西我居御街东如何百步间十日不相从君非园中植落落千丈松我亦湖海人庶防孤飞鸿俱逰人世间俛仰岂不同萧萧髪向白哀哀嗟转蓬仕固不期逹贫亦不讳穷行当一麾去幸识撄寜翁
　　早至凉榭观芙蕖
　　林深池亦浅日出光晩及粲粲花尚含漙漙露犹浥良鱼潜复跃幽鸟翔又集物情怳如慕心赏浩难戢谁能赠逺人采采空伫立
　　同客饮涪州薛使君佚老亭
　　百尺井底泉激轮乍飞流潺湲入庭户宛转如奔虬主人三署即持节西南州弃之卧故里富贵安足留郤埽长闭门赢余非所求官来坐林下樽酒相献酬未尝语朝市余亊良悠悠乃知独徃意不必山林幽衣冠多隽才继踵公与侯谁能悬其车五十未白头嗟嗟贤大夫此风可镇浮为问三辅间何如马少游
　　曲水台竹间黙坐
　　杖履不能逺逍遥池上林微风起众响炎日隔繁隂斐亹激流泉间闗语鸣禽放懐在离人寄赏欣防心既谢朝市喧亦忘山谷深虽知非吾室犹以开烦襟
　　永兴军中
　　凉风响高树清露坠明河谁复夏夜短已觉秋气多艳肤丽华烛皓齿扬清歌临觞不作意奈此粲者何北轩手种竹两竿近辄有甘露降其上作五言示诸同舍
　　秋来手种竹憔悴不成林复此雪霜晩空惊孤直心如何沾瑞露似欲慰穷隂珠华粲将坠玉色润还深含春乍荏苒载日尚萧森泽非人力樵苏无见侵
　　舅氏见索新诗
　　贱子本不学大贤宜见踈奈何手赐教反谓诗起予高义终炯然内慙良阙如得非鲁仲尼不废狂接舆羇旅习荆楚荒唐存简书敢惊和者稀长恐歳已徂云汉回天章图书秘石渠琼瑶落咳唾寒暑随吹嘘百年渭阳悲万古秦风余嗟我送舅氏终焉非路车
　　赠苏颂
　　犬豕防虎革气能慑羣雌众人见之美苏生见之嗤褐客懐宝玉精神暗尘缁他人望而唾苏生望而知知之竟何补位下容貌卑雷同世方尚独异诚难施嗟子岂不谬拳拳心不移拜我呼我兄问我谓我师奔蜂负藿蠋谁道当其宜悯子空慕古且为世人非古人亦如此如此名已垂但当励行习慰我千里思
　　雪后城上作
　　雪后原野旷春生风气和蔼蔼林表色辉辉池上波形闲境逾静望逺意更多年华适可玩不醉将谓何
　　寄因甫
　　君虽委计吏官似宣尼公贫贱更何恨优游聊与同忘懐防夷酒乘兴松江风此亦隠柱下何用卧隆中
　　寄圣俞
　　徘徊帝城里独咏有所思故人昔别此秋风今古兹流水去不已新鴈来有期寄声可相及一见慰天涯
　　秋
　　天道去人逺好恶常若违始耕苦炎旱既获过时憔悴两无补饥寒方自兹素饱犹可恃眷言采其薇
　　寄密令杨彦文再举学官皆中正
　　三年不相见相见当何时曩别不谓久后期庸可知周南滞留地宿昔太史悲春草愁山中王孙髪垂丝懐宝常若迷献玉常若疑闻君已屡荐终歳独差池得鹿在诡遇亡羊实多岐著书成自乐回首空相思
　　赠黄子温别
　　防鸿俱异乡来集清川流鸣声偶邂逅形影共沉浮一以风波去一以罦网留去留虽殊趣失侣自懐愁五里一敛翼十里一回头有情同覆载谁免顾朋俦南国江海阔丰年稻梁优力弱霜霰繁无因携汝游
　　同谢十三赋盆池
　　碧沼含白水动揺明镜光浮沉见鱼乐舒巻闻荷香赏翫兹有适纷嚣因以忘多君江湖意不复疑坳堂
　　庭前箭竹
　　冉冉东南美托根郡在兹鳯凰不可待歳月方屡移非复山林意空余霜霰姿清风有时至独与幽人期新置盆池种莲荷菖蒲养小鱼数十头终日玩之甚可爱偶作五言诗
　　采芳未盈手积润不满寻游鱼亦何乐幽客同此心安排在所寓相与忘浮沉济理趣自足孰知慕高深鹏翻荡沧海龙起焚山林体妨反多累岂若终蹄涔
　　送郁林杨守
　　鸿鹄懐逺心不畏霜露寒鸡鹜守樊笼朝游暮来还人生感意气朋友死一言况分社稷忧复在君臣间杨侯一麾守万里苍梧山瘴海不可游众人昔云难升车独慷慨即路无险艰乃知抱忠信可以居夷蛮昔贤尚功名天子忧南蕃报国恩汲汲勿令歳月迁
　　送春
　　莫埽林下花花存春尚在一随南风散飘忽不可待四时相乘凌万物随变改不如玩三秀忘年蹈云海答舅氏时诏不就学官者郡勿举故见督赴期
　　飞鸟知深林潜鱼乐渊濬升沉久相笑出处各自殉漆雕不愿仕孟子耻独进轩冕世所荣吾斯未能信辟雍焕文章王国聚英俊及门足自喜内省媿多吝且将事畎亩亦以乐尧舜悠悠谢知音当识斯言讱
　　送张宗道崇班自颍徙秦不乐于行
　　宛马来东道燕鸿起南飞适时必有遇去逺不独迷左揽繁弱弦右拂青萍辉笑作千里别出门亦依依人生何新故行道情有违勉率歌清风以慰君永懐
　　陈元龙
　　元龙湖海士固有湖海气自卧百尺楼羣儿仆诸地大贤资逺到高节迈一世四野为戸庭九河乃衣带灵机有时屈英识岂独闭蛟龙随波游耻与鱼鼈计撃劒歌啇声捐书谢俗议功名留当年异代见君意
　　一月赠深甫
　　一月三过公此非儿女情诗人感伐木相鸟犹嘤鸣尚友百世近结交千里轻矧惟生并时况复居同城携手未宜少兴发从公行开口露肝胆觧衿顿尘缨心亲爱自至外物都忘形赤日留中天火云正峥嵘颇复哀老子安眠枕羣经
　　怀归
　　徃昔佩觽日童防幸相求中间万里别倐忽二十秋人事固契濶歳华易如流闻君尚黄绶失意成白头奄速不可期升沉亦难谋寜知及门晩忽辱从政优感旧劳心肠相逄恨淹留寄声不尽意何以纾离忧
　　同寄题康州陈生连理木
　　幽人吉素履佳瑞应精诚萧萧衡门下珍木为之荣连理出高榦交隂庇前庭顾恐俗未知天方表其闳太邱徃千歳慈孝复腾声谁言报施逺有若昼夜明世悲上留田吾慕董生行作诗寄南州且以慰父兄
　　雪后
　　雪销吐膏润日出春意归蔼蔼多时趣融融含夕晖徘徊终林下髣髴田野期天欢颇不减吏隠亦庶防歳宴竟何事浊酒但当挥
　　和彦文秋兴
　　商飊零枯林疎堕中夕覧物怆已惊懐人难得明发聆逸唱愿言慰幽寂胡为抱纡郁更使动凄恻蜚鸿识来賔鹰隼知所撃物微有逄辰子北独失职高夭终难问浅俗每忌直浮沉岂非智器逺固难识
　　赠周生
　　骐骥能千里不能走防穴猛虎拘穽中不如狗善齧周生学干禄强进屡顚蹶时不用周生周生亦不屑行年过五十颇就知命説未尝畜妻子名利敢贪窃所忧道未能欲辨孔与桀人知如此鲜况不厌藜蕨与我始相见便觉抱高节人皆用其巧子独趋所拙春秋举逸民蔽善尚贬絶谁期大夫贤荐使在班列
　　啸亭纳凉
　　翻翻竹梢叶习习苹末风水气稍澄澈云隂反防笼解襟面虚旷幽兴欲飞冲得意耻独善慨然环堵中
　　过澶州阳桥有感
　　河水东赴海还从天上回寕知今日波还复前时来岸栁亦已荑原田正莓莓念我平生欢怅然使心哀
　　春晩小园
　　歳华一何速春物俱已老緑柳低映墙臯兰生满道郊居止幽旷野色慰懐抱入鸟不乱羣闭门但郤埽平生佯狂性更觉高卧好不及古之人吾谁玩芳草










　　公是集巻六
　　钦定四库全书
　　公是集巻七
　　宋　刘敞　撰
　　五言古诗
　　停云诗
　　停停何山云霭霭在我庐浓光贲草木润气下琴书望望若可亲久之翳寒虚坐恐猋风来东西随所如我道与世异里闾相见疎嗟云亦何事低徊能慕予谅以无心故形影暂相于
　　华山隠者图
　　神仙不可学浅俗如醯鸡逍遥二三叟乃独秦遗黎避地思远适名山得幽栖深岩紫芝秀归路桃花迷稍逺人世隔遂忘陵谷移至今山中人往往犹见之吾闻秦皇帝甚慕真人为驾石窥蓬莱载车象云蜺沙丘往不返四海忽若遗安知全真子近在西山垂一千二百年修身未尝衰古称山泽臞非复万乘期观君此图意有以和天倪
</div>
    <div class="pagination">
<a href="公是集.html">上一页</a><a href="公是集.html">1</a><span class="current-page">2</span><a href="公是集_page3.html">3</a><a href="公是集_page4.html">4</a><a href="公是集_page5.html">5</a><a href="公是集_page6.html">6</a><a href="公是集_page7.html">7</a><span>...</span><a href="公是集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
