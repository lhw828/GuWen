<!DOCTYPE html>
<html>
<head>
    <meta charset="UTF-8">
    <title>文敏集 - 第 1 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文敏集 - 第 1 页/共 20 页</h1>
    <div class="content">　　钦定四库全书　　　　　集部六
　　杨文敏集　　　　　　　别集类五明
　　提要
　　【臣】等谨案杨文敏集二十五巻明杨荣撰荣有后北征记已着録荣当明全盛之日厯事四朝恩礼始终无间儒生遭遇可谓至荣故发为文章具有富贵福泽之气应制诸作沨沨雅音其他诗文亦皆雍容平易肖其为人虽无深湛幽渺之思縦横驰骤之才足以震耀一世而逶迤有度醇实无疵台阁之文所由与山林枯槁者异也与杨士竒同主一代之文柄亦有由矣柄国既乆晚进者逓相摹拟城中髙髻四方一尺余波所衍渐流为肤廓冗长千篇一律物竆则变于是何李崛起倡为复古之论而士竒荣等遂为艺林之口实平心而论凡文章之力足以转移一世者其始也必能自成一家其乆也亦无不生微独东里一派即前后七子亦孰不皆然不可以前人之盛并囬防后来之衰亦不可以后来之衰并掩没前人之盛也亦何容以末流放失遽病士竒与荣防乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　文敏集原序
　　国朝既定海宇万邦恊和地平天成隂阳顺序纯厚清淑之气钟美而为人扵是英伟豪杰之士相继而出既以其学賛经纶兴事功而致雍熈之治矣复发为文章敷阐洪猷藻饰治具以鸣太平之盛自洪武至永乐盖文明极盛之时也若建安杨公者其可多得哉直在乡校时闻公领乡荐第一名誉赫然思欲识公未能也太宗皇帝即位之明年直亦取进士选入翰林俾尽读中秘书学古为文词而公已在内阁典辞命职论思所与共事者六七公皆天下之望又后二年直再被选拔得从诸公后诸公不以直为愚而皆辱教焉听其所言观其所存信一代之伟人也而公复以达政务善应变最为上所亲任凡制驭逺方饬师旅抚顺讨逆虑邉将有不能办者必命公往图之公决机发策皆适其宜上躬御六师清沙漠必命公从行所以賛襄裨益为多其在朝廷朝夕侍左右图议政事以安利兆民而人盖隂受其赐间为文章歌颂圣徳施之诏诰典册以申命行事与凡官署民居所以施政教适性情而欲纪载其实序述其故孝子慈孙欲铭着其祖考之美以垂诸不朽者多请求扵公公皆有以应其求其学博其理明其才赡其气充是以其言汪洋肆变化开阖而自合乎矩度之正盖沨沨乎盛传扵天下得之者不啻若南金拱璧寳而蔵之而今不可复得矣直在翰林三十七年辱与处者盖多惟公相好为最深盖自永乐以来亲见上之所以教养拔擢而知其意欲有所用也故既处之要地使习知其故至扵四朝实録与夫大典礼大述作直皆与其间及直之去翰林惟公深惜之而反为忌者所病夫士之进退出处有命焉非人力所能胜奚以病为哉公之卒也直既为传载其行事之大者以备他日太史之采择至是子恭类次遗文若干篇将锓梓以传又属直为之序于戏公之文岂待序而传哉独感公之知有不能已扵言者故序诸其首简公赐名荣字勉仁歴官至少师工部尚书谨身殿大学士赠太师諡文敏云正统十一年冬十二月望日资政大夫吏部尚书兼经筵官前国史总裁泰和王直序
　　天启一代文明之治必生竒伟不世出之才以匡辅之故其事功足以经国而庇民其文章足以垂世而传后夫岂偶然之故哉三代邈矣汉唐宋以来号称极盛其间并美兼该亦不数人信乎才之难也吾观赠光禄大夫左柱国太师諡文敏杨公诗文集有以见公之不可及焉公建安人少颖悟絶伦自逰校庠已有经纶天下之志暨登髙科入翰林遭遇太宗皇帝委以心腹之寄居则参掌机密出则谋谟帷幄宠眷优厚羣臣鲜俪逮事仁宗宣宗今上皇帝付托愈隆爵位益尊声望弥着缙绅士夫瞻仰其休光四夷八蛮想闻其风采丰功伟烈铿鍧炳耀天下诵之猗欤盛哉复以其宏博之学敏赡之才发为文章与古之作者颉颃后先髙文大册施诸朝廷雄词直笔着扵国史嘉猷谠论达扵经筵凡文武大臣勲绩之所纪述中外名流先徳之所表扬以及海内缝掖之士欲有所借誉者得片言只字莫不以为至幸公亦随其人之所求乐然应之不倦皆各适其意以往何其富哉公没之后其子尚寳司丞恭集公平生所作以类分之托叙校正且属序其后叙辱受教扵公甚深屡防荐拔虽不果登用居尝自诵以为知已尚敢以芜陋辞乎于乎斯集之传岂徒见公著述之盛而天祐国家生才佐理之盛亦足征焉叙何幸厠名简末附诸永乆哉南京翰林侍讲学士奉训大夫前兼经筵官吉水周叙书
　　自古国家以得贤材而兴国朝太祖受命肇造区宇太宗嗣服茂隆化理天下之材应期而出以备任使者布满于朝有能杰出其间学足以达治体材足以任国政文足以代王言居辅翼之任受腹心之寄无媿扵古之所谓大臣者建安杨文敏公其人焉公少有大志刻苦务学博洽经史扵治乱兴衰之由是非得失之理莫不究尽慨然以功名自期许始由进士入官翰林太宗正位简文学之臣凡七人入秘阁掌密务公在选列姿度英爽毎侍闲燕有所顾问敷对剀切上竒其材可大用扵凡政之得失民之休戚悉以问之公即小心一志知无不言言无不尽皆见听纳其言之行而功利及扵民者不可胜计然多公所独知它人有不得而与知者上益察知其忠日见亲任邉情军务一皆谙练尝西鄙有儆敌中情伪不可测遣同大将筹之既至洞识事机措置得宜邉境帖息回奏大见奨赉上毎亲征公皆在行从容帷幄賛画居多继事三朝忠勤始终如一日所以被宠待之者羣臣莫能及至为文章见扵诏诰命令训饬臣工誓戒军旅抚谕四夷播告万姓莫不严正详雅曲当人心出其绪余作为碑铭志记序述賛颂以应中外人士之求又皆富赡温纯动中矩度诗亦备极诸体清逺俊丽趣味不凡稿总若干巻蔵于家公子尚寳司丞恭属为之序夫士大夫抱材器力问学达则施诸事业穷则见扵文词传之当时垂之后世以托不朽公以宏材硕学遭值盛世歴事列圣致位显要献纳左右谋听计从以身任国家之重者垂四十年忠被人主之知泽为生民之福闻望之隆勲业之著书诸史册自足以垂于不朽果何待文而后显哉诗之与文复皆用之朝廷布之方国天下贤士大夫莫不称诵而追慕之又岂待序而后传哉但习礼无所肖似得从公出入扵禁近者有年于兹辱见知遇今不可复作矣良深永慨故敢忘其肤陋序诸篇端云嘉议大夫礼部右侍郎吉水钱习礼书






　　钦定四库全书
　　文敏集巻一　　　　　　　明　杨荣　撰应制
　　瑞应驺虞诗【有序】
　　钦惟皇上涖阼以来天清地宁五行顺序仁覆四海泽洞幽防曩者永乐二年秋驺虞见扵河南之钧州白质黒章虎躯猊首尾长扵身性则仁厚不食生物不践生刍旼旼穆穆姿态异常臣下得之以进于朝羣臣万姓欢呼踊跃上表称颂以为希世之瑞今兹永乐十一年大驾巡狩北京而驺虞复见扵青兖之间司兽者以献皇上命置阙门之外臣庶聚观莫不欢欣抃跃咸谓皇上至诚之徳洞逹无间乃克臻兹臣荣谨按瑞应图云驺虞义兽也帝王徳至鸟兽泽洞幽则见然斯兽之瑞皆徒传闻扵载籍岂若今之亲覩而屡见哉此盖皇上好生之徳通乎天地霈乎生灵故兹仁瑞之出以表天地之至和以彰皇上之至仁以兆圣子神孙亿万年太平之庆臣荣叨职词林不可无诗歌以纪盛美谨拜手稽首而献诗曰
　　于维圣皇徳被八垠神武不杀恢乎至仁恩信诞敷膏泽旁及九族雍睦万邦宁辑蛮貊戎夷罔不来庭飞潜动植以遂以生治化重熈海宇同春雨旸时若祯祥骈臻黄犀白象集于灵囿驯雉祥麟见于郊薮景星庆云煜煜氲氲甘露醴泉如酎如嘉禾瑞麦芃芃其茂赤草灵芝煜煜其秀黄河载清海不扬波灵表孝神人协和天地自位万物并育瑞应之来以迓景福癸巳之嵗仲夏初吉坤只效灵驺虞再出维此曹邑瑶光降灵义兽在野草木光荣匪兕匪虎匪熊匪防白质黒章猊首虎躯尾长于身是曰驺虞其内仁厚其外舒舒不食生物不践生刍神驰灵迈一日千里周旋中规其仪可喜驱之不廹抚之不惊虞人致之进献神京士庶骏奔欢声沸腾佥曰噫嘻徒闻往古今乃得之瑞物斯覩于维圣皇乃文乃武维武不用诸福毕聚吁嗟驺虞实为上瑞昭我皇仁以彰信义庖羲立极龙图是呈尧舜继作鳯凰和鸣夏符洛殷降鸟赤雀兴周八百斯兆维兹仁兽应时而来皇继往圣泽洞九垓孰云汉唐文禽青兕赤騠白象曷足伦儗维皇圣神异物不寳所寳维贤丰年是祷端拱无为以成至治瑞应斯蕃匪约而至皇不自圣皇仁如天光昭鸿业传序万年臣愧謏闻忻逢盛美作为诗歌以继麟趾
　　甘露诗【有序】
　　皇上绍承天位统临万方徳化洋溢庶绩咸熈雨旸顺序九有寕谧无有逺迩熈然泰和由是嘉祥叠臻诸福毕至皇上方励精图治夙夜孳孳敬戒不怠数命皇太孙率卫士演武于近郊以示安不忘危之意将以福生民奠宗社建亿万年太平之业乃永乐十年十月甲子甘露降于方山皇上复猎于武岗山之阳获兽弥多宴飨从官如前仪臣窃惟古者天子嵗三田盖以奉郊庙御賔客充庖厨也故春搜夏苗秋狝冬狩各以其时名虽不同而所以为田除害之义则一以是而观诚非娯耳目心志之乐夸畋防甲兵之盛实所以顺天道协人心乃车驾所次天休震动嘉祥滋至斯乃圣徳格天感应之机捷于影响是岂偶然而已哉臣闻鹖冠子曰圣人之徳上及太清下及太宁中及万灵则甘露降今兹甘露之祥骈臻叠见是皆皇上至仁之徳涵煦宇内圣子神孙重熈累洽以开太平之鸿业以流庆泽于悠久何其盛哉臣荣叨列侍从躬逢盛美欢抃不胜不可无歌诗以示后世谨拜手稽首而献诗曰
　　圣皇车驾出九重狩猎屡驻钟山东龙旗黄幄照晴空羽林猛士气如虹经丘越壑上巃嵸是时霜清十月中木叶脱落鸣天风黄金羁络玉花骢万骑杂遝纷纭从锦袍羽箭控雕弓戈甲照日晴光融豪鹰健鹘筋骨雄劲翮直上摩苍穹斮豜殪兕射麋熊妖狐狡兎无遗踪驾鹅鸧势蹙穷堕羽洒血相横纵懽呼得隽意气浓乃知圣主致治隆不以既治忘武功因时顺动习兵戎为苗驱害慰三农四郊自此乐年丰上天降祥福圣躬瀼瀼甘露凝栢松饴甘肪白醴酪醲珠玑骈聮缀芳藂粲粲不受杲日烘灵氛煜煜气冲融呈祥现瑞何所钟衮衣垂拱蓬莱宫梯航玉帛俱来同小臣叨禄愧才庸但愿万嵗歌时雍
　　瑞应麒麟诗【有序】
　　钦惟圣天子以不世出之资膺受天命主宰神人即位以来华夷效顺海宇宁谧五纬不愆雨旸时若由是民安物阜和气充溢毓为祯祥先后十余年间骈臻沓至虽古昔传闻所未见者今皆毕集兹非神化周浃圣徳感通曷克臻是乃永乐十二年秋榜葛刺国以麒麟来献逾年麻林国复来献今年秋阿丹国又来献吁何其盛哉且四灵以麒麟为首王者至仁则出又云中国有圣人在位则至盖非世之所恒有者今数嵗之中凡三至焉岂无所自而然哉实由圣天子至仁大徳上合天心下被四海故川岳效灵百神恊应之所致诚国家万万年太平悠乆之征不惟天下臣民仰赖无穷之福抑亦圣子神孙万万世无穷之庆也臣荣忝职文翰屡覩嘉祯每遇祥瑞之来必有咏歌以播扬盛美况此上瑞所应非常奚可无述作以传之于后世乎故不揣芜陋谨为诗一篇以献其辞曰
　　于维圣皇受命自天仁及庶类恩周八礼义兴行无有逺迩日照月临化成俗美九夷八蛮悉妾悉臣罔敢逾越聿来献珍鲸波洋洋望之无际岛夷所居动数万里玉音所至莫不尊亲沦肌浃髄被于皇仁佥曰陋邦服此声教海波晏然圣徳之效乃梯乃航惟恐或后乃奉麒麟归于灵囿惟兹麒麟枵毓精非时不出非世不生其产应期祥光上烛五彩缤纷卿云煜煜天无沴气地息妖氛山川草木发秀扬芬既育既长益竒益异万灵防诃百神拥卫魁然其质昻然其形龙颅鳯臆肉角麕身牛尾马蹄折旋规矩生物不伤音协律吕爰用入贡涉歴海洋秘恠屏迹蛟鳄遁蔵龟龙导从鸾鳯羽翼载驰载驱遂逹京国进之墀得觐天顔重瞳屡顾百僚耸观嵩呼雷动再拜稽首吾皇圣神永膺万夀皇帝曰吁瑞不在兹惟慎厥徳乃为祯符尔公尔卿百僚士庶恪脩厥职勿滋逸豫三光昭宣五纬弗亏品物咸亨惟瑞在兹仰惟圣皇体道谦虚竒瑞屡臻抑而弗居戒慎满盈奉天法祖度越百王卓冠千古洛呈夏鸟降殷赤雀兴周式昭前闻维兹麒麟实天所授圣徳格天永承天祐于维圣徳广大难名巍巍荡荡尧舜莫京恩霈八纮泽覃四裔如云之行如雨之施天锡多福集于圣躬惟皇万夀百禄是崇雨顺风调民安国泰海晏河清万世永赖臣拜稽首寳祚緜緜圣子神孙传序万年
　　神诗【有序】
　　钦惟皇上防恭仁孝一徳格天自御宇以来深思太祖圣神文武钦明启运俊徳成功统天大孝髙皇帝功徳兼隆而孝陵之碑未建无以垂示将来乃命儒臣纪其事实之详继命工伐石得于幕府山之阳其材孔良爰求厥趺于龙潭山之麓发土得石长尺许广半之文苍不假雕琢宛然若生众工咸喜又下得贞石长袤适称为趺董工者以龟来献勑置于奉天门命公卿百僚咸观之莫不稽首賛叹以为皇上至仁至孝感通于上下神只故皇天后土用是以表着焉翌日羣臣奉表称贺皇上率百僚躬献孝陵以彰显太祖神功圣徳万世无穷之休臣以菲材叨侍禁近幸逢盛事不胜欣跃谨拜手稽首为诗以献
　　于昭皇祖圣神文武徳合干刚功超前古肇基江左虎踞龙蟠鸿图巩固宗社奠安际天极地罔不臣服朝贡以时献琛执玉卉裳椎髻接踵梯航南金大贝厥篚相望猗欤我皇绍继大统一遵成宪天锡智勇念形羮墙永言孝思陵庙奕奕未树穹碑圣徳神功纪于史氏载勒贞珉以诏后世贞石既获厥趺是求爰启爰斸龙潭之丘有昂者若瞻若顾忽焉以呈神物斯防其傍璀璨果得巨石相趺是宜弗爽毫尺惟皇孝诚孚于神明有感斯应神只效灵濯以温泉莹如紫玉陈之丹陛韫之寳椟窿然其分间错以文匪雕匪琢气凝絪緼臣庶聚观宛然天成欢呼踊跃幸覩嘉祯帝曰嘻哉匪予之力神瑞之应皇考之徳载蠲吉日献于孝陵陈之閟宫纪之金縢昔闻神负书出洛夏后取则洪范是作今逢圣明文命诞敷获此竒瑞异世同符颂声洋溢洽乎四海福祚绵绵亿千万载
　　瑞应麒麟诗【有序】
　　祥麟昭圣徳也麟为四灵之首希世之祥必有圣人在位则应时而见仰惟皇上以聪明睿智之资具圣神文武之徳深仁厚泽覆育天下是以和气薫蒸而灵物斯至兹实国家万万年太平之征也臣荣生际盛时躬覩上瑞宜有咏歌以杨圣化谨拜手稽首而献诗曰猗欤祥麟其祥曷征维皇继统万邦咸宁诞敷徳泽丕昭文明至和旁逹海岳效灵曰惟盛时兆此嘉祯维麟昭昭四灵之首精孕枵世不恒有羲轩以降成康其后爰暨我皇斯乃云觏何以致之圣徳之厚麟之为麟具此众体有麕其身有牛其尾既龙其颅亦马其趾彼兽之凡莫之与比春秋所书周诗攸美维麟之徳厥具匪常懐仁之慈抱义之刚步中规圆亦协矩方生物不食生草弗伤有畅厥音协宫谐商维麟之生于彼海岛和气所钟逢世熈皥莫髙匪天弗爱其道莫厚匪地弗爱其寳式昭皇仁如天覆帱维麟之来献于丹陛百辟交欢同覩上瑞咸曰兹麟圣徳所致天毓祯祥以隆至治圣夀齐天寳祚万世
　　右祥麟六章章十句
　　白雉
　　忆昔成周时徳化何昭彰万国悉賔贡白雉来越裳至今千载下简册尚流芳我朝际昌运至治跻虞唐列圣启鸿业恩泽覃八荒我皇御寳厯继统握乾纲于时民物丰和气为祯祥白雉出西陲竒异非寻常迢迢数千里持以献明堂肌肤莹凝雪毛羽净涵霜皓鹤忽避彩素鹇亦韬光禀兹金气纯上应圣徳昌百辟皆欣抃拜舞簉鹓行防臣忝朝列咏歌遂成章愿效封人祝圣夀同天长
　　
　　圣皇抚寰宇盛徳致雍熈雨旸既时若民物遂蕃滋隂阳孕至和充塞溢两仪西夏产灵黝然呈瑞姿守臣重惊异此何珍竒岂非我圣皇盛徳斯致之载以雕绮笼献之白玉墀宛若负苍璧有如锡圭炅炅碧曈开黒云垂初疑育圃又想咽墨池乃知造化神生此诚所宜大哉天徳纯感召良在兹置之灵囿间麟鳯相追随天阶同率舞实若唐虞时愿言着青史万载流光辉
　　神应泉诗【有序】
　　钦惟皇上御极以来海宇宁谧祥瑞屡臻华夏蛮夷罔不率俾四海内外皥皥熈熈薫然泰和惟朔漠遗裔倔强梗化拘戮信使冦攘邉埸皇上赫怒躬率六师往征之三月丙子驻师于凌霄峰厥地髙燥泉水歉乏是夜忽天雨雪弥布于地士马充足莫不欢腾鼓舞以为皇上至诚格天之所致也遂逾锦水碛厯压虏川陟金刚阜所经之处平沙旷漠鹻水悉化为甘泉丙申驻跸于清水源地咸水涸忽涌泉上出滔滔汨汨莹澈清洁斯湏滂洋将士环覩惊骇嗟异咸以为除灭残寇之征也皇上召中官汲取尝之味甚甘美仍赐将士皆饮乃命之曰神应泉臣以菲才承恩扈从日近天顔亲覩灵异莫效涓埃之报愿为歌诗以颂功徳于无穷谨拜手稽首以献其词曰猗欤我圣皇统承太祖业巍巍唐虞圣赫赫汤武烈六合皆同风蛮貊罔不从筐篚日相望熈皥乐时雍蠢兹蕞残裔悖逆何昏嚚拘戮我信使毒痡我邉氓天皇忽震怒六师遂亲征桓桓熊虎士燀熖若雷霆戈矛相照耀旌帜何鲜明神谟展雄畧庙算由天成龙旗出居庸雄师抵万全绵延锦水碛杂遝清水源跋涉极沙漠鹻苦地乏泉皇天彰圣徳瑞雪何翩翩山川争效灵甘泉涌平川味若醴甘清比氷壶鲜滔滔流不穷斯湏即成渊将士皆懽跃汲负相后先龙顔为之喜命兹神应泉佥言协休徴渠魁当就孪防臣忝扈从载笔随天营鞠躬覩灵异赐饮沾恩荣行看清朔漠一扫欃枪踪神功昭万世炳焕垂无穷
　　元夕赐观灯
　　圣皇抚昌运肇基营北京骏奔来万方小大罔不承上天锡灵贶异瑞缤纷呈维时届上元乐与臣庶并巨鼇戴神山嶻出沧溟屹然向双阙飞翠相回萦瑞气发华彩五色含精英凝辉烛霄汉吐耀亘天庭羣仙驾鸾鹤缥缈凌紫清箫韶合舜乐九奏锵和鸣龙旂拂层霄鳯辇敞云屏星毬百寳丽火树千花明鱼龙陈杂戏罗绮叠晶荧华夷总欢庆宴乐沾恩荣圣情重悦怿朝野腾歌声防臣忝侍从何以输忠诚愿言颂帝徳万嵗乐升平
　　白乌
　　慈乌复慈乌姿态何瑰竒由来能反哺厥性仁且兹心既育亦既长飞息相追随灵异匪凡匹鸣止适所宜况此钟素质皎洁纯不缁霜毛正璀璨雪羽何陆离驯狎出天性回翔动光仪昨日产京兆呈祥应明时今复来南交致身白玉墀振翮发华彩瑶台皓同辉瑞物不易致嘉祯协昌期圣皇有至徳大孝感穹只宗庙既昭格扵焉锡蕃禧经始方在兹都邑焕巍巍竒祥日骈集寳祚緜鸿基百辟总欢抃恩波洽华夷治化超前古端拱自无为愿同鹊巢什万世歌雍熈
　　灵犀
　　圣皇临大寳万国悉来庭竒兽方交献文犀忽逺呈肉騣何磊磈独角更峥嵘挺特应无比安驯自不惊辟寒知有异照水诧通灵长向轩墀立宁随耒耜耕驺虞堪共处豹许肩行盛世多灵瑞长歌颂太平
　　白鹦鹉
　　上林风日美佳气欝葱葱花木竞妍媚珍禽亦云充有鸟曰鹦鹉态度莫与同质禀金精秀性含火徳丰聪慧复能言清音彻九重翠色变为素造化施神功霜毛既皎洁雪羽何璁珑翺翔青闼出入蓬莱宫系以红锦绦盛以黄金笼常时沐恩宠眷顾回重瞳素鹇不可并白鹭焉敢从饮啄既得所飞止何雍容适逢太平日昌运方兴隆愿言在灵囿祝夀频呼嵩
　　嘉禾
　　圣皇御寳厯万国际升平海宇既宁谧民物自生成和气遂充溢竒祥日来呈史册莫殚述歌颂扬欢声及兹闗陜间百谷嵗屡登嘉禾忽献瑞数穂同一茎金稃既璀璨玉粒何晶莹盈筐进丹陛芳气蔼天庭百辟尽瞻覩圣心乃弗矜顾此兆丰稔农事勤有徴所期雨旸顺九有俱安宁微臣亦何幸侍从霑恩荣永言纪帝徳万世昭皇明
　　狮子
　　圣朝统六合威徳被遐荒鸟兽既咸若万物霑恩光狮子产西极雄猛非寻常锯牙自铦利铜首何轩昻双耳正上耸两目耀星芒巨尾摇锦茸长毛绚金黄顾盼雄风生哮噉百兽藏及兹来阙下俛首随鹓行帖然自驯服感此仁化彰玉堦齐率舞灵囿恣翺翔仰惟圣明世物类皆跄跄永言乐熈皥天地同悠长
　　题赐上尊封识小帖【有跋】
　　圣皇昔御西内时万机多暇乐雍熈传宣廷臣近玉陛赐坐转觉天顔怡亲调异馔出金鼎八珍之味和羮糜上尊九酲出天府琼浆玉酪甘如饴内园朱樱新荐后粲若骊珠光陆离银罂翠釡递传送阖室均得霑恩私当时感激荷荣宠铭心镂骨无穷期黄封题识最严密洞庭春色何珍竒墨花如云注霜玺龙香绕瓮犹淋漓恍疑晴霞隠雾朱文小篆蟠蛟螭尚书寳此弗敢置锦笺玉轴加装池虹光荧煌动四壁坐觉雨露添华滋摩挲此巻倍増感何幸深防圣主知恩波浩荡比沧海聊写悃幅成歌诗愿公什袭同拱璧盛徳荣名万古垂永乐庚子夏四月丙辰上在西内圆殿特召都督臣薛禄尚书臣吕震臣李庆暨臣荣臣金幼孜至殿外命坐赐食其羮糜盖出于御前调和珍异非常且复有上尊熟食酪浆樱桃之赐厚徳深恩难以云喻然所赐上尊封识皆有墨印洞庭春色四字复用朱印篆书御用二字以葢其上思惟古昔圣帝明王解衣推食之意不是过也恩眷之隆何其至哉今臣震谨以上尊题识封号装潢成轴以彰圣上之恩赐且欲传之子孙以为珍玩复徴予言荣追惟当时恩实同霑则今拜观于此又奚容自黙哉既为歌诗以昭盛美复纪其实扵后以识希世之遇云
　　元夕赐观灯【四首】
　　防山髙接九重天珠树银花炫紫烟云拥羣仙朝玉阙星垂大地簇金莲峯峦叠翠回蓬岛罗绮揺光映御筵宴乐自知同在镐圣皇端拱万斯年
　　节临三五雪初融百尺峯峦接碧空十二楼台春浩浩九重宫阙月溶溶凤笙龙管祥光外珠树银花紫雾中再拜嵩呼祈圣夀年年庆赏万方同
　　六鼇拥翠出蓬瀛火树星毬防结成万烛光连金阙逈千花影绚玉阶明云邉鸾鹤来仙驭天上箫韶度曲声此夕内庭逢令节小臣何幸沐恩荣
　　和气氤氲四海春金炉玉漏夜初分烟霞影炫浮丹阙星斗光揺动彩云月照锦妆干队出风飘仙乐万家闻两京乐事真难遇愿竭丹答圣君
　　赐见东宫谢恩
　　天眷皇明万世隆储君育徳在春宫祥云晓接龙楼上佳气晴开鹤禁中恭覩尧眉呈八彩仰瞻舜目烱重瞳防臣拜赐天恩厚补报深期竭寸
　　元夕赐观灯诗【五首】
　　海宇升平日元宵令节时防云飘凤阙瑞霭绕龙旗歌管春声动星河夜色迟万方同乐事千载际昌期阊阖防鱼钥瑶空结防楼千花攅火树百寳灿星毬良夜承恩宴清时乐豫逰内筵称万夀嵗嵗奉宸旒禁苑东风暖青霄月正中鱼龙干队戏罗绮万花丛云峤祥光丽星桥寳炬红太平多乐事此夕万方同玉漏传清禁华灯彻夜明贝宫珠缀络防队锦妆成云雾浮香气箫韶合乐声愿歌天保什万嵗颂升平象纬临天阙瑶空集万灵云霞纷掩映星斗叠晶荧寳地春应满金门夜不扄千官陪宴乐拜舞在明庭
　　随驾幸南海子
　　天开形势壮都城鳯翥龙蟠拱帝京万古山河钟王气九霄日月焕文明祥光掩映浮金殿瑞霭萦回绕翠旌圣主经营基业逺千秋万嵗颂升平
　　恭侍御逰万嵗山【四首】
　　万嵗山
　　翠巘巃嵸接上台黄金为殿玉为台葳蕤寳树含空秀缥缈烟霞照日开金露玉虹云外耸方壶瀛岛海邉来圣皇嵗嵗宸逰乐百辟森森喜得陪
　　太液池
　　太液池深碧似苔溶溶漾漾自西来鱼翻翠藻嘘轻浪鸟下青蒲絶防埃影浸防舟轻荡飏光涵星斗自萦回愿将一滴天瓢防防作甘霖遍九垓
　　小山
　　瑶空涌出秀芙蓉寳树参差近九重波泛羽觞来玉涧泉垂珠箔喷金龙四时佳气浮丹阙八表晴岚露碧峯喜遇太平无事日共霑雨露沐恩浓
　　白
　　金门曙日正瞳昽白呈祥逈不同逺带霜华依鳯阙遥含月影出蟾宫清标好傍瑶台上素色偏宜玉殿中自是太平多瑞应愿祈圣夀效呼嵩
　　五色鹦鹉
　　陇西有鸟名鹦鹉文彩辉煌快先覩九苞鸣鳯真可方五色鹓鸾安足数翠羽红衿何陆离锦膺綉臆尤瑰竒回翔自是多态度顾盼转觉生光仪天赋美质独含慧巧舌能言世所贵相唤相呼多好音双双顾影真姸媚上林日暖祥风轻啄食永得沾恩荣愿效嵩呼祝圣夀日日长闻万嵗声
　　元夕赐观灯【宣徳三年】
　　圣皇御极海宇清民安物阜天下平九重端拱敷化理竒祥上瑞争来呈是时佳节届元夕思与臣民共懽怿特勑张灯万嵗山锦防辉煌临太液层峦复嶂髙崔嵬祥云瑞霭相萦回悬知不借巨鼇力自是瀛岛环蓬莱重重叠叠因山势綉谷丹崖何绮丽千树银花炫碧空万斛金莲照平地星毬百寳巧妆成滉漾月华浮水晶鱼龙杂遝分防队笙歌迭进谐新声圣皇垂衣临黼扆百辟趋陪瞻玉几暖风微袅御炉烟环佩锵锵彩云里仙韶九奏音韵调和鸾驻驆天香飘皇情悦豫龙顔喜万国嵩呼祝帝尧微臣素懐葵藿志何幸遭逢盛明世但愿海晏黄河清圣夀齐天万万嵗
　　嘉菊
　　内园植物真竒特一种秋花开五色玛瑙葳蕤琥珀黄胭脂隠暎铅华白由来托根得所宜造化生成雨露滋喜见幽芳出上苑何须佳色羡东篱今晨拜舞承恩渥诏命中官送馆阁秾艳偏含晓日明贞姿独傲秋霜薄对此感激懐深恩尝闻飡菊可延年愿祈圣夀齐天地嵗嵗花开向御筵
　　赐逰万嵗山诗【十首有序】
　　宣徳三年三月庚辰上命尚书臣蹇义等十有八人同逰万嵗山顷之中官传防许乘马及将从者二人既入东上北门乘马及干宁门下马步出度桥中官导引登山周览复赐登御舟泛太液池赐茶及素羞十余品而凡荡桨持楫者皆中使唱和合律既而抵新建圆殿地势竒胜金碧照耀恍若身在蓬莱宫阙有间上乘马至慰劳甚周臣等皆叩首称万嵗上大喜徘徊乆之特召臣士竒臣荣谕以天下无事虽不可流扵安逸而政务之暇命卿等至此以开豁心目庶几古人逰豫之乐不在拘检也臣士竒臣荣叩首称谢而退传谕羣臣方慿槛观中官拏舟网鱼复有防人赐御酿玉醅一瓯饮复命乘马逰小山行一里许上乘马继至羣臣匆促将下马迎特防勿下谕中官人赐钞三千贯从者人三锭且令中官陪至小山饮馔尽醉而归驾遂回未半里遇池中水鸟羣飞上亲发一矢中一鸟坠马前诸臣方入小山门遥见中官持鸟至传命赐义等炙食之羣臣望阙叩首谢遂徧逰小山观二狮子衮毬并覩金龙喷水水帘及曲水流觞之处皆雕琢竒异布置神巧莫不称赞良久乃退坐松栢间享酒馔皆珍竒之品中官相与劝酬甚懽酒未防人赐鹦鹉一将彻复赐从者酒食皆醉饱而归及出西安门天已暝抵家更初皷作羣臣莫不感恩懐徳以为万世之竒逢翌旦臣义等方相率诣御前称谢而中官传防免谢羣臣不胜惶恐感戴天恩之至臣荣窃以为君臣相遇自古为难昔唐太宗之世房龄辈十八人得承宠眷时以为登瀛洲至今相传以为盛事臣荣何幸遭际圣明夙夜兢惕深以弗克报称为愧伏蒙圣上不以臣荣不肖为嫌屡锡宠恩奬谕甚至今复得预斯列恩荣之盛无以复加敢不勉尽心力以图报效于万一乎因不揆芜陋谨赋五言律诗十首以述皇上眷待臣下恩礼之隆以纪羣臣遭际之盛且使后之为臣者有所劝勉焉
　　琼岛宸逰日随逰切九重天恩许乘骑仙仗从飞龙迤逦云霄近汪洋雨露浓词臣何庆幸千载得遭逢太液春波暖承恩泛防舟轻盈兰棹发荡漾玉虹流帘影移宫树茶香出御瓯此中多胜景况是从宸逰翠巘开新殿团花簇玉防醇醪天上赐仙境御前看浩荡恩波濶光荣礼数寛防臣沾圣泽何幸侍金銮奉诏随鸾驭遨逰遍小山风光连禁籞花影覆清湾路绕金宫转云随防仗还紫骝如掣电倐已度仙闗猛兽来西极低徊御苑中爪牙真猛捷毛骨独竒雄寳树横金锁珠毬结防茸从容看率舞还想有虞风玉涧通泉脉金龙喷雪花峥嵘山骨润滉漾水帘斜暝色凝飞雨清声隔防霞此中尘不到应即是仙家水鸟多驯狎偏随防仗飞六龙回御辇一箭落毛衣珍味同霑赐儒冠倍有辉独慙无寸补遭遇古来稀松栢清隂满林间列宴时玉阶分御赐仙醴泛金巵翠釡驼峰异雕盘鲙缕竒恩同天地濶思报永无涯珍禽来异域分赐出雕笼禀质生尤异能言类莫同宴逰逢盛世恩眷自宸衷感激应无极懐思意不穷四海同熈皥宸逰乐太平防云随御辇瑞日照霓旌赐赉何稠叠霑承感圣明永言歌帝徳千载播鸿名
　　赐逰东苑诗【有序】
　　洪惟皇上恭膺天命嗣承大统宵旰孜孜以图至治万几之暇每御便殿延见儒臣讲论古今移时乃罢此与古先圣帝明王同一揆也何其盛哉乃宣徳三年戊申秋七月十有一日召尚书臣蹇义臣夏原吉臣杨士竒臣荣同逰东苑夹路嘉植荣茂芬敷前至一殿栋宇宏壮金碧相辉其后瑶台玉砌竒石森耸环植花卉清香素艳秾郁可爱又有方池引泉其中玉龙吐水其髙盈丈喷激下注入于石渠直透殿内两旁石沟沟之首圆转各有二窍并列其一水贯其中委曲萦回复流至第二窍乃入于池直通殿外石池池之中竒石屹立不假雕琢宛若升龙之状上有四窍以通泉脉而常闭之启其窍则水皆涌出直上盈丈与殿后石龙吐水相应池之南又有台髙数尺森列异石植以花卉纷披掩映殿陛之前复有二石左如龙翔右如鳯舞天然竒巧宛若生成初上御殿中召臣等与语政务良乆乃曰此旁复有草舍一区乃朕致斋之所非敢比古人茅茨不剪之意然庶几不忘乎俭矣卿等可徧观扵是中官引臣等先至一小殿梁栋椽桷皆以山木为之而覆之以草四面防楯亦然不加斵削小大浑然林木参差蔚然可爱稍西有路纡回荆扉蔽防既入则有石甃之河南有小桥覆以草亭左右复有二草亭各枕桥而度东西去遥望宛若台星其下皆水逰鱼沈浮各适其所中为小殿其后有廊以通后堂东西有斋有轩以为弹琴读书之所悉以草覆之四围编竹为篱篱下皆蔬茹匏瓜之类观毕上临河命举网取鱼连得数尾令中官具酒馔以此鱼作汤赐食既而召臣等至前赐以金币绦环玉钩等物遂赐宴于东庑珍羞异味不可胜计复被防令各尽醉而归既归已暝恍如造蓬莱方壶之上瑶池弱水之间也何其幸哉臣仰惟皇上之徳如天地之大沧海之深顾以臣之谫陋叨居禁宻之地宠眷实隆曷能补报于万一夙夜祗惧惟恐弗胜今屡防恩遇之厚赐观内苑有同逰之乐相得之美以臣之愚何以臻此是用不揆芜陋谨为五言古诗一首凡四十韵拜手稽首以献其诗曰圣皇嗣寳厯日表龙鳯姿典章率由旧制度仰成规万方囿神化四海乐雍熈维时属秋序暑退生凉飔万几既余闲行乐适在兹从容召儒臣内苑同逰嬉峩峩黄金殿璀璨白玉墀廊庑鬱周回金碧光陆离岧嶤瑚石瑶草间琼枝玉虹出西山泉脉何逶迤引流入东苑滉漾涵方池苍龙忽蜿蜒吐水一何竒飞流溅碧空爪甲何淋漓形态本天成雕琢宁用施异石既磊落竒葩自葳蕤蓬岛非可儗天宫信能移少前造幽境似与林壑期草径自森邃蔬畦亦纷披殿宇靡华饰俭朴同茅茨伐材为曲槛编竹成疎篱小桥横碧流短亭瞰清漪防鱼时出跃花木向朝曦致斋诚得所燕息允相宜翠华此临幸鳯盖簇鸾旗圣情欢未极锡宴荷恩私雕盘列珍馔内醖浮金巵既醉増感激愈觉心神怡赐赉何骈蕃交错粲相辉金币杂香环玉钩系青丝愚臣本微陋忝遭圣主知顾兹益懐惧扵国何所裨经邦乏嘉猷辅理宁有为叨陪鼎鼐间讵免窃禄讥夙夜弗遑暇竭力効驱驰倾心向太阳如彼藿与葵海岳髙且深防埃岂能资但当祝圣夀垂拱朝四夷嵗嵗悉丰稔民物益蕃滋此生亦何幸际兹尧舜时拜稽颂皇仁愿继南薫诗
　　白鹿
　　古称瑞鹿真竒特千载为苍始为白只今牝牡自天成并毓小麑皆雪色斯实吾皇圣徳纯四方八表俱回春产兹素质表神异胚胎便觉超凡羣金精降灵天所锡百兽珍竒孰能匹贡来玉陛殊未知立近瑶台恍难覔乃知造化之所为欲与彩鳯同来仪小臣作歌献丹扆愿续文王灵囿诗
　　神功圣徳诗【有序】
　　宣徳三年秋八月戊申皇上以农事之暇躬率六师巡歴边疆严固守备九月辛亥师驻石门遽得边报云北兵南侵已迫近境天威震怒即召将帅谕之曰蕞尔残兵輙敢侵逼适朕在斯诚上天之佑助事与机防不即勦灭终遗后患尔等率领大军随后以进至关而止朕躬率铁骑三千倍道兼行以勦平之待有勅召尔等即来临发复召诸将示以神算且谓我军必胜敌人必灭理势昭然在此一举众皆稽首呼万嵗而退越四日乙夘度喜峯口风日和明蔼然如春士马腾跃行将七十里间敌人与前锋接战上不以路之险峻河之间阻径率铁骑驰赴之士率协心勇气奋发如电驱雷击望敌疾驰若有神助遂冲贼阵手射死强冦十余人麾左右翼禽其酋长百余并射杀斩馘贼党无算余众披靡奔溃即下令军中搜捕山林直捣牙帐乃尽收其人口兵器马匹牛羊辎重倒载而归烽烟无警邉境以宁臣荣自惟一介草茅素无寸补伏蒙皇上宠任屡厪眷顾当出闗勦贼之际扈从文臣武将多弗得与特命臣荣侍驾前驱日在左右时时慰劳以酒食天语丁宁诲谕谆切臣荣虽粉骨糜身何能补报及今随侍回京夙夜思念圣恩深重不能自己矧惟皇上以神武之资英明果断威徳所及无逺弗服今兹独以三千之众横行塞外剪灭强敌数万神功圣徳足以光昭祖宗震服天下巍巍乎万世太平之功业岂特为一时之盛美而已哉遂不揆浅陋谨以耳目所闻见者立题追述当时歴履共赋七言律诗一十五首拜手稽首上献顾不足以铺张皇上神功圣徳扵万一抑可以少纪其实以示夫后之人焉
　　巡邉
　　天子时巡遂出京桓桓貔虎拥边城风云动色随行帐日月回光绕御营万里戈矛横杀气六军鼙鼓震天声悬知朔漠烽烟靖愿颂神功答圣明
　　阅武
　　圣主戎衣振武功六军意气总骁雄帐前戈甲飞腾处塞上风云指顾中赫赫天威临御扆棱棱杀气亘晴虹枯摧朽拉应无敌四海讴歌乐嵗丰
</div>
    <div class="pagination">
<span class="current-page">1</span><a href="文敏集_page2.html">2</a><a href="文敏集_page3.html">3</a><a href="文敏集_page4.html">4</a><a href="文敏集_page5.html">5</a><a href="文敏集_page6.html">6</a><span>...</span><a href="文敏集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
