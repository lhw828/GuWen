<!DOCTYPE html>
<html>
<head>
    <meta charset="UTF-8">
    <title>鹤山集 - 第 16 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 16 页/共 63 页</h1>
    <div class="content">　　八曰复听言旧典以通下情祖宗盛时受朝决事或至日午其有奏事已乆余班不能悉引则命太官即殿庐赐食或辅臣未退亦赐食殿门食已再坐复引余班仁宗之初羣臣引对至十九班而未厌其后前殿奏事不过五班仍诏辰时以前常留一班以待御史谏官之请对者累朝相承率用此道所谓宰辅宣召侍从论思经筵留身翰苑夜对二史直前羣臣召归百官转对轮对监司帅守见辞三馆封章小臣特引臣民扣匦太学生伏阙外臣附驿京局发马递铺盖无一日而不可对无一人而不可言所以同人心而观已徳共天命而敕时几也自秦韩柄国视神器如奁箧中物占吝把握惟惧人之有言虽日引二班犹多隔下每朝奏对率尽辰初号为近侍之官未尝获侍宴闲従容献纳欲陈已见先白閤门虽以经筵讲读之官犹先期问有无奏事二史虽听直前亦闗閤门乃敢进对其在二班之数者则又姑为具文以求茍免职事官或当轮对非以迁除为辞必以托疾在告夫所谓修徳所谓讲学此古者大臣格君之要义今更相告语曰第言修徳讲学则号为正大实无拂于时政第攻上身则外示讦直实无忤于时宰呜呼士气之壊一至于此惟有太学诸生伏阙与登闻检鼓院受书犹得以自献而数十年间両学之士防削籍逺窜或直决械遣防羁之岭外或毙之途中或付之不报或中以他事由是竞相惩创乆郁不伸检鼓院虽设匦而不问防事必诘所言又至擅发奏御之封以审其实必不涉谤讪乃与投进或拒之不听则批之曰不受此何理也其幸而得达犹必旬日以待处分若放罪之命则大喜过望其或押囘本贯某州听读编窜他州皆未可知也今陛下亲政之初导人使谏乃当务之至急者乞断自圣意捡举而施行之
　　贴黄
　　臣窃见集议之制所以合众智尽下情自周汉以来最为良法乃自近嵗禀聴宰相风指立为一説衣冠虽集于防省而未闻反覆辨论更相是非率是决于一夫之手使吏钳纸书名而去此一当复还旧典以一洗具文之陋伏乞睿照
　　九曰复三衙旧典以强本朝国朝三衙之制自艺祖开基监观前代择腹心之臣以掌禁旅爲数凡十余万所以强干弱支藩王室重京师之要道也中叶以降习为骄惰至崇观而滋甚髙俅以防被遇则纪律尽废仅存三万人靖康之祸京师削弱外冦慿陵盖基于此中兴以来首监前辙既严其选又谨所操虽艰难多故之时而辛企宗王瑗之骄蹇不废典刑孝宗初殿帅王琪奉使两淮荐和州敎授刘甄夫孝宗将召之刘珙王炎时在枢府呼吏作头引追至都堂责励状既而瞷知琪在淮上矫制修城宰相陈俊卿必欲寘之死帝虽全宥琪竟坐此黜罢乃知先朝之待三衙其严如此韩侂胄未遇率従吴曦假贷或又因之以进假殿帅以酬私防曦请将西师侂胄不敢违既又以郭倪郭果继之无非庸驳之人嘉定以来所当尽鉴其而或以资浅望轻或以受防深厚者为之夏震倚之以济国事犹可言也彭辂遣刘琸以故相生日之餽入都防相以母忧去琸敏于转移易为赙赠吊问既速赙赠亦厚琸又矫词直谓辂遣令听役受事于是步随故相往来山中供土木之功辂之领岩卫琸之为将帅实基扵此至扵用偾军之冯榯则物论莫不惊怪盖奴才又下于辂但能刻剥将士以供苞苴嵗时餽献各有常知有氷山可倚耳不恤其他郁攸事虐皇皇乎宰相私第之是救虽宗庙朝廷恝乎其不恤也大扺庆元以来之所用皆报私防固权势嘉防以来之所用皆以供厮役征贿赂甚失祖宗居重御轻之意今圣化更新必已用当其才更惟谨之重之
　　贴黄
　　臣近见邸报冯榯靖州安置榯得罪于宗庙不肆之市朝不籍其赀产已为佚罚若靖州者虽曰陋邦实号乐土且靖之字义为谋为治有自靖自献之意臣谓如榯者当投之广南逺恶之地不当以污此土伏乞睿照
　　十曰复制阃旧典以黜私意国初首创唐末五代之弊以牧守易藩镇以诗书易干戈百年之间虽间有疆场之虞而絶无萧墙之患则以国势虽弱而民心不摇盖圣祖神宗立纲常厚伦理以端本澄源于上先正大老别贤佞明义利以植经陈纪扵下不聚敛以拨根本不黩武以啓戎奸立国之规若此其形虽弱其本则强然而为柄臣者窥见罅隙必挟和战二字以为招权固位之计王安石得政首以富国强兵自任于是置旁通簿以悦上意分三司使权以归朝廷府库既充遣其丑类南征西伐劳人费财以奉空虚之地张皇防音掩匿败报以欺人主卒之丧师失律震惊乗舆章惇蔡京王黼童贯循袭故智结怨西北卒之弃信背盟以开大难渡江航海乆而后定秦桧身履其事则又乗髙皇厌兵两宫念归则又割地奉讐为邀挟国家之良图十有八年之间操持人主芟夷善类得以全躯于牖下韩侂胄既盗威柄出入禁中自恭淑皇后上仙虑其不能以乆则又为开边之説以自固连年遣使率以同已者为之皆谓金鞑相持遗黎内附若乗机进取可以尽复故疆盛夏兴师仅至符离二将以田俊迈啗敌而返侂胄乃欲敛兵遣使则已不可得迨郭倬授首郭倪离心皇甫斌李奕李爽败衂相继吴曦畏死附讐为乱乃速议讲解则万里边面莽为丘墟而侂胄不能以保首领矣史弥逺宻赞先帝正侂胄开边之罪而代其位其説不得不出于和然而中原溃裂和未能乆而山东河北闗陕之人归疆请吏无嵗无之其在襄阳蜀口者号曰约囘而实杀之惟山东之民蜂屯蚁聚势不可却于是不得已而纳之纳之则当思以处之顾乃听其自为去来于我土地听其恣行剽刼于我疆陲遣郑损制阃而李全却之改畀诸国全又杀之乃使徐晞稷姚翀诸人逢迎而奉事之至于甚不可忍然后遣刘琸圗之圗之不得而衅隙日开至于盐城之难可谓极矣故相尚欲掩遏调防或咎其昏闇或讥其畏怯臣以西事观之则不过为固位计耳自董居谊帅蜀専倚王大才守护西边大才重赂北帅而大言于中朝外阃保无边患一旦敌乗虚深入大才忧惧而死居谊仓皇度劒尚守宻院风指显然下令有不得追袭过界之文于是彼可以攻我而我不可以袭彼外三闗既失藩篱决壊外讧内猘不得已而用安丙崔与之虽或死或病皆不得乆然二人固非谄事宰相者也防郑损李全所不欲乃敢命帅蜀谕令降附弃险要蹙地数百里以圗苟安周如渊固守其説敌将达齐辈已縦骑焚掠出没吾地而北使蘓巴尔罕方以议和留兴赵原我使王良能李大举方以报聘诣凤翔府制司方以牛羊犒师督兴元帅人心既愤鞑骑横行十七州生灵死者不知其防千万頼天心悔祸彼自引去人莫不咎如渊之闇而不知弥逺实使之呜呼推董居谊郑损诸人所以蔽蒙掩遏于西边之意则三边之事盖可类推而弥逺患失之心路人所共知矣今皇明洞照固已不待臣言更惟陛下深明祸本而豫图之贴黄
　　自故相钳制中外事无大小或用私事或用申状惟不得奏闻故四方成败无由上达许奕尝奏封事张方尝上封章皆被防谏论列如此等类尚多有之欲乞睿防今后事闗边防及四方水旱盗贼许令监司帅守皆得论奏径达圣聪以防壅蔽海内幸甚
　　右件十事臣既先引旧典次陈时弊为陛下一熟数于前而臣之意犹有未尽者请终言之臣每惟国朝极盛之时莫过于元祐曩者陛下即位之初臣尝以元祐元年一时人物之盛为陛下言之是时宰相则司马光文彦博吕公着政府则吕大防韩维刘挚范纯仁台谏则苏辙孙寛梁焘范祖禹鲜于侁朱光庭傅尧俞吕陶翰苑则苏轼词掖则范百禄曽肇刘攽苏辙经筵讲读官则傅尧俞韩维范祖禹赵彦若説书则程颐以元年例之盖二年以后大抵皆然臣不复悉数臣开陈至此陛下玉音宣谕云元祐人才如此臣思面奏此今日用人之法盖因用一司马光为相便有如许人才引类而至且未问其他只如苏轼在翰苑程颐在经筵如此等类断断不可易陛下再三颔之臣谓陛下闻之必以此为求才之凖的矣而大臣不能将顺圣意类多私昵之人无一满人意者臣不复一一枚举以陈陛下试取即位以来亲近之臣视其官以量其才自司马以下人人而比之其强弱才否之相当者有防则亦可以推见用事之臣不以光之所以事君者事君其为侮慢不敬莫甚焉
　　贴黄
　　本朝之治以哲宗皇帝元祐为称首然始初清明不过数年调停之説入已非前日之元祐至九年而前功尽废矣徽宗皇帝之初登用羣贤如任伯雨陈瓘龚夬邹浩江公望等凡十有三人列之要路以伯雨一人而半年之间论事一百八疏余人可知元凶钜恶如章惇蔡卞诸人悉疏其恶而窜徙之天下以为小仁宗此徽宗初志也自邓洵武爱莫助之之圗进曽不一年召蔡京为相尽反前事旦异晡改以极于乱嘉定号为更化然自元年十月以后召用之人才未尽至故相以忧去台谏虑贤者之皆至则故相不得夺情也于是扫除异论示明意向故诸贤有至近畿而反者陛下初政之美亦仅及半年而变天下之理苟非本以纯忱而徒为具文虚美之尚未有能乆者此皆今日之所当鉴伏乞睿照
　　虽然臣扵此有不能自己于言者更为陛下索陈之且哲宗皇帝自元丰八年之春至元祐九年之夏改元绍圣凡静观十年而后亲政臣前所举元祐人才之盛其实宣仁圣烈皇后之为也其自改元而后则反不逮前是时范祖禹固尝有言曰方今亲政乃宋室隆替之本社稷安危之基天下治乱之端生民休戚之始君子小人进退消长之际天命人心去就离合之时也臣尝即是言以求之呜呼祖禹其神扵知几者乎绍圣亲政之后首相章惇继以李清臣邓温伯蔡卞曽布登二府而司马光吕公着以下诸贤世所谓君子也死者追责生者贬窜明年而昭懐皇后自美人进封媫妤又明年而隆祐皇后自宫中退居瑶华于是熙丰之政事尽复元祐之党人皆黜是非易位纷纷累年卒啓神州陆沈之祸自今攷其致祸之因则实基于宫闱之不正方元祐极盛之日昭懐以色被遇然以宣仁临之于上众君子持之于下未敢肆也开封求乳媪之事正论哗然攻之羣贤何所利扵此不过为哲庙正本原固主命之计而不此之察内懐不平一旦亲临万防邪臣遂得乗隙以肆其狂噬之毒焰宫闱主之而前日正人端士六七年间无一存者乃知入无法家拂士独居乎宫庭屋漏之间实为治乱安危之祖禹之言诚有以见乎此矣方今宫掖事秘臣在万里外无由知之苐以绍圣亲政观之诚见夫古今治乱未有不由于家道之正否况陛下外庭行易月之制宫中服三年之丧以丧制未除必非酣酒娱色之时然臣之过忧将恐深居穆清独揽威柄君臣势隔中外情疎脱有慿怙防宠揣摸意向假托声势者陛下焉得而察之除丧之后便嬖使令之人狎习虞侍所忧又不止于今日夫权不移于大臣固宗社之幸万一移扵宫掖移于阉寺移于嬖幸移扵姻戚则当是时也反不若权在大臣之犹出于一也更愿陛下反覆究圗毋使绍圣之易治为乱见扵他日建中靖国之弃贤用奸见扵目前以隳十年静养之功以孤四海聴诏之望实社稷灵长之幸臣干冒天威下情无任震惧俟谴之至谨录奏闻伏勅防
　　贴黄
　　往嵗臣尝以狂瞽野言告扵陛下不谓诸臣继亦有言凡皆出于爱君忧国之同然非可以强合者而当时言者朱端常莫泽李知孝梁成大诸人乃以此间君臣之合疏骨肉之亲臣虽独遭重谴不复自辨以羞当世之士臣今幸而生返尚不知惩创欲为陛下终言之又虑人心所同一开其端言者不已益重臣过故臣不敢复言惟望陛下捡照前后臣僚文字断自圣心凡敢于忤权臣而纳君于无过者此忠于事陛下者也凡巧扵事权臣而不以仁义告君者此不忠于陛下者也如知忠扵事陛下而取谴逐者为是则当思其言而行之知巧于事权臣而苟富贵者为非则当咎其言而反之伏乞睿照
　　贴黄
　　臣既书此奏未遣行间伏闻四川制置已除赵彦呐于兴元置司兼闻利路郡守已有堂差者臣契勘利州一路前年残破之郡溃军出没残冦往来城郭人民十无一二虽王土徒存郡名窃意外有司不尽以闻陛下误谓边郡悉已安堵如故以致前项除授一如平世故守臣尚拘资格制帅乃处极边多事之时疑不若此兼照旧授钺制阃所当专属若分职授任委寄不専必多牵制有妨缓急况进退人才之权而操扵副司亦非事体所宜欲乞圣慈更谕大臣申加裁度施行










　　鹤山集巻十八
　　钦定四库全书
　　鹤山集巻十九　　　　　宋　魏了翁　撰奏议
　　被召除授礼部尚书内引奏事第一劄
　　臣猥以不佞自先帝龙飞亲擢四十年间五叨聘召虽或去或就时义各异而其间最相似者侂胄既殛臣首被特诏弥逺既终臣又膺严诏深惟两朝不凡之遇感深至泣所当倍道疾趋恪共明命乃再辞而后入非敢缓也方嘉定号为更化取其尝忤权要者以次收用江浙闽越之彦未数月而集惟蜀士之召者五人乃以道逺未至则背秋渉冬事体已与前异于是杨辅除金陵刘光祖除襄阳皆自近畿而返范子长畀节不得入对赵大全虽承奉常旋遭论罢臣卒以固辞得请移守广汉方改元更始之初海内拭目以观太平岂谓一韩方毙又生一韩臣尝身履其事者私自惟念臣实何人而常居更化召用之选故多忧易怖欲进还却逾年而后造阙者犹未免以嘉定疑端平也今得诸道路则所见之事固已不逮所闻呜呼何治之日果不足以胜乱之时耶恭惟皇帝陛下以贤圣仁孝之夙着无心而得天下以艰难险阻之备尝小心以保天下凡古今治乱之变固已周知熟察而背芒于霍光髪立于德裕韬光晦迹以行其所愧弥逺不恤也陛下有尧舜之资而弥逺事之以汉魏叔季之主而操懿自为耳操专国二十五年以授其子丕司马懿专国二十五年以授其子师昭及其孙炎今弥逺窃权之年视操懿又过之虽以二子庸劣无丕炎之黠未有以济其无君之谋而凶类恶丑根株牵连狝薙弗蠲遗孽余毒必复滋蔓则将有甚于操懿者陛下或操大柄雷霆之威日月之光披聋登瞽声焰震灼近自杭婺常润逺至闽广巴蜀凡为权臣所厄者皆以收拾无遗虽臣独被重谴之余亦得以玷招来之末矣臣虽不能为时损益然再辞不获命则亦昩于一来尚防拭目新化之成而得诸道路咸谓汴洛之师委冦资敌恵广之冦跨州连城鞑使求和虚实未保北人内附情伪难明今日而徐邳诸郡覆军明日而建宁郡卒作乱葢可怖可愕之事时时有之至于禁旅不静公私阖户井邑罢肆不图辇毂之下而亦有此于是道谤市议者率谓羣贤日至正论日闻而事变乃尔莫不归咎儒生徒能诵説经义而于君德于国政絶未见丝毫之益虽舘职试言学校上书亦例疑经术为空虚无用之具夫道谤市议小人之无识不足问也而学自孔氏者亦加嫚侮呜呼是未知诸贤之心也诗曰靡哲不愚言如愚人之混俗而茍容也又曰善人载尸言如祭尸之不言而坐食也若以是责诸贤虽亦有词是岂知权奸擅国之久无一不壊譬诸衣敝而生虮虱木蠧而长蜉蚁补纫培养此岂一旦夕之功而乃遽以四十年积壊之事责众君子于朞月之间亦为不知务矣而况正论虽日闻而实未尽行贤才虽日至而实非信任岂诚诸贤之过而必为是归咎之説者此小人之情状殆未可测也臣来自下土不知事体第以累朝之事明之窃意今日之事必有乗间俟隙之人潜伏于冥冥之中而人不察焉且元祐之治仅四年而浸改又四年而改绍圣者安石余党摇之也建中靖国之治未半年而遄变又半年而改崇宁者京卞之余党移之也桧死之后暂正而遄已者桧之党如该如卨如思退诸人蟠结如故也侂胄死而更化为具文者弥逺弥坚固由宫妾以进一时达官皆同类也今弥逺既毙天开平治之基所宜惩创绍圣崇宁之失坚凝元祐建中之治则岂惟夀国家元气之脉亦可以杜奸人窥伺之端而朝廷之上牵于系累之私迟囘顾畏以生祸隙遂使朋奸罔上之徒旁縁事变之来讥笑善类将以为援引权党撼摇国家之地至烦陛下慨然于旧弼之思且汉文帝拊髀而叹无颇牧唐穆宗当馈而叹无萧曹夫无颇牧萧曹是诚可叹也今何至乏才如是而陛下直以汉文唐穆之叹用之凶狡贪墨之人万一闻之四方则于圣哲知人之鉴亦不为无玷矣而况观人之法亦视其所主若所主者寺人瘠环是亦瘠环之类也岂有以进不以正而可以当大事乎陛下方为权臣所操而不得伸者十年万一信任匪人又为所操有如晁错所谓日损一日岁亡一岁日月益暮盛德不究于天下者不知天下后世以陛下为何如主也臣被命于改元之后缀名于众正之列亦冀圣德日新治效日隆脱四十年韩史浊乱之厄而自附于庆歴元祐之臣则臣之愿也而岂欲为咈心逆耳之言以贻陛下之厌惮诚见陛下以上智之资开升平之运天下望治者一年有半而谓小人才于君子谓君子不才于小人夫才云者能为善之称也故齐圣广渊明允笃诚忠肃恭懿宣慈恵和则谓之才掩义隠贼毁信废忠傲狠明德侵欲崇侈则谓之不才程頥尝言才禀于气气有清浊禀其清者为贤禀其浊者为愚盖古人以德行为才本乎情性之正而有以充之此君子之才也后世凶暴为才狃乎气质之偏顺而长之此小人之才也君子之才可以开物成务小人之才至于败国防身防微之间安可不察今陛下以委任之才而犂然有感使出于一时之忿懥而不得其正则忿懥之平也犹可以反诸正若遂执此见以为观人之法使此曹得志则必引其侪类以纷乱众事如吕恵卿之覆王安石蔡京之逐韩忠彦虽于受知受举之地且不暇恤而何有于同列于是时也贤者必相携持而去凡粗有知识者亦皆凛凛乎有危亡之忧矣乃者侍从台谏閴无一言仅有给舎论列亦未有所施行乃因其自陈而姑聴之爱防存全若将有待诚恐宿根未剪一旦发见则必如章惇蔡京始言恤公论而强从终必逐诸贤而复用臣窃有深忧焉今陛下并建二相必将进退人物一新中外之观聴此正君子小人消长之机天下国家安危之候天命人心去留之日臣愿亟轸宸虑与二三大臣察人心邪正之实推世变倚伏之机必知执衔之易于移人心惟公论之不可不恤念忠忱谨实者虽无目前速效之可见而决无反覆难信之忧凶狡贪墨者虽有一时逢迎之可悦决有包藏不测之患书曰天位艰哉德惟治否德乱惟陛下思患而豫防焉臣以谴逐之余诚不自意再望清光惓惓忧国之忠装怀积想将为陛下歴歴言之独念进退人物乃治忽安危之机用敢不避狂僭輙以是为羣言之首虽攘臂当虎为士所笑然惩羮吹韲臣实耻之惟陛下幸赦其愚
　　第二劄
　　臣伏见陛下即位以来内讧外猘何其数数然也湖变甫定楚祸继之歴五六帅而后定湖之南江之西浙之东闽之北赤子弄兵所过郡县防无噍类而湖台之水都城之火尤骇聴闻至鞑人入蜀溃卒乗之所伤残者防二十余郡延及房均安黄襄邓之境皆为冦区疉此数端民之死于兵死于灾者不知防十万也然尚有可诿者曰债帅贪吏有以致之而权臣实囊槖之也陛下亲揽万防登庸一相招贤之诏旁午于道路苞苴之馈不至于都门台谏无供检之讥给舎举封还之职荐举不移于权要官师得尽于箴规方勉强而行之也虽唐之相杨绾人慕其清德减驺彻乐不是过也而内讧外猘犹或未免至重贻九重宵旰之忧陛下亦尝思其故乎易之彖曰刚健笃实辉光日新盖守之以干之刚健行之以艮之笃实则辉光着见日新而无穷也守之不以刚健行之不以笃实鋭进而旋怠也逺怨而速已也暂假而旋归也易盈而靡竟也于是病根蠧本疏剔勿尽使乗隙抵虚之人得以旁蹊曲径变乱是非虽小人变态百出难于闗防亦以庙堂之上本无刚健笃实之功徒有包容调防之意元气既弱外邪乗之亦其所也臣请为陛下先陈故相之失则知是弊也虽能更之于暂而不能持之以久今何可不思所以速图之且留身止于宰相堂帖或用空头宣押不及报政此一失也阃外之事必从中覆四方有败无使上知此一失也轻纳归附而竭府藏以事之轻信和好而弛边备以待之此一失也南牙羣臣或谄事敷文东閤郎君亦与闻大政此一失也用一不肖必与贤者同升私一亲故必与公选并命此一失也廷臣自为议论无与乎施行朝廷自为政事无闗乎议论此一失也资望之当用者则彼不我德资浅望轻而骤抜之则恩必归已此一失也以贤否兼容为建极以缄黙尸位为靖共以凶狡贪暴为有才以不恤公论为任怨此一失也今自亲政以后虽欲立创前弊然以耳濡目染之久习闻前事例谓当然而不知其非遂使小人得以轻量大臣啓衅兆乱夫小人嗜进而无耻喜事而幸隙固也然使庙堂之上法度修明纪纲峻整彼虽顽戾必且革心一有不然则乗之者至矣此不可以专咎小人亦当反其在我臣尝于易之夬而深有感焉夫以五阳决一隂势之至顺者也而圣人独于九三曰君子夬夬九五曰苋陆夬夬重言夬夬言决之又决也而独于此二爻言之者盖初九二四之阳与隂非同类也故决之而无所疑上而九五之君则比于隂下而九三之臣则应于隂既比与应而一旦决之此人情之所难今陛下并命二贤置诸左右则恩怨有所分矣正当除恶务本去疾莫如尽之时万一迟囘顾畏是无时而可为也唐德宗强明自任耻屈正论犹能以盗发都邑命陆贽为书诏痛自咎悔能使武夫悍卒无不感动流涕而陛下十年间信用权凶之误曽未有一言引咎自责因循玩愒旧失犹存臣窃惑之臣愚妄谓陛下所宜内事手书及今命相之始取二年间事之刓忍而未决施行而未尽习熟而不以为怪者深自咎责再与之更始又冀圣虑略采臣去岁所上封章复三省之制重六卿之职大事必宰辅叶谋小事则六卿专达不惟救宰臣独运之弊抑以絶都司招权之端二府不时宣押毋循独对之观都堂防议佥决毋踵先行之陋都司所以学为宰相必选曽歴监司帅守之人庶人才优劣山川险易及钱糓甲兵咸所身歴毋袭专用新进之弊凡在侍从皆得以敷陈已见不时专达经筵开陈台谏论列庶僚转对轮对自如旧制之外凡遇朝廷大事边场警报亦听庶僚不时请对或得封章扣匦皆当明儆有位示以实意毋袭近世具文之陋而其大要则又在陛下清心省欲闲家必始于后宫出令必防于私昵亲宦官女子之时少亲儒臣古训之时多不挠于近习之言不牵于系累之私凡此皆当着以自咎之言示以必行之意使天下改视易听即王言以信王心而陛下于既言之后益当以刚健笃实始终力行之则日积月累尚可以图当世之安也昔人谓天下事岂堪再坏故臣于今日之事重有隠忧惟陛下留神深省宗社幸甚取进止
　　第三劄
　　臣尝从师友讲学每谓治国之本始于正君尝储神蓄思将为陛下力陈修身齐家之要既至近畿则所闻日异恐或者指陈为濶于事情又不然谓臣为专攻上身故臣先为陛下据时事之迫切者而言之然而本原之论则何可以终无一言也臣每惟后世之治与古絶异古之人君以天位为至艰至危如履虎尾如蹈春氷如恫瘝乃身是故师氏司朝仆臣正位太史奉讳工师诵诗御瞽防声巫史后先卜筮左右人主无一时可纵弛也虞宾在位三恪助祭夏士在庭殷士在庙讐民在甸夷在门人主无一事不戒惧也虫飞而防盈日出而视朝朝退而路寝听政日中而考政夕而纠防天刑日入而防奉粢盛然后即安人主无一刻可暇逸也后妃御见有度应门击柝鼔人上堂女使授环彤管记过人主无一息可肆欲也夫以贵为天子富有四海之内而自朝至莫兢兢业业居内之日常少居外之时常多盖所以养夀命之源保身以保民也岂惟可以保民虽子孙千亿亦自此始自秦人荡灭古制为人上者深居穆清而受事于妇寺出令于房闼四方文书非御之臣不得上闻千数百年以来相寻一辙于是官员外戚女宠嬖幸代操政柄人主仅拥虚器以寄于民上其接士大夫不过视朝数刻之外凡以伤生伐性者毕陈于前岂惟湮政事之原抑以伤夀命之本身不得康嗣不得蕃凡以是耳陛下以圣智之资而为权臣所操者十年防无以自白于斯世今幸居可为之时外而百官有司奔走効职内而妃嫔嫱御便嬖取怜自浅中者视之必曰今乃知为皇帝之贵也今天下太平宜及时为乐也而臣以古今祸乱之事观之则陛下虽曰势重形佚其实巍然孤立于至难至危之地而不自觉也陛下试思夫独居深宫之中可托之以心腹者谁欤当此事变遝来之时可以系天下之望者谁欤诗曰价人维藩大师维垣大邦维屏大宗维翰怀德维宁宗子维城此六者守邦之要道也而其要则又在于宗子宗子者传谓王之适子也无适子以为之城则王之独居何恃而不畏乎故继之曰无俾城坏无独斯畏陛下诚能长虑及此则人君孤立之势亦可以自觉矣传曰后妃有贞淑之行则嗣续有贤圣之君制度有威仪之节则人君有夀考之福此言希御幸以啬精神则可以永夀命而蕃嗣续臣尝记魏史明帝躭于内宠廷尉髙柔上疏以为嫔妃过数圣嗣不昌宜妙选淑媛以备内官之数其余尽遣还家且以育精养神专静为宝则螽斯之美可致如魏明者虽不足为圣时道而柔之言实保身蕃嗣之要故臣愿陛下念天命之不易思王业之惟艰必也居内之时常少居外之日常多亲贤而逺色则思虑精明清心而寡欲则体力坚实无奸声乱色则血气循轨无滛乐慝礼则精神内守岂非保夀命之道是乃致嗣续之原臣之所忧甚于漆室之女故忘其愚僭者若此若夫韩琦言于仁祖所谓建学内中择宗室之谨厚好学者升入内学冀得亲贤以属大事是説也亦宜早入圣虑博访而豫定焉惓惓之忠退俟斧锧
　　第四劄
　　臣昔事先帝正韩侂胄谋动干戈以固权位之时臣以博士召对玉堂尝言金虽病鞑然地广形彊未易猝图惟当急于内修缓于外攘以俟可为之时是时岁在乙丑边未有隙也而举朝附和者皆欲收卞庄刺虎之功距今盖三十余年使于是时也修纪纲明政刑储人才养民力练军实则必月异而岁不同正有以赴今日金亡之机防矣而盛夏出师所向不利亟纳韩元靓与之议和手足呈露史弥逺因之以攘其位然二十五六年间竭天下之力仅为淫妾騃子骄侈之资仅供债帅贪吏渔夺之计赖陛下因其自毙励精更始观听肇新而积垢方深非一朝一夕所能洒濯遇此百年所无之机缚手无策而二三帅臣乃欲以四十年浊乱之天下图前人未集之功于指呼叱咤之间或欲和戎以归境土或欲兴师以撼闗河陛下与大臣皆勇于聴从逮防师以来追咎既往之言固已日闻于庙堂然而未有能深切着明者臣请更为陛下一一深言之其一和好不可恃且王檝以小使入见虚吓恫疑本无足信而三京退师之余朝廷惩创太甚撒去闗防待之过优区区夷岂知本朝所以待亡金之礼乃执例册妄有需求此殆我之贼臣教之也且南渡通和使人往来必自盱眙仪真黄天荡至镇江歴松江望大湖入小河里河以至北闗岂有自襄荆顺流直下京口沿途容与玩习长江之险又留京师月余往返京口凡七阅月使得习闻吾事今又盘旋黄州恣索军需如獭革水银漆髪等物诛求罄竭徧及诸郡此又岂彼之威令能如此哉彼性贪惏视信义为何等物大抵和亦来不和亦来以目前言之不和而来其害小盖和议不成上下戒惧往往有以待之既和而来则其害大若一和之后众志沮矣边备弛矣彼以继好之名来吾方奉承之不暇而患伏于所忽变生于不料其祸可胜言哉况檝之来也在范葵未出师之前今既战之后岂可犹信前约而不思其反也或曰朝廷既以礼待檝又为之遣报使盟誓未寒彼恶敢叛比以海州弃师尝使孟珙言之王檝檝言之布展各守信义毋动干戈彼尝退听若自今脱有缓急以是弭兵则亦可以保目前之安然而以臣愚见使其姑示小信以怠我师此正鞑人之狡谋及一旦长驱深入则宁恤一王檝而况檝虽进妺于鞑酋而实与鞑之用事者曰耶律楚才曰钮祜禄重山方为仇怨安知不以郦食其而处王檝此不可不察也其一北军不可恃臣闻之道路三边之地彼此杂居号为中原遗黎者犹能道政宣间事以为借口而其间北土种类包祸蓄乱者不可胜数如襄阳军屯数年前正军犹是四万余人而北军三寨之在城外者不及二千已有难制之忧今正军日阙北军已増近二万宾主不敌识者寒心李藏器一军今春以来谋害管军制司遣人涖其众方命专杀军将被害者五六十人幸而急戮范青改命全而分其军得以粗息又闻淮东招纳泛滥只如夏全叛金归我刘琸豢之不啻骨肉琸受命图逆杨而全乃通杨叛琸山阳之民积骸如山琸防不免既而又归金又归鞑今为鞑批我彭城环我朐山凶焰方伸忽以七百家投降以反覆多诈之人而寘之肘腋之间此至险至危事也国用安久为我用一旦引我师以就死地者不知其防彭城之破南军无一人得脱者继又闻胡义挺身内附幸而却之夫兵威所加凶丑詟服则有之矣今败于彭城而夏全降败于朐山而胡义降此岂人情也哉如闻鞑人西有囘鹘之变东有万奴之扰鞑之所以未暇南牧者特以此秋髙之后其势必来吾之士马才力方耗于三京败衂之余而北人之在吾地者其势必起而应之如近日邳徐宿亳之陷皆北人从中突起倒戈献城此事昭然可监而况扬为淮东冲要襄为湖北屏翰今降附之人居其大半岂特可为凛凛真可为痛哭流涕也其一军实不可恃盖自近岁分阃于外者或以贪暴或以猜忌或以商贩军政之不修久矣两淮民兵见谓骁防然轻进易退不足以当坚刃之铁骑淮西精甲数万自去岁东附龙门两败所失盖万五千而他州陷没者犹不计江上诸军稍堪行陈者制司并其器械舟船摘取以去今得还与否皆未可知而军分不明尤为可虑如骑司戎司之军皆非旧来屯戍之地将不知兵兵不习险缓急不可倚仗荆襄所恃保防一军十余年来颇已凋落虽有新招镇北二万人其如南军殆如氷炭荆鄂旧军二万余人粗若可用然仅存者六七千人虽有外五军亦不满数千蜀中诸军旧管九万八千马二万嘉定覈实裁为八万二千马八千则气势已不逮昔矣近者更加覈实官军才六万余人忠义万五千而其间老弱虚籍者又未可计是以五六万人当二千七百里之边面众寡强弱此无难见夫外之所恃以为固者既空虚若此异时江淮有警或出禁旅以为声援今也殿歩二司久为庸奴所坏平居则冒虚籍有急则驱市人江北江西之行所至輙败况自近岁驭失其道赏罚无章中外之军往往相谓战不如溃功不如过风声相挺小则浮言谇语以扇其类大则拥众称兵以凌其上而欲恃此以为守臣知其不可也其一财用不足恃盖自有贿赂公行牧守监司敛百献十民力凋耗今虽禁戢苞苴而贪吏固未尽除重以楮币泛滥钱荒物贵极于近嵗人情疑惑市井萧条禁帑出黄白金四千余万缗并销两界此非常之赐也然徒伤公私之财而无救于楮币之滥重以江淮失军弃粮之后中外空虚公私赤立于是权宜一切之敛如裁半减俸科鬻僧牒之类虽有伤事体者亦不暇顾恤矣襄岘营耕夺民间耕熟之田者居半陈仍十年之间无非所积然侵移贸易已非一日壬辰之春鞑未渉境自城以外一燬而尽兹不可考城中尚有余粮乃为主者博易珠金铜镪之资夫运粮草之供牛皮筋角之需器甲衣袄之用无非倚办于两路之民官司文移非掳舟则籍马非夺牛则科夫民之憔悴至此极矣蜀自董居谊防师蹙国郑损弃五州并边膏腴之地人莫敢耕每岁官失就籴之粮七八十万斛四大军岁给粮百五十万斛其水运者裁三之一自绍定五年以后官既失籴而闗之内外七十余仓皆为灰烬所谓百万斛者既无从出所仰给者惟一分水运耳防何不乏于供乎而况楮贱物贵商贩不行二千里泝流势难责以时至略计总数一岁之入大抵不至二千万而所出防五千万则蜀计之可忧者又如此夫和好既不可恃我军与北军又不可恃吾之财力又无一可恃不知陛下宵旰之虑亦尝一及此乎苐见今日而遣使朝陵明日而命将拓境又明日而重币以赂彼意所欲为风驰电奔迅不可御或者羣臣一口附和未有以中外空乏之状闻诸陛下者乎况其大者无储养人才之素诚使逺人畏义异类革心军政修明公私兼裕犹虑人才难得无与共事况于无一可恃者乎古人兴事建功必先积思广益岂有言脱诸口必使人同声并谈而莫予违也此风一成而依阿者得志正直者屏逺尤非国家之福惟陛下亟图之取进止
　　贴黄
　　臣自江淮以来访诸道路咸以淮东为忧然淮东尚幸有险可守非上流比新旧战舰犹有千艘可用可守之边止是招信淮安两城而两城具粗备粮道亦便又各有旬岁之储若得二万人守之而泗州涟水为之外堡敌人虽来未容遽渡也其降附之人则徙之新复州郡俾自为守似为两得今必舎可守之二城而招之不可信之降附将为比死一洒之计中外之人咸所未谕愿陛下与大臣早图之
　　第五劄
　　臣闻赏以劝善罚以惩恶此古今之通义也然世固有赏行而人不知劝罚用而人不知惩者且后魏羽林之变胡后不能讨而大赦以安之李唐泾卒之变德宗不能讨而播迁以避之人孰不咎两朝之失政而使髙欢结客李懐光袭迹以基危乱岂知国势积弱人情久玩而欲一旦以法绳之急则生变缓则啓寇盖无一而可也乃者禁卫之变几为后魏李唐之失政幸而收之桑榆犹可暂弭目前之忧然而乗舆所在卒遇震扰环视四顾逺郊近甸一无可恃而徒恃区区赏罚以长保其无他臣恐赏罚有时而穷若不及今追推旧制思所以相维相制之道固未可恃以为安也臣窃攷三衙之制盖自高宗皇帝首值苗傅之变继罹张宝之乱每病禁衞单弱命三衙增修军政其后又以诸将歩骑分三衙至孝宗皇帝修明称足又为防圣一军以寓隂相维制之意马歩之数通一万四千七百有竒俾蜀帅选西兵之骁锐者发至在所以充其数其虑盖甚逺也马司暂移建康识者已谓不然其殿歩二司之卒时遣戍淮以劳苦之然不过维扬天长六合而已及时而往及时而代不欲久虚宿卫以事边陲此正周人乡遂之卒惟以衞王室不以逺屯戍而诗人所谓予王爪牙胡转于恤凡以强本也至韩侂胄开边始用殿帅郭倪马师李汝翼发三衙禁旅与江淮之师有事于宿泗十余年骄惰之卒乍罹暑潦怨嗟载道故仅至符离退保蕲县缚田俊迈以遗虏而全军宵遁虽将庸卒懦本无可用然以守御王居之人而使之长征逺戍则自此始乃至近世习为故常战者不得返戍者不得更凡邉头杂役虽殿歩二司不得免甚至夺骑司之马以授北人而驱骑卒以事之执鞭刈草昼夜劳苦夫三衙所以扈衞乗舆也今或荷戈于境外或执役于降将揆诸事体诚为倒置不宁惟是凡江上诸军皆非阜陵分之旧骑司之军昔戍于滁濠定逺也今移之浮光建康戎司昔戍于安丰庐和也今移之泗水京口戎司昔戍于真扬通泰髙邮盱眙洲塩城诸处也今置之新复诸郡池州戎司昔戍于舒蕲巢县也今置之淮东许浦诸处水军昔处之近辅所以拱卫行都也今徙之东海自余荆鄂四川军人大抵皆非旧戍且将不知士士不识将舎所素习之山川而投之未谙之水土此固兵家之所忌况于舎王居而事疆场舎旧戍而事新疆此于体统之轻重虽三尺童子皆知其不然矣而士大夫恬不以为怪闻禁衞之乱则苐能追咎拣汰之激变复讥赏罚之不明闻徐邳宿亳之败则苐能追咎诸帅之轻举复讥和好之难恃然以臣愚见咎者讥者皆是也而未得弭变之説臣尝妄谓苗傅刘正彦之变恃有刘光世韩世忠诸屯列于上流故二凶虽狂愚卒于自遁张宝之变恃有吕颐浩亲军及新水宗曲部密接旁近故虽以囏难之余戮十七人而废其班彼不敢哗今以京师之重独有殿歩二军而近郡诸屯皆戍极边殆非防微杜渐之意臣愚谓宜亟循旧制凡沿江沿海之卒置之旧屯而以时戍边庶防连营列栅声势聮属可以拟缓急之须可以销奸慝之萌不犹愈于舎近谋逺以生觊觎之心乎王黼童贯既得燕之空城即移旧边之戍以守新邉一旦女真长驱新边既弃旧境亦失越闗渡河如践无人之境往监甚明而今之新进少年独未知惩创乎此新复之郡既未可保而江上之备已为之一空臣愚谓宜亟循阜陵分之旧宿师于江南而分戍于淮汉庶防根本先固人心不摇既可以厚重门之守又可以省分豢之费不犹愈于虚内事外以贻一旦仓卒之忧者乎或曰如此则是弃外而事内也藩篱不固如堂奥何曰不然也臣之所言惟欲守阜陵之成规宿师于内郡而移戍于边城所以固近而怀逺先内而后外非直弃逺而遗外也譬如人之身腹心溃裂虽四体皆具将安用之况祖宗守邉规模如淮汉蜀口皆有民兵义旅可以倚仗不専仰三衙江上移戍之军也臣先事而有言则诚为过计不幸而言中则事已无及陛下曲留圣虑与二三大臣谋之如臣言可采即今速见施行取进止




　　鹤山集巻十九
　　钦定四库全书
　　鹤山集巻二十　　　　　宋　魏了翁　撰奏议
　　乙未秋七月特班奏事
　　臣乃者一再获侍缉熙殿燕闲伏防玉音宣谕自后不妨时时请对臣感激知遇恨未有以报塞今积精储思凡得十事以仰承清问画一条具庶便乙覧惟陛下留神垂聴臣不胜惓惓谨具如后
　　一臣伏见比日以来天文示异何其稠也六月庚辰流星昼陨其占为覆军为阴谋越十日己丑荧惑入太微垣其占为饥为逆为丧七月戊辰太白经天其占为兵为秦强为不臣此金火二星之变至于今未退也而火迫内垣尤为急切越六日丙午以后金星行入东井夫孽非天作变不虚生陛下亦思所以省已愆回天怒乎汉相王嘉谓动民以行不以言应天以实不以文下民微细犹不可诈况于上天神明而可欺乎人皆以为至言臣谓如此言者在二汉以来絶少抑不知民与天一也安有为欺民之事而可以应天亦安有为欺天之事而可以动民者此犹未免于择焉不精然其立言之大意则固已深中乎千有余年应天动民之实病矣臣毎见近年以来羣臣封章多言陛下每遇祀飨必逢开霁每有祷祈无不响答而臣尝以为此特浅之为见者耳大水大火大兵大盗无嵗无之而不此之问乎姑以今年所闻如正月而徐邳覆军二月而惠冦作乱三月而黄陂逐将四月而建卒违命五月而禁卫失伍六月而京口诞祸七月而高邮阻兵封章奏防非不多矣而不以是为异也不特此也虽干文示异无月无之亦能尽彻于陛下之听乎陛下闻灾异闻变故未尝不知畏惧也而臣犹有疑于动民以言应天以文则民未可得而动天未可得而应也天未可应臣何以知之以民未可动知之耳民未可动何以知之臣半年之间渉万里长途所接州县民吏语及亲政未有能深信者至江淮以来则忧危之语日闻以此知民未可以虚言动也民未可动则天决不可以虚文应也惟陛下实体而笃行之
　　一臣比者伏闻陛下尝于经筵对羣臣论及汉元帝委用儒生牵制文义优防不断陛下慨然有感于元帝不得真儒而用之圣学髙明诚足以破千载不用儒生之陋然臣尝读汉史每于元成二君而有感焉因为陛下试陈之且人主心术之隠嗜好之偏独居乎深宫之中谁得而知之史册虽书人亦不尽信也而班固于此二賛独异乎他賛其言曰臣外祖兄弟为元帝侍中语臣曰元帝多材艺善史书鼓琴瑟吹洞箫自度曲破歌声分剖节度穷极幻少而好儒及即位召用儒生委之以政牵制文义优防不断孝宣之业衰焉其于成帝賛曰臣之姑充后宫为婕妤父子昆弟侍帷幄数为臣言成帝善修容仪升车正立不内顾不疾言不亲指临朝渊黙尊严若神可谓有穆穆天子之容矣愽览古今容受直辞公卿称职奏议可述然沉乎酒色赵氏乱内外家擅朝言之可为于邑臣尝以为此二賛盖班固直以为汉业之衰始此故详着其致哀之因乃在于宫庭屋漏之间而以侍中婕妤帷幄近习之言证之方二君之亲近儒生容受直辞也人必谓多材多艺而又能用儒有威有仪而又能受言有君若此太平可以立致不知其退而居乎深宫之中则声乐之溺心酒色之惑志所以交攻于内者乃尔是时非无真儒如萧望之刘向诸贤也然外戚如许史宦官如恭显皆得以害之至于连坐系狱向不见用而望之死此无他儒生与戚宦不两立而用儒受言与声音酒色亦异涂此重则彼轻势使然也虽然方二君之耽乐也亦自谓曲房隠间谁得而知之不知左右前后之臣亦有以此而告诸史臣者后世之史臣知之则汉庭羣臣与当时之庶民固莫不知之故班固于此二賛特出所闻之自以着亡汉之端其可畏盖若此臣乆蓄此意特以元成二君汉之庸主不足为盛时道且着之表奏人所忌讳无自而发今幸因陛下所以语羣臣者若此敢尽以奏陈陛下深念而力监焉
　　一臣伏见陛下慨临朝之既乆愤积弊之未除内出手书并命二相庶几同心戮力新美治功小大之臣改视易听若有再睹升平之望此天与陛下以转移人心之机也今既月余而二相谦逊未遑事多牵制析六房而为二既多窒碍分小治于次辅又伤事体大抵四十年间韩史用事左相如余端礼京镗钱象祖或二三月或六七月浅之为丈夫者未尝习见绍熙以前常是并相于是更相疑恠而分朋植党者又各扇摇是非一则为纵容子弟賔客之説一则为荐引执政都司之谤方贿赂公行之余而郑清之能以亷俭首变贪风方奸凶得志之时而乔行简独以婉辞隂主善类今所得之谤乃若反其所长为二相者安得而不辨然而古人事业惟有聴防諌以自防闻横逆而自反不以尤人也臣尝妄谓与其逺谗耻谤必诘其所从来则莫若存此二语以为自防自反之益而况轮日当笔聚堂佥决此二谤者将有不待辨而自弭不然叔出季处托为假故以避聚防则参差牢落之乆其势必至独相是谤者之计得行而并相之旧典终不可复惟陛下申谕大臣而加儆焉
　　贴黄
　　臣窃闻乔行简尝于陛下之前自言未尝荐引小人一时宰执皆亲闻之此谤既无用辩近又闻郑清之以出入材馆之客受贿挠法付京府鞫治又以见前后致谤之因清之有不尽知也若二相自今明白洞达事事若此则奸人无所用其间而推诚布公共济国事天下尚有望焉不然则安能以自解伏乞睿照
　　一臣窃见陛下自亲大政杜羣枉之门开敢言之路天下诵而歌舞之然臣至郊闗之内则所闻浸异犹不以为信也及问之在朝则曰圣度天寛未尝以言罪人言有不合则留之禁中而已虽给舎台諌之言亦有不付外者审尔则臣恐有甚于拒諌者矣祖宗盛时给舎台諌未有知而不言言而不行亦未有言之不行而不争争之不胜而不去者如论陈执中论夏竦论李定论胡宗愈论蔡确等事至于十五六防十七八防至二十余防不见于施行不已也绍圣崇寜以后此风遂冺然犹间见于中兴之始极盛于淳绍以来而又大壊于庆元嘉定之日幸頼陛下力扫积年喑嘿之蔽王遂洪咨夔诸臣又相与振起而扶持之正涂丕阐羣聴苏醒而比日以来又不逮前臣愚妄谓羣臣不能以先正之所以事君者事君固不为无罪然陛下导人使諌之意亦不能无怠于初也伏见孝宗皇帝于羣臣章奏取其所当行者防之小册以示大臣或御便坐则置于香几羣臣皆得就观又有记事版书其要目以备遗忘盖未尝有不付出之章奏亦未闻有不争不辩之给舎台諌呜呼为君必如此而后为不负祖宗为臣必如此而后为不负天子安有臣谩言之而不复计其施行君姑听之而不复虑其争辩臣恐天下闻之有以议在廷之臣昧于去就之义则君臣之道两有未尽也惟陛下特出臣言而申儆之
　　一臣尝谓古者观人之法不论其功而原其心夫乐羊食子爱君也西巴放麑违命也尚论二人则食子者为忍而放麑者为仁古之观人盖若此臣去嵗封章尝言陛下乃天命所归人臣不当贪天功以为己力因援叔孙昭子之于竖牛汉文帝之于周勃宣帝之于霍光宋文帝之于徐羡之傅亮乞陛下以公防私未知圣虑以为何如也今臣不敢逺引前代乆逺之事试以孝宗皇帝近事明之且史浩事孝皇于潜邸事无细大必取谋焉恩平之去孝皇之立浩有大功即位之始而相浩仅四阅月而去之厥十有七年又相之仅九阅月俾奉内祠夫浩虽有功于孝皇之身而不能掩其权谲之心孝皇念其功而疑其心凡再相而再去之前后当国仅及年余此则古者观人之法也陛下不思孝皇弃浩之意乃犹眷眷于故相之家未尝畧有施行是举也得毋戾于孝皇之意乎今图回宗社大计将有定论愿陛下先事致思以为乆安长治之图天下幸甚
　　一臣窃见祖宗时储蓄将帅先自逺路监司渐擢为京东淮南俟其绩用既章则擢任陜西河东北三路及成都路自三路成都具有成绩或召为三司副使或就理资序外为都漕以备帅臣之阙不惟谙歴险艰亦以遏絶觊觎不然奚为若是之缭绕不快人意也自比日以来选用制阃太轻夫人皆可为之故有望实无闻之人仅歴郡守监司揆之资望皆不可得而妄意图之者此尤选授之所当谨也其在先朝知益州守不过一知郡耳犹必用从臣以上有当除待制者必加直学士以异之其谨重若此况制阃之重而可以轻授乎
　　一京口之冦外摇江淮内迫京辅此非小故也陈韡闻变即遣精鋭三千击之于茅山死者不下五百人其生擒以归于制司者尚七百九十余人岂惟绥静一方亦为国家稍雪累年招安之耻此当速赏元戎其余将士趣令上功次第行赏而日复一日未闻有所旌异识者惑之而况惠广之冦亦頼建康将士之力此在朝廷当有不逾时之赏今所以悠悠者不过曰少俟得实审议而后予之非有所吝也然京口宻接行都事之虚实功之轻重夫孰不知进律迁官自可立决易曰在师中吉承天宠也王三锡命懐万邦也将帅在军盖以锡命为宠若悠悠不行则人情解体谓王之无意于万邦也况今事变方殷军情反覆高邮之冦阻兵负城赏罚无章何以使人或又谓建寜之赏今亦未行此正欧阳修所谓有事则大惧无事则不忧者惟陛下速图之
　　一臣比过江上闻去嵗淮东抽取战舰乆而不返此又闻防淮舟师已为防江抽回万一有警臣恐江自为江而不恤淮之不守淮自为淮而不恤江之无备彼此牵制有误疆事又闻维扬与建康异论襄帅与淮西异论兴元与蜀帅异论深虑置间左右以相伺察遣人中都以相谗毁此何时也而内外睽离若此此事所闗不小臣每见朝论谓淮东当汲汲储才以拟其后其余帅阃虽当先事储代今防秋迫近不容轻易亦冝行下戒谕各务体国毋相猜疑以误缓急惟陛下与二三大臣早图之
　　一江陵为上游重镇自赵方以虏势浸迫移制司于襄阳后来遂为定制自故相于制置使衘増入安抚二字由是遂以湖北安抚司职事并归京湖制置司湖北安抚既为虚器江陵太守遂为列郡事权日削财力亦殚比年以来又自郡守升帅且兼制属其为削也滋甚脱有缓急如开禧间敌围襄安肆掠于随枣郢复之境于是时也江陵有兵有力可以援之乎万一狡寇有谋以轻兵缀襄安而重兵薄江陵则吴蜀中断而国之危甚矣始因故相有所偏系不恤大体今乆而渐失初意戾旧章此亦目前所当更张也惟陛下加之意
　　一臣初对内殿之日尝言王畿千里之内守卫空虚因请平江増一重屯庶张声援以隂制内外诸军陛下既然其言寻闻庙堂以未有钱粮未有区处臣旧闻淛西圩田一嵗之入自可増招一军然防逺之臣竟不得而知其虚实臣窃见溧阳县张挺沈成尝诉陆子遹夺其田产凡一万一千八百余亩献之故相之家其后江东漕臣欲令钱业各归其间有至每亩仅当官防二百者臣愚以谓若从安边所代此二家出钱赎业庶几嵗得田利亦可助招军之费其同时豪夺武断之家似此者非一窃计有词至台省者必非一人若令刷具并与代钱追赎以入于县官则不惟可以济军实之用亦以伸吏民乆鬰之气而给还元直仍不至有伤事体一举而三利焉惟陛下亟图之
　　奏乞収回保全故相史弥逺御笔
　　臣乃者抵冒谴呵辄有奏陈援引孝皇待史浩之法以告于陛下且念宗社大计将有定论拟乞圣慈先事致思为乆安长治之图臣因惟念此等大事盖前代之所讳闻惟仁祖高宗寜考断然行之不以为疑今陛下仰法三朝蔽自圣志则今日所行节目便闗将来利害此不容不加谨审因逐事口陈伏防玉音宣谕谓已有区处臣虽不敢妄有奏禀窃意圣识高明必无遗虑及退而闻诸荐绅间乃知先有御笔欲保全故相之家并饬臣寮毋得据摭以全大体陛下训词虽不知何所为而发然臣谓图回大计与保全故相此虽二事实有相闗且范质不肯轻附太祖此在前代必取大戮而太祖终身敬重位之极品陶糓以禅文奉太祖此在前代必为元勋而太祖终身薄之不至大用大抵真主之兴天实命之非臣下所能制其予夺是故为人主一言一动当为后世子孙虑不为一身富贵谋臣之所谓大计与故相二事正相闗者臣之长虑却顾盖若此而今之圣训偶与臣异意是陛下未能尽察臣不敢尽言之意也夫不敢尽言臣之分也而能尽察臣言外之意则陛下之明也窃见先朝亦容有戒谕羣臣如明道诏书毋得言明肃皇后垂帘时事绍兴诏书毋得言崇寜以后滥赏凡以父母之为非人子所忍言故不得已而形之戒谕然而未有用之故臣者惟髙宗甞保全桧矣桧尝有存赵之议有归长乐之功然其身后虽以子孙賔客之滥恩犹削之夺之亦未尝以禁戢言者今陛下并命二相之初方欲转危为安易乱为治此正不堪再壊之机况景祐建炎庆元故事方兹谋始乃首以此意见于训告至于书故臣爵谥而不名则虽以国初佐命元勋犹未有此也奎画一颁中外惊愕臣又复读圣训欲令史宅之兄弟安分畏法益加戒谨而其末并饬臣寮毋复据挠务存大体则自今论事之臣茍及三十年间旧事皆可谓之据摭矣且史宅之兄弟一二年来所以安分畏法亦谓人言可惧耳今先与杜塞人言是啓其不安分不畏法之端几若前后诏防自为抵牾者昔人谓防民之口甚于防川人言决不可防而祗以啓纷纷之论重费陛下区处则反非所以保全之也臣愚妄谓御笔若未行即速已之或已行出却乞収回删去前后数语以为史宅之兄弟之警乃所以保全其家而训天下之为人臣者臣曩嵗自诒罪戾濵于九死幸頼陛下湔祓而振起之今又防从孤逺位之华近实逾望表臣感激知遇恨无报称岂愿更为异论徒取婴忤以再蹈不测之祸特以事闗国体虑及方来幸逄陛下聪明豁达之主虚心忘我容受谠言用敢辄犯威严以冀防埃之补惟陛下赦其狂妄特赐留神采纳不胜宗社灵长之幸臣俯伏寓居以俟斧钺之诛取进止
　　贴黄
　　臣深虑不察臣者指为矫激故亲书此奏不敢付之笔吏虽亲故间亦未尝传本庶以见内告外顺之意伏乞睿照
　　奏乞将赵汝愚配飨寜宗庙廷
　　第一劄
　　臣诚不佞陛下过听使之待罪大宗俾典邦礼重惟国之大事无先宗庙今祫享在即有当先事奏陈者傥犹以婴祸触讳为疑喑不一言臣为旷官窃见先帝未祔庙之时尝下礼寺集侍从两省台諌礼官馆职议功臣之配食者臣时忝备从臣之末为故相史弥逺言此无出于赵汝愚弥逺既是臣言而同列异心未及集议遂使庙食乏侑十有余年陛下始亲大政李心传在外上封首陈此议王遂又一再言之先后异时中外殊方而三人之词如出一喙亦足以见人心之同然此可以决矣而未之决近者防佀上书宰相极陈汝愚决防定乱之大功又无所施行矣夫以寜考三十年相辅之臣秉正蹈谊卓然诸公之右惟一汝愚未能或之先者此了然如黒白之辩虽三尺童子皆能言之不知悠悠嵗月果何所牵制也心传之説曰昭勲阁画象尚虚一龛若有所待遂之説曰亟进汝愚以杜弥逺臣始谓弥逺虽贪恣无蓺而未必妄意至此迨近日外间传闻谓朝廷误识权饕之意往往如二臣之説者臣窃惑之臣歴考中兴以来祔配之礼皆是既祔即配未有虚侑食之位以俟大臣之卒者且如光宗升祔而故臣如周必大留正皆亡恙故不得不以葛邲配盖先朝故事祔配同时不容少迟嵗月以需周留二相之卒也今陛下祗遹旧章事无大小皆以祖宗为法而独于事闗宗庙者首违成宪祖宗神灵昭布森列不知视此为何如若果行之其不歆也必矣方孝皇凭几之时尝药宅忧未有所付是时力賛祖后决防以授冡孙使神器几危而复安军民将乱而遄已者汝愚之力也至公血诚为干淳接续气脉正学正道为绍熙扶持三纲遗风余论为嘉定藻饰新政汝愚之力也而一旦欲以牵系之私变累朝之成法贪黩之人易万世之公论诚恐此意一定此令一行虽蔡京秦桧亦可配食前朝也且王安石蔡确此公论之所不予者绍圣崇寜之日曷尝不与飨大烝至于绍兴公论既明卒从改正人心之公是公非不可以势刼而力操者如此而况汝愚定防宫省有功于先帝无负于社稷始虽困于权幸及先帝一旦悔悟追崇赠襚录用子孙岿然为一代之宗臣盖有扶日行天之功而无盗权黩货之罪窃意先帝在天之灵亦必深念之古者赙布之余以班兄弟之贫释者曰分死者之所矜也丧之行也必朝于祖庙记者曰顺死者之孝心也盖孝子之事亲惟以追述先念为事故祭之日必思其嗜好思其笑语今舍先帝之所念而徇陛下之所欲非所以事宗庙也顷者陛下欲起袁韶而羣臣争之欲保全史宅之宇之而羣臣又争之欲用史嵩之台臣又争之虽然此犹颠木之有由蘖一旦复生足可搔而絶也今乃欲取其根而再植之臣恐此根既植枝叶蕃滋则祸本乱萌皆由此始且古无非鬼之祭惟功臣祠于大烝则自商周以来有之非一代之宗臣不在兹选事大体重是以先朝必下侍从两省台諌礼官馆职集议俟众论胥允然后下有司施行深恐陛下出令之误则在朝廷之臣必将聨章累牍争辨不置以费陛下区处用敢冒犯斧钺缕缕言之庶几息响于无声絶影于未动所以存全事体保防圣徳必不使有纎翳微氛得以累日月之明也惟陛下深思而速决焉取进止
　　奏乞趣诏崔与之参预政机
　　臣伏覩陛下亲揽大政特颁手书首以亷隅砥励臣节百司庶府闻命踊跃大邦小侯望风胥劝然而终以染濡熏习之乆回遹之谋沦浃肌髓鄙夫壬人顽顿寡耻贪吏债帅诛求亡厌此风终未殄也乃者陛下特颁御笔逺自广南召崔与之参预政机除书一颁中外胥庆而与之方以年迈疾侵固请谢事夫当仕有官职而以其官召之则不得以疾为觧陛下所以诏谕之者非不切至而与之重于一出特为晚节计耳与之初辞宗伯再辞天官今又力辞政府古所谓大臣者与之庶几有焉今若頼其沈静亷退之节表正羣工亦足以革竞镇浮亷顽立懦臣愚欲望陛下亲御宸翰以趣其行勉以君臣之大义谕以家国之深忧庶其幡然而来协助亲政则陛下意乡所形必有闻风兴起者矣臣无任区区
　　贴黄
　　臣妄揣圣意必谓臣言为然辄拟撰趣诏数语以备亲洒伏乞睿照
　　奏乞审度履亩利害以寛中下戸
　　臣伏见比日以来鞑势浸迫边声方棘捣鳯摇沔以窥梁益驻豫城唐以睨襄枣攻蔡入息以闯光信杨妇聚兵于山东以尾其后陈温倡乱于淮西以挠吾圉而内之诸帅方且相为敌讐当此之时不特贾谊所谓痛哭流涕盖韩琦昼夜恸哭之日矣独幸人心未携犹可凭藉扶持以永天命而楮币一事乃至重烦朝廷区处今诸儒生之学自孔孟者而行管商所不为之防此岂其本心也哉力遏其议则币轻已甚忧在目前助成其説则上下骚然怨嗟载路然则如之何而可臣尝观古之人君虽不免用民之力然必有不忍人之心天下窥见其犹有此心则亦亮其为不得已之政故以悯劳为悦以见忧为喜者世亦有之今履亩而征至下之防也茍又无诚信惨怛之心以行之民其不解乎臣尝言之有位欲将人戸物力第为三等而分为三限以督其入上者入初限次者入中限下者入末限而人不以为然是説也盖欲借上戸气势则以振作楮币或可望其指日増价一也虑将来只是下戸纳足上戸断然不纳今先及上戸则余人无词二也今未见亩歩苗头之数只得衮同科敷是致中下戸亦与上戸无别今若令上等先纳次及中等俟纳及大半之后万一楮币顿复则下戸或可畧与蠲减或又全免三也此三説皆以示恤小之意而条目之颁乃未及此或者不过曰上戸先期输纳则中下戸必市贵楮不知中下戸皆有官之家非皆朝不谋夕独不能豫为之待乎臣又欲每路分命监司帅臣二人或三人庶责任稍专才否易见今每路止择一人万一行之不善则一道皆无所诉臣谓此事之行怨谤纷纭决所不免若条画明备奉行得人则犹可救药自数十年来大臣不咨访侍从不论思乆矣今宰执召从官至堂防议此四十年所创见然而利害之要皆在条目而有言者不能尽行则何益矣臣尝见杜衍出守永兴时夏人初叛科调督迫民至破产亡身衍语其民曰吾不能免汝然可使汝不劳耳乃为之区处计较民比他州费省十六七今使监司郡守皆如杜衍之心则民虽劳而不怨臣愚欲乞陛下以臣所言付之宰执俾为条目分命监司帅臣分郡任责必当官对民戸截凿必先督贵近之家庶几中下戸之产寛得一分则受一分之赐人心不摇弊事可革天下幸甚
　　贴黄
　　臣伏见修内司所管田亩恭奉圣防特降会子十万缗赴封桩库交纳以备截凿陛下既以此率先天下若贵戚权势之家皆能上体圣意以为中下戸之倡则此令奚患不行伏乞睿照








　　鹤山集巻二十
　　钦定四库全书
　　鹤山集巻二十一　　　　宋　魏了翁　撰
　　答馆职策一道
　　对自三代以还王政不明而天下无善治寥寥千百载间岂无明君令辟修立法度讲明政刑欲以挈其国于乆安长治之域者哉然撑东而西倾捉衿而肘见治之形常浮于乱之意则亦未明乎纪纲而已矣使吾朝廷之上君制臣承淑慝有别国是归一士心不偷则纪纲一定自可以立万世法程而无变而况目前小小节目之未备者乎不然所以为立国之防者方抢攘舛逆未甚有纪则四肢虽强而脉已受病庸医之喜而仓扁之惊也我国家之有天下也以仁厚立治体以宏大植规模真儒硕才肩袂摩接相与修明纪纲以为子孙帝王凭藉扶持之计奸憸权慝胥史舆不得以挠宪章后宫阉宦宠昵嬖御不得以干朝政国论出于一而士大夫以名义自检不以枉进不以茍偷立人之朝一政事之失则大臣请对靣列台諌留班伏閤小臣封章扣匦随即正救诚以大纲之或紊则败法乱纪纷裂四出任使非人而军政堕矣耗蠧无艺而财力殚矣有司失职而刑狱繁矣一丝之棼而头绪如猬是安可不循其本而为之忧乎当是时选用将帅内则防之禁近大臣试以藩岳而后用外则取之都漕待制杂学士迟以嵗月而后授武臣不过为总管领兵马受节制未尝俾之得専制一道也纪纲一定故择帅不挠于私而绩用咸着况祁若水能使老帅宿将屏气慑息韩范诸人能使悍羌黠贼骨寒胆破其将帅之效有如此者财用悉归三司内外帑藏非条例之有定数者不得擅支而军器土木河防之费皆有专案以闗防出纳之名数人主不得与知宰臣不敢取索计相不肯供具皆所以防微杜渐不欲以启横恩滥赏之门也纪纲一定故财用不病于耗而公私俱利初年不过有千六百余万之入而内帑金帛如山积而至于寳元康定间民不加赋而帑藏盈溢其财用之裕有如此犴狱之寄列圣尤重既分遣朝臣提防刑狱又间遣近臣分录刑禁凡有奏谳则棘寺与审刑详覆之同书以上于朝又虑有司之交委其责也则令详断官不得避事紊烦朝廷干徳诏书列圣遵守纪纲一定故司臬者各供其职而狱讼用稀盛度知审刑院而在京及诸路止有断案三道庆厯之间郡数奏狱空其刑狱之清有如此自熙丰大臣以私意误国引用资浅新进之士布满中外要官右职皆出其门废弃典章隳紊经制凡祖宗所以维持斯世之纪纲荡无复存血脉受病而外邪交攻众证皆由此始河朔増置诸将而勤兵费财韶向充谔之徒出师屡败使貂珰节制诸军而士莫肯为用则军政失律矣凿周官以符新法分三司使权以归朝廷置旁通簿以説上意则国用无节矣杀伤自首之律议论蠭起奏谳驳勘之条删着无常鞫狱或由内降必傅重议则法令滋章矣方熙丰大臣鋭意求治悉从更张未尝不曰吾将以振起偷惰作新弊政也而庙堂纪纲之所自出乃使国是多岐憸佞竞进举措不审条章纷错以伤吾立国之体使无元祐则阳九之厄盖不待后日而见矣而何特是三者之不满人意哉即是而观则知出治有本末施置有先后治本既立则节目所不必虑区区然随事以为之图而纪纲之地谩不加意则亦终于无成而已矣善计天下者常于是而致察焉厥今天下何病哉国是挠于浮言朝变夕改而无成规士大夫狃于茍偷阿意顺防而无特操法度屡更主威不立爵赏轻滥流品混淆庆元之初尝为变更之説矣未几而易以安静未几又为皇极之説矣未几而易以振作上既无一定之论以把握国势而士大夫迎合茍容不自爱重幸门邪径抉闗毁垣其嗜利亡耻者往往剽掠传闻追媚时好求容左右扣阍投匦指心誓日以功名自诡而朝廷之上所以植立纪纲以为出治之本者虑不动于耳目以为上之人无意于是而时论所不尚也嗟夫安有为天下阽危若此而充塞周行掠禄养谀独无正人为上分明之姑以将帅言之国家休兵四十余年矣旧臣宿帅日替月零骄将騃夫乆縻廪禄未尝有横草尺寸之功而高官厚禄宠异逾等不复有功名之望剥下媚上背公首私陞差夺于货贿拣汰挠于请嘱庸者有输假贷子钱者有输每旬宣限幇给银防或以铁钱兑给而规其倍称之息戍兵之愤惋不恤也市刍草以给战骑往往抑配均备而干没其四分之三将队之怨嗟不问也甚者収房廊掌回易置簰筏建第宅古人之所与同甘苦者今役使科抑几同奴方时晏安而专事朘削士有离心而无鬬志万一有犬吠之警则忧不在敌而在我矣是安可不讲求其故乎问遗公行货赂旁午或求召对或觊节钺或图移镇倾囷垂槖莫非责偿于得请之后此其谿壑之欲岂曰仅偿宿负而已哉此可忧者一也姑以财用言之中兴以来以十六路百七十郡之地不能当天下全盛之半嵗入乃増至六千五百余万而经制月桩等钱二千万不预焉两浙之嵗输缗钱千二百万四川之盐钱九百五十余万又不预焉校之祖宗取民之数不知凡几倍矣而平居无事版曹无累月之储大农无旬时之积鳃鳃然若不能一朝居者祠牒积滞而亟出空名祗以重商贾之疑而拘以折纳使胥吏得以交通为市扈农急阙而招诱纲运反以致诸郡之闚而掯期始至使官吏得以旁縁为奸方时晏安而小小举措首尾呈露动招窥议如此万一有赤白囊之警虽百羊亦不知所以为吾计矣是可不讲求其故乎苞苴成风而贪吏满天下名器轻滥而节察防团满京师后家之庙増于畴曩掖庭内人动以千数今其甚者封桩内帑破壊阜陵之成规御前军器脩内司营造之需闗拨无时比部不得而勘磨庙堂不得而致诘宣和以天下之全力侈汰无节犹不过月支百二十万而今乃与之等此可忧者二也姑以刑狱言之祖宗立法罪疑惟轻令甲所载凡无证佐不经检验法轻情轻疑虑可悯皆得以上于朝盖虑其寃抑而无告也因循日乆而胥吏縁法舞文应大辟下吏不先考正情实或导之以前六者之条迁就周回以为奏谳之地狱司受贿而饰词法吏交通而弃法天下之狱嵗上于朝廷者充曹牣府而皆无证不验也皆法轻情轻也皆疑虑可悯也文书盈几披览莫徧福建湘湖川广之间报可之命近辄逾年逺或再嵗瘐死者不可胜计详刑之职无案可覆是可不讲求其故乎守令务为姑息不肯任责而宪吏之于州胥吹毛求疵甚至呵问勘官逮治推狱毫厘之差便入一案推结之文若径从奏裁则省部据案铺法不复驳难举天下无一可死之刑凶徒之所以轻犯法而狱讼繁多冦盗之兴实基于此此可忧者三也夫将帅所以捍吾圉也财用所以强国势也刑狱所以戢奸暴也先王经理天下孰有外于是而今皆未能一焉则纪纲之不可忽者如此上拊髀思将固尝申饬诸帅至谓专事朘削借为苞苴可谓深中弊源矣将帅之弊至今日极矣非大有以更张之不可也诚能如祖宗故事参用儒将自宰职禁从以至藩方帅守其有年劳素深威望素着谙歴山川道路甲兵财糓者命大臣各以一二姓名条上断自圣志俾之分领重镇假之以权而乆其任隆之以名而厚其礼使位貌威名诸将素所屈服遇有缓急则授以大将旗皷俾得以尽防诸将而武臣不过领兵马受节制出入战守为所指纵耳舍是不思而必待夫临事仓卒然后辍大臣以宣威则上下扞格举措乖方往事可鉴也况介胄之夫寡亷鲜耻而恣为聚敛又堪专委乎上旰食渴治固尝申命大臣兼总邦计且使之参攷内外财赋所入经费所出可谓深中时弊矣然今日之帑藏不难于理其外而难于理其内盖外之入内有常可以考覈而内之耗蠧无节不容预知近闻国用使已徧行取防诸路上供赋入及所在钱物名数诚能始自内帑取一嵗非泛支费严加覈实一毫之出纳国用使别得以制其可否而参计官得以覆其虚实毋若平时比部勘磨之具文则内帑金帛当无欺隠然后以绍兴制度为率约为定数月支不过八九十万比今所支则嵗可省三之一以三十年之通当有余财万万遂可为十年之蓄以绍兴兵戈扰攘之际所费仅尔岂其承平无事而独不可行乎上好生恤刑固尝申饬宪臣俾之条具详覆失职之因可谓深中弊源矣然今日之弊有未易言者狭其奏谳之涂则省部固无壅积之患而非古人寜失不经之义不问其可贷可杀而皆得以上闻则朝廷固有好生之名而又非古人刑故无小之意今不若行下勅令所将奏裁之法详加订正比类问难防于其下俾上下晓然易避难犯仍责任宪司凡州郡所当上之狱审勘结录止得申宪司详覆有当取裁则宪司独衘具奏夫宪司岂专以杀为事者而今也州郡欲予之死则申欲予之生则奏甚失夫详覆之本意也如前二説不犹愈于刀笔之吏巧为傅防而寃死长奸者乎三者之病愚既推源夫受病之由而陈所以治疗之方矣然脉有虚实药石有先后敢终言之自晋之东中原遗黎未尝忘晋晋之诸君进筑以广地増募以强兵储粟以厚粮亦知所以用强其国矣然纪纲不立初无一定之规而谋国之臣议论矛盾亦无同心徇国之意古之举大事者必上下一心臣民协志议定而后行谋审而后发而今也国无定是人懐异情一人举事则一人蹑其后以议其失庾翼徙镇而王述非之褚裒北伐而蔡谟非之殷浩出师而王羲之非之桓温议迁洛而孙绰非之夫事未及举而内之人心乖离不一如此则其连年出师随即败衂间虽小有克捷实为温裕僣窃之资然则非其外治之不讲皆以在内之纪纲未尝素立故也有国者岂可徒计在彼而不计其在我者哉今日之势愚谓莫若急于内修而缓于外攘内修若无所事乎急也救弊如支倾极力撑柱不急则仆外攘若不容以缓也然对敌如奕棊当量彼已不缓则失请先言其内者人主恭俭寡欲渊然临朝固未尝有失徳而立政造事未闻与外廷之士推诚临问熟议而后行虽日御经筵亲近儒生而罕垂懿访日御便殿轮对百官而未尝可否政令之阙失纪纲之废弛宵旰之忧亦尝及此否也庙堂政本所出也今体貎浸轻威望不着旬嵗之间免两执政如逐奴异时犹曲示寛假俾之自为去就今一封朝奏则仓皇就道矣殆非所以重朝廷也台諌公论之所系也今论监司则反为所诋甚至诬抗台臣而快其私论一郡守则反为所慢甚至迁延嵗月而不肯去简墨未干而已畀祠廪矣烦言在耳而复造班行矣事势陵夷殆非所以崇国体也进一贤焉惟恐用之或后也未及施置寻即罢去退一不肖焉惟恐去之不速也未及旋踵寻即収用则贤否混淆矣千余缗之赃褫爵窜徙可也而百余万计者或夤縁以求祠则赏罚无章矣事之不得其当者如此而欲以振天下趋事赴功之心不几于却行而求前乎愚故谓急于内修请复言其在外者自一二年来道路籍籍皆谓朝廷将议北伐移戍兵修战舰蓄边储备犒赏缮城郭文移往来项背相望曽未有衅而两淮之间人情汹汹若王师之将至不知朝廷果有是耶抑不过监边设备而已有之则不当使敌知知则彼有备而我无功无之则不当使敌疑疑则敌生衅而我无应二者皆非我之利也今进言者皆曰金人困于鞑靼而有危亡之形遗黎不忘本朝而起讴吟之思彼其民困于屯戍而签刷未已财匮于给饷而赋敛横兴若我以义兵临之不遗一矢而境土可以坐复此近日规恢之説所以上下哄然也然尝静而绎之今金人积衰之势虽犹强弩之末然其奄有秦晋齐鲁燕赵之地并吞大辽幽蓟瀛莫之区地广形强未易卒图而求其在我则凛凛然未有可以胜人之实为今日之计莫若振纪纲定国是一人心作士气使吾内治修明国势増壮使精神之运固足以詟敌人之心然后徐举而图之此万全之利不可以腐儒常谈忽之也不是之思而欲举二百年祖宗之天下以轻试于一掷之蹔则举足之间庙社之安危存亡系焉愚故谓缓于外攘区区迂儒不识忌讳妄有窥度如此若曰国家大事我不当言言之有罪则狂僣之诛所不敢辞










</div>
    <div class="pagination">
<a href="鹤山集_page15.html">上一页</a><span>...</span><a href="鹤山集_page11.html">11</a><a href="鹤山集_page12.html">12</a><a href="鹤山集_page13.html">13</a><a href="鹤山集_page14.html">14</a><a href="鹤山集_page15.html">15</a><span class="current-page">16</span><a href="鹤山集_page17.html">17</a><a href="鹤山集_page18.html">18</a><a href="鹤山集_page19.html">19</a><a href="鹤山集_page20.html">20</a><a href="鹤山集_page21.html">21</a><span>...</span><a href="鹤山集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
