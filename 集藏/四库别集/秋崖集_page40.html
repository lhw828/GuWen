<!DOCTYPE html>
<html>
<head>
    <meta charset="UTF-8">
    <title>秋崖集 - 第 40 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 40 页/共 51 页</h1>
    <div class="content">　　某记与景元渉相潭访靖庐时葢亦桂花后菊花前也今一年矣景元鹦鹉赋之墨未干淮海楼之兴不浅江山迷人固应尔如秋崖老子则又可笑洗黄独之手而把笔潄白醭之口而说经山中草木其谓予为何如人也四六妙甚惟某区区者如君侯何哉世路如秋风相逢尽萧索非得所谓捩鼻木者不办事暵其旱矣霖继之歳事其可忧吾侪何徃而不穷也为君计寜南山归旧庐之愈乎勿罪勿罪
　　答曹帅几
　　间者上谒不知防宅已西鸡犬皆仙矣翩翩佳公子入大莫府想主人敬爱惊问江山曽见有此客否也老先生鳯鸣朝阳梧桐其菀矣枢相得书喜且曰诘朝其有以报日日侧耳而犹未则不知其觧也尚其趣之索书者再三不得不姑以复命调胹之于祷而鞭防之于请敬略
　　答乡友
　　某维菊之黄矣碧宙沉寥共惟漱诗书之晩香燕琴尊之暇逸有严有翼台多福某夜半雪兴径上剡溪之舟慙见山移不能告行于常所徃来者忽忽秋叶又丹矣人间歳月可惊固如此某冉冉欲老方以十五年前旧青衫从国子先生入太学场屋之梦恍如也典刑如执事颂而不规则他复何望时事有可慨者未知与长镵黄独定何如率然挈家真是聚六州铁铸此一大错也何时詹晤倾倒所懐
　　答朱兄
　　某与足下无一日雅率然过从固未了足下之为人也谓为豪杰耶虽无文王犹兴何屑屑世人如此谓为髙隠耶一不遭时则南山之南北山之北矣某是以未之晓若丘制使书某固以为八年不通问容少尽人间贺谢之礼然后敢白事得讯遂蒙雅责何仰某一生毁誉付之世情得失付之造物却未易以此撼然已遣人问称呼矣至则以前
　　答汪兄
　　某伏以秋气澄穆晓江欲寒恭惟清入吟邉雅有神助某未能免俗苦缚防官昔为马口衘今为禁门键实同此叹荆溪胜处诚斋有集在焉着君其间毋使邓禹笑人寂寂如哙伍等置之勿复道可也敬略推幕示谕某敢无尽情独恨不识王史君耳孰与史君厚某可与宛转者乎请更之佳晤未涯惟饱佳山水以昌其诗
　　答张兄
　　某宿辱髙轩过今犹隠隠有金石声也小试徤笔真是刋落陈言一洗凡马而空之者以此众战垓下军辟易三舎得臣其寓目焉
　　答陈教
　　老骨怯寒方踞砖炉燃竹火而雪霰交下凄风氷人诗肩如山毛髪为立顾视四壁窣窣有声披戸视之乃吾所斋两腕脠也惊喜过望少湏盥露焚玉蕤长哦以谢
　　答李録
　　某遡风有懐又在孤城吹角水茫茫之外一书不能西也秋杪奉教尺无何而计院丐麾去自尔莫知寄鴈处矣惟有注仰吾榜得人如执事乃犹未能齐飞五鳯与金闺诸彦相颉顽名之不彰友之过也风頽俗靡所谓捩鼻木者非虱官所能办奈何曩言之徐中书而中书殂又言之杨监丞而监丞去今执事所谓棘卿者又复不来矣岂执事之遇合固不此是耶勉旃前修未有珩璜至寳掷弃官道傍者也某亦退而书绅但当逢人说项斯而已
　　答韩寺丞
　　某脱夫湏起民伍不得与里之父兄子弟膏沐仁政于耕雨鉏烟之外独闻之东西行者以为民春风而吏秋霜也只此一语三十六峯翔舞矣某虽去田里与受其赐敢不敬拜某退然氓耳刺史朱两轓而临其乡百函而通爵里者武相接也某也独未以书贺此宜所在督过而洒翰先之之以铿金戞玉之诗冩之以屈铁蟠银之字矮屋廹窄光芒欲飞某时出诸公夸示之平生未见此竒也敢不载拜
　　答范丞相
　　某惟先生从韦布登元宰为吾君聚众君子而去之若未尝与焉者可谓无遗憾矣悠悠之説从古固然政自无用置牙頬间也鸣驺待漏十五年不出都门乍见鹭侣鸥朋与烟云相灭没何乐如之心脾小疼计当勿药有喜某辱知蚤追送宜不在他人后适防当对日日迁延乃闻六符之光已过钓石所不瞻怅有如此江钧谕谢表敬竢颁晓临纸凄断不胜下情
　　又
　　某伏闻衮绣之归问馆于驿邸衣冠盛事才见此第二无地起楼台丞相也甚盛甚休三复钩画如御风骑气超然事物之表而精神与山川相映发畧无老态以此见诗书之蕴要自非悠悠者所知曩时体中小不佳笔墨间畧已觇无恙矣至以为尉佳时暇日亦复巾柴车支竹杖从山僧野老访黄初平于晴岚防翠之外乎张留侯﨑岖楚汉兵争之交一旦遂从赤松子弃人间事萧曹诸人岂但辟易三舎甚恨一门生两儿子之不相并也某頼如天之福后月当脱选告下便丐一赘倅归矣表谨拟上未知能道钧意否
　　答吴尚书
　　某自平童子来得所惠翰乃知诗书之泽流润演迤外家童乌亦得其记问之一二圜桥观聼唶唶嘉叹不知江之发岷山也某頼如天之福四月当脱选随手丐一赘倅去数日以待先生之出特未知堪为用否雨露之所濡甘苦齐结实造化固无弃物揫敛僻左处以湏春阳此某丐倅意也士方未脱场屋望一第如登天今顾不满于倅耶敢私布之
　　答赵都统
　　某掺别吴波亭于今八见榆火新矣风饕雪虐屏处田庐亦莫知细桞之营竟何许也廼春来此始闻在第一山邉地鴈寒惟有詹竚太尉山西宿将曽以半段鎗为国家筑京观于雷塘功亦不细矣敌负戎马足敢窥近邉老熊当道而扼其吭不在盱泗间乎太尉勉旃某起从牛衣中髪种种如雪防当去此岂能与诸贤相爼豆耶枢参老先生亦不得时时抠趋窃料结髪从军无如太尉乆贤主人柄用必将白上趣召之严扈周庐非太尉谁也某当杖防军门以谒
　　答陈料院
　　某伏以春规欲尽花雨逗寒共惟简在玉斑召纶近咫有严有翼某一别十五稔杳不知并合之期何圗脱袯襫起田间适防奏计行在所相见驩甚乃知乐莫乐于新相知未为能道人意中事也系船桞下乞一外料径归诗情浩然不计上事逺近兴寄亦髙也异时课县最眡院辖若将凂焉政恐未容年歳读书坐需此次某风饕雪虐事事防后月如遂脱选便当丐一外差遣去不规而颂甚非所望于执事也廼者得对自以四方草茅乍登文石不敢极言天下事頼上明圣顾问再三所以误承天奬者甚至亦有传至书府者耶不胜慙谢某本不解作字来谕又径三数尺仓卒何縁有此如椽笔也撮巾濡粉就黒几上书之漫为临去定知不入山灵意得勒回为佳耳
　　答赵倅
　　某伏以麦之秋矣暑雨寖霪共惟与郡平章民以嘉靖有皇委贶某退然氓耳间者见大夫肯辱临之氓知罪矣亟驱车走江臯则闻负弩矢者已东而登台低又不能奉一书为里父老贺葢于是犯三不韪此宜在何谴顾独睠然洒翰先之耶某敢拜大夫之重勤有如演迤银潢粹然如古圭瓉缫借清庙惟帝其嘉之半刺翺翔政恐紫阳山水未足乆稽天下士也某环堵在宇下惟公焉依方一再问大钧丐一闲外得请则归荷鉏有日矣未问惟厚自金玉佳御燕彛式遄召纶入觐王所
　　答叶秘书
　　某伏以暑气如惔稻苖方旱共惟于皇入觐拣干斯文奎璧扬光有相之道某徃年荷鉏甫里渔樵争席独执事以行秘书临其处为我二天眷然拊之此意自在同年生之外也召还不贺忧归不吊某则罪矣乃若其情则有可诿者诛之在执事不诛独无愧于心乎翩翩有书余二千里而至仁贤襟度固自超出流俗曼曼而某为何如人也比读除目窃谂见思宣室重上道山东璧图书非一世魁彦莫可典领帝固为吾道计也然国人之言曰道所以用世经纶宻勿而举吾君于三代之隆将又有大者修门税驾遄有殊褒某维日望之某戆且踈秘书所知也三入故府大似顽钝无耻乃今从国子先生后忽忽余年退而省其私屡丐一员外倅未与也不知得迎拜马首一道其别后之懐而去否上思见甚其疾尔驱
　　答金兴国
　　某维秋云逗雨摵有寒声恭惟趣舎人之装行刺史之部仁声先路江介清夷某不靣者几时不书者亦几时尘埃迷人江山愁予莫知梧风之又秋也一鴈寥沉惠然好音老成典刑有屈軰行至北于戱下为盛徳如某其不敏何乔木参天青铜之干故在绾二千石印绶而去虽暂逺上傍而郡国龚黄此寄甚不轻也伏读来教所谓爱惜民力培植邦本此两言者仁天下有余先一州岂君相意哉式遄其归仪我万玉某自知甚审丐一赘倅者无虑七八上庙堂难之乃闻乡邑又不戒于火此心如飞牛衣未寒行返吾故所敢请者惟金玉体府以穆召纶
　　答潘南夫
　　得所惠教其意若有不能释然者诸妄校尉已下材能不及中徃徃以军功取封侯飞将军顾独不得与为比虽覇陵醉翁亦将不能释然于此也虽然世所谓仕宦者优戱耳适舆台之骤衣冠之政自不满饱老郭郎一笑本来靣目初无尔许事也愿执事寘之碧玉之山青罗之江着我其间要是不恶同斑序引自是君家县令箴所不如此言将无靣见北山猿鹤矣我日斯迈而月斯征各相勉旃毋负畴昔
　　答魏监丞
　　某别奉题教之以贡院记不鄙谓某使之书丹夫以邦君侯之媺化乡达尊之伟辞何物小子挂名其间顾非幸欤抑某有所不敢者此所谓金石刻也书有六体与八卦九章相为文防画偏傍皆天地自然之数小有谬误则字非其字矣士失其学六艺湮防颉籕以来传者能几而某也老于场屋平时藁草日千数百言何暇成字也以此上石得无不可乎又且屏废山材头衔可鄙非若浮梁记之使其僚使其民为可以影带过也元本并纸谨以上之司书方命有诛惟有屏息
　　答髙吏部
　　某徃年缀末班尝一再望见严毅之色闻从旁唶者曰是不为上殿虎且为独击鹘矣已而有传諌草者纸价为贵伏读叹息所谓快哉此风也里中有樵夫负薪朝出卖视其薪挺挺然无一茎曲者或问之故樵者曰曲也者内也直也者外也某闻之曰嘻有是哉葢此言之宿于胷中者几年矣今一为明执事道之若某则又有可笑者既不能泛泛然其鳬之趋又不能矫矫然其鹤之孤已乎已乎徃者不可悔来者犹可追纸尾戒垂敬闻命矣
　　答南康同官
　　某穷山之鄙细也鉏耒之与居荛牧之与曹而已耳起家为郡茫然未知所以闻诸道路卫多君子某其知免矣方俟掌讶者至奉咫尺书求所以教者顾乃重禔叠蠒骈四俪六而贶之颂而不规某则大失望夫记室之问古所不废然皆道情愫致忠爱以胥教诲者耳非若今抽黄对白酿饰浮词恭至于足敬至于缪也盍自吾曹更之某不敢承盛心而上之于受书谒者康庐为郡虽小国寡民而前有濂溪后有晦庵大惧貂续者之难也条教当何以设施当何先民瘼当何瘳吏奸当何戢愿一二熟数之其毋金玉尔音某湏以从事
　　答吴倅
　　某维黍之秀有霖其甘共惟去尺五天之边刺二千石之半侯棐侯翼台休嘉某方脱袯襫而腰吾绅解笭箵而手吾笔虽曰教璧水校石渠政亦野哉其麋鹿耳倾葢而投分倒屐而话诗何执事者之不麋鹿我也裴晋公督九节度择以自从于是望羙人兮一方隔明月其千里亡何而又驾觳觫于村南北矣与五老而六不自意其真在庐山也异时天府倅径戴豸冠为御史式遄玉札嗣贡贺床
　　答饶监丞
　　某惟士之出处异则其所以与世接者夫固自有体出而朝市则扫魏渤之门不为佞漫祢衡之刺不为辱达殷浩之函不为黩也入而山林则耕延陵之臯者潜鱼荷石门之蓧者冥鸿抱汉隂之瓮者惊麏其能谐际人事而与世间之书防乎某祈之鄙细人而屏废北山下者再寒暑矣无学也而知命无材也而安分葢其姓名不入帝城者亦再寒暑春蓑烟雨黄犊对眠亦莫知今吾之与故吾定何如也然而所与交者荛子而其性踈所与谈者穑事而其言野见当世之荐绅大夫则鸥心之骇麟凰也伏惟阁下以诗书之泽父母吾邦邦之士者裹章服而趋农者释锄耒而迎而某也偃蹇蓬藋之迳而莫之见也芜絶笔墨之交而莫之书也夫固以跪邀贤达之车祈形势之涂屏废者之体不尔也意者既声销影灭于戱下矣不图犹闗聼闻而续之食也某之有秩于大府实昉于史侯而某于侯本无一日之雅其初亦莫之敢见而莫之敢书也侯不知其愚予之书焉至于一再而不已而某始敢书召之见焉至于十数而不已而某始敢见葢屏废者之体固如此也史侯归则止矣而阁下续之岂所谓更加赏赐以媿其心者耶某将辞于有司则前日之受非也故敢道其所以而惟戱下贳之草庐夜午有歌戱下与邑大夫之诗而过者仁人之言蔼如也如使郡龚黄而县卓鲁则桑麻雨露之外如某等伍者饭不足而乐有余矣载乃歌戱下其寓目焉
　　答刘教授
　　某有病与嵇康同所谓素不便书又不喜作书也幸而文度来可以免报书者一又幸而执事者且至可以免报书者二是以略示谕云云谨以书徃古人之事不敢以望今世之人孰谓山林草茅方得罪于时而其言可以动天子侍从之臣之聼哉虽然死诸葛走生仲达亦未可知也
　　答叶兄
　　某为尔寂寂得所示髙文九钜编何其多也老嬾未能尽阅然亦尝鼎脔矣诗自明良载降而为五子之歌又降而为三百篇之什又降为离骚之经至汉唐而为五言为七言为歌行引叹辞謡之类葢千数百家而未已也杜竒而法李豪而逸白质而醇韩壮而深桞淡而雅虽各自名家而一出于正有所归宿葢不法而竒则怪不逸而豪则荡不醇而质则俚不深而壮则觕不雅而淡则俗故诗虽小技而亦未易言也某雅不能诗然读君所谓羊口行诸篇则诚不觧为何等语也古人逺矣君试取时今诸公之文参读之如读兰辞则参以髙续古之秋兰如读责蚤则参以洪舜俞之烘蚤葢有不待言语而了然胷次间者矣至若探马筹等作是何市井鄙事而可为文也感君所以惠教之意輙效愚忠如欲求誉而已者当世之能誉者固不少奚为于某适因灼艾创甚欲言不能既惟足下亮之
　　答汤侍郎
　　某储文未至固尝挹浮丘之袂拍洪崖之肩矣侍宸碧落今隔几尘不自意玉书行行翩其飞下南斗旁也上思辑方夏誉髦斯征有翘弓旌日夜望珥貂之入至切牵云留月迟迟吾行道则髙矣顾今天下如驾百漏之舟于风涛浩渺之中徐而言曰如此将安之耶非所望于明公也若某等軰则所谓増之不为髙去之不为低者也挟其肮脏而不山林固亦徒取世憎耳欲言何限瞻望慨然青玉峡老敬闻命矣
　　答程教
　　某畦菜坞中忽得所惠翰窃谂斯文多幸驾言采芹丝竹遗音隠隠孔壁不独为当涂矜佩贺也时文破碎六籍乆昏振木铎而新媺之非广文先生之望而谁望某老不能从事两不借送君笔峯闻月尽方成行或可寄一诗筒为别耳
　　答李兄
　　某归自庐山方苫草筑一室号归来馆作劳休于树苍头奴持一缄书来睨眎题识则兄也此非门外人亟取亟读恨不洗老瓦馆中相与作渊明后辞耳正月且尽兄何不遂鼓行而西以逸待劳奠而后发敌人当应倒矣宸章与砚与砺清哉兄之饟也山中草木得无脩容某之此归本非戮扬干仆也挞一丹子何至是邵武之命丐祠丐罢皆不许奈何苍头至树下时方营度一诗并申省状冩去可以知本末矣是事姑寘但湏一两月后作贺书君行勉旃某自今数日以竢
　　答冯此山
　　某在郑公乡时每登金芙蓉观望此山草木堇堇一墙隔未尝不喟然叹曰嗟乎使苏长公而在未必不又以为寜不识靣目之真不可不使身在此山也某住山八阅月竟不识此山而归独不可谓大欠乎虽然某之不此山之识某之不足以识此山也烟云吐呑衣屦犹湿前之日则身乎此山矣山窗夜寒时入幽梦今之日不心乎此山与某之不识此山安知其非深识也特未知此山老仙亦识某之肮矣乎亦识某之草茅矣乎羣軰叫号挺刃隳突使吾民邸店昼闭如避剧盗甚至廹人于险漂沦风涛昌黎为其长安得不追而杖之然则固肮而非草茅也即日觧印绶去赢钱十四万緍米万余石少迟歳月自诡不乞朝廷一钱环城而筑之此意不遂乃借以付后之人初亦觉老先生拳拳此城敢于记事今方成两门固不足烦大手笔也是事姑置独喜退然耕夫而当世部使者不逺千里一书而访问之意者此山识某犹某之识此山也并田庐而北荒山余十畆归则苫草其间号归来馆手自涂塈作劳小休意行幽谷中发土得石发石得泉殆天乆闭藏始出以娱其老者岂畸于人者不畸于天而其草茅而其肮则不但此山识之老夫固亦识之矣一笑一笑欲言何限遽数之不能终式遄召纶野服迎拜
　　答叶兄
　　某南山采杞北山采薇为口正忙而舍弟守书不肯去然则某之草野不特云厓不见知虽舎弟不知也诗坛复古前书葢未尽其媺云厓割裂其书以为防是真不我知也繇今观之韩栁欧苏特其土苴者耳虽吾夫子且将北靣坛下何也夫子之于诗也敢删而不敢复也夫子不能复而云厓建坛以复之其将使夫子北靣非欤谨奉以还某固不得与于斯文也
　　答赵推
　　某维农事欲动一雨膏之共惟有婉其筹式金式玉某属有天幸得与同僚甚喜其戆直也而济之以温恭某踈顽也而佐之以缜宻所谓和如和羮某既赐矣汲黯妄发竟以罪移驱车尽境而后还真是追送不作逺者一书旋踵问劳渠渠此意何可忘也耕钓寛寂与世固不相闻英妙之年环秀之抱惟勉旃仕学以就逺业而已
　　答操尉
　　某金陵一别驿亭栁既三四青矣意鸂防飞下飘飘西台而乃者伯氏墨其缞以来知有变故二亲弃荣飬相继归仙佛中人子之情何可堪忍逺日既廹攀慕奈何幽堂之铭自当属之大手笔某固非其人也再四辞不获则取行述删定之笔陋墨凡正恐无以仰当孝子顺孙之意耳
　　答蔡宪
　　某碌碌亡竒尝误知奬有一不善惟恐司马端明知之比在南康自谓可以对越无负独天与褊狭疾恶如风勇决不疑上累函葢然观古人于伤风败俗之事不敢少恕晦庵在郡尤恶此等葢所谓士者岂以其能伸纸行墨而已耶行如市人而口诵圣言则虎而翼者也况不诵圣言而诵泼时文哉世降风移始有恶伤其类之説不知以此为类则我亦何等类也晋杀鸣犊夫子及河而返非为其杀大夫也为其杀贤大夫也若少正夘则夫子自诛之矣今之摸棱不事事而以容奸长恶为近厚者不过忧防畏谤之私意耳非贤于夫子也李广杀霸陵尉固是武夫悍将之为然今将军尚不得夜行何故也之语亦人情所不能堪也不惟此也故将军而一亭得呵辱之则下陵上替将无以为国矣故虽不以法杀一尉而武帝报之曰报忿除害朕之所图于将军也此明执事所谓岂易与俗人言者某不足以当耳某谨重拜以谢夫以此軰皆是黥吏之子孙而程有开者其父身为客将见此尚存而其子可无礼太守乎某輙尽布之惟明执事力主维之名分幸甚风教幸甚
　　答方教
　　某维莫之春思乐泮水共惟訚訚侃侃涵泳圣涯言采其芹淑我多士某宛其老矣无以亢宗平生闻莆中诗书之传于吾谱莫强焉而某也世农聚族而居者率芸夫荛子耳奚其攀附之敢不图易地有广文先生者在方将执经以徃而攷世系焉某其何幸然闻上厉精思治旦暮间当给札玉堂使条天下事则又未知得相从丽泽之兊以遂其志否某天与褊狭几为世之狼籍人执事所谓齧謟子之铓抗上流之锋真草茅耳然地以此易天固不以此易也惟执事矫揉之某敢无顺下风而立
　　又
　　某于函椟外更得小楷亹亹数百言意宻情亲不兄弟语翅也吾宗之盛莫如莆中而某则自郐以下无讥者焉狄武襄不敢拜狄梁公此故之以今也何幸将从执事者间之至如民瘼当何瘳士习当何媺尤某之所倾耳以聼降心以从者也欲言何限遽数之不能终
　　答高宰
　　某维莫之春桑雉新乳共惟琴意防雅以恬以熈一仁所濡耕野秀緑某徃年识鹤山翩然列僊之癯也诗书之寔自诸高则既知海内有名门矣不图易地及君同寮出家集共读之当自兹始郡县相与休戚一家勿欺此心何事不济曩在庐阜其宰脩水者亦华宗也县无乏事郡无疾呼不过兄弟语耳谓予不信试尝谂之上嘉蜀珍陈在庙琏旦暮间当立文石斑矣恐某之不得泽余润也某一生肮又坐触权贵人是行葢再四辞藐不见聼侯谁在矣使防其成某甚不能无望于明府行矣胥晤尽略敬彛
　　答费宰
　　某伏以一犂雨足农务村村共惟仁声载涂民以苏醒山川奔属某氓也初上其贱姓名于賛賔者蠒而件具之犹以为简抑其木石之与居鹿豕之与游葢林邱之耕夫瓮牖之退士也于竿椟乎何有请略之始某出而游四方时闻士大夫之贤业也有年数矣颉顽飞举之佩弄明月之珠葢某前乎此之愿焉而不可得者也不图僻左之县介在山峡之间而明执事不鄙辱临之疲民其遂瘳乎然则相携春雨之鉏对卧夕阳之犊葢某今乎此之安焉而得自遂者也独念拱璧大寳方当与天球河图陈在东序百里岂展骥地耶夜下恩书遄入王觐恐民氓之不得乆其泽耳某虽不肖似平生非公事不至偃室但能与芸夫荛子安乐耕桑惟明执事其鍳之羣仙在行瑶玉先后其讯兴居焉某奚其僣之敢
　　答郑提管
　　某伏辱颛使之临虽未啓缄固已心知其为存念矣开阖一再仰见髙情使自为谋寜复至此感激大不可言惟是某六十之年日就衰朽自计尘忝于今二十有三年大都五合六聚仅成七考以此山林之性已痼仕宦之路甚生今殆言农夫重农夫无徃而非农夫也山猿野鹿岂堪位置于鸾和之间追念平生亦欲少有以自见而与世落落名实不浮费人提撕乃至于此使吾君吾相重违名法从之请而予之是亦不过犬马畜臣本非絷维驹谷之意渊衷钧抱其将以某为何如人前此乞祠政恐溘先朝露破戒为一灯之续耳既已得此他复何求戸曹不爱里言垂念乡晩此固今人所无也某不可无一书谢之然曲其辞以干之耶则非不肖之雅意直其辞以絶之耶则拂君子之盛心其姑少徐某终当道所以感刻不忘也
　　答汪运干
　　某方饭牛于渚袢暑中殊聩聩也廼得执事者书讽读醒然受赐无量抑执事之所以殷勤其文辞千数百言而未已者岂非深攻玉之憾而得献璞之刖者耶跫然似人则吐其胷中之介介耳不然某不足与语此也昌黎师说自其当时固以为蜀之日越之雪矣风俗趋薄如水之就下以今视昔且又四五百年天地中间父之不父子之不子而兄弟之不兄弟者何数况所谓师弟子云也以桞子厚之不可学韩愈氏之可犹未为善学昌黎者而某奚其敢且执事之师云者文乎尔文乎尔则虽幽怨如离骚愤悱如太史公固不若先秦古书之师也先秦古书虽辨诡如左氏雅奥如庄周固不若先圣法言之师也执事能自得师则此诸书者具在有易焉以观其有诗焉以观其情有书焉以观其治有春秋焉以观其断凡天地之所以奠江河之所以流君臣父子之所以立而古今天下国家之所以治与乱尽在是矣夫岂曰文乎尔若子厚之不敢于为贱人固曰非有慊于其文也某则曰惧有慊于其文也乞巧之文招海贾之文斩曲几之文谓子厚而无慊于此乎然则子厚之不敢为师亦非吾之所愿师也执事所以枉教者非某所敢当则以上之执讯而已
　　答龚国録
　　某卧云牛下所与游者非山南之芸夫则溪北之渔子也当世之士鄙而弃之叟亦且与世忘矣为诗踏雪过茒屋不领一骑惊山猿前日执事之顾我厚甚门前车马倦逢迎尘满荷衣不堪着则不自意老农之贫病不能出门戸也夜半扣角有懐其人而栖息不同奚其书之敢琳琅金薤忽落岩扉目视缺然何以得此有如一世儒彦合在帝旁政今报成防且归矣安得摩挲西园之石淋漓北海之樽酒酣气豪一吐其胷中之浩浩者而某方屏废孤负此生东望屏星有嘅其叹
　　答许教
　　某与执事不靣者几年不书者亦几年矣山坞荒寒忽奉翰题真如拱璧大寳之堕吾前也一诗一记开阖不能释手斯亦竒矣名其处曰天多许得无大伤于竒乎葢执事平生所为文徃徃亦坐此某故尝以为易竒而法昌黎之言也好竒自是文章一病山谷之言也然则学者将何从秋崖曰竒可也好竒不可也夫人而好竒也夫人而不能竒也长江大河滔滔沄沄此岂有意于竒哉而竒在是矣至其絶吕梁冲砥柱则堰而风雷喷薄鱼龙悲啸又有不得而不竒者若夫激沟渎之顽石而落之为犇放舒之为沦涟不谓不竒而与夫长江大河之滔滔沄沄忽然而絶吕梁冲底柱之竒则有间矣执事以为何如寒暄常谈一切扫去无则与塞白以故聊复狂言如此惟执事者教之阿戎妙年笔势已自汗漫厌家鸡而嗜野鹜则非所敢闻


　　秋崖集巻二十七
　　钦定四库全书
　　秋崖集巻二十八
　　宋　方岳　撰
　　简劄
　　答范丞相
　　维元老大臣夷逸于林丘之幽高蹈于事物之表山君川后时节起居其年寿等乔松福嘏弥子孙一念之仁简在上帝理固然也讯之蒋干知骨清神徤万万坐政事堂时胷中乾坤同一泰定甚盛甚休乃闻无地楼台至今犹徃来传舎只观此事亦是近世宰相所无独恨不能从一门生两儿子之间举手以挹溪山胜处耳某无虑五六乞倅终不与既乃头衔换一字遂不敢以白今丞相无旧故谁当知之翘防门墙神爽飞越
　　答同官
　　某属有天幸得从羣仙飞佩之后炉亭夜话隠隠有金石声而烟水苍茫翩其驾莲舟读玉书而去梧风竹雨诗梦亦寒琅画飞来真所谓跫然足音也玉麟一角与世作仪昆仑蓬莱寜乆羞薄独恨某軰碌碌分当归耕方且丐一贠外倅恐不得迎拜上东门外耳别纸垂谕如某规行矩歩不敢失尺寸者何能为度外事耶幸为我多谢方君功名之亨固自有时也瞻晤未涯神爽飞越
　　答陈料院
　　某从飞霞之佩余二十年夫亦有旧故矣函书每下则必酿虚誉饰浮文如仰惟等语抑何世俗我也甚为执事者不取敢略金陵天下形胜表里江淮烟草夕阳六朝之遗事故歴歴也暇日亦尝倚青龙之浦溯白鹭之洲举觞酧酢以筹经畧南北之画乎今何如时赏心风月自宜束髙阁以竢太平也如闻饷计尘土亦空所在皆然寜不直如此廪廪愿言出所素蕴为国良图同舟风波转眼又秋高矣欲言何限遽数之不能终
　　答吴兄
　　某维暑风初暄緑气窈窈书林夷逸冲想甚休某一别垂二十稔老非故吾江山愁予不知人世事之几变更也乃春阿连至得书恍然讯之则击檝渡江而北矣前书未报今书踵来不惟不督过之且愈益厚之某之愧兹甚某晩得一第不补遗余初佐淮东军以职事迕都督府无何督相坐庙堂矣髙卧牛下谓休此生化弦既更亦与弓招之一山麏野鹿岂堪樊而圄之遄亦当去此耳尊翁今官何所过庭幸为道问讯何如
　　答陈司直
　　某之于执事交疎而心亲势睽而道合与世之诩诩相逐逐者有间矣去之不能二百里而江山愁予尘埃迷人甚恨交一臂而失也人间之世事变万端英英白云忽已苍狗要是不满虎溪一笑而弄精防者顾自谓竒特亦可叹已刘忠烈表表如此輙书数语系老笔之后真所谓珠玉在侧觉我形秽也防且归矣临纸惘然
　　答陈提干
　　某廼者过郑公郷迓劳之使里至至则授以大馆连日夜相燕留去又载之轻舟所以为行者之虑甚至世所谓亲戚雅故何以过此一歩一感言莫能殚独恨所至胶舟与军饟争道于牛涔之水仅而获济所假舟亦良苦矣旱既日甚念亦未可以还留之京江岂不知此軰废务而其势有不容已者兹禀严戒方敢遣回要非皇恐两字所能尽也
</div>
    <div class="pagination">
<a href="秋崖集_page39.html">上一页</a><span>...</span><a href="秋崖集_page35.html">35</a><a href="秋崖集_page36.html">36</a><a href="秋崖集_page37.html">37</a><a href="秋崖集_page38.html">38</a><a href="秋崖集_page39.html">39</a><span class="current-page">40</span><a href="秋崖集_page41.html">41</a><a href="秋崖集_page42.html">42</a><a href="秋崖集_page43.html">43</a><a href="秋崖集_page44.html">44</a><a href="秋崖集_page45.html">45</a><span>...</span><a href="秋崖集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
