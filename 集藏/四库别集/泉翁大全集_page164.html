<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 164 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 164 页/共 256 页</h1>
    <div class="content">　　
　　一二月之间，拜领手翰凡三至。今四月二十五日至者，乃闰三月十一日发广西陈大巡所致者也。比洪觉山侍御六年一书，人犹讶其略者何也！白沙先师答李世卿云：「聩年为别此封书，应是山人半醉余。」则吾道林之所得所养可知矣。先儒谓子贡筑室於场，独居三年，则晚年所得深矣。斯道之传，非道林而谁耶？尧、舜、禹、汤、文、武、周公、孔、孟、周、程、江门之传，非道林而谁耶？自尧舜以来，公共一条大中至正之路，非道林而谁望耶？断不疑矣。此间名为学者只是多疑，爱人道好，怕人道恶，好道人恶，不道人善。可托者，黄、钟、周、谢、罗三五数人耳。前此托孙贰守、钱地郎二封，兹以良便，草草布复，托陈大巡转附上也。若陈大巡书中恳切，宛然神契，真可共学者矣。谨启。 
　　
　　复象洲吕侍御 
　　
　　自别以来，企仰与日俱积。忽得拜领手翰附钟巡宰者，即如觌颜范、聆謦欬矣。何慰如之！读书知执事之倾怀，不以远遗，其道义之根於天性者固如是也。执事以未衰之年，率其志而乘流东下，直旬日耳。水亦有遨游诸胜之志，而归宿旧隐南岳之居，未知天意何如也。兹钟价行，草草布启，奉谢德言嘉币之贶。聊具诗扇、蜡丸、墨刻、侑缄请教。谨启。 
　　
　　复冼少汾 
　　
　　承手谕，过为远大之言，比以仲尼，则吾岂敢！忧心悄悄，愠於群小，孔圣犹然。惟忧世之志，乐天之诚，则并行而不悖，不敢不勉耳！儆惕一番，真是有益，非但不足愠，乃复有感焉！孟子曰：「其操心也危，其虑患也深，故达。」非虚语也。每以吾海屋之恙未全复为念，未能奉问，乃蒙惓惓，真道义之爱，根於天性者也。敬谢！敬谢！谨复。 
　　
　　寿卢望峰 
　　
　　伏以期耋，欣逢平格斯兆。天开寿域，幔亭挟飞云而高张；地启祥光，瑶席依增城而广宴。云母为之献花，流杯於焉荐酒。凤凰起舞而日方升，相水汪洋而川之至。盖崔公之后一人，宜卢敖之裔千。允矣邦家之基，休哉士林之庆。水也辱交髫年，不渝耄耋，耳聆胜会，心趋寿筵。谨具菲仪，庸将微敬，伏冀挥顿，幸莫大焉。谨启。 
　　
　　与聂双江司马 
　　
　　恭谂天心简在，荣擢本兵。军民归心，华夷共戴。水尝谓朝廷置阳明於本兵，则四夷无事矣，盖先声足以慑服之也。寅惟执事之才之德，乃今之阳明也。昔者孔子谓军旅之事未之学，及夹谷之会，斩莱人，还侵地，岂学军旅而[致]□？即在此心此德也。全体大[用]之学可征矣。自此而后，正学大行，斯文生色，岂有涯哉？兹因良便，谨具小启贺仪，少引华夷胥庆之休，□数十年契阔之悃。谨启。 
　　
　　与高鹤阿 
　　
　　向得手翰，知方来访我於罗浮西樵之间，道阻而还。吾鹤阿之志勤矣。已附复书，未知达否？兹者正有遨游四方之志，乃归宿於南岳旧隐。若到彼，乃以书奉约。同居川中，到彼亦不远耳。兹刘素予[明府]之价行便，草草附启，不能多及。 
　　
　　与王端溪大宗伯 
　　
　　前承手翰远及，兼别册与人论道三[札]，皆[中正]之言，不谬於平日之所讲，以此知终身不相背违□□公一人而已尔。其挤井下石，不少愧於心，亦独何哉？近有扫壁九歌之作，情见乎辞，实有此兴，未知天意何如耳！企仰间，草草布启。兼墨刻二幅寄奉，余非纸笔可既。 
　　
　　复冼少汾 
　　
　　适承手翰，一一已悉。一吾公绢至，勉为之，恐未必能佳也。日录不如古人投荳自省，有益於己，视荳之黑白，知念虑之善恶邪正。初投[黑]□□□□□□□多□□□□□矣。自求自得，不招得纷纷之议，此先儒□记□□□然，可法也。有名公诗云：「心外恐毫即还求。」诚知言也，如何！如何！昨承封日录甚喜。先师诗云：「三缄欲了西涯意，诸作还经老手封。」甚妙！甚妙！余不尽。 
　　
　　与冼少汾 
　　
　　近以工作总冗，彼此音问不继，深以为怀。数时工夫何如？投荳亦切，释氏用素珠亦此意。但此即分黑白善恶，彼只记念头耳。吾今只是於默成上用功，先儒不妄语，切劘数月乃能也。言语终不济事，今后有帖子只写不过三四行矣。 
　　
　　又 
　　
　　得自知寡言之谕，慰甚！多言数穷，不如(等)[守]中。 
　　
　　复吕巾石 
　　
　　卢上舍来，奉接华翰，知吏隐江北。此职古之贤人所未尝不屑居，「秉心塞渊，騋牝三千」，何不可居？来贶律吕古意，诚古意也。今之作律吕者奚止百家，与周□论律吕作乐皆用乐耳，殊未知作乐之本，孟子已[言]之，后圣有起作乐者，不能舍此矣。吾所以敢以此□□乐经，而以诸论乐及用乐者□之为传。执事□□多与之合，承欲相附於后，以为一家之书，俾后之作者有稽焉，未尝不可。□古意略去其繁者何如？兹再往古乐经传二帙，可共刻与否？裁之。怅怅不能尽意。谨启。 
　　
　　复庞弼唐秋官 
　　
　　昨拜领华翰，附唐举人回者。捧读再三，事事周悉，言言确实，视尚口破绽者，诚让公为第一人矣。钦服钦服。承留意斯文，新泉振作，继公者有何吉阳，甚慰远怀！吉阳诚不负蒋道林所称许也。前辈有王宗伯端溪倡之，此公老壮始末不少相负者也。相见统望拜意。近有九歌之作，为门人所刻，寄上览教，或与知者分览之，见吾今处陵轹，困而知亨之情也。罗浮去岁为穷寇数百所残，终未及黄龙青霞之境。谨启。 
　　
　　与何吉阳考功 
　　
　　海内同志如吾吉阳、道林常在怀，老而益切。昨弼唐书来，新泉之教赖以不坠者，今吉阳也。幸甚！幸甚！其余诸同志不能一一，为我多致意焉。余不悉。 
　　
　　复王端溪大宗伯 
　　
　　前比庞正郎价带来[书一]封，又蒙慰三小儿之变一封，又承副启一封，足仞时时念在老朽，始终如一，其视今之背师，与当道谮毁，以加祸家人，以陵轹九十之老者，大不侔矣。□又何心也？近有新刻九歌布露之作，奉览一笑，知吾之不为少动也。近刻息存箴，最切於操存之功，幸深亮之。余非纸笔可既。 
　　
　　甘泉先生续编大全卷之八终 
　　
　　甘泉先生续编大全卷之九 
　　
　　门人顺德何鸿校刊 
　　
　　书简 
　　
　　与洪觉山 
　　
　　前日小启批答，附祁门三谢生奉上，未知达否？老怀[悬]悬。兹得谢惟仁书云：「将与觉山冬间见访。」不觉喜[而]不寐。盖水在暮年之暮，尤心切也。第不知天缘如[何]耳。近来觉诚不足以孚於人，当道陵轹乡宦，从古[所]无，九思九歌所以作也。欲扶往住南岳旧隐，未知[天]意何如？二君之来，能共五峰之粥乎？三十岁时诗□云：「烟霞藏骨终南岳。」或是诗谶也。九歌、息存箴奉览，不能多及。 
　　
　　复周明几 
　　
　　承贶之嘉味，申之心言，不啻再至三至焉，可谓笃矣，不在来之迟早也。拜领！拜领！春秋大道自孟子以来□之儒者未曾说到，吾独言之，而吾明几能深信之，[可谓]能继志矣。不易得！不易得！使还，草草布谢。偶欠□[不]多及。 
　　
　　与大巡王白? 
　　
　　□　□□□□□□□□□誉，即为先师白沙先[生]□□在城□□□□□□[表]异□[贤]，以振后学，贤□□用殊常□□浅者同年语也。钦羡！钦羡！谨启为[师]门谢，为斯文谢。企仰之间，作一绝书於别卷，并近稿□□新刻三帙，谨因良便奉上，如一面也。谨启。 
　　
　　与邹东郭司成 
　　
　　多时彼此音问[不]通，甚以为怀。使南野未北，则罗浮、西樵之约，高歌飞云见□之上必矣，信人之聚会有定数也。朱张南岳七日之会，岂偶然耶？水四五年间，骨肉多故，亮不为彼造物小儿所[居]也，谩及之。门人近有墨刻，因陈董高徒归，附奉览教。九思九歌实[有]此兴。语云：「人有善愿，天必从之。」理或然也。余不一一。 
　　
　　复洪汝成 
　　
　　癸丑十月既望，忽接华翰附谌英德来者，喜慰不[可]言。来谕反复谆切，无虑数百言，知进修年来益深，[不]待见面而已悉矣。幸庆！幸庆！又知不就选之志，但暮年[怀]海内知己如吾子者不可得，平生如觉山，又书问断绝。此土不可居，思欲还南岳终焉，道路阻塞，其见於九歌者，吾子其念之否乎？双华之释，近日亦始□，今得来报，乃知的也，为斯文喜可量耶！但未得作□□之也。来人逼迫守取回书，草草布复，不[尽]。 
　　
　　与蒋道林 
　　
　　前书未审到否？水气体只如昨，第於乡里不能□光，虽尝设祝圣会，上以不忘朝廷，下以大同朋[辈]，终不能协一也。其习之深非一日矣，将奈之何哉？[承]差人得罗一泉郎报讣，为哽咽，岂意一泉遽至此[耶]？即设位於天关书院，与诸子会哭。来使行忙，未能作一奠耳。奈何！奈何！兹以承差之便，草草布启。未知近来进诣深远何如？贵体必康泰也，为斯文珍重，识者亦皆知公为正脉矣。九思九歌装成一帙侑缄，观此可以见区区之情矣。不多及。 
　　
　　复钟宝潭 
　　
　　得十三日渡子带来书，真诚之说甚好，但亦必下从前工夫。主一之谓敬，无适之谓一，一则无物而真诚矣，忘助皆非真诚也。谓适而有物，也只如此用功，久则有得，不必寻外路也。令郎未归，家下无人，属此多事，又岂外出？幸勿以我为念也。至嘱！至嘱！ 
　　
　　复谢惟仁 
　　
　　十一月十三日，李祖德来，得来翰二纸，读之，且喜且忧，君子一言以为知，一言以为不知，正书则似相信，别纸则似相疑。礼：「朋友之道，闻流言而不信。」不信则不言，言则必信。疑信相战，学之病也。吾不意诸君相从二三十年之久，犹作如此见解也。先师有云：「世人卑阘得甚，爱人道好，怕人道恶，做出世事不得。若非传而不习，则明道勿忘勿助之间，有实步用功，不至如此。今只称皜皜，以圣人盛德之至为功夫，可乎？必用江汉以濯、秋阳以暴之功，习久乃可至也。今茫茫荡荡、笼笼筩筩，言此而不知陷身於夷狄之教，非择术之精也。程伊川涪州十八年归，叹曰：『学者皆入於夷狄矣。』诸君以为何如？吾不能憾杨子之作(桶)[俑]矣。吾今可以闭口矣。」见同会诸君，其亦以此示之。诸君来(东)[柬]不尽答。 
　　
　　复冼少汾 
　　
　　□无知已，注念益深。痰喘想将平复，犹见索药方，怏□□药小厮在沙堤，俟取奉上。所服丸煎三帖，且奉□[服]之，试看何如？刘善庵未见过，俟觅之，渴欲一[见]□得生狸母子，见惠姑畜之，不忍并杀其母子也。杀[之]不仁，放之不义，明道先生放蝎颂也。何以处之为□□谓杀之为大仁，放之为大义，但於母子并杀则□□□义也。吾[放其]子杀其母何如？盖母已害物，子□□□□□□□□□□□□□其子并放其母，□仁义之全也。 
　　
　　又 
</div>
    <div class="pagination">
<a href="泉翁大全集_page163.html">上一页</a><span>...</span><a href="泉翁大全集_page159.html">159</a><a href="泉翁大全集_page160.html">160</a><a href="泉翁大全集_page161.html">161</a><a href="泉翁大全集_page162.html">162</a><a href="泉翁大全集_page163.html">163</a><span class="current-page">164</span><a href="泉翁大全集_page165.html">165</a><a href="泉翁大全集_page166.html">166</a><a href="泉翁大全集_page167.html">167</a><a href="泉翁大全集_page168.html">168</a><a href="泉翁大全集_page169.html">169</a><span>...</span><a href="泉翁大全集_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
