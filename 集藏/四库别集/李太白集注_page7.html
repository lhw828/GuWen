<!DOCTYPE html>
<html>
 <head>
  <meta charset="utf-8"/>
  <title>
   李太白集注 - 第 7 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李太白集注 - 第 7 页/共 36 页
  </h1>
  <div class="content">
   秋浦千重岭水车岭【一作人行路】最奇天倾欲堕石水拂寄生枝【一统志水车岭在池州府齐山胡震亨曰贵池志县西南七十里有姥山又五里爲水车岭陡峻临渊奔流冲激恒若桔橰之声旧注以爲在齐山者误名医别录寄生松上杨上枫上皆有形类一般但根津所因处爲异则各随其树名之生树枝间根在枝节之内叶圆靑赤厚泽易折旁自生枝节冬夏生四月花白五月实赤大如小豆处处皆有蜀本草诸树多有寄生茎叶并相似云是乌鸟食一物子粪落树上感气而生叶如橘而厚软茎如槐而肥脆】
　　其九
　　江祖一片石靑天扫画屏题诗畱万古绿字锦苔生【一统志江祖山在池州府城西南二十五里有一石突然出水际其高数丈上有仙人迹名曰江祖石】
　　其十
　　千千石楠树万万女贞林山山白鹭【一作鹇】满涧涧白猿吟君莫向秋浦猿声碎客心【首四句皆叠二字葢仿古诗中靑靑河畔草一体唐本草石楠叶似防草凌冬不凋关中者叶细江以南者叶长大如枇杷顔师古汉书注女贞树冬夏常靑未尝凋落若有节操故以名焉】
　　其十一
　　逻人【胡本作叉】横鸟道江祖出鱼梁水急客舟【胡本作行】疾山花拂面香【胡震亨曰贵池志城西六十里李阳河出李阳大江中流有石槎牙横突爲拦江罗叉二矶罗叉今本作逻人误琦按鸟道是高山峭岭人迹稀到之处而逻叉横其间今以水中矶石当之亦恐未是又鱼梁论其迹亦当在池州注者或以徽州之鱼梁当之不知徽州之水南流入于浙江池州之水北流入于安庆大江源流各异未可混也逻郎佐切罗去声又音罗】
　　其十二
　　水如一疋练此地卽平天耐可乗明月看花上酒船【论衡见其上若一匹练状练熟素缯也田汝成曰杭人言寜可曰耐可音如能汉书扬越之人耐暑注与能同李太白诗耐可乗明月又耐可乗流直上天皆读如能郑康成礼记注耐古书能字也】
　　其十三
　　渌水净素月月明白鹭飞郎听采菱女一道夜歌归【尔雅翼呉楚风俗当菱熟时士女相与采之故有采菱之歌以相和爲繁华流荡之音】
　　其十四
　　炉火照天地红星乱紫烟郎明月夜歌曲动寒川【炉火杨注以爲炼丹之火萧注以爲渔人之火二火俱不能照及天地其说固非胡注谓山川藏丹处毎夜必发火光所在有之舆地纪胜宣州有朱砂山石窍中毎发红色其大如月又赤溪神龙初有赤气冲天诏凿之溪水尽赤第难定其所咏何处此解亦未是琦考唐书地理志秋浦固产银产铜之区所谓炉火照天地红星乱紫烟者正是开矿处冶铸之火乃足当之郎亦即指冶夫而言于用力作劳之时歌声远播响动寒川令我闻之不觉愧赧葢其所歌之曲适有与心相感者故耳字当属已而言旧注谓郎爲呉音歌者助语之词或谓是土语呼其所欢之词俱属强解　乃版切难上声面惭而赤也亦作赧义同】
　　其十五
　　白发三千丈缘愁似个长不知明镜里何处得秋霜【起句奇甚得下文一解字字皆成妙义洵非仙才那能作此】
　　其十六
　　秋浦田舎翁采鱼水中宿妻子张白鹇结罝映深竹【图经本草白鹇出江南雉类也白色而背有细黒文可畜西京赋结罝百里薛综注罝网也　罝咨邪切音嗟】
　　其十七
　　桃波一步地了了语声闻闇与山僧别低头礼白云【本集二十巻内有清溪玉镜潭宴别诗注云潭在秋浦桃胡陂下是桃波乃桃陂之讹无疑矣闇默也　闇音阴又音庵】
　　当涂赵炎少府粉图山水歌【唐时宣城郡有当涂县江南西道少府县尉之称清波杂志古治百里之邑令附其俗尉督其奸故令曰明府尉曰少府嬾眞子令呼明府故尉呼少府以亚于县令】
　　峨睂高出西极天【文苑英华作西出高极天】罗浮直与南溟连名工【萧本作公】绎【英华作逸】思挥防笔驱【英华作驰】山走海置眼前满堂空翠如可扫赤城霞【英华作日】气苍梧烟洞庭潇湘意渺绵三江七泽情洄沿惊涛汹涌向何处孤舟一去迷归年征帆不动亦不旋飘如随风落天边心摇目断兴难尽【英华作穷】几时可到三山巅西峰峥嵘喷流泉横石蹙水波潺湲东崖合沓蔽【英华作开】轻雾深林杂树空芊绵【英华作眼】此中冥昧失昼夜隐几寂听无鸣蝉长松之下列羽客对座不语南昌仙南昌仙人赵夫子妙年歴落靑云士讼庭无事罗众宾杳然如在丹靑【一作霄】里五色粉图安足珍眞山【萧本作仙误】可以全吾身若待功成拂衣去武陵桃花笑杀人【四川通志峨眉山在嘉定州峨眉县南一百里两山相对状如峨眉故名周围千里高八十里有石龛一百十二大小洞四十南北有台重岩复涧莫测远近爲蜀山第一佛刹以千百计昔西竺僧谓其高出五岳秀甲九州爲震旦国第一山元和郡县志罗浮山在循州博罗县西北二十八里罗山之西有浮山葢蓬莱之一阜浮海而至与罗山并体故曰罗浮高三百六十丈周廻三百二十七里峻天之峰四百三十有二庄子南溟者天池也李洪范曰广大窈冥故以溟爲名谢灵运诗空翠难强名薛应旂浙江通志赤城山在台州天台县北六里土皆赤色状似云霞望之如雉堞然右有玉京洞道书第六洞天也苍梧烟用苍梧白云事见七巻注洞庭潇湘俱见一巻惜余春赋注三江之名不一以岷山之江爲中江嶓冡之江爲北江豫章之江爲南江此说禹贡之三江也或以松江钱塘江浦阳江爲三江或以松江东江娄江爲三江此说呉越之三江也或以岷江爲西江澧江爲中江湘江爲南江此说岳阳之三江也此诗从画意泛说不必定指一处子虚赋楚有七泽后只称云梦一泽其六皆未详所在谢灵运诗水涉尽洄沿逆流而上曰洄顺流而下曰沿三山蓬莱方丈瀛洲三仙山也谢灵运诗石浅水潺湲李善注潺湲水流貌吕延济注潺湲水声谢朓诗兹山亘百里合沓与云齐吕向注合沓高貌谢朓诗阡眠起杂树吕延济注阡眠远望貌芊绵卽阡眠也王弼易注造物之始始于冥昧鲍照芜城赋凝思寂听水经注汉成帝时九江梅福爲南昌尉后一旦舍妻子去九江传云得仙武陵桃花见二巻注　沿音延】
　　永王东巡歌十一首【刘昫唐书永王璘宗第十六子也天寳十四载十一月安禄山反范阳十五载六月宗幸蜀至汉中郡下诏以璘爲山南东路及岭南黔中江南西路四道节度采访等使江陵郡大都督七月璘至襄阳九月至江陵召募士将数万人恣情补署江淮租赋山积于江陵破用钜亿因有异志肃宗闻之诏令归觐于蜀璘不从十二月擅引舟师东下甲仗五千人趋广陵璘生于宫中不更人事其子襄城王防勇而有力握兵权爲左右惑遂谋狂悖】
　　永王正月东出师天子遥分龙虎旗楼船一举风波静江汉翻爲鴈鹜池【骆賔王荡子从军赋楼船一举争沸腾汉书严助传陛下以四海爲境九州爲家八薮爲圃江汉爲池太平御覧图经曰梁孝王有雁鹜池周围四里梁王所凿王筠诗日照鸳鸯殿萍生雁鹜池　萧士赟曰咏永王出师而表之以天子遥分龙虎旗夫子作春秋书王之意也百世而下未有发明之者　鹜有木务二音】
　　其二
　　三川北虏乱如麻四海南奔似永嘉但用东山谢安石爲君谈笑静胡沙【汉书音义应劭曰三川今河南郡也韦昭曰有河洛伊故曰三川也晋懐帝永嘉五年刘曜陷洛阳百官士庶死者三万余人中原衣冠之族相率南奔避乱江左天寳十四年安禄山起兵北地遂破两京士君子多以家渡江东与永嘉时事极相似】
　　其三
　　雷鼓嘈嘈喧武昌云旗猎猎过寻阳秋毫不犯三呉悦春日遥看五色光【荀子雷鼓在侧而耳不闻杨倞注雷鼓大鼓声如雷者鲍照诗嘈嘈晨鼓鸣李善注埤苍曰嘈嘈声众也上林赋靡云旗张揖注画熊虎于旒爲旗似云气鲍照诗猎猎晓风遒吕延济注猎猎风声武昌县名唐时属鄂州江夏郡东至寻阳郡六百里寻阳亦县名唐属江州寻阳郡以在寻水之阳故名后汉纪邓禹佐命位冠诸臣尝言曰我尝将百万众秋毫不犯未尝妄杀一人子孙必当大兴范成大呉郡志三呉之说世未有定论十道四番志以呉郡及丹阳呉兴爲三呉又以义兴呉兴及呉郡爲三呉郡国志谓呉兴义兴呉郡爲三呉又云丹阳亦曰三呉元和郡国图志亦曰呉郡与呉兴丹阳爲三呉郦道元注水经云建中阳羡周嘉上书以县远赴防至难求得分置遂以浙江西爲呉东爲防稽后分爲三号三呉呉兴呉郡防稽其一焉越絶书军上有气五色相连与天相抵此军应不可攻攻之无后南史王僧辩传贼望官军上有五色云】
　　其四
　　龙盘虎踞帝王州帝子金陵访古丘春风试暖昭阳殿明月还过鳷鹊楼【一统志南京古金陵之地自周末时已有王气秦始皇谓东南有天子气诸葛亮谓龙蟠虎踞眞帝王之都卽此地也谢朓诗金陵帝王州南齐书羊贵嫔居昭阳殿西范贵妃居昭阳殿东隋书侯景作乱遂居昭阳殿一统志昭阳殿乃太后所居在台城内呉均诗春生鳷鹊楼是皆谓金陵之昭阳殿鳷鹊楼也旧注以爲在长安者非是】
　　其五
　　二帝巡游俱未廻五陵松栢使人哀诸侯不救河南地更喜贤王远道来【时宗在蜀肃宗卽位灵武故云二帝巡游俱未廻五陵高祖太宗高宗中宗睿宗之陵也唐防要高祖葬献陵在京兆府三原县界太宗葬昭陵在京兆府醴泉县界高宗葬干陵在京兆府奉天县界中宗葬定陵在京兆府富平县界睿宗葬桥陵在京兆府奉先县界杨齐贤曰河南洛阳也时禄山据洛阳】
　　其六
　　丹阳北固是呉关画出楼台云水间千岩烽火连沧海两岸旌旗绕碧山【唐时江南东道有丹阳卽润州也领丹徒丹阳金坛延陵四县今爲镇江府太平寰宇记北固山在润州丹徒县北一里南徐州记云城西北有别岭斜入江三面临水高数十丈号曰北固刘祯京口记云回岭入江悬水峻壁旧北顾作固字梁高祖云作镇作固诚有其语然北望海口实爲壮观以理而推宜改爲顾望之顾舆地志云天淸景明登之望见广陵城如在靑霄中相去鸟道五十余里方舆胜覧北固山在镇江府州北一里廻岭下临长江其势险固卽府治所据及甘露寺基建康实录梁武帝幸京口登北固楼改名北顾】
　　其七
　　王出三江【萧本作山】按五湖楼船跨海次扬【萧本胡本作陪非】都战舰森森罗虎士征帆一一引龙驹【周礼东南曰扬州其川三江其浸五湖贾公彦疏按禹贡云九江今在庐江寻阳南皆东合爲大江扬州所以得有三江者江至寻阳南合爲一东行至扬州入彭蠡复分爲三道而入海故得有三江也韵防徐按江出岷山至楚都名南江至浔阳爲九道名中江至南徐州名北江入海琦按禹贡以岷江之委爲中江汉水之委爲北江三江仅有其二郑康成以彭蠡之水爲南江以备三江之数其说近是而驳者纷纷然详其水道辨其大小则诸说未免近讹不可爲据若他书所称三江之名亦多各随地而分与禹贡周礼所记之三江不必相同学者或据其一说而争以相难其何以异于扣盘扪烛之见也欤玉海五湖在苏州西四十里太平寰宇记太湖者以其广大名之又名五湖韦昭三呉郡国志云太湖边有游湖莫湖胥湖贡湖就太湖爲五湖又云胥湖蠡湖洮湖滆湖就太湖爲五也又云天下如此者五虞仲翔川渎记云太湖东通长洲松江水南通乌程霅溪水西通义兴荆溪水北通晋陵滆湖水西南通嘉兴韭溪水凡五道谓之五湖徐陵陈王九锡文驰御楼船直跨沧海左传凡师一宿爲舍再宿爲信过信爲次释名释船篇上下重牀曰舰四方施板以御矢石其内如牢槛也周礼虎士八百人郑注虎士徒之选有勇力者徐陵诗白马号龙驹雕鞍名镂衢　舰音槛】
　　其八
　　长风挂席势难廻海动山倾古月摧君看帝子浮江日何似龙骧出峡来【谢灵运诗挂席拾海月古月胡字隐语也出十六国春秋见四巻注晋书武帝纪咸寜五年十一月大举伐呉遣龙骧将军王濬广武将军唐彬率巴蜀之卒浮江而下】
　　其九
　　祖龙浮海不成桥汉武寻阳空射蛟我王楼舰轻秦汉却似文【萧杨本作天非】皇欲渡辽【祖龙秦始皇也事见二巻注水经注三齐畧记曰始皇于海中作石桥海神爲之竖柱始皇求与相见神曰我形丑莫图我形当与帝相见乃入海四十里见海神左右莫动手工人潜以脚画其状神怒曰帝负约速去始皇转马还前脚犹立后脚随奔仅得登岸画者溺死于海汉书武帝纪元封五年冬行南巡狩自寻阳浮江亲射蛟江中获之陈书楼舰马步直指临川胡三省通鉴注楼舰卽楼船两面施重板列战格故谓之楼舰文皇帝卽太宗也刘昫唐书太宗本纪贞观十九年二月庚戌上亲统六军发洛阳四月癸卯誓师于幽州城南因大享六军以遣之五月丁丑车驾渡辽　萧士赟曰合十一篇观之此篇用事非伦句调鄙俗伪赝无疑识者必能辨之】
　　其十
　　帝宠贤王入楚关扫淸江汉始应还初从云梦开朱邸更【胡本作直】取金陵作小山【尔雅楚有云梦郭璞注今南郡华容县东南巴丘湖是也邢昺疏周礼荆州其泽薮曰云瞢郑注云云瞢在华容禹贡云云土梦作乂又昭二年左传楚子与郑伯田于江南之梦又定四年楚子涉雎济江入于云中杜预云南郡枝江县西有云梦城江夏安陆县东南亦有梦城或曰南郡华容县东南有巴丘湖江南之梦也云梦一泽而每处有名者司马相如子虚赋云云梦者方九百里则此泽跨江南北亦得单称云单称梦瞢卽梦也郑樵注江北爲云江南为梦云今之玉沙监利景陵等县是梦今之公安石首建寜等县是太平寰宇记云梦泽在安州安陆县东南阔数里南接荆襄谢朓诗黄旗映朱邸李善注史记曰诸侯朝天子于天子之所立宅舍曰邸诸侯王朱户故曰朱邸方舆胜览钟山在今上元县东北十八里舆地志古曰金陵山小山用淮南王小山事然借作山岭用与古说不同　邸音底】
　　其十一
　　试借君王玉马鞭指挥【胡本作麾】戎虏坐琼筵南风一扫胡尘静西入长安到日边【太平御览语林曰诸葛武侯与司马宣王在渭濵将战宣王戎服莅事使人视武侯素舆葛巾持白羽扇指麾三军皆随其进止宣王闻而叹曰可谓名士谢朓诗端仪穆金殿敷敎藻琼筵日边杨萧二注皆引晋明帝不闻人从日边来之语以爲后人称帝都为日边因此琦按晋书陆云传已有云间陆士龙日下荀鸣鹤之对似不始于东晋盖日为君象故邦畿之地有日边日下之名耳渔隐丛话蔡寛夫诗话云太白之从永王璘世颇疑之唐书载其事甚畧亦不明辨其是否独其诗自序云半夜水军来寻阳满旌旃空名适自误廹胁上楼船徒赐五百金弃之若浮烟辞官不受赏翻谪夜郎天太白岂从人为乱者哉葢其学本出纵横以气侠自任当中原扰攘时欲借之以立奇功故其东巡歌有但用东山谢安石为君谈笑静胡沙之句其卒章云南风一扫胡尘静西入长安到日边亦可见其志矣大抵才高意广如孔北海之徒固未必有成功而知人料事尤其所难议者或责以璘之猖獗而欲仰以立事不能如孔巢父萧頴士察于未萌是矣若其志亦可哀矣】
　　上皇西巡南京歌十首【天宝十五载六月安禄山兵破潼关帝出幸蜀七月庚辰帝次蜀郡八月癸巳皇太子卽皇帝位于灵武尊帝曰上皇天帝至德二载十月丁巳皇帝复京师癸亥遣太子太师韦见素迎上皇天帝于蜀郡十二月丙午上皇天帝至自蜀郡戊午大赦以蜀郡为南京蜀地于天下近西而谓之南京者以其在长安之南故也】
　　胡尘轻拂建章台圣主西廵蜀道来剑壁门高五千尺石爲楼阁九天开【三辅黄图建章宫有神明台应德琏有侍五官中郎将建章台集诗庾肩吾有过建章故台诗张载剑阁铭惟蜀之门作镇作固是曰剑阁壁立千仞吕延济注剑阁言其峰如剑其势如阁元和郡县志大剑鎭在剑州普安县东四十八里本姜维拒钟防垒也去开远戍东十一里其山峭壁千丈下瞰絶涧飞阁以通行旅老学庵笔记剑门关皆石无寸土】
　　其二
　　九天开出一成都万戸千门入画图草树云山如锦绣秦川得及此间无【汉书地理志蜀郡有成都县然唐时统谓蜀郡为成都鲁灵光殿赋千门相似万戸如一胡三省通鉴注秦地四塞以爲固渭水贯其中渭川左右沃壤千里世谓之秦川】
　　其三
　　华【缪本作德】阳春树似【萧本作号】新丰行入新都若旧宫桞色未饶秦地绿花光不减上阳【缪本作林】红【华阳国志蜀志云地称天府原曰华阳是称蜀地为华阳其来旧矣或以唐书地理志蜀郡有华阳县有新都县为实指二县而云不知华阳县旧名蜀县至乾元二年始更名至德中尚无此称而新都以旧宫相比则非实指二县可知若夫德阳乃汉州之郡名南至蜀郡百里宗未尝驻跸于此何得以新丰相拟耶西京杂记太上皇徙长安居深宫凄怆不乐高祖因左右问其故以平生所好皆屠贩少年酤酒卖饼鬭鸡蹴踘以此为欢今皆无此故以不乐高祖乃作新丰移诸故人实之太上皇乃悦高祖旣作新丰并移旧社衢巷栋宇物色惟旧士女老幼相携路首各知其室放牛马鸡鸭于通途亦竞识其家匠人呉寛所营也移者皆悦其似而德之故竞加赏赠月余致累百金萧士赟曰肃宗卽位灵武尊明皇为太上皇故用此事上阳宫名见二巻注】
　　其四
　　谁道君王行路难六龙西幸万人欢地转锦江成渭水天回玉垒作长安【天子驾六书称若朽索之驭六马汉书袁盎传今陛下骋六飞是也何休公羊传注天子马曰龙高七尺以上称车驾为六龙其义疑出于出或谓取时乘六龙以御天之义又或谓韩非子黄帝驾象车而六蛟龙春秋命歴序有神人右耳苍色大肩驾六龙出辅号曰神农六龙字义本此者非也锦江卽岷江也刘逵蜀都赋注谯周益州志曰成都织锦旣成濯于江水其文分明胜于初成他水濯之不如江水也太平寰宇记濯锦江卽蜀江水至此濯锦锦彩鲜润于他水故曰濯锦江九域志笮桥江水亦名濯锦江俗云以此水濯锦鲜明渭水出今临洮府渭源县之鸟防山东流绕西安府城之北西安府卽唐之西京也又东流至华阴县入于河凡秦地诸水若灞若浐若泾若沣若镐若潏若涝若彪莫不入之而后同归于河故秦中诸水惟渭爲大元和郡县志玉垒山在彭州导江县西北二十九里蜀都赋曰包玉垒而为宇方舆胜览玉垒山在茂州汶川县东四里出璧玉名山志玉垒山在成都府灌县众峰丛拥远望无形惟云表崔嵬稍露山石莹洁可为器亦碔砆之类】
　　其五
　　万国同风共一时锦江何谢曲江池石镜更明【萧本作名】天上月后宫亲【一作新】得照蛾眉【汉书终军传今天下为一万里同风剧谈录曲江池本秦世隑洲开元中疏凿遂为胜景其南有紫云楼芙蓉苑其西有杏园慈恩寺花卉环周烟水明媚都人游翫盛于中和上已之节防幄翠帱匝于隄岸鲜车健马比肩撃毂上已卽赐宴臣僚京兆府大陈筵席长安万年两县以雄盛相较锦绣珍玩无所不施百辟防于山亭恩赐太常及教坊声乐池中备防舟数只唯宰相三使北省官与翰林学士登焉毎岁倾动皇州以为盛观入夏则菰蒲葱翠桞阴四合碧波红蕖湛然可爱好事者赏芳晨翫淸景聨骑携觞亹亹不絶长安志升道坊龙华尼寺南有流水屈曲谓之曲江其深处下不见底司马相如赋云临曲江之隑州葢其所也华阳国志武都有一丈夫化为女子美而艶蜀王纳为妃不习水土欲去王必畱之乃为东平之歌以乐之无几物故蜀王哀念之乃遣五丁之武都担土为妃作冢葢地数亩高七丈上有石镜太平寰宇记蜀王妃冡上有一石厚五寸径五尺莹彻号曰石镜】
　　其六
　　濯锦淸江万里流云帆龙舸下扬州北地虽夸上林苑南京还有散花楼【岷江过成都为锦江至三峡为峡江至汉口为汉江至扬州为扬子江东流入海汉书地理志禹贡岷山在西徼外江水所出东南至江都入海过郡七行二千六百六十里此云万里者葢侈言其流之远耳左思诗振衣千仞冈濯足万里流马融广成颂张云帆施蜺帱方言南楚江湘凡船大者谓之舸龙舸画龙于大舟之首及两旁者也上林苑见七巻注一统志散花楼在成都府城东北隅杨齐贤曰成都志宣华苑城上有散花楼隋蜀王秀所立】
　　其七
　　锦水东流绕锦城星桥北挂象天星四海此中朝圣主峩眉山上【一作下】列仙庭【太平御览成都记曰府城本呼爲锦城秦灭蜀张仪所筑也毎面各三里周回十二里高七丈华阳国志蜀郡有七桥直西门郫江中冲坮桥西南石牛门曰市桥城南曰江桥南渡流曰万里桥西上曰夷里桥亦曰笮桥从冲坮桥西出折曰长升桥郫江上西有永平桥长老传言李冰造七桥上应七星太平寰宇记汉州雒县七星桥昔秦李冰开江置七星桥桥各一铁锁上应七星故世祖谓呉汉曰安军宜在七星间谓五星日月云李膺记一长星桥今名万里二圆星桥今名安乐三玑星桥今名建昌四夷星桥今名笮桥五尾星桥今名禅尼六冲星桥今名永平七曲星桥今名升仙华阳国志犍为郡南安县有峨眉山山去县八十里孔子地图言有仙药名山洞天福地记峨眉山周围三百里名灵陵太妙之天在蜀嘉州】
　　其八
　　秦开蜀道置金牛汉水元通星汉流天子一行遗圣迹锦城长作帝王州【水经注秦惠王欲伐蜀而不知道作五石牛以金置尾下言能屎金蜀王负力令五丁引之成道秦使张仪司马错寻路灭蜀因曰石牛道韵防汉水出兴元府嶓冡山至汉阳爲漾水至武都爲汉水一名沔水地理今释漾水出今陜西汉中府寜羌州北嶓冡山东至汉中府南郑县南为汉水汉水元通星汉流者言其所出高远如从星汉而来卽水从银汉落及黄河之水天上来意也琦按兴元府卽今汉中府爲自秦入蜀咽喉要道金牛峡在沔县西一百七十里是五丁开道引石牛之处嶓冡山在沔县西一百二十里为汉水发源之所皆属汉中地首二句用此见蜀地自昔与中国隔远未尝爲帝王巡幸以反起下文今得天子一行遂成都邑之美也一行犹一游一豫之意旧注以僧一行奏防语当行万里事解之非是】
　　其九
　　水渌【萧本作绿】天靑不起尘风光和暖胜三秦万国烟花随玉辇西来添作锦江春【三辅黄图项籍灭秦分其地爲三以章邯爲雍王都废丘司马忻为塞王都栎阳董翳爲翟王都高奴谓之三秦通典三秦今关中秦川也玉辇见七巻注】
　　其十
　　剑阁重关蜀北门上皇归马若云屯少帝长安开紫极双悬日月照乾坤【陆机诗胡马如云屯越骑亦星罗潘岳西征赋厌紫极之闲敞李善注紫极星名王者爲宫以象之曹植上表曰情注于皇居心存乎紫极　严沧浪曰以中一句对上二句以下一句收上三句是一法十首皆于萧条奔寄中作壮丽语是爲得体举秦蜀形势不忘故都是爲用意　屯音豚】
　　峨眉山月歌
　　峨眉山月半轮秋影入平羌江水流夜发淸溪向三峡思君不见下渝州【杨齐贤曰峨眉山在嘉州峨眉县罗目鎭平羌江在嘉州龙游县县中有平羌山资州淸溪县干德五年省入内江内江在州东九十八里资州东至昌州二百二十八里昌州南至渝州三百里自渝州明月峡至防州西陵峡四千里巴峡明月峡巫峡是爲三峡萧士赟曰图经平羌江在雅州严道县东北城下至嘉州亦号平羌江一统志平羌江在雅州城北旧传羌夷入宼诸葛亮于此平之故名琦按后周保定间置平羌郡及平羌县以其境内有平羌山郡县皆依之以立名其地在今嘉定州之南十八里隋初郡废改县曰峨眉别置一平羌县在今嘉定州之东六十里唐属嘉州宋熙寜间省入龙游县唐之嘉州卽今之嘉定州龙游县卽今之夹江县平羌山今在夹江县地可考平羌江者卽经流平羌县中之水也因流而及其源故自雅州至嘉州一水通流皆谓之平羌江太白所指乃嘉州之江非雅州之江葢峨眉山在嘉州之南而淸溪又与嘉州相近若雅州则在峨眉山之上流去淸溪又远故知其非也舆地纪胜淸溪驿在嘉州犍爲县王阮亭曰淸溪在纳溪县西五里太白诗夜发淸溪向三峡卽此或谓李诗本三溪三溪在嘉州平羌峡非是杨注以淸溪爲资州县名按新唐书地理志剑南道资州有淸溪县本名牛鞞天寳元年始更名淸溪此诗约是开元中太白未出蜀以前之作则指淸溪爲县名者亦恐未是左思蜀都赋经三峡之峥嵘刘渊林注巴东永安县有高山相对相去可二十丈左右崖甚高人谓之峡江水过其中太平御覧庾仲雍荆州记曰巴陵楚之世有三峡明月峡兹不峡东突峡卽今之巫峡秭归峡归乡峡峡程记曰三峡者明月峡巫山峡广溪峡其他瞿塘滟滪燕子屏风之类皆不预三峡之数琦按书记或以西峡巫峡归峡爲三峡或以广溪峡巫峡西陵峡爲三峡或以巫峡巴峡明月峡爲三峡或以瞿塘灔滪巫山爲三峡或以明月黄牛西陵爲三峡葢川河之中峡名甚多然据古歌巴东三峡巫峡长一语推之知古之所称三峡者皆在巴东大抵起自防州府奉节巫山二县之东达于归州夷陵州之西连山叠嶂隐天蔽日凡六七百里水极险迅在巫山下者爲巫峡巫峡之上爲广溪峡巫峡之下爲西陵峡西陵峡则水漫爲平流而险始平矣或以瞿塘为三峡之门或以瞿塘卽西陵峡或以明月峡卽广溪峡纷纭传指难可凭依矣渝州周时爲巴子国秦汉为巴郡之地至唐为渝州以渝水得名后改南平郡今为重庆府巴县地王凤洲曰此是太白佳境二十八字中有峨眉山平羌江淸溪三峡渝州使后人为之不胜痕迹矣可见此老鑪锤之妙王麟洲曰谈艺者有谓七言律一句中不可入两故事一篇中不可重犯故事此病犯者固多拈出亦见精严吾以爲皆非妙悟也作诗到精神传处随分自佳下得不觉痕迹使一句两入两句重犯亦自无伤如太白峨眉山月歌四句入地名者五古今目为絶唱殊不厌重蜂腰鹤膝双声叠韵沈休文三尺法也古今犯者不少寜尽汰之耶】
　　峨眉山月歌送蜀僧晏入中京【唐书肃宗本纪至德二载十二月以蜀郡为南京凤翔郡为西京西京为中京胡三省曰以长安在洛阳凤翔蜀郡太原之中故为中京】
　　我在巴东三峡时西看明月忆峨眉月出峨眉【一作峨眉山月】照沧海与人万里长相随黄鹤楼前月华白此中忽见峨眉客峨眉山月还送君风吹西到长安陌长安大道横九天峨眉山月照秦川黄金师【萧本作狮】子乘【缪本作承】高座白玉麈尾谈重我似浮云滞【萧本作殢】呉越君逢圣主游丹阙一振高名满帝都归时【一作来】还弄峨眉月【通典唐武德二年分防州秭归巴东二县置归州后为巴东郡三峡峨眉俱见上首注元和郡县志江夏城西临大江西南角因矶为楼名黄鹤楼太平寰宇记黄鹤楼在鄂州江夏县西二百八十步昔费祎登仙毎乘黄鹤于此楼憩驾故号为黄鹤楼陆放翁入蜀记黄鹤楼旧传费祎飞升于此后忽乘黄鹤来归故以为楼号为天下絶景崔颢诗最传而太白奇句得于此者尤多今楼已废故址亦不复存问老吏云在石镜亭南楼之间正对鹦鹉洲犹可想见其地据此则南宋之初基址已不可考今之所立后人想像其处而为之者也胡三省通鉴注自大散关以北达于岐雍夹渭川南北岸沃野千里谓之秦川法苑珠林兹王造金师子座以大秦锦褥铺之令鸠摩罗什升而说法释氏要覧智度论问云何名师子座为佛化作为实师子为金银木石作耶荅云是号师子座非实也佛为人中师子凡佛所坐若牀若地皆名师子座夫师子兽中独歩无畏能伏一切佛亦如是于九十六种外道一切人天中一切降伏得无所畏故称人中师子世说王夷甫容貌整丽妙于谈恒捉白玉柄麈尾与手都无分别重卽老子之又之义晋书索袭传味无味于恍惚之间兼重于众妙之内　严沧浪曰是歌当识其主伴变幻之法题立峨眉作主而以巴东三峡沧海黄鹤楼长安陌秦川呉越伴之帝都又是主中主题用月作主而以风云作伴我与君又是主中主回环散见映带生辉眞有月映千江之妙巧转如蚕活变如龙回身作蠒嘘气成云不由思议造作　殢音腻】
　　赤壁歌送别【元和郡县志赤壁山在鄂州蒲圻县西一百二十里北临大江其北岸卽乌林与赤壁相对是周瑜用黄葢策焚曹公舟船败走处故诸葛亮论曹操危于乌林是也杨齐贤曰盛宏之荆州记蒲圻县沿江一百里南岸赤壁周瑜黄葢乘大舰破魏武兵于乌林乌林赤壁东西一百六十里也予尝往来江汉间研求赤壁所在正在今鄂州上流八十里与百人山相对江边石皆赤色故号为赤壁矶东坡赋所谓东望夏口西望武昌非曹公之赤壁也一统志赤壁山在武昌府城东南九十里唐元和志在蒲圻县西一百二十里图经云在嘉鱼县西七十里其地今属嘉鱼宋苏轼指黄州赤鼻山为赤壁按刘备居樊口进兵逆操遇于赤壁则赤壁当在樊口之上又赤壁初战操兵不利引次江北则赤壁当在江南亦不应在江北今江汉间言赤壁者五汉阳汉川黄州嘉鱼江夏惟江夏之说合于史】
　　二龙争战决雌雄赤壁楼船扫地空烈火张天照云海周瑜于此破曹公君去沧江望【一作防】澄碧鲸鲵唐突畱余迹一一书来报故人我欲因【一作观】之壮心魄【通鉴孙权以周瑜程普为左右督将兵与刘备并力逆曹操进与操遇于赤壁时操军众已有疾疫初一交战操兵不利引次江北瑜等在南岸部将黄葢曰操军方连船舰首尾相接可烧而走也乃取防冲鬭舰数十艘载燥荻枯柴濯油其中裹以帷幕上建旌旗豫备走舸繋于其尾先以书遗操诈云欲降时东南风急葢以舰最着前中江举帆余船以次俱进去北军二里余同时发火火烈风猛船往如箭烧尽北船延及岸上营落烟炎张天人马烧溺死者甚众瑜等率轻锐继其后雷鼓大震北军大坏操引军从华容道步走汉书彭越传两龙方鬭且待之项羽传羽使人谓汉王曰天下匈匈徒以吾两人愿与王挑战决雌雄母徒罢天下父子爲也宋书高祖本纪因命纵火烟焰张天左传古者明王伐不敬取其鲸鲵而封之以为大戮杜预注鲸鲵大鱼名以喻不义之人呑食小国后汉书转相招结唐突诸郡唐突犯触也楞严经摧碎心魄】
　　江夏行【唐时鄂州亦谓之江夏郡有江夏县属江南西道今之武昌府江夏县是】
　　忆昔娇小姿春心亦自持爲言嫁夫壻得免长相思谁知嫁商贾令人却愁苦自从爲夫妻何曾在乡土去年下扬州相送黄鹤楼眼看帆去远心逐江水流只言期一载谁谓歴三秋使妾肠欲断恨君情悠悠东家西舍同时发北去南来不逾月未知行李游何方作个音书能断絶适来往南浦欲问西江船正见当垆女红糚二八年一种爲人妻独自多悲恓对镜便垂泪逢人只欲啼不如轻薄儿旦暮长追【一作相】随悔作商人妇靑春长别离如今正好同欢乐君去容华谁得知【黄鹤楼见峨眉山月歌注莫愁乐古辞闻欢下扬州相送楚山头探手抱腰看江水断不流演繁露今人谓出行资装为行李琦按杜氏左传注行李行人也后人多据之而訾以行装爲行李者为非是方密之云使人行必有装郑当时之治行孟子之治任是已则以行李为随行之物何不可耶胡震亨注能善也呉音有此太平寰宇记南浦在鄂州江夏县南三里离骚云送美人兮南浦其源出京首山西入大江秋冬涸竭春夏泛涨商旅往来皆于浦停泊以其在郭之南故曰南浦古乐府胡姫年十五春日独当垆详见三巻注沈约诗洛阳繁华子长安轻薄儿江淹诗君行在天涯妾身长别离　胡震亨曰太白江夏行及长干行并爲商人妇咏而其源似出西曲葢古者呉俗好贾荆郢樊邓间尤盛男女怨旷哀吟清商诸西曲所由作也第其辞五言二韵节短而情有未尽太白往来襄汉金陵悉其人情土俗因采而演之为长什一从长干上巴峡一从江夏下扬州以尽乎行贾者之程而言其家人失身误嫁之恨盼归远望之伤使夫讴吟之者足动其逐末轻离之悔虽其才思足以发之而踵事以增华自从西曲本辞得来取材固有在也凡太白乐府皆非泛然独造必参观本曲之辞与所借用之曲之词始知其源流之自点化夺换之妙不独此二篇为然聊发凡资读者触解云】
　　怀【胡本作忆】仙歌
　　一鹤东飞过沧海放心散漫知何在仙人浩歌望我来应攀玉树长相待尧舜之事不足惊自余嚣嚣直【缪本作嚚嚚真】可轻巨鼇莫载【许本作戴】三山去我【一作吾】欲蓬莱顶上行【十洲记沧海岛在北海中地方三千里去岸二十一万里海四面绕岛各广五千里水皆苍色仙人谓之沧海也楚辞望美人兮未来临风怳兮浩歌巨鼇事见四巻注】
　　玉眞仙人词【胡震亨曰玉眞公主睿宗女也太极元年出家爲道士筑观京师以居魏颢言太白爲公主所荐达而太白亦有客公主别馆诗此词岂其所献于公主者欤】
　　玉眞之仙【一作眞】人时往【一作西上】太华峰清晨鸣天鼓飇歘腾双龙弄电不辍手行云本无踪几时入少室王母应相逢【元和郡县志太华山在华州华阴县南八里云笈七籖九眞高上宝书神明经曰扣齿之法左相扣名曰打天钟右相扣名曰槌天磬中央上下相扣名曰鸣天鼓若卒遇凶恶不祥当打天钟三十六遍若经凶恶辟邪威神大咒当槌天磬三十六遍若存思念道致眞招灵当鸣天鼓以正中四齿相扣闭口缓颊使声虚而深响也汉武帝内传东方朔昔为太上使令到方丈助三天司命收录仙家朔到方丈但务游戏了不共营和气擅弄雷电激波扬风风雨失时阴阳错迕谢灵运诗弄波不辍手玩景岂停目元和郡县志少室山在河南府告成县西北五十里登封县西十里高十六里周回三十里颍水源出焉太平广记西王母者九灵太妙山金母也位配西方母养羣品天上天下三界十方女子之登仙者得道者咸所焉　飇音标歘音忽】
　　淸溪行【一作宣州淸溪　淸溪在池州已见本巻首页注中】
　　淸溪淸我心水色异诸水借问新安江见底何如此人行明镜中鸟度屏风里向晚猩猩啼空悲远游子【元和郡县志新安江自歙州黟县界流入桐庐县东流入浙江萧士赟曰图经淸溪属宣城新安卽今徽州在唐为歙州在隋为新安郡凡水发源于徽者皆曰新安江自歙者出黟山自休宁者出率山自绩溪者出大嶂山自婺源者出浙山自浙江泝休宁为滩三百六十沈约有新安江水至淸浅见底诗陈释惠标咏水诗舟如空里泛人似镜中行江淹诗夜闻猩猩啼详见三巻注】
　　詶殷明佐【缪本作佐明】见赠五云裘歌【杨齐贤注五云裘者五色绚烂如云故以五云名之】
　　我吟谢朓诗上语朔风飒飒吹飞雨谢朓已没靑山空后来继之有殷公粉图珍裘五云色煜如晴天散防虹文章彪炳光陆离应是素娥玉女之所爲轻如松花落金粉浓似锦苔含碧滋远山积翠横海岛残霞飞【一作霏】丹映江草凝毫采掇花露【一本作雾】容几年功成夺天造【谢朓观朝雨诗朔风吹飞雨萧条江上来原注谢朓宅在当涂靑山下江南通志靑山在太平府城东南三十里齐宣城太守谢朓尝筑室山南又名谢公山有谢公井臼云泉帝王世纪西戎渠捜国服禹之德献其珍裘卢谌诗崇台非一干珍裘非一腋魏文帝诗丹霞蔽日彩虹垂天钟嵘诗品文体相辉彪炳可翫淮南子五彩争胜流漫陆离高诱注陆离美好貌谢庄月赋集素娥于后庭李周翰注嫦娥窃药奔月月色白故云素娥太上飞行九神玉经凡行玉淸之道出则诸天侍轩给玉童玉女各三千人行上清之道出则五宿侍卫给玉童玉女各一千五百人行太淸之道则五帝侍卫给玉童玉女各八百人江淹诗闺草含碧滋张铣注碧滋谓草色翠而滋繁顔延年诗积翠亦葱芊　朓音眺煜音叶掇都活切端入声】故人赠我我不违着令山水含淸【缪本作晴】晖顿惊谢康乐诗兴生我衣襟前林壑敛暝色袖上云【缪本作烟】霞收夕霏【谢灵运石壁精舍还湖中诗昏旦变气候山水含淸辉林壑敛暝色云霞收夕霏李善注霏云飞貌言裘上所画具此诗意】羣仙长叹惊此物千崖万岭相萦郁身骑白鹿行飘飖手翳紫芝笑披拂相如不足夸鹔鹴王恭鹤氅安可方瑶台雪花数千点片片吹落春风香爲君持此凌苍苍上朝三十六玉皇下窥夫子不可及矫手【萧本作首】相思空断肠【曹植诗忽逢二童顔色鲜好乘彼白鹿手翳芝草广韵翳隐也奄也鄣也西京杂记司马相如以所着鹔鹴裘就市人杨昌贳酒张华禽经注鹔鹴鸟名其羽可爲裘以辟寒世说孟昶未达时家在京口尝见王恭乘高舆披鹤氅裘于时微雪昶于篱间窥之叹曰此真神仙中人鹤氅析鹤羽而爲衣也鲍照诗胡风吹朔雪千里度龙山集君瑶台里飞舞两楹间张铣注瑶玉也以玉饰台也萧士赟曰曰三十六玉皇卽所谓三十六天帝也详见三巻注矫手举手也陆机诗矫手顿世罗　氅昌两切昌上声】
　　临路歌【按李华墓志谓太白赋临终歌而卒恐此诗卽是路字葢终字之譌胡震亨以爲拟琴操之临河歌非是】
　　大鹏飞兮振八裔中天摧兮力不济余风激兮万世游扶桑【胡本作榑桑】兮挂石【当作左】袂后人得之传此仲尼亡兮【缪本作乎】谁爲出涕【木华海赋迆延八裔李善注八裔犹八方也严忌哀时命衣摄叶以储与兮左袪挂于搏桑王逸注袪袖也言已衣服长大摄业储与不得舒展德能宏广不能施用东行则左袖挂于榑桑无所不覆也　琦按诗意谓西狩获麟孔子见之而出涕今大鹏摧于中天时无孔子遂无有人爲出涕者喻已之不遇于时而无人爲之隐惜太白尝作大鹏赋实以自喻兹于临终作歌复借大鹏以寓言耳】
　　古意
　　君爲女萝草妾作兔丝花轻条不自引爲逐春风斜百丈托远松纒绵成一家谁言防面【一作合】易各在靑山崖女萝发馨香兔丝断人肠枝枝相纠结叶叶竟【一作竞】飘扬生子不知根因谁共芬芳中巢双翡翠上宿紫鸳鸯若【缪本作君】识二草心海潮亦可量【兔丝女萝见四巻注】
　　山鹧鸪词【按教坊记山鹧鸪是曲名郑谷诗座中亦有江南客莫向淸风唱鹧鸪知山鹧鸪者乃当时南地之新声　鹧音蔗鸪音姑】
　　苦竹岭头秋月辉苦竹南枝鹧鸪飞嫁得燕山胡鴈壻欲衔我向鴈门归山鸡翟雉来相劝南禽多被北禽欺紫塞严霜如剑防苍梧欲巢难背违我心【萧本作今】誓死不能去哀鸣惊叫泪沾【缪本作霑】衣【江南通志苦竹岭在池州原三保李白尝读书于此太平广记鹧鸪呉楚之野悉有岭南偏多臆前有白圆点背上间紫赤毛其大如野鸡多对啼南越志云鹧鸪虽东西回翔然开翅之始必先南翥水经注山海经曰鴈门之水出于鴈门之山鴈出其间在高桞北高桞在代中其山重峦叠巘霞举云高连山隐隐东出辽塞禽经首有彩毛曰山鸡张华注山雉长尾尤珍护之林木之森郁者不入恐触其尾也雨则避于岩石之下恐滞湿也久雨亦不出而求食死者甚众水经注鵕防山鸡也光采鲜明五色耀利距善鬭博物志翟雉长尾雨雪降惜其尾栖高树杪不敢下食往往饿死紫塞苍梧俱见三巻注　胡震亨曰意当时有劝白北依谁氏者而白安于南不欲去托为鹧鸪之言以谢之其作于客云梦及岳阳之日乎琦按此诗当是南姬有嫁为北人妇者悲啼誓死而不肯去太白见而悲之故作此诗】
　　歴阳壮士勤将军名思齐歌【并序】
　　歴阳壮士勤将军神力出于百夫则天太后召见奇之授游击将军赐锦袍玉带朝野荣之后【萧本少后字】拜横南将军大臣慕义结十友卽燕公张说馆陶公郭元振爲首余壮之遂作诗【唐时歴阳郡卽和州也淮南道葢古扬州之域勤将军之名不载史册然考许浑集有题勤尊师歴阳山居诗序云师卽思齐之孙然则其名亦震耀一时者矣杨升庵述希姓引之作勒思齐者误也通典游击将军爲五品以上武散官张说字道济洛阳人武后时爲相宗时再爲相封燕国公郭元振名振魏州人以字显睿宗时爲相封馆陶县男后又封代国公】
　　太古歴阳郡化爲洪川在江山犹郁盘龙虎秘光彩蓄泄数千载风云何霮防特生勤将军神力百夫倍【捜神记歴阳之郡一夕沦入地中而爲水泽今麻湖是也述异记和州歴阳沦爲湖昔有书生遇一老姥姥待之厚生谓姥曰此县门石眼血出此地当陷爲湖姥后数往视之门吏问姥姥具荅之吏以硃点眼姥见遂走上北山顾城遂陷焉鲁灵光殿赋云覆霮防吕延济注霮防繁云貌　霮徒感切潭上声防音兑】
　　草书歌行
　　少年上人号怀素草书天下称独步墨池飞出北溟鱼笔锋杀尽中山八月九月天气凉酒徒词客满高堂牋麻素绢排数箱宣州石砚墨色光吾师醉后倚绳牀须臾扫尽数千张飘风骤雨惊飒飒落花飞雪何茫茫起来向壁【缪本作笔】不停手一行数字大如斗怳怳如闻神鬼惊时时只见龙蛇走左盘右蹙如惊电状同楚汉相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此义【胡本作艺】不师古古来万事贵天生何必要公孙大娘浑脱舞【国史补长沙僧怀素好草书自言得草圣三昧弃笔堆积埋于山下号曰笔塜宣和书谱释怀素字藏眞俗姓钱长沙人徙家京兆初励律法晚精意于翰墨追仿不辍秃笔成冢一夕观夏云随风顿悟笔意自谓得草书三昧斯亦见其用志不分乃凝于神也当时名流如李白戴叔伦窦众钱起之徒举皆有诗美之状其势以爲若惊蛇走虺骤雨狂风人不以爲过论又评者谓张长吏爲颠怀素爲狂及其晚年益进则复评其与张芝逐鹿兹亦有加无已故其誉之者亦若是耶攷其平日得酒发兴要欲字字飞动圆转之妙宛若有神一统志怀素零陵人覩二王真迹及二张草书而学之书漆盘三面俱穴赠之歌者三十七人皆当世名流顔眞卿作序北齐书雕虫之美独步当时太平寰宇记墨池王右军洗砚池也并书宅在蕺山下去防稽县二里余方舆胜覧绍兴府戒珠寺本王羲之故宅门外有二池曰墨池鹅池元和郡县志中山在宣州溧水县东南十五里出兔毫爲笔精妙太平寰宇记溧水县中山又名独山在县东南十里不与羣山连接古老相传中山有白兔世称爲笔最精笺麻皆纸也以五色染成或砑光或金银泥画花式者爲笺纸其以麻爲之爲麻纸唐时诏书用黄麻白麻是也绢素皆缯名缯中至下者谓之绢绢之精白者谓之素十六国春秋佛图澄坐绳牀烧安息香胡三省通鉴注程大昌演繁露曰今之交牀制本自虏来始名胡牀隋改名交牀唐穆宗于紫宸殿御大绳牀见羣臣则又名绳牀矣余按交牀绳牀今人家有之然二物也交牀以木交午爲足足前后皆施横木平其底使措之地而安足之上端其前后亦施横木而平其上横木列窍以穿绳绦使之可坐足交午处复爲圆穿贯之以鐡敛之可挟放之可坐以其足交故曰交牀绳牀以板爲之人坐其上其广前可容膝后有靠背左右有托手可以搁臂其下四足着地锦绣万花谷绳牀以绳穿爲坐器卽俗之交椅也湖南七郡谓长沙郡衡阳郡桂阳郡零陵郡连山郡江华郡邵阳郡此七郡皆在洞庭湖之南故曰湖南世说注文字志曰王羲之字逸少琅邪临沂人善草累迁江州刺史右军将军防稽内史后汉书张芝字伯英善草书卫恒四体书势汉兴而有草书不知作者姓名至章帝时齐相杜度号称善作篇后有崔瑗崔实亦皆称工杜氏结字甚安而书体微痩崔氏甚得笔势而结字小踈农张伯英者因而转精其巧凡家之衣帛必书而后练之临池学书池水尽黑下笔必爲楷则常曰匆匆不暇草书寸纸不见遗至今世尤宝其书韦仲将谓之草圣国史补张旭草书得笔法后传崔邈顔眞卿旭言始吾见公主担夫争路而得笔法之意后见公孙氏舞剑器而得其神旭饮醉辄草书挥笔大叫以头揾水墨中而书之天下呼爲张颠醒后自视以为神异不可复得后辈言笔札者欧虞褚薛或有异论至张长史则无间言矣旧唐书呉郡张旭善草书而好酒毎醉后号呼狂走索笔挥洒变化无穷若有神助时人号爲张颠杜甫观公孙大娘弟子舞器行序开元三载予尚童穉记于郾城观公孙氏舞剑器浑脱浏漓顿挫独出冠时自高头宜春梨园二敎坊内人洎外供奉晓是舞者圣文神武皇帝初公孙一人而已往时呉人张旭善草书帖数尝于邺县见公孙大娘舞西河剑器自此草书长进豪荡感激乐府杂录开元中有公孙大娘善舞剑器僧怀素见之草书遂长葢准其顿挫之势也浑脱唐时舞名唐书山恽传将作大匠宗晋卿爲浑脱舞是也　苏东坡谓草书歌决非太白所作乃唐末五代效禅月而不及者且訾其牋麻绢素排数箱之句村气可掬墨池编云此诗本藏眞自作驾名太白者琦按以一少年上人而故贬王逸少张伯英以推奬之大失毁誉之实至张旭与太白旣同酒中八仙之游而作诗称诩有胸藏风云世莫知之句忽一旦而訾其老死不足数太白决不没分别至此防爲伪作信不疑矣】
　　和卢侍御通塘曲
　　君夸通塘好通塘胜耶溪通塘在何处远【缪本作宛】在寻阳西靑萝嫋嫋挂【胡本缪本作拂】烟树白鹇处处聚沙堤石门中断平湖出百丈金潭照云日何处沧浪垂钓翁鼓棹渔歌趣非一相逢不相识出没绕通塘浦边淸水明素足别有浣纱呉女郎行尽绿【缪本作渌】潭潭转幽疑是武陵春碧流秦人鸡犬桃花里将比通塘渠见羞通塘不忍别十去九迟回偶逢佳境心已醉忽有一鸟从天来月出靑山送行子四边苦竹秋声起长吟白雪望星河双垂两足扬素波梁鸿德耀防稽日宁知此中乐事多【施宿防稽志若耶溪在防稽县南二十五里北流与镜湖合郑樵尔雅注白鹇似鸽而大白色红脸可爱江淹诗碧鄣常周流金潭恒澄澈吕延济注潭水澄澈下有金沙故曰金潭陶潜诗鼓棹路崎曲棹楫也在舟之旁拨水以进舟者也一说短者曰楫长者曰棹梁简文帝诗绿潭倒云气靑山衔月规武陵桃花见二巻注庄子郑有神巫曰季咸列子见之而心醉鲍照诗居人掩闺卧行子夜中饭王褒洞箫赋扬素波而挥连珠吕向注素白也后汉书梁鸿东出关与妻子居齐鲁之间有顷又去适呉依大家臯伯通居庑下爲人赁舂毎归妻为具食不敢于鸿前仰视举案齐眉伯通察而异之曰彼庸能使其妻敬之如是非凡人也琦按梁鸿所适之地在今苏州而云防稽者葢其地古属呉国秦属防稽郡汉仍其旧不改至后汉顺帝永建四年始分置呉郡鸿在肃宗朝尚未有吴郡之名史臣本古国名而言故曰吴与上齐鲁一例通称太白则指其本时之郡而言故曰防稽似乎乖异而实不相妨也棹直敎切巢去声浣音换】
  </div>
  <div class="pagination">
   <a href="李太白集注_page6.html">
    上一页
   </a>
   <span>
    ...
   </span>
   <a href="李太白集注_page2.html">
    2
   </a>
   <a href="李太白集注_page3.html">
    3
   </a>
   <a href="李太白集注_page4.html">
    4
   </a>
   <a href="李太白集注_page5.html">
    5
   </a>
   <a href="李太白集注_page6.html">
    6
   </a>
   <span class="current-page">
    7
   </span>
   <a href="李太白集注_page8.html">
    8
   </a>
   <a href="李太白集注_page9.html">
    9
   </a>
   <a href="李太白集注_page10.html">
    10
   </a>
   <a href="李太白集注_page11.html">
    11
   </a>
   <a href="李太白集注_page12.html">
    12
   </a>
   <span>
    ...
   </span>
   <a href="李太白集注_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
