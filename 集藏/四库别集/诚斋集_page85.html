<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 85 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 85 页/共 120 页
  </h1>
  <div class="content">
   答周子充内翰书
　　某再拜某拜辱四月二十日手笔至感至荣窃知考文殿庐土苴之余陶铸晁董甚盛甚贺即辰夏气巳热恭惟台动止万福钦夫书信仰荷转致征山谷祠堂记今往一本所望斵其垩也纸尾有施南局得某近诗而独鄙弃门下之语极知戯言然读之靣热汗下不胜大愳某少也贱且贫亦颇剽闻文墨足以发身騃不解事便欲以身防文不遗余力以学之意何所成虽成竟何所用自吾家子云苦一生之心于太法言之二物以待后世之子云子云死尽千载竟未有子云此韩子所叹也某以为不然韩子之叹过也子云之虑亦过也且何必待后世之子云也同时亦自有子云矣所谓醤瓿者非同时之子云乎不人之逢而醤瓿之逢未为无逢也古今文士每以子云为嘲不知嘲子云之未既而其家醤瓿复嘲之在旁矣文之成者止如此而况如某之学焉而不成者耶是故昔也自憙既而自笑今则不然不惟不自笑也亦复无可笑者矣忍性于饥冻之背驰于权利之辙而顾斵心于破砚凋鬂于败素是其初岂不若可喜哉其究良可笑也虽然是犹可笑者也今则朱墨之与曹钱谷之与诹日与胥吏争席顾昂首睅目与髙人胜流竞上驷于文囿虽求所谓可笑者亦空空矣投畀醤瓿醤瓿且不受也而况内翰商盘禹谟之手杜诗韩笔之妙此固小巫之所以心惊族庖之所以魄动者也而某也当空空无可笑之时乃敢自进其薄技哉属因施子寄近作之诗文一巻而责其报某也与施子布衣交且均贫且贱焉既不可无报且不容但已则亦抄一二诗以塞焉而巳矣葢经霜之蛩相遭于草根后栖之禽胥命于风枝则唧唧互叹啾啾交诉其理然也而朝阳鸣鳯览于千仞之表俯而视曰之二虫独相语而鄙我也不亦左乎傥不以岐山之妙音而贱唧唧之寒声而欲聴焉而或恱焉则亦将奏而聒焉政恐凤闻之而愁思焉则二虫者未足以起凤之恱而适足以为凤之悲尔凤亦奚乐于此乎哉信笔纵言一笑某再拜
　　答施少才书
　　某再拜少才尊兄足下某之于兄如兄之于某葢身离而心合口异而嗜同也使得相从而鸣焉不宁惟天地无春秋而已既相别十七年今又相去五百里借苐令数致书吾犹不快乎尔而况所谓不快者又不数耶贾子云以簿书不报期防为急某尝读书至此必掩鼻而过之今则不然岂惟不掩鼻又将褰裳而践之焉然则某之于兄虽欲及事外之胜谈而中书君己如田神功辈不受光弼约束矣以是自恨得兄书则益恨岂兄有可恨葢曹太子之叹中山王之悲襮乎里触乎感也兄云吾侪所自得于巳者必有以行于今而传于后如是而不行于今命也其不传于后亦命也幽哉子之言也而某之见于兄似有小异者葢命职乎彼道职乎己职乎彼者其卑也奚以御其不卑也奚以取若是者不聴乎彼不可也聴乎己亦不可也至于不聴乎已者己之不朂职之不劬拱手而聴乎彼曰命也吾有目于此闭之则不视泰山开之则察之秋毫今也自闭焉而自不睹焉而曰吾有聴乎彼也可不可乎孰使吾行于今者非命也欤孰使吾不行于今者非命也欤若夫传于后与不传于后此谁之罪功而又以尤乎彼哉以不传于后而尤乎彼则妄尤乎命以传于后而不尤乎彼则妄徳乎命且命也者既能通塞吾于今亦足矣又能通塞吾于后不己甚乎使其果能若是则孔孟顔曾乆哉其冺也扬雄韩愈命能不伸其生而不能不伸其死二子之死其言行之巨力犹足以不制于命而况孔孟顔曾也哉某昔者窃闻之孟子曰舜为法于天下可传于后世我犹未免为乡人也是则可忧也孟子曷尝曰舜之传者命也吾之未免乡人者亦命也而不忧乎哉愿与弟楙焉所谓命者论而勿议可也存而勿论亦可也行于今不行于今吾既知其彼之职吾岂以越职乎哉葢有非彼之职者矣书生之论世以为迂若某此论乃欲楙其非彼之职者而不越夫彼之职者今之言曰越之斯通聴之斯穷不楙不塞愈楙愈塞而吾二人者反之岂特迂而已哉夫子所谓下愚不移者殆为某辈乎虽然行于今传于后匪舜匪尧未有兼焉者也不然苟职于己者尽矣果不行于今乎不行于今矣果不传于后乎传于后而不行于今吾奚病哉既传于后又欲行于今不既伤亷乎以是而求于彼彼亦必告匮矣不然吾姑置其二求其一可也若曰不卑其二并夺其一则吾不能知矣江之西湖之南山可锄溪可渔吾与子其蚤归乎不宣某再拜









　　诚斋集巻六十五
　　钦定四库全书
　　诚斋集巻六十六
　　宋　杨万里　撰
　　书
　　答卢谊伯书
　　某再拜谊伯丞公学士即日良月晴寒伏惟涉笔有相台候动止万福庭闱寿康长防有庆某孤苦余生不自意全故人不逺千里遣一介行李访问生死此意厚矣无以当之如何寄新作两轴盥病手摩老眼疾展快读所谓如行山隂道中山川映发使人应接不暇也诸牋如谢蔡卿荐书者最佳惨淡之味剖劂之功大抵神骏祖苏氏萧散宗后山非今所谓四六者也至于古文如送蔡漕序其初论逺近等词数行布置似韩至中间数语圜折反复气骨殊似半山老人也虽咏之未幽咀之未永育之未就然譬之学良庖者一旦使之为周人之蚳醢鲁人之胾羮晋人之胹蹯未必尽似也而其风味小异尝者知其非族庖之所能市脯之所有也甚贺甚贺惟诗似未甚进葢体未宏放句未鍜链字未汰择借使一两聫可观要之未可摘诵令人洞心骇目也如成败萧何等语此不应收用诗固有以俗为雅然亦须曾经前軰取镕乃可因承尔如李之耐可杜之遮莫唐人之里许若个之类是也昔唐人寒食诗有不敢用饧字重九诗有不敢用糕字半山老人不敢作郑花诗以俗为雅彼固未肯引里母田妇而坐之平王之子卫侯之妻之列也何也彼固有所甚靳而不轻也知下问文字之意甚诚且廹故尽言无忌足下能不督过否不督过矣能不芥蔕否不芥蔕矣能乐从否徴诗文某自常州及归涂及山居有七百诗广东四百诗多未能致居忧三年守言不文之礼诗文皆不作近财免防程帅来覔江西宗诗序葢渠尽得派中二十六家全集刻之豫章学宫此一钜题也初得程之书颇有楚庄王不徳而贪以遇大敌之叹亦既强作数百言往矣今送一本足下词源方如桃花水生见此可以笑老人笔力之退当曰吾不敬子矣湖南有司皆无一日雅坐视名胜不能诵佳句于百寮之上独有媿怅而已然至宝所在神光异气天且不秘人其能揜之哉所几强饭自爱不宣
　　答徐赓书
　　某再拜载淑徐君足下宿昔辱临晤语有顷知嗜学之不浅钻文之不惰将有以应吾君俊茂之求而赴当世经济之用也甚欣甚贺兹又防移书诹以今日科目文词之利病某陈人也敢知时世词章之利若病哉方掩荀铄之耳闭弥明之口之不暇而暇答乎哉非不敢也非不暇也闻之者必不信也信与不信固非所宜恤而又足下诹之而不置聊复狂言葢闻文者文也在易为贲在礼为缋譬之为器工师得木必解之以为朴削之以为质丹雘之以为章三物者具斯曰器矣有贱工焉利其器之速就也不削不丹不雘不解焉而巳矣号于市曰器莫吾之速也速则速矣于用奚施焉时世之文将无类此抑又有甚者作文如作宫室其式有四曰门曰庑曰堂曰寝缺其一紊其二崇庳之不伦广狭之不类非宫室之式也今则不然作室之政不自梓人出而杂然听之于众工室则隘而庑有余门则纳千驷而寝不可以置一席室成而君子弃焉庶民哂焉今其言曰文焉用式在我而巳是废宫室之式而求宫室之美也抑又有甚者作文如治兵择械不如择卒择卒不如择将尔械锻矣授之羸卒则如无械矣卒精矣授之妄校尉则如无卒矣千人之军其禆将二其大将一万人之军其禆将十其大将一善用兵者以一令十以十令万是故万人一人也虽然犹有陈焉今则不然乱次以济阵乎驱市人而战之卒乎十羊九牧将乎以此当笔阵之勍敌不败奚归焉借苐令一胜所谓适有天幸耳抑又甚者西子之与恶人耳目容貎均也而西子与恶人异者夫固有以异也顾凯之曰传神写照正在阿堵中又曰颊上加三毛殊胜得凯之论画之意者可与论文矣今则不然逺而望之巍然九尺之干近而视之神气索如也恶人而巳乎抑又有甚者昔三老董公説髙帝曰仁不以勇义不以力惟文亦然由前之説亦未离乎勇力邦域之中也盍见董公而问之问而得之则送君者皆自崖而返矣若夫前辈所谓古文者某亦尝耳剽而手追矣顾足下方业科目者固将有以合乎今之律度也合乎今未必违乎古合乎古未必不售于今使足下合乎古而不售于今足下何获焉分土炭无爱也其他日之俟不宣某再拜
　　答王季海丞相问为嫡子报服书
　　某再拜昨承诲答至感即朝恭惟钧候动止万福某今早原庙防尤检正京右司复告之以钧诲欲从宜加服以重大宗抗章释位以免朝服二説可行与否皆合词以为未安盖礼所以别嫌明微者也嫌莫大于尊卑之疑微莫严于毫髪之差是故君子于所尊者伸则于卑者不得不诎矣于公义有所隆则于私恩不得不杀矣母者尊也嫡子虽重然而卑也孝者天下之大公也慈者天下之达私也尊卑无二极公私无两隆若夫礼重大宗律有明文此礼之常也今也仰则怡夀母俯则悼嫡子此礼之变也常则经用变则权行权者非权术之权也权衡之权也权然后知轻重且礼经不纯素老莱子必戏彩丞相不忍于服朝服宜也至于加服丞相必有所大不忍矣当大不忍之心发见之时丞相从而察之此即天髙地下礼制行焉之本意也春秋为尊者讳岂为讳其过差而己防凡吉凶哀乐无往而不讳也从其所当讳者而求之则思过半矣古人舍鱼而取熊掌者正于大小轻重之疑而决之以从其一也孝与慈二者不可得兼岂特鱼与熊掌比防闻见所及不敢冺冺愿更与博习于礼者熟议而酌取之诗不云乎赫赫师尹民具尔瞻丞相此举可不慎乎不宣某再拜
　　与周子充少保书
　　某伏以涉秋益热恭惟观使少保丞相小泊云庄天棐忠荩钧候动止万福相眷钧庆某自得邸报知释位去国而莫知风防所指近得尤延之书及知度夏于阳羡吾人仕宦有进便有退有出便有处丞相学力岂不能筑河隄以障屋霤所可憾者君子得时行道而不得究其蕴耳然道之兴废圣人归之命斯文之兴衰圣人归之天则丞相又奚憾也当庚午试南宫丞相雪中骑一马于前某荷一繖于后之时岂知丞相至此布衣位极上宰此外复奚须防抑汤朝美饮醇酒之论丞相尚记忆否己矣姑置是事独世路风涛真可畏耳近有读邸报感事诗去国还家一嵗隂鳯山锦水更登临别来蛮触防百战险尽山川多少心何似闲人无籍在不妨冷眼防升沉荷花政閙莲蓬嫩月下松□且满斟当左席进步时髙揖辞去此举甚善惜再留耳声利之轻就者固不为世所恕蔡定夫是也而不轻就者亦复不恕何防朱元晦是也论至于此则去就辞受皆不可耶可畏可畏某此间随分支吾尽可卒嵗但年来家私事殊恼懐抱今年闰月中男产一男孙未睟而夭止有此一孙耳苦防苦防丞相何时西归别得修敬心事无聊草草奉记黄檗茶二觔聊复伴书悚仄悚仄愿言尽珍重理以系善类之望
　　答胡季解书
　　某顿首再拜复书季解判院执事某今月二十七日有皮秀才来访坐定防出执事书一封云有累举得官萧君者以此书托转致某发书读之防执事命戒令作先忠简大资老先生文集序引某即日下笔今以献焉然是举也初而惊中而喜卒而疑夫焦侥氏者其长三十寸今有人诡之以负泰山岂其任哉某是以始而惊世葢有学畵三十年者问其平生所写则尽涂之人也一日乃得见子都而写焉一何其遭又何其荣也某是以中而喜世有藏曹将军之马者或者病其瘠而加之肉又有藏滕王之蝶者或者病其淡而加之铅黄马不瘠矣蝶不淡矣然岂其真哉某是以卒而疑某之所以惊异未毕而疑有继之者何也昔者执事尝命某作老先生行状矣某不自量其不能而辄不辞逊遂拟作以献焉执事不以为不可也他日得石本则或者增加其辞与某所献者小异矣且如老先生上皇帝书论和戎事某掇其粹精之尤者书之矣而或者增加之以全文谨按论语二十篇而太史公作孔子世家所载者仅五十余条由或者之见则太史公之书缺矣曷不尽二十篇而载之之富也扬雄元后诔七百余字而班固作元后传所载此文十六字而己由或者之见则班书亦缺矣曷不尽七百余言而载之之华也又如老先生论士大夫之懦某述其辞曰谓无勇妇人而或者增加之曰谓无勇为妇人谨案左氏传曰楚人谓乳虎为谷于菟由或者之见则左氏之文缺矣曷不曰谓乳为谷谓虎为于菟之明也大抵作者丰述者约非好约而恶丰也每事而载之丰将不胜其载也某也虑浅而无深湛之思辞拙而无絺绘之工固也然非或者所当过忧也夫斯文之浅且掘自有斯人之职其咎或者何必任斯文之咎代斯人之忧乎不曰过忧而奚也而执事不察从而行之意者非执事之不察也意者执事是时哀戚之中不暇于察耶夫某昔以行状而防或者之增加矣今又以序篇而取或者之增加退之不云乎足下之玉凡几献而足凡几刖再尅之刑信何如也某虽欲不疑得而不疑乎今所献序篇之文万一有不得当于孝子慈孙之意非敢遂其非也不自见其睫也愿离娄吹毛以尽告之某当敬受教一易再易数易敢以劳为解哉惟无或者之説再行焉则幸矣吾曹相从羣居啇畧文字之间初喧而忿争中静而嘲戏此书生故态也此事寂寥久矣聊复供一莞不宣八月二十九日某再拜
　　答沈子寿书
　　某再拜子寿史君寺丞诗弟即日冬初恭惟台候动止万福某顷在金陵闻子寿宅太夫人之忧尝走一骑往唁辞念防不二事书中欲他及忍他及乎此心耿然今未释然也未几某以臂痛谢病免归如病鹤出笼脱兎投林此意此味告之野人野人笑而不答告之此心此心受而不辞自此惟山不深林不宻之为恨山深而林宻予何恨防犹有恨者不蚤焉耳蚤非所恨也自此幽屏遂与世絶上之不敢以无用之姓名入于修门下之不敢以无滋之书问至于通贵惟是平生方外之交一世诗文之友遣于心而不去去于心而复来此一事独扰扰焉于吾心万事俱遣一事犹在虽与世絶有未絶者是亦心之一病也臂病无药可疗心又病焉何药可疗防一身有一病不幸也今吾一身而二病焉幸乎不幸乎抑又有幸者遣之而不去也去之而复来也如吾子寿也念之而不可见也问之而不能往也不以其逺乎哉不以其病乎防以予之病且逺念子寿而不可见问子寿而不能往是又大不幸者而曰幸云者相呴以湿相濡以沫相忘于江湖三者孰愈乎故曰抑又幸焉不然能诗如子寿能文如子寿与人交不以湿燥凉燠两其心如子寿此而可踈孰不可踈有风北来吹堕好音知故人之不我忘如我之不故人防也乙集新诗一篇三过也不惟三过也又将百过焉使予骇然立跃然唶曰是非复呉下之阿防大篇若春江之状风涛也短章若秋水之落芙蕖也欧公云老夫当避路放他出一头地今则不然虽欲避路子寿己断吾路矣虽欲不放出头子寿已崭然其头矣劲敌如此尚何言防尚何言防九江山水国也天锡诗人赐之大江为之防酒兕觥赐之庐山为之笾豆大房赐之庾楼风月陶迳松菊为之毛庖胾羮酲于伤而饱于过是吾忧也诗于贫而句于匮岂吾所忧防侧闻前茅未至葱佩未玱而水石懽迎鸥鹭候门矣吾不以为子寿贺而以为江山贺也他日得句肯我寄乎有渝此盟诗神尼之俾队其诗毋入杜域一笑某防无知识妄意学道爱人之事误堕在一世争夺之埸今幸天脱谢家青山己决终焉之志青鞋布袜从此始矣子寿方为时用而顾欲与我游子寿利乎哉若曰非利之谓也然而未敢求絶乎尔则亦未敢求絶乎尔惟强饭自爱永为风月之主人惟此之望世俗暄凉颂祷之辞知子寿必不欠此其问诸水滨
　　答葛寺丞书
　　某一昨谢病免归僵卧空山泉石之与曹猿鹤之为使己与世絶惟恐姓名之落人间声光之堕尘中也有如年丈以四海九州同年之契三年江上从游之乐风亭月观尊酒论文之友亦复影响昧昧久不通一字脚非踈也显晦之势虽欲不异独得而不异乎郡中白粲之樯西归长年三老刘其姓明其名者闯然剥啄荆扉持双鲤挈乗壶及八缶云我葛同年之寄逺也端拜函书披读牋辞裂下锦机锵鸣琼琚竒怪鬭进应接不暇也烟霞为我驩喜松竹为我鼔舞便如揖絶俗出尘之标聆登峯造极之论相羊乎赏心白鹭之间览观乎三山二水之外也顾独有可怪者一纸情话吾人事也双缄世俗之礼岂吾人事哉若曰施之于所尊则吾与公非同等乎若曰施之于所敬则公于我非缪敬乎深源所谓咄咄怪事不于此乎在复于何在乎久不奉小庚山债当为我抵掌絶倒也老来心中不挂一事独有一苦事非孤斟而无佳客乎孰使我怅惘而无聊者非有山珍而无海竒乎呼酒未至愀然不怡酒既至愈愀然不怡岂酒使我至此使我至此者前之二无也今开乗壶则糟丘之郭索不介绍而至启八缶则东海之鲸鱼不波涛而来是夕为公持以左手洗以苦酒邀欢伯酌大白忽乎不知乌纱之落与否玉山之頽与否也而况太白之死与未死伯伦之埋与不埋防吾之苦事不觉脱然去我心也非公赐而谁赐也来书云某方味道腴而乃以滋味为寄则陋矣某敢有问年丈谓道乌在道在瓦砾道在坑谷独不在糟蟹鲸鲊乎道不在糟蟹道不在鲸鲊是为道乎是为非道乎并供夫子之一莞新除名城未足多贺年丈既以为某谢某独得不以为年丈贺乎小启别纸呈似不请益并求匠石之斵其蝇翼也傅檐茶七十銙万安产也里之士以见饟者矜之以为不减双井日铸也及章贡雪糖八角并以书匪报也某待尽山林而公方登用合并渺无前期愿言为斯文珍重某臂痛不能亲札敬占儿軰代书皇恐不宣
　　答朱侍讲
　　某再拜伏以春事将中苦雨未解恭惟宫使待制侍讲契文辞帅不拜谒祠听请天相台候动止万福某间者阔焉久不闻问非踈也宜也自不俟驾辱书语离之日尝禀及病废之人书问不应至朝贵矣向丈忽以所赐手札来答之惊喜当其入也固知其不乆也执古之道以强今之践持己之方以入时之圜是能久乎不久何病不久然后见晦老甚叹甚贺若老夫者不但老而己今真成一病夫己人日后一日略入州府一见益公又后三日归则大病矣倒卧如死欲起如痴坐则呻行则惫自断此生己与世絶而不我知者犹欲见分所啖嗜者而谓吾晦老亦有是语乎世有噬腊而遇毒者归而谂其徒曰尔欲腊乎何以异于是乆缺谑浪一笑所愿贵珍以栋孔子堂安得合并以穷游方之外
　　与余右相书
　　某再拜伏以即辰仲夏之月暑风清微恭惟大丞相精忠格天独力挈国三神隤祉钧候动止万福相门玉眷诸郎直閤防休惟均某谢病免归扫轨幽屏自分此生己与世絶伏自钧座遣骑问讯生死之后未几恭闻还庙堂径两社遂宅一相皆不能奉尺书为贺葢山林埜人姓名不应入修门书问不应至王公其势则然耳今者敬拜尺一之版并有弓旌之招荣光赫然下饰泉石仰荷圣天子不妄于遗簮大丞相尚轸于旧物便应朝闻命不待夕而引道也伏念某年运而徃来日无多精神日以摧隤气志日以槁落形容日以清羸亲旧在三里七里之间每欲访之升车复下出门复反惟请俸在郡中念他人耕之某炊之不见地主心不安焉嵗时间一往焉既归必大惫卧如死坐如痴立如履氷行如蹈虚葢三日而后复初每窃自叹材不世时性多忤物是身本无用今又衰病真无用矣如有用我将作底用防其势如此大丞相以为是能自驾柴车水浮陆走不逺二千里而诣东阙北阙之下哉其不能明也又况进之难未若退难进之得机防未若退之得机防大丞相以其门墙之旧矜其老朽而收召之以风天下此真某退归之机防也某得此机防而不乗之以归他日求归其将焉归己具公劄申闻欲望大丞相力赐开陈俾遂老懐之大愿特免此行再畀祠禄以活余生此实恵也惟大丞相洞视而材幸焉渺无参侍之期愿言爱身以及国永为天下国家之福
　　再与余丞相书
　　某再拜叨防上恩颁以召节实以抱病日久形影仅存心与身谋各不相保己具公劄恳辞方局蹐以俟可而今月十一日再凖三省奉六月十二日圣防不许辞免恭承钧慈亲染烟霏雾结之妙画报以玉佩琼琚之伟辞绨袍之恩遗簮之念皭然铺张于茧纸之上感极至泣不知所云仰慙皇上之异知重愧丞相之故意惕然震愳无地置躬益亟欲力疾而造前又自度衰羸之难强深恐垂死之病身终不能寸步自致也再殚悃欵仰凟聪聪伏念某平生万事无以过人至于愚诚有所必不为者如矜异众之行如立欺世之论如干矫俗之名皆深耻而必不为者故靡召不应未尝伪辞靡官不拜未尝力免此等事人皆信之不惟某自信而己也丞相亦信之非惟人信之而己也而今也圣主辟延之意丞相旁招之勤何独不洋洋焉动其心乎诚以年日益侵病日益加心往而形不随身行而力不应故也古人云随时三年时去我走去时三年时在我后某之仕也其不类此乎否也非命也夫非命也夫某尝三入朝见士大夫力疾而不得辞者多矣有既至朝列而死者矣有仅至修门而死者矣有将至半涂而死者矣其未至也朝廷迟之其既死也朝廷惜之臣之事君其死亦何足惜哉然有有益之死有无益之死死于国事死于道路其死均也然孰有益孰无益也其有益也为下者奚以惜其无益也为上者奚以不惜某自计至熟借使力疾而强于行恐未至修门未及半涂己先狗马填沟壑矣岂不上诒君相之悯恫乎意廹者无缓词不自知其烦且凟也谨再具手劄申尚书省欲望大丞相力赐敷奏特寝召命再畀祠禄以保全垂死之余生生死肉骨在大丞相一言而己不宣
　　与四川制置书
　　某再拜伏以即辰春雪小霁寒兢己甚恭惟判府制置龙学尚书尊契丈往防国西宗社倚重华裔震叠天人交孚台候动止万福某畴昔之秋小儿防舆入京因之奏记于金华之贤府主故当无复石头驿事否始望期月报政即归均轴未几乃闻有清献一琴一鹤之行天之西北一柱孤撑八极安妥兹任顾不重兹事顾不伟耶抑隆兴初王元龟龄自吏部侍出帅防子有临安府録事参军祝櫰者抗疏银台以诤孝宗上书政府以责执政大意以谓王某之忠义謇谔借令不容于朝廷亦盍寘之近藩缓急呼来疏附奔奏无仓卒乏使之忧今遣往万里外非防之良也虽不报亦不留行然一时翕然善类壮其毅吾道怙其助岂其今日而谓天下无一祝櫰可不可也此某所以为门下贺而未敢为朝廷贺也姑舍是西氓庸无疾苦西备庸无罅漏门下备尝而多阅之矣今之可以尽言者昔之未敢尽言者也今之可以尽行者昔之未得尽行者也留意留意朂之朂之此某所以不为门下贺而为朝廷贺也妻侄罗全材受知及防其不浅而深也昭矣无禄不及防被故人作尹眼为青也有开州太守陈师宗名公璟纯诚可亲谋虑可诹居于宜春亦江西乡人也顷与某同寮于髙安渠为髙安宰安頼其集事而民防其福敢以为荐倘台座不疑其欺己或頼其用也一别十年此行万里愿言珍重即归而间两社云












　　诚斋集巻六十六
　　钦定四库全书
　　诚斋集巻六十七
　　宋　杨万里　撰撰
　　书
　　答万安赵宰
　　某再拜伏以即辰仲夏之月南风之薰恭惟在道判县中大契丈岩邑政成民咏岂弟天棐循良台候动止万福某老病余生乗化归尽世味旅百羶芗防嘉滑甘调而一生未尝一染子公之指此心冷于陂水淡于秋也独于文士诗人一简半札吾目合而不可使之觌吾手缩而不可使之摄吾口噤而不可使之读也不幸觌焉摄焉读焉则推倒牖下之几掉脱头上之冠馈我我不食问我我不应也己而自悟自笑求其所以使我至此者而不可得也旁观者往往恠此翁百无所嗜而何物啖之乃中其欲如此夫我且不自知而彼之恠与不恠又何知焉初得载道骚词赋篇七发等文是日之喜政如是耳葢词与赋固剞劂要眇动吾目贯吾心不浅也然我犹可能也至于七发自枚乗之后惟张景阳之七命足以摩其垒而与之周旋其余作者皆自郐以下者也惟河东栁子负固卖勇自倚其异书竒字盘盘囷囷乎满腹填膺小决之于永栁之诸记答杜韦之诸书而大注之于吊屈乞巧之骚词然犹婪落文囿而无厌懋迁枚张之号名窜其七而增其一以为吾武陵虒祁冀北之间云诡电谲风砰波澒竒怪端欲拉枚张而出其上此文人之狡狯奸黠之渠魁者欤自本朝诸公而枚乗此体无复嗣响非不为也絶唱所在不可为也而吾载道刺手一取枚张栁子之光芒而回之某也安得不适适而惊芒芒而自失也防见其文恨不识其人班春亭上诚不自意两不相谋而两适相值其喜又若之何昔人闻长安之乐者出门而西笑而况真到长安者乎别去数阅月欲寄相思二字而未能遣骑堕一纸之书诹宣凉访生死耿耿之心喋喋之谈我所欲吐者公皆尽得之尽道之矣快哉快哉饷来禽山风满把露液未干荐之屏摄而后敢与妇子尝之也一味珍感二色羽扇万安黎庻闿泽之风忽吹翻山扉之花竹清凉次骨那复知人间之暑气乎示教学记并图当细细披读也未见君子愿言珍重即防宻县茂宰之徴
　　答福帅张子仪尚书书
　　某再拜伏以即辰火老金柔近秋益热恭惟判府安抚华学尚书尊契丈奄七闽军府之雄分万乗旌旗之半威惠允合天人是浮台动止万福契家玉婘均庆某老病余生尚尔未死皆知已光映所逮也自去冬小儿入京换官敬寓一书以候暄凉连辱报赐两缄其一领畧托子之情其一谂将以为三山之行是何意气之勤勤词防之谆谆也某自毗陵初得定交于执事见其眇然山泽之臞淡然云水之僧读书清苦澡身髙防以为一世之佳公子也己而同朝过逄益宻志趣益亲又见其一议不苟随一事不苟止一请不苟合以为中朝名胜士也一日以王事同斋宿于浮屠之宫谈间忽闻诵五字古诗则抵掌顿足舍牀起立惊而自失曰此陶渊明軰人语也此声不嗣响久矣即索纸手抄一通以归于执事乃悔前日之知执事未尝知执事也以执事之贤且文岂前之日异于后之日乎葢前之日不轻为某出而后之日不觉为某出也不轻故钩之而愈沈不觉故閟之而愈白夫能使执事而閟之而愈白则某也亦必有以致之矣以后之日能致执事之白则执事之沈岂执事之为某惜防某是以悔而益悔也知与不知悔与不悔执事何与焉葢自有职其咎者矣是时戊申四月五日也今十有三年矣相别十有三年而相忆如一日岂惟使某不能忘执事乃执事未尝忘某也且此十有三年之间其与执事进欤退欤升欤潜欤通欤塞欤奚啻鹏之与鸠飞黄之与蟾蜍哉执事上赤霄践台斗而不以是嫮于我某卧芦花刺钓艘而亦不以是歉于公然二人者千里而常接膝异途而常合志此岂调胹饴蜜以成其甘谐合哇俚以博其娯哉顾某又辱知于执事者某生好为文深不愿人之知人亦莫之知者而执事前一书评某答徐逹书谓酷似栁子易牙死己千载合淄渑二水以饮人人饮之者淄犹渑也渑犹淄也而执事望而知其某为淄水某为渑水固不待饮而后能别也其又加于易牙一等乎执事又云某虽不能作文至于见他人之所作亦粗能识之昔曹孟徳袁本初同为游侠二人尝抽刄夜刼人之新妇而本初失道坠枳棘中孟徳大呼云偷儿在此本初一掷而得出是时主人知棘中为偷儿而不知呼偷儿者亦偷儿也执事不能作栁子何以呼栁子聊发千里之一笑且以谢棘中之惠
　　答建康府大军库监门徐逹书
　　某再拜伏以即日寒尽春生恭惟总斡学士年契自公整暇神劳素履台候动止万福某一昨谢病自免归卧空山遂与世絶独爱贤好文之心若瘕癖沈痼结于膏之上肓之下而无汤熨鍼砭可逹者而何敢望其瘳乎望其瘳固不敢望其小宁而不作亦且不敢也毎以此自苦亦以此自乐病而至于乐虽秦越人视之亦末如之何矣而何汤熨鍼砭之尤乎哉退休五年寖觉小寜今日大儿忽逓至总干五月二书及诗文史评一编披未竟我头岑岑我体淅淅我心溃溃于是旧疾复作矣甚矣乎斯文之竒竒斯士之落落如腊之毒如酒之酖恍然堕我于沉绵之乡而不知其所从不克以自防也抑某与总干有何宿负有何沉寃而使我至此极乎诗甚清新苐赋兴二体自己出者不加多而赛和一体不加少何也大抵诗之作也兴上也赋次也赛和不得己也我初无意于作是诗而是物是事适然触乎我我之意亦适然感乎是物是事触焉感焉而是诗出焉我何与防天也斯之谓兴或属意一花或分题一山指某物课一咏立某题徴一篇是己非天矣然犹専乎我也斯之谓赋至于赛和则孰触之孰感之孰题之防人而己矣出乎天犹愳戕乎天専乎我犹愳强乎我今牵乎人而己矣尚兾其有一铢之天一黍之我乎葢我尝觌是物而逆追彼之觌我不欲用是韵而抑从彼之用虽李杜能之乎而李杜之不为也是故李杜之集无牵率之句而元白有和韵之作诗至和韵而诗始大壊矣故韩子苍以和韵为诗之大戒也书数篇皆闳肆不能免乎千世而不防己尝从事乎屋之文而此乃不类乎场屋之文是难能也其他可能也史评妙絶一世矣如萧相国之门得士之多如项羽善将兵而不善将将如史不载萧何所竒韩信之语而探知其语如项羽英布时分军为三之或得或失如世未尝无士如宏羊当诛而不可烹如卫霍去留之客不以两将军之盛衰如公孙宏张汤接天下士而未尝得一士此数条乃古人眸子所未尝觑见者而今独发擿之至于晁错东市之祻乃教人主以术数之效公孙宏险贼之隠心与张汤暗合者九娄敬萧望之隽不疑不肻易衣露索解剑以趋合上好此三条者尤足以堑刑名之键诛奸邪之胔障河曲之澜其有补于吾道世教岂小也兹又一编之中珠之灵蛇玉之连城也先察院非不得位而非得位者徳浮于位而位不浮于徳也今有子如此不得位而得子其不贤于得位乎某也诸子鹿鹿真景升儿子不啻也既以为先丈贺又以为某愧耳然大儿乃得亲炙贤同寮岂不足以为某贺乎命戒诸上官书此某之责也知士不荐自同寒蝉吾尤昔人而又为之然今之能为人轩轾者势焉而己矣而某也韩安国之死灰栁子厚之粪壤也是能总干之轩轾乎先是大儿来求某之荐书以彻闻于诸公间有不待某之书而己举之者而待书而即举者则一二而己矣有虽不及举而犹答书者有得一书而不答者有得一书再书三书而不答者为子受诟其不浅之为丈夫乎为子受诟孰若为贤受诟况未必尽诟乎然计其必应而扣焉犹未必应也然犹可扣也知其必不应而扣也是欺友也与其欺也宁己张版曹顷某在金陵时渠以其叔父泉干公京削为嘱既而某不能及若扣焉纵彼不言籍独不媿于心乎尚书帅亦闻己相知且相许总卿漕监亦与帅同此意似不必更假某之言以分其特逹之恩也或持是书以呈似焉即荐贤之至公也又岂以私扣之陋焉为哉其余皆无半靣惟石漕乃故人之至不薄者且尝以大儿之举扣之今既未拜其赐敬纳一书然亦未敢必也特自计其可必者止如此臂痛视管城子如防雠久不与通乃今与从事不独瘕癖之疾复作臂痛遂大作矣惟自贵珍善刀藏器以待时须
　　答兴元府章侍郎书
　　某再拜西望奏记兴元大帅显学侍郎尊契文即日献嵗华始万寳趋新恭惟身作金城华戎宁壹天棐忠贤台候动止万福某伏自壬子八月谢病自免归卧空山我南公西楚星蜀月同光共影从此分矣从此逺矣我书安得至于公之侧公书乃忽堕于我之前快防快防还家五年相去万里未尝烹长须之鲤未尝射上林之雁未尝逄呉中之黄耳乃得故人万金之书其从天降耶饮食起居颇异于常时者数日而不自觉也妻拏觉之且怪之以为吾翁未尝有此喜事也某定交海内未尝得罪于一人亦未尝泛交于一人独于蜀中之士大夫若释氏所谓宿縁者往往见而合者独多于他处如紫岩先生我师也雍公我知已也钦夫仲乗徳茂我友也是数公者我初不以世俗之求求之彼亦不以世俗之知知之皆一见而合合久之而不渝澹乎若水乃过于醴之甘泛乎若萍之适相值而确乎若金石之不可解求其所以合而无以合求其所以久而不知其何以久非徒我不晓此也数公者当亦莫晓此也不归之于宿縁于何而归防台席轻裘缓帯投壶雅歌掌国西门之管用儒者道徳之威折敌于千里之冲亦既多厯年所以希乎召希文于庆赵彦国于青独不可欤而来教乃有去家不过半月程乃未能一去之语非所望于萧傅也君子之道或出或处或黙或语若二事也而实一事也圣人曷尝贵处而贱出褒黙而贬语防要归于是而止是某之不出也非某也老噢之于前而病嗾之于后也某羸然之骨瘦无一把而或噢焉或嗾焉某虽欲出亦乌得而出台座以一世人物而任国西事其不轻而重也昭昭矣顾欲披渔蓑把钓竿与老友竞一概之节未闻皋防争箕山之瓢萧曹妬啇山之芝也徳茂无怠徳茂无怠徴近诗今往一编献樵歌于清庙之颂奏蛩声于阿阁之鳯当不嗔也当一笑也心事襞积非故人谁吐对俗人有不吐而己耳今于台座之前可吐乎否也吐矣而不尽非不尽也万此宁有尽乎且截断葛藤吃酒去吃茶去愿言加餐良食以为吾道之镇公于世俗之祝公不欠此真蜀附子荷逺饷得以扶衰降拜有万其感台闳玉眷郎娘恭惟受祉山则向来令似相见于金陵者今官何许醉笔恶语尚能记忆耶家有师匠何必问外人也
　　与材翁弟书
　　某启材翁主簿学士贤弟某不幸平生多以忠信获罪于人且如嵗前入城偶闻众论谓令兄济翁入京欲一见言者而辨之又谓此行少遽恐言者不察而吾弟下问当如何处此某不思而对谓止有今日参部明日谢阙径出国门而去屏迹不与物交上不见庙堂下不见故旧虽防舆来见亦勿见之葢族侄尚不见则岂有见诸公干进之谤处患难行乎患难当如此耳而济翁有书与长孺其词甚怒谓公见庙堂明纳阙劄何害何必匿形藏迹之非奸党便至累防舆也且某本献屏迹避谤之説而乃生奸党累人之疑亦何反也幼舆自换授注部阙何忧乎济翁之累而某又岂排防族弟为奸党者防昔楚灵王见辱于庆封不胜其忿而回师灭頼頼未尝犯灵王也犯灵王者庆封之诟也頼何辜焉楚文夫人曰万舞者戎备也今令尹不寻诸仇讐而于未亡人之侧不亦异乎济翁遭别人谮诸言者其怒不寻诸仇讐而于族兄不快于庆封而快于赖何以异于此且某献忠之时言者无恙也济翁至京则言者寒矣若言者尚炎则某必为忠言既寒故某为罪言言一也而时则二也某老谬不死三忤济翁矣自丙午之秋济翁自吉州入京是时某为都司济翁欲求作亲弟牋试某不敢欺君以踈族为亲弟济翁大怒一忤也戊午之春济翁又来求以假称外人面不相识而以十科荐某不敢欺君以族人为外人济翁又大怒二忤也今又有奸党累人之怒三忤也某虽巳挂冠然防頼之师若未快其意可无愳乎况三子未免薄宦宦涂相遭大忧未艾也愿吾弟以一言解老谬妄言之罪或缴此纸以呈似焉临纸足如履氷背如负霜诛之释之皆不敢自必也不宣
　　与南昌长孺家书
　　今月初五日诚斋老人得大儿南昌令长孺家书并送至大帅报书今口占令防舆秉笔书之以告汝曰章允至得汝书知汝一室长防安平二老甚喜又盥手披读大帅书词益喜汝辞行时谓吾有三子中男次公去年最先出仕今长孺又出仕次第十月小男防舆又出仕恐吾索居无聊欲迎侍二老就飬官寺善如汝之请也然吾平生寡与初仕赣掾庀职一月有所不乐欲弃官去先太中怒挞焉乃止后三立朝三弃官至江东漕遂永弃官是时吾年六十六耳若曰几案吏道犹可以勉而行也然决焉舍去还家待尽至七十而纳禄三请而得俞汝视我平生之出此心乐否也今汝之请父子之至情岂不欲相聚之乐然一出如移山之难则亦呒然阳应曰诺而己汝以为我真从汝乎今不知此声奚自而彻于大帅之听乎大帅报书之中谓我若肯来豫章之草木鱼鸟皆有喜色汝书中有传大帅靣命之词谓吾若肯来则西山南浦皆有光华又有传大帅之意者许以廪人之继粟许以客右之殊礼许以楼船之浮家吾老弃山林毎谓一生罕逄特逹之知己如古人者乃今忽有之汝知吾此时之心乐否也即与汝母谋祗俟防舆之官澧浦之后戒行李卜吉日遣人前期白大帅假舟楫矣既而取汝家书旋观之则有不可者汝书有今日作县真不可为之词又有穷空煎熬入寡出多之词又有最苦最苦千悔万悔之词又有雩禜不应原田尽槁催科之考定入下下之词今有人尝犯风涛而屡见险者幸而舍舟登岸矣入山而居入林而安矣一日偶游江臯河滨复见有一叶之舟掀舞于冲风骇浪之中有不掩目而走悸心而归者乎今大帅招我以恩书待我以殊遇而乃闻汝之言如此有以异于登岸之人见一叶之危乎葢家馈我而我不餐问我而我不应自此三数日而不寜也闻其言且然若遂翩然而东下就汝而与居日夕见汝之煎熬坐卧见汝之愁苦汝谓我心乐否也吾幸而归来九年优优其休坦坦其游进不羡伊周退不羡巢由汝今移汝之煎熬为吾之煎熬嫁汝之愁苦为吾之愁苦而乃愁酒以寿我愁饭以饴我愁容愁声以侑我而曰此参之飬志贾之击鲜也汝谓我心乐否也汝欲我一报果来之期将以白大帅吾是以艰于此执也易曰安其身而后动葢不有所安不可以动不有所不去不可以来今使汝母不来而吾独来乎不可也今使吾遽与汝母偕来乎不可也今使吾暂来而忽去乎不可也汝将奚以为吾虑乎防汝欲别凿一门与汝异户而出固善矣然自西而北复自北而南复自南而东亦恐反勤两司车骑之迂逺仍恐煎棘除道之劳费也如之何果来之问汝更精思之熟计之汝有以报我而后我有以报汝也然大帅知我甚深爱我甚勤招我甚防终当一往以畣此恩意今未可耳九月七日吾付长孺
　　答虞祖禹兄弟书
　　十月一日具位杨某谨西望再拜复书于恩馆制参直阁判府直阁知承直阁伯仲阁下某于今年二月二十日逺承伯仲各赐手书又申之以长牋以先师相先生铭诗授简于退休之埜人其礼若施之于所尊其意若惟恐其辞避者一何礼之逾忧之过也某先师相之老门生也某而辞避将谁诿乎且某受先师相之恩窃意伯仲间亦未必尽知也某何忍辞避防某自乾道庚寅为邑于洪之奉新是时年四十有四矣自张魏公先生荐试舘职而不克就至是知己希矣自分老死州县矣庀职六阅月忽有命自天擢某为国子博士葢先师相荐之孝宗皇帝而用之也嗟乎宰相之不敢荐士久矣况敢用之乎彼其所以不敢荐用人士者何也是有三私焉葢曰人其谓我私亲昵也私乡党也私货利也是以不敢也人惟有所歉者不敢于天下之至公人惟无所怍者敢于天下之至私是故非能私乎士不能防乎士非能不私乎己不能私乎士所谓私乎士者非前所谓三私也私其贤且才以报国也夫惟不私乎己而私乎士所病不私耳私非所病也惟愈私则愈公耳先师相之荐某而用之也惟其去前之三私以就后之一私是以一举而上无疑心下无异论然某不足以当也此其恩之轻重大小何如也然此恩犹小也先是嵗在丁亥先师相召来自西初拜枢宻一日莆田陈魏公擕某所著论时事三十策以观于公公曰不意东南有此人物于是招某一见待以国士靣告以将荐于上夫古人感一饭尚杀身以报知己而况受国士之知乎亦何俟成均之除而后为大恩也哉然此恩犹小也先是绍兴辛巳某为灵陵丞其冬逆亮大举入防传闻朝廷将有浮海避狄之议同官相顾皆无人色某与妻子自分无地措足此不足道也而二亲亦相顾无色微先师相牛渚之役一家岂有更生之望哉岂惟一家四海万姓岂有更生之望防孔子称管仲曰民到于今受其赐其不然已乎此恩之轻重大小又何如也某与二亲防更生之恩某又防防之州县賔之朝列之恩此恩之轻重大小果何如也受恩之不赀也如此独不能效古人感一饭之报乎杀身犹可独辞大书勲徳以诏万世之责乎故曰伯仲一何礼之逾忧之过也虽然抑恐有以遗伯仲孝子仁人之大忧者王文正公非六一先生铭之司马温公非东坡先生铭之亦安能与天地相永与日月争光乎哉今以先师相之忠孝文武元勲钜徳视王马二公之贤无所与逊也顾属之于埜人之芜词某也且将与腐草共尽而自无传者乃能使先师相之有传乎伯仲独不忧此者何也然先师相之勲徳虽无某之棐文犹将必传无疑也是先师相之传无待于某之文而某之姓名与其文乃有待于先师相而附之以有传也某何其幸防来书示以行实三大编凡二十余万字某撮其要者约而为七千言似简而实详似踈而实宻无遗善无溢美惟先师相私于某故某不私于先师相所以报也惟孝子仁人加察焉不宣某再拜
　　答徐君原史君寺簿
　　某伏以即辰良月初寒小春犹暖恭惟居厚史君寺簿契丈燕燕宅里飘飘仙官神介台候动止万福某自壬子八月泝流而西迨丙辰五月还笏而俟三嵗三请乃危得之半生薄宦十里九山姑置是事堇保初服不作朋友羞犹堪上先人之丘墓也自此与世扫轨自閟自匿惟恐不知何许人五字误落人间便败吾事而况于百工交易开门通水火乎故人之知我怜我当不督过我相忘于江湖也姜掾来访防妙帖未暇发而占之亟问别来之状何如则闻顷有亚夫之疾今苦子春之足则又问其或者将无药物乎曰否抑有伐之者乎曰否问其奚事则曰浩然之气有激之者某窃怪其有动心而无忍性也荷荷回首浮梁之集山寺埜酌我自防竹叶公自倾珍珠红相视而笑旁若无人自庄周惠施死二千年无此乐矣当是时二人者皆不知其乐也由今思之可复此乎又闻尽倒陆贾之槖以归维摩之月上郎罢晨炊不悬罄否犹能下帷授徒以自食否贫自是吾徒之邶殿陋巷一箪未肯易方丈与数百也亦要未至饿不能出户耳不頼固穷节百世当谁传长哦此诗使人叹之也未见愿言珍重即对宣室之问岂终穷者我则异于是
　　与郑惠叔知院催乞仕书
　　某伏以即辰廪秋暑退清风戒寒恭惟知院枢宻相公首握钧枢忠贯髙厚三辰咸赞钧候动止万福某属者奏记力祈休致俯伏待命寂然罔闻方切忧愳不知所出忽张永州归送似钧翰告教之词周谆烦悉若惟恐其意之不遑安其感之不尽解【阙】








　　上之人听之是其分也下之人奉而还之上之人还以畀之此朝廷不测之命而吾君吾相不赀之恩也非其分也又敢据而有之乎窃恐圣主疑焉愿相公赐片言以启焉丞相及诸公疑焉相公赐片言以释焉钧翰又云谢事之奏似乎太遽此又深中某举措之病矣然抑又有説某旧与乡衮益公乡举则同征行又同试春官又同晚与朱元晦厚善毎与二公书问往还皆谈心事某辛亥壬子官建康时己动挂冠之兴二公书必有叹年齿之未及归休之未得毎书或云恨尚有六年或云恨尚有五年今年及之乃迟之迟而又久岂非躬言之躬背之乎是欺人也非欺人也欺天且欺己也欺之为罪以天凖人君子不以人为重以天凖已君子不以己为轻是三罪者有其一己不可立于天地间矣况兼之乎相公之所谓遽某之所谓迟也其所以迟者何也圣恩与知己之赐使人傍偟而不忍去也今年正月宜有此请矣正月不请而六月乃请非迟而何今夫千金之家置髙防而召邻里礼己成矣三爵可出卜昼可止而主人歌客毋庸归之诗又歌不醉无归之诗此主人之恩也而客乃忘归必至于淋浪颠倒号呶蜩螗而不知止焉杜蒉之觯其得免乎夫爱客而厚其恩与全客而成以礼为主人者宜何择也某也区区匹夫之尚而欲取必于圣君贤相某之罪死宜有余也记曰古之君子进人以礼退人以礼又曰君子之爱人也以徳使某而及今年七十之时未逾冬之日圣君贤相沛然湛恩厐洪退以礼而爱以徳全其归以华其老此非人间世之恩也实髙天厚地严父慈母之恩也若犹未也故当特请屡请不一请而止也放鹤出笼纵鱼入海生当荣感死当防报天地鬼神实照临此心仰惟钧慈察之则幸甚不胜惶恐祈扣廹切之至
　　答陆务观郎中书
　　某伏以即辰良月初寒微霰己集恭惟致政华文国史南宫舍人尊契文立万物之表期九垓之上天象台候动止万福某自顷防遗诗可以妬之帖得之于新仲舍人之孙朱司理许亦随因之寄一行以谢焉故当无复石头事否昨暮杜掾又送似妙帖偶一二士友相访埜酌吹灯登书乃推仆以为主盟文墨之司命则抵掌大笑其一人曰谲哉放翁既妬之又推之亦何反也是可笑也其一人曰谦哉放翁何可笑也古者文人相轻今不相轻而妬焉推焉曰妬云戏词也妬者推之至推者谦之至舍己主盟司命而推人以主盟司命不己谦乎之二人者葢皆堕放翁计中益可笑也大抵文人之奸雄例作此狡狯事韩之推栁是己韩推之栁辞之辞之者伐之也然相推以成其名相伐以附其名千载之下韩至焉栁次焉言文者举归焉仆何足以语此然亦岂不解此柳谓韩之言不足信若放翁之币重言甘仆敢信之乎有揜耳而走舍而避耳信与不信辞与不辞【阙】
  </div>
  <div class="pagination">
   <a href="诚斋集_page84.html">
    上一页
   </a>
   <span>
    ...
   </span>
   <a href="诚斋集_page80.html">
    80
   </a>
   <a href="诚斋集_page81.html">
    81
   </a>
   <a href="诚斋集_page82.html">
    82
   </a>
   <a href="诚斋集_page83.html">
    83
   </a>
   <a href="诚斋集_page84.html">
    84
   </a>
   <span class="current-page">
    85
   </span>
   <a href="诚斋集_page86.html">
    86
   </a>
   <a href="诚斋集_page87.html">
    87
   </a>
   <a href="诚斋集_page88.html">
    88
   </a>
   <a href="诚斋集_page89.html">
    89
   </a>
   <a href="诚斋集_page90.html">
    90
   </a>
   <span>
    ...
   </span>
   <a href="诚斋集_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
