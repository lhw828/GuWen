<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 14 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 14 页/共 256 页</h1>
    <div class="content">　　
　　一、凡来相见者，若非问学道义之士，不敢泛接。若果问学道义之士，亦必依士相见礼，先有摈介言词，通刺揖让。若无摈介言词，通刺揖让，突然无因而至前者，不敢泛接。或卧病闭关二日、三日，虽有问学道义之士，有摈介言词，通刺揖让，不能出迎。虽劳相候二日、三日，亦不敢矫情相接，以害诚心直道，庶其亮之。 
　　
　　泉翁○○西樵大科书堂训卷五 
　　
　　泉翁大全雍语序卷六 
　　
　　雍语者何？南雍诸子录吾师甘泉先生论学语也。语非先生贵也，无行而非教也。夫天下之士，靡於习而弗讲於学久矣，是故语非先生贵也，而有时乎不能以不语。盖先生之养士也，乐以乐之，礼以理之，诚以动之，仁以居之，故觌其德而兴起焉者，犹夫知食之可以饱而求焉。其於先生之言，入其耳而感发其自然之机，犹夫食者之必饱也，其曷能忘诸？夫天下之士，一旦闻先生之教，信向之若此，岂非天实昌国家皇极师道之统，以接孔、孟之传也欤！孔、孟之学本乎易简，淆之以佛则乱。惟先生之於孔、孟，其求之也至，故其辟佛也严。其辟佛也严，故末世一切纷然淫诐之说，先生皆莫之能同然。兹录既成，幸与四方共之矣。学者诚虚心以求，而不以私见贰之，则孔、孟明白正大之旨，不益畅於兹录也哉！ 
　　
　　嘉靖乙酉冬十二月门人武陵蒋信序 
　　
　　泉翁大全修雍语序 
　　
　　卷六 
　　
　　雍语初刻，盖一时同门各出所录，未获厘正。读者弗究，遂遗其精义，以贰於先生之教。珠窃病之，乃谋诸葛子涧，参互以订焉。刊其复者，约其烦者，正其讹者，通其塞者，补其阙者，求以不失先生之所传尔。旧卷凡八，今为六；旧篇凡十六，今十二；旧章凡三百九十，今二百四十一。刻之者犹涧也。昔先生始设教於雍，珠朝夕侍侧，先生手樵语授之，乃有志焉兹语也，终获涧同力而定，寔喜初志之竟云。 
　　
　　嘉靖丙戌冬十一月门人江都沈珠序 
　　
　　泉翁大全雍语后序 
　　
　　卷六 
　　
　　刻雍语成，门人葛涧告於同志曰：「夫道，浑浑尔也，粲粲[尔]也。浑浑也者，体也，大而无穷；粲粲也者，用也，周而靡遗。言体则用矣，言用则体矣。一而二矣，二而一矣。析用而言体，则偏其心於内，偏内则离物，离物则高，高则荡，其归也为空虚，为寂灭。析体而言用，则偏其心於外，偏外则滞物，滞物则卑，卑则暗，其归也为辞章，为功利。以是求道，日远也已。曷不观是心之原乎？心也者，出於天也。惟天至虚，惟心无物；惟天至实，惟心体物。惟虚实一气，惟无物体物一机，惟天人一致。是故心无内而有静，静而不息焉。心无外而有动，动而不流焉。不息则万象森然咸具焉，不流则一理凝然自如焉。勿忘勿助，无容力焉。无在不在，无忘助焉。是故动静无间而内外不偏，内外不偏而道之体用全，全则纯，纯则圣，圣则神，而学之道极矣。易曰：『与天地合其德，与日月合其明，与四时合其序，与鬼神合其吉凶。先天而天弗违，后天而奉天时。』其心矣乎！其一贯矣乎！呜呼！淳公没而兹学之弊久矣。子湛子启微旨於江门，寤寐淳公，盖三十年於兹。是编也，虽於子之阃奥未备，然凡以语此也。观者有所会焉，亦可以弗畔於道矣。」佥曰：「然。」遂笺诸简末。 
　　
　　嘉靖乙酉季冬上旬门人江都葛涧序 
　　
　　泉翁大全卷之六 
　　
　　雍语 
　　
　　门人邵阳陈大章校刊 
　　
　　问学第一凡二十一章 
　　
　　潘子嘉问学。甘泉子曰：「在闻道。」问闻道。曰：「在立志。」问立志。曰：「必真知而后志立。志也者，其圣学之基乎！」问道。曰：「道，天理也，心之本体也。子能知本体之自然，则知道矣。」问自然。曰：「心之本体不假人力，故知勿忘勿助之间无所用力者，斯得之矣。」问忘助。曰：「忘助皆私心也。滞於物、胜於事，皆忘也；矜持、欲速皆助也。」问勿忘勿助之间。曰：「无在不在也，中正而不息，易所谓存乎！」 
　　
　　沉珠问：「天理何以见？」甘泉子曰：「其主一乎！天理者，吾心本体之中正也。一则存，二则亡，觉不觉而已。」 
　　
　　施宗道问：「学当何先？」甘泉子曰：「先识仁，否则何的乎！能与我心性之图者，其庶矣。」未达。曰：「知斯图者，其天地万物之同体矣。是故宇宙之内，一而已矣。夫然后能知性。」 
　　
　　门人问：「见与体认何以别？」甘泉子曰：「见者，见此也；体认者，体认此也。必体认然后有所见，有所见然后体认益真矣。」 
　　
　　或虑间断。甘泉子曰：「其觉乎！有所间者，无觉也。觉则不间矣。」 
　　
　　潘子嘉问：「本体自然有念乎否？」甘泉子曰：「心岂无念？无念则非心矣。」 
　　
　　余胤绪问视听言动之非礼。甘泉子曰：「非礼，形而后成者也。视听言动由诸心，以心应则无非礼矣，故曰勿。勿者其几乎！」曰：「四勿之中，视听为甚速，如之何？」曰：「其中有主矣乎！必见夫参前倚衡之体，则非礼不入矣。否，虽闭目塞耳，亦驰而已。」 
　　
　　蔡羽问感应。甘泉子曰：「心之体无不有也，接物而后义生，感在内也，谓之外，非也。」 
　　
　　莫赞问：「诚敬何以别？」甘泉子曰：「诚敬一也，能敬则诚矣。」问敬。曰：「主一，一者无适也。无适，其无物乎！有物非敬矣。」 
　　
　　葛涧问：「敬何以和乐？」甘泉子曰：「敬者一也，一者无欲也，无欲则洒然而乐矣。」 
　　
　　徐世礼曰：「求放心何其难也？」甘泉子曰：「久放之心，其犹诸狂马也与！在御之而已。始而逸，久而驯。」 
　　
　　或问习心不除。甘泉子曰：「其根深也乎！廓而清之，久则除矣。」 
　　
　　管登问心事之合一。甘泉子曰：「其犹诸烛乎！光之体与光之所被一也。燃於堂而照於四壁，非二光也。今之人其犹移烛而照也与！」 
　　
　　或问：「心之不存何也？」甘泉子曰：「其意必固我之累与！故绝四，然后心可存。」 
　　
　　施宗道问：「人己何以能合一？」甘泉子曰：「理无二也，二之者，有我也。夫天，一而已矣。」 
　　
　　或问：「惩忿之难何也？」甘泉子曰：「其惟一乎！在觉之而已。觉则一，一则定，定则忿息。」 
　　
　　葛涧问：「学无日新之益，何也？」甘泉子曰：「在廓清之而已矣。廓清之则本体不污，本体不污则光明自生，日新之谓与！」 
　　
　　沉珠问：「知而行不及者何也？」甘泉子曰：「未真知耳，知之真，能已於行乎？」曰：「亦有真知而不能行，何与？」曰：「汝谓知果真耶？譬之饮食，知其味，斯嗜之矣。知所嗜，斯食之矣。汝之真知亦犹饮食者乎？」 
　　
　　蔡问曰：「仁义礼智，性也。在中何别？」甘泉子曰：「性一理也。浑然在中，奚其别？遇物而理形焉，用斯别矣。孟子之言四端，四端也者始也。」 
　　
　　吴藩问：「初有所见而不能胜事，何如？」甘泉子曰：「力弱耳。养之之久，力足以胜之矣，在积之岁月焉耳。」 
　　
　　或问：「山居十年，学成而后应事，可乎？」甘泉子曰：「是支离之说也。动静合一，曷先学焉？曷后应焉？学莫益於习，习 
　　
　　则熟，不习则不熟，非动何习焉？天下有无动之心、无事之人乎？」 
　　
　　心性第二凡二十二章 
　　
　　潘子嘉问心性，甘泉子曰：「学者其学诸心耳。知其无所不包，理其一矣；知其无所不贯，分斯殊矣。包与贯，其弥纶之谓与！二之则非矣。」 
　　
　　蒋信问：「仁者与天地万物同体，与佛氏同乎？」甘泉子曰：「非也，彼欲去根尘者，且不能以一其身，况能一万物乎？」曰：「彼亦求本体也，奚其非？」曰：「其犹诸虚器也，故以理为障，空寂而已矣。卒归之无，无体故无用。」曰：「三教同原何也？」曰：「譬木焉，乌有同根而异发者乎？且谓广大高明而不能中庸精微焉，非广大高明也。」 
　　
　　门人问孔门之学。甘泉子曰：「求仁。」问仁。曰：「心之生理也。故我欲仁，斯仁至矣。」问日月至焉。曰：「终一月一日也，其亚於三月乎！」 
　　
　　潘子嘉问好仁恶不仁。甘泉子曰：「一人之心也，有所好则有所恶矣。」 
　　
　　葛涧问曰：「子云：『动系於念，不系於事，知此可以语性矣。』是言也，其为偏於静者发乎？明道性无内外之说亦可见矣乎？」甘泉子曰：「然。」 
　　
　　罗胤凯问子绝四。甘泉子曰：「其圣人教人之至乎！意必固我皆累乎本体者，故绝之而后本体可全。圣人无之，学者毋之。」 
　　
　　或问硁硁小人。甘泉子曰：「学贵立其大者耳。必信必果，必之为累也，硁然小矣。」 
　　
　　蔡问友。甘泉子曰：「其相观而善与！其心志一则学一，一则益矣。责善斯次焉尔。」 
　　
　　余胤绪问学之不进。甘泉子曰：「中有物也。有物则梗，梗则滞，今之功名利达，其学之大梗也与！」 
　　
　　或问：「学不当以仕为心与？」甘泉子曰：「仕学非二也。以为心则不可矣，以仕为非，非也。知得不得之有命，则妄心息矣。妄心息然后可以语道。」 
</div>
    <div class="pagination">
<a href="泉翁大全集_page13.html">上一页</a><span>...</span><a href="泉翁大全集_page9.html">9</a><a href="泉翁大全集_page10.html">10</a><a href="泉翁大全集_page11.html">11</a><a href="泉翁大全集_page12.html">12</a><a href="泉翁大全集_page13.html">13</a><span class="current-page">14</span><a href="泉翁大全集_page15.html">15</a><a href="泉翁大全集_page16.html">16</a><a href="泉翁大全集_page17.html">17</a><a href="泉翁大全集_page18.html">18</a><a href="泉翁大全集_page19.html">19</a><span>...</span><a href="泉翁大全集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
