<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 98 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 98 页/共 115 页</h1>
    <div class="content">    △生母赵氏仍前赠 
    制曰：天有法象，恒垂须女之占；《易》于妹归，尤著其娣之吉。故家茂娠贤之德，则国崇追命之文。虽出旷仪，亦应彝典。累赠恭人某氏，乃具官某之生母，兰仪式备，蕙问□□。身谢丹华，协素风于阃闼；动循环佩，应和气于房帏。肆征大国之详，允叶小星之德。载沾宠命，用恤恩私，追长乐之鼓钟，怆矣缠悲于下地；考孝慈之典册，殷然动念于终天。殁者有知，存者不匮。兹仍赠为恭人。於戏！母以子贵，已征《礼经》之文；无忝所生，尚念诗人之义。 

    （巡抚广西等处地方军务都察院右佥都御史何士晋授通议大夫） 
    制曰：朕临遣节钺，错置方隅。盖将极选一时之材，用以张皇九牧之寄。矧粤西一道，僻在西南，镇抚之艰，得人惟允。具官某，性资恢杰，风力肃明。擢在琐闱，绰有休誉。当先帝之在潜邸，值春宫之有震惊。发愤扣阍，奋谠言以奠安储位；孤忠去国，在外藩而雅意本朝。迨我初元，召居卿寺。以风猷之茂著，遂节镇于遐方。盖尔既宏才，而粤又旧治。吏民服习，抚乌蛮、黄洞以长子孙；地利熟谙，列三江八寨而为门屏。矧中朝授钺之始，正鬼方告急之时。观其慷慨以治行，知能谭笑而戡乱。乃以覃恩授具阶。於戏！往代邕管之迹，具在荒陬；先臣藤峡之勋，纪于国史。至乃剿苗之近事，多从西粤以会师，竭尔忠诚，著为方略。伫彼牙之日，纾余拊髀之忧。尔往钦哉！无荒朕命。 

    △妻吴氏加封淑人 
    制曰：为吾才节之臣，必有贤明之配。勤劳既著，荣爵惟均。国有常经，亦以示教也。具官某妻累封恭人某氏，出自甲族，归于名儒。门户伶仃，则茹荼偕苦；服官黾勉，而粗粝戒廉。迨夕垣抗疏之时，正阖门惶恐之日。一朝放逐，念门屏之萧然；数载栖迟，喜室家之宛尔。幸哉牵复，及此宠光。以我御穷，永言旨畜于家食；与子偕隐，岂知翟以来朝。国既昭从爵之荣，天亦厚劳人之报。兹加封为淑人。予之石，盖有待焉；昭于管彤，斯亦可矣。 

    △父其孝先赠中宪大夫太仆寺少卿加赠通议大夫巡抚广西等处地方军务都察院右佥都御史 
    制曰：人之有福祉，如有基而厚墉也，基既浚矣，墉亦如之。故士有文明柔顺，蒙难于身而发闻于后者，天道虽远，固可以量测也。累赠具官某，乃具官某之父，宽然长者，温温恭人。孝友性纯，若璋之浑合；中和气备，类桃李之不言。遘闵孔多，遭家不造。事久而论始定，身没而志乃伸。天不吾欺，白日贲临于幽室；人谁无死？丹书昭雪于下泉。矧兹牙纛之炜煌，兼以丝纶之重叠。种冥冥之德，终能获报于人间；视梦梦之天，诚亦何憾于造物？盖十年而必复，信百世其可知。是用赠具阶官。於戏！惟我有臣，惟尔有子。求忠于孝，蔚然青史之光；资父事君，邈矣先河之泽。尔灵不昧，尚服享之。 

    △前母黄氏加赠淑人 
    制曰：士以拮据起家为能，妇以黾勉相夫为德。其或年德不配，劳有闻，不赢其躬，以昌其后，朕尤焉伤之。累赠恭人某氏，乃具官某之前母，秉是彝，作其内治。度身量腹，躬操作以穷年；宿火篝灯，与齑盐而并日。命之不淑，惜矣无年。用启右尔后人，遂发闻于再世。自古开国承家之事，惟草昧为艰难；而先王先河后海之文，在典祀为殷重。惟予愍册，念彼劳人。兹加赠为淑人。匪徒为泉壤之光，亦以著闺门之劝。 

    △母钱氏加赠淑人 
    制曰：古称母师，必云胎教。非独辟耳之相诏，抑亦风气之有传。为我娠贤，可无扬美？累赠恭人某氏，乃具官某之母，生柔而笄礼，下肃而上慈。当家门不造之时，正相助惟艰之日。漂摇风雨，进鸡鸣如晦之箴；黾勉晨昏，为卵翼自全之计。高朗有丈夫之德，严恪修女士之仪。惟尔藐孤，率繇慈训。夕垣奋笔，缅然画荻之遗规；辰告宣猷，宛尔机丝之余教。虽风徽已沫于当日，而仪法具存于后贤。兹加赠为淑人。有命在天，旋观《泷冈》之表；其则不远，永为彤史之光。 

    △继母吴氏加赠淑人 
    制曰：烈妇之于家也，忠臣之于国也，皆奋不顾身，以信其耿介者于方寸而已。然而母著苦节，子抱孤忠，一室用以相成，而千秋萃为盛事，余有典册，宜亟著之。累赠恭人某氏，乃具官某之继母，仔肩彝，式是嫔则。誓白骨于泉壤，不负所天；抚黄口之孤童，逾于己出。付余年于血泪之内，九死而一生；出遗孤于刀俎之中，再世而一息。迨子既奋身于上第，而尔遂毕命于下泉。倘逝者之有知，信下报而不愧。於戏！览孤生伏阙之疏，鬼神涕Д，迨夕郎扣阍之章，天日震动。忘身徇国，固知其志义之激昂；移孝作忠，亦本于贤明之风励。兹加赠为淑人。於戏！劝惩存乎百世，忠节聚于一门。褒叙死生，厥有征于故府；区明风烈，庸有裨于王章。 

    （大理寺添注右少卿洪文衡授中宪大夫） 
    制曰：朕惟今日，振鹭充廷，皆皇祖之所以诒朕也。然而人才实难，摧剥滋久。起于梓漆之旧，屹为榱栋之材，谁其尸之？我有人矣。具官洪文衡，学有渊源，行无考。践更郎署，阅历清华。每怀忧国之心，屡发矫时之论。盖尝首陈国本之杌，不以主怒为嫌疑；力折党人之披猖，不以宦成而消阻。后先流落，抗论不衰；取次登庸，蹈道弥固。越予嗣服，伫尔起家。眷黄发于三朝，衣冠惟旧；瞻白首之一节，志气聿新。岂惟为廷尉之平，抑且司邦家之直。永言宿德，霈此明纶。乃以覃恩授具阶。於戏！惟祖宗丰芑之遗，实东南竹箭之美。以风简蓍龟一世，以霜棱枝柱本朝。廷有奸回，人争避神羊于李绛；政多阙遗，朕将取人镜于魏徵。尔其念哉！无荒朕命。 

    △妻程氏加赠恭人 
    制曰：士君子风义笃厚，其于室家黾勉，死生契阔之故，未尝不愀然也。人主其有以恤之。具官某妻累赠宜人某氏，出自冠族，归于令人。膏火清宵，怅矣内言之犹在；机丝永夜，惜哉中道之已捐。惟君子之簪履不遗，故国家之丝纶有耀。兹加赠为恭人。用以昭菅蒯之义，不徒为宿草之光。 

    △继妻汪氏赠恭人 
    制曰：为吾砥节奉公之臣，其于高华厚之思，亦已薄矣。故必有贤明之配，攻苦而食淡者，以助之。具官某妻累封宜人某氏，名家作配，季女有齐，以淑慎物其身，省同惟月；以勤劳佐其耦，儆逾视星。至于沦落之有年，期于没齿而无憾。赐环如旧，举案已非。兹加赠为恭人。尚永贲于泉台，以区明其风节。 

    △父蒙先赠奉政大夫南京工部屯田清吏司郎中加赠中宪大夫大理寺添注右少卿 
    制曰：士有内行淳备，不阶咫尺之权势，而乡里诵义无穷者，斯其人已足述矣。矧其后人，用能衣被厥德，以昌明于世。累赠具官某，乃具官某之父，饬躬厉行，陈义本仁。事严父以承颜，伛偻有同乎俯梓，养慈庭而竭力，梦思无间于背萱。薰其德而善良，几千人矣；意其贤而尸祝，以岁计之。里社就以质成，无烦ピ鼓；终讼于焉屏息，视彼丹书。宜尔后贤，载其遗德。咸曰箕裘之滋大，惟其播获之有闻。是用赠具阶官。於乎！高廷尉之门，人谁不劝？赠比干之策，天其有知。 

    △母程氏加赠恭人 
    制曰：古之贤母所以称为母师者，以其磨切道义，勖其子以古人之能事，而不以熏灼动其心也。累封太宜人某氏，乃具官某之母，相夫以淑慎为仪，育子以爱劳为训。辛勤三世，终身谢彼丹华；黾勉一生，为妇逾于白首。内美纯备，修能有闻。至其教子以事君，不惜违时而淹久。浮湛家食，期偕隐以长终；腾踔兴朝，惟备官之是戒。以尔子体望滋茂，知母氏徽范不忘。兹加赠为恭人。是可继介山之封，行且观《泷冈》之表。 

    △大理寺右少卿曹于汴授中宪大夫 
    制曰：朕眷怀弘济，思见老成。如重器之有河图，以昭法象；如佩物之有Δ，以解嫌疑。苟得其人，有益于国。我有好爵，申以训辞。具官曹于汴，明允笃诚，正直忠厚，早以民誉，登于谏垣。矩行礼容，庶几还风俗之厚；正绳直笔，有以知朝廷之尊。属国论之喧呶，能危身而扌耆柱。道无可枉，归不待年。卒岁优游，惟有读书而谭道；辍耕叹息，或以畏天而悲人。兹予旁求，为朕强起。既见君子，爰复缀于清班；尚有典刑，将每询于黄发。乃以覃恩授具阶。於戏！若古有训，无竞惟人。挺然孤忠，人谁完节于白首？蔚然难老，天其遗于本朝。尚鉴余求助之心，庶不负平生之学。 

    △妻侯氏加赠恭人 
    制曰：《诗》不云乎：“刑于寡妻。”有道之士，束修砥节，家人妇子之间，有素风焉。具官某妻封孺人某氏，备有则，克配君子。事上则榛栗告虔，相夫则齑盐不厌。少而御穷，长而屏贵。环佩穆然，闺门化之；徽华虽往，仪范滋著。兹加赠为恭人。自家刑国，庶有观感不独慰其死生而已。 

    △父希尧先赠征仕郎刑科右给事中加赠中宪大夫大理寺右少卿 
    制曰：人才之生，国之元气。天降时雨，则山川效其能，国产贤人，则家庭韫其美。明德之世，有开必先。自古记之，予何疑者。累赠具官某，乃具官某之父，修长者之行，为君子之儒。言有物而行有恒，入则孝而出则弟。强学忠信，士类望为表仪；中和祗庸，闾里薰而顾化。肆而有子，为我贤臣。风教一禀于先民，节义大光于天下。如云于岳，旋观肤寸之兴；如水于河，尚识滥觞之自。是用赠具阶官。於戏！祀以仁者之粟，尔其顾歆；祭于瞽宗之间，人咸觐止。终有闻于永世，夫何愧于册书。 

    △前母乔氏加赠恭人 
    制曰：或委或原，著于礼典。报本反始，谁昔而然。今吾臣工，追思前母。漏泽泉壤，朕何忍忘。赠孺人某氏，乃具官某之前母，德禀柔明，性淑茂。嫔于令族，绰有懿风。享命不延，发祥有自。毛里虽隔，孝思永存。兹加赠为恭人。淑灵有知，尚克享此。 

    △母张氏赠恭人 
    制曰：古之母师，粤惟孟氏，能教其子，蔚为儒宗。吾有贤臣，率由慈训。是母是子，趾美颂图，肆余宠嘉之。累封太孺人某氏，乃具官某之母，妇道可宗，母仪茂著。起家仁厚，是生《麟趾》之贤；教子义方，不替《羔羊》之训。枢轴之范，逮我名卿；珩璜之风。本诸贤母。兹加赠为恭人。於戏！尔子名德滋显，馈享用加。昭于彤管，追配驺国。朕之策命，亦有耿光哉！ 

    （太常寺少卿郑三俊授中宪大夫） 
    制曰：太常卿贰，位任特隆。历代迄今，谓之清选。朕旁求俊，克典神天。盖将妙简礼乐之司，所以增重庙廊之寄。中我兹选，莫非正人。肆有覃恩，可无书命。具官郑三俊，性资恢杰，风操端庄。初以循良，进于留署。回翔守郡，历宪司。不竞不纟求，惟随牒以平进；所居所去，皆有迹之可书。阀阅既深，体望滋茂。爰跻卿寺，留贰秩宗。奉与璋，展矣礼容声乐之器；匪朝伊夕，肃然夤清洁白之心。考资望以孰先？在庙朝而惟允。乃以覃恩授具阶。於戏！磊若多节，表广厦之栋梁；居然雅音，中清庙之琴瑟。惟不器斯所以为君子，惟大受斯不可以小知。尔尚钦哉！服乃休命。 

    △继妻吕氏加赠恭人 
    制曰：《诗》云“有齐季女”。为说者以谓美其少而能敬也，而《周南》之化在焉。今吾名卿，身居礼乐之地，而家有齐敬之德。《采》之云，岂不信哉！具官某继妻某氏，出自德门，教成师氏。珩璜琚，具有礼容，酒食祭宾，动协内则。相在公于夙夜，观退食之委蛇。居然惟筐及之规，盖亦在庙在朝之助。兹加封为恭人。无忘藻之风，益茂管彤之德。 

    △父国光先赠中宪大夫河南归德府知府加赠太常少卿仍前阶 
    制曰：国有百世之计，莫先于树人；而家有百年之贻，咸本于种德。树人之源流远，其发祥恒始于家，而种德之善庆长，其元气必钟于国。我有卿士，蔚为宝臣。溯其家风，厥有原本。累封具官某，乃具官某之父，天性真淳，躬修悃忄。本六俗之联兄弟，彼昏丧；自五家以逮闾联，其艰厄。仁风扇物，桃李之下不言；至德感人，桴鼓之应如响。风规已远，名德滋章。皎皎白驹，世咸慕逸民于空谷；皤皤黄发，天不遗寿于清朝。旋观燕翼之贻，弥想鸿渐之羽。是用赠具阶官。於戏！没而可祭于社，斯其人与？生而未竟其施，宜有子矣！ 

    △母柯氏仍前赠 
    制曰：《小雅》之不作，而《白华》之诗废也，朕深念之。今吾有南陔洁白之臣，而家有《蓼莪》违背之感，推恩之典，岂可后哉？尔累封恭人某氏，乃具官某之母，事夫资敬，训子移忠。宿肉异，洗腆克供于两世；恭大慈小，恩勤逮及于一家。惟此令妻，兼为寿母。迨尔子既升华清选，而尔遂弃养高堂。粗粝自将，尚念菽鱼之祭；夙夜黾勉，长怀机杼之规。生已播其徽华，没益征其仪范。兹加赠为恭人。於戏！再命之恩，已便蕃矣；三釜之叹，有穷已乎？ 

  
初学集卷九十三 
    ○外制（三） 

（太仆寺卿吴默授大中大夫） 
    制曰：在昔久安长治之世，必有骨鲠强直之臣。如Δ之解嫌疑，若猛鸷之卫藜藿。名在海内，望及累朝。朕用慨然，想见其盛。具官吴默，嶷然山立，湛然渊停。以高文冠冕南宫，以素节回翔郎署。议易名于典礼，则出入阳秋；著雅望于玺丞，则毖勤夙夜。迨纳言封驳之日，正众议喧呶之时。职思其居，侃然以喉舌为任；义形于色，再三上驳正之章。将朕师之不惊，庶国论于有底。比氵存登乎卿寺，犹养贲于丘园。羽仪滋章，蹈道弥固。乃以覃恩授具阶。於戏！继序伊始，多难未堪。人皆竞进于本朝，余方求助于在庙。如闻风烈，尚有典刑。毋壹意于卷怀，其勉思夫正国。钦哉！ 

    △妻庞氏加赠淑人 
    制曰：夫妇之义，备于风人。鸡鸣有交儆之勤，琴瑟有偕老之叹。百尔君子，闵焉伤之。具官某妻赠宜人某氏，少以女士，不勤姆师，克有令仪，作配君子。命之不淑，溘矣长终。翟以朝，何以慰缟衣之叹？蘩可荐，依然兴宿草之悲。兹加赠为淑人。贲此愍纶，诏于幽穸。魂兮不昧，尚克享之。 

    △继妻殷氏加赠淑人 
    制曰：朕闻嘤鸣之好，莫如友生；簪履之求，不遗故旧。夫妇之际，二者兼之。死生契阔，尤足悲也。具官某继妻赠宜人某氏，有齐季女，来嫔德人。修织衽而有仪，操井臼而唯谨。迨于仕，已绝哭于陈根；以我御穷，尚兴思于旨畜。式睹新恩于象服，永言旧事于牛衣。兹加赠为淑人。庶几百年之遗思，不与长夜而共尽。 

    △祖奎赠大中大夫太仆寺卿 
    制曰：朕休承丕绪，颁布湛恩。凡我臣僚，均兹介福。今吾九列之臣，里居休沐，乃独请坚辞荫叙，追恩祖妣，用以锡孝思于无穷，风廉耻于有位。余嘉乃志，著之训辞。吴某乃具官某之祖父，慷慨慕义，倜傥多奇。以任侠而长贫，虽屡踬而不悔。慨有大志，诒于乃孙。今尔孙志节岿然，覃恩之典，犹能耆柱末俗，非尔之遗风也与？是用赠具阶官。於戏！率祖以霈恩，辞荣以教让。传之彝典，著为美谭，岂不休哉！ 

    △祖母孙氏赠淑人 
    制曰：诗不云乎“孝子不匮，永锡尔类”。夫臣之孝移于君也，妇之孝移于夫也，孝之为德，锡类自天，虽在没世，必有誉闻。某氏乃具官某之祖母，克谨内行，动应闺彝。移孝敬于夫家，事尊章于笃老。宗族称孝，闺门化之。施于孙子，资以作忠。令德蔼然，再世滋大。兹特赠为淑人。我有训辞，表于幽宅。崇台绰楔，何以加诸？ 

    △父鹏先赠奉直大夫礼部祠祭清吏司员外郎加赠大中大夫太仆寺卿 
    制曰：人才之生，原本有自。凡志节之茂著，必风气之先开。如燧于火，如鉴于水，默喻为壹，非有使然。赠具官某，乃具官某之父，倜傥负奇，修洁自好。孝友急难，茹荼蓼而弥甘；孤特寡援，老蓬蒿而不悔。抱遗经而教子，引古人以为师。命笔丹铅，博喻出虫鱼之外；矢心白首，风期在牖户之间。为我荩臣，率由兹训。怅话言之已远，俨徽范之犹存。是用赠具阶官。非独示教忠之规，用以为壹行之表。 

    △前母施氏加赠淑人 
    制曰：今吾臣子，推恩必及前母。揆之典礼，无可考见。而先河之祭，自叶之恩，有攸寄焉，凡以教民厚也。赠宜人某氏，乃具官某之前母，仔肩彝，率由图史。拮据荆布，闵不逮于春华；黾勉岁时，溘已先于朝露。幸矣其追恩之子，乃在所不知之人。盖簪履之弃捐，犹不能遗忘于旧故；而杯卷之恋慕，安得有限隔于里毛。兹加赠为淑人。用以使观感之人，众著于水木之义。 

    △母陈氏加赠淑人 
    制曰：名材之生，必依乔嶂；简珠之蕴，不在氵繁流。旋观哲之兴，必本娠贤之德。休有华问，在其没身。赠宜人某氏，乃具官某之母，禀德静专，结心贞淑。少勤濯扌既，谨妇式于蚕桑；长服井舂，操家门而荼苦。辛勤十指，每中夜而篝灯；憔悴一身，恒计日而并食。嗟相夫之多闵，乃教子而有闻。蔼然《麟趾》之风，本其仁厚；肃矣《羔羊》之节，似彼安贞。我有宠章，溯其圣善。兹加赠为淑人。惟此彤管之美，传之无穷。庶几《白华》之悲，释于有永。 

    （太仆寺添注卿管京营少卿事毕自严授大中大夫） 
    制曰：朕嗣守丕构，眷顾封疆。每思折冲之臣，称吾临遣之寄。其有文武大略，久著行间，边塞威名，暂居卿寺者，朕之锡命，岂有爱焉？具官某，质性廉直，姿材敏明。自理官而陟水曹，载膺民誉；历臬、藩而推卓异，三奉玺书。逮入西陲，益腾宿望。山川谙习，抚长城、湟、陇于聚米之余；种落畏怀，卧羌羊、胡马于储胥之内。图像竞传于板屋，万帐知名；军容留镇于并边，诸戎啮指。乃登九列，作我仆臣。秉心塞渊，允叶元年之颂；锡马蕃庶，正当昼日之时。式伸眷倚之怀，聿有便蕃之命。乃以覃恩授具阶。於戏！王师在野，贼垒未平。当尔释干戈参廊庙之际，是吾闻鼓鼙思将帅之秋。我马斯臧，既有闻于卿月，在师中吉，且上应乎将星。尔往钦哉！朕有后命。 

    △妻胡氏仍前封 
    制曰：人臣之任阃外也，犹女子之任阃内也。古之即戎者，曰内政无出，外政无入。则寝门之业，岂不亦有助于疆埸乎？具官某妻累封淑人某氏，温恭叶德，肃为仪。佐诵读于寒窗，相高寒于仕。尔夫子驰驱秦、晋，攵历边陲。而尔能寄军令于向屏，风清铃索；亲女工于织薄，气震鼓桴。曰惟女能，相在尔室。兹仍封为淑人。尔夫子有师中之寄，尔之助于阃内者，将与肤公俱奏，可不哉！ 

    △祖忠臣先赠中大夫陕西布政使司右参政加赠大中大夫太仆寺添注卿管京营事少卿 
    制曰：古之有鼎铭也，以称扬其先祖之美，而著之后世。则夫子孙之有勋德而追美其先，自义率祖，亦礼之经也。赠具官某，乃具官某之祖父，精金未熔，良玉不琢。驯行孝谨，家传浣涤之风，根本农桑，手创诗书之业。眷予卿士，惟尔闻孙。于公之门已高，岿然绰楔；毕万之后必大，蔚矣云仍。是用加赠具阶官。酬而劬后之劳，示我流光之报。 

</div>
    <div class="pagination">
<a href="牧斋初学集_page97.html">上一页</a><span>...</span><a href="牧斋初学集_page93.html">93</a><a href="牧斋初学集_page94.html">94</a><a href="牧斋初学集_page95.html">95</a><a href="牧斋初学集_page96.html">96</a><a href="牧斋初学集_page97.html">97</a><span class="current-page">98</span><a href="牧斋初学集_page99.html">99</a><a href="牧斋初学集_page100.html">100</a><a href="牧斋初学集_page101.html">101</a><a href="牧斋初学集_page102.html">102</a><a href="牧斋初学集_page103.html">103</a><span>...</span><a href="牧斋初学集_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
