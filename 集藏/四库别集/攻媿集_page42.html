<!DOCTYPE html>
<html>
<head>
    <meta charset="UTF-8">
    <title>攻媿集 - 第 42 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 42 页/共 78 页</h1>
    <div class="content">　　闵雨求言诏【嘉定元年閠四月二十六日】
　　朕惟祖宗传祚之重只惧靡遑而自去嵗以来蝗蝻为灾冬既无雪春又不雨以至于今陂泽扬尘种未入土夏且半矣祈禬不应间有霡霂未能通济天灾流行固亦有之在于今兹闗繋实重边鄙甫定流徙未复漕运不至籴价日増苟失嵗事何以保邦朕于宫中斋心致祷又将躬谒于灵神且饬臣邻广求民瘼六官帅漕各令条具可以慰安人心消弭天变者矣载惟云汉之诗靡神不举靡爱斯牲祈年孔夙方社不莫祈于天以及父母先祖不见责躬之言葢宣王谓周家祈禳之典既已备举而旱既太甚是必在我有以得罪于天其遇灾而惧侧身修身之意蔼然见于言外朕心慕焉固知大军之后必有凶年不敢以此自解也传不云乎屋漏在上知之在下人苦不能自知其播告中外凡朕躬之不逮朝政之缺失与夫田里愁叹之由军民疾苦之状尽言无隐朕将采而用之庶防以实应天冀消灾沴以迄康年无小无大惟既乃心称朕意焉
　　右丞相钱象祖等以旱蝗星变待罪不允诏
　　朕临御寖乆兢惕靡宁更化以来厉精深切虽边鄙有息肩之日而民生当望嵗之时旱魃为灾飞蝗肆孽方阳光之煜画见太白之争辉岂天道之难知实朕躬之自致无所归咎惟知反身尚虞抑塞之未伸正欲交修于不逮腾章来上忧国良深有何愆尤而欲引去退惟凉徳讵可不移于大臣所冀同心庶以灵承于上帝尚安厥位益逺乃猷
　　赵彦逾再上劄子辞免端明殿学士并执政恩数不允诏
　　卿以起部太常伯领防从班主耳忘身预陪国论金陵吾之北门固以谋帅为重文明之峻职政府之异数所以宠卿之行今欲辞二者而之镇顾岂若留卿以自近乎朕虑之甚审乆而后发不应至此乃复反汗无以多言为也
　　新除安徳崇信军节度使伯圭辞免不允诏
　　朕肇禋重屋惧弗克堪赞予盛仪赖我宗老首颁祭泽无加于达尊者乃因旧镇益以汉东之大国备三公之典防兼两镇之节旄先正以为异数非如卿者其孰能当之何用防谦以避斯宠
　　新除少傅周必大辞免不允诏
　　卿三朝元老身佩安危退处东山直欲弃置人间事顾岂以爵秩为心哉朕初临御注想不忘下诏乞言疏恩进律亦可以见朕意矣覃霈之颁无逺弗届安有达尊如卿而可但已保传一间不必固辞逊草甚力非朕所望
　　赵汝愚再辞免提举编修国朝防要不允诏
　　卿进専国秉总领众职无所不就固无待于兼官也国家以史事为重故必择其尢重者属之上相叠畀三组既已再命而又欲辞其一何耶防要之书故实所萃诸儒载笔坐总宏摹兼人之才岂复惮此其只成涣以讫奏篇
　　吏部尚书郑侨辞免兼实録院修撰不允诏
　　髙宗中兴临御三纪一代之史简册挐防设官累年汗青无日朕既命大臣为之典领思得鸿儒耆徳为诸儒倡卿自陪都还朝表仪从班论撰之重非卿谁属矧惟旧物不待畴咨趣上奏篇毋劳谦避
　　吏部侍郎彭龟年辞免兼侍读诏
　　朕开迩英之阁瞻无逸之图上慕唐虞近法祖宗正有赖于啓沃之助卿以旧学之臣劝讲多益升之进读亦惟序迁朕方汲汲于旧卿欲济济相逊固经帷之美事也然虽有徳齿之尊不曰朝廷莫如爵乎其毋固辞徒稽朕命
　　王蔺再辞免知潭州不允不得再有陈请诏
　　惟有周之盛时以分陕为重任故烦旧弼往镇边陲升秘殿之隆名易昭潭之巨屏舆言允协忧顾滋寛胡为再辞至勤三命粤汉诏流行之既久谅楚人徯望之已深倚闻叱驭之行毋执循墙之避
　　新除四川安抚制置使赵彦逾辞免不允诏
　　蜀道险逺人所惮入一之为甚其可再乎然朝廷为官择人不免于推毂以遣忠臣忘身徇国岂难于叱驭而行昔赵抃以匹马入蜀为政简易及其再命神宗谕之曰近嵗无自政府复往者卿能为我行乎抃曰陛下有言即法也顾岂有例哉今朕知卿清节着于蜀遂用熈宁故事卿能体抃之忠其得辞行乎
　　新知鄂州吴琚辞免不允诏
　　卿奋自戚闬被服儒雅虽斋坛授钺棘位通班人终以用未尽其才为言矧襄汉上防尝腾善最武昌重地宜分顾忧何必固辞亟其只命
　　赵彦逾再辞免新除端明殿学士中大夫四川安抚制置使兼知成都府不允不得再有陈请诏
　　蜀道天下之极险也然以为难则难于上青天以为易则易于履平地是在人尔卿尝总军饷度厯五十余州公防明恕蜀人诵之兹庸命以制阃之寄蜀父老闻卿之来必有不待教而孚者矧视仪政地位望愈隆尤足以示朕不忘逺之意谋帅之重盖无以易卿者矣赵汝愚辞免大礼加食邑实封不允诏
　　朕只事总章惧弗克堪卿以端揆实専使领天地并贶神明顾歆熈事备成显相之力也赋以多邑具有故实既免告廷之礼何事循墙之避
　　新除刑部侍郎梁总辞免不允诏
　　卿少习宪章厯观棘寺为郎为卿皆以此选正以明练吏事心计有余遂持使节遂董军饷擢贰民曹俱称职若今秋官虚员舍卿尚谁属耶明允笃诚若自道万里使使还径俾为真佥曰汝谐何辞之有
　　吴琚再辞免不允不得再有陈请诏
　　朕立贤无方惟才是用亦不必曰右贤而左戚也尔尝主漕计总军饷出帅襄阳皆有治状可纪而强仕之余使之奉祠燕处可乎鄂渚兵民杂居号称难治正倚才刃勿复谦辞
　　王蔺辞免覃恩转一官不允诏
　　朕嗣位云初覃霈四方小大之臣罔不均被卿以元枢旧徳出镇雄藩序进一阶亦惟彛典忽披逊牍殊咈眷懐其服恩光毋留朕命
　　周必大再辞免少传不允不得再有陈请诏
　　朕勉绍丕图方修初政首推霈泽溥及羣工惟予元老之贤宜陟孤卿之秩偃息而藩魏室何必在廷寅亮而命周官是为进律载披来奏殊咈眷懐卑于公尊于卿亦惟均耳一而俯再而伛何以多为兹系具瞻毋庸固避梁总辞免奉使回程时转一官不允诏
　　卿辍自从班逺使邻国服劳已甚成礼而还序进文阶厥有旧典往只涣命何事谦辞
　　知明州何澹辞免曽任藩邸讲官转一官不允诏
　　卿顷以儒英授经于朕逮予嗣服眷注不忘求之近比当进两秩旧僚逊避俯徇其请在卿又何辞焉宜遂钦承毋至于再
　　知泰州韩同卿辞免改授正任观察使在京宫观不允诏
　　朕勉承丕祚肇正中宫尔为后父之亲召自淮壖之守眷惟相种本出儒门属王姬下嫁之恩致武爵流传之众兹优戚闬超授亷车俾仍奉于内祠葢一遵于故典是为允惬其又奚辞
　　赐观文殿学士致仕李彦颖银合茶药诏
　　朕只绍丕图缅懐故老卿前朝旧弼佑我烈祖遗荣告归世推典型比进嘉言尢见忠荩一水间之日劳注想爰颁饮剂以实寳奁问劳有加将予至意
　　赐龙图阁学士致仕程大昌张大经敷文阁直学士致仕汪大猷显谟阁待制致仕程叔达寳文阁待制致仕沈枢敷文阁待制致仕李昌图银合茶药诏
　　朕寤寐贤俊懐思老成卿顷侍孝宗夙着声望引经告老【张大经改垂车告老】世推典型逮予纂承渇于一见爰加问劳仍有匪颁体予至懐无忘忠告
　　资政殿大学士黄洽辞免覃恩转一官不允诏
　　朕践阼云初访予落止缅懐旧弼尝下求言之诏矣乃因覃霈俾进文阶国有彛章非有私于卿也其服训词毋烦多避
　　周必大再辞免少传不允不得再有陈请诏
　　朕嗣膺洪祚注想宗工比升孤棘之班实霈蓼萧之泽虽云恩厚非曰予私凡卿之言近已行于一二顾朕所与辞何至于再三若夫貤爵之科尢匪尊贤之意尚承眷渥毋事劳谦
　　殿前都指挥使郭杲辞免修葢大内福宁殿等特转一官减三年磨勘回授不允诏
　　朕俯徇羣臣之请归安广内之宫顾栋宇之崇成命工徒之劳止卿亲临鼛鼓祗事殿岩讫役云初懋官可后既有貤恩之命毋烦避宠之词
　　知枢宻院事陈骙乞归休不允诏
　　卿儒学老成有大臣体肆朕纂服方原倚毗何为露章遽祈间退谋猷克壮神明未衰其谨辅予无事力请新除知枢宻院事余端礼辞免不允诏
　　朕惟宥廷之任事体至严非长材不可以济时非壮犹不可以经逺卿兼资文武乆赞枢机辅政以来输忠无隐辍自中台之贰进専西府之权蔽自朕心益隆兵本是为妙选非以叙迁公论具孚逊章可略
　　新除参知政事京镗辞免不允诏
　　卿以通敏宏达之才受知烈祖擢之法从付以全蜀太上召还文昌有意大用肆朕纂服登贰西枢闗决筹帷动称朕意是用进参机政以究经纶之蕴镇浮应变卿所优为眷倚方深毋庸多逊
　　新除同知枢宻院事郑侨辞免不允诏
　　卿乆仪禁路人望最髙垂上政途详试帅阃天官之长至勤三入西枢为贰盖已晚矣朕访落求助二三大臣是托以卿宏才素蕴练达国体急于登用以冀治功其只成命以图回本兵之务勿以谦避为烦也
　　正议大夫陈骙辞免除职与郡不允诏
　　朕惟释政机而均逸者大臣全进退之宜畀华职以示宠者累朝笃始终之眷矧惟耆哲朕所倚毗専西枢本兵之权兼东府基命之地俯徇忱请暂分外藩恩礼加优典章可攷少须除命何用谦辞
　　王蔺再辞免覃恩转一官不允不得再有陈请诏
　　朕勉承基绪犹惧弗堪实赖臣邻相与协济不有近辅孰为之赞襄不有价藩孰为之屏翰霈恩所逮中外惟均矧如旧弼之贤方倚上防之重需章洊至涣号难回其遂钦承毋为固避
　　御史中丞谢深甫辞免兼侍读不允诏
　　进读云门自昔髙选肆朕纂承之始首务详延妙择法从之贤不以轻畀以卿器资端亮学问淹该议论正平实长风宪俾侍经幄士莫之先胡为引辞尚留朕命令行弗反倚聴嘉猷
　　新除资政殿大学士陈骙辞免不允诏
　　卿器资刚毅经术该通乆任事枢临机輙断力祈闲退善始以终况辞藩屏之除愿处祠庭之佚由衷有请反汗无嫌若规殿之隆名乃大臣之彛典再披逊牍殊咈眷懐用荣买臣衣锦之归毋作考父循墙之避














　　攻媿集巻四十二
　　钦定四库全书
　　攻媿集卷四十三
　　宋　楼钥　撰
　　内制
　　新除户部侍郎袁説友辞免不允诏
　　版曹天下之剧任也而卿为之之时尤难向来国家多故事绪浩穰经费之外又増不时之须属嵗大祲调度不给卿儒学俊茂旧厯清华通敏有余独任大计内之无阙供之急外之无诛求之怨满嵗有奇劳亦甚矣为真已晩又何辞焉
　　新除少师永寜郡王郭师禹辞免不允诏
　　阜陵之役重事也朕不得躬执绋之劳祖遣有行号慕弗已卿以王之元舅国之信臣辨护宣勤为朕任送终之责往来顺济上下无哗礼备安虞归祔太室卿得以报孝宗之恩朕可忘所以赐卿者哉进长孤棘仍加王爵既涣告廷之命何烦避宠之词亟其钦承朕言不再
　　伯圭辞免兼中书令不允诏
　　中书造命之地令公师长百僚清贵华重古人谓之凤凰池者也国朝之制率以宠异亲贤然祥符天禧以还久不除此官矣惟公明徳懿亲贵重无二三公两镇何以加此爰举旷典以贲宗正既无兼管内枢之烦复得老成典刑之重涣汗大号毋庸固辞执谦虽勤礼难曲徇
　　太府卿吴珽辞免换授正任观察使在京宫观不允诏
　　卿生长戚闬儒雅自将佳公子也名曹缮监践有年縂饟殊方寖升卿列贤劳既久宠以赐环亷车内祠用循故事非以为襃美也春秋方富而才可用岂遂投闲哉毋事牢辞其只朕意
　　新除观察使谢渊辞免不允诏
　　卿以祖后至亲往为使介风埃万里不惮驰驱成礼而还襃升可后亷车之峻遂登从班毋庸空辞思所以称此则善矣
　　知绍兴府叶翥辞免除龙图阁学士不允诏
　　孝宗因山之役凛然惧不克奉大事文昌老成尹兹东郊遂委己以听焉神明不衰心计有余酬酢万变调度百出卒之礼成而无缺典用足而节横费朕心嘉之絶江不风入山而雪谓非卿之力耶进职龙图姑以示宠朕之所以待卿者非止此也而又何辞焉
　　知枢密院事余端礼辞免摄太傅持节孝宗灵驾及奠諡册諡寳监掩攒宫转一官不允诏
　　比者营图东越襄奉阜陵卿以本兵之崇亲临复土之重往来俱顺上下无哗涂潦方深蹇蹇尽王臣之节顔色尤戚栾栾有棘人之风朕方笃孝思幸周大事既赖送终之助首加进律之襃是所宜然无可辞者
　　郭师禹辞免备礼册命宜允诏
　　卿以只奉阜陵显颁制綍升孤卿之峻秩封异姓之真王册命之仪朝廷当备控辞甚力引义尤髙虽俯徇于谦冲顾岂忘于嘉叹
　　赵汝愚辞免不允诏
　　卿辅朕初政备宣忠力兹奉孝宗大事厥功茂焉襃崇之典所宜优异正以卿素执谦冲避逺权势凡有进擢辞逊过礼或至迫而后受故尤思所以处卿者初拜右揆已授此官还以畀卿是不为过毋复牢辞朕必不为反汗也
</div>
    <div class="pagination">
<a href="攻媿集_page41.html">上一页</a><span>...</span><a href="攻媿集_page37.html">37</a><a href="攻媿集_page38.html">38</a><a href="攻媿集_page39.html">39</a><a href="攻媿集_page40.html">40</a><a href="攻媿集_page41.html">41</a><span class="current-page">42</span><a href="攻媿集_page43.html">43</a><a href="攻媿集_page44.html">44</a><a href="攻媿集_page45.html">45</a><a href="攻媿集_page46.html">46</a><a href="攻媿集_page47.html">47</a><span>...</span><a href="攻媿集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
