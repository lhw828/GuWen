<!DOCTYPE html>
<html>
 <head>
  <meta charset="utf-8"/>
  <title>
   王右丞集笺注 - 第 31 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王右丞集笺注 - 第 31 页/共 38 页
  </h1>
  <div class="content">
   傥见借其羽翼，与迁莺而共飞。其，《文苑英华》作“于”。
成按：《文苑英华》载《白鹦鹉赋》凡三首：第一即右丞作，第二不著姓氏，第三郝名远作，皆于题下注云，以容日上饰孤飞色媚为韵，而本集无之。又第一、第二并止赋五韵，缺余三韵，岂当时之制，虽限八韵，亦听士子为盈缩耶？
贺古乐器表
臣维言：伏见今月七日中书门下敕牒道士申太芝奏称：伏奉恩旨，令臣往名山修功德。去载六月二十日，于南海葛洪居处，至诚祈请，中夜恍惚见一老人，云是茅山罗浮神人，常于七曜洞来往。昔曾九疑山于桂阳石室中藏天乐一部，岁月久远，变为五野猪，彼郡百姓捉获，汝可往取献皇帝。每祈祭，但依方安置奏之，即五音自和，天仙百神，应声降福，所求必遂，寿命延长。臣奉神言，即往桂阳寻问百姓，云：天宝二载，村人常见有五野猪，逐之便走入石室，就里寻觅，化为石物五枚，众共惊异。臣取以扣之，音律相和，与神人言不异，今将奉进者。
臣闻阴阳不测之谓神，变化无方之谓圣，惟神与圣，感而遂通。伏惟开元天宝圣文神武应道皇帝陛下，居皇建之极中，得混成之大道，奉先天之圣祖，玄化协于无为；育率土之群生，至仁侔于阴骘。然尤精意不倦，圣祀逾崇，遍礼群仙，思祜九服。故得庞眉皓发，遥同入昴之人；真诀玄言，来告驭风之客。栖身七曜，以俟唐尧；藏乐九疑，不传虞舜。留兹石室，思献玉墀。凭野豕以呈形，表洞仙之属意。且神物思变，古亦有之：龙跃平津，实为宝剑；凫飞叶县，空余素履。器非上品，人才下仙，犹能精诚聿修，神变浚若；况殊庭致贶，天老效祥，愿授至尊，以享上帝。亦既考击，动谐律吕，《韶》、《濩》惭其九奏，《云》、《咸》失其八音。翠凤入于洞箫，殊非雅韵；朱鹭传于鼗鼓，敢比仙声。天地同和，神祗降福。无穷之寿，永抚宝图；无疆之休，以康庶绩。实由至德斯感，大道玄通，神人亲告于休征，灵仙不秘其空乐。稽之古昔，实未见闻。臣等限以留司，不获随例抃舞，不任踊跃喜庆之至。
贺玄元皇帝见真容表
臣维言：伏见中书门下奏：上党郡奏启圣祖大道玄元皇帝玉石真容、主上圣容。今月十五日，三元齐开光明，其日戌后，道士陈希玉等十三人同朝礼，见内殿有光，非常照耀，及开殿门，其光弥盛，满堂如昼，久之方散。其时检校官及押官等皆共瞻睹者。臣闻仙祖行化，真气临关；圣人降生，祥光满室。固知仙圣必有景光。伏惟开元天地大宝圣文神武应道皇帝陛下，大道为心，上元同体。挟风云之质，敬想犹龙；写日月之仪，钦承大象。仍回旧邸，以奉清都。真容圣容，既明四目；照殿照室，忽类三光。蕊宫自明，初谓上天无夜；桂殿如昼，还疑就日而朝。琪树韬华，瑶池夺映。实由陛下弘敷本际，大启玄宗，明君润色于真源，圣祖和光于帝载。表文明之在御，六合以清；知临照之无疆，亿载多庆。臣等限以留司，不获随例抃舞，无任踊跃喜庆之至。
贺神兵助取石堡城表
臣维等言：伏奉中书门下牒：伏见绛郡太平县百姓王英杞状称：去载七月，于万春乡界，频见圣祖，空中有言曰：“我以神兵助取石堡城。”当时具经郡县陈说，并有文状申奏讫。今载正月，又于旧处再见云：“我昔于梓州威洞造一龛尊像，在独坐山东北，公成山左侧，年代已远，其处倾陷，像在土中，可报吾孙，令人往取，斯乃苍生之福，国祚无疆者。”近奉进止，差直省往彼求觅。昨见梓潼郡奏称：去年某月二十六日，郡县官吏并道士、父老、百姓等一千余人，与直省李万德依此寻求，其日诸山尽皆晴朗，惟公成山上云雾暗合，遍寻不知所在。遂结坛斋戒，祈请经宿，至二十七日辰时，有五色云见于雾合之处，遂即分人子细寻觅，乃见山半腹有少土倾处，其上竹树，非常蒙密，并见一石角出土一寸，便穿掘深三尺已来，乃是一石龛，龛中有尊像一，左右真人六，并师子、昆仑各二，遂以水洗沃，仪相俨然，事实吐符，并如真诰。其石龛重大，非人力所能运转，今于龛上造屋宇，便差精诚道士三人，专修香火供养，谨画图奉进者。
臣闻玄德升闻，与至降监，必锡灵贶，彰厥有成。不秘祥符，昭其克享。伏维开元天地大宝圣文神武应道皇帝陛下，以道理国，以奇用兵，先天而法自然，终日不离辎重，故得仙君居九霄之上，屡降中州；圣祖在千古之前，还临后叶。视之不见者今见，听之不闻者今闻。仍敕神兵，以助王旅，天丁力士，潜结鹳鹅；星剑云旗，暗充貔虎。遂歼逆命之虏，果屠难拔之城。加以言必有征，德无不报，指尊像之所在，为宝祚之休征。周流六虚，言于晋而验于蜀；混成一气，出于有而入于无。未达斋心，初迷三里之雾；既符真气，俄成五色之云。山腹洞开，仙容俨若，万物今睹，千劫未逢。昔河启绿图，绿，顾本作“箓”，非是，今校正。山输玄女，尚谓得天之助，藏为受命之符；况真诰人闻，圣容神造。照临下士，不住大罗之天；保佑群生，爱启小有之洞。实感明主缩地而来，岂比汉时乘空而去？元后钦崇之福，远至迩安；圣祖昭报之心，天长地久。臣等限以留司，不获随例抃舞，不胜踊跃喜庆之至。
门下起赦书表
伏奉制书如右：好生之德，洽于人心；奉天之时，以行春令。体元作则，惟圣裁成。伏惟乾元大圣皇帝陛下，道凝庶绩，功深广运。极孝敬于至诚，致雍和于允穆。狭其祝网，陋彼画衣，宁失不经，况乎轻系。大赦戮余之罪，益宽流宥之典。人谓无冤，何如舍而不问；杀而有礼，岂若至于无刑。加以亲减庶羞，无祭肺之膳；下除冗食，赡餬口之人。买椟设□，藏彼无归之骨；岁取亩收，本乎盍彻之税。巨猾止于一恶，贫人免于十夫。思折券者，宽其暴征；尝书勋者，贳其宿负。道德齐礼，成其有耻之心；悔咎思愆，开其自新之路。道之一变，将使彼屋可封；守在四夷，庶夫外户不闭。风俗忠厚，礼让兴行，六府孔修，万代永赖。臣等忝居门下，不任凫藻抃跃之至。
谢除太子中允表
臣维稽首言：伏奉某月日制，除臣太子中允。诏出宸衷，恩过望表，捧戴惶惧，不知所裁。臣闻食君之禄，死君之难。当逆胡干纪，上皇出宫，臣进不得从行，退不能自杀，情虽可察，罪不容诛。伏维光天文武至圣皇帝陛下，孝德动天，圣功冠古，复宗社于坠地，救涂炭于横流。少康不及君亲，光武出于支庶。今上皇返正，陛下御乾，历数前王，曾无比德。万灵抃跃，六合欢康。仍开祝网之恩，免臣衅鼓之戮。投书削罪，端袵立朝，秽污残骸，死灭余气。伏谒明主，岂不自愧于心；仰厕群臣，亦复何施其面。跼天内省，无地自容。且政化之源，刑赏为急。陷身凶虏，尚沐官荣；陈力兴王，将何宠异！况臣夙有诚愿，伏愿陛下中兴，逆贼殄灭，臣即出家修道。极其精勤，庶裨万一。顷者身方待罪，国未书刑，若慕龙象之俦，是避魑魅之地。所以钳口，不敢萌心。今圣泽含弘，天波昭洗。朝容罪人食禄，必招屈法之嫌；臣得奉佛报恩，自宽不死之痛。谨诣银台门冒死陈请以闻，无任惶恐战越之至。
谢集贤学士表
朝议大夫试太子中允臣惟稽首言：伏奉今月十八日敕，令臣充集贤殿学士。擢及无能，恩加非望，抃跃惭惧，不知所裁。且谓之集贤，非贤莫集，固当宣其五德，列在四科，逖听众推，方纡圣鉴。臣抽毫作赋，非古诗之流；挟策读书，无专经之业。伏维陛下，文思超前哲之后，书契逾画卦之君，龟图不能比其词，龙甲不足究其义。闻相如在蜀，畏不同时；征枚乘于齐，惜其已老。急贤之旨，欲赐追锋，如臣不才，岂宜滥吹。将何以编次漆简，刊定石经。东堂赋诗，将招不成之罚；北面待诏，必无善对之才。以荣为忧，席宠知惧，无任感恩踊跃战越之至，谨诣延英门陈谢以闻。
谢御书集贤院额表
臣维言：伏奉今月某日圣札题集贤殿御书院额，捧戴抃舞，不知所裁。窃以先圣微言，前王令典，所以兴行礼义，训正人伦。顾逆胡凶顽，不识经籍，恣行毁裂，有甚焚烧。伏维陛下御极统天，功成理定，愍其坠简，旁搜古壁，发求书之使，置写书之官。于是九流百家，韦编缃帙，烂然虎观，盛彼鸿都。加以亲重儒门，将为教首；俯题金榜，自运银钩。龙凤翔于烟云，日月照于天地。曾无以谕，谁敢强名。况夫方丈之书，七分入木，仲将虚为白首，羲之枉在墨池。将使率土之人，知陛下宠兹书府；普天之下，敩陛下敦彼儒风。政化之源，实始于此。臣忝编次漆简，刊校石经，载光载辉，诚欢诚喜。
卷之十七表九首
为薛使君谢婺州刺史表
臣某言：伏奉今月日制，除臣某官，拜命若惊，稽首无地。臣闻洪波迅流，必荡其混秽；庆云所润，不遗于荆棘。伏惟陛下孝悌之至，通于神明；馨香之德，格于天地。故指旗而黑祲旋静，挥戈而白日再中，岂臣虫臂鼠肝，所能谈天述圣。臣之本末，强欲自陈。擢发数罪，臣戮余也；剖心自明，天知之矣。
臣素书生，少为文吏。折冲御侮，几何不亡；奉法守文，一日之长。当贼逼温洛，兵接河潼，拜臣陕州，催臣上道。驱马才至，长围已合，未暇施力，旋复陷城。戟枝叉头，刀环筑口，身关木索，缚就虎狼。臣实惊狂，自恨驽怯，脱身虽则无计，自刃有何不可。而折节凶顽，偷生厕混。纵齿盘水之剑，未消臣恶；空题墓门之石，岂解臣悲。今于抱衅之中，寄以分忧之重。且天兵讨贼，曾无汗马之劳；天命兴王，得返屠羊之肆。免其衅鼓之戮，仍开祝网之恩，臣纵粉骨糜躯，不报万分之一。况褰帷露冕，是去岁之缧囚；洗垢涤瑕，为圣朝之岳牧。臣欲杀身灭愧，刎首谢恩，生无益于一毛，死何异于腐鼠。谨当闭阁以思政，酌泉以励心。亲毕力于平人，无烦八部；誓不负于明主，非畏四知。用释愆诛，敢求课最。
为崔常侍谢赐物表
臣某言：总管关敬之至，奉九月十五日敕：吐蕃赞普公主信物金胡瓶等十一事，伏蒙恩旨，特以赐臣，捧戴惭惶，以抃以跃。臣幸居无事，待罪西门，恭守嘉谟，钦承成宪。王师不战，无汁马之劳；尧屋可封，何理人之有。实无异效，特降殊恩，窃用勤以忘家，志不顾命，分膏草野，以报万一，无任感戴战越之至。
为画人谢赐表
臣某言：臣猥以贱伎，得备众工。误点屏风，乏成蝇之巧；偶持团扇，无事牸之能。徒以职官，不敢贰事；顾惟时论，有惭三绝。伏惟皇帝陛下，拨乱反正，受命中兴，俯协龟图，傍观鸟迹。卦因于画，画始生书，知微知彰，惟圣体圣。臣奉诏旨，令写功臣，运偶凤翔之初，无非鹰扬之士。燕颔猿臂，裂眥奋髯，发冲鹖冠，力举龙鼎。骨风猛毅，眸子分明，皆就笔端，别生身外。传神写照，虽非巧心；审象求形，或皆暗识。妍蚩无枉，敢顾黄金；取舍惟精，时凭白粉。且如日磾下泣，知其孝思；于禁怀惭，愧此忠节。乃无声之箴颂，亦何贱于丹青。宣父之似皋繇，元子之类越石，不待或人之说，无烦故妓之言，此又一奇，诚为可尚。臣得舐笔麟阁，继踵虎头，频蒙奖教之恩，益用精诚自励。勤以补拙，虽未仙飞；感而遂通，实因圣训。况赐衣服，累问官资，中使相望，屡加宣慰，微臣战灼，无答恩私之至。
为曹将军谢写真表
臣某言：天幸微臣，身逢大圣，得为列卒，以备戎行，于臣一生，已为万足。况建旗为将，裂组受官，蒙推食之恩，辱赐衣之宠。匹夫之勇，虽不顾身，长策无闻，未能尽敌。仰惭介胄，俯愧橐鞬。加以弓不重于六钧，箭不穿于七札，讵中雀目，诚惭猿臂。以刘琨而恨小，非关羽之绝伦，何以厕迹虎臣，仪形麟阁。伏维皇帝陛下昭格天地，悬超七十二家；微臣托附风云，不如二十八将，而蒙垂圣旨，特命图工，画植戟之黄须，图石棱之紫色。才如过隙，顾侯已得其神；不待临淄，邹子自知其丑。岂可藏之秘府，以示后人。将谓飞龙之时，无俟貔貅之士。宠过其效，力不称恩，愿死艺于伏弢，誓杀身于鸣毂。无任感激欣戴之至。
为干和尚进注仁王经表
沙门惠干言：法离言说，了言说即解脱者，终日可言；法无名相，知名相即真如者，何尝坏相。实际以无际可示，无生以不生相传。非夫自得性空，密印心地，见闻自在，宗说皆通者，何以证玉毫之光，辨金口之义。伏维乾元光天皇帝陛下，高登十地，降抚九天。宏济群生，濡莲花之足；示行世法，屈金粟之身。心净超禅，顶法悬解。广释门之六度，包儒行之五常。老僧空空，复何语语。以无见之见，不言之言，浅智胜疑冰之虫，微戒愈溺埿之象。以自觉离念，注先圣微言，如人何足尽思，食木偶然成字。人字，疑是“虫”字之讹。岂堪上尘慧眼，仰称圣心，有命自天，藏拙无地。伏以《集解仁王般若经》十卷，谨随表奉进，无任惭惶。然本注经，先发大愿。释第一义，开不二门，与四十九僧，离一百八句。六时禅诵，三载恳祈，俾廓妖氛，得瞻慧日。三千世界，悉奉仁王；五千善神，常卫乐土。令果荡定，无量安宁，缁服苍生，不胜庆跃。
为舜阇黎谢御题大通大照和尚塔额表
沙门僧某等言：伏蒙圣札题二大师塔额，及度僧抽僧等并毕。伏喜天心，俯从人欲，恩光至重，抃舞难胜。臣闻圣者正也，住正法者为圣人；佛者觉也，得觉满者入佛慧。伏惟光天皇帝陛下，登满足地，超究竟天，入三解脱门，过九次第定。见闻自在，不住无为；理事皆如，终非有漏。复皇国而御宇，尊白法以教人，百谷顺成，六气时若。不加兵而贼破，不扰物以人和，缁侣胜缘，苍生厚幸。昨蒙书额度僧等，龙腾金榜，凤转银钩，河汉昭回，烟云飞动。韦诞耻其遗法，梁鹄惭为古人。降出天门，升于宝塔。玉绳缀于重级，珠斗挂于露盘，以方宸翰，实为惭德。又宿修梵行，愿在法流者，覆以惭愧之衣，落其烦恼之发。冀成宝器，仁王为琢玉之因；广运佛心，圣主受恒沙之祐。沙门等叨承禅训，幸偶昌期。御札赐书，足报本师之德；梵筵邀福，愿酬大圣之恩。不胜戴荷之至。
为僧等请上佛殿梁表
僧某言：天地之大，未满法身；绀殿朱宫，岂云光宅。陛下尊崇像教，大舍外财，白法利人，黄金布地。不役一人之力，不费一家之产，崇崇宝坊，云构将毕。所营某寺，以某月日上佛殿梁，伏望天恩，内赐一繖，庶使大千世界，悉入盖中；六合人天，共归宇下。然后以无碍慧，大化群物，将使四生皆度，岂惟比屋可封。则中天之台，才留幻士；画云之观，徒候神人。以古况今，前王何陋。谨诣右银台门，奉表陈谢以闻。
责躬荐弟表
臣维稽首言：臣年老力衰，心昏眼暗，自料涯分，其能几何。能，《文苑英华》作“寿”。久窃天官，每惭尸素。惭，《文苑英华》作“竞”。顷又没于逆贼，不能杀身，负国偷生，以至今日。陛下矜其愚弱，托病被囚。愚，《文苑英华》作“懦”。不赐疵瑕，累迁省阁，阁，一作“闾”，一作“门”，俱非。昭洗罪累，免负恶名，洗，顾本作“失”，今从《文苑英华》作“洗”。在于微臣，百生万足。足，《文苑英华》作“死”。昔在贼地，泣血自思，一日得见圣朝，即愿出家修道。及奉明主，伏恋仁恩，明，《文苑英华》作“圣”。贪冒官荣，荏苒岁月，不知止足，尚忝簪裾。始愿屡违，私心自咎。始，《文苑英华》作“昔”。臣又闻用不才之士，才臣不来；赏无功之人，功臣不劝。有国大体，为政本源，非敢议论他人，窃以兄弟自比。“窃以兄弟自比”六字，《文苑英华》作“窃见”二字。
臣弟蜀州刺史缙，太原五年，抚养百姓，尽心为国，竭力守城。臣即陷在贼中，苟且延命，臣忠不如弟，一也。缙前后历任，所在著声，历，《文苑英华》作“效”。臣忝职甚多，曾无裨益，臣政不如弟，二也，臣顷负累，系在三司，系，《文苑英华》作“状”。缙上表祈哀，请代臣罪，臣之于缙，一无忧怜，怜，《文苑英华》作“恤”。臣义不如弟，三也。缙之判策，屡登甲科，众推才名，素在臣上。臣小言浅学，不足谓文，臣才不如弟，四也。缙言不忤物，行不上人，植性谦和，执心平直。直，《文苑英华》作“坦”。臣无度量，实自空疏、臣德不如弟，五也。臣之五短，弟之五长，加以有功，又能为政。顾臣谬官华省，而弟远守方州，外愧妨贤，妨，《文苑英华》作“其”。内惭比义，痛心疾首，以日为年。臣又逼近悬车，朝暮入地，阒然孤独，迥无子孙。弟之与臣，更相为命。两人又俱白首，一别恐隔黄泉，傥得同居，相视而没，泯灭之际，魂魄有依。伏乞尽削臣官，放归田里，赐弟散职，令在朝廷，廷，《文苑英华》作“行”。臣当苦行斋心，弟自竭诚尽节，并愿肝脑涂地，陨越为期。葵藿之心，庶知向日；犬马之意，何足动天。不胜私情恳迫之至。
请施庄为寺表
臣维稽首：臣闻罔极之恩，岂有能报，终天不返，何堪永思。然要欲强有所为，自宽其痛，释教有崇树功德，宏济幽冥。臣亡母故博陵县君崔氏，师事大照禅师三十余岁，褐衣蔬食，持戒安禅，乐在山林，志求寂静。臣遂于蓝田县营山居一所，草堂精舍，竹林果园，并是亡亲宴坐之余，经行之所。臣往丁凶衅，当即发心，愿为伽蓝，永劫追福。比虽未敢陈请，终日常积恳诚。又属元圣中兴，群生受福，臣至庸朽，得备周行，无以谢生，将何答施。愿献如天之寿，长为率土之君，惟佛之力可凭，施寺之心转切。效微尘于天地，固先国而后家，敢以鸟鼠私情，冒触天听，伏乞施此庄为一小寺，兼望抽诸寺名行僧七人，精勤禅育，斋戒住持，上报圣恩，下酬慈爱，无任恳款之至。
卷之十八状文书记八首
奉敕详帝皇龟镜图状帝皇龟镜图两卷令简择讫进状
右某官宣口敕语看可否者。臣愚何足以知，谨与某等议，窃以名为“帝皇图”者，盖龟可以卜也，镜可以照也。以前代帝王行事善恶，以卜后代；以前代帝王行事善恶，以照后代，可以知盛衰兴亡。故其行事似尧舜者必盛，似汤武者必兴，似秦皇汉武者必衰，似夏桀殷纣者必灭。如卜之必知，如照之必见，故谓之“龟镜图”。伏如所示之图，谓之“自古帝皇图”即可矣，谓之“龟镜图”，伏恐稍乖名实。又多不出于正经，或取诸子之说，又取曹植《飞龙篇》、挚虞《庖牺赞》等，是一时文章之语，非正经本传之事。至如尧之茅茨不翦，土阶三尺，就之如日，望之如云；舜之逐窜四凶，举十六族，臣歌九德，君抚五弦等善事；夏桀之瑶台琼室；殷纣之肉林酒池等恶事。盖画如此之类，乃成龟镜之图。至于伏羲生时，伏羲之墓，女娲肠化，抟土为人，如此之流，岂为龟镜。若记帝皇之事，总载无妨；若为龟镜之图，恐须简择。又论元气已后，其图似重，太初与太始无殊，有形与有质不异。《易》云：乾，元亨利贞。即未有物者，乾之始也。乾者，元之体也。元者，乾之用也。上犹道家旨，道生一，一生二，二生三，三生万物。又近佛经八识，是清净无所有。第八识即含藏一切种子，第六识即分别成五阴十八界。此图从元气以下，名目稍多，臣识用愚浅，不知忌讳，敢率鄙见。无任战越。伏惟圣心裁择，谨状。
请回前任司职田粟施贫人粥状
右臣比见道路之上，冻馁之人，朝尚呻吟，暮填沟壑。陛下圣慈怜愍，煮公粥施之，顷年已来，多有全济。至仁之德，感动上天，故得年谷颇登，逆贼皆灭，报施之应，福祐昭然。臣前任中书舍人给事中，两任职田，并合交纳，近奉恩敕，不许并请。望将一司职田，回与施粥之所，于国家不减数粒，在穷窘或得再生，庶以上福圣躬，永弘宝祚。仍望令刘晏分付所由讫，具数奏闻，如圣恩允许，请降墨敕。
谢弟缙新授左散骑常侍状
右臣之兄弟，皆迫桑榆，每至一别，恐难再见。匪躬之节，诚不顾家；临老之年，实悲远道。陛下均平布政，中外递迁，尚录前劳，仍收旧齿。使备顾问，载珥貂蝉，趋侍玉墀，从容琐闼。不材之木，跗萼联芳；断行之雁，飞鸣接翼。自天之命，特出宸衷；涂地之心，难酬圣造。不胜戴荷踊跃之至。上元二年五月四日，通议大夫守尚书右丞臣王维状进。
肃宗皇帝答诏
敕：幸求献替，久择勋贤。具寮咸推，令弟有裕。既膺赞相之任，俯观规谏之能。建礼朝升，鹓行并列；承明晚下，雁序同归。乃眷家肥，无忘国命。所谢知。
兵部起请露布文
天地之心，无不覆载，鸟鼠之性，自私巢穴。国家非徒疆理其地，臣妾其人，思欲一车书，混声教，变毒螫之俗，为礼义之乡。伏维皇帝陛下，大道先天，至德冠古。武功则我有七德，文教则舞于两阶。亿兆广尧封之时，郡县加禹服之外。而犬戎小丑，蜗角偷安。动摇远边，遮汉使之路；胁从小国，绝蕃臣之礼。四镇节度使高仙芝等，虔奉圣策，肃将天诛，因识□之且憎，寻勃律之旧好。暨诸胡国，悉会王师，万里风驰，六军电扫。毡裘之长，思响风以无阶；毳幙之人，惟涂地而可获。遂通重译，罔不来庭，实赖圣谋，曷惟帝力。无攻不克，百蛮皆归于计中；无远不宾，万方若在于宇下。臣等不胜喜庆之至。
与工部李侍郎书
一昨出后，伏承令从官将军车骑至陋巷见命，恨不得随使者诣舍下谒。才非张载，枉傅玄以车相迎；德谢侯生，辱信陵虚左见待。古人有此，今也未闻，所以竦踊惕息，通夕不寐。维自结发，即枉眷顾，侍郎素风，维知之矣。宿昔贵公子，常不交布衣。尽礼髦士，绝甘分少，致醴以饭。汲汲于当世之士，常如不及。故夙著问望，为孟尝平原之俦。及乎晚岁时危，益见臣节。草莽之中，乘舆播越。列郡或弃车走林，畏贼顾望，贡献不至，莫有斗心。侍郎慨然，枕戈泣血，奋不顾命，捍卫圣主。杨奉之以兵奉迎，萧何之运粮致馈，曹洪之以良马济，赵衰之以壶飧从。收合亡骑，缮治兵甲，喻以大义。慰而勉之，然后以剑率卒，执戈前驱，浃旬之间，六军响振，以成兴复之业。岂非侍郎忠节盖世，义贯白日，垂名竹帛，为一代宗臣。诚可爱也。
或曰：宗子与国同休，不得不尔也。夫仁弱自爱者，且奔窜伏匿，偷延晷刻。穷蹙既至，即匹夫匹妇，自经于沟渎，安能决命争首，慷慨大节，死生以之乎？而能不邀宠于上，不干功于下，不怠邦政，不受私谒。时与风流儒雅之士，置酒高会，吟咏先王遗风，翛然有东山之志，善矣！维虽老贱，沉迹无状，岂不知有忠义之士乎？亦常延颈企踵，响风慕义无穷也。然不敢自列于下执事者，以为贱贵有伦，等威有序，以闲人持不急之务，朝夕倚门窥户，抑亦侍郎之所恶也。而猥不见遗，思曹公命吴质，“曹”字疑是“车”字之讹。将何以塞知己之望，报厚顾之恩。内省空虚，流汗而已。辄先驰状，候凉时即躬诣门下奉谢。
王维顿首。
山中与裴秀才迪书
近腊月下，景气和畅，故山殊可过。足下方温经，猥不敢相烦，辄便往山中，憩感配寺，与山僧饭讫而去。北涉玄灞，清月映郭，夜登华子冈，辋水沦涟，与月上下；寒山远火，明灭林外；深巷寒犬，吠声如豹；村墟夜舂，复与疏钟相间。此时独坐，僮仆静默，多思曩昔，携手赋诗，步仄迳，临清流也。当待春中，草木蔓发，春山可望，轻鯈出水，白鸥矫翼，露湿青皋，麦陇朝雊，斯之不远，傥能从我游乎？非子天机清妙者，岂能以此不急之务相邀，然是中有深趣矣。无忽。因驮黄蘖人往，不一。山中人王维白。
与魏居士书
足下太师之后，世有明德，宜有四代五公，克复旧业。而伯仲诸昆，顷或早世，惟有寿光，复遭播越。幼生弱侄，藐然诸孤，布衣徒步，降在阜隶。足下不忍其亲，杖策入关，降志屈体，托于所知。身不衣帛，而于六亲孝慈；终日一饭，而以百口为累。攻苦食淡，流汗霡霂，为之驱驰。仆见足下，裂裳毁冕，二十余年，山栖谷饮，高居深视，造次不违于仁，举止必由于道。高世之德，欲盖而彰。又属圣主搜扬仄陋，束帛加璧，被于岩穴；相国急贤，以副旁求，朝闻夕拜。片善一能，垂章拖组，况足下崇德茂绪，清节冠世，风高于黔娄善卷，行独于石门荷筿。朝廷所以超拜右史，思其入践赤墀，执牍珥笔，羽仪当朝，为天子文明。且又禄及其室养，昆弟免于负薪，樵苏晚爨，柴门闭于积雪，藜床穿而未起。若有称职，上有致君之盛，下有厚俗之化，亦何顾影跼步，行歌采薇，是怀宝迷邦，爱身贱物也。岂谓足下利钟釜之禄，荣数尺之绶，虽方丈盈前，而蔬食菜羹；虽高门甲第，而毕竟空寂。人莫不相爱，而观身如聚沫；人莫不自厚，而视财若浮云，于足下实何有哉！圣人知身不足有也，故曰欲洁其身，而乱大伦；知名无所着也，故曰欲使如来，名声普闻。故离身而返屈其身，知名空而返不避其名也。
古之高者曰许由，挂瓢于树，风吹瓢，恶而去之，闻尧让，临水而洗其耳。耳非驻声之地，声无染耳之迹，恶外者垢内，病物者自我，此尚不能至于旷士，岂入道者之门欤？降及嵇康，亦云顿缨狂顾，逾思长林而忆丰草。顿缨狂顾，岂与俯受维絷有异乎？长林丰草，岂与官署门阑有异乎？异见起而正性隐，色事碍而慧用微，岂等同虚空，无所不遍，光明遍照，知见独存之旨邪？此又足下之所知也。近有陶潜，不肯把板屈腰见督邮，解印绶弃官去，后贫《乞食》诗云：“叩门拙言辞。”是屡乞而多惭也。尝一见督邮，安食公田数顷，一惭之不忍，而终身惭乎！此亦人我攻中，忘大守小，不□其后之累也。
孔宣父云：我则异于是，无可无不可。可者适意，不可者不适意也。君子以布仁施义，活国济人为适意，纵其道不行，亦无意为不适意也。苟身心相离，理事俱如，则何往而不适。此近于不易，愿足下思可不可之旨，以种类俱生，无行作以为大依，无守默以为绝尘，以不动为出世也。仆年且六十，足力不强，上不能原本理体，裨补国朝；下不能殖货聚谷，博施穷窘，偷禄苟活，诚罪人也。然才不出众，德在人下，存亡去就，如九牛一毛耳，实非欲引尸祝以自助，求分谤于高贤也。略陈起予，惟审图之。
冬笋记
会心者行，表行者祥，故行藏于密，而祥发于外，欲人不知，不可得也。夫孝，于人为和德，其应为阳气。笋，阳物也，而以阴出，斯其效欤？重冰闭地，密雪滔天，闭，顾元纬本作“开”，误，今校正。而绿箨包生，不日盈尺，公之家执德庇人，仗义藩国，忘身于王室，不家于朱户。公世载盛德，人文冠冕，又天姿大贤，庭训括羽之日，诸季式亦克用训。我尔身也，共被为疏；礼庇身焉，御侮无所。花萼韡韡，烂其盈门；兄弟怡怡，穆然映女。且孝有上和下睦之难，尊贤容众之难，厚人薄己之难，自家刑国之难；加行之以忠信，文之以礼乐，斯其大者远者。况承顺颜色乎！况温清枕席乎！如是故天高听卑，神鉴孔明，不然笋曷为出哉？视诸故府，则昔之人，亦以孝致斯瑞也。
卷之十九序十首
暮春太师左右丞相诸公于韦氏逍遥谷宴集序
山有姑射，人盖方外；海有蓬瀛，地非宇下。逍遥谷天都近者，王官有之，不废大伦，存乎小隐。迹崆峒而身拖朱绂，朝承明而暮宿青霭，故可尚也。先天之君，俾人在宥，欢心格于上帝，喜气降为阳春。时则太子太师徐国公、左丞相稷山公、右丞相始兴公、少师宜阳公、少保崔公、特进邓公、吏部尚书武都公、礼部尚书杜公、宾客王公，黼衣方领，垂珰珥笔，诏有不名，命无下拜。熙天工者，坐而论道；典邦教者，官司其方。典邦教，《唐文粹》作“掌邦典”。相与察天地之和，人神之泰，听于朝则雅颂矣，问于野则赓歌矣。乃曰猗哉，至理之代也，吾徒可以酒合宴乐，考击钟鼓，退于彤庭，选辰择地。选，《唐文粹》作“撰”。右班剑，骖六驺，画轮载毂，羽幢先路，以诣夫逍遥焉。《唐文粹》“遥”字下有“谷”字。神皋藉其绿草，骊山启于朱户。渭之美竹，鲁之嘉树，云出其栋，水源于室。《唐文粹》作“云出于栋，水环其室”。灞陵下连乎菜地，菜，顾本作“莱”，误，今从《唐文粹》本。新丰半入于家林。馆层巅，槛侧迳。迳，旧作“趣”，非。师古节俭，惟新丹垩。岩谷先曙，羲和不能信其时；卉木后春，勾芒不能一其令。卉木，《唐文粹》作“芳卉”。花迳窈窕，蘅皋涟漪。花，《唐文粹》作“桃”。涟漪，《唐文粹》作“超忽”。骖御延伫于丛薄，佩玉升降于苍翠。于是外仆告次，兽人献鲜，樽以大罍，烹用五鼎。木器拥肿，即天姿以为饰；沼毛蘋蘩，在山羞而可荐。伶人在位，曼姬始縠。齐瑟慷慨于座右，赵舞徘徊于白云。衮旒松风，珠翠烟露，日在濛汜，群山夕岚。犹有濯缨清歌，据梧高咏，与松乔为伍，是羲皇上人。且三代之后，而其君帝舜；九服之内，而其俗华胥。上客则冠冕巢由，主人则弟兄元恺。是四美同乎一时，废而不书，罪在司礼。窃贤楚傅，常诣茅堂之居；仰谢右军，忽序兰亭之事。贤，《唐文粹》作“思”。盖不获命，岂曰能贤。
洛阳郑少府与两省遗补宴韦司户南亭序
惟帝克辟，惟股肱克左右，庶绩允厘，有司多暇，举无违德，孰献其可。虽列侍丹陛，而罕伏青蒲，摅怀致馆，灞陵南望，曲江左转。转，旧本作“辅”，非。登一级而鄠杜如近，尽三休而天地始大。凝气向晦，苍苍寒木。式与汝歌，多酌我酒。墨客既序，亲当兽炭。膳夫交驰，屡奏鲜食。夫含德之厚，与时偕化。拂衣为放，为，《唐文粹》作“而”。则野人于小隐之中；束带而朝，则君子于大夫之后。何轨辙一境，是非外物哉！且骑有羁绁，绁，《唐文粹》作“勒”。徒有次舍，可以永日，可以继夜，客非诗人之徒欤？奚其嘿也。
送高判官从军赴河西序
河西，顾本作“西河”，误，今校正。
今上合大道以抚荒外，振长策以驭宇内。故左言返踵，穿胸沸唇。膺腾白波，骤输碧砮之贡；腹阻赤坂，传致紫琥之琛。辫发名王，养马于下厩；魋结去帝，献珠于小臣。而犬戎不识，蜗角自大，偷安九服之外，谓天诛罕及；自绝所国之后，而王祭不供。天子按剑，谋臣切齿，思以赤山为城，青海为堑，尽平其地，悉虏其人。而上将有哥舒大夫者，名盖四方，身长八尺，眼如紫石棱，须如蝟毛磔。指撝而百蛮不守，叱咤而万人俱废。髬髵奋髯，哮吼如虎，裂眥大怒，磨牙欲吞。不待成师，固将身先士卒；常思尽敌，不以贼遗君父。矢集月窟，剑斩天骄，蹴昆仑使西倒，缚呼韩令北面，岂直赵人祭其东门，匈奴不敢南牧而已。
开府之日，辟书始下，以为踊跃用兵，健将之事；意气跨马，侠少之能。盖欲谋夫起予，哲士俾我。歼黠虏以无类，举外国如拾遗。待夷门而不食，置广武于上座，始得我高子焉。高子读书五车，运筹百胜。慷慨谋议，析天口之是非；指画山川，知地形之要害。尝著《七发》，曹王慕义；每奏一篇，汉文称善。缘情之制，独步当时。主人横挑而有余，墨客仰攻而不下。公卿籍甚，遍交欢于五侯；孙吴暗合，将建功于万里。征以露版，召见甘泉，衣短后之衣，带櫑具之剑。象弧雕服，鞭弭橐鞬，目无先零，气射西旅。苍头宿将，持汉节以临戎；白面书生，坐胡床而破贼。然孤烽远戍，黄云千里，严城落日而闭，铁骑升山而出。胡笳咽于塞下，画角发于军中。亦可悲也。迟子之献凯云台，奏事宣室，紫绶曳地，金印如斗，列居东第，位为通侯。旧友拜尘，群公书币。祁大夫老矣，武安侯问乎。
送李补阙充河西支度营田判官序
汉张右掖，以备左衽，西遮空道，北护居延。然犬戎夜猎于山外，匈奴射雕于塞下，岁或有之。我散骑常侍曰王公，勇能尽敌，礼可用兵，读黄石书，杀白马将。入备顾问，载以乘舆副车；出命专征，赐以内栈文马。将军幕府，请命介于本朝；天子琐闱，辍谏官以从士。补阙李公，家世龙门，词场虎步。五经在笥，一言蔽诗。广屯田之蓄，度长府之羡，以赡边人，以弱敌国。然后驰檄识匿，略地昆仑。使麾下骑，刃楼兰之腹；发外国兵，系郅支之颈。五单于遁逃于漠北，杂种羌不近于陇上。子之行也，不谓是乎？拜首汉庭，驱传而出。穷塞砂碛以西极，黄河混沌而东注。胡风动地，朔雁成行，拔剑登车，慷慨而别！
送怀州杜参军赴京选集序
国自有初，以节守西门者，得自召吏选客，故我常侍崔公，以贰车迎杜侯于杜陵而咨之矣。舍之门下，衣儒者之服；立于军中，说诸侯之剑。猗元帅之理也。行有贲育，铁马成群，而雄戟罕耀；角弓载橐，秉王者师，不邀奇功。楼庭籍甚，高冠长剑，拜命云台，在是行也。群公自出辕门，骖騑满路，置酒欲饮，高歌自凄。寂寥孤城，惆怆朔管，飞雪蔽野，长河始冰。吾子勉之，慷慨而别。
送郓州须昌冯少府赴任序
少年明经，试出补吏，学通大义，政习前典，本之于德，辅之以才，大官大邑可也，不惟是欤！
予昔仕鲁，盖尝之郓。书社万室，带以鱼山济水；旗亭千隧，杂以郑商周客。有邹人之风以厚俗，有汶阳之田以富农。齐纨在笥，河鲂登俎，一都会也。子其不宝货，不耽乐，不弄法，不慢官。无侮老成人，无虐孤与幼。上官奏课，輶轩以闻，则绣衣方领，垂珰珥笔，子所得也，谁敢有之。予病且惫，岁晚弥独，穷巷衡门，落日秋草，赵服过我，且东其辕。促饭中厨，子不可以蔬食；送车出郭，吾不可以徒行。屦以及门，拜于宇下，犹且抱杖延颈，送之以目，城回树转，悲其马嘶云。
送郑五赴任新都序
邠人前京兆，右扶风，居上谷间，上，疑是“山”字或“川”字之讹。与寝园接。七月之什，荡无遗风；五陵之豪，杂居其地。故有黠吏恶少，犯命干纪。干，旧作“于”，非。政宽则以奸病人，操急则以事中吏。郑子为邑也，弦歌之化，洋溢四封；雷霆之威，惮赫百里。下车按捕，尽致法焉。绣衣不帷，风俗之治。之，疑是“以”字之讹。苟以文墨抵罪，除名为人，削迹于野。杜陵解印，时卖故侯之瓜；彭泽无官，讵有公田之黍？牵衣肘见，步雪履穿，获戾由忠，是贫非病。
属圣朝龙旗銮辂，登封告成之事毕；苍玉黄琮，郊天祀地之礼备。天下无事，海内乂安，尽登仁寿之域，犹下哀怜之诏。万方有罪，与之更新；百寮失职，使复其位。降邑宰为舆尉，从馆墨而解褐。龙星始见，马首欲西。搢绅先生，居多结友，诸曹列署，且有同时。时工部侍郎萧公，词翰之宗，德义之府。弱年筮仕，一命联官于奉常；几日左迁，六人同罪于外郡。簇金盛业，克传丞相文儒；万石高风，弥重故人宾客。赋诗宠别，赠言诫行，骑登栈道，馆于板屋。剑门中断，蜀国满于二川；铜梁下临，巴江入于万井。黄鹂欲语，夏木成阴，悲哉此时，相送千里。
送从弟惟祥宰海陵序
天子若曰：咨尔三事百辟。寇贼奸宄，震惊朕师，其举吏二千石至墨绶，予将大命于朝，以抚方夏。群从曰惟祥，旧有令闻，克奉成宪。往践乃职，无恫于人。狱货非宝，农食滋硕。浮于淮泗，浩然天波。海潮喷于乾坤，江城入于泱漭。彼有美锦，尔尝操刀，学古入官，倚法为吏。上官奏课，国将大选尔劳。勉哉行乎，唱予和汝。
送衡岳瑗公南归诗序
衡岳瑗上人者，常学道于五峰，荫松栖云，与狼虎杂处，得无所得矣。天宝癸巳岁，始游于长安，手提瓶笠，至自万里，宴居吐论，缁属高之。初给事中房公谪居宜春，与上人风土相接，因为道友，伏腊往来。房公既海内盛名，上人亦以此增价。秋九月，杖锡南返，扣门来别。秦地草木，摵然已黄，苍梧白云，不日而见。滇阳有曹溪学者，为我谢之。
荐福寺光师房花药诗序
心舍于有无，眼界于色空，皆幻也，离亦幻也。至人者不舍幻，而过于色空有无之际。故目可尘也，而心未始同；心不世也，而身未尝物。物方酌我于无垠之域，亦已殆矣。上人顺阴阳之动，与劳侣而作，在双树之道场，以众花为佛事。天上海外，异卉奇药，齐谐未识，伯益未知者，地始载于兹，人始闻于我。琼蕤滋蔓，侵回阶而欲上；宝庭尽芜，当露井而不合。群艳耀日，众香同风。开敷次第，连九冬之月；种类若干，多四天所雨。至用杨枝，已开贝叶。高阁闻钟，升堂觐佛，右绕七匝，却坐一面，则流芳忽起，杂英乱飞。焚香不俟于旃檀，散花奚取于优钵。漆园傲吏，著书以梯稗为言；莲座大仙，说法开药草之品。道无不在，物何足忘。故歌之咏之者，吾愈见其嘿也。
卷之二十文赞七首
赞佛文
窃以真如妙宰，具十方而无成；涅架至功，满四生而不庶。庶，疑是“广”字之误。故无边大照，不照得空有之深；万法偕行，无行为满足之地。惟兹化佛，即具三身；不舍凡夫，本无五蕴。实藉津梁法相，脱落尘容，始于度门，渐于空舍。然后金刚道后，为三界大师；玉毫光相，得一生补处。左散骑堂侍摄御史中丞崔公第十五娘子，于多劫来，植众德本，以般若力，生菩提家。含哺则外荤膻，胜衣而斥珠翠。数从半字，便会圣言；戏则剪花，而为佛事。常侍公顷以入朝天阙，上简帝心，虽功在于生人，深辞拜命；愿赏延于爱女，密启出家。白法宿修，紫书方降，即令某月日，敬对三世诸佛，十方贤圣，稽首合掌，奉诏落发。久清三业，素成菩萨之心；新下双鬟，如见如来之顶。绮繻方解，树神献无价之衣；香饭当消，天王持众宝之钵。惟娘子舍诸珍宝，涂彼戒香。在微尘中，见亿佛刹；如献珠顷，具六神通。顷，顾本作“须”，“具”，顾本作“臭”，俱讹，今校正。伏愿以度人设斋功德，上奉皇帝圣寿无疆。记椿树以为年，土宇无垠；包莲花而为界，又用庄严。常侍公出为法将，入拜台臣，身在百官之中，心超十地之上。夫人以文殊智，本是法王；在普贤心，长为佛母。郎君娘子等，住诫性为孝顺，用□德为道场，将遍众生之慈，迥同一子之想。又愿普同法界，尽及有情，共此胜因，俱登圣果。
西方变画赞并序
法身无对，非东西也；净土无所，离空有也。若依佛慧，既洗涤于六尘；未舍法求，猒如幻于三有。故大雄以不思议力，开方便门，我心犹疑，未认宝藏。商人既倦，且息化城，究竟达于无生，因地从于有相。西方净土变者，左常侍摄御史中丞崔公夫人李氏奉为亡考故某宫中祥之所作也。夫人门为士族之先，道为梵行之首。大师继踵，望尘而理印；命妇盈朝，闻风而素履。心王自在，万有皆如；顶法真空，一乘不立。以示见故，菩萨为胜鬘夫人；同解脱因，天女赞维摩长者。顾本“天”字下多一“入”字，今校正。陟岵何至，哀哀缞经，顺有漏法，泣血以居。念罔极恩，灭性非报，唯兹十力所护，岂与百身之赎。不宝缨络，资于绘素，图极乐国，象无上乐。法王安详，圣众围绕。湛然不动，疑过于往来；寂尔无闻，若离于言说。林分宝树，七重绕于香城；衣捧天花，六时散于金地。迦陵欲语，曼陁未落，众善普会，诸相具美。于是竭诚稽首，陨涕焚香，愿立功德，以备梯航。得彼佛身，常以慈悲为女；存乎法性，还在菩提之家。偈曰：
稽首十万大导师，能于一法见多法。
以种种相导群生，其心本来无所动。
稽首无边法性海，功德无量不思议。
于已不色等无碍，不住有无亦不舍。
我今深达真实空，知此色相体清净。
愿以西方为导首，往生极乐性自在。
绣如意轮像赞并序
寂等于空，非心量得，如则不动，离意识界。实无所住，常遍群生；不舍有为，悬超万行。法性如是，岂可说邪！如意轮者，观世音菩萨陀罗尼三昧门。现方便于幻眼，六臂色身；以究竟为佛心，一体真相。随念即藏，乃无缘之慈；应度而来，斯不共之力。众生如意，菩萨何心。崇通寺尼无疑、道登等，贵族出家，梵筵上首。久积净业，三世皆空；长在道场，一乘自立。亡兄故河南少尹，虽明世典，深达实相。以不二法，处于百官，花萼相连，恩深女弟。旃檀旧绕，望绝仁兄，虽曰如梦，无宁丧我。烦恼性净，示有同凡之悲；菩提路空，强为助道之相。选妓惟洁，底功加敬。针锋线缕，日就月将，五彩相宣，千光欲发。金莲捧足，宝珠垂髻，原夫审像于净心，成形于纤手。像，顾本作“豫”，误，今校正。珊瑚掌内，疑现不动如来；频婆口中，同乎无法可说。焚香赞叹，散花瞻仰。有情苦业，灭而不生；无上法轮，转而恒寂。愿以此福，冥用庄严，乃为偈曰：
  </div>
  <div class="pagination">
   <a href="王右丞集笺注_page30.html">
    上一页
   </a>
   <span>
    ...
   </span>
   <a href="王右丞集笺注_page26.html">
    26
   </a>
   <a href="王右丞集笺注_page27.html">
    27
   </a>
   <a href="王右丞集笺注_page28.html">
    28
   </a>
   <a href="王右丞集笺注_page29.html">
    29
   </a>
   <a href="王右丞集笺注_page30.html">
    30
   </a>
   <span class="current-page">
    31
   </span>
   <a href="王右丞集笺注_page32.html">
    32
   </a>
   <a href="王右丞集笺注_page33.html">
    33
   </a>
   <a href="王右丞集笺注_page34.html">
    34
   </a>
   <a href="王右丞集笺注_page35.html">
    35
   </a>
   <a href="王右丞集笺注_page36.html">
    36
   </a>
   <span>
    ...
   </span>
   <a href="王右丞集笺注_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
