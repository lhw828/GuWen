<!DOCTYPE html>
<html>
<head>
    <meta charset="UTF-8">
    <title>御制诗集 - 第 669 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 669 页/共 1326 页</h1>
    <div class="content">　　北至过三庚数【上声】来值初伏初伏雨而晴农祥欣可卜前日歌既优今日歌既渥【叶】更喜傍午晴禾黍宜时暴似此祝月余西成几大熟心防傥能不祈年益防肃
　　晩晴即景
　　风来西北爽云去东南遒碧天无纎翳夕阳爓树头蝉音奏笙亮花气蒸香浮讵惟赏晚景所喜宜田畴素魄过寛可以泛兰舟
　　月夜泛舟书怀
　　下杵犹余晖澄瀛早延爽微风不作波半魄已露象青雀耐可泛素景呈俯仰周逰御湖中弗约来与往苍然才觉晦皓兮益看朗震旦一天下所照计广滇南只此光军营系遐想
　　御湖雨泛【六月十二日】
　　时行正值节来临间【去声】日何妨一作霖农兆美中求益美先期已有望晴心
　　配藜茗邈飒烟篷一片新荷白打红难倩秀王孙把笔当前写出水晶宫
　　易雨还欣易放晴畏欣难觉两为情须臾云尽东南卷树照斜阳万叶明
　　晚晴落照
　　阵雨西北风卷去重云拥旋看东南天虹桥驾防蝀下舂辉夕阳照我层楼栋叶披襟弗觉炎爽籁松梢动时若有如斯増慰还増悚
　　泛月襍咏十首
　　汉月
　　玉钩初见挂西南一水盈盈天上涵最是黄姑盼鹊驾佳期逾月待何堪
　　云月
　　云来云去岂人为细缕浮空亦有时试看冰轮轻隐现谢郎语未十分痴
　　霁月
　　轻烟薄翳净璇空世界三千朗照同比拟试思何所似金仙卍字表胸中
　　林月
　　玲珑露影复深沉时作清光时作隂何必分疏竹与柏纎阿于此本无心
　　花月
　　沿隄襍卉颇风骚也有清香拂弄篙一晌正如雾中看【去声】七言却逊杜家髙
　　蝉月
　　夕阳噪罢月初上犹拽余音树杪多爽飒宜听复宜咏无须小部按笙歌
　　帆月
　　防叠湘帘髙挂竿侧看如半正看团蓬瀛虑风吹返一曲霓裳宴广寒
　　波月
　　金镜何来金缕皴微风水面漾轻沦祗疑跃过龙门鲤卅六光芒闪振鳞
　　琴月
　　緐弦急管厌翻新七尺丝桐足静因谁是个中知趣者依稀忆得有卢纶
　　隄月
　　宛转逰阑近岸隄步来界道碧玻瓈素娥曽受坡仙约无尽藏由人取携
　　季夏玉泉山
　　夜气清凉晓露浓情欣时若庆三农乗闲山色观新沐当夏泉声聴壮淙浄馥逓因临砌卉佳隂羃喜抚庭松峯头窣堵知何似削玉为簪插玉蓉
　　近青阁
　　阁近青山搆题名曰近青水原自洗水形借若为形足以悟离即无妨悦性灵进斯谁可喻落落碧霄停
　　憩云斋
　　山隂有佳处过岭试幽寻快霁宜慿眺憩云尤惬心轩窓白含逺禾黍緑芃深疏剔出新窦石泉送好音
　　题崇霭轩
　　徂云散以尽山气犹余霭而山因益崇画法此津逮嶤轩适当之缥渺写暎带无定中定形防笔与神防
　　咏素堂口号
　　子云绘事后乎素绘易咏而素咏难便是中唐有岛瘦知他于此费吟安
　　题练影堂
　　山隂及山阳一岭隔岌防肩舆往复返陟降湖之涘湖堂练影垂适才履足底倾聴仰眺间似落碧霄里髙下无定形变幻有如此
　　倚晴楼
　　山气雨过【平声】清山楼恰倚晴碧天全浄翳緑野重【去声】兴耕【収麦后翻犁种豆及荞】簟展炎暄避开爽籁生对时惬育物于此畧怡情
　　涵漪斋口号
　　玉泉究竟以水胜斋近平湖挹碧澄波面轻风生细縠其心不动似枯僧
　　乗舟至水榭其名曰真珠船因而有咏
　　迸珠泉畔真珠船乗舟至此小留连舟固为行船为止孰名孰实孰因縁古徳曽闻倾栲栳船以载之盛【平声】未了青山碧水自古今较量是非宁见道
　　逺风亭
　　舟繋聊重登翠冈虚亭纳景足徜徉逺风今日于何胜满野吹来禾黍香
　　翠凉室
　　翠微筑精舍九夏如深秋溽暑户外避爽籁林端浮芸编雅宜展筠扇权可収似此最佳处数载才一逰壁间有题句迅验光隂流
　　静縁书屋口号
　　曲转回廊石洞穿匡床无事展芸编既云静矣应息虑更复于何可覔縁
　　栖霞室
　　清逰逢快霁写雾浄楣檐漫忆江南寺平消六月炎露光浮砌卉籁影拂书籖隔岭钟声聴洒然情性恬
　　冠峯亭
　　探幽既澄懐陟迥亦纵望峯已称最髙亭更据其上四邻水旱田芃茂都一様雨润日晅之轻风复流荡月余祝如斯有収庶真贶
　　题明景帝陵
　　在玉泉山北登山可望见
　　迁都和议斥纷陈一意于谦任智臣挟重虽云祛恫喝示轻终是薄君亲侄随见废子随弃弟失其恭兄失仁宗社未亡真是幸邱明夸语岂为淳
　　按景帝任于谦排羣议而力战守不可谓无功于宗社独是英宗还国僻处南宫事同禁锢而废后易储有贪心焉天道好还子亦随死终于杀礼西山实所自取耳然英宗亦岂得辞寡恩尺布之讥哉至于于谦社稷为重之言盖出于吕饴甥丧君有君及公孙申为将改立晋必归君之意后世迂儒无不以是为韪夫君犹亲也亲为人执为子者不被髪缨冠而往救之以示不急其可乎则意欲之狱亦有由来或犹以为非英宗意是真不识事体者之言耳然则当时宜从和议乎曰不共之讐安得与和缮甲治兵以从其后如岳飞之力战迎二帝天下其谁非之
　　夜雨【六月十七日】
　　间日即一雨实协时行一雨必优霑助长【上声】禾黍茂傍晚炎乍蒸入夕云益凑列缺驱丰隆急立纷糅已侵纱帐凉遂响檐瓦溜如在洞庭上緐防八音奏彻夜定何妨安眠消夜漏
　　晴
　　便作连隂审无碍遂逢快霁信宜时今年
　　天眷有如此何以承之自忖之
　　题金廷标种竹图
　　倚逸士意扬扬指防奚僮种碧篁移近溪邉水清浅漏来檐际月昬黄料量时节刚逢伏等度髙低为纳凉即景本教粘素壁池今合作珍藏
　　按近世有池之语而不知所自来唐张彦逺名画记元陶宗仪辍耕录明曺昭格古要论皆有禠之説杨慎丹铅总录则称为潢又有巻首谓之玉池谓之贉之语或为禠池音近池潢义通因合二意作池予以为不然夫禠本去声易终朝三禠之疏云三见禠脱潢亦作去声读释名染纸也是禠与潢音义皆不可牵强盖古画或有去其背纸者故格古要论又有不许裁翦过多禠之语潢之为染纸亦画者所必需至于巻首贴绫为玉池为贉则画必应玉池贉明矣以是为池之证不直截易明胜于广引曲解乎因并书诗后识之
　　池上居
　　暑节宜居池上居每居池上意何如雨时旸若心恒廑吏治民安志始舒迩日虽称慰农望今年却复理军书水天佳趣诚堪赏都属虚不属予
　　养素书屋
　　素而若可养其素为有象素而若待养其素已成鞅然则谓养素实出名之强南华曽示人生白趣堪想
　　霁华楼
　　快雨常教继快晴楼霁暎逺山横清风百里吹华黍纵目能无一畅情
　　石帆室
　　叠石成假山林立若帆挂以赠米襄阳应知不胜拜付之云海中常住斯为快那计风顺逆无虑涛滂湃名实底须分徒劳増芥
　　翼翠亭
　　若飞檐翼虚而敞过雨林姿生翠攒色相设从禽谱覔不为凰即定为鸾
　　多稼轩
　　古屋古松隂毎因观稼临
　　尔时祈嵗意此日肯堂心幸值雨旸若怒生黍稻森西成期尚逺卜度念弥钦
　　引凉小楼
　　出树搆小楼称髙讵称丽惟髙斯引风爽凉故可致九夏腾郁炎到此不期避拾级已豁目据牀更惬意陡忆滇南军展转念弗置
　　戯题招鹤磴
　　放去既云适禽性【向有放鹤诗叠避暑山荘放鹤亭旧韵】招来底更作松朋胎仙不下似有意汲黯传如熟读曽
　　活画舫
　　舫或架以屋屋或肖乎舫屋舫何曽有定名无过假借安名相【叶】近水欣堪掬月华不帆虑惊风浪四时佳趣一篷付与丹青难写状
　　竹宻山斋移竹作
　　新笋成竿放叶齐斋凤影防萋萋补疎移宻中伏咫尺西东便取携
　　怡然书屋有警
　　宜雨而即雨宜旸而即旸书屋亦侥幸怡然名可当吾更有所思一念分圣狂怡实骄媒孽泰为否伏藏是以弗敢怡夙夜惕不遑
　　自逺轩题句
　　地亦岂须偏心亦不期逺一室四海遥民艰常念轸渊明昔髙致借以名御苑寓意斯偶可责实或成损正复廑滇师何时奏凯返
　　日日行
　　一日复一日九夏忽云来一日复一日倐至三冬哉冬寒夏热相去逺履霜坚冰渐由缓敬胜怠胜丹书防一念之间迅乎此
　　题方琮山水
</div>
    <div class="pagination">
<a href="御制诗集_page668.html">上一页</a><span>...</span><a href="御制诗集_page664.html">664</a><a href="御制诗集_page665.html">665</a><a href="御制诗集_page666.html">666</a><a href="御制诗集_page667.html">667</a><a href="御制诗集_page668.html">668</a><span class="current-page">669</span><a href="御制诗集_page670.html">670</a><a href="御制诗集_page671.html">671</a><a href="御制诗集_page672.html">672</a><a href="御制诗集_page673.html">673</a><a href="御制诗集_page674.html">674</a><span>...</span><a href="御制诗集_page670.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
