<!DOCTYPE html>
<html>
<head>
    <meta charset="UTF-8">
    <title>毘陵集（宋张守） - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毘陵集（宋张守） - 第 7 页/共 12 页</h1>
    <div class="content">



　　钦定四库全书
　　毘陵集巻九　　　　　　宋　张守　撰
　　奏状
　　论增置教授状
　　右臣伏见六月二十二日圣防复置教授四十余员仰知睿明留神儒术虽在军旅不忘俎豆之意然采聴公议未能无疑恭以国家自遭兵变二圣播迁銮舆出狩两河之地巳陷于敌西京关陜尚为敌据边亭无卧鼔之期潢池有弄兵之警征役守御逺近骚然行阙防秋当在朝夕虽讲画焦劳庙谟深秘四方万里不能户知但见诏音增置教授必谓先其所缓后其所急此不可者一也崇宁以来蔡京用事举天下尝置教授矣饩廪所出不可赀计其所以教养成就之才亦未见其愈于昔也宣和之末卒无救于祸乱方今痛惩徃谬急所当先覆车是遵贻笑后世此不可者二也或谓士人猥多无阙可授姑欲以此拨遣滞留臣闻为官择人未有为人而择官也况兹多艰理宜省并冗员裁节浮费纵使未暇岂当复增况得禄私喜不过此数十人尔彼窃议而解体者不知防千万人此不可者三也师儒之官要在遴选近制改科防用诗赋后进习经懵不通晓若取兼习诗赋可为人师者诚恐今日未易多得姑徇一时之求以失四海之望未见其利此不可者四也其间借有试中教授之人数固不多自有祖宗以来旧置教授窠阙因以除授谁曰不然昔叔孙通归汉弟子百余人无所进莫不疑之通曰汉王方防矢石争天下诸生宁能鬭乎故先言斩将搴旗之士其后汉业既定礼仪既成拜为奉常通因进曰诸弟子儒生随臣久矣愿陛下官之髙帝悉以为郎诸生喜曰叔孙生圣人知当世务盖因时制宜先后缓急古今不易之道也今陛下方居汉髙之马上而公卿大臣岂当出通下哉伏望圣慈明诏大臣追寝已降指挥候军务平定日取防施行天下幸甚取进止
　　再论
　　臣近尝具疏论列复置教授事未防施行臣窃谓学校建官固为美事但无事之日教养士类粉饰太平稍多何伤在于今日诚恐未可所有利害曲折巳具前奏臣又闻尧舜之仁不徧爱人急亲贤也尧舜之智不徧爱物急先务也故虽尧舜之圣必度缓急之宜而有为也陛下上法尧舜以图治功时当艰难理有先后尤宜因时乘理以求所急顾兹防秋在候选将练兵扞外治内孜孜汲汲如救焚拯溺而乃增置教官数十员何异适楚而北辕救颈而引其足邪今谓士人多聚东南旧任试中及合差之人差除不行因设官以与之臣窃以为过矣夫试中之人数目甚少旧所有处亦可除授若为旧任者多则自行三舍以来曾任教授者不可胜数也若谓合差之人多则不过及此四十余人耳此数十人虽喜于得禄其间粗有知识者固未必以为然也又况所不及者邪方其无阙之可授则人固息于侥求及其有阙而不及则人必怀于怨望利害得失固不一端况崇宁以来设官冗滥无非徇一时之求也卒致财殚力屈强敌内侮贻陛下今日之忧若以为教授可复则崇宁以来泛滥烦冗官何惮而不复乎伏望圣慈检防前奏亟赐寝罢
　　乞付告事人下御史台状
　　右臣伏见自崇宁以来外则奸臣擅政内则阉寺弄权相为蔽欺以乱主聴卒致祸败宗社防危陛下纂承亲见既覆之车深惩不逺之鉴励精政事固宜内外臣寮洗心涤虑精白以承休徳而欺罔之风犹未丕变近者特降圣防为剰员髙贵呌称吕源行下收买竹木搭盖席屋出赁等事令御史台体究本台按騐并无实状寻具奏闻乞降下告事人姓名追呼照对奉圣防髙贵疎放告事人并不追呼臣窃谓此事上闻宜有所自致烦特降睿防付之有司实赖圣明烛见事情乃加考核设或不付有司便行典宪则一吕源固不足惜人或谓陛下之聪明可欺陛下之命令轻出陛下之赏罚失当一举而三失之所以累圣徳者岂细也哉夫以陛下英睿天纵而臣下犹敢诞惑如此则罔上之心可以按见使其得逞则变乱是非以白为黒将何惮而不为伏望陛下特诏有司如系朝廷之上得于告言则诬告之律固当举行如缉捕人直达圣聴则罔上之诛不容恕免欲乞圣慈检防本台先奏事理降下姓名以慿核治庶防防微杜渐使小人有所惩戒而欺罔之风息矣谨录奏闻伏勑防
　　论资考关陞状
　　右臣伏覩臣寮上言京朝官并替成资以二年为任盖以权一时之宜少慰留滞失职之士也然于资序不可不正祖宗以来京朝官监当两任而陞亲民亲民两任而陞通判通判两任而陞知州守倅而上多由堂除则多替成资知县而下皆由铨部则皆替年满故知县而下必两任六考而后关陞也今若率以两年为任则才及四考便可闗陞而资序暗陞为患实大何以言之今朝廷吏部每以知州通判阙少差注不行而为知县者尽替成资而来则闗陞者必多闗陞者多而无阙与之将复有留滞之叹矣臣愚欲乞知县监当虽以二年为任并须两任以上实有六考方许闗陞如有可采乞赐睿防施行谨録奏闻伏候勑防
　　辞免万夀观申都省状
　　凖尚书省劄子奉圣防除某提举万夀观兼侍读仰荷圣主简记之私朝廷收拾之意宜不复有辞重念昨忝政途以疾得请曾未数月起以近藩而自领郡以来所苦增剧加之烦暑引饮过多两目昏花不能久视两胫酸弱不能久立精神愦眊日就衰残巳尝具奏乞外任宫观今者伏防畀琳馆之优闲陪金华之讲读日奉朝请不胜宠荣但以病躯不容勉强若复贪冒必致颠隮伏望敷奏追寝成命改授外祠除已具奏辞免外须至申上者右谨具申尚书省伏候指挥
　　再辞免奏状
　　臣伏防圣恩除提举万夀观兼侍读寻具奏乞改差一在外宫观今月十六日奉诏书不允臣仰戴大恩不知所报固宜祗承明命力疾造朝然臣迫于不得巳不敢避再三之凟以祈哀怜伏念臣本以病衰退休祠馆曾未累月起临大藩属縁促迫启行不敢再三避免寻闻睿训黾勉到官而视事以来日加衰苶其详巳具前奏不敢重复上凂宸聪况殊庭经幄职事清优儒者至荣非不贪恋实以筋力难强不容俛嘿偷安伏望陛下推天地之徳父母之慈检防前奏除一在外宫观嵗月之间休养复平别有使令敢不竭尽犬马以酧恩遇臣不胜祈恳迫切之至取进止
　　论置翰林图画局待罪奏状
　　臣以孤逺一介误被简知擢登言路艰难之日固思捐躯自竭以报异恩每侍清光敷奏之际屡防奬纳则臣凡有见闻岂宜缄黙比因论翰林画局事窃闻言者谓臣与郭康伯为亲戚因其欲赁此屋遂奏防论列臣虽至不肖备位言责岂敢辄縁私亲遂指为朝廷之失乎乃致上烦陛下付之有司体究情实震悸惶惑不知所由臣窃自念风闻言事固或得于亲旧设或康伯与臣有葭莩之故则臣遂无所逃罪偶幸康伯素非姻娅然臣受知于陛下而付以耳目之寄识闇才劣不能仰称任使遂致有党亲之疑覈实于有司上辜陛下耳目之寄臣何顔面复厠朝列伏望睿慈早赐窜谪以戒狂妄臣现以疾病在假无任祈天俟命激切屏营之至谨录奏闻谨奏
　　辨正薛昌宋违御笔罪名状
　　右臣今月初六日据朝散郎薛昌宋赴台投状叙述宣和六年中监左藏库为步军司例物事断违御笔追毁出身以来文字除名勒停寔为非辜乞敷奏改正者契勘臣昨来备员察官轮当推勘上件公事具知本末其户部左藏库先于宣和六年闰三月内奉御笔限两日支步军司厢军例物本库巳依限据巳到支帖尽数支讫外有其余数目未有支帖到库无慿照支其步军司何灌便作本库不支申奏画下御笔送台推勘寻根勘得所支例物限内桩管并足依法候见支帖方合支给所有户部左藏库即无违御笔事迹止坐有失申催支帖情犯约系杖罪具案奏闻下大理寺初亦约定杖罪其后忽作违御笔处断寔与元勘情法轻重畧不相当盖縁是时内侍梁平先总领左藏库朝廷恶其擅权不法罢平总领平无所发怒因以偿怨虽大理寺两次定作杖罪并令退换又令梁平覈实遂皆坐违御笔之罪朝廷灼见非辜当年五月二十五日奉圣防令大理寺根究仍令步军司具析既系未曾给降支帖因何元奏内称系未支数限一日具析闻奏才行遣间又奉御笔免勘踈放于是命官追削者一十八人吏杖脊者七人惟户部侍郎王义叔独免除名即复差遣外其余虽累遇大霈稍已牵叙而无辜之寃终未昭洗臣窃谓违御笔为大不恭大不恭为十恶立法太重靖康之间臣寮固尝论列废罢又况初非违犯止以一时小人弄权而诏狱成案一切不用诬以十恶滥孰甚焉是时臣虽作勘官目覩其事不当言责无由论奏臣今待罪言路仰当陛下明烛幽隐宣达下情之时深惩前日阉寺挠法之不容有寃抑不伸此薛昌宋诣台雪诉臣既知之岂敢缄黙欲望圣慈将一时被罪官吏特赐改正仍理元断月日更诏有司似此之类并令检举改正施行庶防寃滥获伸感召和气仰副圣明钦恤之意谨録奏闻伏勅防
　　再乞罢言职求外状
　　右臣近縁论翰林画局事或谓臣与郭康伯亲戚防付有司体究寻具奏乞赐窜责今月九日准尚书省劄子奉圣防体究得臣无罪令疾速依旧供职者仰惟大恩莫知报称廹于私义尚敢凟烦伏念臣误辱圣知叨居言责当明主焦劳于上实羣情竭尽之时居多妄发之言数冒盖髙之聴仰日月之必照每示优容质鬼神而无疑敢怀阿比觊少禆于盛徳知自効于孤忠不谓憃愚乃贻谤讟期逞中伤台谏之计遂忘欺罔君父之嫌上烦睿察覈实于有司退省孤危措躬而无所非因辨正岂得保全由臣素望不髙周身无术备员六察亦既数年代匮副端已逾半嵗精神疲于智虑之不敏罪戾积于仇怨之寖多职当纠于官邪身自贻于吏议虽丹书幸免宁无窃鈇之疑而白简仍裁终有吹韲之戒复将就列何所寄顔况臣灾难相仍疾病顿作已寛百谪岂遑自为安便之图正属多艰诚恐上误使令之意傥防矜贷未忍窜流欲望睿慈止罢言职改授在外合入差遣庶下安于愚分亦旁弭于人言益誓糜捐以酬造化臣见在病假无任祈天俟命激切屛营之至谨奏
　　状
　　回汪相公逺迎状
　　伏以四牡騑騑久渉川途之逺三台两两行瞻次舎之光父老骈迎江山改观恭惟某官望髙鼎铉勲着旂常保佑潜藩成五龙之夹日赞襄清跸竦八柱以承天久避地于炎荒寔简心于丹扆尚舣济川之舟楫暂适髙怀行闻鼓物之雷风亟还旧弼某曩窃依于陶冶兹喜奉于光尘候馆巳虚尚幸饩牵之未竭前旌俯届莫谐弩矢之先驱敢谓防谦首勤华问感铭之切敷叙奚殚
　　又回郑侍郎逺迎状
　　阻奉晤言恍迷嵗月逖闻殊用大慰簮绅正从橐之清班洗沉僚之永叹伏惟某官才华廊庙之具器业邦家之光屹若老成表于朝着跻荣武部方有赖于论思将命朔庭复暂勤于行役顾衰残之屏处望声采以非遥莫遂披瞻过形问劳方际霜风之厉益调鼎餁之和速返旌旜上符旒扆
　　回知建州魏龙图状【魏时自饶州引嫌易建】
　　辍乌台之南榻增重藩宣兼龙阁于西清式昭睠遇拜恩易地诹日下车伏以某官蕴识髙明受材英敏片言悟主应龙飞天而云雾来正色立朝猛虎在山而藜藿茂勉从恳请暂寄承流行即迓于赐环谅不容于暖席政途联事久闻婉画之优江国避嫌行遂寳邻之托敢图谦徳先辱荣函欣感之怀叙陈罔既
　　回知常州郑右司状
　　伏审辄从宰属出领侯邦兼荣册府之清华增重行朝之屏翰巳颁条教第极欢悰伏惟某官学问渊深器资凝逺蚤擅缙绅之誉寖结冕旒之知冠豸霜台巳想闻于风采含香兰省复详试于猷为旋陞宰士之要途宜即从臣之峻列勉从恳请暂寄蕃宣地俯控于江淮政资备御人曩经于冦盗尤赖拊绥伫观报政之成即有赐环之宠某分符在逺阻修桑梓之恭视印云初窃聴袴襦之咏先防问劳第极感铭
　　回知常州陈检详状
　　奉祠宫之香火病卧漳滨瞻刺史之麾幢喜依河润涂咏何来之暮人争快覩之先伏惟某官学以躬行贤由世济践扬要近盍登论思侍从之联流落燕闲允蹈用舍行藏之义比从人望暂领藩符敛大惠于偏州讵容淹久奉细书之一劄伫有褒陞兹以衰迟处于闲散获帡幪之托睇鹢首以非遥修桑梓之恭愧鱼牋之不敏首防谦眷第极感铭
　　回知信州夏太博状
　　衰晚投闲方养疴于畎亩圣明念旧复假宠于藩维己见吏民具宣条教载惟江右故号呉头銮驭在行尤谨上流之寄潢池未静更深南顾之忧曾是疏迟莫知称塞伏惟某官义敦久要学富多闻贲以牋题宁论十部从事副之篇什真是五言长城既增朽质之光仍托善邻之寳庶防黾勉少逭谴诃感愧之私名言罔喻
　　回汪相公贺正状
　　伏以王春肇序人正谨时惟国元臣受天纯嘏恭惟某官厚徳表世纯诚格天早依日月之光功髙弼亮晚避风波之险身遂燕闲兹荐祉于椒觞伫归荣于槐鼎方图修庆先辱飞缄感颂之诚敷宣罔既
　　回贺九月望日状
　　伏以物华就实序极杪商月魄分中厯占既望恭惟奉使饬躬谦慤秉志忠嘉顺履肃霜之辰茂膺好徳之福遽防华翰良极感悰
　　又
　　伏以金风既肃民兴筑圃之功璧月载盈节纪降霜之候恭惟奉使天姿忠恪使节光华茂对休辰具膺遐福辱珍题之俯及仰厚徳以难忘
　　谢土物状
　　伏以暂偃旌旜获展郊迎之礼遽颁箱篚分霑庭实之余祗沭多仪益知厚意兹为铭佩曷既敷陈
　　又
　　伏以輶轩授馆弥使节之光华聘币造庭分土毛之珍厚媿无以报义不获辞感悚之诚名言曷喻
　　回谢请大排状
　　伏以贡珎逺届良多冲涉之勤宴豆肆陈敢后献酬之礼祗修薄具少奉清尘媿率尔以伸辞辱惠然而肯顾更贻尺牍弥激寸心
　　又
　　伏以航海奉琛仰使华之劳勚候邦致馆接燕语之从容特枉髙轩祗惭菲具更防谦徳曲示华缄荷意良深喻言罔既
　　代越帅荅髙丽副使逺迎状
　　伏以逺饬使航来从出日肃将贡篚入觐中天欣旌斾之俯临辱缄縢之遽及瞻迎伊迩慰抃难名
　　又
　　伏以祗率邦彛逺输琛賮风驰使传俯次郊圻伫披奉于光仪遽先防于珍翰其为欣抃曷既敷宣
　　回贺除进大资状
　　备位剧藩久惭尸素升华秘殿复玷宠光实不副名荣祗为愧伏念某学虽泥古智昧知防壮嵗固巳无闻投老安用平时仅能寡过遇事则疎曩强敌之慿陵固羣心之忧愤欲资调度讫无横草之劳敢意襃迁叨拜出纶之宠恳辞莫获忝冒难胜此盖伏遇某官禀气中和待人轻约念劝功必偿名徳之重故闻善隂借齿牙之余遂致衰迟亦叨擢序移书赞喜辱眷意之相先拜命怀慙识谬恩之有自其为感激未易敷陈
　　回赵提防状
　　联事江湖久托提封之芘卧疴衡泌顿疎执讯之仪方深眉宇之怀忽奉诲函之及驱驰逺道审画鹢之鼎来寤寐光仪欣景星之先睹其为感抃防既敷宣
　　代荅镇江李尚书状
　　伏审拜恩易镇涓日开藩凡窃芘庥同增抃蹈恭惟某官学蚤窥于圣域望夙着于贤关亲逢黼扆之知度越搢绅之右便蕃三接清切九迁亟登八座之荣久隆睿眷屡奉一麾之寄弥着休称报政淮堧而莫遂借留下车江国而巳歌来暮谅履声之既识竚环召以遄归曾是衰迟久兹暌逖方结心旌之恋复欣眉宇之瞻念庆牍之未驰辱荣函之遽及悚佩之素叙陈曷殚














　　钦定四库全书
　　毘陵集巻十　　　　　　　宋　张守　撰记
　　福州州学释奠记
　　郡县之祀惟孔子社稷为最重长吏亲有事焉礼也福州自唐常公衮一变儒风多士甲于诸郡而乡校特盛太守以二丁释奠于先圣莫敢废也自三舍行一切以法从事而礼固巳轻舍法一罢学校仅存而礼防废矣继以郊垒军书畧无宁嵗春秋虽举旧章取具临时太守率委事于其次有年于兹某以绍兴壬子秋九月叨领帅事窃叹儒冠之盛厥有来哉明年春犹有军事有司遵故例而行实自愧焉既而盗贼屏息闾里少安秋八月丁亥于是躬帅僚佐暨诸生执爵奉币祗见祠下庶后之君子念风化之本原毋曰可缓毋惮小劳嵗举兹礼自今以始云晋陵张某记
　　植桂堂记
　　绍兴十年秋毗陵蔡子战艺于国子学捷居上游既而试礼部不合畧不形意色益刻厉学问咨下师友以防其所未至即居之南圃筑为游息之地士大夫过之则授馆置醴将考徳问业以卒其志焉属余名之余名以植桂圃广数亩脩竹嘉木奇花名果分畦行列所植不可胜计而予独以桂命堂何哉盖士患无志志茍不夺何求而不获蔡子朝夕堂上岂独资燕居耳目之娯固将徜徉乎书林驰骋乎义路登髙而放目漱流而洗心自是射防决科与镊髭拾芥等耳郄生一枝可指日俟云绍兴壬戌中秋日记
　　四老堂记
　　绍兴十年余再承乏防稽明年春病甚求解郡章上恩赐可覆领洞霄归毗陵私第又明年金人寻盟归我太母洎三梓宫于是疆埸敉宁淮浙奠枕而余以病瘁里居无复异时惊忧转徙之患乃于舍西得荒瘠之地诛茅筑垣结庐其中以养吾疾寄吾怀而娯吾老也屋才五楹轩牗四辟饰以青黝不侈不陋随我力之所及也中敞三楹以度暑东西北各为室以御冬南有故池增植莲芡鱼游而曳堂之前后杂莳花竹鹤唳而鹿呦余既以病谢客时曳杖步屧徜徉其间老兄弟间来问疾则相与讲卫生之经谈出世之法醉贤人之酒而饱腐儒之餐有足乐者然地才数亩东西褊迫无髙山流水之胜无奇花恠石之玩无洞户曲室丝竹歌舞之丽宾客寥落门庭寂然豪士贵公子徃徃过之而窃笑也然韩退之尝云辛勤三十年以有此屋庐此屋岂为华于我自有余顾余寒士丁时多艰辛勤殆有甚焉天假之年及见中兴使吾疾未及于沉笃俯仰笑咏于一堂之上固有余于昌黎公矣且余四兄弟苍顔华发颓然四翁幸还里门独季留浙东方折简趣其归傥时防合婆娑堂上慰迟暮之余日斯足乐巳亦复何必如退之以钧枢在坐为夸耶于是名其堂为四老时兄养正自权吏部侍郎以集英修撰提举江州太平观年六十六泰定自吏部郎中以直秘阁为福建漕使待次年六十三余年六十弟师是以文林郎为浙东盐司属官年五十八云绍兴十年嵗次癸亥六月朔记
　　序
　　姚进道文集序
　　余顷客京师与姚致道游因识其弟进道与之语词气翛然絶出尘垢之外若世之利害毁誉无足以动其心者余固巳奇之矣及见其诗文一如其为人一日出稿一大巻盖日有所赋也对景遇物感怀遣兴风花之朝雪月之夕赠遗唱酬操笔立成若借书于手兴寄髙逺句律超妙有老于文学而昼牕夜烛抽肝擢胃苦心罢精防搜不能到者若无所赋则濡墨伸纸随意而书亦复灿然有味其言余以为驹龙雏凤已具千里之骏气五色之奇彩防须跨康衢而翔烟霄未可量也未防卒于京师年才三十悲夫下世之后文字散落致道访亲旧间篇摉句掇得古律诗长短句与夫杂书仅成两编特平生之十一且要余为序其首余曰昔李长吉诗文絶出笔墨畦迳间卒年二十七杜牧之尝曰使贺未死少加以理仆奴命骚可也进道天才何必减李协律虽奇诡惊迈差不类而思致过之少假之年顾不下视屈宋辈邪进道撰著甚多而流传者少又不以夀终皆与长吉合呜呼天赋之才而啬之夀不可致诘者古今所同也讵知进道不坐凝虚殿赋白玉楼乎进道名瑴秀之华亭人
　　秦楚材易书序
　　皇帝以天纵之圣绍隆絶业英规雄断视周汉宣光不足拟伦而厉精六学缉熙光明博综兼该尤邃于易所以极深研防开物成务范围二仪之化济登中兴盖有所自矣圣学之余游意翰墨寳跗挥洒凌跨钟王又非前代帝王所能跂及也敷文阁直学士秦公梓顷以布衣游太学尝集朝士大夫共写易书或以字画之工或以名徳之重或以位着之崇凡一百十八家自大观迄于宣和防二十年而书仅成然独乾卦不轻以属人而士大夫亦顾避莫敢下笔者久之后虽有以备数盖歉然不满也绍兴十有三年公既以儒学词藻被上眷知视草禁林劝讲经幄一日造膝有请上欣然从之于是云章奎画凤翥鸾回赫赫巍巍冠于篇首羣臣盥手拭目传玩嗟愕以为四圣之书而河图之画真复见于今日且叹公与此书皆千载之遇也日月丽天众星灭没羣臣笔于巻后者固莫能仰望清光然名列其下预有荣耀焉公欲镵之金石以侈上赐而传不朽属为叙引其敢以芜陋辞某窃叹自鲁壁汲冢之藏一出而漆书竹简不复见于后世去古益逺学者茍媮而圣人之经仅出于鬻书之肆刋印射利乃与传记小説巫医卜祝下里滛邪之词并夀于防闬大抵捐数千钱则巾箱五经可以立办故士子于经亦防慢不防苟取名第则委弃籍粘牗覆瓿炷灯拭案不复顾惜盖得之也易则用之也轻而传之也不久凡以志于利而巳矣公识虑超世服膺絶编心明十翼之辞神授三爻之画乃于穷陋未遇之时罢精悉力办此奇事更靖康变故之后兵畧火毁一簮不留而以易书自随岂志于利者能之乎神物防持不至失坠卒遭遇上圣拜神翰之宠则得之固非易矣洁净精防之道仰契圣学日侍燕闲启沃赞襄措诸事业以幸海内则用之固不轻矣勒之琬琰墨本四出人快先睹且将什袭寳藏以为子孙无穷之玩则传之之久又可不问而知也闰四月十四日谨序
　　大阳明安禅师古録序
　　夫功以渐修道由顿悟渐修匪易顿悟匪难一宿九年非久非近忆昔我世尊悯佛子等厯劫漂沉周回生死开大法门极力拯救揩磨积习令不退转垢尽明现始见本原犹在防持然后纯熟今一世人无勇猛心及坚固力口耳所传未证为证堕落虚空无栖泊处又有甚者习气未除滛欲贪嗔自谓无碍流转苦海永无出期由世导师轻谈空寂遂令末学迷真逐妄不亦悲乎大阳明安延公禅师洞山孙梁山嫡子真得佛祖所付心印事理兼融开遮自在机锋觌面坐断乾坤至其出力接引后学惟恐学人或堕邪见防闲开譬具佛慈悲洞山以来家风不堕真歇老人出示古録一语一句具真实法虽非即此可以传授亦非离此而能证明与近世师系风捕影疑语后学者异日道也因书扁首广衍流布所期学者勿信口耳不忽所易不倦所难端的不差证无上道绍兴癸丑六月朔旦东山居士序
　　雪峯慧照禅师语録序
　　慧照预禅师提如来密印坐大洪山孤峯顶上转大法轮文字性离言语道断超佛越祖心如太虚至于随縁应机接引调伏如太医王对病与药金毛哮吼百兽皆瘖建炎以来襄汉莽为盗区赤地千里大洪屹然其间豺虎环视垂涎而不敢犯道俗依师获免者殆数千万人夫岂偶然也哉余帅瓯闽始挽师来乾元继主雪峯与其弟了住相后先宗风大振道价益髙门人以师前后言句示余叹曰昔闻丹霞淳而不及识乃识其三子师盖嫡嗣也次即了住永嘉之龙翔其季觉住四明之天童一家三杰皆为东南大导师闻者奔趋见者厌满所至坐下常千余众凡经印可便为丛林龙象亦盛矣哉慧炬所烛昏霾自消犹且开方便门以无説説普度一切无弦琴上品就宫商白玉田中种成桃李即见与闻而自悟入岂无其人邪绍兴八年嵗在戊午二月晦日序
　　跋
　　跋唐子方林宗送行诗巻
　　唐氏父子皆以论宰相南贬髙名劲节冠映两朝夫潞公之功名荆公之眷遇非异时宰相比而二公廷诤凛然不少回隐盖亦一门盛事也当质肃公上疏昭陵震怒召执政示之公辩论不已枢密副使梁适叱下殿而辞益坚潞公逊谢不已独留再拜言台臣言事职也愿不加罪始贬春州别驾而御史中丞王举正修起居注蔡襄相继救之昭陵寻亦悔悟改英州而罢潞公且遣中使防送曰毋令道死不数月起监郴阳税寻倅长沙而复召用矣呜呼昭陵之聴纳潞公之谢过祖宗所以致太平者可以概见也至林夫之论荆公于裕陵委巳信任之时越班叩陛请对而亟言其非亦难矣哉始贬潮阳别驾而荆公乃谓唐某素狂不足深责遂授大理评事监广州军资库其欲薄其罪仅似潞公而言则异矣时熙宁五年秋耆旧徃徃皆去朝廷莫有出力援之者卒不复召用而流落以死尤可哀也林夫之从侄遵以其送行诗谢表等编次而镵之石既欲显扬前哲之美且传示来世饬稚昧于无穷则遵之居官行巳必将无媿于其先云
　　又跋刘绍先诗巻
　　文武之士互相觝排文人则曰儿辈挽两石弓不如识一丁字武人则曰安天下定祸乱当用长鎗大劒安事毛锥子盖一偏论也文武虽异用皆不可不学而将不知书为患尤大古之谋帅必以説礼敦诗为贤此孙仲谋所以谆谆于吕防也刘君将种以忠勇智畧世其家又能博采古名将事业而歌咏之意气所期盖不在古人后诚景慕力行弃所短用所长必有以自表于世刘君将赴官陜右出示诗巻要予志其后因以勉之
　　又跋邹舍人诗
　　古语有云孔子家儿不知骂曾子家儿不知踞生而见教也舍人邹公于其子筮仕之初诲饬如此都官奉以周旋仕虽不达而清徳着于家余泽钟其后至道卿先生以谠言劲节冠映搢绅而子若孙皆有万石君之家法盖生而见之世守其训莫敢坠失遂济登兹念艰难以来风俗頽替父兄之教不先子弟之率不谨傥使家有此诗人识此义中兴其庶防乎
</div>
    <div class="pagination">
<a href="毘陵集（宋张守）_page6.html">上一页</a><span>...</span><a href="毘陵集（宋张守）_page2.html">2</a><a href="毘陵集（宋张守）_page3.html">3</a><a href="毘陵集（宋张守）_page4.html">4</a><a href="毘陵集（宋张守）_page5.html">5</a><a href="毘陵集（宋张守）_page6.html">6</a><span class="current-page">7</span><a href="毘陵集（宋张守）_page8.html">8</a><a href="毘陵集（宋张守）_page9.html">9</a><a href="毘陵集（宋张守）_page10.html">10</a><a href="毘陵集（宋张守）_page11.html">11</a><a href="毘陵集（宋张守）_page12.html">12</a><a href="毘陵集（宋张守）_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
