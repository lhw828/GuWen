<!DOCTYPE html>
<html>
<head>
    <meta charset="UTF-8">
    <title>謝叠山文集 - 第 16 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>謝叠山文集 - 第 16 页/共 21 页</h1>
    <div class="content">祭迭山先生文　李仲栗
祭迭山老师文　周岳
褒崇忠节疏　李奎
御风行　送武夷道人谢迭山　丰城陈杰
赠迭山先生　毛靖可
赠迭山先生　叶爱梅
赠迭山先生　游古意
和迭山老师韵有序二首　建安天应　其一
和迭山老师韵　建安天应　其二
和迭山老师韵有序　蔡正孙
送迭山先生北行二首　陈达翁　其一
送迭山先生北行　陈达翁　其二
送迭山先生北行　邵武张子惠
送迭山先生北行　王济渊
谢迭山先生有绝粒示儿诗，用其语节为楚歌　谢翱
哭广信谢公　谢翱
送迭山先生北行兼和韵　玉山王奕
挽迭山先生　歙县洪光基
挽迭山先生　赵涧边
挽迭山先生　华亭沈东
追挽谢迭山张孝忠二首选一　南昌胡俨
迭山祠　沈周
谢文节祠　蒋士铨

谢迭山全集校注卷六

　附录

　　　　宋史列传

谢枋得，字君直，信州弋阳人也。为人豪爽，每观书五行俱下，一览终身不忘。性好直言，一与人论古今治乱国家事，必掀髯抵几，跳跃自奋，以忠义自任。徐霖称其「如惊鹤摩空，不可笼絷。」宝佑中，举进士，对策极攻丞相董槐与宦官董宋臣。意擢高第矣，及奏名，中乙科。除抚州司户参军，即弃去。明年复出试教官，中兼经科，除教授建宁府，未上。吴潜【按：「李源道譔《文节先生神道碑》作赵葵，误。」】宣抚江东西，辟差干办公事。团结民兵以扞饶、信、抚，科降钱米以给之。枋得说邓、傅二社诸大家，得民兵万余人，守信州。暨兵退，朝庭核诸军费，几至不免。景定五年，慧星出东方，枋得考试建康，摘似道政事为问，因言：「兵必至，国必亡。」漕使陆景忠衔之，上稿于似道，坐居乡不法。起兵时冒破科降钱，妄讪谤，追两官，谪居兴国军。【碑云：因谪所之山，自命迭山。守令皆及门，执弟子礼。】咸淳三年，赦，放归。德佑元年，吕文焕导大元兵东下鄂黄蕲、安庆、九江，凡其亲友部曲，皆诱下之，遂屯建康。枋得与吕师夔善，乃应诏上书，以族保师夔可信。乞分沿江诸屯兵，以师夔为镇抚使，使之行成，且愿身至江州见文焕与议。从之，使以沿江察访使行，会文焕北归，不及而返。以江东提刑、江西招谕使知信州。

明年正月，师夔与武万户分定江东地，枋得以兵逆之，使前锋呼曰：「谢提刑来！」吕兵驰至，射之，矢及马前。枋得走入安仁，调淮士张孝忠逆战团湖坪，矢尽，孝忠挥双刀击杀百余人。前军稍却，后军绕出孝忠后，众惊溃。孝忠中流矢死。马奔归，枋得坐敌楼见之，曰：「马归，孝忠败矣。」遂奔信州。师夔下安仁，进攻信州，不守。枋得乃变姓名，入建宁唐石山，转茶坂，寓逆旅中，日麻衣蹑履，东向而哭，人不识之，以为被病也。已而去，卖卜建阳市中，有来卜者，惟取米履而已。委以钱，悉谢不取。其后人稍稍识之，多延至其家，使为子弟论学。天下既定，遂居闽。【碑云：信宋将悉捕公妻子弟侄，送建康狱。夫人李氏有容德，有廉帅者欲妻之。一夕，自经死。弟君烈，君泽并三侄及一女二婢，皆死狱中。惟二子熙之、定之，移狱广陵，得释。又有兄君禹在九江亦不屈，斩于市。按公之全家植立名义，本传俱阙载「按」以下「阙」。】至元二十三年集贤学士程文海荐宋臣二十二人【碑云：荐三十人。】以枋得为首，辞不起。【碑云：枋得在举中被征，丁内艰辞。】又明年，行省丞相忙兀台将旨召之，执手相勉劳。枋得曰：「上有尧舜，下有巢由，枋得名姓不祥，不敢赴诏」。丞相义之，不强也。二十五年，福建行省参政，【(碑云：江浙行省左丞)】管如德将旨如江南求人才，尚书留梦炎以枋得荐。枋得遗书梦炎曰：「江南无人才，求一瑕吕饴甥。程婴，杵臼厮养，卒不可得也。纣之亡也，以八百国之精兵，而不敢抗二子之正论，武王、太公凛凛无所容，急以兴灭继绝谢天下，殷之后遂与周并立。使三监淮夷不叛，武庚必不死，殷命必不黜。夫女真之待二帝亦惨矣！而我宋今年遣使祈请，明年遣使问安。王伦一市井无赖狎邪小人，谓梓宫可还，太后可归。终则二事皆符其言。今一王伦且无之，则江南无人才要见也。今吾年六十余矣，所欠一死耳，岂复有他志哉！」终不行。郭少师从瀛国公入朝，既而南归，与枋得道时事，曰：「大元本无意江南，屡遣使使顿兵，令毋深入，特还岁币即议和，无枉害生灵也。张晏然上书乞敛兵从和，上即可之。兵交二年，无一介行李之事，乃挈数百年宗社而降。因相与恸哭。」

福建行省参政魏天佑见时方以求才为急，欲荐枋得为功，使其友赵孟逵来言。枋得骂曰：「天佑仕闽，无毫发推广德意，反起银冶害民，顾以我辈饰奸耶？」及见天佑，又傲岸不为礼，与之言，坐而不对。天佑怒，强之而北。枋得即日食蔬果。二十六年四月至京师，问谢太后攒所及瀛国公所在，再拜恸哭。已而疾，迁悯忠寺，见壁间曹娥碑，泣曰：「小女子犹尔，吾岂不汝若哉！」留梦炎使医持药杂米饮之。枋得怒曰：「吾欲死，汝乃欲吾生耶！」掷之于地，终不食而死。伯父徽明以特奏恩为富阳尉，摄县事。时天基节上寿，元兵奄至，徽明出兵战死，二子君恩、君锡趋进抱公尸，亦死。


　　　　迭山先生行实

谢公枋得，字君直，号迭山，信州弋阳人。登宋宝佑丙辰第。甲子，校文江东，发策十问，诋时政，安置兴国军。乙亥，除江东提刑，累迁至江东制置使。吐军攻饶，拒战安仁，败。宋德佑元年冬十一月，任江西招谕使，知信州，又败。弃家入闽。丙子二年春正月，元兵入信，镂银榜根捕，执枋得之妻李氏、二子一女，送江淮行省，拘于建康狱。母夫人以老疾得免，李氏不屈死于狱中。惟二子熙之、定之得还。元至元戊子二十五年夏四月，召宋故臣谢枋得，力辞不至。时帝访求南人有才者甚急。御史程文海承旨，留梦炎交章荐之，寻有书上程雪楼，留忠斋。秋九月，参政魏天佑执枋得北去。先是枋得由建阳唐石山转入苍山等处，朝迁暮徙崎岖山谷间，竟得脱。至元甲申，黄华[山名，在福建建瓯县东北、殆宋遗民最后斗争之地]平，大赦，枋得乃出，得还自寓于茶坂，设卜肆于建阳驿桥，榜曰：「依斋易卦」，小儿贱卒亦知其为谢侍郎也。至是天佑朝京，将载后军，遣建宁总管撒的迷失，徉召枋得入城卜易，逼以北行，以死自誓。知不可免，即不食，有《与魏容斋书》。己丑二十六年夏四月，宋故臣江西招谕使知信州谢枋得至燕，死之。

初，参政魏天佑逼枋得之北行也，与之言，坐而不对，或嫚言无礼。天佑初甚容忍，久不能堪。乃让曰：「封疆之臣，当死封疆。安仁之败，何不死？」枋得曰：「程婴，公孙杵臼二人，皆忠于赵，一存孤，一死节；一死于十五年之前，一死于十五年之后。万世之下，皆不失为忠臣。王莽篡汉十四年，龚胜乃饿死，亦不失为忠臣。司马子长云：『死有重于泰山，轻于鸿毛。』韩退之云：『盖棺事始定。』参政岂足知此。」天佑曰：「强辞！」枋得曰：「昔张仪语苏秦舍人云：『当苏君时，仪何敢言？』今日乃参政之时，枋得百口不能自辩，复何言！」枋得不食二十余日，不死，乃复食。将行，士友饯诗盈几。张子惠【全集卷六中已据清厉鹗辑《宋诗纪事》考证改为陈达翁。】诗云：「此去好凭三寸舌，再来不值一文钱。」枋得会其意，甚称之。遂卧眠轿中而去。渡采石，复不食，自是只茹少疏果积【从「眠轿」至「积」共十九字，据(丛刊本)增入。】数月困殆。四月初一日至燕京，初五日死于悯忠寺。子定之护骸骨归，葬于信州。枋得平生无书不读，为文章高迈奇绝，汪洋演迤，自成一家，学者师尊之。所著有：《诗传注疏》、《易说十三卦取象》、易、书、诗、三传及《注解四书》、杂着、诗文六十四卷，批评《陆宣公奏议》，编次秘籍新书，选定《文章轨范》，并《唐诗解》行于世。


　　　　李夫人传

谢枋得妻李氏，乃饶州安仁李梅山之女也。适谢氏，色美而慧，通女训诸书，事舅姑、奉祭、待宾皆有礼。枋得起兵守安仁，兵败，逃入闽中。武万户以枋得豪杰，恐其煽变，购捕之，根及其家人。李氏携二子匿贵溪山荆棘中，采草本而食。至元十四年冬，信兵迹至山，令曰：「苟不获李氏，屠而墟。」李闻之，曰：「岂可以我故累人，吾出，事塞矣。」遂就俘。明年、徙囚建康。或指李言曰：「明当没入矣。」李闻之，抚二子凄然而泣。左右曰：「虽没入，将不失为官人妻，何泣也？」李曰：「吾岂可嫁二夫耶。」顾谓二子曰：「若幸生还，善事吾姑，吾不得终养矣。」是夕，解裙带自经狱中，死。母桂氏尤贤达，自枋得逋播，妇与孙幽远方，处之泰然，无一怨语。人问之，曰：「义所当然也！」人称为贤母云。【(宋史)】


　　　　烈女葵英传

谢氏葵英，弋阳人。枋得女，适安仁通判周铨为妻，早寡无子。闻母李氏死于狱，父死于燕，阖门尽节，遂尽鬻奁赀以造桥。桥成，投水死。乡人嘉之，名其桥为「孝烈」。至今存焉。【(江西通志)】


　　　　世系表

迭山公【祖居会稽，历三十三世。迁闽，徙居邵武乌洲，至四十四世。】高祖通灵【任弋阳令，遂家于弋之玉亭乡。】曾祖彦安【通灵长子，生一鹗。】曾叔祖彦光【通灵幼子，生一龙。】祖一鹗【墓俱在县南，二十都，洪山。】叔祖一龙伯徽明【富阳尉摄县事，与元兵战死。】叔与成【例赠承事郎。】考应琇【浔州佥判。忤奸臣董槐，被寃劾死。】妣桂氏【封硕人。元人捕家属时，以老疾得免。享年九十有三。】君直【讳枋得，号迭山，生宋宝庆二年丙戌二月二十四日亥时。宝佑三年乙卯乡荐。四年丙辰科登文天祥榜二甲第一名，仕至江东提刑江西招谕使　　一日至燕，初五日终于悯忠寺，寿六十四。八月，子定之扶柩还。明年九月，葬于县南玉亭乡之龚源，谥文节。】

妻李氏【不屈，死节。一女二婢同死建康狱中。一女适安仁府判金竹周铨。早寡，无子。闻父母俱死，阖门尽节，捐奁构桥，桥成，投水死。二婢随之。乡人感其义，名其桥曰:「孝烈」】兄君禹【镇越学生，与元兵战于九江，被执不屈，斩于市。】弟君烈【俱镇越学生，同死于国事。】君泽君恩【父与元兵战死，趋进抱父尸，俱死。】君锡君举【任大理寺评事，德佑丙子元捕亲属，遁迹迁居。】君禄【俱迁居。】子义勇【早卒。】熙之【与定之同拘建康狱中，后移狱广陵，得释。未久亦卒。】定之【贤而善属文，累荐不仕。】孙信孙【俱迁居。】仁孙


　　　　　谢枋得年谱

崔骥原作熊飞节录宋理宗宝庆二年(一二二六)丙戌生《世系》作宝庆二年(一二二六)二月二十四日(公历三月二十三日亥时生。)《宋史•谢枋得传》：「谢枋得，字君直，信州弋阳人也。为人豪爽，每观书五行俱下，一览终身不忘。性好直言，一与人论古今治乱国家事，必掀髯抵几，跳跃自奋，以忠义自任。」元李源道《文节先生谢公神道碑》：「先生性资严厉，雅负奇气，风岸孤峭，不能与世轩轾。」宝庆三年(一二二七)丁亥二岁理宗绍定元年(一二二八)戊子三岁绍定二年(一二二九)己丑四岁绍定三年(一二三０)庚寅五岁闻辛弃疾事，慕之。绍定四年(一二三一)辛卯六岁绍定五年(一二三二)壬辰七岁绍定六年(一二三三)癸巳八岁理宗端平元年(一二三四)甲午九岁

端平二年(一二三五)乙未十岁端平三年(一二三六)丙申十一岁理宗嘉熙元年(一二三七)丁酉十二岁嘉熙二年(一二三八)戊戌十三岁嘉熙三年(一二三九)己亥十四岁嘉熙四年(一二四０)庚子十五岁理宗淳佑元年(一二四一)辛丑十六岁乃父以稼轩奏稿教之，欣然以其节操自励。淳佑二年(一二四二)壬寅十七岁淳佑三年(一二四三)癸卯十八岁淳佑四年(一二四四)甲辰十九岁淳佑五年(一二四五)乙巳二十岁淳佑六年(一二四六)丙午二十一岁淳佑七年(一二四七)丁未二十二岁

淳佑八年(一二四八)戊申二十三岁父应琇，为浔州佥判，被奸臣董槐寃劾而死。淳佑九年(一二四九)己酉二十四岁淳佑十年(一二五０)庚戌二十五岁淳佑十一年(一二五一)辛亥二十六岁泰和鹭州书院成，有跋。按《鹭州书院记跋》云：「周文忠公即世四十有八年，而有书院于此。周必大卒于宁宗嘉泰四年甲子，下推四十八年，列此。」又文中言：「吾邦虽复有数书院，犹以为不足。既称吾邦，则枋得是年应在泰和也。」淳佑十二年(一二五二)壬子二十七岁理宗宝佑元年(一二五三)癸丑二十八岁宝佑二年(一二五四)甲寅二十九岁宝佑三年(一二五五)乙卯乡荐。(见《世系》及《神道碑》。)

宝佑四年(一二五六)丙辰三十一岁登文天祥榜进士二甲第一。除抚州司户参军，不赴。(康熙间钱塘吴承琰桂荫堂集宋宝佑丙辰科题名录记)：第二甲第一名为谢枋得，字君直，小名钟儿，小字君和，年三十一。治赋兼易，一举本贯信州贵溪县，居弋阳县新政乡儒林里，父为户。(按：即以父为户主，南宋户口例也。)《上程雪御史书》：「某三十一而入仕」。宝佑五年(一二五七)丁巳三十二岁　试教官，中兼经科，调建宁府教授，未上。(见《神道碑》及《宋史•列传》)《昭忠录•谢枋得》「明年丁巳，试中教官科，除建宁府学教授，以大全柄国，不赴。」宝佑六年(一二五八)戊午三十三岁理宗开庆元年(一二五九)己未三十四岁　元兵渡淮，枋得辟赵葵幕，率民兵起义，以应。擢兵部架阁。按：蕴德堂诸孙校《神道碑》云：《宋史》误以赵葵为吴潜。

理宗景定元年(一二六０)庚申三十五岁　元兵退，贾似道入为执政，行打算法。赵葵罢宣抚司，似道核诸军军费，枋得毁家为赵葵偿。仍坐废。景定二年(一二六一)辛酉三十六岁　星变，历者言：「文运将废矣！」(见《送方伯载归三山序》)景定三年(一二六二)壬戌三十七岁　从本年起枋得与其座师留梦炎断绝来往二十七年。景定四年(一二六三)癸亥三十八岁景定五年(一二六四)甲子三十九岁　枋得试士建康命题：指摘贾似道专权误国，坐安置兴国军，(今湖北阳新县)居兴国军迭山，因以为号。一说苏东坡诗有：「溪上青山三百迭」句，故号迭山。至信州有迭山书院，是后人思仰前贤而于其乡里祠祭之，非指迭山山长在是也。宋度宗咸淳元年(一二六五)乙丑四十岁。　在兴国军，往游九宫山。咸淳二年(一二六六)丙寅四十一岁　在兴国军。咸淳三年(一二六七)丁卯四十二岁　遇赦归。贾似道以史馆召之，不赴。(见《神道碑•本传》、《三朝政要》)

咸淳四年(一二六八)戊辰四十三岁　家居闭门养道，足迹不及权门。咸淳五年(一二六九)己巳四十四岁　始习道家辟谷养气之学。《上丞相留忠斋书》：「今年六十三矣，学辟谷养气已二十载」。咸淳六年(一二七０)庚午四十五岁　十月二十三日，与同志会于铅山金山寺，过其庵，夜宿辛弃疾祠堂前。次日，复谒其墓，并作辛稼轩先生祠及其墓记。咸淳七年(一二七一)辛未四十六岁咸淳八年(一二七二)壬申四十七岁咸淳九年(一二七三)癸酉四十八岁咸淳十年(一二七四)甲戌四十九岁

恭帝德佑元年(一二七五)乙亥五十岁　任江东提刑江西招谕使。《宋史》：「德佑元年，枋得以江东提刑、江西招谕使，知信州。」翌年，「五十一岁」休官。德佑二年端宗景炎元年(一二七六)丙子五十一岁　宋亡。枋得兵败于安仁，又败于信州，奔闽。伯父徽明，任富阳尉，摄县事，出兵战死。其子君恩、君锡趋抱父尸，均死。妻李氏携二子匿贵溪山中，采草木为食。景炎二年(一二七七)丁丑五十二岁　妻李氏与二子一女、一弟三侄均先后就俘于贵溪山内，同囚建康狱中。景炎三年即赵昺祥兴元年亦即元至元十五年(一二七八)戊寅五十三岁　妻李氏与一女二婢皆自缢，一弟三侄均死狱中。惟二子熙之、定之移扬州狱，获释。祥兴二年即元至元十六年(一二七九)己卯五十四岁　二月，崖山破，陆秀夫负卫王投海死，宋灭。

元至元十七年(一二八０)庚辰五十五岁至元十八年(一二八一)辛巳五十六岁　隐居武夷山区。至元十九年(一二八二)壬午五十七岁至元二十年(一二八三)癸未五十八岁　至龙虎山。至元二十一年(一二八四)五十九岁　黄华平，大赦得出。枋得自寓于茶坂，设卜肆于驿桥。榜曰：「依斋易卦。」黄华，山名，在福建建瓯县东北。

至元二十二年(一二八五)乙酉六十岁　枋得晚年贫甚，母死无以为葬，衣物米酒，多为人所资助，而集中此类乞谢诗，不在少数。至元二十三年(一二八六)丙戌六十一岁　丁母忧。元集贤学士程文海荐宋臣二十二人于朝，以枋得为首，不赴。至元二十四年(一二八七)丁亥六十二岁　元忙兀台奉旨召之，不赴。至元二十五年(一二八八)戊子六十三岁　元江浙行省参政管如德求贤士于江南，留梦炎荐枋得，不赴。九月，福建行省参政魏天佑复召枋得执之北行。至元二十六年(一二八九)己丑六十四岁　四月至燕，卒于悯忠寺。

枋得二月至淮安，淮安路教授谢西溪饯之于敬义堂。淮安士友多集，枋得为诗送之，四月一日至燕京。先问谢太后攒所及恭帝所在，再拜痛哭。已而疾迁悯忠寺，见壁间《曹娥碑》，泣曰：「小女子犹尔，吾岂不尔若哉！」留梦炎使医持药，杂米饮进之。枋得怒曰：「吾欲死，汝乃欲吾生耶！」掷之于地，终不食。四月五日卒。【《行实》《斗公遗集》作七日】同年八月，其子定之奉柩归。明年九月，葬其乡之玉亭龚源。(即今弋阳县南乡下坊村)。门人诔而题之曰：「文节先生谢公墓。」枋得死后二十四年，门人虞舜臣乃率其徒筑室买田，祠枋得于弋阳之东。江浙行省请于元庭为迭山书院。【(今改为县第二中学，望江楼等建筑羣依旧)】　又五年，关中李源道乃为之碑。(见《行实》《神道碑》《本传》《北行诗跋》《斗山公遗集》等。)飞按：为了便于读者查阅，特将年谱内所列诗文篇及写作年月等，均分别列入文集各篇所附「说明」之后，这里，便不再重复。


　　　　文节先生谢公神道碑

关中李源道【仲渊】天讫宋命，皇元一四海而统之。至元二十三年，行御使台、侍御使程巨夫，以宋遗士三十人荐于朝。于是江东谢枋得在举中被征，丁内艰辞。亡何，连诏江浙行省左丞管如德召，皆不起。二十六年春正月，福建行省参政魏天佑复被旨集守令戍将，迫促上道、乃行。夏四月至京，不食死，春秋六十有四。八月，子定之奉柩还广信。明年九月，葬其乡之玉亭龚源，门人诔而题之曰：「文节先生谢公墓。」先生曾祖彦安、祖一鹗、考应琇，浔州佥判。妣桂氏，封硕人。先生讳枋得，字君直，信州弋阳人。宋宝佑乙卯荐于乡，丙辰试中礼部高等。比对、力诋时宰阉宦，奋不顾前，后抑至二甲第一人。初、浔州君以事忤使者董槐，被劾以死。先生既第，董槐执政，竟不堂参以归。丁巳，召试教官，调建宁府教授。【按《宋史》宝佑中举，进士对策，极攻丞相董槐与宦官董宋臣，意擢高第矣。及奏名，中乙科，除抚州司户参军，即弃去。明年复出试教官，中兼经科，除教授。与碑正合。薛鉴载登弟事于宝佑元年癸丑，载除教授事于宝佑四年丙辰。二事俱谬。】

己未，赵葵宣抚江东西，辟为属，寻除礼兵部架阁。令募兵援江上，出楮币十万贯，得信抚义士数千人，以应。宣抚司罢，贾似道当国，会军兴，出入簿责任事者，公毁家以偿不足，坐废。【按：《宋史》误以赵葵为吴潜。其词曰：「吴潜宣抚江东西，辟差干办公事，团结民兵，以捍饶、信、抚。科降钱米以给之。枋得说邓傅二社诸大家，得民兵万余人守信州。暨兵退，朝廷核诸军费，几至不免。」《薛鉴》于宝佑丙辰，则云：「辟吴潜幕。」盖用《宋史》。于景定辛酉，则云：「辟赵葵幕。」又用本集离一事而两纪之，误之又误矣。夫募兵之举，原因兵警，史称开庆元年己未七月，元兵渡江围鄂州，取临江、瑞州，江西大震。十月，团结义勇，招募新兵。十一月，以赵江东西宣抚使，与碑正合。若丙辰岁，则未有兵警也。至景定二年，遣使打算诸帅，若向士璧、史岩之、杜庶，俱与赵葵同得罪，吴潜不与也，其无两事审矣。又按：公为赵葵上贾相启，与《宋史》事事吻合。如云：「乃以三州责之一士」，即饶、信、抚也。云「戍兵绝饷，大姓假钱」，即邓、傅二社也。云「方吟洗甲之诗，乃有偿金之责」，即兵退核费也。《宋史》所讹，止是「吴潜」二字。方山不能订正，特为详辨。】至元初，长星竟天逾月，我师压江上，宋社日替，江东漕司犹试士征校艺，先生愤贾窃政柄，害忠良。误国毒民，发策十问，摘其奸，极言天心怒，地气变，民心离，人才坏，国有亡证，辞甚剀切，大拂贾意。台评竟上其谤讪，镌两秩，兴国军安置。【按《宋史》坐居乡不法，起兵时冒破科降钱，妄讪谤，因谪居。】因谪所山自号迭山，守令皆及门，执弟子礼。丁卯，以史馆召，先生曰：「似道饵我也。」不赴。闭户讲道，闻之者翕如，若周岳、熊朝、余安裕、杨应桂、余炎、谢禹谟，若辈皆知名士，介然自持，足迹不及权门。里中人行事或不循于理者，輙曰：「谢架阁闻乎？」有持两争，必来质平。遣以理，无秋毫假与人意，人亦高其风，必自审乃进。非义者未尝敢至其前也。乙亥，连以史馆校勘秘书省著作郎召，牢辞，授江东提刑，总其兵以守饶、信、抚，与王师战，辄败不能军，遂易服走闽中，隐于卜。【《行实》云：由建阳唐石山转入苍山等处，朝迁暮徙崎岖山谷间，竟得脱。至元甲申，黄华平。大赦，枋得乃出。得还，自寓于茶坂，设卜肆于建阳驿桥，榜曰：「依斋易卦。」小儿贱卒，亦知其为谢侍郎也。按德佑二年，益王即位，改元景炎，以公为江东制置使，进兵饶州，公已不能军。为侍郎，不知在何时，史鉴俱未载。】

信守将悉捕公妻子弟侄送建康狱。夫人李氏有容德，有廉帅者欲妻之，一夕，自经死。弟君烈、君泽、三侄、一女、二婢俱死于狱中。惟二子熙之、定之移狱广陵得释。又有兄君禹在九江亦不屈，斩于市。先生性资严厉，雅负奇气，风岸孤峭，不能与世轩轾，而以天时人事，推宋必亡于二十年后。抗论憸宰，老竭蹶不售，终不取合于时，其为人盖如此。及程公之荐报书，乃曰：「弓旌招贤，轮帛迎士，有志经世者，孰不兴起，及非其人，非大元梦卜求贤之初意也。观其言，非徒决于刚愤者。少力学六经，百氏悉淹贯，为文章伟丽，卓然天成，不践袭陈言宿说。论古今成败得失，上下数千年，较然如指掌。尤善论乐毅、申包胥、张良、诸葛亮事，常若有千古之愤者。而以植世教、立民彝为任。富贵贫贱，一不动其中。其言曰：「清明正大之心，不可以利回；英华果锐之气，不可以威夺。」其自信悉类此。先生之北也，贫苦甚，衣结履穿行雪中。人有尝德之者，赒以兼金重裘，不受。平日所著易、书、诗、三传行于世。杂着诗文六十四卷，翰林学士卢公挚为之序引，深所推激。夫人李氏、男三、义勇早卒。熙之归自广陵，亦卒。定之贤而善文，累荐不起。孙男二，信孙、仁孙。先生死之二十有四年，门人虞舜臣率其徒，筑室买田，祠公弋阳之东。江浙行省请于朝为迭山书院。又五年，予任集贤侍制，鄱阳周应极状其事，致定之之语求铭墓。道尝谓先生天下事。源道仰其文章风节，盖四十年，而不一识，是区区者，尚可辞哉！铭曰：呜呼先生，生也何时，生也后时。日薄崦嵫，维南有孽、龟玉毁折，我朝天明，乃完其节，鸡鸣风雨，岁寒松柏。伊其板荡，古有尽忠。道统既阏，人文斯崇。有美翔鸾，载集载鸣。曷迪匪庭，曷课匪京。万里冰天，介石自贞。奚卒不施，閟于佳城。呜呼先生！


　　　　悯忠寺新建谢文节公祠碑

吴锡麒夫忠士成仁，励百折不回之节；忠臣殉国，守九死无二之心。是以诚积久而不渝，气凌寒而益劲。子房博浪，冀快意于韩仇；孤竹空山，毫无心于周粟。盖留其身，原以待于后日；而成其烈，亦何憾乎生平。若谢文节公者，继踵文山，争光君实；气凌嵩华，道系纲常。因其致命之辰，适寓悯忠之寺。今翰林院侍读法式善，推皇上褒忠之典，示臣子守节之常。用合同人，旁新祠宇，以修故事，以妥英灵，礼也。

当其时，苍鹅出地，白雁飞空。六更之谶已符，三日之潮不至。遂令杜鹃饮恨，精卫填寃；树惨冬青，天愁水碧。虫沙尽化，波沉穆满之军：骸骨无归，鬼哭田横之岛。公乃危城屡入，一旅孤提，募死士以斫营，犯长围而告急。无如前驱方及，矢已汰辀；后队难支，林先丧马。团湖再蹶，茶坂重逃，草屩荒寒，麻衣痛哭。妻拏惨惨，赎无黄犊之人；身世茫茫遇值红羊之劫。岂肯草间求活，尘世偷生；然而呼吸仅存，零丁后死。人亦谓将待百年之母，藉成一代之书。岂知其义不帝秦，志图存赵。镜屡磨而更皎，铜百炼而逾精。卜肆占爻，则辨君臣之位；缁帷讲学，则陈忠孝之经。当世例以顽民，天下号为风汉。既已征书莫逮，荐牍难招；矣而熏穴驱贤，焚山搜隐。苍黄一去，丹赤全披。观其拜瀛国而哀号，读曹碑而涕泗。回肠欲断，溢米皆羞。盖至燕京悯忠寺，凡不食五日而卒。南八岂惭男子，将以有为龚生，竟夭天年，乃称无愧。所谓虽死不死，求仁得仁者，公之谓也。

世每深刻以绳贤者，成败而论英雄。窃以安仁丧师，信州失守，机宜未悉，韬略原疏，以致孤掌难鸣，空拳莫战。不知公旌旗在眠，肝胆照人。号召戎围，皋牢义队。稳若长城之可恃，业已半壁之难撑。倘使护以风云，共为犄角，列将专屯乎巨镇，扁舟游徼于长淮。决一战而胜齐，用三师而肄楚，不特可安全乎饶信，亦何难保障乎襄樊。乃洗兵之咏方闻，而偿金之责已起。豺牙宓厉，贝锦潜昌，顿解兵心，旋危国步。徒令茕茕义士，噭噭孤臣，抱微子彼黍之哀，动包胥无衣之哭。事之莫济，身随以亡。此公之心，可信于生前；而公之名，益光于身后也。今者、尾箕芒动，上烛天垣，香火缘长，近邻梵剎。是前代瘗忠之所，即先生遂志之区。诹吉日以涓成，望神旗其来下。唱大招之曲，感甚灵均；歌小海之章，迎同伍相。将刊乐石，远命鲰生。问仁叔之钱，一文可值，磨桥亭之砚，片石同论。愧记事之多疏，幸发凡之有助。一篇三千余字，请读建阳却聘之书；五甲六百余人，足耀宝佑题名之录。
</div>
    <div class="pagination">
<a href="謝叠山文集_page15.html">上一页</a><span>...</span><a href="謝叠山文集_page11.html">11</a><a href="謝叠山文集_page12.html">12</a><a href="謝叠山文集_page13.html">13</a><a href="謝叠山文集_page14.html">14</a><a href="謝叠山文集_page15.html">15</a><span class="current-page">16</span><a href="謝叠山文集_page17.html">17</a><a href="謝叠山文集_page18.html">18</a><a href="謝叠山文集_page19.html">19</a><a href="謝叠山文集_page20.html">20</a><a href="謝叠山文集_page21.html">21</a><a href="謝叠山文集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
