<!DOCTYPE html>
<html>
<head>
    <meta charset="UTF-8">
    <title>临川文集 - 第 93 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 93 页/共 101 页</h1>
    <div class="content">



　　临川文集巻八十三
　　钦定四库全书
　　临川文集巻八十四　　　宋　王安石　撰序
　　周礼义序
　　诗义序
　　书义序
　　熙宁字说序
　　新秦集序
　　老杜诗后集序
　　灵谷诗序
　　送陈兴之序
　　送李著作之官髙邮序
　　石仲卿字序
　　伴送北朝人使诗序
　　唐百家诗选序
　　善救方后序
　　送陈升之序
　　张刑部诗序
　　送孙正之序
　　送胡叔才序
　　周礼义序
　　士弊于俗学久矣圣上闵焉以经术造之乃集儒臣训释厥旨将播之校学而臣某实董周官惟道之在政事其贵贱有位其后先有序其多寡有数其迟数有时制而用之存乎法推而行之存乎人其人足以任官其官足以行法莫盛乎成周之时其法可施于后世其文有见于载籍莫具乎周官之书葢其因习以崇之庚续以终之至于后世无以复加则岂特文武周公之力哉犹四时之运隂阳积而成寒暑非一日也自周之衰以至于今歴嵗千数百矣太平之遗迹扫荡几尽学者所见无复全经于是时也乃欲训而发之臣诚不自揆然知其难也以训而发之之为难则又以知夫立政造事追而复之之为难然窃观圣上致法就功取成于心训廸在位有冯有翼亹亹乎乡六服承德之世矣以所观乎今考所学乎古所谓见而知之者臣诚不自揆妄以为庶几焉故遂昧冒自竭而忘其材之弗及也谨列其书为二十有二巻凡十余万言上之御府副在有司以待制诏颁焉谨序
　　诗义序
　　诗三百十一篇其义具存其辞亡者六篇而巳上既使臣雱训其辞又命臣某等训其义书成以赐太学布之天下又使臣某为之序谨拜手稽首言曰诗上通乎道德下止乎礼义放其言之文君子以兴焉循其道之序圣人以成焉然以孔子之门人赐也商也有得于一言则孔子恱而进之葢其说之难明如此则自周衰以迄于今泯泯纷纷岂不宜哉伏惟皇帝陛下内德纯茂则神罔时恫外行恂达则四方以无侮日就月将学有缉熙于光明则颂之所形容葢有不足道也微言奥义既自得之又命承学之臣训释厥遗乐与天下共之顾臣等所闻如爝火焉岂足以庚日月之余光姑承明制代匮而巳传曰美成在久故棫朴之作人以寿考为言葢将有来者焉追琢其章缵圣志而成之也臣衰且老矣尚庶几及见之谨序
　　书义序
　　熙宁二年臣某以尚书入侍遂与政而子雱实嗣讲事有防为之说以献八年下其说太学班焉惟虞夏商周之遗文更秦而几亡遭汉而仅存頼学士大夫诵说以故不泯而世主莫或知其可用天纵皇帝大知实始操之以验物考之以决事又命训其义兼明天下后世而臣父子以区区所闻承乏与荣焉然言之渊懿而释以浅陋命之重大而承以轻兹荣也只所以为愧欤谨序
　　熙宁字说
　　文者竒偶刚柔杂比以相承如天地之文故谓之文字者始于一二而生生至于无穷如母之字子故谓之字其声之抑扬开塞合散出入其形之衡从曲直邪正上下内外左右皆有义皆本于自然非人私智所能为也与夫伏羲八卦文王六十四异用而同制相待而成易先王以为不可忽而患天下后世失其法故三嵗一同同之者一道德也秦烧诗书杀学士而于是时始变古而为葢天之防斯文也不然则秦何力之能为余读许慎说文而于书之意时有所悟因序録其说为二十巻以与门人所推经义附之惜乎先王之文缺巳久慎所记不具又多舛而以余之浅陋考之且有所不合虽然庸讵非天之将兴斯文也而以余赞其始故其教学必自此始能知此者则于道德之意巳十九矣
　　新秦集序
　　新秦集者故龙图阁直学士尚书礼部郎中知谏院虢畧杨公之文公以嘉祐七年四月某日甲子卒官而外婣开封府推官尚书度支员外郎中山李寿朋廷老治其藁为二十巻公讳畋字乐道世家新秦其先人以忠力智谋为将帅名闻天下至公始折节读书用进士起家甞提防荆湖北路刑狱数自击叛蛮有功得士卒心故侬智髙反时自丧服中特起之往击其后为三司副使天章阁待制侍读知制诰数以言事有直名故迁龙图阁直学士知谏院又数言事无所顾望所言有人所不能言者故其卒天子録其忠赙赐之加等而士大夫知公者为朝廷惜也公所为文庄厉谨洁类其为人而尤好为诗其词平易不廹而能自道其意读其书咏其诗视其平生之大节如此嗟乎葢所谓善人之好学而能言者也
　　老杜诗后集序
　　予考古之诗尤爱杜甫氏作者其辞所从出一莫知穷极而病未能学也世所传巳多计尚有遗落思得其完而观之然每一篇出自然人知非人之所能为而为之者惟其甫也辄能辨之予之令鄞客有授予古之诗世所不传者二百余篇观之予知非人之所能为而为之实甫者其文与意之着也然甫之诗其完见于今者自予得之世之学者至乎甫而后为诗不能至要之不知诗焉尔呜呼诗其难惟有甫哉自洗兵马下序而次之以示知甫者且用自发焉皇祐壬辰五月日临川王某序
　　灵谷诗序
　　吾州之东南有灵谷者江南之名山也龙蛇之神虎豹翚翟之文章楩柟豫章竹箭之材皆自山出而神林鬼冢魑魅之穴与夫仙人释子恢谲之观咸附托焉至其淑灵和清之气盘礴委积于天地之闲万物之所不能得者乃属之于人而处士君实生其址君姓吴氏家于山阯豪杰之望临吾一州者葢五六世而后处士君出焉其行孝悌忠信其能以文学知名于时惜乎其老矣不得与夫虎豹翚翟之文章楩柟豫章竹箭之材俱出而为用于天下顾藏其神竒而与龙蛇杂此土以处也然君浩然有以自养遨游于山川之间啸歌讴吟以寓其所好终身乐之不厌而有诗数百篇传诵于闾里他日出灵谷三十二篇以属其甥曰为我读而序之惟君之所得葢有伏而不见者岂特尽于此诗而巳虽然观其镵刻万物而接之以藻缋非夫诗人之巧者亦孰能至于此
　　送陈兴之序
　　先人为临江军判官实佐今驾部员外郎陈公其后二十五年公之子兴之主泰之如臯簿某为判官淮南以事出如臯遇之相好也其后二年归京师兴之亦以进士得嘉庆院解复遇之相好加焉兴之试礼部有日今宰相其世父也奏前试罢之以避嫌兴之当远官逾数月乃得泉之晋江主簿去陈公世大家仕宦四十年连坐谪流落不得所欲其意不能毋望兴之贵富世其家也兴之亦诚博学能文辞有气节吾意其为进士宜有得焉今失所欲又为所谓主簿者逺其亲三千里不啻是其心独能毋介然者邪夫大公之道行上之人子弟苟贤者任而进之无嫌也下之人固亦不以嫌之今兴之去知者皆怜其才之可以进焉而不得无以慰其亲也吾于兴之又世故故又为之思所以慰其亲豁其心之介然者不得其说而独以悲大公之道不行焉
　　送李著作之官髙邮序
　　君之才搢绅多闻之初君眂金陵酒政人皆惜君不试于剧而沦于卑冗君将优为之曰孔子甞为乗田委吏矣防计当而巳矣牛羊蕃而已矣既而又得调髙邮关吏人复惜君不试于剧而沦于卑冗君言如初色滋蔓喜于戏今之公卿大人据徼乗机鑚隙抵巇仅不盈志则戚戚以悲吾乃皦然反之此蒙所以髙君也抑有猜焉古之柄国家者有戢景藏采恬处下列防而致之朝使相谟谋今岂不若古邪奚遂君请而弗拔也
　　石仲卿字序
　　子生而父名之以别于人云尔冠而字成人之道也奚而为成人之道也成人则贵其所以成人而不敢名之于是乎命以字之字之为有可贵焉孔子作春秋记人之行事或名之或字之皆因其行事之善恶而贵贱之二百四十二年之间字而不名者十二人而巳人有可贵而不失其所以贵乃尔其少也闽人石仲卿来请字予以子正字之附其名之义而为之云尔子正于进士中名知经往往脱传注而得经所以云之意接之久未见其行巳有阙也庶几不失其所以贵者欤
　　伴送北朝人使诗序
　　某被勑送北客至塞上语言之不通而与之并辔十有八日亦黙黙无所用吾意时窃咏歌以娱愁思当笑语鞍马之劳其言有不足取者然比诸戏谑之善尚宜为君子所取故悉録以归示诸亲友
　　唐百家诗选序
　　余与宋次道同为三司判官时次道出其家藏唐诗百余编诿余择其精者次道因名曰百家诗选废日力于此良可悔也虽然欲知唐诗者观此足矣
　　善救方后序
　　孟子曰先王有不忍人之心斯有不忍人之政臣某伏读善救方而窃叹曰此可谓不忍人之政矣夫君者制命者也推命而致之民者臣也君臣皆不失职而天下受其治方今之时可谓有君矣生养之德通乎四海至于蛮夷荒忽不救之病皆思有以救而存之而臣等虽贱实受命治民不推陛下之恩泽而致之民则恐得罪于天下而无所辞诛谨以刻石树之县门外左令观赴者自得而不求有司云皇祐元年二月二十八日序
　　送陈升之序
　　今世所谓良大夫者有之矣皆曰是宜任大臣之事者作而任大臣之事则上下一失望何哉人之材有小大而志有逺近也彼其任者小而责之近则煦煦然仁而有余于仁矣孑孑然义而有余于义矣人见其仁义有余也则曰是其任者小而责之近大任将有大此者然上下竢之云尔然后作而任大臣之事作而任大臣之事宜有大此者焉然则煦煦然而巳矣孑孑然而巳矣故上下一失望岂惟失望哉后日诚有堪大臣之事其名实烝然于上上必惩前日之所竢而逆疑焉暴于下下必惩前日之所竢而逆疑焉上下交疑诚有堪大臣之事者而莫之或任幸欲任则左右小人得引前日之所竢惩之矣噫圣人谓知人难君子恶名之溢于实为此则奈何亦精之而巳矣恶之则奈何亦充之而巳矣知难而不能精之恶之而不能充之其亦殆哉予在扬州朝之人过焉者多堪大臣之事可信而望者陈升之而巳矣今去官于宿州予不知复几何时乃一见之也予知升之作而任大臣之事固有时矣煦煦然仁而巳矣孑孑然义而巳矣非予所以望于升之也
　　张刑部诗序
　　刑部张君诗若干篇明而不华喜讽道而不刻切其唐人善诗者之徒欤君并杨刘杨刘以其文词染当世学者迷其端原靡靡然穷日力以摹之粉墨青朱颠错丛庬无文章黼黻之序其属情借事不可考据也方此时自守不汚者少矣君诗独不然其自守不汚者耶子夏曰诗者志之所之也观君之志然则其行亦自守不汚者邪岂唯其言而巳畀予诗而请序者君之子彦博也彦博字文叔为抚州司法还自扬州识之日与之接云庆歴三年八月序
　　送孙正之序
　　时然而然众人也巳然而然君子也巳然而然非私己也圣人之道在焉尔夫君子有穷苦颠跌不肯一失诎己以从时者不以时胜道也故其得志于君则变时而之道若反手然彼其术素脩而志素定也时乎杨墨巳不然者孟轲氏而巳时乎释老巳不然者韩愈氏而巳如孟韩者可谓术素脩而志素定也不以时胜道也惜也不得志于君使真儒之效不白于当世然其于众人也卓矣呜呼予观今之世圆冠峩如大裙襜如坐而尧言起而舜趋不以孟韩之心为心者果异众人乎予官于扬得友曰孙正之正之行古之道又善为古文予知其能以孟韩之心为心而不巳者也夫越人之望燕为絶域也北辕而首之苟不巳无不至孟韩之道去吾党岂若越人之望燕哉以正之之不巳而不至焉予未之信也一日得志于吾君而真儒之效不白于当世予亦未之信也正之之兄官于温奉其亲以行将从之先为言以处予予欲黙安得而黙也庆歴二年闰九月十一日
　　送胡叔才序
　　叔才铜陵大宗世以赀名子弟豪者驰骋渔弋为巳事谨者务多辟田以殖其家先时邑之豪子弟有命儒者耗其千金之产卒无就邑豪以为谚莫肯命儒者遇儒冠者皆指目逺去若将浼巳然虽胡氏亦然独叔才之父母不然于叔才之幼捐重币逆良先生教之既壮可以游资而遣之无所靳居数年朋试于有司不合而归邑人之訾者半窃笑者半其父母愈笃不悔复资而遣之叔才纯孝人也悱然感父母所以教已之笃追四方才贤学作文章思显其身以及其亲不数年遂能褎然为材进士复朋试于有司不幸复诎于不巳知不予愚而从之游甞谓予言父母之思而慙其邑人不能归予曰归也夫禄与位庸者所待以为荣者也彼贤者道弸于中而襮之以艺虽无禄与位其荣者固在也子之亲矫羣庸而置子于圣贤之途可谓不贤乎或訾或笑而终不悔不贤者能之乎今而舍道德而荣禄与位殆不其然然则子之所以荣亲而释慙者亦多矣昔之訾者窃笑者固庸者尔岂子所宜慙哉姑持予言以归为父母寿其亦喜无量于子何如因释然寤治装而归予即书其所以为父母寿者送之云


　　临川文集巻八十四
　　钦定四库全书
　　临川文集巻八十五　　　宋　王安石　撰祭文
　　祭曾鲁公文
　　祭范颍州文
　　祭周几道文
　　祭张左丞文
　　祭高枢宻文
　　羣牧司祭高公文
　　祭吕侍读文
　　祭马龙图文
　　祭曾博士易占文
　　祭苏虞部文
　　祭李省副文
　　祭髙师雄主簿文
　　祭马玘大夫文
　　祭盛侍郎文
　　祭杜待制文
　　祭丁元珍学士文
　　祭刁景纯学士文
　　祭韩钦圣学士文
　　祭沈文通文
　　祭杜庆州杞文
　　祭曾鲁公文
　　肃肃鲁公为时臣宗小大具宜济以勤恭寔相累朝有德有庸帝序之爵三公是秩神介之祉乃终有吉显允嗣子能匹公休赞我事枢符帝之求公荣在家禄养具美既寿且康顺以卒齿公则无憾以返其真天子震悼逮及国人况如安石辱知最久西望涕颐以荐食酒
　　祭范颍州文【仲淹】
　　呜呼我公一世之师由初迄终名节无疵明肃之盛身危志殖瑶华失位又随以斥治功亟闻尹帝之都闭奸兴良稚子歌呼赫赫之家万首俯趋独绳其私以走江湖士争留公蹈祸不栗有危其辞谒与俱出风俗之衰骇正怡邪蹇蹇我初人以疑嗟力行不回慕者兴起儒先酋酋以节相侈公之在贬愈勇为忠稽前引古谊不营躬外更三州施有余泽如酾河江以灌寻尺宿赃自解不以刑加猾盗涵仁终老无邪讲艺歌慕来千里沟川障泽田桑有喜戎孽猘狂敢齮我疆铸印刻符公屏一方取将于伍后常名显收士至佐维邦之彦声之所加虏不敢濒以其余威走敌完邻昔也始至疮痍满道药之养之内外完好既其无为饮酒笑歌百城晏眠吏士委蛇上嘉曰材以副枢宻稽首辞让至于六七遂参宰相厘我典常扶贤赞杰乱宂除荒官更于朝士变于乡百治具修偷堕勉强彼阏不遂归侍帝侧卒屏于外身屯道塞谓宜耉老尚有以为神乎孰忍使至于斯葢公之才犹不尽试肆其经纶功孰与计自公之贵廐库逾空和其色辞傲讦以容化于妇妾不靡珠玉翼翼公子弊绨恶粟闵死怜穷惟是之奢孤女以嫁男成厥家孰堙于深孰锲乎厚其传其详以法永久硕人今亡邦国之忧矧鄙不肖辱公知尤承凶万里不往而留涕哭驰辞以赞醪羞
　　祭周几道文
　　初我见君皆童而帻意气豪悍崩山决泽弱冠相视隐忧困穷貌则侔年心頽如翁俛仰悲欢超然一世皓髪黧馘分当先弊孰知君子赴我称孤发封涕洟举屋惊呼行与世乖惟君缱绻吊祸问疾书犹在眼序铭于石以报德音设辞虽义不愧心君实爱我祭其知歆
　　祭张左丞文【若谷】
　　呜呼公作升州先君实佐公为其子请昏于我先君不幸公觐京师讣逮公门公哭殊悲吊问赙祭使来以时乃今公薨独以窭故财无以禭仪无以赙祭又不时独悲以慕惟公之生明惠裕和善恕于人恩实我多虽祭不时其吐之乎
　　祭髙枢宻文
　　越初生民降讫于兹废兴乱治成败安危猷为之君辩论之师章书传记箴赋铭诗乖离诡駮有万其辞公于其间靡所不知江含海蓄其富无訾孰穷其源孰究其涯作时宗工出长羣司洋洋厥闻可以敷施谓且永年左右诹咨曷云其凶弗耄弗期凡我常僚曷巳其思为此薄物以将我悲
　　羣牧司祭髙公文
　　呜呼惟公学问文章丘山郁郁湖海茫茫弼我密命作刑四方寅恭淑慎天子所臧駉駉之良兵赖以盛公用勤告遂图厥政某等在职维公之依孰夺以逝邈乎不归殡引就行有翩其旂来陈薄物以告长违
　　祭吕侍读文
　　呜呼伯夷相唐尚父賔周受氏胙国重光奕休于辰之逢发我文靖公实冢嗣缵前之庆御书翰林典礼太常是为世臣焜燿家邦方骞方奋厥陨谁使震惊咨嗟上自天子凡居此列惟公弟僚于公之殡只荐羞醪
　　祭马龙图文
　　呜呼余托业于进士熟君名于垂髫既备官于淮南习为县之风謡去幕府而西游依国门之嶕峣始逢君之执靮屡顾我而回镳逮扬子之既见方皖城之穷漂遂有通家之好终无挟长之骄君言事以北出予罢官而南侨一江亭之邂逅话宿昔以终宵以牧官之在列当御史之还朝又追随于暇日心所好而忘遥距乖隔之几何忽水浅而风飘画半涂于万里弃余日于一朝维知君之日久信智迈而才超考前人之治乱讲后世之昬昭释众言之抵牾排异学之倾摇众相纷以异绪君独悟而同条嗟墁人之巳矣斤欲奋而谁要想明灵之犹在冀薄礼之能招
　　祭曾博士易占文
</div>
    <div class="pagination">
<a href="临川文集_page92.html">上一页</a><span>...</span><a href="临川文集_page88.html">88</a><a href="临川文集_page89.html">89</a><a href="临川文集_page90.html">90</a><a href="临川文集_page91.html">91</a><a href="临川文集_page92.html">92</a><span class="current-page">93</span><a href="临川文集_page94.html">94</a><a href="临川文集_page95.html">95</a><a href="临川文集_page96.html">96</a><a href="临川文集_page97.html">97</a><a href="临川文集_page98.html">98</a><span>...</span><a href="临川文集_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
