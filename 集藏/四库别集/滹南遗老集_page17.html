<!DOCTYPE html>
<html>
<head>
    <meta charset="UTF-8">
    <title>滹南遗老集 - 第 17 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滹南遗老集 - 第 17 页/共 20 页</h1>
    <div class="content">　　李仲和墓碣铭 
　　故朝列大夫刘君墓碣铭 

　　○揖翠轩赋 【 并序】 

　　沃人崔公有竹轩曰揖翠其子达之求诗文于士大夫予亦为之赋云 
　　物之在天下皆竗理之所寓也人之于物必有所慕而所以慕之亦必有故也故或取深山穷谷以为家指泉石风月以为友是岂迂僻矫激不近于人情诚有得乎其趣也沃川崔公贤明之属生于畎亩而不俗后其居为园中其园为亭而周其亭以竹丛高阴密牕户为肃森乎其如张绿帷而罗碧玉也夫天壤之间佳花美木大有可以娱心而悦目者然公皆不以为可观惟此君焉是欲对玩吟啸朝夕容与乎其中若与之相忘而不足此其意果安在哉吾可即之而知其所属独不见夫此君乎岁暮大寒百物既迍氷雪交摧凄飊号振芬香艳色莫不零落败散至于共尽而无余而吾此君宛然自若独立而能神葢其禀于内者有足恃是以凌乎外者无所挫自世所难得之物而非夫漫生杂出暂荣俄朽之常品凡根也而我公慕之则又可因之而得其为人意其劲挺坚确卓乎不羣举世皆怯而我独勇众人既屈而我独伸浊秽有所不能污险难有所不能乱本然之气无适而不存也然则公不徒爱其色诚取其质不徒玩之于其目诚体之于其身若夫披风节月含烟卧雨千态万状皆公之所外也吾何敢陈呜呼公今逝矣而子璋嗣吾闻之孝者善继人之志而述其事则登公之堂想其所取于此君葢亦思所以自厉如其庸懦委靡依违顾忌与时变迁一折而瘁岂特厚颜于此君亦失此公之本意矣 

　　○瑞竹赋 【 并序】 

　　东垣有孝友之家曰许氏者兄弟辑睦为一乡最其居室之南得瑞竹焉由地而上十二节而分为二又六节而复合君子谓其有以致之也许氏图之以求文于作者仆辞不获亦漫赋云 
　　天何为者耶视之苍苍诘之冥冥不可得而名日月五星风雨雷霆寒暑晦冥此虽有所必至而其参乎人者固可惑也孰知其征万物何为者耶随气而生不择其地纷纶杂沓殊状异类恠奇伟丽非常可喜葢无所不有焉孰知其为瑞然感召之说自古人不废也不唯举之于其口而又笔之于其书迹推类附毫厘纤悉以为不啻如合符虽自信不惑者时出而辨之然亦不敢决其无何哉人有是行天有是应二者适称足以据而为证也葢出于物理之当然合于人情之至公而其论乃定许氏之瑞何为而出吾尝考其素而得其实兄弟相好闺门相辑乡党称其德谁无兄弟曾是不率妬忌忿嫉以相捡拾阴营私积以自植立至其既极乃绝以析者皆是也此则上友下敬埙箎其翕始终以之有死无易我心既孚间言莫入可以纯正笃实一出于自然而非夫矫节以求名迹者之所及也唯其同气而异体虽异体而卒同心故斯竹也始于一而中为二既二矣而复合于一也噫许氏之家宜获报者而报又相似则天意所在犹不可必乎虽然天之于许氏不应如是而遂巳许氏之为善不应以是而自足亦何必图写镌刻偁述记录以自美而夸末俗耶吾为之说曰人有因物而知勉物有得言而加显葢立德虽于锡类而传家欲其及远故夫所以区区于此而未能忘情者殆亦悯时俗之巳乖虑后嗣之或替而持以为劝耳顾岂浅哉 

　　○宁晋县令吴君遗爱碑 

　　昔予闲居于东垣闻沃州宁晋有贤令尹民乐其政歌而舞之声化蔼然愈人益播心窃慕焉既而知其为吴君公玅也予与之同年而昧其平生独谓君读书为儒能以壮年取高第此必有以过人而其优为一邑固所宜者葢秩满来府始获拜之仪度表表望而知其不凡即之愈深不觉叹服益以所传不诬可信翌日别去予亦寻走雕阴三年复来不知君之安所在且为何职居未几松水之民有乞书其前宰之政者问其主名则公玅也从而征其实则曰自吾令下车赋役以平刑罚以清奸不遏而惩仁廉不率而兴日煦风冷槁苏暍醒民饱而嬉相忘乎无事斯亦古人之至化也葢其刚柔适中缓急得所勤故不废事简故不扰民明无不察毫发莫欺而其宽也又足以有容政是以和而克用父此其大凡也长上有德而下不知其罪大矣知焉而无报罪又甚焉吾侪小人其曷以报公着之金石大书深刻昭不朽而垂无极所以报也蕞尔弊邑则唯是之知书与不书公何损益哉然所以示吾心之不忘则非是莫可也故敢以托呜呼美矣在他人犹当不辞况吾公玅哉守令之重尚矣而得人实难故赤子每不得乳于其母言良吏者必予两汉然自今考之可以屈指数则若公玅者世岂易得而其民之遇之也顾不幸而可喜耶宜彼之不能忘而予亦乐为之道也公玅讳微咸平之平郭人登第于承安之丁巳其始任建州军判既以廉升故超授宁晋云 

　　○真定县令国公德政碑 

　　为治莫如重守令而令为甚葢其于民最亲而理乱之原常于是乎在也故一县得人则一县之事举在在得人而天下平也真定剧邑其宰之尤不可非其才云中国公明敏人也既下车哗者以静悍者以柔冤者以有告听断如神官无留事偁异政焉其去也其民舍之而不忍挽而留之而不得也思有以纪其遗爱而示其攀恋之心有倡之而请言于予者曰我公其贤哉自吾身之所及见与夫故老之所传吾邑凡更几令言令之贤如公者几人我公而去谁其嗣之吾侪小人德公之赐而顾无以报也独欲形容其万一而镵诸石以慰吾心以传于天下后世或庶几焉其材具矣敢属之子噫智可以欺王公而不可欺豚鱼力可以得天下而不可以得匹夫匹妇之心事固有非人之所能强致者民至愚而神者也其心有同然之好恶其口有同然之毁誉有以服其心则此闾之徒可使之俛首而听命不然国之得失长上之是非皆将喧嚣谤议于其下葢有诱之而不信劫之而不从者孰谓其可以强之而使吾誉之哉予近始识公而闻其名者旧矣昔者既尝为府参军声华蔼然为前后之冠民既巳像而祠之碑而颂之矣至于去而之他复来而治此莫不皆然未至而人徯之既至而人安之去则思之而不能忘此果何从而得耶合一人之情易矣至于一邑而皆然兹不难哉合一邑之情易也至于所至而皆然兹不难哉是必有大过人者而非可苟也葢羿之注矢左右俯仰皆可以命中而庖丁之游刃批隙导窾无非理间之自然何独至于为政者而疑之哉公之迹足以耸动人之耳目而脍炙其口者甚多列而着之非唯类不可举而且复害公之全故独论其能得斯民之公心与夫所至皆然者以见之其亦足矣噫无实之誉君子不以为荣无实而誉人君子谓之愧辞若公者殆可以为荣而予亦庶乎其无愧也哉 

　　○王氏先茔之碑 

　　王氏之先谱亡不可考世居鹿泉农隐不仕其最近者讳杰字邦美始知读书今行军参谋守道之父也好古乐善而尚气轻财务周人之急教其子弟一以孝友忠信里闬少年有悍戾不率者亦必委曲鑴谕使之改而后己由是中外重之兄咏早世二孤玠瑀藐然可怜公躬亲抚视以至成人而玠为名进士夫人李氏温雅慈祥备诸妇德与公俱以上寿终所生三子其中则参谋君也未冠失怙迫于家累屈迹刀笔中贞佑初宣抚司以人望选充本县尉时甫离兵火遗黎反侧未安而为长吏者方贪残以逞一日众变自令丞以下悉肆至君则肩舁而欢呼曰恶者除之善者奉之可也保我百姓非公而谁即以县事归君未几改主真定簿今万户史侯之立君劳为多擢庆源军节度副使寻复召置幕中恩顾益隆遂专腹心之寄君资豪爽而恺悌多可见者皆说而亲候既以硕德宏量高出一时而君复以忠厚济之政简风恬远迩咸赖其从征四方一军所至独多全恬率君力也平居喜宾客车骑盈门穷日夜不厌有孔北海之风而于文士尤厚收揽荐延唯恐不至搢绅以为依归侪类或讥其太过而不屑也故言河朔从事之贤者君为称首焉一日语夫人程氏曰吾出微贱才能勋业无踰人者夤缘幸会骤至荣显非祖考之灵其何以及此而坟垄萧然没没于蓬藜榛棘之间狐兔杂居殆不忍视吾罪大矣每一念及未尝不痛心疾首今将具　而新之庶几死可以瞑目程素刚明因力赞曰斯亦妾之素志也诚不可缓于是戒徒命工更其宅兆增之垣墉以至凡五服内瘗而未葬者皆次第而迁附焉然后完美可观无复遗恨既而又曰古者墓有碑碑有文所以垂世也而未之具犹为□典乃以其辞来请予于玠为同舍生于君为门下客情亲契厚势不得辞窃惟追远之说鲁语存焉报本之义礼经着焉此天理人伦之至而名教之所先也为人后者生尽爱敬死极哀戚立身扬名以显其亲宜若足矣而又思所以致美乎松■〈禾秋〉而增光乎泉壤表其行实大书深刻为不朽之说使夫来者顾瞻想象歆羡而咨嗟岂非所谓追远报本者固不能已邪王氏之善庆既当为之发扬而参谋君孝德始终尤不可不纪乃叙其大畧而系之以铭曰 
　　岗阜在后涧溪在前繄王氏之阡有閟其室既完既坚有岿其碑是磨是镌不有所肇孰开其先不有所继孰大其传德厚流光理亦宜然于以昭之于千万年 

　　○李仲和墓碣铭 

　　若虚有心契曰李君讳仝字仲和愽州高唐人孝于亲顺于长仁于仆妾其待友朋尤推诚尚气节确乎可托以死也然性介少谐合素不为乡曲所重径行直视傍不覩太山轻薄子戏侮其后而不之觉人以为痴而笑面目严冷疏于礼貌箕踞袒跣不能一作谨媚状向人人复以为傲而怒志大论高以匹夫忧天下每欲危言叫阊阖以取时名而不计其利害人又以为狂而哀然仲和俱不屑也明昌间予以从师客县中闭门索居不妄应接而思与跌宕不羁之士游既得仲和语合意豁然大适为忘形交久之益亲一日不见相辰觅如求亡仲和好古文而尤喜论诗讥弹激赏中其美疵睥睨侪流鲜能满其意者始以词赋干有司累不合既易经学遂克取高捷惊人寻复龃龉然志愈厉气不少衰谓富贵终可致后去家游京师徧谒一时巨公显人间投之以所业冀幸撼动借声势因有所谐卒不售也予与仲和别十年阅人益多观交态益熟而思仲和益深日在雕阴尝得其手书并杂着盈卷览之太息怅然有怀以为昔人相忆或千里命驾东垣去齐西非甚远平居多暇独不能一径往握臂道胷臆何耶秩满东还当必遂此心若复不获兹则有数归及相台或告仲和卒矣且曰渠此从事浮屠学参究孜孜自以有得既又习辟谷法因不食死仍说偈言以辞世云呜呼仲和素嗜杂学闻辄歆慕予尝力排之能折其口而不能夺其心也其竟以是终乎予媿仲和见遇之厚而无以报怜其有大志而卒穷不偶恨其思之十年欲一复见而弗果乃书其行已之槩而为之铭将寄其家俾刻诸其墓以写吾心以传诸后以慰仲和之灵焉仲和无子取其兄子为后春秋若干卒于某年某月日而葬以某月日铭曰 
　　维世之交其道以市权奔利合否焉则止面而不心滔滔皆是有不其然如吾李子不幸短命死矣 

　　○故朝列大夫刘君墓碣铭 

　　东垣刘君讳某字鼎臣予之执友也高才博学以词赋为名进士兴定五年举天下第一授应奉翰林文字时关右扰攘鄜畤被兵帅臣纥石烈承诏往援表君从事执政难之不得巳乃遣至则城陷遂不知所终今二十年矣其家以岁月既深理穷望绝惧夫魂爽之无依也于是招之以葬于先茔而请予铭其墓义不可辞则为叙次而铭之君资可爱幼而老成接物温温笑谈有味见者皆悦而亲初自以所业过人意气锐甚谓当立取荣名而数奇不偶累举未遂一时侪辈收罗殆尽至于后生新进亦往往先登而君郁滞如故继遭丧乱生理日难晓达汴梁纔试充史院书写不胜落莫日者推其命咸谓无科第分君畧通其说亦以为然一旦雄捷喜出望外方将驰骋快意以偿平生而遽有是遘所谓命者果如何哉斯可哀而亦可恠也先娶董氏再娶李氏子四人董所出长曰燧俱以荫补官次曰炜次曰照次曰焕男生三人长曰坦次尚幼君累迁朝列大夫其从征之岁葢四十有七云铭曰 
　　其得也迟而丧之速其荣也不足而哀有余孰主张者有衔不祛虽然名占甲科亦既成其志没于王事抑又得其死有子有孙足以奉其祀忧乐同尽竟何校哉新宫孔固魂兮归来 

　　滹南王先生文集卷之四十一 

　　●滹南王先生文集卷之四十二 

　　遗老王若虚　从之 

　　杂文二（诗附） 

　　◆杂文 【 诗附】 

　　千户贾侯父墓铭 
　　太一三代度师萧公墓表 
　　清虚太师侯公墓碣 
　　赠昭毅大将军高公墓碣 

　　○千户贾侯父墓铭 

　　保塞贾侯尝识予于东垣丁酉夏六月不远八舍致书见招至则馆其家礼意甚厚已而言曰某也不天生六岁而失怙恃今四十年矣而未有纪述而不朽之托负愧良深虽不及志诸幽犹得以表其隧某既幼孤家谱世系不复能知而先君之事幸存其大畧敢丐一言以传信呜呼墓有碑碑有文所从来尚矣且礼不忘其本而孝莫大于显亲亲有善而揄扬之大书深刻以申其追慕尊崇之意此天道之自然人情之同欲而子职之所当尽者也可不务乎吾观近世自一介之微稍跻贵显者争先树建以为华荣螭首龟跌亭亭相望宜我侯之不敢缓也既辱侯知能勿成其美按公讳■〈亻仝〉字巨平祁之蒲阴人其先皆隐德不仕公长身美风资赋性淳笃事父兄以孝悌闻待交朋以忠信称乡党宗族莫不服其基德而又重气节急患难有贷其钱者虽至百万不问偿期议者以为难初长兄仪次兄成怜公晚生父母属念且公等干蛊可嘉故曲极友爱仪子弗嗣屡请析居仪辄绐曰二亲既有命书矣卒举赀产付公州贰高君亦谓其可妻也以女归焉承安丁巳春三月以疾终于家享年五十九即以其月葬于里之先茔公凡四娶皆同郡巨室子而最后为李氏尤贤淑备妇德男一人曰辅李所出即侯也一女适宋氏男孙三女孙二人当□佑兵火之余城邑几废遗黎无依侯以完复安辑之功为众所推由本县尉至为州刺史及归圣朝勋绩益着自招抚使累迁河北东西等路左副都元帅甲午中朝廷更定官称选充行军千户云侯仪度魁杰胷次洒落其才术器识类皆不凡而爱民喜士为河朔称首葢一代之伟人也呜呼源深则流长本根固则枝叶茂物有常理君子每以为积善获福之喻视履考祥以人占天如影响之敏符契之不可无也昔有预高闾门俾容轩葢手植庭槐期生三公者初若妄意巳而果然冥冥之中昭昭者存焉是故即其所享可以推其始之所自来由其所为可以卜其终之所必至夫何疑哉侯以玅年遭遇骤至显荣富贵功名无不如志诸子岐嶷称其佳儿此决非出于偶然者固足以知其世积之善矣而躬行之实不替益隆于先有光又可见其方来之报则贾氏之余庆殊未艾也是宜书故书之而系以铭曰 
　　厥土惟腴厥木惟敷有崇其丘于城之隅閟之深封之固过者必恭贾公之墓 

　　○太一三代度师萧公墓表 

　　太一之教兴于金朝天眷闲卫郡萧真人其始祖也灵异之迹上动至尊敕赐观名曰太一万寿世嗣其法一再传而得师焉师讳志冲字用道博州堂邑人本姓王氏祖某父某并受真人法箓师幼颖悟诵书日千言而沈静寡言不好戏弄年十六父兄议婚师曰性喜出家不愿娶也强之不可因而逃去隐于元氏李守奇家遂与守奇诣卫州参二代师为门弟子始事尊宿霍子华子华故有淹疾师侍奉惟谨前后十年无懈倦之色或衣不解带者数月人以为难大定十六年朝廷普试僧道师初密诵经文人人不知一旦中选侪类甚惊及当给据言于考官曰师兄萧道宗累被黜落年过四十乞以据授道宗某方壮徐为后图未晚也考官不许而多其让十七年受度保充卫州管内威仪领教门事二代师将退席密语道宗曰吾门徒数万而试经具戒者完颜志宁及王某而巳志宁资虽明敏而颇轻肆非主教之才不如王某纯粹廉洁为可属乃以为法嗣而改名姓凡法嗣皆从萧氏葢祖师之训也师素不为辞章及升堂谕众随意而言悉成文理劝戒深切听者耸然内外相庆以为宗门得人矣居无何有司奏选四方高德之士补住中都天长观师首应之既而河犯郡城居人往往他徙而本观道众亦旅寓于苏门师闻而还声望既隆求教者接迹而至岁所传无虑数千人先是汲县阎村有观曰朝元荒废已久而额籍且存师请诸官迁于西门坟园之侧以处其众明年河复本观殿宇颓毁且尽师次弟缮完寻复一新而增创者几倍所费不赀明昌闲前尚书右丞刘公伟自大名移镇河中道出淇上谒师甚恭州倅移剌者先以常流待师见刘加礼心犹疑之其后数屏人独往而师常静坐无为因问先生于此有何受用师曰静中自有所得非语言可以形容若无得者虽片时不能安况终身乎其人乃服曰刘公诚有知矣师自重修观舍深居简出外人多不识其面承安改元日食正旦父老惧灾请师作醮于神霄宫士庶毕集师少时白晳而癯至是色如紫玉目光烱然冠佩整肃若自天而下观者叹仰以为真人复生也少长贵贱悉归礼之泰和初章庙春秋已高皇嗣未立设普天大醮于毫之太清宫闲岁报谢师皆与焉五年河南道士籍少阮以再祈皇嗣被召过师问之师曰向来作醮例遣重臣所在供亿多伤物命其违天意甚矣自今宜罢之至于与醮官吏皆须禁止荤酒务行善事庶可达诚虽然再三则渎亦恐徒劳耳籍至阙以勿遣重臣为言上可之而令籍诣太清行事如初师与俱往既又同赴中都太极宫诵经百日时户部侍郎胥鼎方提控寺观恐师南还率朝士十余候之曰今明主临朝尊玄重道天长纔废随建此宫如师者人天眼目不容遽去也会宫众亦坚挽之遂勉为留七年大蝗上遣中官问提点郭元长禳治法元长敕其徒阅道藏求之师从傍曰道藏如海岂易讨寻就使有之亦未敢必其应吾祖真人尝留经箓三百余阶内有秘章今可用也遂取以进上喜曰天垂此教以利生民即命师依科作醮比行礼大雨师咒信香一粒祷于真人其雨立止翌日有旨问蝗绝之期对以三日据法有洒坛符而洒时当留一面使蝗有所归师则留其西西乃大山也及期则羣飞入山而死诏加赏赉师固辞曰道人救物安用赏为上曰真道人也当别议旌表郭元长告免提点职诏师继之仍赐号玄通大师内人贾病逾年诸医莫疗上曰此非药饵所及前禳蝗王某殆是异人或能起之师奉命直抵宫闱局治以符水而愈宫闱非阉寺不得到葢以道重师也卫绍即位特赐上清大洞法服一袭当时荣之师尝谓人生贵适意顾名虽尊显而身甚劳浩然有休息志乃因胥公举汾西李大方以自代而归实大安二年之春也一日集众曰祖师立教代代相承如续灯然无有穷尽今弟子中萧辅道者祖师再从孙吾当付之于是退处西堂高拱渊默不复以世务关意贞佑二年四代师主毫之太清师亦从焉四年闰七月丙午忽谓门人曰速具汤沐吾将归寂门人亟加冠履未毕而逝有鹤数十旋绕久之时天气犹暑阅旬余而体不变八月庚申权殡于宫之茔其日阴晦重甚众方以时刻为疑俄树杪云开如席许得以不悞巳而阴晦如故又闻香风四来送者几万人咸叹异之初师之将诞也有桑生于宅中不半岁成树比十年其高数寻状如层楼世所未见至是亦无故而枯相与始终尤可怪讶也师平生无喜愠恂恂似不能言至遇事而发虽众所难决者三数语辄定老庄之外兼通诸史经书而尤长于左氏春秋其智识有大过人者享年六十六戒臈四十自号元朴子云四代师字公弼既返河朔将复迎师骨以祔于真人而求所以表其墓者俾予文之公弼一世伟人所交皆天下之士而窃幸与之游昔已尝为作真人传矣而又有兹命是不以芜陋见鄙也义不得辞则据其事状而具着焉 

　　○清虚太师侯公墓碣 

　　师讳元仙字子真赵州人也大父澄以胥史起身至河北西路漕司椽才干既优而行己无玷尤以孝友著称议者谓不见用于时则必有得于道母殁慨然曰所以区区尘上闲者为亲故也今不侍养复何为哉闻其上萧真人立太一大教因往参为门弟子真人一见爱之授名道净传太一三元法得以便宜行化乃即本州岛及真定之第各建太一堂奉持香火以符药济人大定二年凡释道之居无名额者许进输赐之公遂投牒以在州道院为太清观而在府者为迎祥真人每批经箓必先授公而后传前后千品公曰天宝下降要当永劫流行一日去世谁其保之密祷上真愿于私属生继嗣其后男琳得子相貌殊常即师也生不茹荤始学语能辨三官之像少长嬉戏则教羣儿礼北斗澄大喜以为祈祷有征而得所托矣会朝廷鬻祠牒由是度为道士年十四已克主大醮词音清亮敻出一时侪辈翕然推服明昌初以高德应诏入住中都天长观自泰和改元国家事祈禳连设大醮羽流极天下之选而师皆与焉仍常居要职出诸人右功完赏赉甚渥赐紫衣德号曰观妙寻佩符驰传降御香于岱岳长白等山顷之以亲老辞归乡里崇庆闲召住太极宫用进补军储恩改授今号宣宗南巡被命入汴提控上清宫敕有司一依天长故事逾年而退未几太清宫请为宗主三返益勤不得巳应之时院门陵替殆莫能支加以岁赋数百斛为病尤甚师下车未浃旬以状上闻悉获蠲免众赖其庇巳而拂袖栖迟于洧川正大庚寅正月为善士左崇等作醮于钧台法事胜绝举坛忻幸以为未始遇也既毕将还忽示微疾众欲召医候之师不许曰世缘巳尽自可长往安用疗为越三日日中命置高座而处之顾至未刻则口占一颂举首端坐顶中戛然有声两手握子文而逝时年六十九矣远近士庶炷香拜礼者累日神色宛如生人乙酉焚化于郭西从遗命也下火之际紫云见其北苍鹤十数翔舞空中移时乃散送者几万人莫不以手加额呜呼异哉其超脱明白如此亦世所罕闻也丙戌塔于颍滨之崇真观予素知师名而不及识每以为恨然尝与其门人王悟诠游悟诠业履清修而读书好事亦落落不凡者以大元辛丑年正月二十日改葬师于平棘县明信乡之郑村原属予铭其墓渠意既坚而窃亦乐为之道也乃叙而铭之曰 
　　其生也为贤其没也为仙人而如此足矣又何加焉着之琬琰以永其传 

　　○赠昭毅大将军高公墓碣 

　　庆源军节度使高侯因教授王君进士陈生来见曰不肖不天生四年而先君捐馆舍训诲不得闻奉养不及致其为不幸可知也逮其成长事与心违曷胜风树之悲顾瞻松楸未尝不流涕太息今将刻石墓隧以垂之无穷事实始末虽不能详而故老所传犹得见其为人之大畧兹敢以托予谢非其才而请益坚重以王陈雅故义不可辞则勉为之叙次曰公讳显高邑人其先皆农隐弗耀公敦朴简静而辞色温温接物极恺悌轻财务施喜周困穷其事亲处兄弟孝友尤笃至教人亦必先此里闾宗戚无贵贱疏近交口称为吉人无闲言者明昌七年五月壬午以疾终于家享年四十即葬其乡之先茔夫人韩氏妇德无缺亦着贤誉后公十九年卒子三人长曰庆终本县丞次曰进不仕次曰添禄即节度也男孙四人女三人正大中以节度恩特赠昭毅大将军夫人封号如例初节度当再罹兵火之后寇盗并兴道路蓁芜城邑颓废而能纠集义族抚安遗黎内守外攘以鸠完复之功阖境晏然遂成乐土有司嘉其能擢栢乡令累迁今职治声甚美公望甚重其福禄方隆而未艾异时所至有叵量者呜呼积善之家必有余庆不及其身则在其后物有定理圣贤有成言古今有同然之效昭乎其不可诬也今患不能为善为之未始无征高氏世居畎亩没没于常流殆与草木共腐而一旦子孙蕃昌门地烜赫以为邦人之荣推原其自岂偶然也哉是诚可书故揭之以劝来者而系以铭曰 
　　身虽不显而后也昌寿虽不永而所存者长褒恤有命纪述有章以播其芳以扬其光是之谓不亡 

　　滹南王先生文集卷之四十二 

　　●滹南王先生文集卷之四十三 

　　遗老王若虚　从之 

　　进士彭子升墓志 
　　保义副尉赵公墓志 
　　焚驴志 
　　哀鴈词/并序f） 
　　高思诚咏白堂记 
　　门山县吏隐堂记 
　　恒山堂记 

　　○进士彭子升墓志 

　　君讳悦字子升世为真定人父椿将仕郎大兴安次主簿子升幼明悟过人倜傥有立志读书为文悉得其玅处承安五年擢经义进士第调冀州录事判官仁政温温民到于今不忘秩满注滨州盐管勾徙知邓州穰县事其政如在冀而风声气焰有加居无何忽得狂疾丧心若物凭者言动可恠自谓冥司有所拘竟赴井死葢年三十四矣呜呼异哉子升金玉比德心地坦夷和气溢于睂睫见者无贤不肖皆悦而亲君子谓其必获善报言论慷慨仪度不凡刚大之气困而不折及其得志果若固有之君子谓其且享大任如何不淑至斯极也初将仕君亦以吉人称乡里好学而贫甚辛苦憔悴人不堪其病晚登一第则到官未满而亡仅予随夺得不偿丧君子谓天之于彭氏也巳薄及子升复振而后释然大慰以谓啬乎彼者固将丰乎此也乃大不然则夫幽明之说祸福之征其可以理诘欤子升之在穰也予为郑之管城尝以官事会汴梁既毕且散予归意甚急子升曰人生行止无常而吾徒会合为尤难顾不能更少从容乎予欣然为一日留痛饮极欢夜艾而罢翌日相别于马上反顾恋恋彼此有可怜色初岂知其遂为永诀也抑予心又有所感焉追惟曩昔同居于里中与今恩州司判王君士衡浃水主簿周君晦之忘形莫逆为兄弟交年壮气锐驰骋于一时虽方以功名相勉而既尝有暮年林下之期仍见于文字以传诸好事者夫岂徒戏语而巳哉实庶几行其志而践乎此也一旦飘零南北相望如晨星固巳叹旧游之莫继而后约之无涯孰谓堂堂如子升者而遽云长逝乎世事违人不如意者十八九荣衰聚散未始有极则生者虽存又可保其所终邪故予于此不独悼吾良友之不幸而抚事兴怀无非可以太息而流涕也子升之殁以大安己巳八月之二十四日而其家用明年八月葬于西城之先茔俾予书而铭之子升娶武氏子一人曰兴祖云铭曰 
　　既秀而枯有衔不袪命也柰何巳矣悲夫 

　　○保义副尉赵公墓志 

　　公讳彦姓赵氏世为真定藁城人祖某父某皆农隐不仕公少刚果敢为无畏惮天眷闲朝廷以南伐征兵公适出有司即取公兄公闻即走归自陈彼才力不我若请自代遂行不一辞妻子人义而壮之会事平还天资纯质治生尤勤俭细故躬见不懈服食器皿期于仅足自余无毫毛非分用日夕蹙蹙恒若不足教诸子孙及所以语他人亦唯是见诸惰侈者咄嗟恶弃殆不能与言故卒大其家以名一邑承安二年以耆老受官保义副尉后二年冬十一月庚子终享年八十有八素康疆少疾至是犹能日自兴起行步了无床枕滞将终谓其子渊曰吾常叹人之子孙鲜克以义终祖宗积累之业一旦不难割散之骨肉相视一旦如道路人恶孰甚焉尔其帅下以严处之以均无怠无颇无速乖离以隳我家其孙曰元英者以进士擢第则又特戒曰惟尔所获亦惟我祖宗实有虞尔无遂独庇尔胤必及其余以荅我祖宗意其遗志如此初娶靳氏先公卒晚娶张氏子三人长曰汴以从军官至敦武校尉次曰温皆早卒渊其季也女四人长适靳氏次傅氏次周氏王氏男孙八人幼者二余悉克自立亦既或有后女孙九人幼及寡者三余悉得所归噫公之所享多矣富贵寿康子孙蕃昌人或一二之不获公则兼之兹不多欤故其殁也君子无大恨其家殁后二十一日葬诸先茔祔以靳氏而责铭于若虚若虚于公为旧亲既又为孙壻故辞而不得免铭曰 
　　万事毕一生足斯而慊焉复何欲新宫孔固惟吉卜左右前后皆其族安其神乐其真以利其嗣人 

　　○焚驴志 

　　岁己未河朔太旱远迩焦然无主赖镇阳帅自言忧农督下祈雨甚急厌禳小数靡不为之竟无验既久恠诬之说兴适民家有产白驴者或指曰此旱之由也云方兴驴辄仰号之云辄散不留是物不死旱胡得止一人臆倡众万以附帅闻以为然命亟取将焚之驴见梦于府之属某曰冤哉焚也天祸流行民自罹之吾何预焉吾生不幸为异类又不幸堕乎畜兽乘负驾驭惟人所命驱叱鞭棰亦惟所加劳辱以终吾分然也若乃水旱之事岂其所知而欲寘斯酷欤孰诬我者而帅从之祸有存乎天有因乎人人者可以自求而天者可以委之也殷之旱也有桑林之祷言出而雨卫之旱也为伐邢之役帅兴而雨汉旱卜式请烹弘羊唐旱李中敏乞斩郑注救旱之术多矣盍亦求诸是类乎求之不得无所归咎则存乎天也委焉而巳不求诸人不委诸天以无稽之言而谓我之愆嘻其不然暴巫投魃既已迂矣今兹无乃复甚杀我而有利于人吾何爱一死如其未也焉用为是以益恶滥杀不仁轻信不智不仁不智帅胡取焉吾子其属也敢私以诉某谢而觉请诸帅则释之人情初不怿也未几而雨则弥月不解潦溢伤禾岁卒以空人无复议驴 

　　○哀鴈词 【 并序】 

</div>
    <div class="pagination">
<a href="滹南遗老集_page16.html">上一页</a><span>...</span><a href="滹南遗老集_page12.html">12</a><a href="滹南遗老集_page13.html">13</a><a href="滹南遗老集_page14.html">14</a><a href="滹南遗老集_page15.html">15</a><a href="滹南遗老集_page16.html">16</a><span class="current-page">17</span><a href="滹南遗老集_page18.html">18</a><a href="滹南遗老集_page19.html">19</a><a href="滹南遗老集_page20.html">20</a><a href="滹南遗老集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
