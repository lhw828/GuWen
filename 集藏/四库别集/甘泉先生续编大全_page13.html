<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 13 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 13 页/共 101 页</h1>
    <div class="content">
赠承德郎应天府通判庞公侣梅配安人林氏重修墓碣铭

於乎！此赠承德郎应天府通判侣梅庞先生配赠安人林氏之墓乎！所谓忠信传家者乎！易曰：「忠信所以进德也。」夫子主忠信，君子有大道，忠信以得之，忠信之人可以学礼。甘泉子为之说曰：礼节即道也，忠信与道一也，非二也。忠信以言乎其心也，大道以言乎其理也。存是心即有是理，主忠信时已是大道，非由此至彼而二之也。夫子曰：「十室之邑，必有忠信如丘者焉，不如丘之好学也。」好学者何？主忠信也。此圣人之学也，及其至也，至诚无息。是故忠信而不为圣人者有之矣，未有圣人而不忠信者也。曷谓忠信？曰：「心学也。中心为忠，实心为信，五德之贞也。勿忘助，无将迎，故心中，心中故实也。」斯人也，吾尝求於北，得一人焉，曰泾野吕子柟其人也；吾尝求於南，吾得一人焉，曰弼唐庞子嵩其人也。泾野少宰不幸死矣，弼唐方判南京，兆以貤赠父母，易其墓号。立身行道，扬名显亲者乎！弼唐子寓书来求铭，甘泉子曰：「焉有八十二翁而可铭人之墓哉？」无已，则尝与之游而考其世矣。考曰：「鸾字廷瑞，号侣梅居士，克勤俭，亲耒耜，执芸粪，茹茄蔬，节酒食。孝以养亲，和以待物，怒[不]见色。妣即林氏，性亦勤俭，温慎慈婉，撙节以待岁●之费，婚葬之供。款曲周悉，贷济小大，克相拓家，几百其?。」甘泉子曰：「善哉！考妣合德，忠信肇基，盖弼唐子其有所本之矣。」此其大都也，若其细行存乎家状，大德存乎褒章，括而表之存乎铭。林生成化庚寅，卒正德辛未十一月一十日。公生成化丁亥，卒正德辛未二月十二日。侣梅父隐林曰以忠，母陈氏，祖曰祖荫，曾祖曰裕，皆有隐德。铭曰：南海渚，樵之墟，佛山之阳弼唐庐。樵降神，产善人，媲德丁亥配庚寅。考颖悟，文倒诵，礼义以起孚乡哄。勤以俭，家乃赡，忠信为田礼为敛。耕陇云，酿瓮春，竭力上堂寿二亲。直解明，大义精，小学小学风以行。妣三迁，孟光贤，齐眉举案如主宾。慈而温，俭以勤，撙节饶裕济困贫。相夫子，家道起，祖产几百独倍蓗。妯娌亲，三族仁，内外雍雍无间言。外政严，内政宽，阴阳合德配乾坤。四十年，产嵩仑，且读且牧教之勤。嵩圣彦，被乡荐，跳上飞云日乃见。佐京兆，政声曜，例得貤封缘太庙。捧褒旨，扬闾里，忠信传家可学礼。

甘泉先生续编大全卷之十二

门人顺德何鸿校刊

墓志铭

明故岳州府通判春山伍君墓碣铭

於乎！此吾徒伍春山之墓。春山其号，伍其姓，沙贝族姓望也。春山幼性仁柔，甘泉子易名之克刚。刚不徙刚也，以济其柔，柔刚中正也。大父仲惇，父某，而命继叔颜后。母叶氏。春山天性沉静，简实不欺，垂髫时已然。从游甘泉子，闻圣贤之学。弱冠为邑庠生，三十膺庚午乡荐，以亲老，就河南获嘉县学教谕。饬教循循，当道贤之，俾督百泉书院教事。出典山东文衡，寻升福建邵武府学教授。未半载，罹父忧。服阕，补江西吉安府学教授，士髦振兴，升北国子监助教。秩满，升直隶顺德府通判。上疏乞南以迎母，改调常州府通判。政平讼理，士民欣悦。甫三月，丁内艰。服阕，补湖广岳州府通判，盗息民安，土宇宁辑。在任四月，忽兴莼鲈之思，僚友士民慰留不能已，飘然拂衣而归。春山平生孝友，事亲色养，居丧尽制，莅官以清谨名，历仕二十余年而家计淡如也。及归日，复从甘泉子游，讲论旧学，赞行圣训乡约，志裨风化，[乡评]以德义重之。●[诸]●举白县入乡贤祠事，终不能●也。卒嘉靖甲[辰]十一月初十日，距生辛丑年十二月十四日，享年六十有四。配湛氏，无子，预养弟之子诗为嗣。女三人。丁未年十二月十三日，葬於里北深山●亥壬向之原，寔君生前自营宅兆也。甘泉子因半冈子之状，碣而铭之。铭曰：「嗟彭泽四十日，判岳州百二十，飘然拂袖，不可少留，斯若人之流与！斯其贤之俦与！」丁未十二月

钱心渔先生墓铭

[铭]曰：钱塘浑浑，越王之枨，峻於高旻，有其隐沦，为心[渔]君。毋贰尔渔，毋贰尔心，心渔两忘，而独行其身。与[物]混混而其志独骎骎直追乎古人。贫贱不戚戚，贵[富]不忻忻。此非绪山秋官之严亲，表忠吴越王之后[昆乎]！良知誾誾，良心之真，爱敬之至，至於无垠。达之[上]下，通於鬼神，谁其启之？维水有源，谁其谒之？铭之[斯]文，四千险途，嗣来甘泉。戊申十二月十二日据康熙二十年本补字

嫡孙敬先墓志铭

[此]古蒙子敬先孝君之墓也，明南京吏礼兵三部尚[书]参赞机务甘泉子若水之嫡孙也。生而蒙，不识一[字]，不妄一言，纯默自如，故号古蒙子。生嘉靖癸巳[七月一]日，卒嘉靖己酉十月十[四]日，仅[年]十有七岁，[娶]

[妇何]氏未仅四月。甘泉翁曰：「此承嫡[也。凡子]孙，出於祖宗一人之身耳。不谋於亲，亟取天闰次[子]名曰[寿]曾入承重。时何氏有遗腹，於次年庚戌三月十九日得一子，名曰寿鲁。以己酉年　月　　日葬於甘泉都小华山子癸向之原。铭曰：「读书万卷，不如不识一字；巧言万中，不如一言不伪。混沌未凿，复归於无作。号曰古蒙，如玉在璞。不识不知，何愧何怍！」据康熙二十年本补字

湛姊安人墓志铭

，夙鞋袜，庆正元。予逻冈，传过言，姊谓弟，必不然。言腹稿，乃出旃，贤哉姊，明几先。天堂宅，地气连，食相顾，千万年。己酉十二月?安人增城沙堤湛氏，考赠南京礼部尚书怡庵府君[讳]瑛，妣赠夫人陈氏之长女。生(戌)[戊]寅二月二十八日，[卒]嘉靖己酉十月二十四日。初适东莞槎黎氏同人，再适本乡温氏城，出非得已。城昭穆应继温，良人[难]之，安人尽力扶之。既定，则产利尽归於姑陈，姑陈以利尽归於女婿陈尚文。温氏子孙削弱，安人无归，归养於弟尚书若水之家。若水预置油杉为寿具，以钦赐段绢为衾绞。既备，至是安人病且踰年，不能起。病且笃，谓沙湾李氏妹曰：「吾病革，只得归死於温氏。」弟若水闻之曰：「叶落归根，归温也，礼亦宜之。」不得●舆疾归温氏。三●●将●●气息淹淹。女二娘及婿刘氏用适自宝塘下来视疾，至亦三日，安人气绝●逝，寿九十二。弟若水数年前先为卜生坟於鹞岭，一日行至己寿基天堂岭之前，有山坡连寿基来者，叹曰：「吾姊之寿藏，其在兹乎！其在兹乎！令吾子孙他日来祀吾墓，必过此，过此，必先祀吾姊墓，不亦可乎！」遂预定焉。以是年十二月初七日襄事。铭曰：维吾姊，生时艰。族难作，逊艰难。予委齿，同饥寒，姊针线，度日飧。方读书，供粥

任东明墓碣铭

东明其号，拱辰其名，任其姓。生弘治辛亥三月初五日亥时。初以校尉升锦衣卫千户，为事谪戍南海卫。嘉靖二十九年十二月十六日，终於广之濠畔街。临终帖亲写辞字别予，予悯其孤魄无归，棺殓出地葬於东山之原。铭曰：「福祸无门，命也非天。吾以子归土，复归乎浑然。何怨何愆！」

明太子少保礼部尚书程斋盛公墓碑铭

银表里，奉勘合驰驿，趍程到京，扶疾朝见。升礼部右侍郎，免朝参事事，以便咨访。专一调护，赐图书为密奏用，因顾问进摄生集要，以清心寡欲为致中和之本，蒙旨嘉纳，云：『朕特召尔来，专为上奉天时，保燮朕躬云云。』吾考旧疾作，中使往来咨访，就床叩谢，蒙旨温谕。御札有云：『朕惟道契之交，不宜一以严义拘。今承天眷启朕衷，思保父母全与我者，特召尔来京居之，则吾尔与群臣不同。』又谕云：『尔年高，今后系密对紧关者手录，余等类不必书名，密封以入。』赐飞鱼章服，赐御制秋石诗。吾考赓圣制奏上，蒙温谕。自奉旨免朝参事事，在邸舍不与人相见。乙巳，引疾上疏给假乞归，蒙旨慰允，给驿南还，赐银五十两。至家，缉室园中，绝不与人接见。八月，与顾公俱升工部尚书，谢辞。蒙旨：『勿辞，病愈即赴京供事，以副朕待。』丙午二月趍程，八月初一日到京，谢辞不允，赐银六十两。改礼部尚书，辞不允。五月，进万年金鉴，推明自古圣帝明王传授心法，祈天永命之要。八月，进永寿真诠，蒙旨嘉纳。八月，加太子少保，谢辞不允。至己酉，年八十矣，奏乞放归田里，奉旨准致仕。至家，复遣谢恩●。圣诞，赐银表里。五月，遣侄赍本进贺圣诞。六月十五日得疾，越旬，自知不起，语瀚曰：『得再召起，冀得竭忠殚诚，庶有益主上。讵意不能遂愿，命也夫。』乃具本谢还钦赐图书。七月十四疾革，瀚与次子若树在侍惊惶，公正色云：『我年八十，荷朝廷宠遇，复何求？所恨者，平生学未得摅益当宁耳。』不言家事。十五日卒，寿八十一。噫！哀痛可言。」又曰：「吾考也，视祸福吉凶，遇之坦然，不动声色。家居自制玉华巾，野服萧然自得，与田夫野老未尝不以礼接，款语终日不倦。卒之日，远近号泣。登仕几五十年，前后乞休者十疏。吾考也教人先行后言，谓性命之道乃生人之本，率性尽伦乃自人之身，学问不过资益节文。喜著述，有书一千五百卷，吕泾野谓得出入羲黄之道。至易箦不妄一语，惟睁目顾左右而已。其独知独得之道，又非不肖所能尽述也。惟先生赐之铭，以光於后，以明晚年出处不得已之意焉。」甘泉子曰：「知父者莫如子。观东伯之状，则公之德义学术可征矣。至谓晚年出处之意，则公自知自信，以俟百世而不[惑，岂]假人之言哉？孟子不遇鲁侯，天也，臧氏之子，焉能使之不遇？夫天下遇而已矣。或以梦遇，或以卜遇，或[以]诗遇，或以赋遇，或以九九遇，或以不龟手遇，遇之时大矣哉！庄子曰：『不受天损易，不受人益难。』程斋公睽於前而遇於后，一人之身而遇否顿殊，岂非数乎！献璞三刖，当面蹉过；明珠暗投，按剑相待。大夫能荐人於王侯，不能使王侯与之大夫，何则？命也。独吾於公以不事事为幸，以调养圣躬为道，临终之憾，犹有遗忠焉！人比之李泌大遇宠异，与帝同车而不事事，虽无大益於唐，衡山岩壑，若有遗憾者，然终以自免，则公之善终之深意也。一片闲云，闲往闲来，何荣何辱，何有何无焉，与公俱化矣。予病耄，不能文，谨因来状而铭之於石，以告后之人，知爱敬此墓也。其词曰：「云朝出乎玉华，暮归云乎玉华。云密不雨，邺侯同车。一日观化，乘云上天，何其嗟！」辛亥十月?於乎！斯惟明太子少保礼部尚书盛公程斋之墓乎！端明其讳，希明其字，潮之海阳其世家，赠奉政大夫左春坊左庶子兼翰林侍读其考，赠恭人许氏其妣，由乡贡授广西柳州融县知县致仕奉养瀚其子。遣侄生员达造天关而告曰：「瀚也不幸，吾考程斋公以庚戌七月十五日卒，距生庚寅九月初七日，年八十一，未究於上寿。惟吾考生而符梦，遂以名。聪敏自天，能知前生事。四岁诵孝经、论语，十三通五经，补庠生。戊午举乡元，壬戌举礼闱，赐同进士出身，改庶吉士，读书中秘。丁忧不起复，逆瑾作威革职。谨诛乃起，授翰林院检讨。疾乞归，起取赴京，念母求外补，授浙江按察司佥事，奉敕提督学校，以宽裕培士风。闻太宜人讣，奔丧，士子追送扳援。起复，擢南京尚宝司卿，改左春坊左庶子兼翰林侍读。以经筵诖误改尚宝司卿。升南京通政司右通政，秩满，加中宪大夫，锡之诰命。寻升南京太常寺卿，升都察院右副都御史，奉敕总督南京粮储，以人言致仕而归。筑室东山，为终焉之计。家居十余年，长孙若林中戊戌进士，犹不通京书。方士以丸药愈疾，因求其方，乃秋石所制者。令义男学制炼，得其法，且上闻。大学士严公介溪遣承差赍誊黄御札，移书云：『蒙旨问公姓名，今安在，此人可起来用。奉旨访之。』次日，若林承督饷西边回，乃遣家人与行。得报，具本以疾辞。吏兵二部各差官

贰室蒯氏墓志铭

於乎！此吾贰室蒯氏之藏，在增城县绥宁都莲花洞莲花惢之原乎！蒯氏宅在北京麻城巷，其先我太宗文皇帝初建都，起宫殿，蒯祖公曰：「某以众工忽行殿脊上，上戏笑曰：『似是一猴子样。』公即下地叩头。」未知的传，然以其轻跳材能如此，亦异哉！后积功官至工部侍郎，后嗣继卿又有以功升锦衣卫千户者。至●●●●●●●●●子也。父讳●●●●●●●●●●●纳之为侧室，以俟奉晨[昏]●●●●●●●●●●月不废。自归，宜於上下，无有过失。事●●●●●室袁丧，蒯独持家三十年，无子命之慈他●●●笃爱如己出，以义起制服，降妻二等小功。生●●卒癸丑八月七日。以礼卜是年十月九日归於●●。铭曰：「时月之间，尔犹为人。倏忽亡之，以●其真。复●子自然●天地万化，莫不皆然，亦何戚而何忻！」

逸士谢葵山先生墓碣铭

於乎！此吾友谢葵山之藏也。葵山名佑，字天赐，广[州]府庠生，弃去，从游[白]沙先生於江门，闻混沦之学。[自]林南川外，[惟葵山]独得其指。曾从石翁游[古劳葵根]山，石翁诗曰：「[手]拍昆仑歌泬●，虹桥月下[拜相邀，谢]生卜筑葵根宅，纔到葵根怕路遥。」天锡遂[结庐栽茗]为生，曰：「吾不犹多於云卿之履乎？」安贫[乐道，糟糠不]餍腹，布袜不掩胫。甘泉子与之诗有曰「[短袜度玄冬」，其]贫如此，晏如也。天锡生於甲寅年六[月初八日，终於]丙寅年九月二十日。一子宗濂，云被[人谋绝。初，甘泉]子不肯会试者将十二三[年]矣。天[锡劝之驾，乃因母]命赴礼闱，辱上第。天锡病遗[诗四首，中有曰：生从]何处来，化从何处去？化化与生生，便见真元处。」又曰：「相欢不尽言，君归我无口。」已而果然，可哀也。甘泉子奉使安南为正德八年癸酉十二月，亲往葬之葵山己酉向之原。至嘉靖癸丑十月，则甘泉子致南京兵部尚书，事已十四年矣。遣守墓古真福天佑代奠之，天佑者，少服侍白沙先生，七十以上，不忘旧也。甘泉子既将龛公神位，与陈清江同祀於白云尚友堂，时侍食於师侧，盖二君皆无后也。予哀之，遂修其墓而志之墓碣，系以铭曰：於乎公乎！求志於葵，精神在於葵，予藏公体魄於葵，维手植茗於葵，白县帖福祀於葵。於乎！瞻葵之阳，山高水长。公在宇宙，死而不亡。据康熙二十年本补字

两峰子贰尹叶君墓碑铭

两峰子叶子从甘泉子，游刻甘泉子大书飞云之嵿。甘泉子庚子谢政，摩挲石?，徘徊於大书之下，望怀两峰。两峰固惠之归善万石人也，祖曰柏庄，考曰标，妣曰邹氏，遗腹子也。十五游泮庠，七试不遇。遇选贡，入南监，从甘泉子讲孔孟之学於观光之馆。晚授福之古田丞，建社学，行乡约，立保甲。祈雨而雨降，驱虎而虎除，御贼而贼遁。三载政行泽流，有大官者咎之曰：「迎接疏慢，岂不折腰人耶？」两峰子即拂袖而归，曰：「大官嫌吾疏慢，两峰山水当不吾嫌也。」士民遮留，有去思之碑。嘉靖己酉，以疾卒於两峰，遂葬於两峰。岁壬子　月　　日，长子监生梦麟率弟子四人梦奎、梦熊、梦阳、梦豹，求甘泉子铭其墓。甘泉子曰：「吾故知也。」破戒铭之，铭曰：「来也两峰，去也两峰，奈何乎两峰！奄望两峰之云，去泽古田，奈何古田，不折腰人，於乎！」

明故礼科右给事中海石钱君墓志铭

维嘉靖甲寅腊朔，钱永州以其弟薇之讣至，甘泉翁既会平川子、郭子、钟子、霍子等哭於观德之堂，乃发书读之。永州曰：「芹也门祚益微，吾道益孤，吾将安依？且吾弟薇也，欲省永达广，见翁卒业焉，倭寇作梗。今已矣。」薇之子书曰：「与映也，与?也，不自殒，延先考祸。卒於甲寅八月七日，距生某年五月某日，五十　耳。先考垂没，命映等因永州伯以乞翁之文以铭彭城之墓。」惟时永州以二价代映等以来，甘泉翁曰：「吾耄矣，曷其能文？无已，则命门人钟景星、霍与瑕读状。」一人问懋垣之学何如？曰：「观其仕焉可知也。」一人问钱子之仕何如？曰：「观其学焉可知也。夫学以观德也，仕以观业也，德业交修，其惟君子乎！」请问焉。曰：「子夏不云乎！学而优则仕，仕而优则学。学以言其德也，仕以言其业也。学有余力而及於仕，学之至也，而大业生焉。仕有余力而及於学，仕之至也，而盛德普焉。学也仕也，体用一原，优则皆优，其道一也。」曰：「然则懋垣之学可得闻与？」曰：「永州之状有之：庚辛之岁，先伯考封给事中两?公、我先考中宪东圩公，延师以忠孝大义教芹、薇、萱也。戊己间，则遣从甘泉夫子讲道於京师，闻圣贤之学，性命之蕴。得图书焉，口诵心惟。故其论求放心曰：『觉放即求，非外求。』得其论律吕曰：『天地自然之气数。』论动静则曰：『静而无静，惺惺者静。动而无动，亹亹者动。迫切则助，怠缓则忘，无念而念，无为而为，真心乃获。』国朝典故、礼乐兵刑、天文地理，靡不究心，体认真切，涵养缜密。谓芹曰：『体认天理，发明此学。』懋垣之学不可概见乎？然而征之於仕矣。」或问懋垣之仕，曰：「状有之：壬辰廷试，对策数千言，剀切时务，遂授行人。出使楚藩，正拜坐之礼，却宴赐之金。给事礼科，初劾内阁费夏，再论李温，再论夏蒋，再论司礼，再论三边，再论言官回避，以至名器庙享，略无少隐。圣明嘉之，制词有曰：『经略边防，论列治体，忧深思远，直谅多闻。』於是谏垣由是出色。奉敕两广，委身冒险，终克济事。不动声色，安靖边方，还乃转右，谕郭翼国，论灾异宫僚非人，曰：『吾今得死所矣。』付金买棺，幸以为民免，称古遗直。既归，建议免边戍飞挽之苦，掩阵亡千余之尸。有处海上、巡视、倭贼、田赋、孔庙、屯田、盐法、备边、河套、市舶诸议。此懋垣之仕不可概见乎？然而本之於学矣。」二子以闻於平川子曰：「夫学得仕而益精，仕得学而益明，交助互发，体用一矣。」遂以复甘泉翁，翁曰：「善哉！吾虽老矣，俛为铭之。」懋垣别号海石，配某氏。考赠礼科给事中讳珍，妣某氏，封孺人。同母兄著。盖珍出於达，达出於寔，寔出於裕，裕之先寔何姓，洪武间编戍贵州，乃以裕托育於钱，因以钱姓。其余善行嘉言尚多，具於兄永州状。铭曰：海之盐，秀气潜，肇巨姓，孕乃钱。一解裕传寔，寔生达，乃昌四子遂乃发。二解珍琦同，璋珙降?，以达贵赠刑郎中。三解珍发迟，待昌期，后先科甲并光辉。四解侄芹萱，子懋垣，薇也封之礼黄门。五解维懋垣，承家传，教以忠孝进圣贤。六解承两考，师泉叟，廿年三子坚而久。七解忘助勿，天理一，中思无为神莫测。八解学优仕，凛谏议，弹劾宰辅略不忌。九解遂落职，无愧色，归而明农学愈力。十解维礼乐，兵刑学，天文地理无隐索。十一解五十三，脱羁骖，吾说未尽与君谈。十二解与铭诗，显乃微，千秋万祀无我违。十三解

盛节母王氏墓碑铭

夫墓碑何为者也？表节母王也，增邑大夫盛剑?之母也。何以为节母也？节也者，贞也。上天之道由贞发而元，元本於贞。元也者，仁也；母百善之仁，由节而生也。剑?子盛子以廉明治增三年矣，一日素服草蓗，捧吴绢，致庭实，拜於堂曰：「赉汝母，节母也，草殡於先人墓侧。今兹改葬实岩之原，求先生之文以光母之节。」甘泉子曰：「吾未知盛母，吾於是乎知盛子之为孝子矣，因子之孝而以知母之节之善矣。」乃读行实，喟然叹曰：「富哉言乎！博哉行乎！吾九十昏眊，必更两生读之而后可。」於是周生学心宣状曰：「母之出，常熟之王，巨族也。所谓万十九承事者，始祖也。凡数传而至月涛公曰刚，生母。母自幼警敏端毅，闻其母韦氏诵佛书，谈故事，辄心解。外祖月涛公喜，教以内则、列女传，至节烈奇行，辄赏叹，以为人生当如此。月涛公难於配，德孤也。父宜闲君，性行淳谨，而吾祖思闲公亦择妇，归吾考。家中衰，母黾勉顺适舅姑意，亟称曰：『贤妇贤妇。』」默翁曰：「止，见母之妇道，顺而正矣。」曰：「弘治中，邑役繁，舅氏春畴以孤子寡助，韦●与吾母戚之，闻於思闲公，一与经纪之。弘治乙丑，赉汝生，祖喜，以为后有赖。正德丙寅，里中大疫，思闲祖病故。吾母相吾父治敛，父哭之哀，忽头面赤热，不饮食。母时襁孤在侧，父摩孤顶曰：『汝孕此子三月，张睢阳公以梦告我，他日必有立，汝善抚之。』乃卒。母时年二十九，哭几绝。既敛，扣地欲俱死。祖母抱持泣曰：『尔夫不幸，幸有子，子幼吾老，命皆尔赖，安可死？』乃已。解簪珥治葬事，并奉祖棺以行。大雨舟阻，母以身翼棺，踯躅泥石，观者流涕。乃吁天曰：『吾为盛妇，义当养姑保子，否则宜薛泾。』与祖母同处，纺?供养祭。得一旨，先进祖母，后子女，自啖菜。」默翁曰：「止，见母之节之俭矣。」曰：「祖母湿疾，老且痿。母於饮食起卧，未常不亲扶。再病疫，药饵服劳，亦略无避。」默翁曰：「止，见母之节孝矣。」曰：「四年，身更三丧，艰辛百集。宗姻怜之，曰：『吾命尔也。』」默翁曰：「止，见母节之安矣。」曰：「母自祖母亡，室中形影相吊。舅氏来言曰：『姑既葬，妇道毕矣。吾有孀母，日夕望姊，盍归相守？』曰：「母昔嫁我於盛，今弃盛归王，不可。』庚午，大水且疫，田圩庐圯。舅氏强之至再，犹不可。固强之，乃载主携孤，涕泣以行，韦母迎而慰之。自是依王而居。」默翁曰：「止，母在归宁，母合礼矣。」於是谢生锡命更宣焉，曰：「●●●●事委舅●严●母●●●●●●●●●●●日●食。舅氏悯之，间谓母曰：『●日产●●●●●共之。』母不答。一日呼孤曰：『吾不忍即死，以有●●●父临终，嘱吾数语，尔不可忘。』又曰：「孤同●●●●[外]傅，母出纺?之积，买田一方，资师友费，躬自●●●●夜读，日询勤惰进退，以为忧喜。有拂意●●●●●●。」默翁曰：「止，见节母之教之严矣。」●[嘉]靖乙●●试邑弟子员，不偶试，从王姓取郡庠●●●●●母曰：『吾今可以见尔父於地下矣。』冯佑山出黄门●吾邑，闻母节，嘉焉，扁庐曰贞节，将请旌之，适去任。辛丑母俄疾，昏瞶不食●数日，将治后事，母忽张●曰：『尔姓未正。』孤应曰：『诺。』后复苏，命孤以复姓请於●●●。母色喜，乃谋徙城居，舅氏与之，●则命之辞●●●则命之辞。」默翁曰：「止，见节母之廉矣。吾闻有●●●●某●●某姓得其贿●●当●●不能●●者，[观]母之节，●●[愧]矣乎！」曰：「先叔●●●还未●●命●之业●之室女●有子命之●养姻党贫●●之●恤。」默翁曰：「止，见[节母之终]惠矣。」曰：「丁未，母●●●●孤不忍从计偕。母曰：『[行]也，即不第●●●●●●●●●●耳。●乃谒选。●[新]乡●●●●●戒从者迎养。母闻邑南濒黄河，八省车骑来往，忧民疲，访从者曰：『官人曾与节省否？』知无怨言，乃慰。闻释囚，问在系尚多少？元日，命出与糜肉。闻印烙马骡，孤与更始，曰：『宜使畜养有所。』闻审役，曰：『户有消长，宁下母上。』」默翁曰：「止，见节母之教泽及囚氓矣。」曰：「母自孀，不肉食。初得俸，入欲为母更馔。母曰：『尔父忌日且至，姑缓之。』既而痹疾忽作，疾革，呼孤曰：『尔长甥宜与婚尔女，须训以妇德。』次日谆如梦中，言毕遂瞑。」翁曰：「见即母之正终矣。」为嘉靖戊申二月二十五日也。距生成化戊戌十二月二十四日，得年七十有一。子一，即孤，娶丁氏。女二，一殇，一适钱某。孙女五人皆嫁许仕族。初，母居王家，桷忽陨，去母坐寸许。又一日烹馈，若有搴母裾就土座下者，厨屋崩，赖母蹲避三椽下免。人谓始终完节，鬼神庇之云。甘泉子曰：「夫顺，节之正也；孝，节之敬也；俭，节之守也；安，节之固也；礼，节之式也；教，节之严也；廉，节之隅也；惠，节之仁也；泽，节之流也；正，节之终也。惟兹十伦，备诸众善，宜树之墓道，俾东西过者读之起敬，将使为人父母者曰：『吾何幸而得若人为子乎？』为人子者曰：『吾何幸得若人为父母乎？』有骨肉姻亲者曰：『吾何幸得若人为兄弟乎？姊妹乎？为妯娌乎？』观风者过而叹曰：『吾何幸得若人闻於朝乎？』」乃为铭之，其辞曰：「姑熟原，薛泾渊，中有王母降人寰。生警敏，毅婉娩，少习内则烈女传。德相当，归盛郎，方家中衰弛而张。宜闲子，世济美，清隐万五迁熟始。四传远，怡怡晚，是为大宗薛泾畹。载四传，宗远玄，襟怀倜傥扶危颠。甫汝荣，宜闲公，性行淳谨媲三从。廿九年，丧所天，扣地欲从念姑贤。誓柏舟，节自操，存孤四十余春秋。早依王，晚归乡，才济二氏转运良。舅分财，再辞回，命子复姓丈夫哉。子成名，母教征，新乡德惠及增城。母节良，百善彰，观风采奏通存亡。」

题王前村墓志

於乎！此明前村明府王君孔良之墓。甘泉湛子既题王前村之墓，而为之说曰：后来城郭不如村，先进於礼乐，野人也，野也者，村也，皆叹礼失而在野也。孔子曰：「如用之，则吾从先进。大林放问礼之本，而示绘事后素。甘泉子曰：太朴不雕，其文具矣。混沌不凿，体全归矣。然而南山之竹，镞而括之，不利用乎？昆山之玉，琢而磨之，不亦器乎？前村将不为文质彬彬君子也乎？噫！

甘泉先生续编大全卷之十三

门人顺德何鸿校刊

祭告文

致仕到家祭告祖墓文各祖考并同

维嘉靖十九年，岁次庚子，九月己丑朔，越十七日乙巳，孝孙若水敢因宗子太液告於始祖考奉训大夫德庆路治中府君，始祖妣夫人丹阳邝氏夫人。若水忝赖祖德之流光，积善之余庆，官历吏礼兵三部尚书，恪遵清慎勤，六载寡过，幸不毁伤，以玷先德。兹蒙我圣主放归保全之恩，亦皆我祖先贻谋燕翼之泽。谨以牲醴庶羞祭告墓下，尚飨。

太宗合食祭文

维嘉靖十九年，岁次庚子，十月朔日己未，玄孙若水等因宗子太液，敢昭告於始祖考奉训大夫德庆路治中府君，始祖妣丹阳邝氏夫人。兹放古者花树韦家故事而损益之，太宗子孙每孟月之朔小宗每月朔，会食於本祠下，以致亲亲睦族之义。今晨会食，礼宜先荐告於我祖，其鉴佑之引之，永永不替。尚飨。

祭告罗浮朱明洞土地文

维嘉靖十九年，岁次庚子，十月己未朔，越初八日丙寅，南京兵部尚书致仕湛若水，谨以三牲庶羞果酒，奠告於朱明洞天土地之神。窃惟天下洞天，朱明第七，土高有灵，地灵人杰。我昔卜筑，入宅兹始。诸第云从，丕明义理。殆将为此洞留胜迹於后代，为百世之称美，以图报於明天子。神其是佑是启，以永勿替。尚飨。

祭告先师石翁墓文

维嘉靖十九年，岁次庚子，十二月戊午朔，越初二日己未，门人前南京兵部尚书湛若水，谨以洁牲束帛庶羞清酌之仪，敢昭告於先师翰林院检讨白沙陈先生之墓曰：水也言念在昔，欲归未归，惟其时矣。言孙行危，哲其机矣。欲行夫子之道，溥其施矣。然而仅以明夫子之道，折群疑矣。淹留无成，今兹其归矣。君亲师一道矣，昔者曾子战战(竞竞)[兢兢]，临终而启手足，惧亏体辱亲矣。水也之事君，亦战战(竞竞)[兢兢]，临归而自省厥躬，惧失身欺君矣。今也既归，犹战战(竞竞)[兢兢]，而自思以不亏体失身，而玷夫子之门矣。矢心陈词，奠告墓下，自兹以至於未死，亦战战(竞竞)[兢兢]，扩充素学，毕吾年矣。惟夫子其启佑焉！尚飨。

天关上梁祭告文

[维嘉]靖十九年，岁次[庚子，十二]月戊午朔，●●●●●戊寅，前南京兵部[尚书●●谨以]●●之●●●[告]於天关土地之[神]●天诏●●●●●●●●●立我大闲曷居[匪仁曷]●，匪义●●[君]子●●●礼，吉日维时，栋宇斯栖，●●●●，[惟]神庇之。

天关隐居落成入宅告文

[维]嘉靖[二]十年，岁次辛丑，●●丙●朔，越●十●●[寅]，前南京兵部尚书湛[谨以束帛]牲[酒之]奠，[告於]天关土地之神曰：粤自开辟以[来]；允厥佳[胜有其地而]未遇其人，●[有其]人而不遇其地，恒若相[求]而[若]相避然者。●必●●明●寄●隐●有其数耶？抑●遇有时耶？●●●[天]作而地●之，以遗斯人者非●斯地自开[辟以来不]知[几]亿万斯年矣，傍有连[理之]木，亦不[知]●几百十年矣。乃今地属於予，予识此●以木，●●以人●地，岂●隐●之数际●之时●●之寄●●●期耶？然则神明之佑予，亦●备矣。我[之]感神之●●，可胜既矣。●●落成，携眷●宁●神●●於既●而●神之佑启●[将来]者岂有涯哉？惟●●[鉴]之。[尚飨]。

新居青霞书院告土地文

维嘉靖二十年，岁次辛丑，八月甲寅朔，越二十日癸酉，前南京兵部尚书参赞机务湛　谨以三牲清酌之奠，昭告於青霞书院土地之神曰：有贤侍御，为卜青霞。爰既落成，爰始爰家。安人之宅，游神之庭，入圣之奥，穆穆明明。维神是德，是启是迪，是佑是式，以我师徒，勿替於有极。尚飨。

谒奠天华精舍四贤祠文

维嘉靖二十年，岁次辛丑，八月甲寅朔，越二十一日甲戌，天华四贤祠既成，前南京兵部尚书湛若水、刑科给事中王希文、监察御史戴铣，率诸同志张潮、曾志道、梁哲、张文海、霍彦纲、张文济、林以良、汤价、梁穑、梁禄、梁穆，以三牲谒奠於祠下，三焚香三匝而三噫，昭告於濂溪周先生、豫章罗先生、延平李先生、白沙陈先生之灵曰：嗟宇宙之无穷兮，而大化之莫已！嗟四贤之生不同时兮，而产不同地。曷同於一堂兮？殊途而一致。岂以古今无二天，天地万物无二气，而远近幽明无二理耶？而水也与诸生於四贤，有同时不同时，同地不同地，不期而同诣者，岂不以同天同气同理而无异志者耶？各自归依，死而后已。知死而不亡，虽死亦不已。惟诸先生之神之灵，庶其鉴此。尚飨。

奠故里太学生东之文
</div>
    <div class="pagination">
<a href="甘泉先生续编大全_page12.html">上一页</a><span>...</span><a href="甘泉先生续编大全_page8.html">8</a><a href="甘泉先生续编大全_page9.html">9</a><a href="甘泉先生续编大全_page10.html">10</a><a href="甘泉先生续编大全_page11.html">11</a><a href="甘泉先生续编大全_page12.html">12</a><span class="current-page">13</span><a href="甘泉先生续编大全_page14.html">14</a><a href="甘泉先生续编大全_page15.html">15</a><a href="甘泉先生续编大全_page16.html">16</a><a href="甘泉先生续编大全_page17.html">17</a><a href="甘泉先生续编大全_page18.html">18</a><span>...</span><a href="甘泉先生续编大全_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
