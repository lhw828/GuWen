<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 82 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 82 页/共 115 页
  </h1>
  <div class="content">
   崇祯十四年正月六日，吴郡张┆度卒于泌园之书舍，年七十有四。友人钱谦益题其铭旌曰：“乡贡士孝节张先生之柩。”某年某月，葬于花园村之新阡。仲子奕、冢孙邕泣而来告曰：“先人有坠言曰：‘铭必以钱氏。钱知我者，可无庸以状也。’”余曰：“诺。”为序而铭焉。 
    序曰：君讳世伟，字┆度，南安府太守讳铨之曾孙，乡贡士赠翰林院侍诏讳基之孙，太学生讳尚友之子也。君总角明惠，善属文。太学君携之游娄江，州、太原两王公叹息以为国器。久之，其声籍甚。江、广、交、粤之士，有知张┆度者不以名，有知┆度者不以姓。此君之始年也。万历中，门户科场之议锋起，君扼腕拊颊，多所题核裁量。壬子举顺天，出新城王季木之门。党人大哗，御史遂呈身排击，卒不能有所连染。坐罚三科。累试不第，谢公车以老。此君之生平也。世居吴江之越来溪，君卜居吴门，得陈惟寅之渌水园，诛茅灌畦，却扫诵读，清谈竟日，樵苏不爨。为古文辞，取裁韩、柳，每一削稿，伸纸点笔，不知老之将至。此君之晚节也。君七岁丧母，朝夕上食号恸，塾中书生皆为流涕。其祖殁六十年，表衤暴遗行，用陈公甫例，得赠官立祠。事其父如其祖，事其兄如其父。此君之内行也。吴中以名行相镞砺者，文文起其执友也，姚孟长则其高弟，周忠介、朱德升其后辈也。忠介遭奄祸，周旋经纪。奋臂出入，视缇骑恶子，市驵伍伯如也。乡邦有大利病，绅相顾嗫嚅，必自君发之。其殁也，家无余赀。司理倪君往赙，乃得发丧。此君之大节也。君娶徐氏，男子二人，长、次奕，早世，邕其长子也。女子二人，嫁{山昆}山顾咸建、长洲姚宗典。君尝读范史《党锢传》，至于蕴义生风，鼓动流俗，未尝不废书而叹也。君以一老孝廉屏迹丘园，十余年来，吴之吏有所规，士有所仿，民有所赖，相与俯躬抑气曰：“彼有人焉。文、姚既殁，风流益长，奚其为政？”斯可以兴矣。君七十时，余坐告讦下请室，君戒子弟遍谢贺客，罢酒不乐。语曰：“桃李不言，下自成蹊。”所谓忠实心诚，信于士大夫者，非偶然而已也。为之铭曰： 
    惟孝与节，古有良谥。仲车二反，君则有四。 
高冠崔嵬，细行不坠。介居沉冥，市义若嗜。 
轻财涕唾，取无施易。安居美食，家无委积。 
少不践石，老而画字。耳非两门，孰云我？ 
揭德振华，加彼康惠。我作铭诗，流咏清泌。 

    （徐元修墓志铭） 
    崇祯己卯正月，吾师高阳公殉国报至，余为位加衰而哭之。是月，江阴徐元修以哭母死，讣亦至。呜呼！居今之世，忠孝之道，不绝如线，天柱将恐折矣，地维将恐裂矣。吾师死忠，元修死孝。元修虽一逢掖，方诸吾师，是亦枝天柱、立地维之一人也，是可使之无传耶？ 
    元修讳时进，其先公辅，国初为右副元帅，战殁，赠东海郡侯。公辅之弟按察使公弼，繇凤阳徙江阴。曾祖亮，进士，官知县。祖旦。父某。母冯氏。元修以诸生久次，将贡于京师，而母冯氏以疾卒。元修自伤为子无状，几得微禄以养其亲而不待也，号呼擗踊，促数叫绝。越七日庚午，一恸仆地。其子卿麟、卿麒环呼之，形神离矣，年五十有八。远近哀之，皆致赙，乃克殓葬。二月某日，葬于繇里山之祖茔。元修长身美须髯，易直退让，与人语，惟恐伤，如也。善饮酒，与之饮，未尝不醉，三爵之后，油油ぅぅ如也。矫志励行，奋乎流俗之中，以师友之道为己任。遇不可，奋髯掉臂，必达其志，决非苟然者。自元修抗颜为人师，抠衣升堂，收威夏楚，而师道于是乎始尊。自元修与其友黄介子锡余辈镞砺文行，死生患难，奋身相收恤？而友道于是乎始著。其事亲也，尽志与物，不以亡为解。所得修脯，不下百金，其父每呼卢博塞，缘手而尽，一夕自悔恨，召诸少年酹酒谢绝之。居亡何，元修窥其父微瘠，意默默不自聊，跪请于父，复召诸少年袒跣饮博，其父乃大喜，旦而腴泽如故，自是不复言戒博矣。今上下诏辟召，兵使冯公、徐公将以元修应，固辞不可，曰：“小人有母，他日有广文升斗在。”比将贡而亲没，此其所以伤而死孝也。余尝为容城孙奇逢叙其所撰《取节录》曰：“忠臣孝子，人世之砥柱也。末世之人，薄视忠孝名节，反加挫抑焉者，譬如杨焉之治河，患砥柱而欲镌之者也。”呜呼！兵刃锋镝，戎狄镌之也；谗谤机阱，小人镌之也；死丧祸患，天镌之也。具是三者，其镌之也，不遗余力矣。而吾师与元修犹相望于世，斯世道之不幸也夫！其亦世道之幸也夫！元修将葬，介子为行状而以书属余曰：是当应铭法，请为之铭。余曰：“诺。”铭曰： 
    七尺者身，三尺者坟。后千百年，视此刻文。 

○闻子将墓志铭 
    子将，姓闻氏，讳启祥，杭州之钱塘人也。子将生而神姿高秀，所至能隐数人。工于应举之业，挥洒落笔，云烟月露，生动行墨间。冯祭酒开之、方提学孟旋以经义为一世师，子将皆入其室，于是子将之名藉甚。武林东南一都会，江、广、闽、越之士，蹑负笈，胥挟其行卷，是正于子将。子将鉴裁敏，品题精，丹铅甲乙，纸落如飞。士之侧古振奇，隐鳞戢羽者，得子将一言，其声价不胫而走。游武林者，得一幸子将，如登龙门之阪。而子将亦倾身延纳，庀舟车，洁酒食，请谢宾客，如置驿然。虽后门寒士，落薄无闻者，人人以子将为亲己也。子将性故淡荡，厌弃浊秽，思出世间法。云栖标净土法门，子将笃信之，外服儒风，内修禅律，酬应少闲，然灯丈室，趺坐经行，佛声浩浩，俨然退院老僧也。卜筑龙泓、清平之间，将诛茅以老焉。买舡西湖，仿掘头五泻之制，为文以要同志，风流婉约，为时所传。为诸生祭酒二十年，始举于南京，偕李长蘅上公车，及国门，兴尽而返。余遣人要止之，两人掉头弗顾也。卒时年五十有八。祖讳镇，年九十五而卒。父讳涞，有贤豪长者之风。子二人：淡明、淡成。女四人。余观东汉之季，太学士数万人，嘘枯吹生，自三公九卿，皆折节下之，三府辟召，尝出其口，卒有党锢之祸。唐、宋之季亦然。万历中，子将以一书生握文章之柄，一言之褒诛，近秦市而远鸡林，奉之如金科玉条，可谓盛矣。然而卒以无咎者，何也？职思其居，言不出位，有古人读书尚友之志，而无今人游光扬声之习也。昔吾有先正，其言明且清。其子将之谓乎？余于子将之葬，叙而铭之，于稽其世，盖俯仰三叹焉。铭曰： 
    玉辉于璞兮，珠媚于流。西湖之山熊熊兮，与子千秋。 
麟伤斯哀兮，凤衰则忧。西湖之水洋洋兮，子一丘。 

（周府君墓志铭） 
    吴江周永年葬其先人于高景山之阡，排缵其行事而来告曰：“吾父躬令德，享高寿，谥曰康孝，吾子以为允。若其精修密行，世出世间法具备，则固非节惠所可尽也。有墓中之石在，敢固以请。” 
    余谨按永年之状，其书族出寿年者曰：君讳祝，字季华，太子少保吏部尚书谥恭肃讳用之孙，国学生讳乾南之季子。少而工文为名士，长而称诗为诗老，晚而负经济修长者之行为乡先生。其殁也，崇祯十三年七月廿九日，享年八十有六。娶杨氏，生三男子，长即永年，永言、永肩其次也。二女子，嫁杨士修、金之。葬以十四年之三月。其书其世法者曰：君三岁而孤，宛转母膝前，能相其悲哀而慰解之。母尝谓曰：“汝孩幼能慰我，汝父服玩，当多畀以偿汝。”稍长，果如其言。君泣涕交颐，弗忍受也。谈文师冯开之，谈诗友王百、汤若士，谈经济交徐孺东、万和甫、于中甫。中年蹭蹬省试，扣囊底之智，为其乡人勾会赋调，栉爬垢病，旱涝凶饥，闾井恃以无恐。少孤，两世父抚之如子。世父老且多难，周旋扶侍，不啻其子也。于群从笃爱宗建，宗建忤奄考死，君叹曰：“得死所矣，胜老人槁项牖下也。”其风义激昂如此。书其出世法者曰：君少游袁了凡、王龙之门，知有性命之学。长师事达观可公，观神姿严重，钳锤棒喝，如雷风之狎至。口授偈颂，倾写千言，侍者目瞪听荧，转盼错误，君暗记默诵，借书于手，伸纸执笔，运肘如飞，观之门无两子也。观自宝林游摄山，命车中记《八识规矩颂》，三鼓入室，授以指要，诸弟子遥瞩之，灯光煜然，隐见庭户，以为传灯有人也。扣击日久，悟门历然。研精相宗，终其身不拈禅宗只字。母薛夫人，蚤修净业。君闻毗舍半偈之义于本师，归为母覆说，证合于《圆觉　普眼》一章，母繇是发悟。丁亥秋，持佛名号三十昼夜，泊然坐脱，君提唱之力为多。云栖宏公叹曰：“诸上善人，同会一处，其周氏母子之谓乎？”于有为功德，不以有漏之因小之。复古刹，刻《大藏》，立忏饭僧，皆竭蹶以从事。小筑太湖之滨，架木为阁，徜徉其间。客至，不裹头，不布席。晚尤矍铄，憎杖而却扶。临终示微疾，从容燕语，吉祥而逝。谦益曰：“府君之令德，不可以悉数。白乐天有言：‘外以儒行修其身，内以释教治其心，旁以山水、风月、歌、诗、琴、酒乐其志。’此三言者，庶几尽之矣。”余与永年兄弟游，皆工诗文小词，孝友顺祥人也。君不置妾媵，三子者日视膳，夜侍寝，十日一践更，盖十余年而君卒。君之安乐令终，亦其子之力也。铭曰： 
    亿万佛土，从母往生，如子赴家。是母是子，如清净地，生宝莲华。 
世出世法，如宝罗网，重重开遮。我作斯铭，现文句身，于彼尘沙。 


初学集卷五十五 
    ○墓志铭（六） 

（徐元晦墓志铭） 
    元晦之卒也，为天启癸亥之四月，年五十有一。余与西安方孟旋哭之而恸，退而与南司空张公，司马王公经纪其家事。孟旋，元晦之执友也。张公、王公，其同里为婚姻者也。又九年，崇祯辛未，其孤玑等卜葬于横沥之东原，奉王公所撰行状来乞铭。元晦，讳文任，吴郡之太仓人也。少有俊才，弱冠入南太学，为祭酒冯公所知。当是时，孟旋为诸生都讲。岿然长德，元晦一旦与之齐名，登堂拜母，以交友闻于东南。又十余年，元晦辱与余游，又进余而友于孟旋。盖元晦之取友，始于孟旋而卒于余也。元晦之与人交也，强直摩切，责备行谊，至不可容忍。其为人无所不尽，死丧契阔，靡不相恤，米盐琐碎，靡不相同，家人妇子之诟谇，靡不可相告语也。诸生子弟，有来归者，必为之授室授餐，庀帏帐，具膏火，又为之警其惰而劝其勤，曰：“吾庶几古人为国家养士之意也。”才智蜂涌，精强有心计，闾里铢两之奸皆知之。或把其宿负，反得其死力。好为人缓急，以排难解纷为务。黠者或阳以急难来，元晦以为穷而投我，倾身为之弗恤也。家本素封，挥斥数千金，缘手辄尽。亦时用居积自救，其所赢不能当什一。元晦心独自喜，以为非他人所办也。东事之殷也，王公奉命经略，元晦将策蹇走关门，纵观厄塞，暗简将帅，奋臂为之助。会王公召还乃止。余在长安，每手疏国家兵农大计相告曰：“子其勉之，无使人谓词垣无人也。”应山杨忠烈公识元晦于余家，即以忠义相期许，每遗书论天下事，必曰“元晦视如何也？”其推服元晦如此。呜呼！元晦少年时，肠肥脑满，愿与海内雄骏君子掐擢胃肾，以自效于国家。至其中年，身名寥落，疆圉多故，痒痒然惟恐不得一当。以谓不得之于身，犹庶几得之于友，如余之不肖，元晦不以为非其人也。元晦没未几，孟旋亦谢世，而余再被放逐。衰迟连蹇，盖已悄然无复当世之志矣！岂元晦之取友非与？抑元晦之不遇，犹足以穷其友于身后与？其可哀也已！ 
    元晦之父曰光禄公，讳可久。母王氏。其家世具光禄志中。初娶金氏，今合葬于墓。继室以唐氏。男四人：、玑、、琛。女子四人。铭曰： 
    呜呼元晦！捐不赀之身，为国家齿牙、树颐颊，可以为世之伟人。 
扣囊底之智，为县官理盐铁、兵食，可以为古之能吏。嗟夫元晦！ 
止于如此。佳城郁郁，东海之隈。潮汐往复，波涛喧う。 
后千斯年，孰知其为元晦而悲？ 

    （邵茂齐墓志铭） 
    呜呼！茂齐死矣，铭非余其孰宜为之？茂齐少负俊声，甫壮，为诸生祭酒。科举之文，传写海内，穷乡陋儒，挟《兔园》一册，其中必有茂齐氏名。生徒云集，至赁屋列肆以居。茂齐不为程文熟烂之习，析理崭绝，匠心独妙，间亦谭谐以出尖巧。其于学，旁通钩贯，不名一家，随资开导，学者如行大雾中，不自知其沾湿。海内咸以为通儒大人，不谓其犹老诸生也。然卒不得志于有司以死。或者曰：“卢携文章有首尾，韦岫知其必贵。茂齐文起伏无余地，其不得贵且寿，宜也。”呜呼！科举进士之业，诚足以相士也。吾见有黝昧若顽铁者矣，有棼若乱丝拆若袜线者矣。若契戾取科第，胥不一验，而独茂齐验乎？今小宗伯随州公，往在左坊，尝语余曰：“己酉应天琐院中，几得邵生，竟不知复落者，何也？”呜呼！岂非其命哉！初，余与茂齐读书山中，茂齐早起宿膏火，走笔尽数纸，飒飒如蚕之食叶。冠盥整衣，横经列席，应四方学子之叩击，从颂洛诵，声出林表。午饭已，偕余散步北山，信足辄数里，睹某水某峰，乃知行之近远。间过逊国忠臣黄公墓，累累蓬颗中，必要余敛容肃拜，摩娑卧碣，忾叹久之乃去。当是时，余方冠首，茂齐折辈行与交，以文章事业相期许，余因以有声诸生间。以此知茂齐之为人，风流弘长，急于风义，而长于善善者也。茂齐竦身昂首，仪观伟然，稠人众会，冠盖骈列，茂齐眉目轩出其上，若逾丈寻。群言沸羹，嚣声压屋，片语劈分，洞中肌理，四座阒然无人声。宾筵客座，主宾阔疏，瞪目顾视，茂齐献酬群心，谭谑间作，暄然若阳春之入座隅也。达心而多可，不为崖岸表衤暴之行。门有好事之客而不拒杂宾，簿有金兰之交而不厌征逐。长裙峨冠，下帷讲授。轻衣缓带，文酒流连。山水之徜徉，僧庐之禅寂。岁时伏腊，烹羊博塞之宴游。并日促晷，应之有余闲。酒阑灯ㄠ，谭说古今人才节概，与夫经奇侠烈之事，欲奋臂出其间。遇不平，奋髯张目，或啮齿大骂不少休。盖其志之所存者不得自见，而世亦莫有知之者矣。此可为痛惜者也！茂齐少意气奔放，视功名可以引手致。其与余交，既倦游矣，寒窗纸灯，顾影掷笔，抚几悲吟，意欲扬去。庚戌之秋，执余手而语曰：“余病消渴甚，自此无意于人世矣。”视其中若有不自得者。病革之日，顾稚子在前，指以属余，无甚怜之色。偕僧徒颂佛号，奉手而逝，年四十有六，万历三十九年某月也。初、茂齐有二僮子，稚而黠，时诱之妄言以为笑。一夕戏问曰：“我它日作何官？”皆对曰：“老教官耳。”一僮子为老儒謦咳，一僮子为弟子员偻而前谒。茂齐顾余大噱：“我为郑广文，子当时时乞酒钱矣。”呜呼！岂意其老死诸生，二僮子之言亦无征也哉！ 
    茂齐讳濂，茂齐其字也。别字曰齐周。姓邵氏。高祖曰耻斋先生某，有一行，门人徐祯卿志其墓。大父某。父昌Θ。四十七年某月，葬于北山之新阡。呜呼！茂齐死矣。茂齐之传于后者，实赖于斯文，而文之传不传，亦有命焉，不可得而知也。虽然，天之厄茂齐甚矣，不当复厄之身后。余之文其又或以茂齐传也。然则铭茂齐者，非余而谁也？铭曰： 
    丸丸长松，其身千章。卧于壑谷，弗施栋梁。虽然弗施，其膏为肪。化为茯苓，千年有光。吁嗟乎！斯为茂齐之藏。 

（瞿元初墓志铭） 
    虞山之西麓，有精舍数楹，直拂水岩之下，予友瞿元初君之别墅也。君讳纯仁，字曰元初。祖曰南庄翁，布衣节挟，奇君之才，以为能大其门，买田筑室，庀薪水膏火，以资士之与君游处者。君所居北山，面湖有竹树水石之胜。而其所取友曰瞿汝说星卿、邵濂茂齐、顾云鸿朗仲，皆一时能士秀民，相与摆落俗虑，读书咏歌其中。晴烟晦雨，春腴夏阴，互见于研席之上，悉收览之，以放于文辞。故拂水之文社，遂秀出于吴下。君才情骏发，以文章意气自豪，而累不得志于场屋。余弱冠与君游，君时时顾余叹曰：“吾往从尊府先生授《春秋》，见子之长与书案等耳。岂自意今日与子上下笔砚间哉？”已又叹曰：“吾祖父皆在浅土，墓未有刻文，而逡巡不克举，庶几欧阳子之所谓有待者也。吾发种种矣，吾少与同学者，星卿仕而归，茂齐、朗仲穷而死，而吾犹蹩{薛足}不休者，念吾祖之坠言也。子为我识之，吾死不恨矣。”言已，辄举酒沾醉，哀歌泣下。余闻而悲之。然卒怏怏不得志以死。君状貌丰伟，如河朔伧父，垢衣蓬发，不事濯盥。其为文鲜妍妙丽，嫣然如时花美女，见之者意其神仙中人也。骤而与之语，落落穆穆，如不可人意者。周旋久之，声气款洽，棋酒杂进，谈谐间作，与其居者，往往不能舍去。孝于亲，笃于友，晚犹崭然自负其有，欲以见于世，遇精强少年，色稍不相下，必折抑之乃已。盖君虽困，而文章意气未尝少衰也。初，君之祖以力田起家。及其殁也，僮奴穿穴其中，虑君或有所勾稽，谋所以困君。君方清宴谈笑，辄相与聒噪，鸡豚几何？米盐几何？鄙猥琐碎，语刺刺不休。君摇首曰：“我已知之矣，若且去。”率以是为常。君之生产以此日挫，而卒亦不以屑意也。病且革，属其友曰：“吾死，勿近妇女，勿归城市，斥山居以营斋供佛，无为俗子所溷，盈吾志矣。”迄无他言而卒，万历己未之十二月也，享年五十有三。天启七年正月，葬于宝严湾之先茔。 
    君有四男子，忠美、肃美蚤夭，今之葬君者，共美、宣美也。余观唐末，尝录有名儒者方干等十五人，赐孤魂及第。每念君与茂齐、朗仲，辄泫然流涕。唐以诗取士，如干者虽不第，其诗已盛传于后世。而君等之擅场者，独以时文耳。呜呼！今之时文，有不与肉骨同腐朽者乎？君等之名，其将与草亡木卒澌尽而已乎？当今之世，有援唐故事追录名儒者乎？纵欲录之，其何所挟以附于干等之后乎？茂齐殁，余为之志，而今又铭君之墓。余之文，其信足以传君于后世乎否乎？亦姑写余之所以哀君者而已。铭曰： 
    斐然之文，散为寒芒。魁然其质，归于山冈。有光熊熊，珠含玉藏。才耶命耶？刻此铭章。 

（何季穆墓志铭） 
    季穆何氏，名允泓，淮王府左长史讳钫之子也。年十四五，则已厌薄程文熟烂之习，姑为之以塞其父之意。穷日分夜，发箧中书诵读之，为诗歌古文，累数万言。长史公没，流离世故，有飘薄之叹，始欲以科目自奋，而其学问亦日以成就。盖自唐、宋以来经世大典，如杜、郑、马、丘四氏之书，儒者多不能举其凡例，而季穆捃摭解剥，穷极指要。久之涵肆贯通，俨然如专门名家。凡古今地理官制河漕钱谷，与夫立国之强弱，用兵之利害，上下千余年，年经月纬，如数一二。间有所举正辨驳，矫尾厉角，若质古人于窗户之间而与之抗论也。好谭三吴水利，访问三江故道，及夏周疏浚遗迹，穷乡沮洳，扁舟往返。尝遇盗夺幞被，忍冻以归，家人咸窃笑之。辽亡之后，论失地丧师之故，每拍案呼愤。或靳之曰：“辽东西是君田舍耶？”相与一笑而止。生平落落穆穆，不饰容止，衣垢不浣，履决不纫。其遇人，意有不可，目直上视，不交一言。里人忌而恶之，闻履屐声，率摇手避去。尝引镜自笑：“安得渠一昔死，令满城人开口笑耶？”颠嚏日久，忧生叹世，抑郁不自聊，遂发病不汗以死，天启五年之五月也，年四十有一。崇祯某年，葬福山之祖茔。季穆少于余三岁，实兄事余。余官宫相，通显，而季穆淹顿诸生，尝语余曰：“王介甫得王逢原，以天民许之。逢原死嘉中，不及见介甫得政，是亦介甫之不幸也。”余应之曰：“石守道作《庆历圣德诗》，范希文犹目为鬼怪。令逢原不死，安知不为金陵之吉甫耶？”今季穆既穷死，而余亦δ晚放废，追思壮年盛气，朋友相规切之语。十余年间，俯仰如异世矣。陈同甫、王道甫之殁也，叶正则立新例并志之，其言曰：“同甫得无以死后余力，引而齐之，使道甫亦传而信乎？古之君子，悼贤人志士之抑没，而惟恐其不得而信也，其用心至于如此。今吾季穆之抑没，甚于道甫，而又无同甫可以并志，则其可以传而信者，将何恃乎？呜呼！是余之罪也夫。铭曰： 
    余哭季穆，舟次界首。有诗千言，洒泪渍酒。胸怀郁盘，须眉抖擞。此诗可传，铭于何有？呜呼！诗之与铭，孰传不传？身后之名，亦有命焉。哀哉季穆！其又将俟之于天。 

    （王季和墓志铭） 
    昔者圣贤之在天下，知其身之非我有，而戚戚然迂其身以济一世也。席不暖，突不黔，身体偏枯，手足胼胝，至于老死而不悔。故曰：舜、禹、周、孔，彼四圣者，天民之忧苦遑遽者也。佛氏者出，以尘沙为国土，以历劫为岁年，捞笼拔济，至于舍王位，弃氏发，投割肉，而后究其所欲为。其愿弥奢，其道弥广。然而有本焉，吾夫子固谓博施济众，尧、舜病诸，而如来亦言灭度众生，实无众生得灭度者。颜子之簟瓢陋巷，净名之杜口毗耶，彼固非超然燕处，而置斯世于度外者也。古之君子，退而咏歌一室，非以自为也。出而驱驰一世，非以为人也，求其志而已矣。吾友季和，少而服习名教，读书缵言，镞砺进士之业。壮而游于顾朗仲、瞿元初、邵茂齐。长而游于顾仲恭、何季穆，通经汲古，束修厉行，是是非非，里中人严惮之。中更家难，事莲池和尚于云栖，称幅巾弟子，遂以金汤弘护为己任。视伽蓝塔庙，犹其室庐也；视方袍圆颅，犹其眷属也；视焚修讲诵，营斋利生之事，犹其省试应制也。俗之人有欲交关季和者，必之于僧；僧之徒有欲交关僧众者，亦必之于季和。迨其后也，交知之缓急，闾族之保受，与夫马医洗削，一揖半面之人，勃蹊讠垂诿，靡不之于季和。季和亦倾身任之不辞，炎风流汗，朔雪刮面，旦旦而求之，未尝不在五父之衢也。日旰不食，足茧不息，穷年累岁，率以为常。会而计之，一岁之中，其自为谋者，百不得一焉。旬月之中，其为亲朋谋者，十不得一焉。扌骨扌骨然，戚戚然，舌敝唇干，怀忧召怨，久而其人抗手不相顾，己亦自忘之矣。呜呼！季和其亦天民之忧苦遑遽，而小用之者与？抑其志之所存，捞笼拔济，以多生为誓愿，而此生其发因与？斯其可悲也已！顾伯钦以奄祸逮系，季和要仲恭冒暑走数百里，求解于要人。伤道病，归而寝剧，遂不起。其没也，不欲死妻子之手。武林闻谷禅师与严忍公持诵佛号，抚之而绝，天启乙丑之某月某日也，享年四十有□。 
    季和王氏，讳宇春，山东参政讳之麟之子也。天性孝友，事其诸兄如父，尝谓余曰：“吾昆弟死不忍相离也，将共兆域以葬，不以家室，子为合而志之。”余曰：“宋张爱其弟辑，临终遗命，与辑合坟，议者非之。子虽有治命，子之诸子，未必从也。”季和没，其子昌谔、昌П，葬于某地之阡，而属余铭。铭曰： 
    吾有友，譬一车。朗仲轼，伏以趋。邵瞿盖，却泥污。仲恭箱，杂任居。季穆蚤，能扌局持。君为轮，周通涂。材器良，困契需。行千里，败两。我为御，徒踟蹰。作铭诗，悲祝余。 

    （冯嗣宗墓志铭） 
    君讳复京。世为常熟人，国初戍怀远卫，高祖讳，官御史。弘治中疏请归故籍。祖讳梁，父讳觉，皆不仕。妻盛氏，生三男子：舒、伟节、知十。天启二年卒，年五十。君强学广记，不屑为章句小儒。少而业《诗》，钩贯笺疏，嗤宋人为固陋，著《六家诗名物疏》六十卷。谓冠昏丧祭，不当抗家礼于会典，作《遵制家礼》四卷。罗旧闻、述先德，作《先贤事略》十卷、《族谱》四卷。年四十余，始见本朝实录，谓《通纪》详而野，《吾学》裁而疏，山炫博，妄而缪。宪章典则，自郐无讥。作《编年书》，驳正得失，曰《明右史略》，草创未就而殁。君形容清古，风止诡越，翘身曳步，轩唇鼓掌，悠悠忽忽如也。性嗜酒，酒杯书帙，错列几案。歌呕少倦，则酌酒自劳，率以为常。数踏省门不得举，咏左思诗“冯公岂不伟，白首不见招”，往往被酒高歌，至于泣下。尝之白门，日旰辄登雨花台，纵饮恸哭。哭罢复饮，饮已复哭，人不知何所为也。死之日，语家人曰：“吾将为冥官，以日中上。”人曰：“须明日乎？”曰：“非也，鬼神以夜半为日中耳。”及时而绝。铭曰： 
    阮籍死矣，哭声千年。君字嗣宗，其哭亦然。唐衢谢翱，后善哭者。君亦何为？有泪如写。遗书满家，子孙绳绳。先号后笑，请视斯铭。 

（李缉夫墓志铭） 
    吾先君之执友曰李丈伯樗，笃学好修人也。伯樗每过先君，携其子缉夫以来。先君教余呼缉夫为兄，曰：“安得若能文如李家兄乎？”是时缉夫长于余三岁，余才十岁耳。余稍长，即与缉夫同砚席。余居城东，缉夫居城西。缉夫晨来而暮去，风雨明晦，足迹可数也。余少斥也自喜，好越礼以惊众。缉夫故淳谨，及与余游，则亦蓬跣跳号类余，里间相与訾之弗顾。吾伊稍闲，辄与缉夫谭霸王之大略，评诗文之得失，放言极论，不为町崖。缉夫听然而笑，以余为知言也。居数年，有婚宦之事，各自解去。余幸取科第，而缉夫治曲台《礼》，专门名家，屡不得志于有司。缉夫自念祖父为儒者，百年单家寒素，未可以旦夕振起，遂从事于宫宅地形之术，忘废食寝，冒风雪，以为功名富贵，可以戾契致也。终岁所得束修羊，不足以市方丈之地，则假诸倍称之息。以故缉夫之遇益左，志愿益奢，家亦益贫，而其劳瘁拮据亦益甚，卒用是以死。呜呼！其可悲也已！缉夫少有大志，中年为儒生，低首抠衣，顾好学天官壬遁家言，闭户握算，以为天下方有事，是兵家所必用也。丑、寅之间，逆奄煽祸，余惴惴惧不免。缉夫过余私语曰：“岁在甲子七月，五星聚讲于张，王室必再兴，子其无忧。”上即位更始，缉夫喜而相告曰：“吾言有征矣，子必勉之。吾穷且老，复何恨哉！”其语意感慨，一似重有属者。别数日而病，未几而死，崇祯元年之四月四日也。缉夫讳胤熙，卒之年，春秋四十有九。明年，余罢官东归，其子象璧葬缉夫于兴福祖茔之侧，而泣来请铭。 
    呜呼！缉夫意气抑塞，有尊主庇民之大志，不能自出。既穷且老矣，则汲汲然冀一见之于其友，而余又未有以慰其望焉。诵白乐天赠友之诗，所谓待君赞弥纶者，千载而下，可为陨涕也矣！铭曰： 
    岁在己巳阳月日，吁嗟缉夫返此室。有山如堂形气密，青乌告祥龟袭吉，宜尔孙子世朱绂。 

（缪采璧墓志铭） 
    采璧姓缪氏，名纯白，故宫谕赠詹事西溪先生之次子也。西溪初与余定交，采璧已能文章，有声诸生间矣。以父之执事余，捧手抠衣，俯而纳屦，余安之弗为止也。西溪遭阉难，徒跣告哀，相向而哭。西溪不使他子，而使采璧，以其习于余也。已而钩党益急，余有抱蔓之惧，采璧有完卵之忧，执手，不敢出气。痛定思痛，喜极而涕，未尝不相顾沾裳也。西溪之殁十有七年，蒙天子之恩恤十五年矣，而弗克葬。今年五月，余过江上，召诸子面数之，其语切直不可闻。采璧闵默不语。退而深自刻责，咄咄叹诧，若无所容。未几属疾，七日不汗而卒。采璧之子畹擗踊而号曰：“天乎！吾父之不得葬吾祖以死也，有诸父在，而吾父独死。畹之不得葬吾父也，畹之责也，畹其容有死所乎！”于是卜以十一月某日，葬采璧于永安之新阡，母徐氏焉。哭而乞铭于余。 
    公羊子不云乎：“不及时而日，渴葬也；及时而不日，慢葬也。过时而日，隐之也；过时而不日，谓之不能葬也。过时而不葬，则比于慢葬矣。谓之不能葬，则亦君子之所隐也。”余之有隐于西溪者，盖亦公羊子之志。而采璧乃以余之一言而死，治以不能葬之罪，则采璧可以免矣。公羊子又曰：“赦止者，免止之罪辞也。”若采璧者，岂特免于罪而已，其亦可以为孝子矣乎？畹之葬采璧也，不得为渴葬。当时而不日，正也。其此之谓乎？若采璧与畹也，斯可以为西溪之子孙矣。采璧年十七补博士弟子员，数试京兆，将以明经岁贡而死。死之年，仅五十有七。娶徐氏，继室张氏。子六人：畹、匀、、每、畦、畸。女九人。采璧读书好古，卓荦有志行，余皆不备书，书其所以死者，则其生可知也。铭曰： 
    身死而父不葬，吁！可诫也。身死而以父之不葬，亦可喝也。余之于缪氏也，隐其父，闵其子，刻斯文以志焉。昌黎有言：人欲久不死，而观居此世者何也？” 

    （赵灵均墓志铭） 
    君讳均，字灵均，姓赵氏。父宦光，毁家葬父，偕其配陆卿子隐于寒山之丙舍，世所谓赵凡夫者也。家世在凡夫志中。灵均娶于文，讳ㄈ，字端容。其高祖父衡山公徵明，曾祖父文水公嘉，祖父虎丘公元善，父为贡士从简，字彦可。彦可以名行世其家，灵均少而受学，遂以其女娶焉。灵均从其父传六书之学。又从燕山僧见林授大梵字，并诸国字母变体形声谱韵之奥，指画形声，分署部居，移日分夜，父子自相讲习。端容明诗习礼，既馈而公姑赞贺，谓灵均曰：“此我之贤妇，而汝之逸妻也。寒山一片石，可以无恙矣。”凡夫殁，灵均家益落，宾客益进，其弛置自便，视流俗如粪溲日益甚。端容性明惠，所见幽花异卉，小虫怪蝶，信笔渲染，皆能写性情，鲜妍生动，图得千种，名曰《寒山草木昆虫状》。摹内府本草千种，千日而就。又以其暇画《湘君捣素》《惜花美人图》，远近购者填塞。贵姬季女，争来师事，相传笔法。灵均入而玩其妻，施丹调粉，写生落墨，画成手为题署，以别真赝。日晏忘食，听听如也。出而与宾客搜金石，论篆籀，问奇字，访逸典，长日永夕，无所俚赖。间托于《虞初》《诺皋》以耗磨光景，陶陶款款如也。酒食祗饬，旨蓄庀具，晨夕百须，靡不出端容十指中，灵均不知其所繇办也。以是得荡涤情志，隐居放言者十余年。崇祯甲戌六月，端容卒，年四十有一。又七年庚辰五月，灵均亦卒，年五十。灵均无子，以从弟之子锟为后。一女曰昭，嫁平湖马氏，撰其父母事状，使锟来请铭。 
    余尝读李易安《金石录序》，叹其伉俪之贤，才藻之美，而惜其不能终也。如灵均夫妇者，其才可以耦，其穷亦可以老，而天不与之寿，且斩其后，何耶？生同志，死同穴，视明诚所得，不已多耶？先赵氏之金石，今独其目在耳。小宛之堂，芸签缥带，亦如所谓连舻累舳，散为云烟者，有无聚散，不可重为叹息耶！凡夫之有灵均，许叔重之有昭也；灵均之有昭，蔡中郎之有琰也。有女而能传其父，其遂可谓之无子耶？呜呼！其可悲也已。灵均夫妇以某年某月合葬于寒山，祖父之阡。而余为之铭曰： 
    台倾池涸兮，寒山之庐。灰飞烟兮，寒山之书。粉绘剔轴兮，金石蜡车。长夜不瘗兮，光气有余。子祝类我兮，女歌弃予。铭以告哀兮，吊彼幽墟。 

    （张孟舒墓志铭） 
    吴有君子曰文文起、姚孟长、周景文，名行为一世所宗。而张异度、朱德升以孝秀奋袖其间，与相下上。孟舒、异度之兄也。诸君之交孟舒也以异度，而其重孟舒也则自以孟舒。孟舒之父益之先生于先君为执友，余之交孟舒而重之也，犹诸君也。癸酉之秋，余访孟舒于越来溪，登素心堂，夹窗助明，凝尘栖几。经史列左，旁行庋右。知其人修然自好，读书尚志者也。堂之失也，六十年而复。又以其间葺祖墓，梓家集，庀三族之葬昏，皆度身量腹，以有事焉。知其修古六行，尊祖敬宗而收族者也。越三年丙子，孟舒年七十，异度属余为记以称寿。孟舒读之而喜。是年七月病卒。异度哭之恸，退而作为行状，率孤子亭，请铭于余。状言孟舒孝于亲，信于友，恭谨狷洁，内行淳备，而尤称其慷慨慕义。周旋景文于逮系之日，人以为难。景文者，忤阉考死，所谓忠介公者也。孟舒尝语余：“景文削藉屏居，每指窗下小池曰：‘有此水在，吾何忧？’被征促别，顾而语曰：‘畴昔之夜，梦池中荷花盛开，与兄执手谈笑，其犹有生还之望乎？’”柩车北归，权厝池上，顾视荷花烂然，不觉敫然而哭。孟舒儒者，晚而好佛，其亦感景文之正梦，悟死生夜旦之故与？孟舒之葬在己卯之某月，异度悲诸君之奄逝，知人世之不可把玩，欲及其身以章厥兄也，渴而谒铭。余为之忾然叹息，故叙孟舒之生平，而以梦终焉。 
    孟舒讳世俊，世为吴江人。曾祖讳某，历官南安太守。祖讳基，乡举不仕。今上用按臣言，追赠翰林院待诏。父讳尚友，为诸生祭酒。母袁氏，副使尊尼之女。妻陈氏，布政使鎏之孙女，皆明德之后。生一男二女。葬吴县西花园村之祖茔。铭曰： 
    越溪之宅，老桂数章。有莞有秸，幽幽空堂。衡门剥啄，军持漉囊。霜空月驾，禅诵将将。经营塔庙，护持金汤。如贾欲赢，如旅ㄈ装。楞伽之巅，雀离回翔。后千斯年，配此铭章。 

    （张叔子墓志铭） 
    秀才陈式来告我曰：“崇祯壬午五月，东阳张叔子觐省其父中丞公于济上，而式与之偕。病暑，疾增剧，六月三日，卒于台庄舟中，生十六年矣。叔子名世鹗，字峙君，少警悟，与其二兄竞爽，笔腾墨飞，风发泉涌，文人才士弗如也。治毛氏《诗》及《尚书》《戴记》，穿穴训故，证据今古，门老师弗如也。其为人孝友顺祥，无子弟之过，能使其大母安于家，中丞公安于官，成人长德弗如也。卒之前一日，诵《出师表》《祭十二郎文》，琅琅有金石声。戒亻兼从勿以病闻，诒大人忧。舟次清口，梦幡幢从空下，有夫朱衣，援笔点其额，挟以上升。卒之时，彩云压舟如幔，移时而散。将反葬，中丞公抚棺而恸曰：‘儿知读书，即好虞山夫子所为古文，诵夫子赠余诗发兵头白，忧国鬓丝之句，未尝不涕渍于Ψ也。今其死矣，假宠于汝师，乞夫子之一言以葬，汝而有知，庶不悼其不幸于土中，而亦可以慰汝祖母于堂上。’式闻之，不自知其泣下沾襟也，为论次其事，以请于夫子。”呜呼！中丞昔保南国，功德在人。南人闻叔子之丧，巷不歌，舂不相，如丧其昆弟也。闵叔子之亡，而忧中丞之失其爱子而伤，如忧其父母也。余于中丞，有一日之长，犹其州民也，铭何忍辞？中丞名国维，以都察院右佥都御史兼工、兵二部侍郎，总理河道，朝议推择为大司马。铭曰： 
    生而趾美，命弗长也。没而修文，梦告祥也。我刻斯铭，以童汪之例书之，可勿殇也。 

（何仲容墓志铭） 
    余少学举子之文，知里中有何仲容者，强学缵文，好镂版以行世。长与诸名士为文会，仲容亦与焉。余方壮盛，观仲容衰晚婆娑，笔墨击戛，然取次争长，颇目笑之。久之，仲容以穷死。闻其人内行修整，不苟取予，悔向者之意轻之也。仲容讳德润，为常熟甲族。父讳钅享，通内典，工小楷，修布衣长者之行。仲容沿袭素风，食贫自守，泊如也。性好洁，焚香布席，书帙井井，邻富翁欲并其居，倍价以请，仲容固不可，乃为高楼下瞰，食罢，骨杂掷，屋瓦飒拉，积不能堪。一夕自徙去，僦居荒郊外，忽忽不得意以死。其卒以天启二年十一月，年五十四。娶秦氏。生子五人：述禹、述稷、述契、述皋、云。女四人。葬宣家村之先茔。云，吾徒也，既葬，来乞铭。铭曰： 
    土一棺，坟四尺。儒衣冠，载营魄。草茫茫，风萧然，读书声，林木间。 


初学集卷五十六 
    ○墓志铭（七） 

    （明故整饬辽阳等处海防监督朝鲜军务山东按察司按察使萧公墓志铭） 
    万历间，东师久不决，中外攘臂主战，以梗坏封议。而石司马所遣说士曰沈惟敬者，颇能得倭要领。我师老将骄，志不在战，阳欲杀惟敬以倾司马，而阴又欲委惟敬以弭倭。当是时，萧公以辽海道监军朝鲜，制府一见，即以惟敬属公。南原之役，我师大衄，总兵麻贵谋弃师走鸭绿。公单骑赴王京，趣惟敬诒书退倭。而制府乃以大捷闻。公再三力争，谓倭之退以惟敬手书，青山、稷山不交一矢。若诡词奏报，功罪错迕，不惟欺罔朝廷，抑且贻笑外国。制府自此大恨公矣。先是惟敬已奉旨逮解，及王京解严，公即系惟敬抵辽阳，制府欲以稽留钦犯罪公，至是口噤不能发。而兵垣承制府指，飞章上闻，遂并征公下狱论戍。嗟乎！惟敬法在必死，倭不退固死，倭退亦死，倭退而人知其出于惟敬，尤速死也。公督惟敬退倭，熟知弭倭情事，而又与力争奏报，彼不螫公，将安归乎？当制府属惟敬时，公固已入其彀中矣。南原之事，公即嘿不发一词，彼其能舍我乎？公志在徇国，义不旋踵。解王京之危急，争南原之功罪，功高不赏，而蜚祸从之。公之自为谋则失矣，其于谋国，不可谓不忠也。公去，东事益坏。赞画丁君应泰上书列其状，并极讼公冤，丁亦坐免官。居久之，奉恩诏自岭南赦还，居家十余年乃卒。 
    呜呼！公弱冠负膂力，盗五十余人夜劫公父，公独身奋挺与斗。盗舍父。父遁去，身被创十余，瘢痕如刻画。举进士，繇刑部郎考满，出守东昌，亲擒剧贼，散其党数千人。备兵潼关、固原、临洮，所至有声迹。其在临洮，火落赤万众寇边，盛暑擐甲，张疑设伏，虏望风引去，海内皆以边才目公。及东事孔棘，开设辽海道，司马深倚办公。公亦思一有所奋成功名，而竟以此败。当公受事时，封事已坏，司马为举朝射的，人皆缩颈却避。公勇于为国，不顾利害，触冒坎，望尘受诬，虽与司马共填牢户，固甘之也。此岂可使庸人小夫、容头过身者，评议其短长哉？公修髯伟干，弯弓跃马，意气蜂涌。归田以后，帘阁据几，奕棋穷日夜，漠然若无所事者。 
    起自田家，与夫人对啖粗粝，或讥其俭啬。一旦相择形胜，建浮屠于巽地，挥斥数千金，如弃涕唾，以此知公真奇伟变化不测人也。 
    公讳应宫，字某，世为苏州之常熟人。举万历甲戌科进士，卒于万历辛亥八月廿八日，年七十有三。娶庞氏，封宜人，勤劳共俭，配君子，无违德，后公十三年年八十三而终。有子曰可继，先公二年卒。其孙廷举等卜以崇祯二年十月葬公于曹庄之新阡，以庞宜人焉。往余在长安与奇士冯仲缨、金相辈游，询问东征事，并公得罪状，与邸报所流传大异。已而遇丁赞画之子，出其父手书《东事始末》，首尾断烂，字画几不可辨，相与绎而存之。视两生之云，若合符节。比分纂《神宗实录》，欲以其书上史官，不果。今获志公之墓，谨撮其概而存之，亦以信余之志，他日有征于国故焉，其不独以悲公之遇而已。铭曰： 
    东师迁延贻国耻，毁封饰战共谰抵。雄唱雌和惟一揆，阳战阴和庙堂指。将帅慑伏如浮蚁，公监九军杖尺棰。介马并日驰敌垒，辨士飞书射枉矢。倭人退舍鲜人敉，捷书露布乱朱紫。掩败攘功公所鄙，奋髯驳辨怒抵几。彼谗剜肉成疒只 ，肤公弗奏谤盈匦。荷戈瘴乡魑魅喜，终然归耕牧羊豕。哀哉司马卒冤死，埋骨牢槛流妻子。国有实录寡史，捃拾朝报摭故纸。浮石沉木尽如此，枯竹腐骨谁能解？我公墓矫骨皮 ，信史可征百世俟，有如不然视辽水。 

    （贵州布政使司监军都清道右参议兼佥事赠亚中大夫贵州布政使司右参政陈府君墓志铭） 
    万历四十五年冬，黔师有事于匀哈，府君以右参议分巡都清，往监军事，所向克捷。阅四月而振旅以入，贺行则君之病亟矣。次年六月二十二日，舟抵芜湖，遂卒。事闻，诏赠君官右参政，阶亚中大夫，褒勤事也。先是以按察司佥事备兵川南长珙，群盗田虎、熊林辈，磐牙连岁。酋豪曾良弼作言起事，通行为囊橐，诸夷酋皆蠢蠢骚动。君至补卒乘，筑城堡，广置间谍，明设购赏，募壮士，搏战杀虎、林。间于奢氏，俾诱杀良弼。又移檄谕降凉山酋石波等万余人。先后四年，群盗弭散，流亡来归。其莅黔也，黔抚张公议剿下卫，一见语合，遂以剿事委君。君侦知下卫诸苗，倚平定为谋主，诱其酋至匀，反接而斩之，趣分兵四道并进。丁巳嘉平，拔养鹅。戊午正月，破乾河马蹄。二月克摆沙高寨，凡二十一寨。马蹄有洞阻险，贼败北者聚为窟穴，用火攻歼焉。叠石封尸，其石曰“天焦纪功”而还。是役也，斩首二千三百余级，获生口牛马无算，抚安降夷二万四千余人。君以一监司专师旅之寄，宿将悍夷，悉禀纪律，犷如崇明，狡如邦彦，鞭棰使之，若叱畜狗。君没而奢、安踵叛，兵连祸结，迄于今未解。黔、蜀之人，谓西南之祸，起于招抚驾驭之非其人，相与ソ手诧骂，而尤追叹君之云亡为可恤也。府君讳禹谟，字锡玄，刑部右侍郎谥庄靖公讳瓒之长子。君胚胎前光，敏而好学，庄靖公以为才子。庄靖公表著清德，老而不替。君孝敬祥顺，亻黾亻免继述，所谓晨昏之助，盖有赖云者也。庄靖公殁。君始举于乡，累试不第，亻免就选人。再居学官，历践郎署。礻是躬耆事，所至皆有名迹，无忝庄靖公之遗训焉。当君少壮时，以贵公子有盛名于时，厚自贬损，补衣徒步，默默如有所不自兼者。及其潦倒场屋，晚而无子，皆为君叹息，以为日暮途远。君则信眉抵掌，激昂以赴功名之会，若骋骐骥于修途，忾然未知所税驾也。勾哈之役，年已七十矣。夤缘篁箐，扶曳下上，手足皲瘃，衣弊裂，气息忄忄，不少衰止。师还之日，磨染翰，沾沾自喜，庶几有据鞍裹革之志焉。呜呼！其可壮也已！君博识强记，贯穿经史，尤好捃摭四部中俪事骈语，比类相从，如古人所谓荟蕞枝痒者。开卷有得，辄放笔大噱，以为娱乐。盖其生平学殖如此。官兵部司务，撰《左氏兵略》若干卷，以左氏为经，以群史用兵制胜相比类者为纬。书成，具疏上之。神宗命留备御览。君以书生谈兵，其所撰亦荟粹之属耳，而卒以兵事显。昔杜牧之注《孙子》，自谓上穷天时，下极人事，乃不获一试于行间，其视君何如哉！君又辑《骈志》《说储》《经言枝指》《广滑稽志》若干卷，《补北堂书钞》若干卷，皆传于世。君之卒也，年七十有一。后四年，始得赠恤之典，为崇祯三年九月，葬于庄靖公桃源之赐阡。娶秦氏，继娶刘氏，皆赠宜人。秦生一女，嫁湖广行都司断事蒋国夫，庀君葬事，使其子来求铭。君与先君交相好也，庄靖公之丧，先君疾，使乳媪剑余往拜。君与刘宜人抚之而泣，盖伤己之无子也。今君有贤女，实克葬君，而余执笔为之铭。死生俯仰，四十余年，于人世何如也？铭曰：
  </div>
  <div class="pagination">
   <a href="牧斋初学集_page81.html">
    上一页
   </a>
   <span>
    ...
   </span>
   <a href="牧斋初学集_page77.html">
    77
   </a>
   <a href="牧斋初学集_page78.html">
    78
   </a>
   <a href="牧斋初学集_page79.html">
    79
   </a>
   <a href="牧斋初学集_page80.html">
    80
   </a>
   <a href="牧斋初学集_page81.html">
    81
   </a>
   <span class="current-page">
    82
   </span>
   <a href="牧斋初学集_page83.html">
    83
   </a>
   <a href="牧斋初学集_page84.html">
    84
   </a>
   <a href="牧斋初学集_page85.html">
    85
   </a>
   <a href="牧斋初学集_page86.html">
    86
   </a>
   <a href="牧斋初学集_page87.html">
    87
   </a>
   <span>
    ...
   </span>
   <a href="牧斋初学集_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
