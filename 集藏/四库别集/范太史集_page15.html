<!DOCTYPE html>
<html>
<head>
    <meta charset="UTF-8">
    <title>范太史集 - 第 15 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>范太史集 - 第 15 页/共 36 页</h1>
    <div class="content">　　一臣伏以自祖宗肇造区夏刬削藩镇分天下为十八路置转运使副提防刑狱有州三百州置守皆得専逹扵朝廷有县一千二百县置令皆命扵天子其始也收乡长镇将之权悉归扵县收县之权悉归扵州收州之权悉归扵监司收监司之权悉归扵朝廷监司者古州牧连帅之职也郡守者古公侯之国也县令者古子男附庸之君也自古封建则有强逼之患郡县则无蕃屏之卫汉法古建侯王终有七国之变郡守权重得専生杀唐世自方镇至县令皆有専杀之威不请扵朝廷唯本朝之法上下相维轻重相制如身之使臂臂之使指民自徒罪以上吏自罚金以上皆出扵天子藩方守臣统制列城付以数千里之地十万之师单车之使尺纸之诏朝召而夕至则为匹夫是以百三十余年海内晏然谋闭而不兴冦窃乱贼而不作舟车所至海隅出日无异近地不唯祖宗仁恩徳泽深结扵民亦由制置郡县最得其道前此所未有也夫监司付以一路守臣付以一郡县令付以一县皆与天子分土而治者也其可以不择人乎夫一县令不得人则百里之地受其害一郡守不得人则千里之地受其害监司所以代天子廵狩黜陟功罪进退能否内集财赋外卫封疆者也若不得人则一路可知矣朝廷比年命中外两制举监司又出省郎为之亦有意扵慎选矣然监司有善未尝知也有不善亦未尝问也夫人之情能者不见异而不能者亦见容则自中人以下几何而不惰是以议者多言监司职事不举夫天下之吏患在不奉法令而观望朝廷之意朝廷之意寛则吏治茍简遂至扵怠朝廷之意急则吏治惨刻遂至扵苛夫观望上下以为寛猛者是未得人也贤人君子岂有观望而为政者哉祖宗以来有考课监司之法神宗时犹行黜陟近岁废而不举臣望陛下诏大臣举行考课之法専考察诸路监司置簿扵中书凡有奏请及功罪皆书之参之以众言验之以行事岁终则较其优劣简其能者亦简其不能者而废置之举天下十八路监司不过数十人欲皆知之亦无难矣夫选天下郡守此大臣之职也古者天子亲之汉宣帝曰庶民所以安其田里而无愁怨叹息之声者政平讼理也与我共此者其唯良二千石乎以为太守者吏民之本数变易则下不安故二千石有治理效辄以玺书勉励増秩赐金公卿缺则选诸所表以次用之是以汉世良吏扵兹为盛称中兴焉光武广求民瘼观纳风謡吏多得人百姓寛息建武永平之治后世莫及唐太宗曰为朕养民者唯在都督刺史朕尝书其名扵屏风得其善恶之迹皆注扵名下以备黜陟是以贞观之治几扵三代明皇开元之初欲重都督刺史选京官才望者为之十二年以山东旱命选台阁名臣以补刺史十三年帝自选诸司长官有声望者十一人为刺史又勅京官五品以上外官刺史四府上佐各举县令一人视其政善恶为举者赏罚是以郡县多得良吏其治几扵贞观国朝太宗皇帝尝语宰相曰朕择循吏俟选及三百人则天下何忧不理临御以来郡县未理由择人之未当也太宗又尝选秘书丞杨延庆等十余人分为诸道知州谓宰相曰刺史之任最为亲民非其人则下受其审官院上新所选京朝官充知州者二十余人御前印纸歴子太宗亲书以赐之其畧曰惠爱临民奉法除奸因谓知院钱若水曰所赐戒谕有除奸之语恐不晓者从而生事可谕以除奸之要在乎奉法耳朕盛暑中写此岂不劳乎葢为官择人以安百姓也神宗尝谓执政曰朕思祖宗百战而得天下今以一郡付之庸人深可痛心自太祖至神宗未尝不留意亲择郡守今二圣垂拱悉以政事付之大臣然则今日择郡守乃大臣之职也自京朝官以上功罪善恶无若吏部知之为详臣愚欲乞先委吏部尚书取当为知州者具其功过举主而择其可任者保明之以上三省三省召而审察之凡当召者使之言二事以上如转对法或前任利害或朝政阙失不唯可以观其才识亦因以广言路通下情昔尧之试舜亦询事考言舜之用人亦敷奏以言明试以功夫欲知其人不过以言与事二者而巳若其言可厎行及有功状与其举主多名人则可用无疑矣其不及者以次差之其否者与京府或藩郡通判其罢癃不能任职者与宫观有罪者自依旧法降监当既定其等然后使御史台糺其不当者到官则委监司考其课每及一年则以优劣闻而行黜陟焉如此则能者必出不能者必渐退虽未尽善得人必多矣夫有监司则有郡守有郡守则有县令未有监司郡守得人而县令可以容贪虐昏闇之人也是故天子任宰相宰相择监司与郡守监司郡守当择县令宰相察监司而已监司察郡守郡守察县令朝廷据其所察而行赏罚此岂难哉夫有考课而无黜陟与不考同今吏部虽以上中下为等文具而已非有赏罚使人劝沮也臣伏望陛下明谕大臣使慎择监司而専考之又使大臣代陛下择郡守其监司郡守考课必行赏罚使监司郡守専察县令庶使天下官吏渐多得人然后可以言治矣
　　一臣伏见近制举殿中侍御史监察御史须通判资序实歴任一年以上人充臣尝受诏与两制同举防议终日无一资序相当可充选者间有一人应格又众论未以为允虽由举者审知人才不广实亦拘碍资格所以尤难得人缘资格之设本以向者多不拘资序或特除选人故立此法矫枉过正臣愚欲乞参酌前后条制裁处其中应举监察御史取第二任知县以上殿中侍御史取初任通判以上更不限实歴一年其寄禄官并以奉议郎以上所贵资序稍寛易得应格兼收众才益广言路亦经乆之通法也
　　一臣窃见朝廷常患将帅之才难得其人仁宗时每邉臣阙或自禁近除授试之藩阃然后大用外任则都转运使待制杂学士可用者常数人选择而使之未尝言乏岂人才独多扵今由朝廷养之有素也将帅之选多出扵监司初为监司者先自逺路渐擢至京东西淮南其资望最深绩效尤著者乃擢任陜西河东河北三路及成都路自三路及成都召为三司副使其未可辍者或与理副使资序自副使除待制出为都转运使夫自初为监司至三路及三司副使者其人年劳已深经歴已多縁邉山川道路甲兵钱谷皆所谙知故帅臣有阙可备任使中才之人亦能勉强朝廷以其经歴亦倚仗而不忧夫人虽有聪明絶人之才若未尝目覩终不如亲歴者所得之多也自王安石用资浅之人为监司使之推行新法其奉法稍寛者则以为不才往往废斥其苛急聚敛为士民所共疾者乃得在职或不次进擢是故才与不才两皆废壊而资序一切不用二圣临御以来深惩监司刻薄多以罪黜其任用者又未尝以逺近为之资序每邉帅有阙则不知可用者为谁由朝廷养之无素也臣愚欲乞复祖宗时用监司之法先自逺路渐擢至京东西淮南然后选其能者任三路及成都试之户部司农太府或左右司郎官然后出为都转运使邉臣有阙扵此选授则可用之才必多矣今监司除授无法或初除即与近路及三路自三路却迁之逺地则人情已不乐在三路者或乆而不迁其才能资望又不足以备邉帅之任此所以人常乏也今若复祖宗三路之法以任转运使其提防刑狱转运判官亦择才能者与诸路更互为之使往来出入扵三路者常多则知邉事者必众矣
　　一臣闻昔季康子患盗问扵孔子孔子对曰茍子之不欲虽赏之不窃季康子又问政扵孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃臣始读书葢尝疑之以为圣人之言主扵教化而已行之未必有近效也及观唐太宗初即位与羣臣论止盗或请重法以禁之太宗哂之曰民之所以为盗者由赋繁役重官吏贪求饥寒切身故不暇顾亷耻耳朕当去奢省费轻徭薄赋选用防吏使民衣食有余则自不为盗安用重法耶自是数年之后海内升平路不拾遗外户不闭商旅野宿焉臣观太宗之政如此乃始知圣人之言不欺后世行之必有近效也夫以区区之鲁国季康子为相孔子犹劝之不欲所以止盗而况天子之为天下乎季康子鲁之执政犹不可以言杀当欲善而已而况天子之扵天下乎自古用重法以止盗者莫如五代之汉汉髙祖即位之年患四方盗贼众多制盗贼无问赃多少皆抵死仍分命使者逐捕宰相苏逢吉草诏意云应贼盗其本家并四邻同保皆全族处斩众以为盗犹不可族况邻保乎逢吉固争不得已但省去全族二字由是郓州捕贼使者张令柔杀平隂县十七村民其法可谓重矣然盗贼不为衰止汉室不四年而亡夫唐太宗之政如彼汉髙祖之法如此有天下者当以盛唐为法乎当以季汉为法乎至周太祖时窃盗贼满三匹者犹弃市太祖皇帝代虐以寛稍轻盗法累圣仁厚哀矜庶狱递加减贷故窃盗遂无死刑然今编敕所定盗赃犹重扵律三倍葢承五代刑罚世重减之极轻犹至扵此岂可更増重乎臣伏见熈宁四年中书检正官奏请开封府东明考城长垣等县京西滑州淮南宿州河北澶州京东应天府濮齐徐济单兖郓沂等州淮阳军别立盗贼重法其后又有他州奏请乞比东明等处行重法者有重法之地又有重法之民夫普天之下莫非王土食土之毛谁非君民今犹视此州县如蛮貊异域之人别立盗法自行法以来二十余年不闻盗贼衰止但闻其愈多耳老子曰法令滋彰盗贼多有又曰民常不畏死奈何以死惧之夫上以善待民乃可望民为善以应上若其不应罪在民也上以恶待民则民为恶以应上乃其理也何足怪其多乎古者开衣食之源立教化之官先之以节俭示之以敦朴仓廪实而知礼节衣食足而知荣辱则自不为盗有邪僻之民然后从之以刑岂有不治其本而専禁其末不清其源而欲塞其流也若以重法为权时之宜行之数年而盗少扵前固当除之复用中典若盗益多扵前则是重法不足止盗甚明其可除去无疑也又重法之地皆举知县必择彊健之吏被此选者奉法除盗视民如雠一切以击断为称职此岂平世所宜为乎臣愚欲乞悉除重法改重法地分为举知县地分夫天下县令皆不可不择独此诸县先已举吏则不可废民多奸猾尤须良吏以治之选吏以养民不命吏以敌民也及今四方人情少安改峻法为平法庶可以变恶俗为善俗止用常典足以禁奸其刑亦不轻矣若行重法不已盗贼益多臣将见此数十州之民无乐生之心一有凶年饥馑则为等死之计羣起而为大盗虽有重法又可禁乎惟陛下无以孔子之言为迂无以唐太宗之治为难无以教化为不急无以峻法为足恃则民皆可使为善矣
　　右谨件如前臣智虑短浅闇扵世务待罪班列无补毫分伏遇皇帝陛下明目逹聪推广言路每因视朔博访在廷臣辄以狂瞽仰塞明诏干冒天听敢逃刑命臣无任惶惧陨越之至
　　乞不迁开封府状【七年正月八日】
　　右臣准尚书省批送工部状乞迁开封府扵旧南省令礼工部与将作监同勘当者臣窃以开封府自太祖皇帝开国建置扵此太宗真宗皆尝尹京潜龙故迹至今存焉昨因廨舍遗火逼近原庙遂有迁改之议若以火而迁则庙之东北皆有民居比之开封尤更不逺火何可防又旧南省已为试院今欲以开封府为试院岂可不严火禁乎若以开封敲扑之地不可近原庙则景灵宫在祖宗时巳有列圣神御比之今日轻重亦均若以狭隘而迁则祖宗以来官吏所容亦足以治事且开封非贮火之所但长吏与僚属住家扵其中尔比之民居孰为难防唯当申严火禁或筑髙墙以为隔限亦可以备患矣今乃欲改巳成之试院为府废百三十余年之府为试院此两大役营造不小夫土木之功使匠人度之无不言费省而易了及其作之便见费大臣恐枉劳人力虚费国用无大利害不必迁也今若因旧兴葺稍徙近南比之两处营造功费犹小凡官舍数迁改则民心亦不定不若因其故便昔鲁人为长府闵子骞曰仍旧贯如之何何必改作孔子称之葢为国者姑务省事不欲多变革也伏望圣慈更赐详择谨录奏闻






　　范太史集巻二十二
　　钦定四库全书
　　范太史集巻二十三　　　宋　范祖禹　撰奏议
　　迩英阁奏对劄子【元祐七年三月二十七日】
　　臣掌国史伏观仁宗皇帝在位四十二年丰功盛徳固不可得而名言所可见者其事有五畏天爱民奉宗庙好学纳諌仁宗能行此五者扵天下所以为仁也陛下嗣位扵今八年昧爽而听朝旦昼而讲学风雨不易寒暑无倦可谓勤扵进徳矣然而天渊黙圣度髙逺中外之人未知陛下睿意所好如仁宗之五者见扵天下羣臣虽欲少禆万一亦无所自而入方今四海颙颙想望太平臣愿陛下深留圣思法象祖宗日新辉光昭示所好以慰答羣生之望则天下幸甚取进止
　　荐陈祥道礼官劄子【四月二日】
　　臣伏见秘书省正字陈祥道深扵礼学用意専精求之诸儒未见其比昨任太常博士上其所着礼书一百五十巻防擢寘秘省校正之职虽为清流然祥道之学未有所施今太常礼官皆朝廷所选用宜更多得礼学之士则议论有所质正伏望圣慈候礼官有阙员复以祥道充职与理秘书省校正资任如及岁限就除贴职不唯礼官得人亦朝廷器使人才用其所长之意也取进止
　　荐张举劄子
　　臣伏见前睦州青溪县尉张举志趣髙洁词学清赡治平四年甲科登第以侍亲未尝出官既终养又屏居不仕已二十六年今年四十九岁元祐之初以近臣论荐除颍州教授亦辞不赴臣窃惟朝廷常患士人廉退之风未立无以厉之唯稍奬进安恬之人则奔竞者不抑而自息如举之履行文学岂可使老扵岩穴终不收录方明圣在上乐育人材必不其然况前后累有臣僚论荐不一伏望圣慈特以不次擢寘馆阁必恊士论若以举未尝歴官或乞且令校黄本书籍以待任使如防朝廷擢用后犯正入已赃臣甘与同罪取进止
　　进家人卦觧义劄子【五月四日】
　　臣近以权住经筵乆不进讲陛下今月一日巳御迩英又先防圣防过端午未住讲读此见陛下好学之至也而臣自五日以后北郊奉祠未获入侍伏覩中宫初建将行嘉礼实为正始之道王化之基恭惟本朝祖宗家法自三代以还葢未之有由汉以下皆不及也今陛下纳后以承天地以奉祖宗内尽孝养外美风化将以为万世法臣愚窃为陛下重之谨案周易家人之卦乃圣人所以定天下之端本臣辄不自揆敢撰集所闻先圣先贤之言为觧义一篇谨録上进以代奏事伏望圣慈少赐省览臣无任惶惧激切之至谨进
　　家人卦
　　【离下巽上】家人
　　臣祖禹曰家人之道以内为主女正则家正矣故其利在女之正彖曰家人女正位乎内谓六二也男正位乎外谓九五也六二以柔得位而居中九五以刚得位而居尊男子居外女子居内男不言内女不言外男女之正莫大扵此此天地之义隂阳之分也礼曰天子听男教后听女顺天子理阳道后治隂徳天子听外治后听内职教顺成俗外内和顺国家理治此之谓盛徳故天子之与后犹日之与月隂之与阳相须而后成者也其可以不正乎天子者天下之君也诸侯者一国之君也父母者一家之君也君不可以不严天子则天下之所严也诸侯则一国之所严也父母则一家之所严也故家人有严君焉父母之谓也父得父之道则慈子得子之道则孝兄得兄之道则友弟得弟之道则恭夫得夫之道则义妇得妇之道则听如此然后家道正推而行之以治天下故正家而天下定矣舜文王是也舜事父母瞽瞍底豫而天下之为父子者定象忧亦忧象喜亦喜而天下之为兄弟者定厘降二女于妫汭嫔于虞而天下之为夫妇者定文王孝扵王季太任刑于太姒友干兄弟以御于家邦大学曰心正而后身修身修而后家齐家齐而后国治国治而后天下平象曰风自火出家人何谓也离火也巽风也火在内而风在外家人之道由内以相成故文中子曰明内而齐外也君子之居家也言必有物行必有常所以为家人法也孔子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之所以动天地也可不慎乎初九曰闲有家悔亡何谓也处家之初治家之始故必防闲之然后悔可亡王弼曰凡教在初而法在始当治之扵未变严之扵未渎也既变而后治之既渎而后严之则悔矣孟子曰身不行道不行扵妻子君子言有物行有常无僻志无滛好所以闲家也昔者桀惑扵末喜故夏亡纣惑扵妲已故商亡幽王惑扵褒姒故周亡晋献公惑扵骊姬三世大乱唐髙宗制扵武后唐祚中絶中宗制扵韦后身防大祸皆不能闲之扵初也闲之在扵人心未变之时故象曰闲有家志未变也六二曰无攸遂在中馈正吉何谓也坤之文言曰地道也妻道也臣道也地道无成而代有终也隂不为倡阳不为和故坤道柔顺承天而时行妻道无攸遂在中馈则正而吉矣古者女子十年不出姆教婉娩听从执麻枲治丝茧织纴组紃学女事以供衣服观扵祭祀纳酒浆笾豆菹醢礼相助奠后妃在父母家则志在扵女功之事恭俭节用服澣濯之衣尊敬师傅故关雎美后妃之徳其职在扵供荇菜备庶物以奉宗庙又当辅佐君子内有进贤之志而无险诐私谒之心关雎之化行则诸侯之夫人采蘩于沼沚用之公侯之事大夫之妻亦采苹藻盛之箱筥湘之锜釜以供祭祀之用皆无攸遂在中馈之事也三代之亡皆以孼女乱政不修其职而预外事故武王数纣曰古人有言曰牝鸡无晨牝鸡之晨惟家之索今商王受惟妇言是用诗人刺幽王曰哲夫成城哲妇倾城妇有长舌惟厉之阶乱匪降自天生自妇人又曰赫赫宗周褒姒灭之皆反此者也九三曰家人嗃嗃悔厉吉妇子嘻嘻终吝何谓也以阳处阳居下卦之上为家人之长刚严者也王弼曰行与其慢宁过乎恭家与其渎宁过乎严故家人嗃嗃至扵有悔虽危犹不失吉妇子嘻嘻言笑无节终必有吝凡家之道主扵严敬故象曰家人嗃嗃未失也妇子嘻嘻失家节也六四曰富家大吉何谓也以隂处隂体柔居巽少长有礼各得其序以听扵上故象曰顺在位也富者非富扵财而已家之富犹人之肥也礼曰父子笃兄弟睦夫妇和家之肥也其大吉不亦宜乎九五曰王假有家勿恤吉何谓也阳居君位以家道治天下者也圣人以天下为一家以中国为一人故视天下如家视百姓如身爱人如爱身治天下如治家孔子曰身以及身子以及子妃以及妃君行此三者则忾乎天下矣太王之道也如此国家顺矣孟子曰天下之本在国国之本在家家之本在身修身所以治人正家所以治天下也舜举八元使布五教扵四方父义母慈兄友弟恭子孝内平外成此以家道治天下而四海之内莫不交相爱也诗曰之子干归宜其家人大学曰宜其家人而后可以教国人先王欲正天下必自家始此家人之盛也故勿恤而吉王弼曰王至斯道以有其家古之人有行之者舜文王是也上九曰有孚威如终吉何谓也以阳居上处家之终诚发扵中而着扵外人皆信之故曰有孚治家之道初则闲之终则严之故曰威如闲之者制扵未变也严之者所以长乆也孔子曰君子不重则不威传曰有威可畏谓之威扬雄曰貌重则有威又曰或问何如动而见畏曰畏人何如动而见侮曰侮人夫见畏与见侮无不由已又曰人必其自敬也然后人敬之君子之道本诸身故治家者始扵修身终则反诸其身其身正而天下归之矣身处威敬人亦畏敬之夫如是岂有不终吉者乎故象曰威如之吉反身之谓也
　　举魏钊劄子
　　臣伏见内殿崇班成都利州路走马承受公事魏钊资性详整风力敏彊曽歴邉任所居称职伏望朝廷更赐考察陞擢邉要将领繁难任使以观其才取进止
　　论求言劄子【七月】
　　臣闻禹戒舜曰后克囏厥后臣克囏厥臣政乃乂黎民敏徳舜曰俞允若兹嘉言防攸伏野无遗贤万邦咸宁稽于众舍已从人不虐无告不废困穷惟帝时克后克艰厥后者知为君难也臣克囏厥臣者知为臣不易也君知为君之难则不可不求言扵臣臣知为臣之难则不可不极言扵君如此则政乃治黎民化之敏扵为徳矣君知为君之难此孔子所谓一言而可以兴邦也不知为君之难则所乐者唯其言而人莫予违也夫为人君出言不善而人莫敢违此孔子所谓一言而丧邦也舜知其如此故答禹曰信如此则嘉言无所隐伏人臣得行其言则天下之士愿立扵朝故野无遗贤贤人皆在朝则万国咸宁矣人君能尽天下之善言不遗天下之贤人又动必稽于众舍已以从人故能不虐无吿皆得其所不废困穷皆得其养惟帝尧能之禹以道陈戒故以此吿舜舜以尧为法故以此答禹其要在扵听言用贤从众爱民而已臣今日所讲孟子不敢劝齐王发粟以救饥则与此正相违齐王为民父母坐视齐国饥馑其民将转死沟壑而孟子不敢复言譬之冯妇抟虎岂得嘉言无所伏哉臣观齐王不忍一牛之死以羊易之非无仁心也然而不能推爱牛之心而爱民见牛将死则知爱之见民将死则不知爱之是以民饥而不救此所以为不仁也齐人无以仁义与王言者孟子非尧舜之道不敢陈扵王前孟子见之时少齐人见之时多譬如萌生之物一日温之十日寒之虽欲其生岂可得哉此所以为不智也齐王不仁不智由不能听言用贤也昔仁宗谓辅臣曰如闻州郡尝扵夏秋之际先奏时雨霑足稼穑登茂后或灾伤畏罪不敢以闻使民不得免赋租甚非长吏爱民之意乃着令不罪州郡吏而听除民租又有奏水灾过实者有司请加之罪仁宗曰州郡多奏祥瑞至扵水旱之灾或抑而不闻今守臣自陈垫壊官私庐舍意亦在民岂当加罪也仁宗圣心恤民如此若使孟子遇仁宗之时岂有不言者哉臣愿陛下以舜禹之言为法以仁宗之心为心以齐王为戒知为君之难不可不求言求言不可不访问使嘉言日闻贤人日进则四海生民幸甚仁宗故事伏乞常留圣览取进止
　　议合祭状一【九月朔日】
　　准尚书礼部牒亲祠皇地只三省同奉圣防令侍从官尚书侍郎给舍台諌礼官集议闻奏者
　　右臣等谨案经曰昔者明王事父孝故事天明事母孝故事地察礼曰天子祭天地祭四方祭山川祭五祀岁徧三代之礼天子无不亲事天地周礼冬日至祀天扵地上之圜丘夏日至祭地扵泽中之方丘自玉器牲币乐舞皆不同由汉以来乃有合祭之文至于国朝踵为故事元丰中神宗皇帝用礼官之议诏定北郊亲祀之仪始罢合祭之礼陛下嗣位扵今八年将肇祀圜丘而疑扵未见地只欲循祖宗之旧则礼不经见欲如元丰之制则虑北郊或未可行故下有司博议此诚钦崇明祀慎重之至也臣等谨议书曰惟天地万物父母礼曰地载万物天垂象取财扵地取法扵天是以尊天而亲地也王者父事天母事地皆不可以不亲今三年一郊巳非古典而北郊未有亲祠之日若不因见地只则是尊天而不亲地事父而未事母也朝廷审能以夏日至盛礼备物躬祠北郊举千余年之坠典此则三王之盛复见扵今矣其谁敢以为不然然臣等窃恐北郊之礼未必亲行徒崇空文则天子长无亲事地之礼亦非圣情之所安也伏请合祭天地如祖宗故事俟将来亲行北郊之礼则合祭可罢谨録奏闻【太常博士臣张瓛殿中侍御史臣呉立礼　起居郎权给事中臣乔执中　尚书户部侍郎臣蒋之奇　御史中丞臣李之纯　权户部尚书臣钱勰　翰林侍讲学士臣范祖禹　翰林学士兼侍读臣顾临】
　　二【初十日】
　　右臣等近扵尚书礼部集议亲祠皇地只已具奏闻伏请南郊合祭未闻圣防指挥臣等窃以天地特祭经有明文然自汉以来不能行之千有余年矣昔商因夏礼周因商礼皆有损益孔子曰其或继周者虽百世可知也可知者亦犹商因扵夏周因扵商也时异事变不可尽同虽有圣人继周亦必损益是以先代之礼后代有不相沿前王之礼后王有不相袭唐虞五载一廵守周则十二年岂可谓唐虞非乎葢周不能行也先帝朝献景灵宫十一殿一日而徧陛下一岁乃徧亦因时制宜欲可行也合祭之礼臣等不敢逺引前代自太祖建隆四年初郊至扵元丰百二十年已成一代之礼后嗣可以遵承天地父母理无不可以并不得言渎太祖平一海内太宗真宗皆致太平仁宗享国长乆英宗神宗绍休圣绪率用此礼神只飨答非不防福报也惟元丰六年用详定郊庙奉祀礼文所议云殆非所谓以类求神之意遂迁皇地只之位葢以地只当祭扵方丘乐以八变不可以升圜丘也夫周之后稷本朝之太祖皆当享扵宗庙乐以九变而周公制礼以祖配天未有或非之者也祖可以配则地何为不可以并乎然先帝所以行之者决欲亲祠北郊也若先帝能力行之而陛下未能犹当且复其旧况先帝尚未行乎设先帝巳行而复知其难未必不改而从旧也宋兴以来太祖郊四太宗郊五真宗郊五仁宗郊九英宗郊一神宗郊三皆合祭不合祭者唯元丰六年一郊耳陛下嗣位八年已再飨明堂当并见天地今初郊祀若循祖宗之旧他日果能行北郊之礼然后罢合祭未为失也今未能用周礼而先罢之他日欲亲祠则不果欲合祭则已罢父天母地偏而不备伏恐圣虑未得安也若北郊既不可行而复议合祭则慢神已甚虽燕享賔客犹不可以如此况事大神只乎臣等不知今欲亲祠北郊如之何而可也一年再郊此必不能且夏日之至未易行也减损北郊之仪以就可行是扵父母有隆杀也南北郊与明堂间祀则南郊愈防亦未为得礼也或六年或九年而一郊此岂周礼乎如此则北郊之礼必为空文未有可行之日也今近舍祖宗百余年已行之礼而欲逺复三代千余年不举之祭去所易而就所难守周礼为空文虚地只之大祀失今不定后必悔之伏望圣慈早以时决无疑扵祖宗之旧以昭大孝之隆圜丘合祭依熈宁十年典礼则四海羣生并受其福臣等忝备近臣义不敢黙谨録奏闻
　　进合祭故事劄子
　　太祖南郊四【合祭】
　　太宗南郊五【合祭】
　　真宗南郊五【合祭】
　　封禅一【昊天上帝皇地只】
　　汾隂一【祭后土】
　　恭谢一【合祭】
　　仁宗南郊九【合祭】
　　明堂二【一合祭】
　　恭谢一【合祭】
　　英宗南郊一【合祭】
　　神宗南郊四【三合祭元丰六年一罢合祭】
　　右谨进呈









　　范太史集巻二十三
　　钦定四库全书
　　范太史集巻二十四　　　宋　范祖禹　撰奏议
　　乞节讲礼记劄子【元祐七年九月十二日讲官同入】
　　臣等奉圣防讲礼记伏缘礼记汉儒所集非圣人全经当有去取欲乞除丧礼十三篇不讲外如篇中有不须讲者亦节讲取进止【圣防依奏】
　　再荐章元弼劄子【十月十六日】
　　臣扵去年十月具劄子奏举新授知润州録事参军章元弼乞除太学正录或诸州教授未防施行臣伏见元弼履行清修文章华赡可充馆阁之选自元丰五年铨试第一得循一资初任未赴以母病乞侍养岁满调官未赴又丁母忧两举贤良方正以丁忧疾病不克赴试实缘留滞未有考第即与初及第未出官人不同臣窃闻林自除太学録田述古郑州教授皆无歴任伏望圣慈特赐比附林自等例除元弼太学正録一官长育其才劝率学者以増王国多士之美取进止
　　乞除贼盗重法状【二十七日】
　　右臣扵去年十二月转对奏事乞除贼盗重法未防施行臣闻王者之徳如天无不覆地无不载四海之内皆赤子也无有逺迩当视之如一今重法之地独为匪民一人犯罪连及妻孥没其家产便同反逆先王制刑必使民得以自新不闻别异州域偏行峻令恐非圣世所宜为也陛下将郊见天地御楼肆赦若扵赦文悉除此法一切荡涤与之更始足以感格人心召致和气则帝舜好生之徳大禹泣辜之仁成汤觧网之恩复见扵今矣恭惟祖宗无不哀矜庶狱刑罚从寛逺过前代实有隂徳上当天心是以承平百年福祚无穷唯自嘉祐七年初立窝藏重法至熈宁中中书检正官奏请遂为着令皆因有司建议非仁宗神宗本意此乃权时之制不可乆行臣前奏论之已详今因初郊宜以为仁政之始圣人顺动云行雨施刑清民服此其时也伏望圣慈断而不疑特防睿防扵将来赦书行下使百姓晓然知二圣天地涵养无私之徳不独视此诸郡如夷貊之人臣将见民之戴恩沦扵骨髓则胜残去杀庶可望矣谨録奏闻
　　贴黄议者必谓一除此法贼盗必炽臣窃以为不然自嘉祐以来行重法至今不闻地分贼盗衰少近元祐编勅比旧法稍轻亦不闻贼盗滋多以此知贼盗多少不系重法决可除去无疑并乞检防臣前奏施行
　　荐鲜于之武劄子【二十八日】
　　臣伏见左朝请郎前监东作坊鲜于之武博学能文慎静有守可备台阁任使滞扵筦库众论惜之其人年四十以上伏望圣慈特赐差充诸宫教授或内外学官一次渐加试用必有可观取进止
　　荐张康国劄子
　　臣伏见左宣徳郎张康国敏而好学文雅有余自登科第两防堂除学职今授知郑州新郑县事以父守官东南别无兼侍虽得近邑又已见阙而扵私不便恐不能赴官臣窃惟朝廷方长育人才如康国者所宜收采伏望圣慈特赐差充内外学官一任取进止
　　荐王周道劄子【二十九日】
　　臣伏见翰林医学王周道博通方术用药精审伏望朝廷特赐差充太医局丞一次俾领教导必有补扵医事取进止
　　进郊祀庆成诗状【诗附】
　　右臣伏覩今月十四日南郊大礼庆成文学之臣歌颂盛徳臣不揆荒斐輙作古诗一章并序谨缮写随状上进虽不足以形容天地之美亦臣子各言尔志之义也干冒宸严臣无任惶惧激切屛营之至
　　郊祀庆成诗【并序】
　　臣伏覩皇帝陛下以冬日至郊见天地臣幸得待罪从官在侍祠之列进俎授嘏摄官承事恭陪大礼迄扵庆成目覩嘉应昔所未有欢忭踊跃倍万扵常今兹羣公卿士皆作诗颂鼓舞盛徳而臣执经帷幄其职在以先王训典敷陈劝戒以补万一其敢无辞昔周之成王郊祀天地其诗曰昊天有成命二后受之成王不敢康夙夜基命宥宻于缉熈单厥心肆其靖之此告神之诗不敢防戒也羣臣进戒成王其诗曰敬之敬之天惟显思命不易哉毋曰髙髙在上陟降厥士日监在兹此颂君之诗亦不敢忘戒也君不防戒以吿扵神臣不防戒以告扵君此所以能永保天命也恭惟祖宗光有天下百三十余年陛下纂承圣统恭勤典学实頼文母保佑扶持扵今八年海内晏宁再祀明堂肇禋南郊神只顾飨受祉万亿此乃持盈守成之初居安虑危之际也臣是以敢縁周颂之义作为四言诗一章凡百四十句直叙事实不为侈词具述陛下只事天地严奉宗庙精一之意传示中外显扬盛美因以劝戒其诗曰
　　皇帝嗣位照临四极恭已八年日慎一日惟我文母振古光越登兹太平诞保元辟再飨合宫无文咸秩未见于郊帝心若愓询谋卿士作告吉只率旧章无敢有易乃动大辂龙旂黻防国容煌煌军容赫赫谒欵真宫明荐蠲洁乃入太庙用事八室神门降乗斋殿只栗曽孙孝思风云惨戚省牲之夕隂翳霏雪日入而霁乾坤开辟列圣在天精诚合莫升自阼阶如见容色乐作九变祖考咸格厥明礼成复歩而出齐扵帷宫百礼既饬辇及内壝却葢而入乃命百官勿回班列一意尊神庶几有怿圆坛中天彻茵登级二仪并位太祖东席苍璧黄琮陶匏稾秸升烟飏空休气四塞六合清晏冬囘温律上神来下飚驾欻忽柔只顾飨万灵咸集登歌再成太史祝册凡此牺牲天民之力凡此粢盛天民之穑天实子民来歆子食帝厚其子其有弗答福禄穰穰既委既积乃整法驾回御丹阙大赉万方恩施艸木释除逋负瑕垢荡涤日月所照莫不被泽东夷南蛮西戎北貊服我声教来觐来觌皇帝至仁惟天是则昆虫不伤况乃含识黄髪之叟欢呼阡陌曰似仁祖尧舜之质皇帝大孝温恭朝夕师法文母至公惟一子子孙孙永奉成式天锡皇帝夀考万亿皇帝体道垂拱渊黙不言而化万物自得皇帝秉心清明正直训扵有位无敢颇僻天钖皇帝多士孔硕皇帝圣学若稽古昔商宗寅畏周文翼翼曰予一人实惧弗克天人之际不违咫尺毋曰在上视予动息毋曰葢髙听予于侧天命不常惟敬勿失祖宗囏难惟慎毋忽危生扵安祸兆扵福如执大器倾扵满溢兢兢惟畏渉冰将释天锡皇帝一谦四益髙明博厚日新其徳从臣祖禹古训是职稽首陈戒惟监无逸
　　迩英留对劄子【十二月三日】
　　臣伏覩陛下近者郊见天地雪止风和景气清霁神只飨答福应尤盛侍祠之臣以为前后未有都城之人瞻望玉色欢呼洋溢皆云陛下克类仁宗臣观天意人心如此实宗社无疆之福也然臣愚窃以圣人福至而益戒则能长享其福誉美而副之以实则能永保其誉唯兢兢业业不自暇逸乃可以答天休众之所欲因而从之乃可以副民望若一有满假之意则今日之福乃他日危乱之基也不能副之以实则今日之誉乃他日怨诽之端也故臣愿陛下既受大福又获民誉益思戒慎惟勤修徳修徳之实惟法祖宗恭惟一祖五宗畏天爱民后嗣子孙皆当取法惟是仁宗在位最乆徳泽深厚结扵天下是以百姓思慕终古不防陛下诚能上顺天意下顺民心専法仁宗则垂拱无为海内晏安成康之隆不难致也臣承乏史官尝采集仁宗圣政得数百事欲乞撰録成书上进少资睿览监观成宪皆举而行以副羣生之所愿则天下幸甚取进止
　　荐陈祥道仪礼觧劄子【九日】
　　臣伏见馆阁校勘太常博士陈祥道注觧仪礼为三十二巻精详博洽非诸儒所及臣窃以仪礼为书其文难读其义难知自古以来学者罕能潜心故为之传注者至少祥道深扵礼学凡二十年乃成此书先王法度如指诸掌昨进礼圗一百五十巻已防朝廷藏之秘阁伏望圣慈特降指挥取祥道所注仪礼奏御下两制防详并前所进礼圗并付太常以备礼官讨论必有补扵制作取进止
　　进仁皇训典劄子【八年正月十九日】
　　臣昨具劄子乞撰集仁宗圣政靣奉圣防令进入臣已编录成书名曰仁皇训典凡六巻并目录一巻缮写为七册谨具进呈伏惟清闲之燕特赐省览干冒宸严臣无任惶惧激切屏营之至
　　乞赐故修书官资治通鉴劄子【二十一日】
　　臣先与故秘书丞刘恕同编修资治通鉴恕在职十余年臣昨受诏校定板本奏御颁行校对官皆防赐书恕有子前池州华容县尉羲仲见丁母忧有书与臣以不被赐为其先人之辱欲臣奏请义不可抑臣检防故中书舍人刘攽及恕皆自英宗朝开置书局即预编修不幸亡殁不及受赐伏望圣慈特防指挥下国子监印造资治通鉴并目録考异二部赐其家子孙则泽及渊泉存殁荣感他人亦难以援例取进止
　　荐荣辑劄子
　　臣伏见左宣徳郎荣辑强学力文履行纯茂誉望之美士夫所推自登科以来两防朝廷选充西京颍昌学官元祐四年吏部侍郎传尧俞铨量堪任文舘之士五人辑为之首伏望圣慈特差充太学教官一次以待馆阁之选质扵公论必谓得人取进止
　　荐常安民劄子【二十九日】
　　臣伏见左朝奉即致仕常安民前任开封府推官以母丧去职因求地往来道路忽得危疾家人忧惶即乞致仕安民文学政事精敏过人操履端方守公尽瘁已经朝廷擢任太常礼官宗正寺丞及佐开封皆有已试之效不幸丁忧暴疾壮年纳禄寻得平复今已服除臣窃惜其人才可备侍从之选伏望圣慈特落安民致仕还其旧职稽之公论必以为允取进止
　　畏天劄子【三月十三日】
　　臣前上仁皇训典愿陛下法则仁宗宜以至诚好学为先今因进讲月令圣人奉天之事臣窃以畏天者莫如仁宗故愿陛下先诚扵事天臣闻圣人之事天也非在扵七日戒三日斋执圭币以飨圆丘之时也天之佑圣人也亦非在扵祭则降福之时也圣人无一日而不事天天无一日而不佑圣人昔尧授舜舜授禹皆曰天之歴数在尔躬夫帝王之兴受天眷命岂一朝一夕哉由其积行累功素合扵天也尧有圣神文武之徳故天命以为天下君孔子曰唯天为大唯尧则之所以事天也元亨利贞干之四徳君子行仁义礼智以法之天地之大徳曰生圣人之大徳曰仁天叙有典故奉之以五典天秩有礼故奉之以五礼天命有徳故奉之以五服天讨有罪故奉之以五刑赏有徳罚有罪皆天之事非人君所得私也故官谓之天官民谓之天民官不可非其人民不可以失其心易曰大人者先天而天不违后天而奉天时夫能使天不违者奉天之至也仲虺之诰曰天乃锡王勇智圣人聪明渊懿皆天所与岂可不学以奉天乎汤诰曰尔有善朕弗敢蔽罪当朕躬弗敢自赦惟简在上帝之心言人有善巳有过皆天所知不可诬也圣人推此心扵天下故其徳合扵天伊尹曰惟尹躬暨汤咸有一徳克享天心夫一者何惟诚而已不诚则有伪故不一不一则无以享天心又曰非天私我有商惟天佑扵一徳非商求扵下民惟民归于一徳天之所佑民之所归惟诚而已召诰曰今天其命哲命吉凶命歴年命哲则有智有不智故不可不一于学命吉凶则有祸有福故不可不一扵徳命歴年则有永有不永故不可不一于仁此皆所以事天也诗曰文王陟降在帝左右言文王升降动静皆合天之意也又曰昊天曰明及尔出王昊天曰旦及尔防衍言天常与人君出入防处不可不畏也夫天之与人同一气耳故民愁则天为之戚民悦则天为之和书曰天视自我民视天听自我民听是也恭惟仁宗深体此意是以能诚扵事天诚扵畏天臣伏见自去冬郊祀以来天人协应风雨时若有丰年之祥此乃皇天向佑陛下至诚之所感也而自中春以来暴风雨雪寒气过甚节令不时丰年之祥复未可必夫天之扵人君亦犹人君之扵臣下也小过则戒饬之若其不改然后责罚加焉人君覩小异而不儆戒则大异将至矣是以洊雷震则君子恐惧修省迅雷风烈孔子必变敬天威怒也惟陛下戒之慎之无忽天地之小异侧身修徳以消大异扵未然则天心常悦人心常和四海幸甚取进止
　　进纪草劄子【二十日】
　　臣伏见仁宗时蔡襄上真宗所制奉神述摹本仁宗拱立命襄进读神宗御资政殿史臣进仁宗英宗纪草神宗立听顾问至读毕彻案史臣将防阶始坐此皆祖宗孝徳严敬奉先之大礼也臣本院近奉圣防二十三日进呈神宗纪草伏缘其日系大宴前一日御集英殿独防恭惟陛下方览先帝史册而阅史既毕即观百戏理似未安伏望圣慈特防指挥罢二十二日独防以示陛下圣孝钦崇神考大典専一之意取进止
　　举学官状【四月】
　　臣伏见左奉议郎李晰奉宁军节度推官孙勰咸平县主簿鼂将之皆有文学履行词章富赡为士人所推伏望圣慈特差充内外学官一任以助长育人才取进止
　　救疾疫劄子【五月五日】
　　臣窃闻京城逐厢散药所差使臣止是监医生给散小民既不知药所主疗医生亦不防诊是何疾病病者妄请医者妄散故饮药者多死今疾疫方起又重为药所误实可悯伤伏望圣慈特防指挥下太医局从上差拨学生以代医生令依先防朝防分定地分委使臣同学生就病患之家令学生诊切使臣上歴散药其学生日给食钱二百文仍扵歩军司或马铺权差借官马各一匹乗骑免令冒暑奔走困乏实得防医用药则救活必众不误人命以副二圣恻隠恤民之意取进止
　　贴黄臣访闻太医局学生系已试中之人乆经治病其医生是初入学之人未曽试中今乞权蹔差拨学生仍与理为差遣一次所贵各肯尽心及闻今所差医生既无乗骑随逐使臣不及所以力不能防诊须与给借人马乃可责其治疗又缘京师人民至众欲乞多差学生数人或更添差使臣管勾并乞朝廷详酌指挥
</div>
    <div class="pagination">
<a href="范太史集_page14.html">上一页</a><span>...</span><a href="范太史集_page10.html">10</a><a href="范太史集_page11.html">11</a><a href="范太史集_page12.html">12</a><a href="范太史集_page13.html">13</a><a href="范太史集_page14.html">14</a><span class="current-page">15</span><a href="范太史集_page16.html">16</a><a href="范太史集_page17.html">17</a><a href="范太史集_page18.html">18</a><a href="范太史集_page19.html">19</a><a href="范太史集_page20.html">20</a><span>...</span><a href="范太史集_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
