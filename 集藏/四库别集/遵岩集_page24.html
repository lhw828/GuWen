<!DOCTYPE html>
<html>
<head>
    <meta charset="UTF-8">
    <title>遵岩集 - 第 24 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵岩集 - 第 24 页/共 31 页</h1>
    <div class="content">　　奉政大夫刑部郎中蒋悟庵公墓志铭
　　是嵗乙夘十二月六日奉政大夫刑部郎中悟庵塟其子郡庠生陞奉郭白峰公之状来乞铭乡先生家居能急人之病不爱劳勚求瘼捜隠筹所宜捄振出危苦语感动在位平鬭者曲直以情欵谕人于不争使直者得曲者亦不敢以为失若是者惟悟庵贤其没而上下之间无有能为强聒说教者予蒿目视人之病不能捄方追思公又乌辞铭按状公名孔炀字君和正徳丁夘举人登甲戌进士蒋氏自浙之长兴县徙闽国初编遣从军故籍于卫其姓视他籍最着髙祖佛保曽祖遂祖道父文权以公贵赠奉直大夫南京戸部贠外郎母何氏封太宜人公生而敏明有识量比长益习亿物揆事审而不烦方贫不足能以攻治课业之暇营父母之养常若有余始仕为通州知州州繁庶甲畿郡材赋刑狱簿牒填委民吏仰视侧睨公为之如素所熟防计赢缩节浮益虚财赋赡足宿府猾史无得窜其偷伪两造至前情輙披露情得则稍薄其罪庭中諠呼称平久之犴狴为空都宪重臣监察台史相踵奏荐以公才可大任每行部未甞至通州曰有贤长吏治之矣贤声出畿郡上尤加意学校表厉名教课诸生以业躬督劝之奨识髦俊后皆成大名如今少宗伯崔公桐大司徒马公坤参知钱公嶫方伯陈公尧并所素课豫识士也将满考奏绩赠员外公讣至民防哭奔送殆空四境州有沙涨地宜田宣家唐家二坝宜隄公垦田筑隄则涨有新畬防有淫水是一役而兴二利也募民佃涨地收其直充役费役且举闻讣封题募金以遗后人其尽心于民推此可知也去职迹誉益白铨司迟其至将显用之服除赴铨公谒而已不私候贵人之门竟以常调授南京戸部贠外郎积资迁郎中公靡事不周尤善财计司徒倚以为重贤声又出留都郎曹上迨今上新政厘整弛敝防天下财赋独以浙江江西蠧耗为多思得郎员才称任使者一人司徒以公名上授玺书以徃公简别属吏分遣督逋自执要成以稽其惰敬昼夜搜故牍得干没钜赃株本则穷其节目枝寻条剥所得积逋溢于新赋谓藩臬诸司曰兹使也以督赋为功急则伤民缓则病国吾今所得财皆其已出于民而未入于国者赋集而民不扰庶于国有禆哉吾不敢以为功惟伤与病交免可以还报矣比反命入奏上嘉其功特赐褒美命吏部宠用之遂改授刑部郎中坐是取忌年四十失官知者嘅恨之既废事何太宜人承顔顺志服勤左右每食躬视和餁甞旨而后敬进之常自行防匽与灶养浆妇分役家人劳苦之公曰使堂上享之而甘吾独惜此耶寒暑衣裳手振领循袪非洁新温輭不使近体衾枕舒拂夕以为常侍疾省药物尤谨或终夕不寐与弟孔□居不忍相逺罄宦金买田宅嵗赢月羡久益増廓折半均取不以尺寸自谋犹择腴美以厚之爱弟之子廷均逾于爱陞也别置田七十石市屋五间资廷均为读书费何宜人安乐之曰汝抚弟侄如此吾复何忧孝友之实播在闾里诵传相嗟叹以为不可能也其余恩足以及族人赴急持危情与力偕至孤弱不能立贫无告咸赖公以不失所邦国称睦焉嗟乎公仕则勤于民废亦施于有家出处皆有所立名位不亨而心迹可述矣其又何憾配陈氏赠宜人继郑氏知府郑公良佐之妹前卒无子继呉氏封宜人子陞娶南安黄氏故通政黄公河清之侄女女三长适黄衷故教谕黄公逵之孙次适黄守吾知县源之子三适黄思诏俱邑庠生孙男应録邑庠生聘御史洪君庭桂女次应铭孙女长适乡进士郑一凤子材立次许参政黄公润孙国俊以壬子十月卒距生丙午享年六十有七墓在西郊白塔山之原公所自卜也铭曰
　　云者为雨可以徧下土既族而风之方施而处其在乎水为泽而洿不为川与河浸也不多以行于家终乐且嘉埙奏则篪和有母者皤髪白而顔酡其委其蛇门内之实乡人扬其华其又何嗟归安斯原铭之使不磨
　　胡榕溪暨李孺人志铭
　　友人胡子敬君礼为靖安教谕嘉靖壬子嵗乞于江西督学使者曰礼之父老矣为一邑之子弟而遗吾老何以为心词迫容蹙使者郑公以子弟不可一日去贤师乞再三四不许逾年癸丑二月其父榕溪翁卒讣至子敬号呼欲絶不敢怨使者而自悼不释是嵗乙夘十二月十二日塟翁于晋江三十五都许内山之原以其壻江贵溪君之状来请铭安溪着姓胡氏在甲乙始自光州入闽不详其世世以朴约相传正统间最以仗义好侠有名曰钦者能以其赀为善【阙】事天顺戊寅嵗大饥出粟千石助赈上闻褒异赐以冠带敕有司建亭旌之择壻得蔡虚斋先生实识之于龆稚时而先生果以理学为一代名儒钦生英徳教谕諠与虚斋以内兄弟相资于问学有声庠序贡授遂安训导积劳擢英徳卒于官教谕公生翁名道字宗绪娶晋江南雄府经歴公英孙女李氏英徳公之殁翁千里扶榇侍母陈太孺人能忍痛任劳役备极囏剧竟襄大事事母尽其力未甞业儒以其质性应物少则顺悌长老至壮无违行强艾敦交睦与无失意于伦辈耄期抚接卑幼尤巽抑不惰天资近于善祥厚闿怿不践凶机非讲择可否而自合也居郡城之衢邻叟里子日相过逢舎中坐客无空日或一日不舎客则之他舎杯觞娯日不知【阙】　　也抱孙
　　长息婚嫁有无茫若梦中事囊【阙】　　　　　　以急
　　告倒囊与之比客至当具【阙】　　　　　　　不问也孺人曲顺其夫琴鼓瑟应好合雍如也翁喜谓所知曰使吾内有微忤亦安能乐如此耶子敬年十二三有美才试輙冠诸旧学老生屡失有司竟以贡起家翁终始不以喜愠关意襟度夷旷曽靡疑吝无筐箧锱铢之殖而有本原方寸之积所以贻后者不啬矣翁生成化癸巳行年八十一孺人生成化甲午卒于嘉靖辛丑未塟也至是与翁合焉三子长礼靖安君娶教谕荘海之女继白氏次麒娶知县刘信之孙女次祐早卒女三人皆夭孙男一山一潮一昆一山聘司训王甫政公之孙女孙女长适晋江薛应防次适贵溪知县江万仞次许晋江庠生蔡云岳次许安溪庠生唐音之子道一余三人皆幼翁淳心质行永年令终絶恶斁于家邦老而益为人所愿居常履顺无竒也翁甞受安溪训导周君某寓金一箧隣火翁适他出家人皇遽避火多所遗失寓箧独无恙周训导闻灾拊心叹曰亡吾金矣一日翁持故箧畀周曰金在此周惊喜如新获以十金为谢翁艴然曰使吾为金独不可利此一箧乎而受十金也周感服再拜斯亦竒矣铭曰
　　轇轇者扰乎嚣嚣者矫乎决道之藩而骚性之徼于天之人小者乎复朴而去藻外黒而中皦谓翁之生也藐乎其原膴膴其坎窈窈归斯藏者窅乎
　　黄濵溪处士墓志铭
　　安溪参山黄生大本稚年而志学余嘉其志而许之游其愿而笃可教也余又因生以知黄君善继君之先世皆不仕其父添养蚤世君少孤不克就学而所居有山水之美田园之饶守其恬质以隠家近桐溪临水垂钓或放舟独往纵意所如不复知有世上之荣身外之物也故自号曰濵溪黄生从余游时传其说归与族人言参山固朴处族人多不为诗书语举以黄生为笑君独好听其说久之则幡然谓黄生曰吾等僻处穷山耳目无所闻见徒窃活耳何由得见此人以发吾防也黄生以为言且期来见已而以母病未果来已而自以疾不果是嵗二月七日则黄生以君之讣来矣予闻而悲之而黄生复以君之塟告曰乞一言以志其藏葢君竟以无子死而其存则与嫡母林氏母方氏谋所以嗣其家者选于属之最亲而择其爱者大任以为嗣书以遗其其妻莆氏曰我死则大任吾子也黄生慰之曰世父何遽谋至此姑自摄勿及此不祥语以自伤也今既卒而大任奉其治命以终三母之托故黄生为营其塟而图所以不没其人者以属予曰是其生恱闻先生之说愿出门下而未得者先生尚哀而许之以幸吾父于地下也余既知君之意如前所述而为君之子者又吾徒之弟大任也其可得辞君字士孝生四十有四嵗而殁殁之后一月而生女而以是年十二月十九日塟于其乡员潭山之源呜呼其可哀也夫然予观世人老而无子者犹不知所以自决而卒制于他人之手继嗣不定以败其家而斁其祀者往往有之君独能以盛年为逺计而其选择之慎付受之明使狡焉思启者不得揺乎其间亦有可贤者与铭曰
　　礼之所出爰辅以律本人之情厥正而悉无嗣之凶有续其瓞非无伦序曰爱之必生而宜之其死也谧尔克有子在计早仡我铭其幽有如皦日
　　处士顺吾王公配龚孺人墓志铭
　　顺吾翁之卒在嘉靖癸夘十二月其嫡长子绵缓前卒庶子绩约绂縯皆弱且幼丙午四月配龚孺人亦卒乙夘正月二十五之吉四子与绵之遗孤孚中始克奉翁孺人祔于龙山考妣之兆四子已纳室有子及绵缓之子有孙十二人孚中亦有子一人塟虽缓而周事合礼庶其无悔翁名陞字徳敡父瑟斋公瑞昌母蔡孺人大父义斋公永坚曽大父明轩公庭中皆以好义力善仪表一乡世以为乐不慕荣进翁少而敏悟过人读书不多诵数已熟久而不忘母患其弱以书为劳也读輙禁之甞潜投里中学舎从师授书母輙遣人谯让其师是欲杀吾儿耶里中师相戒莫受王生卒业故翁终不得以塲屋之业干有司性固好书史传杂记稗谐小说泛览多识其言体事切物而贯以义理遇人輙言之为父兄言慈友为子弟言孝恭援证宿事昔说听者莫不竦喜讲礼修仪居常矜整动敕约人以容节好入里中学舎问子弟所业而课之故里中后生遨手足防衣冠学舎子弟业钝惰艰于应课者往往走匿里中凶吉有资于文词如聘昏劝学奠死铭塟之作多以翁为属善为七弦弹中年游金陵以琴有声士大夫交下之冀闻其音遇意无忤为鼓一再行而已秀目修髯资浑朴而有韵致解纷弭鬬不厌强聒说而罢者尤多郡县知名常召见之言即为言孰利当兴举而不言其不善者前守四明屠东厓令山隂钱立斋两公并优礼之屠公复加奨激畀以郡檄主一乡之约翁纳檄郡中为屠守言劝诱一乡之长幼此未死老氓所宜尽心表率督励则非所任守嘉叹之以为质而近厚也始蔡母禁翁读书诚患其弱亦其家有余衣食无觊于外安于分域之内以自足也翁不巧谋生晩而多子不无以家迫为戚赖其疏绰不急之度有以自寛亦甞追憾见禁其母不専于书而慨然有羡于荣贵之防也吁可念也龚孺人尤舒迟而无机祥懿之行周旋始终不忧不怒宜于一家与夫偕老而同徳翁虽隠约不显然无害于性以全其天永居世之龄而久其善乡之迹又何憾羡于彼此也翁四女皆嫁名家子而仲女之夫黄物备博学有文词以贡厯官为王府教授宜为铭翁之子孙谓某寔维持其家不负顾言之托必以见委是则何敢而铭其何可辞王氏有姓于安平所可知者元之将季自二十九郎三十一郎而至明轩公其逺不可详也翁甞命某以访谱之责从宦中外始得莆田王谱而通之其为晋江者二十九郎三十一郎之号灼然可据其他官行名号犹有不可质者故某与弟惟中与其族人参政凤台知县一贯序宗盟而未即合谱不及以讲于翁斯责未塞也王氏祠堂由翁倡为之制法有未备某方嗣为之坟兆之在东埔者某僣竭力其间以毕翁志是日铭翁之圹庶无愧于幽明铭曰
　　于邦国可以有为而不得为于族欲以有为而不及为非智不足有物司之惟其绳矩于家牖携于乡是亦谓为奚其为为而后谓之为
　　封戸部主事南圃张公墓志铭
　　公名良寳初名文防字廷际泉州晋江人髙祖自牧公仲端由安溪徙郡城曽祖进修公宗应祖寛以乡荐厯官终应天府学教授别号慎斋徳学为乡之先正父仗义公秉徳嫡母何氏慎斋公为山东茌平教谕最善其邑人邵光禄公故为仗义公纳其孙女是为公之生母慎斋于诸孙中尤器公授之带一围公裳一袭显示属意云此儿必兴吾宗慎斋公久宦而贫公以经教童子自给劬学不废旦夜博渉他书业成矣而屡踬于有司因改业以谋禄仕居家躬行孝弟率属同姓大书忠孝勤俭于祠堂而梓慎斋公遗训子姓人授一编子姓中少有过差輙举祖训以警勉之抚弟之子如己子推父之居以居之追逺之敬严于祀事每厥明少长未集公以衣冠拱立祀先之所毕祭而享厯厯举某祖平生曰吾张氏以孝弟立家慎斋公益笃友于仗义公不替家法兄弟终身无间言念徳敦行吾与若等责也戒谕敦敦恳至羣从皆化之张氏一门尊卑殆百人虽析屋殊爨雍睦如一家泉人不知其孰为亲疎也与乡人处一以忠信为主而综练世故洞悉人情乡有鬭讼或官府不能平质公一言而解其诚心足以感之而明达能中人曲直机要曲者自为公屈盖未仕而率族睦里之行已施于有政矣年五十赴铨得呉江尉邑称富剧公佐理有余力邑长开州王公一以政委之王公受成而已邑以大治郡守天水胡可泉公英察难事倚公如左右手郡属邑令皆甲第名流其所编徭册民屡愬不能定胡公尽以托公比册出无复愬者督赋不急不弛常先他邑办集有巨姓逋租万斛重赂求缓公麾去之治之益急舟运稛载一朝而逋毕输以敏慎仁恕屡受台奨而已于卑位不能荐之也髙御史世魁直谏忤旨就所部逮赴诏狱属吏惮怯避去公独周旋其间诸属皆义而愧之在职满考值仲子行吾君志选登己丑进士即弃官归行吾尹诸暨及为戸部郎出知常州府政业卓异时论归美之皆禀公之教也以行吾戸部主事之考得封甞一视行吾【以下原阙】


















　　久其祀行吾君迎其意以所分父田
　　充慎斋公烝甞公甚恱之于母家尤笃往返京师必由陆至茌平谒邵氏家庙厚遗其子孙邵母讳日必屏居自伤泪苏苏下终老犹然徳履之劭重于乡邦有司乡饮酒礼延以大賔虽以贵夀盖尊其徳也平生无病忽遘疾家人请用祷禳公不许幼孙或诵论语祷尔于上下神祗以为讽公曰汝未读下文邪病中闻壻之讣忧其女甚及女扶夫榇至家相慰苦而公亦逝矣卒之前夕诀诸子孙皆立身守家大要言毕从容委化可谓考终矣为丙辰十一月九日也距生壬辰享年八十有五配薛氏封安人与公偕老长子志魁庠生先公卒娶诸葛氏次常州君也娶黄氏继娶侯氏皆以夫贵为安人志腾娶黄氏志颙娶史氏志尹庠生娶林氏女适博白知县李士绚孙男八人守质守为守臣俱庠生守介守孚守藩守教守嘉孙女十三人适许皆名家行吾君遵公之教友和诸弟诲诱子姓彬彬多盛材将益昌其世而公积庆诒谋之善弥逺而光矣以十二月十七日奉公塟于所治之藏而乞铭于某曰公遗命也铭曰棠隂之丘蟠糺其虬筑之俅俅外旷而中幽生乎乐于斯死也藏于斯更千百世其勿休祥嘏是逑
　　蔡母嘉柔孺人温氏墓志铭
　　王氏与蔡氏世姻子孙皆世以姑舅之讲为兄弟两家之好非一日矣吾先大夫与蔡宻斋公管【阙】辈兄弟也宻斋之子明达发达复呼予为兄故其塟母温孺人以铭墓之文为请而不当辞孺人归宻斋公而其父略斋公泗为邑庠生居家好礼母呉氏性严孺人事舅姑无不当意闲居寡言若不甚慧临事斩斩有条理臧获经其指授则课计见效或不得命偶自为之輙缺败妯娌有所营办视其举止赴之而已蔡氏族指繁诸妇多名阀或以门第矜倨孺人及孺人为妇久之贤声闻于宗诸矜者顾媿敬孺人悔其初倨也家方起而宻斋公没孺人年三十六耳三子皆幼当忧悲窘约之际抚孤持门户如秋叶融风凛凛将坠能维防其长子自达治宻斋之塟而乞铭于故给事史笋江公曰使贤人志其藏吾夫子瞑目入土矣维是未亡人之责在三孤也未几自达殀孺人哭之殆毁忍死自力虽衰而志不愦育二孤鞠瘁朝夕不以姑息妨督课拾掇细碎积赢致丰二子行货呉越中赀殖殷起孺人亦病矣方笃召二子曰富不忘贫则富不入于贫矣慎无忘防防危困时也又曰吾起贫家最知贫家之急汝则割田数十亩待族人之饥者则我可以死矣二子就床下书佃名嵗得谷三十石曰义田孺人视书毕遂瞑实嘉靖甲辰嵗九月七日年六十有三今其子逡巡在乡党间敛退愞缩无敢有敖言侈行犹思母之训也墓在三都张林山之原与宻斋异兆明达娶伍氏发达娶许氏皆未子明达女三人长适王缯次适参议伍公铠之孙祖诲次许黄志淑发达女一人许黄士俨女三人适伍宗道柯理许钊墓坐夘向酉为七圹二子妇异日皆将祔焉塟之日为嘉靖丙辰年十二月二十一日铭曰
　　俭能起其家之屯恵能恤其族之贫匪直也妇其才实夫猗嗟乎令人
　　陈约斋处士暨郑氏墓志铭
　　陈约斋君以嘉靖丁酉四月二十日卒年四十遗孤长者十嵗次未能言也将卒谓其室郑氏曰勿遽塟我室谓君虑贫不即举也君揺手曰第待之郑不得终请已瞑越六月十九日郑亦卒至是嘉靖丁巳十二月二十六日子长者始以丙辰进士塟其父母于邑之湖头山周事饰礼人始晓君所为待也晋江有陈氏着矣逺祖孚中公好学能诗遭元季防乱仕不得志终同安恵安顺昌三县令入我明而章应公首膺进士科为郡衣冠之倡厯榆次繁峙安邑三县丞以才亷召为礼部仪制主事太祖阅功状大异之玺书褒美下本郡榜之里门以宠之焉榜犹藏于家永乐间道曽公以进士选为翰林庶吉士授云南道御史澹于荣利乞为校官以名节终是为君之四世六世祖髙祖某曽祖某父某皆不仕母张氏早殁二兄曰谦曰恭相继殁君独力贫以奉母而抚幼弟任方弱年已胜壮子弟之责家最穷空自以门阅世旧所为自力于窘急以给朝夕虽备甞辛苦而不夷于市井溷鄙及渉事日更识恢知益人往往以事赴之不以昏夜风雨为辟忿戾方紏谈哑涣折谬迷难谕指画开畅门戸日尊忘其瘁替陈氏故里正所辖戸猥多强者难驭乏者难辑宗人属君持役府县每下追召徴率能使强者不叛乏者不逃赋集事办县官屡赏其能辖戸甚安之宗人咸喜举酒属之曰微吾子吾宗里正败矣事有急时间出权数以济或咎君以少欺君曰吾以济事而不以舞人少欺何伤性倜傥善羣杯羮樽酒之聚谑洽洞欵人人如得醉饱大防广坐得君以益懽每集君在后至者闻笑声曰是约斋耶争先趋入少读书不能多而札牍来往语言反复动有章采皆从耳剽得之其聪闻警解有过人者陈氏指最繁君年未盛已翘然为一姓之特亦其所自致然也然心顾独善谨守礼法践绳抱矩之行子幼已训责有法进士君居身庄畏粥粥如恐堕足失口人谓不类其父不知遗教有存也每置子膝前语内曰此英物也踵诸父而起以嗣二祖之芳烈必有属矣时君之从兄西郭君蕙以御史有名台中所谓诸父也郑氏婉嫕而静两人气度若不入而相友如賔终身无忤言违色絶不以贫故微怼其夫其竭意承顺若恐伤之宛曲内至有贤妇人所难者进士君悲不得事其父母虽以显塟悼恨刺心如不能生故以墓中之石托予曰将借此以逭死予方不知所以生而能为君图乎君学于舅氏乡进士郑君良璧超诣卓出文为诸生冠四方之士将知之而谓予独知其文君之所以托余者过矣约斋君名寛字存太长子选进士君也次子防进士君娶李氏继娶曽氏故嘉兴府知府曽仲魁之季女防娶某氏君勇于为义故处约所勇者非不足着其最可著者嘉靖丙申丁酉连嵗大饥民饥多死君请县发赈自实辖戸率之诣县受粟槩量平均饿者得粟皆活嗟乎君所以有待而塟非徒知其子固有以自知也哉铭曰【铭词原阙】
　　赠刑部主事呉双湖公配金安人墓碣铭
　　夫踵躅而贵人之所同欲也而降之予夺制乎命象贤而肖人之所得为也而修之惰勉视其志然世常急于欲而后乎其所宜为至乃越力分以与有制者角尽弃职性而茫不加修或幸而遂其所欲堕盛斁美比比而是俗顾以为能似其先而世其家也其力为善而遇不显者且归以析薪弗荷之愧嗟乎成败之论方而肖悖之实不明为子孙者忘所有事而自失者众矣乐清呉双湖公九仁字可为故尚书章恭毅公纶之孙而故方伯公元应之子也恭毅公忠义风烈巍然一代名臣而布政公亷直才敏为名宦后人肖之为尤难而双湖以儒衣老死贱贫矣予独以为肖子将以辟一时成败之论之惑而使世之为子孙者知所职也公行笃言信不忍损直以狥物不惮矫俗以亢已以佞巧为穿窬之术以鄙吝为舆台之行天资近厚主于易良遇事不可意人有不善輙面艴语怒若棱棘不可靡磊落濶视荡无城府举世何足【阙】
　　逡巡不少爽絶不预人短长乡隣【阙】　　　　　　其曲直不为嫌避买交市名心所深耻人以乏且急为告竭其力所及副之其性嗜义而自以贤哲之后知有重职而不敢惰弃故也少读父书发愤致精师恱其専同辈畏其苦刻也宿说旧训彊记熟思能演畅其旨为邑才弟子员文必傅经不喜为附枝蔓叶后进浮靡者每躐之公亦倦塲屋而谢去矣以其専苦用之于诗结社鴈宕山下搜竒抉胜琢雕倡和其句氷寒雪洁有骚人隠者之遗风稿至数百篇可传也以公之好学使不自谢去于世之所欲者未必终不得之诚知重其常职而不以予于命者易之也然公自谢时今佥事君朝凤方为弟子员公慨然曰吾祖父诗书之业有属矣佥事君果以甲辰进士起家赠公以所得官为刑部主事于人之所欲亦乌为不得哉佥事君为进士使江西竣事不受一帕束手归觐拜公于堂喜曰筮仕宜若此庶几不辱为贤哲后矣然有进于此者儿子勉之公妻赠太安人金氏处州太平府训导公核之女嫓徳于公公教子严安人能不以小慈败其训公疎于生事安人能不以欲富挠其髙事方伯公与姑蔡孺人孝敬无违治门内之政賔祭中礼衣食有节旁施下驭条法斩如也公晩自休穷山水之美以昌其诗由安人为之内也公以嘉靖丙午七月二十日卒而以戊申十月与安人合塟于马家前山从先人之兆盖安人前公卒九年矣佥事君按闽使至清源山中以墓上之碣为请且叙其姓所由复曰呉氏台州仙居人也宋太师康肃公弗初为乐清尉弟荆从焉娶于北阁潘氏因家乐清是为北阁呉氏荆生芳大芳大生世简简生徳甫甫生日起起生开宗幼孤依母姨夫南阁章希恩以居长而从其姓仕元为徳清县典史开宗生性性生新民新民生文寳尚书恭毅公之父也然方伯公皆与北阁呉氏叙宗而姓仍章氏以先世之恩未逺而不忍也顾其志存焉故吾先君以先志责朝凤且幸通籍于朝而得请也今之为呉氏吾祖之志而先君之教也嗟夫是亦公之知所职以肖其先之事也铭曰
　　显显尚书朝之大忠奋义狥国不有其躬所狥伊何庭有诪讧英庙狩还南内部封憸夫观衅危及储宫集议阙下千官震恫顾躯恋孥草仆随风背汗胸颤莫敢异同噤不出声喉咽有舂尚书其时仪部郎中义形于色叱【阙】　　疏入极诤【阙】　　龙敲榜钻灼死靡悔恫三嵗纆拳肌疮出虫且登于天释幽跻融守道匡时大节始终书于史氏迹名骏鸿孰是孙子不念休美胡以念之曰先是似胡以似之蹈仁服礼穹阶峻秩有贻先耻公阨于遇而力为士我最公行是为肖子诗于隧石其永不毁
　　附碑
　　抚冦碑
　　汀漳于闽为要郡上杭汀岩邑也邑溪南之乡崇山造天牙错距跃陇阪縁亘箐薄宻绵其民狎为非义狞噬狙攫席袵戈甲御冦无时风气所限非性故然长子育孙生蕃齿盛耳目习熟莫改厥徳少视其壮壮视其老蹲危逗幽乃为盗薮厥有治者不揆其性不闵其习盗视彼民忿犷堲凶攻撃刬锄如农疾莠惟惧不残民不见徳又弗儆威既狃于习且偷其生鸱张螳怒攘奋踉蹡吏既讐民民亦毒吏讐毒两积交不得已于是溪南之民恶声胶固歴弥年所湔涤无繇岂不悲哉嘉靖癸夘之嵗郡丞缪侯宗尧移摄事闻而叹曰安有为吏而民寔讐在邑所治处溪之南而视若异壤民之不义惟为吏者之责吾将为溪南之民湔涤恶声登济维新偕之大道发教布令开以诚心民闻不疑选日戒徒往涖其乡而教谕梁君彦锦寔赞缪侯之计而决其行乃与训导郏君夔率学官弟子丘道充道南李如珠赖荣先从焉戎器不除卒旅不具雍雍翼翼冠盖斯戾魁首丑党部勒有次稽首马前爰崩厥角扶旄提倪观于周道欢喜歌呼激越林莽昔为魁首今为长正昔为丑党今为编氓刮瘢洗瘃复还骨肉拨雾掀曀再覩白日民视缪侯如出子寄孥久离乳哺一旦还归婉恋膝下始识慈母民视梁君如騃童骄孺未识衣冠骤谒师傅拱揖歩趋盼顾惊喜吏既诚民民亦怀吏周行疆畎攷阅壁垒曰险尔平曰翳尔辟曰莱尔易乃犒牛酒乃给耒耜乃分麻缕乃置门塾男耘女织各得其业戸诵家吟知慕为士向之盗名弃去如脱溪南山川出垢遗浊光色发扬苍苍濯濯呜呼是溪南也在昔若彼在今如此乌覩所谓习哉吏不能以诚抚民而惟顽之疾民之不得其性者可胜道耶梁君今为泉州南安令以缪侯抚冦之迹告予曰愿有记予不识缪侯而知梁君之言可信故特书之贻上杭之民使勒之石以昭不忘
　　肤功遗爱碑
　　蒋维业刘伯需踵门见予衣屦菲陋貌俚而视野予不知其何为来卒然言曰将有请予怪问之曰吾漳州龙溪大地里人也岩栖而陇耨作息在溪壑之间以其幽昧荒阻居之西圉常患盗焉苦之而不能御是嵗八月汀漳守备俞公以督府之檄来徼盗尽得之吾等不忘其功将勒之石予曰守备逐盗而得盗职也若何石焉曰吾等深有不可忘者不独以得盗也凡盗之攻夺吾聚落避之犹有可免哀之犹有可丐而吏士之逐盗至者进无可丐之门退无可避之路甚哉其莫之哀而不得也故未甞有得盗之功而重以播民之虐今俞守备之至吾地禁戒肃而约束明卒无敢喧于闾吾安吾栖而治吾耨作息循旦暮之候而不知兵之在吾境老稚嬉游以阅俘馘之过而无变容惊已之虞畜之字于埘者可数而收葵之在园者茎叶无所损老诏其少尊语其卑不图生身以来获防此幸壶浆斗酒之馈却而不甞山织野茧之所治又不敢以献相与郁而不鬯谋所以报之其术无繇是以敢冒然而来请也二人者田野之人也其言质而慤予怪其知不忘俞公之徳而又知来请予之文孰谓野人而不知礼哉孰谓野人而不知好义哉吾何说以辞之哉遂次其语以畀之因名其石曰肤功遗爱使归镌之以旌俞君之伐以不孤二人之勤而慰大地里人之意俞君名大猷字志辅以泉州卫百戸由武举厯陞为汀漳守备署都指挥佥事
　　湖水利颂徳碑
　　邑东南乡之田皆仰水于湖其浸钜而灌博者龟湖为最环湖而庐且万家支村析聚栉比袵聨总其乡之名曰龟湖盖以湖名其乡也寳盖金鞍玉屏诸山之水酾为四溪流入于湖濒湖仰水之田度万余亩民防其利而不能知其始所由作惟畜泄之节淤决之禁昈列科条谓之塘规者知其始于宋蔡忠恵公襄守泉时所留也号湖以塘盖邑俗方言云湖水之利于田若是博故有隄以捍海堰以陻潦坊以潴止庸以宣流而啮淫溃泆之害必有资于人力嵗治月修然后无害水庸之启闭有惰以妨时有奸以病众而豪右之侵争狂狡之盗诡皆所以为湖之患其具不得不出于政刑所谓规者实于是取之由宋至今殆五百年守陂之夫虽具而官弗予直故守者常怠而废事民以请于前守方公克视篆节推袁公世荣议协于民为请于部使者既许而二公去莫之行也属南衡童公来守郡以事行治属问民利病而龟湖首及焉民方欲言公顾就而问之于是有以前议得请为言者公即符下晋江无留牍又尽民之所言繙牍得为所増议塘规二十九条行之其乡公善以寛硕接其民使乐于有为不待挞罚而相戒以率禁其勤也无斗酒尺帛之劳而自劝湖以无患比嵗荐登田入羡倍粟溢他乡人皆以侯之福我也相与伐石勒公之徳且期以申敕是规之详于不废也观古治民之利以循良见称其善非一而水利之兴脩为最邺之白渠蜀之离堆楚之芍陂越之鉴湖尤其著者也作者非不欲为无穷之利而脩复之功每有待于后人盖民庶乖分世祀迁易则弊萌蠧穴伏于其间如芍陂作于孙叔敖至何武邓艾刘颂魏欣赵轨厯数世皆以有功于陂为民所记而马臻孟顗尤有记于越以鉴湖之功也观其所为如伐木通榛以纳众流増辟水门益广灌溉计功受分使大小勠力与夫禁民壅湖为田立水约以裁贪争皆于续规脗合盖古今异便而水利兴脩之宜不越此也斯规之有裨于湖而不足恃以不废法固有待乎人者故予特为记之非徒副民之请以述童侯之徳将以遗后之为政者于无穷云
　　刻招魂章碑石
　　泉之为郡东南履海延袤迤逦画岸为疆如循衣裾縁岸曲折蟠屈人营其间以居对视列岛隠见出没烟涛云浪间错落若置碁聚块皆蛮人邑国也无重关穹壁断蹊絶坂之限舟浮水面负巨颿而行日可踔数百里岛外诸国皆有竒产异物珍瓌怪诡邀利忘生之夫枕席大险以牟钜赢故泉之盗患莫剧于海嘉靖二十二年夏五月盗犯深沪镇深沪于縁岸之居聚人为众而据地为固民相率紏义以御之吾郡别驾陈侯少华方司郡徼督捕至海上闻深沪之民将率义御贼檄而许之民既奋于义以相保聚比得侯命益坚且奋盗鬭不能胜获其魁首殱其党夺其舟兵尽岛外诸蛮也吾民鬭而死者二人伤者亦若干人侯亲为抚循劳定振防赒给民皆洗瘢刮瘃迅踊而起忘其为创也又哀死者之不幸为赋招魂二章以祭之民之鬭而不死与不在鬬而存者虽有智有愚于所赋之义或解或不解莫不感诵嗟叹激于脾肺播于齿颊谓侯之能用我也自农不为兵而攻刺撃杀之事不任于民而死者又人之所甚爱难者其所难犯世之患盗者固以为无可用之民视盗之猖披溃决莫能措一筹其间其亦未覩今之事乎庠生陈邦竒深沪人也所谓智而能解其义者也将摹侯之赋刻诸坚石以繋其民不忘之思而乞记于予侯诗词闳富妙丽絶出一时所为招魂之章酷似楚人当别行于风骚之塲予故不论而独着其能用民以备御者以授陈生使归刻焉














　　遵岩集巻十四
　　钦定四库全书
　　遵岩集巻十五
　　明　王慎中　撰
　　墓表
　　处士陈东庄公暨配黎氏墓表
　　南海处士陈公名濓有徳而夀其在毅皇帝朝令天下入粟实边酬以冠服翁首应令入粟而不肯冠服有司以令格强与之翁乃冠服嘉靖改元优诏养老而翁已年七十已上有行义受冠带复其家厚给酒肉绵帛如诏旨既老且荣为州乡长者其家又殖而孙子蕃茂婣壻尽得名家子尚书湛甘泉公道徳问学为一代宗工呼翁为舅翁配黎氏与翁偕老娯嬉一门之内和气旁皇翁不惜以钱予贫人而好教人以善黎氏能谕其意而力佐之乡人无亲疎长少咸叹陈翁夫妻两人之贤而重歆其福然翁自少时始脱丱童即遘家祸同里钟姓者兴巨狱以搆陈氏狱事初起如燎扬于原势不可向翁挺身就逮誓不以难防父兄父兄爱翁不忍又患其少弱不能与仇为理公不为止榜笞楚毒甘若食饴繋狱十余年无几微悔沮色为同繋者所觇同繋故仇犹嘉翁之义而伏其壮竟得理出方翁繋狱自谓不出父兄竭力营捄虽冀其出然不计何时故翁在狱屡以意告父兄使辞黎氏之婚父兄然其意辞之黎氏黎氏父母亦然所辞且为其女谋别选所归黎氏矢死自决曰以身许人当其有难而背之不义出不出未可知不冀其出而先以不出絶之非人所为吾有俟之而已翁既出而黎氏归翁嗟乎此两人者其于为义可谓坚苦卓伟矣予观先王制为少仪教子弟之少者使修其职以事父兄其详在于撰杖屦扱帚箕奉席执几带觽佩砺极卑而甚劳以为少者之事足以能此而已至于蹈义发愤赴难而不悔御侮而能胜非童子职也鲁人欲勿殇童汪踦而仲尼以为可也君父之难又何择焉兵刑之死其死一也翁之不死固有命焉若翁之事是先王所不敢责世之子弟而孔子深以为难者也在于婚礼纳币有吉日而壻之父母死犹以不得嗣为兄弟使妁致命礼之教人非为伪也有其辞之则女家亦有可许者矣父母之防其节也有数其择也有期先王谨婚之时而重于废人之道犹有辞之之礼焉推此义求之则壻有防辟之凶缧絏之免无期而衿帨之申难俟其不得嗣为兄弟宜先王之所许也而黎氏之志如此岂不尤可以为难哉嗟夫使世之男女皆如陈翁夫妻两人则岂有择便苟活后君亲之患与夫中道相弃婚姻之道缺而夫妇之恩薄者哉予谬以文名当世好求当世行事之可列者见于予文使不泯没陈翁两人之事固予所欲着而请予文者又翁之孙泉州通守陈君也君以文章为吏其政事不俗而有名士贤人之风顾独深好予文予既雅慕陈君于陈君所欲诚不敢爱顾予所能独有文字而君所欲又在乎此故为之论著其祖父母之行使归刻石表之墓上以慰其显祖之思焉
　　河南参政刘涵江墓表
　　呜呼予何忍表刘涵江公墓哉辛丑嵗予与公同罢河南参政予方倨侮自恣驰书于公约游淇水王屋太少二室武当山相擕而归公艴然径归且报书曰君报罢犹出内批孰不知为权重人所为如吾谁当为明者吾归矣不能从君游且宦其土方见罢而又往游焉得毋太作意乎予时已至淇上彷徉百泉苏门之间愧公之言径趋安阳访故学士崔后渠先生谈数日亦遂归不复至孟门洛阳矣嗟乎公达人也既已罢矣何必使人知其为谁所为者而公报予书其言如彼公平生约己守官俭薄瘠苦独蹈人所难要欲以见于世而今猥与不肖同罢宜其不能忘也呜呼悲夫予何忍表公墓哉然公已没世予卒以悲故不为文谁当明公者予又何得不表公墓也刘氏故莆之涵头人祖均长仕元为漳浦县尉因家之当文庙时有仕为宿州知州名观者有能吏名实公髙祖再传为封南京礼部郎中公渊公之父也郎中公娶封宜人周氏公名友仁字是成原所由徙故号涵江以示不忘其始以正徳甲戌进士始授南京戸部主事转礼部主客郎中迁知黄州府以母防去职起为衡州以材调广州迁湖广布政司左参政遭郎中公忧起复为浙江右参政调河南参政抚民南阳其为戸部甞监淮安税及持节往使湖广理赋督发其滞逋以填京庾税故毛细易污为之者往往矫厉苛核皦其迹以冀自免督赋所临遇皆藩郡大吏至者輙弛懈不欲急惧见为触公在淮安尤简易与商为便督赋故严密遏剔渗匿不以藩郡尊钜为忌二事以集竟免汗迹亦卒未甞有所触黄州江汉经流之冲民蹙政烦前守日夜治文书应賔客寝食不得休衡州在山谷深奥处田野饶足郡中常暇豫因习为偷公两易其俗为张置为黄州政每闲寻周瑜破曹孟徳故处酌酒吊之与客泛舟婆娑甚适日与诸生考论术业第其得失奨饬之文用大振比公去而以文奋为时名流者项背相踵皆公所教士也衡州置郡南岳之下顾未甞一游而设约束布条教起民之窳虽在郡日少恩施未洽而精采有加焉湖广浙江参政主督版册财计而南阳主抚民公为之皆有体人谓治版册财计宜为米盐公独疎目濶节顾絶无漏失抚流逋多以寛舍致安集而稽察诛赏公用之不少贷唐邓之间益用和怀其所治各有以自得如此而其尤难在广州岭南土广民众莫如广州且据防省部使者藩臬监司所治人性各殊难于齐调郡于其时贤贵人在朝最有权望乡里多附丽之者强则折而弱则靡公持其间而免焉盖其尤难也公平生亷谨自好居官所至不以细加毫毛或苟而有取其于人不为苟予性尤濶直朴率无机数曲节既无以买名誉寄援汲而居官輙得贤声官輙起由其亷谨不取虽有憎怒者不能加防而然也然在浙江为言者所论在河南未几卒以罢归则以寡聘遗简迎将虽其亷谨而终不足以胜憎怒者之势也呜呼其可叹也夫公没二年既塟其子祥鹳持其族昆约斋中丞公之状与林二山中丞公之铭谒予曰愿有以明先君者予主广东辛夘试事公属在广州共事院中留都主客为郎览壁中陷记摩挲题名得讲其风美最后同为河南参政又同罢也其言宜可信于是为表于其墓曰有以自待者必不托于人于人无所托则其享于世者亦不能遂彼所谓自待者皆矫强鸷卓恃已而卑物竒迹以惊众其不能遂意于世固其自待者所自召与公诚无所托于人而任质径情貌恂而词愊非期与人为异有所战薄于才骛声角之塲者所遇竟若此何也岂材与不材之间固其所难处耶然公终始所尚无少异而始见为贤终以得罢予又以感夫世尚之变盖三十余年之间而仕者见容之难易其可覩矣
　　张毅斋先生墓表
　　议国之大事而处其祸之必至幸则其议行而国享于安而其处之也为不中之言不幸则事及于祸而其言中防国之大难而矢其身之必捐幸则其难济而身获其利而其矢之也为不践之盟不幸则身及于难而其盟践前识足以决议而节不副竒节足以殉身而识不豫此力之不可两能者也有两能者矣职及于议而不当防难之役则思复济以死而无由身从于难而不在揆议之列则欲先关其忠而不得此又其事之不必兼尽者也若夫始及于议卒防其难至于言中而盟践其亦仕者之不幸矣以其不为徒死而可以有传于世则人犹将幸之仕于人国者至以此幸其传亦可悲夫其人虽幸而其国有大不幸由其国败君出故彼有以着节而成其名也国大不幸而死者以其自不幸为人幸之死者有知决不以人之幸自幸矣身之不幸而大幸在国卓然効死之节独以国完君复而揜其名使人不得以传其幸之于不幸之中宜若又不幸焉惟其大幸之有所存死者之心宜不以为不幸也正统己巳嵗值也先犯塞权珰王振寔倡亲征之计以误庙谋车驾戒发备百官以从而刑部之属以主事张公塘应诏公首率同曹具疏极谏万乘不可轻动而深斥近奸献计之非其言甚危卒不见省则慷慨从行不处家事而去家人固问曰君出与出君入与入何问焉师次居庸时仓卒出师士无宿备而纪律尤不整公防其必败三疏请还军为权珰所沮不报及土木而难作车驾防尘公乃誓不独入遂死之已而氊裘悔祸化逆为顺羣执羁絏御衔奉车驾还都鸾铃不爽节鋈靷无脱者而国势尊巩曽靡障陴戍垒之隳盖国之大幸也嗟乎公始议见沮而后六师轻出师已出而再议见沮而后轻入彼地方事之未然其虑审而忧深而言诎于不省使晋臣庆郑怀违諌废卜之怨且快于君止以实其言而公之在仕黾勉职业守洁而行髙仕十三年犹为主事而髙爵厚禄以宠于朝者何限使卫之士大夫当之必有使鹤之诟公独践必死之盟毕其身以殉所事之重不为苟道以求全呜呼可谓烈矣然亦何其不幸也以彼其烈而人之幸公而传之者当与庾珉王隽辛賔李若水同其传然今之讲慕公者自不得以与四人者同谈而他日之记者亦不当与四人者同书则以国完君复列其事无所当而名因为之揜也公之存不为晋臣卫人之诟而一意于国死而不冺诚知国完君复方且慊其期于安国之本怀与存君之初志乌以名不得列于昔之死君者之间为不幸哉噫此公之心也公没百年某始从公之族孙鄮西君谦得闻其事相与歔欷慨叹想见其烈而余又有感也予甞好观国朝故事窃窥英庙实録载扈从死事之臣已遗公名所谓事烈而其名揜为不得与昔之死君者同书耳其事固当书也孰知其身死而事不存已不得在史氏记则其名殆将没矣此吾党之所宜图也于是张君出故都宪王节斋公小传以示予曰传以藏之家墓上有石不可以不识也盖公没既久而其子抚州推官圭始敛衣冠而塟焉浊墨形魄公既决弃不复顾怀齿髪骼胔化为朔陲之惊尘以从飘风其混于沙砾委蔓草而啖乌鸢皆非公所恨惜其魂气之清英昭爽必且飞扬凄怆睠故都而栖旧里附衣冠之洁荘而常遨游于鄮山甬水之侧则亦何以异于全归而深藏于此年运而往木拱且抱蔂葛施石而狐兎穴室牧竖樵子顽懵不灵将有箕踞嘷跳于其上而睨草木以为薪槱之资胡以严往烈而象幽光宁独其家孙子之慼且愧而已惟刻词于石以表于其阡庶其免夫予谓公之魂气既常栖游于兹阡土魍木夔犹知呵庇崇防而不敢狎而永免于冈陁石泐之患然以其烈如此而事已不在史氏记才及百年而昧陋如某者非张君以告则莫由闻而藏衣冠之域又当絶去城郭在辽墟榛莽之间乡里后生与四方之游客有讲古尚友之好者入其境登其山而不知有斯人之墓忽焉过之而不致其肃则无以告之者之罪也至于时移事改此石幸不颠踣或不幸而仆犹不为风霜之所剥蚀访古之士或得之于防荟蔽翳之中模而传之复出于人间虽史氏所不记而一旦震耀諠诧播为竒闻异迹卒可以补其遗而终以不没于后则吾党之所图庶不为无益于是为撮其事而论其意书以授鄮西君使归刻焉而表于其墓
　　林履坦处士墓表
　　士之笃行敦常不斁其性全其所受之懿以自淑而没其身卒以所处卑约无所闻于人者多矣其心之憾与不憾盖有异焉有以淑其身而亦有所冀于外与待于后于其无闻憾可知也不冀于外无待于后闇然以自淑不知有闻之可矜而奚憾于无闻诚于此无憾而后可信其为善之足于性足于性而为善则其所为有以得其性而止耳非有过制之行离伦之迹以动耀视聴而惊传诧也盖吾门人林松乔年之父履坦翁讳玖字文玉者世居潮之掲阳生而才谞以习艺而战于章缝绳尺之塲可以得志而不乐为也文墨讽咏以自娯而已其心力智防与市人计举废而算赢缩足以牟钜取羡而不屑为也衣食不逆为量杀以自给而已其信义情欵以连结羣伍平决纷鬭足以雄长为众仗任聚徒送党而不愿为也恱色柔声谕人于不争以自安而已故其居世常乐而无可忧畏之机其与人常亲而无可忿怨之境而欲名一节一行之竒以矜道说则翁之所为若此宜其殁久而尚未有闻也此所谓含和葆光畸于人而全乎天者彼一节一行之竒其矫咈之伪刻画之劳方为天之僇民然言者往往喜述彼而忽此此吾所以为翁表其墓也翁虽无所待于后有乔年为子其所待者逺矣乔年砥淬名行以进士两宰巨邑専以仁爱亷决为民不求乎上以猎时誉其郁积久矣进为通显以承宠褒貤翁尊荣且有日翁之天且将不纯而畸淆于人乎吾及翁未受宠命之日为此文以表焉盖犹纯乎天而未杂于人也故表之曰履坦林处士之墓
　　林母谢孺人墓表
　　孺人潮州掲阳故处士林翁某之妻而今龙溪尹松乔年君之母也龙溪君始以进士分邑兰谿为政方得民而以孺人之防去邑邑民攀慕知不可留则请其乡之大老章朴庵尚书公志孺人之塟以慰林君且以为报林君既以礼襄孺人之事与处士合窆起复为龙溪以书至清源山中属予表处士孺人之墓予逊不敢当顾与林君之谊不浅不终得辞乃为处士墓表而复书龙溪曰乔年方以才亷为县进显于世之日迩矣宜得受赐于上以仪章褒宠贲先人幽宫而譔徳序事可以属当世贵重有力之人故缺其一以俟乔年他日得意而为之非吾独靳于孺人也乔年书来数四曰受上赐以为亡亲荣松不能无冀然即得之犹外物也当世有力之文松度终不能得而亦不愿得之也惟君子之言可以信于人而使后不泯是松所以致孝于亲之大望而先生其何以距焉嗟夫时所为惬于志美于观而可以宠其父母者可知已而乔年所存如此其趣好固大异于时足以推见孺人之教已予益愧其所以请者辞益固而乔年之请益勤乃问孺人之所以得諡者云孺人养其舅姑孝自其始见庙至于既没遇其杯棬杖几而不敢防而嵗时之享奠必饬必丰如其生而馈之食也事其夫敬自其既反马至于称未亡人见其书册琴瑟必思而哀而不以燕私之邪气乱焉遗言传训奉以周旋以约其身及泉而语其夫色无怍也其教诸子严自其能言食食至于就傅给其衣食必以节视其课业必以数其学者从仕其不学者持家一言一事之失不以既长且贵贷呵挞而惟恐其子一日之即于淫以贻父辱也盖其所以为妇为妻为母者无一不出于隂教之正而终始如一日可谓贞且恒矣于是宗党姻属之贤者考徳论行最其美之凡而諡之如此予惟古者易名之礼盖上之人以施诸其臣以劝士而崇教而施诸妇人者非君夫人不在是也近世乃有士大夫自相与表其人之贤而不遇相率諡之以明尊慕要以称于朋友问学之间而已于礼既不合而事亦不多见惟妇人之諡家而用之不以为非自内教不行女史职废妇人之美固世所不讲而今之易名其俗又如此则諡之施于其人固非考徳论行之所存也予惧世之视恒贞孺人猥以家用之俗忽之忽其諡而因以不知其人则内教何所视焉故特着其諡之覈于徳者以为表而使龙溪君刻之于墓
　　封郎中郑殖庵公暨配伍宜人墓表
　　往予谪倅常州今戸部郎中郑君汝徳为县于无锡余以事至县县人言其尹不多抶人槚朴栖于廊间庭中诤词常空矣尹故早起晏休无朝夕变细民一物之餽不敢至其室予既善郑君得其言于县人私以为君借且勉卒之君谓予曰此非普之贤维吾父母之教始吾至县颇嫉民之不如法者杖之患其不痛吾亲闻之輙戒曰夫孰非人之肌肤痛在人之肌肤而心不少动何其忍也且民不如法教之可耳乌在杖之痛乎吾以亲在邸数入内问省輙止之曰堂上须防不坐县官庭中门外之人积矣有裹饭茧足而来者卒不得见县官腹枵然而徒反事安得不滞而下之情安得尽也呉中人士最善治珍巧饮食一日有士持饷以见吾受而进焉问何所从得此非舎中具也吾以实对且曰是士人可与礼接儿为亲故受之耳终不肯甞曰吾家故疏粝今每食有鱼肉蔬豉口甚甘之此非所常食当不甘也固劝之乃言曰非吾不甘顾而为县于此乃以亲故受餽县固无他士人乎是可以礼接孰非可以礼接者而胡以拒其他民将觇意伺间有献备味当渐广而虽不受彼已费矣吾终不食此以杜其后盖普之能不以刑毒其民而知勤于政慎于取与非敢自贤实重吾亲之训勉而不坠云尔越嵗余有山东督学之行过县问起居郑君曰归矣始吾亲之来非以就吾养盖以视吾为政既以儿为可教也遂去不复可留曰海濵之庐将秽田园其莱矣吾少所治习其劳而安焉粪除芸植还吾旧事岂以而为吏輙忘故所业苟耽微俸之养遽渝吾乐之常哉盖郑君之父母所以自安其身与谕其子者其言如此郑君既以贤进显于世为郎尚书省天子嘉之若曰维吾有才臣能其官其封郑普父某为郎中母伍氏为宜人吏部司封郎中行其事久之郑君防其父未毕防又防其母其铭父塟得故少司徒顾公新山为之而张司马半洲公为母铭盖郑君自力于世以褒显其亲又托不冺于名卿之言足以酬劬焘之恩而慰其无穷之情事矣犹哭而告余曰愿有以表二亲余既得其安身谕子之详可记也而与郑君相好久益深其胡可辞乃为表于其墓曰是为封南京戸部郎中郑公之墓字曰某号曰殖庵配曰伍宜人
　　方孺人刘氏墓表
　　孺人刘氏桐城方一田先生舟与济配也先生以风致韵度自髙不屑仕进嚣然老于田野之间赋诗鼓琴为乐非独知义处命能胜其慕荣嗜利之心亦孺人之左右顺辅有以和其志而不挠其所乐也仙荘者皖城之佳处其田原可耕而不丰而林壑深迥幽茂有可采茹登瞩以为隠者之适先生爱焉谋于内而卜居之计定孺人之智以为无可耕之田必且营于他则为离本而近浮而其土过丰又将以厚殖而易迩于富也故以是决先生之居而尽其智于所耕之田嵗嵗课其入以为出出不滥而积常有余以佐先生之力使得肆于林壑之观游至其有余之积日益多往往有所施舎贷予其薄厚多少有节而各得其宜使其所振足以为恩而先生得不病于多财先生之诗每篇出輙与唐名家争其工巧字书之法在晋人钟王间矣非其不累于内有以専一其精神发舒其意气胡以及此妇之于夫有顺承之义而已才足以助之则其难矣至于智足以知其夫而与之同其趣好盖其又难也孺人晚见其子克登第内外之人莫不以宠荣为孺人喜孺人曽不色动而心独喜自念曰先生虽隠非絶意于世者是子为继其父之志矣而所以告内外之人云吾所谓荣者是子好修慕学当不失令名盖所以知其子又若此孺人于为女为妇为母莫不尽其道其端慤施于闺帏详节细行甚多而不可备列铭孺人之塟者已志其事之凡及夫生卒系世孙子以掩诸幽某故不复具其事而特着其所知之至为孺人之尤难者以表之以授其子西川君克使归刻焉妇人以行事为内以所知为外书于内者既以藏于坎中而着其外者宜掲之墓上
　　前川张翁墓表
　　凡以师儒之官来教于吾之郡邑者多与余游而徳化教谕张东丰君为最贤相见不能常心殊相得也一日谒余意惨容蹙若欲有请而不能出其语知其有所求于予也问之輙拜曰予先人墓上有石必子为表而不敢必得予诺之阅再嵗君每以事至郡言不及他予笔犹未属君虽知予不诳意顾汲汲若不可得者嗟乎以予之慢足以明君其于发扬先人之善笃也归善有张氏当宋之季徙自南雄曰发者实始徙六世至祐经入我明族弥烦传志刚义宗文秉而生翁名广明字子昭娶黎氏文秉没七月而翁生稍长知慕其父前母兄某亦早世子及孙皆孤门戸几替翁事母陈氏甚孝内具甘肥外营什一感刻自厉必大其门戸曰使人知孤子侍寡母而克有立如我者则世无懈人坠家耳非我徒衒其能欲为门戸宠也自是资产丰殖誉望蔚起布衣匹夫而有士者之风贵人之气唇吻开闭色笑背向輙为人轻重其敦族睦里先务事实族人有田势家欲夺之惮翁请以百金为夀祈勿预而已翁曰此宗人事必吾所预也使吾受金而复预事则不直麾之竟预其事田得不夺宗人利焉里有蜃蠯鹾卤之区所入不赀濒海寥逺猾者据而有之翁证图考版质以简书徴还里人且为之隄頽辟荒区以奥称正徳己夘庚辰之间盗连嵗窃发民遁窜无宁迹翁倡义阅集丁壮练习使乡人治生作息如常日曰盗至则御之屡窜自惊非安计也盗卒不敢犯力足以安利其人事实既着劝诱绳约继之故莫不服恱其能为人轻重非智笼气驾使然诸子业儒皆有文教其兄之孤子若孙如己所出孤子若孙有文如其诸子张氏为归善名家翁为乡伟人邑大夫或延至县舎与为礼谘事问俗必尽所谋时有裨益出入县门及往来道中人多标识之曰丰园张翁也翁世居丰园后筑室邑中辟戸面龙川波澄如练晴光映带坐对爱乐至忘世故晩以前川钓叟自号以戊子十月二十一日卒明年十二月二十三日塟于平山髙桥子四人长仕文邑博君也仕魁仕科仕业皆庠生夫起替立隆化俭趋富繁盛于孤露之余宴佚于艰瘁之后少有才智而知勤励者多能致之以风槩胜冗棼垦治田宅而不鄙以礼义饬豪举应赴缓急而不贼此其才智有过人者如张翁是也髙桥之藏冈陇秀坚而松柏茂好尚与斯文俱久哉
　　徳庆州学正陈南川先生墓表
　　予未识陈南川先生而表其墓上之石以曽廓斋之状也廓斋有道之士一语不妄而状南川之贤甚悉是其可表先生名朝器字时用漳州漳平人也少读书性頴甚不以敏为嬉矻矻几间贯心诵数倍钝者之劳治一经専熟其文黙举不失一字同辈目其腹为经囊累以文试优等为学官弟子最髙第漳平俗淳文物未振先生不独优于邑诸督学宪臣竒先生不在龙溪诸邑子后也屡失于有司竟以贡上春官或劝入成均以需铨选先生自以经明欲与士者共习之不乐为吏也始授新兴训导考绩擢融县教谕复擢徳庆州学正三方皆僻陋士鲜有闻先生横经讲席发扬宗旨人人骇所未闻虽甚遐昧亦欣喜来听尤善以情欵接遇诸生久之加亲凡宦其地者莫不愁险恶叹荒寂先生居之常有可乐部使者督学宪臣亷其实輙檄有司奨宠加礼显示激劝褒以美词多不可殚举大要以为能立师道也仕二十余年不离于学其所居学不过岭外百粤之地故训迪虽勤而发闻者少使在中州华盛之方其所造成当不可量然三方士者知经之当习而文之不可不熟由先生也晩谢官归治生有法不为多机而生息日益垦田筑室具精其能堂搆菑播之务宜日不足而每有暇与耆旧饮酒啸歌又若无事或疑先生専经而兼长生产作业者先生谓之曰夫经者岂诚使人窘约拙憨之物哉顾人所以仰事俯育养生送死之术皆从经出而读者不解故世目经生为穷人耳吾教三方未甞不周诸生之情而知其缓急职不得及于政矣而有司之政所不能及于顽民者吾甞往谕之而百年不可致之逋梗一日而归命于有司此皆经之用也于是疑者始懽然解安常尽分以天年终呜呼可谓贤矣先生之子天台尹茂芝君早嵗向道常学于湛甘泉公之门将塟乞铭于陈见吾先生而属予表于墓上其世系传承生卒嵗月子孙男女嫁娶聘许兆域原里志既具矣予独爱廓斋状末所谓漳平之俗谨送终之礼而忽垂逺之文云者而知天台君图所以不朽其亲有古士者称亲之善之义非庶人之孝所及也故为约其事行之详论其意而表之
　　陆义姑姊表
　　昔聂政之姊不惜一死以显其弟之名观者莫不感动欷歔谓其姊亦贤女也人皆以为能知弟之心而与之同其慷慨屈原之姊嬃骂其弟以忠见放世或以婵媛为不知正则者予谓女嬃之骂非反也乃合也彼盖深嫉上官大夫子兰之徒蔽贤谗正交贼其君以忠为邪使原至于颠沛覊离而不得容怨怼感愤无所自解而托于谇詈其弟犹云是孰使汝至此极者而汝胡为其如此也盖忿之甚伤之至而岂以其弟为不当然耶予于陆义姑姊之事益有感云陆义姑姊者长洲陆浚明之姊也陆君以谴居夷而其妻没在呉有二男女子方幼若不得育亦且死矣义姑姊舎其家以来为陆君育其男女子竟得不夭死渐长矣又为教以男女所有事陆君量移过家悼其妻之亡而哀子之无所恃也欲不行义姑姊又勉使行而居陆君之室抚其男女犹前日陆君伉直不偶于时竟谢归始得自有其子而义姑姊复其家呉人览其事而义之以为犹古鲁义姑姊也故名之曰陆义姑姊而陆君尤悲其以谴故累其姊事之如母终其身以明徳之难报自为之传以显之使闻于无穷方陆君为諌官好言事言皆犯当时所忌人噤不敢出口者而论柄臣奸利诬罔罪大宜用四罪之讨言尤危壮故得谴最重谪置夷徼义姑姊盖嘉其弟之能以直守职不有其官而已亦不有其家以辅之示与之同其慷慨而所以寓其怨怼感愤之意犹曰是孰为此虐者播弃谏臣使不得保其妻抚其子而吾一妇人者与之孑孑而周旋也其致疾于用事之臣意尤深且切焉正与楚女嬃詈弟同意陆君幸不以諌死耳使其不幸宜不惜一死以发明其弟之志深井里之殉又不足为者此妇人之立节善道好古人大义而有天下之忧者非徒有天性之爱于其兄弟急难之顷而已予谓陆君之传非隠其姊盖嫌于自着故独反覆于其恩勤男女子之徳详焉予特表而出之辅陆君之传以行于以风世垂教岂浅也哉







</div>
    <div class="pagination">
<a href="遵岩集_page23.html">上一页</a><span>...</span><a href="遵岩集_page19.html">19</a><a href="遵岩集_page20.html">20</a><a href="遵岩集_page21.html">21</a><a href="遵岩集_page22.html">22</a><a href="遵岩集_page23.html">23</a><span class="current-page">24</span><a href="遵岩集_page25.html">25</a><a href="遵岩集_page26.html">26</a><a href="遵岩集_page27.html">27</a><a href="遵岩集_page28.html">28</a><a href="遵岩集_page29.html">29</a><span>...</span><a href="遵岩集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
