<!DOCTYPE html>
<html>
<head>
    <meta charset="UTF-8">
    <title>梁谿集 - 第 46 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 46 页/共 100 页</h1>
    <div class="content">









　　梁谿集巻四十六
　　钦定四库全书
　　梁谿集巻四十七　　　　　宋　李纲　撰表劄奏议九
　　附御笔批荅
　　辞免河北河东路宣抚使劄子
　　第二劄子　　　　　亲笔宣谕请行
　　第三劄子　　　　　第四劄子
　　第五劄子　　　　　第六劄子
　　第七劄子　　　　　第八劄子
　　亲笔宣谕节赐裴度传
　　谢赐裴度传劄子　　第二劄子
　　乞罢宣抚使待罪劄子
　　第二劄子　　　　　第三劄子
　　第四劄子　　　　　第五劄子
　　亲笔宣谕三首
　　辞免河北河东路宣抚使劄子【靖康元年五月种师道以疾乞罢宣抚使有防以公代师道宣抚使河北河东上劄辞免】
　　臣伏蒙圣慈特降宸翰河北河东国家根本之地委令宣抚臣以孤生误蒙天恩自庶僚中擢任枢筦以死报国此志已定况当危难之秋主辱臣死乃分之宜但今日此举系国安危种师中以宿将统重兵以援太原不旋踵而溃散臣独何人敢任此责又种师道威望素隆见为宣抚若罢师道而授臣恐外议不以为当区区微躯诚不足惜惧误国事傥陛下必欲使之亦何敢辞调兵选将应副钱粮须旬月始办太原围乆王师旣衂深可寒心臣虑此数日间已难守矣适见布衣髙世兼奏状谨缴进更容来早禀受圣训谨具奏知
　　御笔
　　如师道不罢亦不妨事便可治行
　　此任无易卿者为朕建功切在审而后行不可轻接战
　　第二劄子
　　臣伏奉御批以臣辞免宣抚使除命特加训谕此任无以易卿者窃念臣自遭遇以来惟知竭忠尽力以图报效而横罹谤议皆出意外累尝乞身未蒙俞允且使待罪枢筦仰承睿算尚可黾勉若令宣抚两路将兵于外岂臣孤危乃敢出此伏望赐照察余俟面奏
　　御笔
　　朕志已定须当卿去不允所乞
　　亲笔宣谕请行
　　卿素忠义何故不欲去适览章奏太原府出人五百斫贼数十级以此见之尚可为卿何不奋然请行以成功名可体兹意
　　第三劄子
　　臣伏奉宸翰令具有名望武臣契勘方今有名望武臣无如种师道者虽老其智谋犹足用旦夕入觐以优礼待之必肯为陛下用以李弥大副之朝廷已为得人所有臣今来除命伏望圣慈特赐寝罢
　　御笔
　　不允所乞国方多难不可辞
　　第四劄子
　　臣适方具劄子辞免恩命复蒙圣慈特降亲笔手诏令与师道同行勿复有辞者臣之区区已具此奏伏望睿察追寝成命无任祈恳之至
　　御笔
　　不允所奏
　　第五劄子
　　臣伏奉圣慈以臣累具劄子乞免宣抚使除命复降御批朕志已定须当卿去不允所乞国方多难不可辞者窃念臣爰自变故以来奋不顾身以徇国家未尝辄敢辞难葢荷陛下知遇得以少效孤忠今日师中挫衂内外惴恐此诚多难之时捐躯报国实臣素志岂复当辞但陈力就列不能者止臣内揆緜薄实难勉彊而况遭罹防谤动辄得咎积忧成疾心力殚耗岂敢以孤危之踪乃辄当统帅之任伏望特加睿察寝罢此除更俟来日面奏
　　御笔
　　成命已行必无改易卿当为国立功不得辞免
　　第六劄子
　　臣伏蒙圣慈特降亲笔除臣宣抚两路应大小事一委便宜施行不从中制但责成功亦不求速者仰荷委寄之重敢不奉承睿旨然臣适见河间帅臣奏报贼马侵犯雄州安肃军一带乞差兵三五万人前来防把又见姚古奏报陈迪郝懐下把南北闗人兵并皆溃散乞添差兵把截事势已急与其令臣作宣抚使统兵二万前徃滑州所费不赀曷若各分万人犒设讫徃河北防边及河东把截以济一时之急所有河北制置使只就委刘韐于事为便其种师道乞加优礼或留京师或归屯所乞自圣裁臣非为身谋但欲措置常理以济国事伏望聪察谨具奏知
　　御笔
　　卿宣抚两路此等事可一面施行刘韐事令三省降防师道已留京师
　　第七劄子
　　臣伏蒙圣慈以臣辞免宣抚使新命并乞罢枢密院职事守本官致仕符降中使封囘劄子赐御批不允臣仰荷天恩第深感涕实以宣抚枢密之职于今尤为重任而臣材术浅薄中遭防谤难以冒居非为身谋葢恐误国伏望察臣忱诚特从所请遴择信臣付以重任天下幸甚臣见以眼疾在假俟稍痊安当求对次干冒天威无任战汗之至
　　御笔
　　卿昨日已受命岂得再辞河北河东实系宗社卿宥密信臣朕所委寄便当来日受勅此志决定卿切体之
　　第八劄子
　　臣昨晚对睿思殿窃见陛下縁边事焦劳至于感恸臣子之情不遑宁处是以未敢固辞令来除命退伏惟念任重力薄恐辜委寄诚难勉彊臣本书生素不知兵昨于艰难之初蒙陛下任使辄当兵事葢縁围城之中事出仓卒无縁号召天下贤才故徒以区区之忠遂应误选贼骑旣退又蒙擢置枢筦求去不遂旣已负非才之责矣然因天下献言而用其智谋上禀睿训旁资同列议论得暂承乏于此今者忽蒙擢为大帅使之出将于外非所克堪中夜惊惕此必有建议不容臣于朝者况自顷以来横罹谤议或以为狂率或指为奸佞其甚者至以为收人心而又上烦宸翰有威福专权之语今咫尺天威日在左右得谤尚如此而况使将重兵逺去阙廷乎臣区区一身诚不足惜深恐上误国事虽陛下复欲保全势不可得伏望圣慈更赐详察特与寝罢成命仍许臣解枢密院职事守本官致仕退归田庐无任皇惧待罪之至
　　御笔
　　朕面谕已至诚意切当体国受命必无囘命之理亲笔宣谕节赐裴度传
　　节出裴度传一段令直笔录赐卿忠义徇国何愧前人竚观成效以寛朕忧
　　谢赐裴度传劄子【上令直笔录裴度传降赐具劄子称谢且录裴度论元稹魏洪简章疏上进】
　　臣伏蒙圣慈除臣河北河东路宣抚使累具劄子辞免未蒙俞允又被宸翰过有褒语并赐臣裴度传仰荷委任之重顾臣何人可以当此窃以祖宗积累垂二百年河北河东最为根本之地金人乗虚两路并入自河北入者旣已侵犯都畿厚载而归矣而近者雄州奏报不待凉秋已复犯塞自河东入者破忻代以围太原行将半年未有解围之意宿将重兵数路应援悉皆溃散校之吴元济区区以蔡州数城之地为唐室患固不相侔而环蔡诸节度之兵与今日士马其强弱又不可同日而语而臣徒抱孤忠才术疎短曾不足以望裴度万分之一陛下以艰难乏才之故误有使令以度况臣实谓非伦非特未允公议且恐有误国事伏望睿明于在廷之臣精加选择付之重寄庶几成功仰副陛下北顾焦劳之意天下幸甚
　　御笔
　　已除卿宣抚便当受命
　　第二劄子
　　臣窃见诸葛亮出师表其言明于治体以谓亲贤臣逺小人此先汉所以兴隆也亲小人逺贤臣此后汉所以倾頽也夫君子小人于用兵之际似不相及而亮深以为言者诚以冦攘外患有可以扫除之理而小人在朝蠧害本根浸长难去其患有不可胜言者是以吉甫赞周王以北伐必有孝友之张仲裴度相唐宗以东讨必去奸邪之元稹用能成功焜燿图史君子小人之不两立从古已然臣窃观陛下嗣位之初适遭金人入寇宵旰忧勤励精图治思刷前耻虽古帝王勤俭之极无以逺过然君子小人尚犹混淆于朝翕訿成风殊未退听谓宜留神照察在于攘逐戎狄之先朝廷旣正君子道长则所以捍御外患者有不难也今取裴度论元稹魏洪简章疏节其要语辄尘天听不胜战汗之至
　　御笔
　　览卿所奏铭记于懐但为国了事与卿共太平之乐乞罢宣抚使待罪劄子【旣受宣抚使命以军马未办量展行日御批迁延不去岂非拒命上劄子待罪及缴纳告敕】
　　臣伏奉宸翰谓臣受命月余迁延不去岂非拒命者伏读震栗不知所措契勘臣于前月二十三日受敕至今才二十日当时蒙御批用太史局择定今月二十二日启行臣以庶事未办尝具囘奏乞展三日此乃恐事有未备上累国体非敢迁延今蒙圣训以为拒命臣无任惶惧待罪之至伏望圣慈特赐窜责
　　御笔
　　封还卿奏不须如此依定日二十五日内起发
　　第二劄子
　　臣尝具劄子以奉御批谓臣迁延不行岂非拒命伏读殒涕惶惧待罪乞赐窜责未奉指挥伏念臣本以书生遭遇盛际常愿奋身效命以报圣知自受宣抚职任以来夙夜忧惕惧不克任辟置官吏选用将佐团结队伍闗请器甲措置钱粮雇买车马种种军需率皆创建非若童贯谭稹诸事熟成上下应副咄嗟可办而陛下督责之峻犹未及元选定出师之日便谓臣迁延拒命不行窃恐圣虑有所未亮也臣前备员守御使司激赏探报使臣已蒙宸翰谓其专权今承乏宣抚使司治行量展日限又蒙御批谓其拒命专权拒命者臣子之大恶有一于此罪不容诛陛下方临遣大帅震扬国威捍彊敌解重围而以专权拒命之人充其选无乃不可乎臣闻军旅之事非任之专信之笃者不可以成功臣日在陛下左右咫尺陛下犹且圣训如此况行师于千里之外谤黩交兴上惑睿听陛下果能谅其区区之忠乎与其进无所成有误国事不若知难而退甘受窜诛伏望圣慈罢臣知枢密院事河北河东路宣抚使重赐黜责以正典刑选命信臣委以重任臣见居家待罪无任祈天俟命惶惧战越之至
　　御笔
　　岂须如此止欲卿速行今封还卿奏
　　第三劄子
　　臣伏蒙圣慈以臣累具劄子待罪乞罢知枢密院事并宣抚使职事特降亲笔封还所上章感戴恩德弥深震恐窃念臣智识浅短学术迂疎独于义命之际素知自信曩者迁谪七年退伏田里不知贫贱之可羞朅来中都适遭陛下龙飞特被眷奬致身枢辅不知富贵之可乐徒以上荷天恩未能报称故虽屡求去位终亦未果今孤危之迹防毁交兴罪状日闻致烦宸翰屡有训勅今复有拒命之语退自循省莫知所以良自伤悼夫欲效区区之忠者臣之志也至于成功则有非人之所能为者岂可必哉宣抚两路人臣重任事有至难自非陛下不致毫髪之疑于胸中安能有济臣窃观圣听不能无惑于羣言日侍清光尚难自处而况可使之统重兵于千里之外哉此臣所以日夜忧惧而不得不辞也伏望圣慈怜臣于艰难之秋尝效犬马之力特赐保全解其职任使遂退休则图报大恩当期异日所有臣昨蒙除尚书右丞知枢密院事宣抚使等告勅谨具缴进乞此骸骨归于山林臣无任干冒天威惶惧战越俟死之至
　　御笔
　　何故如此方朕委付两边事俟卿前去措置所有告敕封还不得更有陈请并无毫髪之疑止要促卿速行
　　第四劄子
　　臣伏蒙圣慈以臣待罪乞罢知枢密院事河北河东路宣抚使重赐黜责特赐御批封还劄子仰荷天恩尤增感惧重念臣小才无取罪状已多与其他日受误国之诛不若自归于司寇伏望睿断特正典刑所有宣抚使职事乞早差官交割管构臣无任惶惧战灼之至御笔
　　封还所奏
　　第五劄子
　　臣契勘宣抚司已渐就绪钱物之类并未曾支动伏望圣慈选差宰执代臣使事窃见徐处仁唐恪朝之老成累任帅臣谙练兵事可以充使如陛下不欲遣之于外但以使事委之且留京师令统制官等分领将卒前去刘韐解潜处使唤以宣抚司钱物应副自足办事更乞圣裁臣未敢搬出见在府第待罪听指挥
　　亲笔宣谕三首
　　宣谕累百章不允辞免
　　卿所请虽累百章不允可疾速办行起发
　　宣谕疾速办行
　　朕无纎芥所懐止欲激卿速行不须如此决不允从疾速办行夜来所批督卿速行今推托如此何望焉
　　宣谕陈奏请行
　　河东兵民日望宣抚到彼朕批语激卿欲行【所有元批防封】实不期卿误听累乞退闲朕昨日进退疑惑甚难出手欲全君臣之义垂之万世今日见卿陈奏慨然请行释去疑念足见忠义之诚乆而益坚朕甚嘉之







　　梁谿集巻四十七
</div>
    <div class="pagination">
<a href="梁谿集_page45.html">上一页</a><span>...</span><a href="梁谿集_page41.html">41</a><a href="梁谿集_page42.html">42</a><a href="梁谿集_page43.html">43</a><a href="梁谿集_page44.html">44</a><a href="梁谿集_page45.html">45</a><span class="current-page">46</span><a href="梁谿集_page47.html">47</a><a href="梁谿集_page48.html">48</a><a href="梁谿集_page49.html">49</a><a href="梁谿集_page50.html">50</a><a href="梁谿集_page51.html">51</a><span>...</span><a href="梁谿集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
