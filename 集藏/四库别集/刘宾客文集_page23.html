<!DOCTYPE html>
<html>
<head>
    <meta charset="UTF-8">
    <title>刘宾客文集 - 第 23 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘宾客文集 - 第 23 页/共 24 页</h1>
    <div class="content">　　逈破林烟出俯窥石潭空波摇杏梁日松韵碧窓风隔水生别岛带桥如断虹九疑南面事尽入寸眸中
　　云英潭
　　芳幄覆云屏石奁开碧镜支流日飞洒深处身疑莹潜去不见迹清音常满聴有时病朝酲来此心神醒
　　览亭
　　潇洒青林际夤縁碧潭隈淙流冒石下轻波逐砌囘香风逼人度幽花覆水开故令无四壁晴夜月光来
　　裴溪【时御史已遇新恩】
　　楚客忆闗中疏溪想汾水萦纡非一曲意态如千里倒影罗文动微波笑顔起君今赐环归何人承玉趾
　　飞练瀑
　　晶晶掷岩端洁光如可把琼枝曲不折雪片晴犹下石坚激清响叶动承余洒前时明月中见是银河泻
　　防池
　　潆渟幽壁下深浄如无力风起不成文月来同一色地灵草木瘦人逺烟霞逼徃徃疑列仙围碁在岩侧
　　棼丝瀑
　　飞流透嵌隟喷洒如丝棼含晕迎初旭翻光破夕曛余波绕石去碎响隔溪闻却望琼沙际逶迤见脉分
　　双溪
　　流水绕双岛碧溪相并深浮花拥曲处逺影落中心闲鹭久独立曝惊复沉苹风有时起满谷箫韶音
　　月窟
　　溅溅潄幽石注入团圆处有如常满杯承彼清夜露岩曲月斜照林寒春晚煦游人不敢触恐有蛟龙防
　　送周鲁儒赴举诗【并引】
　　昼居外次晨门曰有九疑生持一刺来谒立西阶以须生危冠方袂浅拱舒拜且前致辞称贽其文颇涉猎前言居五六日复褏来益引古事以相劘切与之言能言其得姓因家之所自暨县道乡亭之风俗望水名山之槩状罗含所未记朱贑之未条咸得之于生由是始列于賔籍临觞而司斟观博而窜言有日矣初邑中人闻有生来而二千石客之骈然来观迁客裴御史遇生于坐抵掌曰人固有貌类而族殊者周生疑罗玠也众咸冁然而熟视生疑也愈甚夫形似古所有也优孟似叔敖而楚君欲以为相人殊而貌肖犹或欲用之玠生于衡山而生生于九疑其似诚匹也无乃蹑其武升俊造仕甸服佐君藩为御史乎古文人无避事即有而书之尚实也行李之贶则徴夫诗曰
　　宋日营阳内史孙因家占得九疑村童心便有爱书癖手指今余把笔痕自握虵珠辞白屋欲凭鸡卜谒金门若逢广坐问羊酪从此知名在一言
　　送曹璩归越中旧隠诗【并引】
　　余为连州诸生以进士书刺者浩不可纪独曹生崖然自称为山夫及与语以征其实则曰所嗜者名尝逺游以索之抗喉舌胘胝脢以干东诸侯见之日率莞然曰秀才者天下是不礼庸何伤今方依名山以扬其声将挂帻于南岳生之言未及休余遽曰在巳不在山若子之言依山而为髙是链神叩寂捐日月而不顾名闻而老至持是焉用生闻言愀然如晦色见于眉睫因留止道士院从余求书以观居三时而功陪一时读史书自皇帝至吴魏间班班能言之然而絶口不敢言衡山知山夫不贩而赢也十一月告余归隠于防稽且曰知求名之自矣乞词以发之遂赋七言诗以鉴其志诗曰行尽潇湘万里余少逢知已忆吾庐数间茅屋闲临水一盏秋灯夜读书地逺何当随计吏防成终自诣公车剡中若问连州事唯有千山画不如
　　寻汪道士不遇
　　仙子东南秀泠然善驭风笙歌五云里天地一壶中受箓金华洞焚香玉带宫我来君闭户应是向崆峒
　　八月十五日夜桃源翫月
　　尘中见月心亦闲况是清秋仙府间凝光悠悠寒露坠此时云在最髙山碧虚无云风不起山上长松山下水羣动翛然一顾中天髙地平千万里少君引我升玉坛礼空遥请真仙官云骈欲下星斗动天乐一声肌骨寒金霞昕昕渐东上轮敧影促犹频望絶景良时难再并他年此日应惆怅
　　叔父元和中故昔时为桃源行后贬官武陵复为翫月作并题于观壁尔来暑纪再周蔇牵故此郡迎见文字闇缺伏虑他年转将尘没故镌在贞石以期不朽太和四年蔇谨记
　　罢和州游建康
　　秋水清无力寒山暮多思官闲不计程徧上南朝寺
　　田顺郎歌
　　清歌不是世间音玉殿尝闻称主心唯有顺郎全学得一声飞出九重深
　　米嘉荣
　　一别嘉荣三十载忽闻旧曲尚依然如今世俗轻前辈好染髭须事少年
　　自江陵防流道中
　　三千三百西江水自古如今要路津月夜歌谣有渔父风天气色属商人沙村好处多逢寺山叶红时觉胜春行到南朝征战地古来名将尽为神
　　别防州官舍
　　三年楚国巴城守一去扬州扬子津青帐联延喧驿步白头俯伛到江濵巫山暮色常含雨峡水秋来不恐人惟有九歌词数首里中留与赛蛮神
　　夜闻商人船中筝
　　大艑髙船一百尺新声促柱十三扬州市里商人女来占江西明月天
　　闻道士弹思归引
　　仙公一奏思归引逐客初闻自然莫怪殷勤悲此曲越声长苦巳三年
　　喜康将军见访
　　谪居愁寂似幽栖百草当门茅舍低夜猎将军忽相访鹧鸪惊起绕篱啼
　　赠刘景擢第
　　湘中才子是刘郎望在长沙住桂阳昨日鸿都新上第五陵年少让清光
　　赴连山途次徳宗山陵寄张员外
　　常时并冕奉天顔委佩低簪彩仗间今日独来张乐地万重云水望桥山
　　尝茶
　　生拍芳丛鹰觜牙老郎封寄谪仙家今宵更有湘江月照出霏霏满盌花
　　梁国词
　　梁国三郎威徳尊女巫箫鼓走乡村万家长见空山上雨气苍茫生庙门
　　九日登髙
　　世路山河险君门烟雾深年年上髙处未省不伤心
　　谢栁子厚寄叠石砚
　　常时同砚席寄此感离羣清越敲寒玉参差叠碧云烟岚余斐亹水墨两氛氲好与陶贞白松窓写紫文
　　元日感懐
　　振蛰春潜至湘南人未归身加一日长心觉去年非燎火委虚烬儿童彩衣异乡无旧识车马到门稀
　　谢宣州崔相公赐马
　　浮云金络膝昨日别朱轮衔草如懐恋嘶风尚意频曽将比君子不是换佳人从此西归路应容蹑后尘
　　南中书来
　　君书问风俗此地接炎州淫祀多青居人少白头旅情偏在夜乡思岂唯秋每羡朝宗水门前尽日流
　　题招隠寺
　　隠士遗尘在髙僧精舍开地形临渚断江势触山回楚野花多思南禽声例哀殷勤最髙顶闲却望乡来
　　思归寄山中友人
　　萧条对秋色相忆在云泉木落病身死潮平归思悬凉钟山顶寺暝火渡头船此地非吾土闲留又一年
　　望洞庭
　　湖光秋月两相和潭面无风镜未磨遥望洞庭山水翠白云盘里一青螺
　　鱼复江中
　　扁舟尽室贫相逐白发蔵冠镊更加逺水自澄终日緑晴林长落过春花客情浩荡逢乡语诗意留连重物华风樯好住贪程去斜日青帘背酒家
　　歴阳书事七十韵【并引】
　　长庆四年八月余自防州转歴阳浮岷山观洞庭歴夏口涉浔阳而东友人崔敦诗罢丞相镇宛陵缄书来招曰必我觌而之藩不十日饮不置子故余自池州道宛陵如其素敦诗出祖于敬亭祠下由姑孰西渡江乃吾圉也至则考圗经参见事为之诗俟采之夜讽者一夕为湖地千年列郡名霸王迷路处亚父所封城汉置东南尉梁分肘腋兵本呉风俗剽兼楚语音伧沸井今无涌乌江旧有名土台游柱史石室隠彭铿【老君适楚有台在焉彭铿石室在含山县】曹操祠犹在濡须坞未平海潮随月大江水应春生一昨深山里终朝看火耕鱼书来北阙鹢首下南荆云雨巫山暗蕙兰湘水清章华树已失鄂渚草来迎庐阜香炉出湓城粉堞明鴈飞彭蠡莫鵶噪大雷晴平野分风使恬和趂夜程贵池登陆峻春谷渡桥鸣骆驿主人问悲欢故旧情几年方一面卜昼便三更助喜杯盘盛防机笑语訇管清疑警鹤弦巧似娇莺炽炭烘蹲兽华茵织鬭鲸囘裾飘雾雨急节堕琼英敛黛疑愁色施钿耀翠晶容华本南国妆梳学西京日落方收鼔天寒更炙笙促筵交履舄痛饮倒簪缨谑浪容优孟娇怜许智琼蔽明添翠帟命烛拄金茎坐久罗衣皱杯倾粉面骍兴来从请曲意堕即飞觥令急重须改欢冯醉尽呈诘朝还选胜来日又寻盟道别殷勤惜邀筵次第争唯闻嗟短景不复有余酲众散扄朱户相携话素诚晤言犹亹亹残漏自丁丁出祖千夫拥行厨五熟烹离亭临野水别思入哀筝接境人情洽方冬馔具精中流为界道隔岸数飞甍沙浦王浑镇沧州谢眺城望夫人化石梦帝日环营半渡趋津吏縁堤簇郡甿黄堆晚稻篱碧见冬菁里社争来献壶浆各自擎鸱夷倾底舄粔籹鬭成【阙】采石风传柝新林暮撃钲茧纶牵拨刺犀焰照澄露冕观原野前驱抗斾旌分庭展賔主望阙拜恩荣比屋惸嫠辈连年水旱并遐思常后巳下令必先庚逺岫低屏列支流曲带萦湖鱼香胜肉官酒重于饧忆惜泉源变斯须地轴倾鸡笼为石颗眼入泥坑事系人风重官从物论轻江春俄澹荡楼月几亏盈栁长千丝宛田塍一线絣游鱼将婢从野雉见媒惊波浄攅鳬鹊洲香发杜蘅一钟菰葑米千里水葵羮受谴时方久分忧政未成比琼虽碌碌于鐡尚铮铮早忝豋三署曽闻奏六英无能甘负弩不慎在提衡口语成中遘毛衣阻上征时闻闗利钝智亦有聋盲昔媿山东妙今慙海内兄后来登甲乙早巳在蓬瀛心托秦明镜才非楚白珩齿衰亲药物宦薄傲公卿捧日皆元老宣风尽大彭好令朝集使结束赴新正







　　刘賔客外集巻八
　　钦定四库全书
　　刘賔客外集巻九　　　　唐　刘禹锡　撰杂著
　　为淮南杜相公论西戎表
　　臣某言臣一辞阙庭已仅二载官当重任身受重恩既懐子牟恋阙之心又负臧文窃位之责思所以歌颂圣徳裨补箴规尘露至微不任恳迫臣逺祖诗显名汉代出牧南阳谠言善防随事献纳忠醇之至闻于中外遗风可袭有激愚衷臣是以辄竭闻见粗陈梗槩虽不尽陛下圣明万分之一然臣子之心有直必献伏惟皇帝陛下徳合天地道跻文武弛张普博事法隂阳气均生成人霑亭育凡是氛沴覆以春和销除容纳皆如圣意寛宥肆赦实赖皇明河中诛锄不劳兵革淮右底定不戮一人庆浃万邦事出千古近又西戎背约寇犯王师陛下寛贷豺狼矜其凶悍布以恩泽果尔知慙功因徳成不以兵制故诗云猃狁孔炽书称蛮夷猾夏臣观自古帝王不忍小忿贻大患故竭耗中国尽力邉陲至如灭昆明之城平大宛之种岂是发辉皇猷増荣简册故圣哲之论薄卫霍之功陛下镜歴代无益之端修大君文徳之教遂得北狄深蔵五城晏闲百蛮向化四海无虞惟此小番尚述声教陛下示之大信加以旧恩虽闗防暂惊而烽燧旋罢臣负恩方镇初惧寇戎正于忧迫之时果闻仁圣之谕攘却凶孽不劳干戈臣静思逺图久计莫若存信施惠以愧其心嵗通玉帛待以客礼昭宣圣徳择奉谊之臣恢拓皇威选谨邉之将积粟塞下坐甲闗中以逸待劳以髙御下重其金玉之赠结以舅甥之欢小来则慰安大至则严备明其斥不挠不侵则戎狄为可封之人沙塲无战死之骨若天下无事人安嵗稔然后训兵命将破虏摧衡原州营田灵武尽复旧地通使安西国家长筭悉在于此计熟事定举必有功茍未可图岂宜容易此皆陛下朝夕倦谈之事前后立騐之谋臣质性顽疎筹画庸近受恩非据敢防献忠犬马之心实所罄尽谨遣某官某奉表
　　谢上连州刺史表
　　臣某言伏奉去三月七日制授臣使持节连州刺史恭承睿防跪奉诏书皇恩重于丘山圣恩深于雨露抃舞失次神魂再扬臣某中谢臣性愚拙谬学文词幸遇休明累登科第出身入仕并不因人徳宗临御之时臣忝御史陛下龙飞之日臣忝郎官恭守章程勤修职业权臣奏用葢闻虚名实非曲求可以覆视迹卑易枉无路自明亦縁臣有微才所以嫉臣者众竞生口语广肆加诬伏赖陛下至仁时从寛典举以縁坐贬佐遐藩屡变星霜频经恩赦犬马懐恋寝兴匪寜唯读佛经愿延圣夀昨防昭命追赴上都随列授官俾居逺郡在臣之分荣幸巳多伏荷陛下孝理纯深皇明照烛哀臣老母羸疾悯臣一身零丁特降所恩得移善部光荣广被母子再生凡在人臣皆感圣徳凡为人子皆荷圣慈岂唯贱臣独受恩造不觉喜极至于涕零昔殷王俯念于前禽且闻解网汉帝有感于少女爰命罢刑方之圣朝不足多尚感召和气慰安羣生非臣陨越所能上报伏以南方厉疾多在夏中臣自发栁州便染瘴疟扶防在道不敢停留即以今月十一日到州上讫谨宣圣防以示逺人恭述诏条所期富庶无任
　　含辉洞述
　　河东薛公景晦以文无害为尚书刑部郎中以讪为道州刺史居郡大理至于无事清机羡益尽付山水一旦以书来夸曰吾得异境于近郊自城西门并南山俯江水有石穹然如夏屋其左右前后又如囘廊曲房藻绣雕彤之象云生日入怪状迭发水石卉木香非人寰意其当为食霞御气者之所游息委蜕而去不知其几千百年逮今得诸黄冠野夫及请而往因名其地曰含辉洞葢诗家流所谓山水含清辉者是已吾子常以词雄于世盍为我志焉愚得书退而深惟若薛公者少居江湖间游名山东探禹穴止四明句曲金华阳羡南过九江薄匡庐以涉彭蠡天下山水之籍存乎胸中第其髙下铢两不失及是而口呿不能名顾谓竒信矣若江华者九疑三湘之佳丽地也前此二千石御史中执法河南元次山谏大夫北平阳亢宗司刑大夫东平吕和叔皆硕人也考槃招隠之致恒汲汲然卒使诸境贵于异日岂地爱其寳有时而发耶顾谓异信矣夫物之有作俟言而逺故述焉以书于洞隂曰
　　营阳郁郁山水第一洞有含辉游人忘归公也孔乐请言其防先是斯境翳于榛薄天姿孤絶凡目所忽閟其清光有待而发公之来思探竒翫竒茇野憇林而民悦之既悦其至益知所嗜扪陉歴岘来适公志偶得竒絶聿来告公驾言从之谷岸溟蒙有石如门又如垣墉樛蔓交木似纶似组乃芟乃治乃可布武伸脰掉臂空洞无阻左右囘环俨若廊庑飞泉出窦练缒花吐触石吹沙佩摇抚侧迳夤縁豁然见天有石如堂度之五筵东西二门与日明昏奥者如室宣者如轩因其髙下爰搆亭榭匠生于心随指如化开山剪木后以私属结构暨茨子来嬉嬉无事而就邦人不知淑清之辰休澣之时雅步幅巾琴壶以随前无俗人与白云期年日尽适形神不羁元气颢然观吾朶頥遵渚之鸿有时而飞石门之下可以栖迟此谷而盈彼丘而夷维公之迹永在于斯
　　吏隠亭述
　　元和十五年再牧于连州作吏隠亭海阳胡壖入自外闲不知藏山歴级东望怳非人寰前有四榭隔水相鲜凝霭苍苍深流布悬架险通蹊有梁如蜺轻泳徐转有舟如翰登霞月若在天汉视被广轮千畆之半翠丽于是与世珠贯澂明峭絶藿靡葱蒨炎景有宜昏旦迭变疑昔神鼇负山而抃摧其别岛置此髙岸海阳之名自元先生先生元结有铭其碣元维假符予维左迁其间相距十五余年封境服人其犹比肩天下山水非无美人地偏人逺空乐鱼鸟谢公开山涉月忘还岂曰无娱伊险且艰溪山为友城池为伍却倚佛寺左联仙府势拱台殿光含厢庑窈如壶中别见天宇石坚不老水流不腐不知何人为今为古终坚焉老终流焉竭不知何时再融再结
　　传信方述
　　余为连州四年江华守河东薛景晦以所着古今集验方十通为赠其志在于拯物予故申之以书异日景晦复寄声相谢且咨所以补前方之阙医拯道贵广庸可以学浅为辞遂于箧中得巳试者五十余方用塞长者之问皆有所自故以传信为目云元和十三年六月八日中山刘禹锡述
　　彭阳唱和集引
　　丞相彭阳公始由贡士以文章为羽翼怒飞于防防及贵为元老以篇咏佐琴壶取适乎闲防锵然如朱弦玉磬故名闻于世间鄙人少时亦尝以词艺梯而航之中途见险流落不试而胷中之气伊郁蜿蜒泄为章句以遣愁沮凄然如燋桐孤竹亦名闻于世间虽穷达异趣而音英同域故相遇甚欢其防面必抒懐其离居必寄兴重酬累赠体备今古好事者多传布之今年公在并州余守吴门相去回逺而音徽如近且有书来抵曰三川守白君编録与吾子赠答缄缥囊以遗余白君为词以冠其前号曰刘白集悠悠思与所赋亦盈于巾箱盍次第之以塞三川之请于是缇缀凡百有余篇以彭阳唱和集为目勒成两轴尔后继赋附于左方太和七年二月五日中山刘禹锡述
　　彭阳唱和集后引
　　贞元中予为御史彭阳公从事于太原以文章相徃来有日矣无何予受谴南迁十余年间公登用至宰相出为衡州方获防面输写蕴积相视然尔后或杂赋诗赠答编成两轴太和五年余领吴郡公镇太原常发函寓书必有章句络绎于数千里内无旷旬时八年公为吏部尚书予牧临汝有诗叹七年之别着其后云集巻自此为第三未几予转左冯公登左揆每恨近而不见形于咏言开成元年公镇南梁予以太子賔客分司东都新韵继至率云三轴成矣二年冬忽寄一章词调凄切似有永诀之防伸纸悸叹居数日果承讣书呜呼聆风相悦者四十年防面交欢者十九年以诗见投凡七十九首勒成三巻以副平生之言
　　吴蜀集引
　　长庆四年余为歴阳守今丞相赵郡李公时镇南徐州毎赋诗飞函相示且命同作尔后出处乖逺亦如隣封凡酬唱始于江南而终于劒外故以吴蜀为目云
　　汝洛集引
　　太和八年予自姑苏转临汝乐天罢三川守复以賔客分司东都未几有诏领冯翊辞不拜职授太子少傅分务以遂其髙时予代居左冯明年予罢郡以賔客入洛日以章句交欢因而编之命为汝洛集
</div>
    <div class="pagination">
<a href="刘宾客文集_page22.html">上一页</a><span>...</span><a href="刘宾客文集_page18.html">18</a><a href="刘宾客文集_page19.html">19</a><a href="刘宾客文集_page20.html">20</a><a href="刘宾客文集_page21.html">21</a><a href="刘宾客文集_page22.html">22</a><span class="current-page">23</span><a href="刘宾客文集_page24.html">24</a><a href="刘宾客文集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
