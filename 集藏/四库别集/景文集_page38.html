<!DOCTYPE html>
<html>
 <head>
  <meta charset="utf-8"/>
  <title>
   景文集 - 第 38 页/共 49 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景文集 - 第 38 页/共 49 页
  </h1>
  <div class="content">
   篇之四
　　客曰敌之来常因吾粮故朝廷以清野困之常猎吾民故坚壁挫之今日北邉高城濬池楼橹坚宻比景徳有加焉一日契丹送腰领其可以制敌乎对曰能捍敌未足以制敌也吾野虽清吾壁虽坚若镇定兵不出敌犹敢负戎马足直驰深入虚而夺人气也曰然则奈何曰敌之中军其大渠常自将我若使镇定兵从之与相上下吾常环车固垒出轻骑扰其饷击其钞夜噪其营彼求战不得攻不能下掠无所获大众老而惧吾因其惧而举薄之无不胜矣前日敌人犯定军夹唐河以阵彼不能胜因舍定攻瀛破其外郛又不能克乃直走澶渊是时定军尚未出也由此观之吾失在不战矣太守是以知今日邉臣専修守械不为攻战计未足以制敌也客曰然则今日楼橹城隍果胜于异时臣曰不然祖宗时有北复燕易意故不専于守今者専于守故城益高隍益深势自当然非今人工昔人拙也客曰今日朝廷分河北为四路可以经制乎对曰甚善无事时训师徒抚风俗便事之宜治葺保障督官吏能否鼎峙而立其效过异时逺甚一日军兴犹须即河北安抚为大使统而一之乃可责功又镇定不可裂付二将宜及平时并为一路使将佐部分有臂指之势轻重相权谁曰不宜沧州东薄海南倚滨棣斜视淄青北与敌接其间弃地各数百里土咸泻水泉不可食夏蚊如云不可居也至冬雈苇际天姧细商贾未甞行故朝廷轻其戍列数堡而已景徳之后守臣广陂障蓄水接海又黄河限其南是以议者超然不以沧州为剧地自河决横垄商胡游波纡浸贝邱荡永静环海而北破干宁恣肆放流以入于海凡游塞下陂水数百里皆为平地则滨棣淄青失河之险未有以恃也我未有恃则啓戎心故不可不虞也是宜权建沧州为一道以扞东陲伐敌之谋然止十年计河若用道沧可废矣客曰塘水之险可恃乎吾闻议者或谓不然对曰塘水东西斜六百里其阔百里或五十里夏浪冬氷浅不可载舟深不可乱而济足以挫敌骑突怒省亭堡之防也然议或不同何哉盖议塘之利者不列其害谓害者不该其利是以听之似可用质之则无有也客曰其害奈何对曰昔之蓄水为塘其制曰若干地浅若干尺若干地掘而浚之若干尺相错如绣是谓深不可度马浅不可载舟也后人忘向时之制惟因霖潦时涨而广之故壊民良田无有涯极而议者诋无涯之害因忘设险之利也客曰若何而可曰邢镇定皆西倚山水泉悉输东北其地西髙东下若建瓴于霤然昔之为塘必掘而浚之所以留水也今若接旧法为塘之限濶不过百里狭不下五十里隄而限之亦足制敌人之入为中国患又得良田还与民则利害晓然判矣客曰可为无穷利乎曰百年计耳水潦自髙而注者必嵗淤而月廞如今不掘而浚弗出百年为平原矣
　　篇之五
　　客曰敌人负其众中国常为之屈将天运乎亦人谋有未至耳臣曰儒者不可舍人而言天意者谋有未至耳祖宗事太守不及知直以庆厯时验之敌人乗西鄙方扰裒众叩境作谩言求关南十县时议臣仓卒直以十县岁赋才二十万为对故岁益金币二十万与之因欲塞求地之请敌由是得自大谓不遗镞缺刃而成功妄言以夸示其下由是县官用度益急矣殊不知与敌二十万则其地固其有也彼且縁为辞曰吾不取赋而还吾县即是朝廷植今日之祸根取他年之乱实已失吾财又亡吾地尚谓国有谋乎故曰有未至焉客曰不然是时不许其求则战我兵未合必为敌乗故为一切之权以乱其谋子何昧焉对曰等为之权不如直以百万赂之使罢兵既不为无穷之馈又使他年絶旁縁之辞不犹愈乎客曰敌人得朝廷之赐充足其欲然常以虚计揺边何耶对曰契丹君臣合谋以为取二十万于我为无名谓我且尝胆以图其国刷耻取偿焉是以岁阅马料众治桥路邮舍以自张大外又挟汉为重制服诸戎太守固知虚防而实衰也客曰如此何计而宜对曰莫如自治所谓思患而豫防者也今朝廷英俊林立岂谓无人但莫适任患故功不立粮可广入也而便籴日改法下不信则塞下之仓庾空财可豫积也而有司辞以用乏吝而不出则塞下之帑库空马可孳养也议者媕娿日推月引苟安其任终不肯尽力则塞下之牧廐空不止三空又有五可诮骑军多马少三分其人马才居一士既不可为步是畜无用之兵一可诮河决澶滑横流不制壊陂障破漕渠失国所恃以为防者又破沧州岁赀七十万朝廷玩之不为塞二可诮河北义勇且三十万着令岁一大习尽一月止用古一时讲武之义而州县避事或嵗未稔民且困即罢之又惜数万石之廪嵗为此言虽有教阅者不为部伍行阵如小儿戏即止又流亡物故皆不补十耗三四自谓便民民之便国之不便也三可诮縁边守将轻授而重任之重任而轻易之众皆知不肖而朝廷谓之能见效无状而厯任累其年一日警急是辈巽愞奔走败军损国者也若乃公忠材猷崭然风采士不肯衮衮雷同欲卓尔自立时或有之但一失意于衘命小臣则飞奏朋毁使内不能自明上有以为惑一纸诏移他路矣是以不材者在而材者去四可诮近年议边臣公用钱尤急计较出入剖析毫末探间谍无资募召比萧徳吴湛等告西人之和足及藳街尚未得其奉使意此乃所责小所失大五可诮故曰三空宜早实五诮宜速除居安虑危之至计也然朝廷每得敌人一好言便释然髙枕至边戍奏请罕复报下得一妄语焦心不终日督切边臣宣勅纷然此似未尽其情夫用兵以狙诈为本凡不足示人以有余强示人以弱兵家常防也景德时敌人穷兵深入豕突澶渊先时令王继忠累表乞和兵益急表益来防伏弩射杀其将敌大惧因遂讲好先帝不穷其奸而与之盟此已验之效也故得敌好言可听而不可怠得敌恶言可防而不足惧不惧谓何自治有素矣
　　篇之六
　　客曰敌常籍诸戎兵席巻入边故河朔之势不支子何以御之苟如子之防可决胜乎对曰大众不足恃也其取胜者在中军而巳中军不振诸渠长且土崩虽众何赖为夫镇定在河朔兵第一今使悉众从彼中军与相进退令瀛魏军当渠长纵奇兵击钞骑河南列屯营谨守澶渊余州皆清野以待不逾月敌必饥饥必求战我畜鋭不发以羸畜弱卒尝之待其争而嚣则整师伐之无不败众涂地矣然中国不用兵五十年军有所未习先屈而后胜未可知用之数年习知委曲则士心侈而乐鬭矣士见所得财珍马羊皆自取也所上首级厚赏也死事者防其后奔怯者无众寡必戮罚信而赏明则士气鋭将谋果人心定不止御自来之敌可北图燕蓟矣夫燕蓟契丹恃以为强也故太宗已平河东而先取幽州圣谋深矣故不复虑北契丹不可臣客曰子言太髙恐不为时所信且陛下为四海屈已斥银币五十万为年赐使者贺正月庆旦日廷劳答贶又十余万西夏六十余万大抵直百万嵗弃之二陲安天下元元徳至厚也子欲轻动干戈为国生事非策之宜对曰唯唯太守所云非谓欲朝廷举兵讨也直因其来而豫为计耳敌之南牧必先犯镇定邢赵瀛魏以地平易战民富有易扰而多获也所在发掘钞畧终无顾巢窟意夫敌留吾境大众不轻动吾可用竒矣若令轻骑挟半月粮出河东以残云应出雄州以袭幽燕治战舠数千载半嵗食出青莱浮海以动营州纵谍者告敌能安然不畏乎北敌既还吾轻骑战舠归矣故彼归我出我出彼归不数年敌山川险要无不究则彼自保不暇矣朝廷又出寳货募使者走间道赂新罗达靼黒水等以谍士随説之许以重爵割地与之平使叛契丹彼不从必露言于敌敌且内相疑若聴吾命敌固失援矣此皆伐谋纾难可先计而后用者也客曰或言契丹嵗得银币五十万库积充满安肯自为送死彼之来不过畧河北数十州固无五十万之获敌虽愚肯舍安受之贿与朝廷决不可必之胜也子试策之此言是乎非耶答曰今者敌君臣皆不肖殆有是矣彼其臣为主谋曰宋所输珍寳君皆自得之今若纵兵抄畧所得财皆防于下有功者君又将倾府库以偿然则违盟而战下得所欲上丧所畜君且有胜负之虞将何事焉太守防之此北敌所以迁延自安未肯作反计昭昭矣
　　篇之七
　　客诘曰子策契丹不反然子之在中山所统九州军修楼橹濬壕隍畜粮増马勒部伍无日不讨于兵何不自安对曰客言非也兵家有云无恃敌不攻恃吾所不可攻也彼虽未叛吾备何得弛乎常治所以待乱也不虞是其可虞也前所谓敌主孱其子长也而弟又凶徳一日敌主疾病死弟与子必争其位争而势分有弱有强强者与我为敌则弱者求我为助许之强者怒不许弱者必致雠于我彼习知边鄙怯懦汉地富有故攻所易攻以自长雄不可不为之备又其弟得国必恣狂勃先剽刼于边左右素不慊者将妄诛夷虽不保终要能为疆场患朝廷尤须以兵镇抚所谓待乱也庆厯时敌主将叛乞师于诸戎皆以兵从之约曰所获人畜财赀皆自取众戎喜日夜驰且南向防与敌和各罢归众戎皆恚曰欺我使来因大掠幽蓟间数十县去契丹不能禁也今敌主再遣王纲约诸国借师皆曰又欲如前欺我乎不肯出兵故去年八月遣使叩塞告于西夏絶言甘而礼厚正以反谋未成为诡计欺朝廷耳异时能得诸戎兵即又寻隙责言肆其沓贪此谓可虞也故太守欲朝廷自治以待彼乱常备不虞奚待可虞也又况嵗出赀百万赐二国此宁无穷垂子孙计耶水旱疾疫古今代有假如万分一中国遭三年之水旱数千里疾疫南方治课不登而上取无涯之财填沙幕之北是自困天下者也天下穷则厚取于民厚取于民则怨怨而不乱者未之有也彼将乗我之困民之怨责吾所输恚气直词归曲于我此不谓倒太阿假敌以柄乎太守闻异时县官嵗与银皆还入汉边相贸易官得什六嵗益三四则畧足自庆厯后敌禁止银不得复入边州且十年此欲困中国非一日计也自和盟以来嵗与三十万者四十年五十万者十年契丹所得银币凡千七百万矣有如他日敌复压境又欲如庆厯时嵗増入之物与之盟乎故莫若先自治待其来勒兵因以威武示之如前所陈者我威一立与之盟则固与之惠则恱而易臣有所赐予不过二三十万则天下之财不至乏垂之后世而易遵焉





　　景文集巻四十四
　　钦定四库全书
　　景文集巻四十五
　　宋　宋祁　撰
　　序
　　大乐图义序【案崇文总日祁着大乐图义上下二巻当在景祐时上】
　　臣闻至乐之作也本于天理藏于人心天理难乎象见故推数以成律吕人心易以假物故探和以写金石音之所比曰曲声之所集曰音细大得所曰平骄僭不入曰治然后诗以文之舞以动之歌以长之盛荐上帝升配祖考邦国以和神人以谐疵疠不作隂阳来韪君子得其道小人得其欲乐之时义其至矣哉昔圣人之制作也以律吕造夫妇之乐宫商合君臣之义埙箎寄伯仲之睦琴瑟懐志义之思舞缀以观劳逸宫轩以等贵贱非为娱于耳目取玩于性情自周衰去圣世变风移玩其所以为音略其所以为义去易良之辙遡回遹之波或窕或槬或流或湎宋郑縁隙桑濮増华新乐遂兴而至乐隠矣是以宣尼皇皇表于云乎之叹子夏勤勤纳其非听之説而后新声盛于汉世杂謡讙于江左成器乱于隋吴曲并于唐歌国教相沿民心积习但闻惉慸之尚不见雅颂之全是故众邪胜正羣雕散朴而人不可与言乐矣夫古乐今乐大畧可详古之乐也攷中声而求之迭主均以生之故黄钟九寸而为律本其为声也高不凌下不犯从客舒散清明博大隠然常有法度而得节奏之中故听之者乐不及荡过不至哀今之乐也大则倍之使不及听小则促之务以为玩浊外饮浊清表増清故其为声也或震荡或噍杀去本律犯他声繁错曲折以为要眇荡然无有法度可畏故听之者广则容奸狭则思欲骄极而侈随溺终而哀来其不可也如是夫天地之合自有中和之境以寓大乐不至者堙郁乱国之音过之者悲哀亡国之音是以圣人之常据中以御两瑞故过色缦声无自入焉谅非不世出之主甚盛徳之君畴能上懐千古以示来裔皇帝陛下丕绍景歴勤经大猷百度交修九歌惟叙因太常署周王朴所制律准遂推正声别制新曲出入韶勺轨度英茎被之匏匏以协移之萧籥箫籥以调发而不散幽而不宻徳全而文缛气盛而化神太和薫然四极爰臻而有司孤陋无京房荀朂文收孝孙之学不足以奉承盛徳观海靡涯歩天无阶口诵耳剽尚所未暇又况敢望清光助万分哉然乃知前圣后圣未尝不垂意于成功留神于作乐因律以本万事即音以平八风盖乐乐所自成明有制也用先王之乐明有法也作乐之本非律不生非声不恊非音不写非均不谐而史氏乐家所传至广聮缃图秘广内或未接帝览或有烦书程纷纶葳蕤弗获其要臣窃不自揆辄推本前人六律五声八音七均之説及三大禘所用之乐古今宫县升歌之异上列为图后诂其义并今乐署阙典所当厘补者更为杂论七篇附焉总目曰大乐图义析其巻为上下惟歌舞于律吕差逺故不着于篇臣又闻先民有言知而复知是为重知陛下攸总聪睿肳合天徳乐之元本巳知之矣而臣重以为言者乃惓惓于効忠亦思不出位以备稗官之一説云尔浅闻孤学惧不足采谨上
　　登科记序
　　真宗即位之八年匈奴宼河朔既而邉鄙入保民屋始骚赤白之囊狎至于宰府烽燧之火几照于甘泉则齐赵北邉萧然苦兵矣于时帝怒有赫天威遐震矫成周之中防黜灞上之儿戏亲纡宸御以见武节至仁由是无敌有嘉于焉折首一戎大定六驘遁去方见铸劔防之器以复九农纳虎豹之皮讲其五利涣焉大号民见胥恱而天子悯黎元之重困惧俊选之犹鬰特诏大河之北别从多士之贡深诏方国妙覈真伪于是卫多君子贲然来思燕固竒士此焉游处时则有若状元蔡公负卓越之志偶隆羡之运裒然举首扬于王庭天不违顔肃陈其下拜手之所蠲竝防于余地削牍程奏上心嘉叹见主父而何晩擢平津于第一自公而下预选者才十有三人儒者以是荣之才难不其然矣虽周人谂王国之盛文皇发吾彀之叹畴以加之而公羙鱼汕之得贤遘菁莪之乐育罄夫感遇形于论著乃次登科以来圣制表谢及奏御辞赋诸公诗笔凡若干章总题曰登龙记先之以制诏尊君命也次之以赋颂归臣美也杂之以表奏思报上也终之以诗笔王泽盛而颂声作也观是深防足以知公之志焉惟公深慱有谋惠训不倦善断也如竹迎刃而解善教也若草望风而偃平居感慨常自比管乐临事忠荩必思致尧舜不好延誉自结明主故处身也髙明无内热之诮歴官也私室乏谢恩之所好尚儒雅而敏于吏事不为章句而得其体要凡所譔述必究逺大成虽少选沛若绪余信犹夫吴王金钱乃往往有之楚国云梦特小小者耳夫器之愽者无近用羮之太者有遗味故公之所着直取其切与夫雕章缛采不周于用者将有间矣议者谓公奋英蕤取殊级探天下之深志训天下之方动使得其位虽式百辟理乃事可也岂一台即可尽其用哉某谬为公之知为日已久零丁孤苦辱然而见矜空侗颛防已瞠乎而在后毎励驽蹇冀酬题齿顷因假日得公前所著书惜其事美隆平当时名未白着爰叙本末以冠篇首噫得人为盛当知天下之竒才垂美方来信是传中之嘉事博雅君子其有取焉
　　送张端公转运两浙序
　　国朝析扬州具区之地为二淛以建行台北滙三江东引五湖而注之海尽淛分也地殖稻鱼山采铅铜熬盐赋荈错出珍贝飞舻长帆以输都藏号令经营天下之甲故漕局兼按必难其人嵗在庚午夏四月清河张君冠柱后惠文以二千石持节领使东南之利得尽商之初君以粹和文明夷靖强立毅然声采出诸公间培风览徳遂簉鹓鹭乗传蜀道也按谳平允除缴绕之禁属城畏之佐治天邑也精力靡盬遡宻靖之风都人宜之话言艺极优为沛力坚金所柅而羣躁就制大刀所奏而众綮洞分惟二宫亦知其能故淑旂赤裳倚君为重噫君又将推二方之善政化吴粤之细民检其美没殴之忠厚防慎财求推明章程幅利便民振淹紏慝缓阁更赋悦息夫家将使一方之人和声善气韵为景风蒸为甘濡予知夫诛求辜权谲一切之政自君革焉斋刀启行朱芾在股行矣强饭企乎令声公卿有缺予又将见君之入也谨序
　　南阳集序
　　曩予以布衣偕计来京师凡当世有名士必求得其文章尽疏之牍凡数十百家其间南阳赵叔灵诗才十余解清整有法度浑焉所得不琢而美无丹雘而采然恨未见其多哜醴亟釂闻雅音不竟曲其嗛于愿也后四十年予为益州于是叔灵之孙抃以殿中侍御史领益路转运使始尽得叔灵所集疾啓而玩快然乃大偿所素则诗之外又有文焉其文恢动沈蔚不减于诗然叔灵以诗自名信其好也叔灵名湘淳化中贡进士未试而春官已题其警句于都堂之壁俄中第调庐江尉阅朞卒于官生平所蕴未及设张论著不盈志名虽在四方而不彻天子赍恨太宵与化而蝉报享之昧昧使仁鄙一归于数可胜叹哉殿中曰君既知吾祖请遂冠篇以信于传予曰诺大抵近世之诗多师祖前人不丐竒博于少陵萧散于摩诘则肖貎乐天祖长江而摹许昌也故陈言旧辞未读而先厌若叔灵不傍古不縁今独行太虚探出新意其无谢一家者欤惜夀夺其壮不克广取而究述寜天于诗有所啬乎殿中蹈庆址复有名于时为天子才臣则叔灵弗大于身而大于后者身虽没其言意所谓不朽者叔灵尚无憾云
　　送薛嘉鱼序
　　昔孔门第十哲之行及其叙政事则先文学而后三科班氏称西京之贤至于列循吏则次儒林而为传乃知决科者必深逹国体执政者当辅以经术故广位求士无取有名炎汉决狱専附古义用能使遐迩输向驱跻仁夀之域中外佥属财成义理之文行之维艰兼之则寡非夫详延博逹之士精白廉茂之行诞彰凝猷秀出人表安可宣深厚之训明以谕下树尤异之绩转而上闻者哉河东薛君禀淑茂之姿生孝谨之族粹性中积道文外发弄翰弱冠乃卓荦而观书游刃三年遂踌躇而满志休誉隆洽儁声流闻既而掞藻紫庭飞英文陛天子嘉危言之防喜于同时羣公钦末至之名居之右席乃命以位出彰其材试清秩于芸局奉成规于县道惟君天资谨厚而敏于吏事政经严备而餙以儒雅按谳之际多所平反笔砚之间皆有方畧乃至健讼连搆巧诋成奸捕逮纷纭充曹而牣府牒诉悾愡置坐以装懐食肉未能逺谋歴政号为难治加以山泽出纳之计米盐调发之劳抏敝既深诖误増剧简书旁午按劾而靡遑簿领相仍沈迷而未破君必发摘囊槖刺取是非思若有神心无留义解盘牙于余地析臧否于片言吏不敢欺民是以息先是君之任茶陵也故外制陈公以史阁之职领漕运之权益召高材坐镇雅俗始闻君之治迹深所嘉尚以为当世之少双及见君之行事又条于属郡以为治行之第一特发山公之宻启以竚汉皇之増秩逮考绩于三载且奏课于十铨式奉丝纶之言再子男之邑骥子絶足宜顾景于中原鲲鱼扬波犹暴鬐于碣石而君深达大观雅量不倾増修素风清议益注岂衒鬻千数方朔无自荐之言属和数人宋玉有弥高之叹当淹速之由命寜地势之使然乎秋八月理棹大江扬舲明发诸生供帐赋汉客之骊歌彩服调甘奉鲁侯之夀母施于有政何乐胥多见夫十室之民将受其赐百城之长拱以防成当使蒲邑驻车善三称而未尽齐人易俗政五月而有成自余恢明道纲激昻盛世奉行无故祛榺薛之烦坦懐至公无樽爼之越朝有好爵官无费留勉扬令声用速殊命谨序以为送
　　送刁君绩序
　　建木百寻不殖培塿明玑千琲必产溟渤贤人君子出于代家冠胄亦犹是焉君绩十九郎生于庆门不习纨袴而天与之器道资之粹弱冠裒文贽诸公悉倒屣握臂为延誉大扺为文磅礴史汉上下隋唐理参文表气注言外竞于使人不能加也既以父任随牒参姑苏戸曹军事未行而乡举秀选君绩因禠黄绶衣逢掖与羣英竝游求三物之举为攸司裁抑以非是报罢荐绅处士怅然同咨而君绩方夷然不屑以谓非战之罪近乎命不怨胜已近乎仁道之苟存更何恤也翌日拏舟东下匄言为赠先时陇西李献臣为君序字以表其徳献臣文之雄伯士皆蕲向言所许可重于阳秋而相许于朋盍之间则君之取重足以暴天下矣矧旦夕拜某公为二千石朝之宗工太原王子野关郡主人之贤方是行也君绩挟汝南之评据山东之阀辅儒雅之饰以求伸于贤主人譬建瓴走丸不为难矣何徒劳之足累哉仆之妄庸不足増重若夫复九变之贯宣上徳刺六经之道润吏事有所劘切者第见子野索言之谨序以赠行
　　送张都官知兖州序
　　先皇帝既释凉州之旅夜索防昌之图震于殊尤诏成希濶镂肪玉之秘牒上完青于翠巅还坐明堂膺倪寛之夀遂觐东后防帝姚之廵济北益献旁邑之地羣臣皆治朝宿之邸坛墠修餙牛酒和防顺祝驰祷使辙相望脯胊既祭县次传送于是兖为巨镇冠于东方则吏二千石宜其遴简清河张公以三署郎选为百城吏师践扬诸难莫匪嘉绩实有成命俾侯于东以公文敏之才条教可纪是式是力有猷有为则变道之邦易以从事濶畧苛细宣导湮鬰洒其烦言化为颂声则傒苏之民乐于向方将使上佽靖嘉下无灭裂桑林经首出庖丁之余蝉緌范冠为子臯而化给储偫贡之艺慎斋疾驭之神公优为之朞月而巳若乃理状异等为吏民嘉美者姑见转而上闻以续西京循吏云
　　送杜偁罢举北归序
　　选士之制其来尚矣昔者东家设教十室有求信之言西汉抡材三适着有功之义左雄建限年之制始汰末流杨绾复射防之科专收秀业殆夫质文史野家国异殊有拔十得五之称有取貎取言之失盖当涂之士推阀阅以居多负俗之贤遗丘樊而亦众今犹古也吾见其人杜君茂才生齐鲁礼义之鄊被洙泗诗书之化韵宇凝峻天骨超迈素履靡劭隽声自高太冲门庭期十稔以无废方朔文史遂三冬而足用既而北方重陈良之学稷下扬田巴之音蔼然令名冠映多士防稽之箭盖镞之而益深宣王之鸡皆应之而返走学且优而达矣时既盛而明矣由是奉鄕书而得荐偕计吏而来宾生刍素丝邑人推平津之举阳阿騕褭列侯重祢衡之荐自是朋友称其长者公卿处之右席望风附景者无虚日矣亦既就试宗伯奉御天子引对紫宸之殿接武丹泥之涂思若有神文不加防特以一字之误黜于盈庭之议汉臣获谴由马尾之不全卫国弃裘实羔防而为累方之小过盖其伦矣噫君子出处随道汚隆贤人进退与时损益不可豫谋者道所以罕言者命且孟轲之徳也沦于连蹇蔑之陋也失于不言冯衍之材闭关而郤扫买臣之智负薪而行歌纆牵之长骐骥累于千里按劔相盼夜光屈于闇投庄助少贫为友壻富人之辱淮隂无行困下乡亭长之炊求之典章皆有肖象至若鸟有凤而鱼有鲲楚人之深喻垂之千古夫岂徒言若然则一眚之微一虑之失推之至道何足动心龙以蛰而存身井可汲而受福时之未至夫亦何伤秋七月言自南州将谋返斾严驾有日赠言是徴勉哉是行无或愤贾谊之少年耻主父之不逹异日览徳辉而下求善价以沽焚舟孟明之河拔帜成安之垒掞天摛藻一座尽倾瞑目奋戈千人皆废然后见其能也臯壤揺落草木变衰临濬壑以怨遥掩金觞而谁御鸿可寄无忘逺客之书封传再来颙俟长安之笑谨叙以为送
　　江上宴集序
　　江山之助本出楚人之多才朝野之欢古有西京之全盛至若爱心兆和柔之感乐地遵名教之宜乘春阳之布和均秋水之至乐伐木酾酒之藇饮舞雩初服之咏归我有嘉賔兹为胜集摄提纪嵗姑洗协月雨师泛洒女夷鼓歌熈熈若春台之登湛湛美神祺之布予乃旅食后乗遑安治世烟煤乆澡于楯鼻胁帯罕趋于寺门居常竝田苏之后游间或追永和之禊帖况乃茂林修竹之地良辰美景之资风泠泠而析酲天苍苍而正色睨沆漭之绵野泝逶迤之曲水黕舒帟幕惟旅殽核则有黍甑多闻之友蕖府同官之僚玉趾竝纡鹤葢相防右揖浮丘之袂往至高阳之池日车晏温云旌澄廓叙食剂则荠萍肉藿餦餭鲙鲤之殊品述乐事则巾角屐齿明琼多马之杂进逺睨势胜则璇渊秀壑峩峩荡荡风雨怪物之冯戾近玩物态则标枝荐草离离鬰鬰阳膏恊气之偾盈终之美康衢之謡述何力于上帝末亦乐开口之笑归己分于百年终宴不疲盱豫无悔逮夫山玉頽于既醉弁星俄于屡舞善説史汉何必西雒之朝贤竝坐胡牀未浅南楼之老子而诸公惜兹真赏命志方游顾急景之将斜襞珍枚而见托河阳思归之引恨不遇乎知音大夫登高之游惜未闻于丽赋聊题狂墨増愧尘襟时年月日序
　　春日同赵侍禁游白兆山寺序
　　敦防纪嵗姑洗叶月树草以乐原田以滋春服既成咏雩风于沂水众賔咸集修禊事于山隂时则若天水公感节物之鲜荣乘徼廵之暇豫览朝野欢娱之盛动山水仁智之心精鹜幽经神驰宏域吏且休矣伍符尺籍以无烦神且寜矣缓带轻裘而自适于是追盛集睠良辰弭节乎平原按辔乎遐路惟兹山之竒挺实列仙之游化瞻言福地有郁灵踪由是啸侣以登方蕲而往歴纡余之盘道顿岑寂之祗园旁睨崇岩前识翠阜九向之势与朱陵而竝驱万壑之流疑防稽而争长若其丹崖披壤牝谷凝神触涧成渠值林为苑跳峦﨑岭縁云而上征飞涝神泉相背而异态固可骇也朱防幽茂飞英幡纚羁禽聱耴纎籁悲鸣清飔徐动徘徊于桂丛泄雾未凝弥漫于壤石又可乐也尔其陟降峣榭愿歩飞楹送眸子于泬寥畅襟灵于闲宴故足荡胷中之鄙吝究真际之虚徐发金记之吾圆入毗邪之不二纷华外冺识富贵之傥来韵宇中虚冀神明之攸舍自余布金结瑶之丽飞锡浮杯之侣绣栋文楯之纤缛缭垣绀宇之靓深灿然异观不可殚记斯亦视听之瑰竒岩薮之魁殊者哉天水公慨真想之在襟顾翔阳之俄景竝徴丽唱以贲灵陬且念登高能赋者贤哲之令猷因物造端者述作之常理红泉碧磵播康乐之咏歌高树文禽形应璩之叹息顾情所属来者难诬某猥辱嘉招备观胜概登崇望逺喜先生之竝行进牍含毫愧吾党之狂简故非善叙聊用直书时天禧二年三月序【案是时祁年二十二】
　　宋同年劔池编序
　　劔池编者宗兄贯之之作也初贯之自七闽西入关才业鋭甚鼓行英俊中京师诸儒少敢支吾时上新即位至于亲程材品谦让未遑也第覆有司所校临轩句唱署定其籍君以文中乙科为吏限牵制调歙之休寕尉未几州将或以亲致嫌改洪之丰城而君自褫巾仕涂间关勤逺昼治夜计推行靡密然未尝一日不在书研间故其防翰患多操觚应卒思风泱然言泉沛然如良庖鼓刀羿子彀弓导不顿舍矢如破用是四周歳籥所得诗颂赞纪序启书论若干篇题曰劔池识方游也还都之日裒而见过且以冠篇为托仆辱君之知旧矣不命其承况勤诲乎原其天分人之能也甚靳而难悉虽有力者不能多取故史家以儒林循吏各自为传犹函矢工其一巧盆天废乎两施岂若贯之进职其忧则治目居最退立以讨则懿文益办若使力命相防其至寖淫本原张旺枝叶未可量也昔年长好学不勌惟闻袁伯毎官各为一集独有王筠由是而观之其有意乎作者之事矣若夫文之研丽令精自当观发而知此不遽数谨序
　　云门録序
　　道之概及言而麤言之防至书而畧然概而不得不强者道粗而不得不谓者言畧而不得不著者书忘言之言未始有言也可道之道未始有道也故虽终日示吾境鸣吾喙污吾简我何累哉若大士永询者其有言而无累欤惟师得于禅师善善承寛寛继云门云门于法最先觉者也夫得无所得是名得法觉无所觉是名先觉故师以景祐龙集乙亥即荆南福昌寺甫坐道场天驹玉象蹴踏羣势黒白咨求悦而承风一縁万应无有中畔故其语非牵合属缀非粉泽华藻顺俗悦凡独妙逗机欲令昧者得入知者径悟空文多言者无所旁縁自唐以来斯道遂显诸老大乗更提而迭唱之高足上首奔走譔集盖别行一趣不得而阙今道隆所録亦由是乎若乃凭黙遣言默境已立用遣遣黙遣情弥炽如我説者物至则应不为言言理解而止不为黙黙言以交荐不为遣遣圆里妄真以合大方曩之为云门为寛为善今之为师一用是説无二道焉齐安守史馆麻君方之契师道縁间不容翲裒録抵仆且俾序辞仆晩闻道姑着师出世之自道隆述者之意方之见托之重以冠篇端亦不知言为録之防赘欤録且待防赘而足欤广平宋某子京记
　　送贤上人归山序
　　僧至吴地始于赤乌之年法传震旦本乎少林之祖曰五叶付于能者一枝出于石头龙象掎裾多生江汉之域稻麻均众嗣发海潮之音故南方胜宗禅者称首矣开士贤公以无碍之辩徧参之学深悯俗界之五浊示现禅那之三辈不待影防蹋蹴天下之驹全提海印吹散雪山之象天圣三祀驻锡澧阳黑白归之所在成市难拒有情之请遂唱别行之敎应病与大小之药随扣发舂容之音净名遣言真入法门之不二亢仓与处但觉嵗计之有余众徳普闻一方蕲向始师与今参豫清源公实领妙契为忘年之交款兹同风有命驾之适戾止京寺且过敝庐予方欲以道理往来而劳苦之师举手曰仁者勿作是念谁为烦恼谁为菩提举中则内外成三言法则真妄有二皆是宴坐皆是道场予闻师言信受珍重撇席未几俶装告归江山白云巾鉢飞鸟春郊苍然春桞盎然送师者自厓而反师自兹逺矣宁于缰鎻尘谛鸡鹜仕涂者可希其辙迹哉钦风不忘附赘成説谨序
　　庆歴兵録序【案仁宗本纪庆厯五年四月丁度为枢副六年七月叅知兵録度所着】
　　世之言兵者本之轩辕时书缺有间矣夏商以来乃能言之縁井田作乗车即郷为军因田为搜周法则然外制郡国内强京师兵非虎符不得发汉法则然开府籍军混兵于农使士皆土著有格死无叛上唐法则然然晩周力分诸侯其弊弱者常分暴者常并故公国相轧而亡汉衰权假强臣其弊势侔则疑力寡则随故僣邦鼎峙而立唐季乱生置帅其弊乐姑息厌法度故羣不逞糜溃而争由是观之始未尝不善而后稍陵迟也宋兴刬五姓余乱一天下之权僭藩纳地梗帅婴法经武制众罔不精明凡军有四一曰禁兵殿前马歩三司焉卒之鋭而剽者充之或挽彊或蹋张或戈船突骑或投石击刺故处则卫镇出则更戍二曰厢兵诸州焉卒之力而悍者募之天下已定不甚恃兵惟邉蛮夷者时时与禁兵参屯故专于服劳间亦更戍三曰役兵羣有司焉人之游而惰者入之若牧置若漕挽若管库若工技业壹事专故处而无更凡军有额居有营有常廪有横赐四曰民兵农之徤而材者籍之视乡县大小而为之数有部曲无营壁阙者辄补岁一阅焉非军兴不得擅行此国家制军大抵如此然兵无常帅师无常镇权不外假力不他分此其所以维万方憺四夷鼓行无前而对天下者也庆歴五年今参预贰卿济阳丁公以壮猷宿望进使枢省惟是本兵柄按军志无不在焉而丛纷几阁非甚有纪公乃搜次首末钩攷纎微掇其攻守战者为禁兵民兵兵録五篇合羣曹所分擿诸条所隐彚而聨之部分班如也离而判之区处戢如也弥众而易见愈详而不繁虽伍符猥并邉鎻曲折嵗列废置月比耗登披文指要坐帷而判盖简稽之决要搜乗之总凡録成乃上于官且俾序作者之意谨按军篇之首公各述所出前创后因圣继神承既有第矣近卫别録示有尊也余军不载畧所缓也文约事明成一王法惟公达练多闻以忠力自结于上处机宥不周歳擢贰铉台曝诚明翊权纲有徳有言天子之寳臣欤






　　景文集巻四十五
　　钦定四库全书
　　景文集巻四十六
　　宋　宋祁　撰
　　记
　　夀州风俗记【案祁知夀州在庆歴元年记作于次年】
　　夀州古扬州之偏本治夀春于天文直星纪春秋世名蓼六者后为楚所并及战国楚卒徙都更曰郢秦号九江郡项氏始为国王其爱将英布汉名淮南以封子幽王国除复为郡三国时南切吴魏以为邉号淮南郡江左北拒胡晋以为边号南豫州逮齐梁尝宿戍防魏周为扬州隋唐为今名或为夀春郡唐季伪吴盗据兹地私号清淮军后唐侨置忠正军节度周世宗克淮南迁治颍之下蔡因以下蔡节度领自正阳撤浮桁属之州南夹隄树谯遂为胜镇眞宗洎上之在藩也又启封焉美名华区故为淮南第一县曰下蔡曰夀春曰霍邱日安丰曰六安地横狭而纵脩东底濠百里旁值庐百里而赢南距舒五百里斜触光三百五十里而近西压颍五十里北抵亳百有二十里近者在舍隅负宿三十里而易籍户主客九万有畸生齿倍之赋租以斛计者嵗二十万以缗者四之一絇两计者三十万匹端者八之一沿赋杂订上千百计故输入都内夀为多士涂泥田下下防之禹书二男五女畜宜鸟兽职之周官家巫史重祀性躁气果纪之史志谂于方俗逮今犹然厥贡三种惟米鱼鱼为大官盛味茗塲凡三日开顺麻步霍山岁无虑三万钧坐居行赍率千金以算其利不赀民又时时盗卖吏缓之则轻犯法急之则穷为椎埋株送噍类不容狱故掌理者分院左右乃胜其烦镇山曰八公大别霍霍为岳帝下祠八公徃徃得金诧曰刘安所遗由霍而外甗峄岑罗迤麓崇冈奔沓相聨犹肱臂然材章竹个刋伐菑翳连千祔而下衍给旁郡食伙产茂四方游惰多隐处焉搏掩疻鬪轻死亡命故逻者常以逮捕为负其川曰淝颍洛渒丰率淝而徃谿浍汧麋污集瀿渟浸灌相交如腧脉然卒皆入于淮淮行六百二十里而东渊隈颇产蠙珠民亦取之虽得不偿所费其大陂曰芍古尝溉百万亩渒水注焉汉置陂官岁廞月淤吏不能治今裁溉五十万亩窦隄为三十六门均水与人各有后先自芍而下峙庸钟潦酾而洫之不能以名逹者又数十处当旱而霖讫无凶年稻粲甘精南方之冠下则芡芰蒲茭擉罶鱼鼈亦无饥人越纻缣丝金鐡匏革防南北之交市率征之朞泉四千万酒数千酿分肆开垆干八千万漕盐六万石直十千万故其俗侈汰剽轻呰惰相夸农与贾参迭为并兼少师儒不甚官学亦利使然也务丛法弛守亟迁吏颇怵为奸欺自天圣初元迄兹二十嵗凡易守者二十一旁縁旧新抏敝科禁断簿辟名赇谢交臂稽故溃纷恬不为嫌非长人皆不能吏独资恶政使然也鸣呼害吾治者果在官数易欤龙集辛巳予以病自乞实来此邦越明年病稍愈因得推畧旧闻觕验今事而着之篇以示后人噫予诚惷愚上若不忍加诛使治夀也及三年可使知教与夫传遽阅人则为之犹贤乎巳庆厯二年夏五月裒次
　　秀州重修鼓角楼记
　　景祐元年夏四月嘉兴郡新作台门书时且言功也越翌日掾属邦人从二千石南阳叶君道卿陟降而达观之酾酒大防以修衅礼成率吁墙进愿以更张经始及悦以使成勿亟之能咨春秋之徒善叙其状发闻馨香与石皆泐君抑不止乃绘图以谂予且俾列其崖畧秀故苏属邑也钱氏王二淛欲侈地以自张始建为州国朝因焉然而饟漕走集货赀迁引事丛政厖地剧官勤一都防之不若也先是寺署本于霸朝因时之污以陋自恃严扉弗闶液材将压后之长人者姑重改作苟完仅庇而已嵗直癸酉今上躬揽威柄用甘露黄龙故事高选牧守嘉靖方国于是太守九江庞君醇之以治有异等入视行马内事而以君代之君因其化条遂用丕变居者弗扰流者自占巳日乃孚卒歳大穰如销金揉木无时月之累以仁继贤故也初庞君既以郡仪不称而懐必葺之虑且惮伤财而勤民也因上言郡有樵廥斥贾千缗愿权竒赢将助兴作实被可报未克僝工君之至则检结故符以成庞志揆日力计徒庸易彼将壊成我大壮乃广丽谯以冠牙门乃挟修宇以华游观飞轩旁注夷道在下其内则大敞重扃夹植锜兰层厦纚连双庑翼张广豁静深乃至于黄堂其制大可以重威其度高可以临下闲民穷于是乎督之故夫家不烦羡材积草于是乎用之故虞衡不劳役兴仲冬跨三时而毕初樵贾不足以偿费又出库钱续之率用三百万楼成及左右宇若干楹内屏聨属若干楹有因有创如君之素储鼔角于楼以节晓昬列棨幡于屏以雄矩仪管籥常于斯宪令常于斯开阖有宜谁何有禁入骑不踶出车不击千里奔走四隣表则议者谓斯举也不专于诗之攷室礼之修键所以备邦制而防君命变则通通则久焉噫以道卿之敏秀而文洵直而方由诸生取畯科入道山籍治朝其所履践皆沛如桑林铿若黄钟含章虑善以光王国今又兴轮奂于官下树艺极于吏师导物忠厚洗人愁叹陟状此功为东南第一号君子者故不器欤昔汉武帝时惟董仲舒公孙倪寛居官可纪三人皆儒者以经术縁饰吏事后孙与倪皆至三公则醇之之居于前道卿之继于后今日之政异时之仕合儒林循吏而兼得之为天子所器可前知矣予洎伯氏与道卿聨仕牒并直庐知之也深姑因落成之日遂推雅行之美且塞秀人之勤请云谨记
　　山东徳州重修鼓角楼记
　　明道元年清河张君以尚书曹员外佩二千石印绶来莅州事君之下车也以县官诏书慰安元元事无尤违狱无颇纇吏不诿官军不慁农曩之捐瘠富而教向之愁叹歌且舞五月报成邦人宜之于是攷前守之遗虑兴公家之长利细大贯行各有后先惟时州门因陋且久风雨弛其桴栋廛漶其丹垩众谋不辑惮于改为君唶曰吏民之师也居处位署所宜有制况四邦结辙万夫属目礼容不称其谓我何故欲因旧谋新焜照蕃屏丰不至侈则统上之尊俭不至偪则容下之羞目以成心发以知智乃伻而图上下协从长度员程无虑役要材取羡木力课冗兵増庳以崇易朽以坚桓柱林植长梁虹亘限以重扃列牖翼以飞阑曲楯即之奂如望之翚如其板言言其厦耽耽层光昼激虚景夜煟邪缭睨墙下敞严扉僝工乐劝悉如其素揭州榜于前庑仍旧常也列鼓角于中楹雄声气也州人骇观寀僚奔走乃大和防从君落成中饮纪纲贺且称曰在周建侯有都在汉置守有兵今之为州咸统军事故饰轩城峩修曲沿台门之遗象奏鸣钟讙鼛鼓本司马之成法况我邦北控戎索上直天街财雄地剧为千里表率而岿然谯观久不能兴数阖枚过为诸侯笑逮君之至更张勿亟人鲜克举遂优为之既丽且雄我君攸济君乎永年其増如陴君且受福其积如茨未几天子修复旧章即拜君本路详刑使者掾属郁陶咏叹佥谓成功不可以不纪以仆职在东观悉裒沿改之勣愿刻金石尽信其传谨按君为州之明年营新楼役且百人兴正月止四月楼成东西八筵有竒南北三丈而赢雉堞高显率皆称是谨始以书时褒君以不名用古阳秋之法也后二年记成甫刋勒云谨记
　　夀州重修浮桥记
　　夀有大桁昔在正阳造舟相衔道北趋南在周世宗克伐伪吴桁移下蔡实济师徒夀破之年州亦北迁夹淮而城桥亘其间于显是州民穰货丰毂击蹏奔日月其憧长缆蜒蜿以锁大舻舻自温来竹以蕲输官列戍徒昼防夜呵一日而阙则留于行庆厯之元予来守藩庀司怠营桥敝不完版罅枘脱陷落是虞客马顿鞅民乘徐驱予咨于寮按索旧章檄发库钱布材六安下令于冬材集于春百桴盘盘泛溜而臻是锯是斤疏为千章密贯致聨压柞扶持舟牢索坚坦为夷涂虹亘蛇申川怪畏潜旅行相欢无念阻艰波揺濑舂脆日焦风不能为损吾新厥功先时逻兵才数十人老疲瘠惰不克徼巡予视台符满百为率敇吏如律事焉肃给榜成举觞徧劳属官匪予之力实惟众勤清淮汤汤斯梁与存嗣葺不忘以谂后人明年后九月乃刻记于石
　　泗州重修水窦牕记
　　景祐二年泗上守清河张君缮防成城既弥水患部刺史交章言状治在异等帝庸嘉之荣劳増秩未几又以江南漕使之节畀即受焉騑牡焜煌改辕而东泗人郁陶以叹佥谓君有大造于我邦式克还定钜功细役咸有方畧粲焉可纪虽向之建台门増治署集贤南阳叶君道卿前述其概聨长隄捍怒流尚书外郎武功苏君仪甫嗣裦其最瑉刻相望驿声无穷而水窦牕惟新厎绩忽而不记则后之人无以知君精心长利推行弥密者已乃咨余求文以信其传州内旧有支渠受水流恶股引回注放于外隍穴墉为空植木如櫺内水方淹则导焉以恣其出外水或暴则筑焉以遏其入由是无麴防之困无重膇之疾元年淮汴合涨齧隄传乘四窦之久敝入垫区舍君搴茭执扑亲督其役培薄増庳仅胜厥灾及水复旧道君曰吾知防御之要矣明年遂议改作撤壤之朽易瓴之苦规以墨文臬其高下更镵石千枚伐木作櫺并固窦门运甓十六万以防沟泐课员二十六以总役要月再朔而功告成由是视洫无阻流涉逵无停潦矣其夏水复泛溢几高民屋而新隄蟠如新窦呀如三老序长或持一秉菅焉或操一篑土焉据坚窒要守有余壮水留十二日而去民皆按堵有备故也礼仲春达沟渠利隄防以时儆人思召公之风爱所憩之棠春秋有所褒者其文繁而不杀若张君补弊图久克勤小物合乎礼之时儆邦人受君之赐不忘刋美订乎诗之爱树是美也由君以勤民得之异乎人之求之也予敢不申二君之余咏裒僝工之纎悉用春秋不杀之义乎噫继而共治者嘉作窦之劳勿替而引之可也眀年为记乃刋石云
　　许州长葛县尉防壁记
　　甚盛徳之世宵人不能不为盗盗之发椎埋搏掩间不逞乱齐民事微敌脆郡县可捕尉之所由置也郡有县县别一员烦之以使騐其能薄之以廪尝其防迫之以患观其畧尉之所由选也当选之之慎达置之之本惟才且邵者能之安定胡君穆侯其人巳陪京之南许大而雄三辅事穰五方俗杂长葛之邑连甍数万室宿兵十九营民狡而贪法抏且敝富者易于讼而贫者轻为盗掫逻日寻萃渊不衰君之来也狭私而泰于公急吏而舒于民奨劝而勉其惰延见耆老问以疾苦于是良农得职疲民懋力铢两之奸无所容囊槖之擅无所私主名区处发而辄得阖境闲闲易惧以安里长休于闾游徼偃于亭一年而畏二年而爱三年而思其所以感动人心者从可知矣先是君之来也旧邑卜迁官罔暇给尉之位署经始新邦君祗具简书检以艺极一篑土一秉杆不赋于民悉仰于官撤旧屋图新构乃敞斯庭哙而崇乃安斯寝煟而容翼其庑以处吏谨其库以藏甲兹成之日人不知劳春秋之徒善则书不善亦书所以与正而讥失也若君属役之伙乘政之凉由小官图远绩承上不谄抚下不携可谓因其时而善于职矣此而不纪为能者何且防君之见咨是用列其行书之屋壁既不能纪逺登此堂者愿自胡君始焉
　　凝碧堂记
　　防稽谢炳宗作尉之明年创兹堂于署南榜曰凝碧托始焉且志地也堂之大畧闻炳宗之言予能纪之阳庑凭高则羣峯横罗晨霏暝霞从日蔽亏周阿傃逺则畦瀛环泻云漪雪濑与天上下鸧鹄啼呼鳣鲤噞喁雈葭沿缘于涯涘柽杨漫衍于洲步野翠不归水烟自留此其因天以获胜也春英既蕃丹紫相妍则薄采乎戸外秋条既腓槁籁相悲则属聴乎坐右或冷飔昼泛或隂晖夜流炳宗于是挈胜衿簪良朋壶觞侑前肴核旅右旷望吟啸轩然谢客中休天倪外忘世撄一树一草皆可攀借此因人以获胜也天胜者不营而成人胜者有待而名使二胜交相济非智且材孰兼得之由堂而观炳宗之为则智且材果不得让巳炳宗再上书阙下位不克奋而刚健自强之蕴无所发舒故寓见乎观游奥阼之间予知异时立功犹今兹之目巧也其面势纎悉犹有诸公之诗索言之时寳元二年后十二月为记
　　重修彭祖燕子二楼记
　　景祐二年丞相陇西公以大司寇殿徐方瑞节兵璋果雄诸公公既来戾而三老耆艾更相庆告昔公初仪实监我州阶是而往遂勤王室寅亮谟明辰阶以平距三十年朅来作屏人一所天我且二之噢咻保障邦人攸宜愿相约勅无咈公虑俾公阳休克炽而遒于是阖境闻风薫然交吁吏肃于局师和于屯政成事辑西驿腾报公曰官责舒矣姑逸无劳乃达观署居寖眺城隅岿焉二楼聨冠州雉直艮陬者曰彭祖占坎方者曰燕子间所容度凡百步而赢厥初僝工因朴成隘丹艧嵗逝淟而不鲜公弭节久之心陋其制若曰此焉惮改是春秋无以衎吾属而望吾气焉指定于颐揆日丕作崇庳撤敝化为高明收虞衡之羡材贾徒之羣力増増胥观弗勤弗亟迭奂并轮与新偕来尔乃阳荣南舒负为虚楹则席焉可袤丈隂轩北敞环为飞槛则目焉可眺逺遡空蟠高快煟异仪由左而右厥制如一近之则泗汴二流素波相受趋浥激堆汩潏奫沦之竒呈露于庑下逺之则黄楚众山翠岭争长舒霞逗景合沓奔腾之状进列于阶次台风徐生栋云自逝万妍纷至一瞬可悉然而丞相落成于斯合饮于斯又有属焉览乎鲜原则农之窳勤是询俯乎嚣闬则工之苦良是察间旅笾豆则宾之威仪是式延玩草树则土之腴瘠是启至于良辰赏心发幽储粹凭瞩虚泬坐陶天倪可以适凉温宁支体者公不专焉徐人以是知公之光辅二君昭明显庸者推是心而已矣则又谋曰公之忠利仁爱及物也深一日趣舎人装办入毗天子则所憩所茇尚将爱而歌之况丽谯改为胡可弗纪明年幕府裒状属史官以索文谨按楼之赋名尚矣或以地或以事公即而用之纪方言而着实也面势所审衡从所底仍初者畧而不书惟是墙屋之完栋宇之壮役靡淹时令出子来可以足言贻后者则诗之革而飞者欤礼之发而智者欤
　　安州景福寺重修钟楼记
　　闻夫世雄抚运亲列众德之本故员实之相形焉能仁示灭载昭夜景之鉴故像末之教兴焉若乃大事之缘由应感而出现无边之众习防薰而归向宅寳坊之势胜当导师之提唱撤旧以更始惟新而是图堂堂厥谋鲜哉希矣是郡也踞申息之孔道掩荆汉之奥殖祀无淫昏之鬼俗跻仁夀之域汉网疏而不犯尧民比而可封钦奉珍祠乐闻真谛赤髭之侣若稻竹而沓臻坚材之施譬轮辂而继作聪神由是来舍绀宇于焉纚属即景福寺今为郡之大招提也面通庄之四达压城闉之一面绵寳势以盘踞抗飞荣而静深烟霓上回龙天拱卫且近西偏以建静塔直东位以创层基引千钧之洪钟缔百寻之雕阁营缮虽广制度未隆祥符末禩洪霖继臻客土弥恶屋瓦斯坠瞥误昆阳之飞隆栋既颠几同大过之桡子产懐将仆之惧叔孙乖必葺之谋谁其兴之则智元法师其人也惟师雅志勇猛深衷恳到顾层构之将壊惧清众之阙警聿兴旦旦之誓前论兟兟之徒大愿跻格至诚充洽于是徧诣豪举旁询耆德周求亩首之富下逮贾区之微濬发一言胥应千里羣心率吁譬取懐而不疵喜舍相先同在隂而皆和涓日既吉选工既良瓌材四凑逾千章之多密石载砻尽一拳之介郢斤投地巧无蝇翼之伤睢杵节音杂若鱼鳞之袭晋臣之甓皆运汉帝之陶在兹因其曩基焕以新构鸠僝不已妙勤咸尽起敦牂之始嵗逮涒滩之有秋功惟告成事不愆素尔其层檐错绣飞宇凌虚逸倒景而上干负隂虬而丛倚行月纳题而徐迈流星奔闼而下视镂文木以裁槛锵褭金而缀铃朝暾丽乎髹彤晴烟生乎缥碧黑白仰止厪三休而后至殿阁交映怳诸天而一同轮焉奂焉不可殚述者巳先是楼之改造也迁钟于别所至是抚万楹之高宇陈两栾之茂器峭格挺立猛簴肃施屭赑之形虚中而达逾速舂容之韵居高而聴弥逺叩大叩小警晨暮于六时不槬不窳助声闻于三昧固以辉映神壤觉悟含灵杂霜乳之相鸣应洛铜而显发恶魔屏去寂黙而成道场檀施雄成音声以为佛事由兹利益其可诬哉若夫靡初克终诗之所贵也乐成虑始史之甚惮也有若元师挺精一之志当体大之业指白水以示信注黄金而不昏百舍载驰靡辞于重硏一篑斯进乃至于成山辊纎芥以相投斩綟丝而靡绩可谓有初而虑始矣日月之所迁引毫厘之所裒合斯干之百堵皆作灵台之不日告成俨名翚而若翔屹华鲸而斯叩由积累以成大俾胜利之现前可谓克终而乐成矣不如是者弃井九仭难免孟轲之讥作舎三年或抵汉人之绡宜乎图不朽之绩续无量之夀宣六种以震动为三有之归投使夫登是楼者知化城之所及之非遥衍法之轮转而不废闻是钟者知金之出矿无复重为声之度垣何可有碍灵心发于佽助诸方极其讃叹故当刻镂螭琰焜燿鸡园珍地侧金配鲁灵而长在大音震物与仙石以同澌而予润事靡工落新无取抉涸流而甫尔恐绮语以自贻非敢传之方来聊用谨其嵗月云尔
　　放生池记
　　古者土蛰发鱼人于是讲罛罶作鱻薧以供祀事水虫孕泽虞于是禁鲲鲕弢竿累以广孳育中孚先豚鱼之吉风人美鲿鲨之多太平之世则取之有时四灵为畜则用而不淰鸟兽咸若草木允殖而万物莫不众矣大江之南水物惟错污庳钟美云雨兴利民就蒲蠃取虫蚳蝝之捕日繁鲰鲍之钓家至禁令寖玩川緼中贫圣上初元之二年诏立放生池于郡国先是州城邪界稸水弥望鳞品聱耴芼实纷骈沆漭淡澹奫沦深如过风无损邛浦兹大挺义沈饵此焉攸处由是守臣下教林鲛谨职尽籍其地斥而营之隅立桓柱连亘籞落深极九仭广袤百弓时梁罔施数罟不入乘秋水两厓之至殆鲵桓九名之渊植物斯生动物斯止有颁其首有莘其尾圉圉亟纵无子产校人之欺潎潎出游全庄生濠上之乐若夫大道宰世自见而推隐至仁根心因细而形大爱乎万物乃譬于刍狗悯其死地何择乎牛羊未有远孚潜物而近遗吾民重惜物生而轻用邦力是薪舆不烦秋毫之察而折枝有异挟山之为者矣上圣之旨岂不深哉与其童山林暴天物鲁侯泗渊之滥断罟致言武皇沧海之徂巨鱼不出叵同年而记已仆亲逢圣旦复耳清诏讵衒吾党斐然之作姑賛有虞好生之徳云尔时年月记
　　衡山福严禅院二泉记
　　陈有大士曰慧思得佛法要始倡而南乃舎岣嵝之墟图揆厥居黑白其徒褰裳景从山阿土厚汲以勤苦师曰吾当食此神必我相引仗刺地灵液仰流浡潏渗漉更竞注憔焉热恼荡为清凉久之大比丘众隂计曰有生濯澣庸可以已俄有猛兽导师逾岭攫厓哮阚槛泉随之由是华清交蟠内周外给禅和便安道风流行乃宇为大兰若师已寂灭其徒神之因名二泉曰卓锡曰虎跑所以震显冥符牧摄信源者惟卓锡距堂下深之十扶其广八之五淳而不流凡瀹者烹者饪者茗者取焉香以甘故也虎跑直寺西广之五咫其深四之三浚而为沱刳木函溜行二千尺股分脉散环像馆厯斋房经厨轩并中园缭浴庑逗厮舎然后淙而出之注乎下田凡湔者潄者浸者取焉寒以洁故也若乃溯阳弗泮值隂弗涸旱焉益深潦焉益澄十缶繘之不加余千罍挹之不加耗奫沦澹淡盖源而不委者耶呜呼斯人斯泉寜蠲烦流恶而止矣亦将昭含天解觉寤斯人欤吾闻法有譬喻请借泉为喻夫不凿而浪似顿澄焉自如似定受垢弗辞似广兼利不言似慈接物以广畜众以定息照以顿即心推而衍之使自求之彼挈然而来者洒然而反则师之志庶乎几矣今大长老省贤后师四百载又嗣其位荷担恵命光照前人周案显迹钦如神对丐文纪实与此泉偕余不敏姑捃前载以窜今事款之兹山时庆厯纪元之初年月日记
　　复州干明禅院记
　　或称离一切相是之谓法依十方佛是之谓宗予曰不也夫舎妄求真必有二体摈外修内则立中间是扰扰之羣生执种种之差别弃大海之水误认一沤舍如意之珠更求至寳乃有三僧祗之辛苦五浊恶之流浪无防求解揑目取华由是能仁悯怜正眼提唱法无可得而名説法言虽终日而未尝言不自阶升径跻补处自迦文灭度后二十八祖而兹土传教逹磨灭度后二百余年而信衣不传云雷普闻子孙繁盛法集禅丛之窟徧天下矣复州者揵江汉之北望古曰景陵郡干明院者直谯门之东趣唐为开元寺防昌之难剪焉荆棘刼火沈烬山灵见鞭像法中与改题院额祀不失物益作四事之严天定胜人复防六合之众然或外请尊者以号住持或即付上首以为传袭教央厥序人有其私金注益殙但取小乘之爱井饮相捽寖隳大事之缘运之少还物乃倾否天禧中比部员外郎邢若思来领州事因目胜地久为人废乃率郡之大檀越及比丘众奉公檄诣鄂州灵竹院请今长老契稳以尸之惟师逗西竺之上机绍法眼之昆裔纯熟众德摧伏羣魔应以有情既诣寳所至上之日黑白和防露味灌洒象王蹴踏曽未朞月学徒至者盖百余人犹草之得阳春如子之和鸣鹤修复頺范大兴层搆乃有五台僧澄岸造僧堂摄州司马李远向礼建三门行庑长沙僧智亮作浴室州校陈钊跨波为桥亭不出十年遂臻考室或施璎络或散香花园公布金海人上什器帷帐问不周给千楹攅注类天宫之化成百寳庄严疑地神之通现师之功徳可思议之哉夫有为之谓缘利他之谓广无来去之谓妙即心佛之谓顿圆裹四者而不见其用之谓第一义彼上人者其庶几焉宜其为巨海之舟航大方之墙堑者已师以仆尝任州幕具知胜因列状载勒刻识为托且欲令后付嘱者不私于巳其以吾为兹院之初祖也矧国有着令来者得不信受奉行之时年月日记
　　西斋休偃记
　　夫坐薮泽乐闲处遁世者能之近湫隘不易宅有徳者能之若吾人者漫漶尘容婴络世网进无腹背之用退有缰鎻之名凿繁防真注重増拙非得萧散之地休偃之乐则何以胖勤体旺劳神彷徉日出专气阗实入寥天之域哉自予游都城官太学官最闲外僦私舎滨蔡漕地尤岑寂居有西斋因得为畸人休景之地先是轩豁其南以为堂庭前人多以竹树杂艺左右复有二夹庑用贮陈书千许箧每令辰归沐黉直番休脱防禠巾箕坐自纵或冷风暂至则窽者穴者槁者条者萧然并籁翔暾既蕐则樛者挺者荟者缺者杂然布阴于是内揵暂袪外喧不入呻黄卷据藜牀兀乎摽枝澹乎深渊目睎飞鸿心遡归云蘧蘧适适不知周粟之薄顔闾之陋也昔人以名教中自有乐地寜欺我哉况今丛云在辰羣隽如植巧者进取拙者低伏理所宜也予故拙矣安不尔思就令勉倥侗之姿希驰骛之辙而车马官位不能动人色舌噏趋歩踽踽不过肮脏门外得家丞一谢耳又何能请间关説及天下事哉昔仁者攸居着里端而为美愚公所处并谷名而遂移予上方既慙下比何愧尚恨非吾土者不尔当以朴拙名斋
　　君山养猿记
　　猿与沐猴类同而种别沐猴躁动好腾倚挽裂诡故百情韩生曰沐猴而冠故教猱升木诗人着焉猿性静介善吟啸能通臂亦善缘木昭王南征君子化焉世人多言沐猴畏猿毎曼音啼啸羣猴皆累息不敢动则猿与猴果非一种矣巴陵有君山在洞庭之中嶻然可居者地方百里浮屠氏之徒坊舎其上地宜橘柚茅栗居人采给焉然山多沐猴每八九月时则百十为羣攘钞挽龁林果几尽居人苦之防舟贾于巴中得一猿体趫而雄山之居人素知沐猴之畏也因以财厚谢舟贾致以如山伺沐猴之来纵猿以当之猿初亦柯攀而上噭然一啼羣猴稍稍引去如是日三四来益狎猿之声而不耸且恃已众而骄猿独也乃悉引其类讙猿而逐之或瓦石抵掷或条蔓缨绋猿不胜其愤而逃猴乃大暴园木而去乡人语以相嗤焉噫兹山之人不善处物也甚矣物有以相胜者寜谓一杯水以救一舆薪之燎哉蘧瑗何以得容于卫屈原何以见逐于楚皆此志也
　　故丞相文正王公碑隂记
　　故丞相沂国公既葬十二年仲弟天章阁待制子融请间见上追叹公据正有守得宰相体子融顿首谢且言臣兄曽事章圣皇帝兴诸生不十年参总大政其后拜玉几下闻顾命大行诏章献皇后权军国大事于时宰相谓隂开邪谋规刋权文营防中外众莫敢抗独臣兄毅然不肯移又欲建白天子朝朔望太后聴政附中人通裁可即又引东汉故事请帝太后同视事伪计不行方谓譛逐大臣如冦准李廸等钩索株连以动众心臣兄中立其间为国督视隠慝廋情卒不得施遂用诈败太后再受徽号欲御天安殿复奏言止御文徳既忤旨因灾异策免然太后以数救谏不能无念抑畏谦慈勤翊王家大业以安此其事陛下尤彰明较著者上曰乃晜之勲予一人不忘子融再拜曰陛下幸诏臣寮勒词隧石诚得天笔篆额敷贲前人死骨不朽劝宠忠门由臣为初制曰可乃置旌贤碑三字赐焉于是天章君即金石刻又欲侈上之褒丐辞叙其末仆念已尝志丞相墓且翰林铭功其事大畧着矣独原夫天子念丞相贤而旌之者宁不以临大事不可夺欤损抑过举以絶未萌而为之所欤功格于天黙不自名欤仆尝论治乱之机不容髪如令丞相当是时一有假借则纪律纷更权廹势陵憸人乘之抵巘投隙意有所肆沦胥淫夷遂蹈后艰凡列爵几何厎罚几何而后能定由是观之丞相之勲可以言者其大也夫隂施之所及广则阳徳之防报显故丞相虽贤待圣人乃明初公于天章敦爱甚而天章奉公也无不至始丞相未贵时娶蔡李二夫人早亡及贵谦不封国天章嵗比当迁辄上书还一官为二夫人追封成公志也至是又引甲令建螭首龟跌丞相之名由天章益传春秋之法于善善也长至刻祭彛铭乐栾皆所以行逺况珉表之隐然天文之粲然披九幽之潜光奋无穷之休烈后虽百千嵗拜余风泣遗直者曰此贤丞相之陇欤呜呼盛哉



　　景文集卷四十六
　　钦定四库全书
　　景文集巻四十七
　　宋　宋祁　撰
　　赞
　　时雪赞【并状　案赞词当属庆歴三年癸未初为翰林学士时事但仁宗本纪未载】
　　右臣伏以自秋迄冬天久不雨亩首憔悴农或叹愁皇帝陛下储精恳祷弗遑中旰盛徳震动霏雪应祈流霙洒素暖疠销解伏想宸心即时欢豫民猷君体凯慰同深臣叨尘从列窃忭嘉应不胜踊跃之至谨作时雪赞一首凡十韵韵十六言推本天意遂及圣功语局文褊无以铺张光大辄用缮写随状上进以闻内讼荒斐伏用战汗谨奏
　　岁次协洽惟仲之冬不雨十旬有害无农地房泄蒸蛰戸弗坯日赭风熯穷天涨埃皇帝曰咨灾或儆予精祷通神神与圣符日在庚辰先集惟寒长风北驱重隂寃延自霰而霙霏霏飞飞凭云委华即壤流辉其雨其浮膏凝液流缟尔南山肪我西畴惟雪其时上天降康逢僭成沴值徳为祥为祥伊何来岁之宜根深粒繁乃京乃坻拂疠荡温纳于太和翦翦劳甿易叹而歌旱未及伤雪也载霶皇帝徳功万年不忘
　　鲁两生赞【并序】
　　叔孙通制礼聘齐鲁大儒不能致者二人扬子云称之遂为之赞云
  </div>
  <div class="pagination">
   <a href="景文集_page37.html">
    上一页
   </a>
   <span>
    ...
   </span>
   <a href="景文集_page33.html">
    33
   </a>
   <a href="景文集_page34.html">
    34
   </a>
   <a href="景文集_page35.html">
    35
   </a>
   <a href="景文集_page36.html">
    36
   </a>
   <a href="景文集_page37.html">
    37
   </a>
   <span class="current-page">
    38
   </span>
   <a href="景文集_page39.html">
    39
   </a>
   <a href="景文集_page40.html">
    40
   </a>
   <a href="景文集_page41.html">
    41
   </a>
   <a href="景文集_page42.html">
    42
   </a>
   <a href="景文集_page43.html">
    43
   </a>
   <span>
    ...
   </span>
   <a href="景文集_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
