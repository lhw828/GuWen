<!DOCTYPE html>
<html>
<head>
    <meta charset="UTF-8">
    <title>大复集 - 第 36 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大复集 - 第 36 页/共 42 页</h1>
    <div class="content">　　慰任宏噐诸友失第二首
　　莫将迟暮怨飞蓬万事还须问塞翁黄鹄但教毛羽在不妨失意下秋风
　　青云白髪太难平去鴈来鸿亦世情我亦少时曾得意十年回首是浮名
　　黒龙潭
　　白雨遥从白日来黑云低映黑龙台空思玉鲤临渊叹未掣金鳌跨海回
　　过先墓
　　愁摧断桞桞还稀泪洒残花花更飞一寸未忘游子线万年难覔老莱衣
　　野屋
　　野屋双飞燕子低短檐千尺桞条齐桃花片片红临水小麦纎纎青映泥
　　对菊四首
　　三闾大夫不愿醉五桞先生不愿醒一醒一醉縁何事坐对寒花烟满庭
　　菊过重阳开更繁城中车马未曾防种来本是山家物白露青霜共暮寒
　　槛畔辉辉纎月斜幽香独立殿年华多情似与诗人约一夜还开四五花
　　露委烟斜更有情黄花紫蕚太分明只教秋色常为主莫遣西风怨落英
　　葡萄二首
　　晴防袅袅风须动暑架垂垂露乳寒却忆髙楼清夏日美人常对水晶盘
　　汉家葡萄出西域斗酒曾博凉州戍当日谁知使者劳至今人种葡萄树
　　简贾司教二首
　　郭西茅屋带峯峦竹径花防亦可防骑马自来还自去无人知是广文官
　　古坛双树挺秋烟废院残花照暮天门外扫除无俗客我来时复伴青氊
　　吾郡古要害地也闲居兴懐追咏古迹作诗八首
　　西来一道是淮源南向千峯尽楚山风云尚拥蛟龙窟天地曾开虎豹闗
　　寂寂孤城申伯台废园遗沼尽堪哀繁华惟见东流去歌舞空传此地来
　　南山西岭自天来翠壁丹崖映日开不见当时卧龙者只今惟有钓鱼台
　　仙人昔返上清家留下仙坛号紫霞世人不识蓬莱树道士空餐松栢花
　　郡西山畔旧禅宫朝暮风烟多不同已见楼台翠微里更闻钟鼓白云中
　　震雷山头石潭水夜夜蛟龙行雨归青春下与沧溟防白日常闻霹雳飞
　　楚闗申戌欝茫茫野草春沙更断膓山头僧住何年砦山下人耕古战塲
　　故谢城边溪水流郢中风物更堪愁行人欲问阳春曲此地犹传白雪楼

　　大复集巻二十八
　　钦定四库全书
　　大复集巻二十九　　　　明　何景明　撰七言絶句九十七首
　　别相饯诸友
　　双井山边送客时满林风雪倍相思西行万里遥回首太华终南落日迟
　　友人夜宿
　　相逄犹忆十年前青草书堂溪水边四海交游今殆半防人风雨对牀眠
　　题冯大京画兰
　　雨叶风花独耐寒围春不借曲防干国香空谷无人见映玉辉金画里防
　　适坚山寺
　　谁谓髙僧不可逄出城西望有云松骑驴不畏青泥坂柱杖遥寻碧玉峯
　　雨中防花七首
　　溪上雨色晩来频枝头花朶太禁春满林熳烂谁觉汝一树分明独恼人
　　连朝风急雨滂沱树头叶暗花不多纵使明朝风雨息苍苔狼藉柰愁何
　　昨朝日照花尽开今朝雨多花可哀由来落花无根蔕随风吹去又吹来
　　正月已放山丹花二月桃杏似云霞城中少年紫骝马日暮来寻碧玉家
　　郭外春风次第来杏花开后桃花开近城早花开已谢狂风猛雨更相催
　　红花紫蘂千万枝日夜雨打更风吹牡丹芍药莫太骤暖日晴烟开不迟
　　牡丹虽迟是花王芍药留之殿春光好花元待后时发秾李妖桃空自狂
　　贾西谷邀饮山寺朝信不至诗以促之
　　广文邀客寺亭幽此是春山第二游立马望君君不到不知城市为谁留
　　任宏噐草亭四首
　　蔀檐当午溪云度花重寒枝阁晓庭芳草闭门春寂寂东风吹雨半池青
　　蔷薇深院无行迹风到闲门扫绿苔明月满庭香袭袭野塘新水藕花开
　　绕屋南山秋色静数枝寒菊一篱烟酒醒读罢秋声赋风落松梢响石泉
　　门外水流云自起雪峯半出草堂西孤舟欲作山隂梦月冷梅寒共一溪
　　岳豫之小画四首
　　溪上水生茅屋凉溪边风急树颠狂山中车马何曾到秪有云松尽日苍
　　碧江楼阁夕阳边万壑千峯生暮烟江上长松一千尺月明常系打鱼船
　　百尺孤城对碧山层层楼观倚云间水明沙白风涛静更有何人到此闗
　　树下茅斋当昼清江边寺阁倚新晴苍苔石径无人到独有幽人江上行
　　元夕懐都下之游五首
　　忆昨长安元夕来五侯弦管上楼台已见炬如千树列更防灯似百花开
　　龙岫层城接御沟香车寳勒夜深游花坊竞买千金带绮陌皆悬五色毬
　　夹路香尘夜不开万人争道防灯来金波宛转千门里银汉逶迤一道回
　　紫禁烟花一万层鼇山云里见崚嶒繁星散作宫中炬明月来为殿上灯
　　白马金珂上苑东六街歌舞散香风豪游已作三年梦愁对春灯此夜红
　　题潘秀才吹笛画扇
　　幽人横吹沧江静满江月白青山映好作穿云裂石声夜长恐有蛟龙听
　　寄岳阳厐推官四首
　　君因谪宦留南郡予亦罢官归故乡同是鳯凰池上客江湖千里转堪伤
　　洞庭湖边花桞新岳阳楼上更逄春闲来载酒题诗去还似当时贾舍人【唐贾至谪巴陵】
　　三载江城佐郡郎十年天下旧鹓行曾持画省郎官笔况着瑶墀近侍裳
　　湖水春来不见沙九疑南望是天涯轩辕台上清风树湘女祠边日暮花
　　闺情【以下京集】
　　秋风嫋嫋生罗衣美人夜泣红烛微郎骑白马临卬去楼上年年燕子归
　　晩至昌平寺中
　　度尽青溪十里霜寒芜落日下苍茫山城薄酒无钱买晩饭僧家石耳香
　　雪中漫兴
　　长安雪花乱如云复道层城望不分行客遥传五侯宅画楼丝管昼纷纷
　　写情
　　莫将锦瑟怨年华桞絮飘零梦谢家小院回廊镇春昼何人来为扫庭花
　　送乡人还
　　杨桞花飞芜草青故乡南望防长亭城边客散重回首愁见孤鸿落晩汀
　　闻歌
　　明月暂随秦弄玉碧空遥度楚行云莫言此曲终堪听孔雀东南各自分
　　诸将入朝歌十二首
　　北扫燕齐南楚吴风吹杀气散舆图蓬莱山下朝诸将天子戎衣亲受俘
　　大将龙旗朝帝京至尊亲遣贵臣迎侍中独领嫖姚部战马皆归龙虎营
　　羣公陪宴栢梁台殿上传呼万夀杯元戎节钺来江上使者楼船泛海回
　　河济江淮血不流中原万马一时收黄金未散成功士白纛先枭败将头
　　河北诸军尽有名云中骁骑本轻生金装白马翩翩出不见长安子弟兵
　　玉佩金貂列上勲槌牛杀马犒三军万里旌旗天上度满城金鼓日边闻
　　天下山河首洛中汉家州县满山东将军不画麒麟像士卒休论汗马功
　　龙虎金陵拥帝居吴闗水府控淮徐楼船一鼓风波力沧海鲸鲵作釜鱼
　　阙下千官侍鳯楼苑中天子建龙斿豹房虎圈先班赏武帐前边赐姓侯
　　战士归来皆武冠紫缨骝马跨金鞍可怜万国城头月照见沙塲白骨寒
　　少年生长在边城介胄南征虮虱生马上朝来横吹曲梅花一半是呉声
　　杲杲扶桑朝日升东瞻碣石海波澄正徳七年诛叛贼大明八叶覩中兴
　　樊驸马府中宴
</div>
    <div class="pagination">
<a href="大复集_page35.html">上一页</a><span>...</span><a href="大复集_page31.html">31</a><a href="大复集_page32.html">32</a><a href="大复集_page33.html">33</a><a href="大复集_page34.html">34</a><a href="大复集_page35.html">35</a><span class="current-page">36</span><a href="大复集_page37.html">37</a><a href="大复集_page38.html">38</a><a href="大复集_page39.html">39</a><a href="大复集_page40.html">40</a><a href="大复集_page41.html">41</a><span>...</span><a href="大复集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
