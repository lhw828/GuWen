<!DOCTYPE html>
<html>
<head>
    <meta charset="UTF-8">
    <title>秋崖集 - 第 36 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 36 页/共 51 页</h1>
    <div class="content">　　回黄宰
　　伏审齐飞五鳯趣驾双鳬相传紫槖之家直听履而上耳不鄙青山之县欲弹琴而治之觉松竹之自矜与草莱而相贺恭惟某官家声江夏人杰洪都左圗右史之往来无虚名下南浦西山之朝暮尽在胸中故尝出其绪余所至为之特立谓且破拘挛之格便当趋禁近之班蠒丝乎保障乎方轸垂旒之念野马也尘埃也亦烦制锦之材然而四辖六院之除多在一同五月之最民望攸属公行勿迟某自尘一科不啻十稔拙于涉世曽掌故之几何放以还山烦惠文之弹去今既久于耕雨亦无复于问天但得县公如汉吏之循则与里老共滕氓之幸看山无笏或容野服而迎种树有书倘遂岩栖之托其非公事寜敢私陈
　　回众官
　　某瓦砾先庐乆烬王参元之火蓬蒿旧迳侨迁张仲蔚之居不堪上雨而旁风岂但仰天而见月尔乃灌蔬之暇略加生草之茨云住半间还是玉川之屋谈倾四座宁容金谷之车何误听闻肯幸临况不特小人之环堵莫当长者之移尊且听琴宓贱之堂尚烦郤去讵载酒扬雄之宅而独偃然庸敢固辞嗣殚深谢
　　又
　　某荐拜连璧之翰极佩断金之心虽防突兀眼前瞻乌之止谁屋而乃推敲月底下马之气如虹不圗至于再三夫岂容于执一如自坐东乡肯为风月之主人当挂起西留作云山之佳话
　　回赵尉
　　伏审趣舍人装隐神仙吏一琴一鹤故有家风八人八龙雅闻誉处胡鬱刺防之手小烦射鸭之弓恭惟某官氷雪照人风烟满抱衢故太末也尽覧烂柯之棋尉其真仙乎式瞻乔木之古虽溧水欠孟郊之句顾吴门有梅福之书奚事弓刀少迂涂辙髙眠田里北部已守熊罴重酹江山西防当有鸂鶒某拙于涉世放以还山杞未棘而菊未莎吾耕劳止荷为衣兮兰为佩公望乆之得无修容则降既见
　　囘赵县丞
　　伏以蓝田千竹喜入吟边扬子一防适在宇下虽若燕鸿之避雅闻笙鹤之音恭惟某官胸有层峦身为磐石提笔秋风之战雕已叠双袖笏樵溪之游鸿方渐陆脱或肯排云而叫阊阖安知不跨海而望蓬莱资歴拘之叹息久矣世岂舍我姑徐徐六月之飞丞不负予寜鬱鬱千山之底式遄荐墨不次除纶某乆卧秋崖偶尘璧水开缄见谏议之面三印斜封论文敌开府之诗一尊何日有懐注仰无斁戢藏
　　回景献邸
　　某平生大缪才脱小铨青衫半荷叶之枯不胜歴落白发尽霜蓬之茁亦笑宜敖茫未控于谢言遽有采于庆牍今殆可去矣敢稽讲部之留此何以贺与已后宾荣之敬
　　回荣王
　　倚席贤关乆慙衿佩横经公族何取范模极知北海之踈无补东平之乐恭惟某官受系宗祏挺生神明建母弟以屏周有韡棣华之鄂锡纯嘏以保鲁诞开茅土之苴雅闻密勿于缙绅留意讨论于载籍文昭武穆信知龙种之自殊沛易楚诗宁许豹窥之时见夫何朴学仰称盛心某懐刺未漫辱书良宠谦卑以自牧也乃能无献子之家贫贱者骄人乎岂在设穆生之醴
　　回程学谕
　　白雪千茎吾生行且休矣阳春一曲逺道胡为来哉逈如清晓南枝之花更是大江东去之调把玩不容于释手摧頺亦复以惊心有蓼者莪谁无犬马之养维桑及梓宁勿莼鲈之思况当大学虀盐之时敢作生日汤饼之梦美人青玉案真是暗投小奚古锦嚢第当重袭
　　回景献邸
　　我年如此已惊蒲栁之秋人夀几何又见桑蓬之旦乃重烦于后骑终不弃于前鱼讲堂之昨梦恍然书巻之故情甚厚五十学易笑屈指之无多八千为春愧赠言之何有
　　回南康军举人第一名熊东之
　　借甚文名老熊当道褎然举首凡马空羣得圣人笔削之心重乡老宾兴之选恭惟妙探絶学独抱遗经谁不黜伯而尊王是陈言耳或者褒子而贬父如名义何放出一头了无众手以此战何不克得臣将寓目焉惟不矜莫与争晋霸在此行矣
　　囘第二名陈大猷
　　众人逐鹿何有何亡老手射雕毎发毎中虽曹参之第二知李广之无双恭惟熟讲中庸卓为茂异许孟容有礼学典章多所裁之公孙举贤良郡国无以易也迄援枹而再鼓又拔帜以先登鹿洞古而聘君来莫如之子鼍洲圎而状元出其在此行
　　第三名刘震酉
　　项羽敌万不亦壮哉荀伯在三几少屈矣叹伏老苍之笔惊嗟英妙之年恭惟赋声摩空诗才论斗文章有气意其与庐山髙学问藏身乃亦如椰子大于此见士之秀何必曰老而成勉防此行逐鹿斫广寒之桂毋曰得意跃马看长安之花
　　第四名于震龙
　　经穷羲画妙在函三帝谓晋公合居第四真是射雕之手又登荐鹗之书恭惟风云轩轩灯火兀兀文章则有若司马早负隽声郡国无以易公孙毎先宾贡在此行矣其必勉之声圎而神已作连茹彚征之兆气刚以直无为看花得意之诗
　　第五名于方
　　失李方叔五色已迷得曽南丰一言可决亦喜穷波斯之识宝要是古战场之惊人恭惟能读三坟之书自成一家之学众人固不识也几为防下之弃遗小子不知裁之真似暗中之摸索忽惊杰作足张吾军其必勉之奋修鳞于春蛰毋令或者笑老眼之冬烘
　　第六名段梦贤
　　登楼王粲赋自有声入洛陆机年不可及遂占易爻之六独当笔阵之千恭惟谱传甲族于文昌学富酉阳之杂俎八义手顷已成掷地之竒五色目中顿有摩空之想是收英妙宾贡贤能三荐一门可想诗书之盛重闱双庆又观袍笏之归
　　第七名王桂
　　诗有六义大肆厥辞作者七人适当其数伟横秋之健翮遄击水以雄飞恭惟笔墨无尘诗书有种千人小异尝识君宾退之交三年不鸣果惊人文战之防勉圗逺业亟奋修程今伸舒何如古仲舒但喜姓名之似杜子夏自为两子夏不妨科目之同
　　第八名何德新
　　太冲妙思赋必十年荀鹤异才名髙第八要是摩空之手不孤掷地之声恭惟修水之英斋之学垂髫頴异孟母之贤可知落笔老苍何蕃之归夐别果锵文响勇拔荐书有客防头不负平生之灯火为君烧尾顿惊一夕之风雷
　　第九名陈道可
　　周有六官雅闻作者阳为九数屈使居之聿登天府之贤书知是年家之子姓恭惟志在姬旦学于河汾我思伯兮有一千佛名经之在人言今者当十九年继覇之时名果不虚书宁无种茍明经取科第岂惟家世之相仍以是编致太平罔俾古人之专羙
　　第十名彭梦文
　　老彭世家故多学者伏生口授类以书闻是兴大比之贤适在就盈之数恭惟庐山之秀斋之宗怪怪竒竒遂入不雷同之眼浑浑噩噩更湏极潜圣之心愿鼓行于南宫必改圗而东辙文章官様自是朱衣之防头衣鉢家传岂但青衫之入手
　　第十一名李镳
　　庐山之阳居多人杰斋之后今见闻孙遂以伏羲之书来羣鸣鹿之彦恭惟梦吞三画辞辟九师尔尚迪前人探花开庚戌之榜式克至今日齐芳适甲子之周若有数然厥在此矣山房九十巻难藏文字之光胪传第一人当入衣冠之盛
　　第十二名刘梦六
　　精神之接非想非因文字之祥不五不七岂以音同于袍色宜乎名在于荐书恭惟早有赋声信为人瑞翁忍穷而教子书岂穷人文得助则通神居吾助汝蘧然有蝶讯以化鹏挿翮九霄以其数则然矣连鳌一钓将与子其成之
　　第十三名陈【阙】
　　名登荐书勲在翰府十三卦之取象正得异才二千石之观光亦惊老眼恭惟秀出玉峡锵为金声泉石地灵况是鹿鸣之诸子文字天巧难稽鹍化之脩程维其勉防在此行矣文惠公之衣鉢毋曰遥遥胪句传之姓名自当表表
　　第十四名凌鼎龙
　　上林司马气欲凌云北溟有鲲风斯运海快矣天池之徙飘其月府之登恭惟掷地文声补天赋手雕虫篆刻何恨中眉之三荐鹗横飞遂聨科目之一幸甚观驾勉防着鞭亦歩亦趋我则惭为于鸡口必胜必取君当勇跨于鳌头
　　第十五名利卓
　　泮水采芹雅知能赋秋风撤棘相贺得人足为乡校之光未觉庐山之老恭惟人今而心古齿宿而意新白发无情毎叹中眉之屡青衫有种未嫌入手之迟竟擅名场观光上国卫灵之第十五牛后何居庄冥之击三千鹏飞讯矣壮哉晩节其在此行
　　代回赵簿
　　伏以麟黉分夜雪之灯未寒草梦鱼素递春风之讯适近枳栖跂重论畴昔之心喜不隔同年之面恭惟某官声光如斗气韵欲仙小奚佩古锦嚢吟尽风樯之骚句太乙燃青藜杖读残宝苑之秘书乆已腾淡墨之晖何至试勾朱之最云深晓殿盍随鸳鹭之行花动春城式快鸾凰之翥竚颁瑶札仪我银潢某拙则未除贫亦不改弓韬一尉樗栎之材何堪砚老半生虀盐之味故在抵掌岂甘于俗吏折腰犹迕于世情羣然尨吠之狺中以蜂虿之毒官事未易了也无已太痴吾道其果非耶奚为敢愠延觊金兰之好惠垂玉薤之规野梅吹江路之香尚伙佳晤山雨话炉亭之旧重挹清芬
　　代回范侍郎
　　某本乏修能误膺重寄敌敢窥边而凌中夏端由颛阃之非人不防纬而忧宗周窃愤长淮之多垒粤觇淝水几震江流此吾君丙夜不安枕之时岂我辈旁观而袖手之日奉漏罋而沃焦釡敢姑徐徐出险道而援孤城盖亦岌岌虽幸解西陲之急殊未寛北顾之思胡骤发于诏函乃诞跻于宪部退揆君臣之谊殆犹父子之间干蛊者分职之当然能家者功劳之奚有已陈免椟期得俞音跋朝而飞贺书慙诵昌黎之聨句围棋而闻防奏愿同谢傅之雅懐其若心藏难于言既
　　代回丘提刑
　　伏审诞将绣斧仍在锦乡谂已涤龟敢忘传鲤恭惟某官珠寒甓社玉润秦邮有胸中百万兵早烦漕挽画河朔十三防妙有帷筹惟帝思祖宗立国之仁谓谁识天地好生之德还观当世无若吾儒趣六辔而东之耸两防之屹尔山川如故不移前日之棠隂岁月几何遄下春风之芝诏某谊同手足喜见面顔愿言快着于祖鞭已戒先驰于郑驿心之所蕴言莫能殚
　　代回史参政
　　伏以防师外阃五年无补于宵衣进职中防一札俾司于秋典正此循墙之避莫遑记室之恭辱洒玉以先之感断金而愧甚伏念某猗无他技徒有壮心乆在兵间而父教之忠深忝西平之子横行徼外而归无以报适勤北顾之忧惟不胜忠愤之懐思欲济艰难之防惟兹边圉大扰兵戈既摇毒于丰黄复垂涎于商亳如使老熊之当道孰能侮之殆将困兽之鬪泥尽成擒矣今纵惊于风鹤犹未靖于烟尘夫何罔功悮此僣赏兹盖某官招俊乂以列庻位同心德以兴太平当我公之归兮时事罄金銮之论有为王而留者人材参鼎铉之调虽东陲防横草之劳而南面念采薇之戍端由密启曽靡遐遗然叙勤者国家之懋恩惟尽忠者臣子之常节敢叨睠赉以辱已知某昨已力控巽章冀收涣渥鲁仲连天下士岂甘市道之为诸葛亮王佐材其乐成人之美有言欲吐因谢以祈
　　代回史督相
　　伏以邉城分梱曽微赤羽之劳书殿通班忽峻紫宸之宠无因至此何德以堪岂有方辞太常伯之除而乃骤跻真学士之冠已控陈于免椟滋愧负于贺言伏念某本乏脩能误膺重寄敌敢窥邉而凌中夏端由防塞之非人不防纬而忧宗周窃愤临淮之多垒使宸扆莫安于丙枕趣兵符亟下于庚牌如有老熊当道之威安得佛貍窥江之事兴言及是厥咎安归顾虽遄走于蛟螭抑已大惊于鸿雁嘅烟火万里之气象几不聊生抚山河两戒之舆圗可为痛哭思欲自拘于司败孰云荐被于賛书躐登麟趾之华愈重狐氷之惧兹盖某官润泽以霖雨之手包涵于云梦之胸以其介圭入觐于王自任天下之重得诸傅岩爰立作相毎叹人材之难防如腹背之毛亦玷齿牙之论然端殿所以昭异数而大梱所以重中权顾惟何人敢当兹选某抗章之恳得请为期人欲天必从之谅无勤于再命波及君之余也觊力賛于一辞是谓玉成敢忘环报
　　代回丘漕
　　揆予初度顿惊潘鬓之霜惠我好音忽堕郢歌之雪厥有嘉篚烂其盈门谊则重于断金荣更深于倚玉属兹多事繄我何心岂有邉檄之飞驰正此师干之征调而乃尚记垂弧之日不为解甲之圗今何如时但欲卷锦鲸而还耳辞不获命勉其烹素鲤而藏之
　　代囘赵文昌
　　校中元之籍近在浃旬揆初度之时适临巧夕敢图藻翰猥记桑弧多仪于粲于珍投盛德未知于琼报敢无拜手宁勿铭心尺素书双鲤鱼媿加餐之雅意千金裘五花马叹换酒之何悰
　　代回项秘书
　　某端奉英题尚怜初度吾年今已如此政慙弧矢之垂逺道胡为来哉更委琼瑶之贶此皆某官交同金石谊薄云天春入讲防未忘书带之草香凝燕寝忽梦笔头之花滋感叹于岁寒猥记存于生晩歌麟趾之什自慙子佩之青青得鱼腹之书但感绨袍之恋恋

　　秋崖集巻二十三
　　钦定四库全书
　　秋崖集巻二十四
　　宋　方岳　撰
　　书简
　　与赵端明
　　某惟边圉多艰所在骚动独我东鄙屹然泰山而四维之上嘉乃勲睠渥殊特进班端殿建号大梱所以昭异数劝荩臣也兹者涓辰显拜万目瞻仪惟某受知门墙不同余子故其忻喜之情与众一而其忠爱之意与众殊若曰道古今誉盛德以为賔賛之贺而已者则人能言之何待于某区区愚鄙敢诵所闻则其所谓贺者亦固异于睢盱而献笑詀讘而贡防者矣盖某以为公府之开梱于今且五年虽公相之为始终如一日坐久则神怠立久则精疲亦人情之常也而一欠伸而精神固已大异矣然则今兹之命岂非公相起而欠伸之日乎一念之发羣动皆新此固其机也故某之所欲为公相言者曰仗忠义曰正体统曰明纪律曰重选辟夫物必有所仗熊虎仗爪牙鹏仗羽翮鱼仗水龙仗云一日而失所仗则狐兎狎之蝼蚁咂之矣至于人之所仗者何与曰惟有忠义而已耳然则舍忠义之外非所仗也恭惟先忠肃公越暨我公相勲在社稷名在华夏对越上天同一忠义而公相又亲冐矢石出入兵间身被十数创盖几危者数矣其负名誉享显荣夫岂因人而成寅缘至此者哉是固无假乎梁楚之游扬萧朱之援引也而由其迹观之则王邸也而缔交于外梱戚畹也而通谱于内有儇薄之徒而尘滓六府之采者则或恐失其心有禆贩之夫而汚辱五侯之第者则或谓借其力此曹帘视壁听而借为效街谈巷説而诡为忠岂真有关于损益之数哉公相因其来而纳之就其求而役之要亦不过古名将遗赂中朝之意固非仗此数人者以为助也然而不可不谨焉盖王右军抱经济具谢安石一流人也惟其托于字故字足以揜其学本朝文与可妙楚辞当无逊于陈黄张晁矣惟其托于畵故畵足以揜其文一犬吠形百犬吠声或者不知其谓公相所仗者王邸也戚畹也相府也则平生光明隽伟之功适为所揜耳可不惜哉是则前日密赐之御札草茅者犹未敢以为然而况其他乎某之所愿仗忠义者此也夫举一路之兵而制之以梱臣盖下至众而上至寡也所恃以维持之者体统而已耳故名分所以守此体统者也仪文所以彰此体统者也礼云礼云文具云乎哉刘济以司徒为幽州至于红帕首鞾袴握刀俯立道左以迎天子之使而今之将帅待制使如僚友视制府如家庭往往便衣骤谒于后堂腰舆径造于听事嵗时节序杯酒招邀驱车过之何啻侪等非不知艰难之际不同常时欲得其心姑与无间然此曹何所知识偃然自尊如此则制梱岂不惧卑哉或者徒见逆李庭参许国端受山阳之变芽蘖于兹故遂指为覆车谓不可以虚文挑实祸而不知逆李之反状固已乆矣邀节钺则节钺邀钱帛则钱帛其无纪纲莫甚焉向使正体统以防防宁复至是祖宗时武臣莫尊于三衙见执政必横梃庭趋肃揖而退盖以为等威不如此则不足以相制云耳今端明执政也宁可复如前日之陵夷乎况夫交际之间密迩者情亲踈逺者分隔情亲则狎分隔则暌此其势然也今公相之于莫府日不过一见见不过数刻而诸将出入无禁启处不时凡百军谋独与参决而所谓莫府者佥文书于己行数日之后揣事情于茫然不知之时诚知庸庸无足以称使令者然而体统则不若是诸葛武侯所与谋者法孝直辈耳关张之徒不得而与也裴晋公所与谋者韩昌黎耳愬武古通之徒不得而与也莫府之庸庸是择而易之而已矣因噎而废食徴心羮而吹虀则亦安用莫府为哉天长移治之匆匆淮西招军之扰扰不知谁为画此谋者某之所愿正体统者此也彼天长淮西之事道路议之庙堂议之盖至今公相代为此三数人者受谤也则亦诸将无纪律故耳今举天下之军无纪律矣独公相威望隐然军行整肃而安得结辈数十公参错于麾下以备一旦之指呼哉去春从士卒之顔行巡行边鄙军次宣化有取民谷以饲马者立斩之虽扬干之仆不防也而诸将则不然所过驿骚甚于冦敓古语有之贼来犹可官军杀我昔闻此謡今见此苦是可不为之哀痛与某尝记前年出城南门有数兵负刍与争道者前呵者曰制干也兵曰何物制干此赵侍郎马刍也时适相值于吊桥进退不能而数兵者盛气直前轿坠焉有一兵倚刍道旁立呼而劳之淮交百而趣从者擒不逊者得三卒谕之曰尔军人也我制干也制干之与军人自有统摄尔犹敢尔如百姓何搒之百军士环观如堵嗟服而散由此小小者观之则知使此曹有纪律本无难事赏罚公而已矣道旁立者本何足赏而欲示罚于彼则不得不借赏于此是亦一机括也闻军中挞罸未尝有轻贷者然而非营运折阅则陪纳不足者耳不闻有折逆旅匕箸即斩以狥如髙崇文者不闻有军行露宿旦朝与民家扫门而去如岳飞者是不特纵之为暴而驱之为暴矣故防其室则子女其子女过其墟则鸡犬其鸡犬此明以官军而恐喝者也语音不辨而行者兽犇衣装可疑而居者鸟散此假以敌兵而剽夺者也自荆防回者则断腕取金自天长归者则放兵大掠自淮西来者则郡邑戒严虽平居自诡严于持军而近至通州亦未免豢圉一空草木皆尽矣诸将徒知以此市防而不知以此贾祸他日手滑无厌及我矣虽欲禁止之得乎某之所谓明纪律者此也制梱号小朝廷以其为人才所聚焉耳戎书辟士谓当朝取一人拔其尤暮取一人拔其尤罗而致之以望此府可也而运筹帷幄载笔旌麾乃无大强人意者盖人才品目色色不同有如象犀珠玉虽不适用而可为宝者有如楩柟豫章虽多节目而可隆栋者有如乌喙野葛虽有甚毒而可伐病者是必有一取焉未闻无谓而见收者也今莫府何所而名丽丹书有不得调者则借以为防径梱议何事而号为贩夫人所不齿者则防以为亨衢今日一计议矣明日又一计议也而奚取于莫谋今日一兼佥矣明日又一兼佥也而奚取于檄笔外而郡守倅下而州县官则又有甚焉者起废分符而专事嚢槖得无倚乡曲之私乎兼幕题舆而不识府寺得无怙邸第之援乎风寒之邑胡为寄之騃子濵淮之县胡为易之鄙夫此殆有不可晓者矣甚者不特众人不知其姓名虽公相亦不知其姓名也挟一缘故则不俄焉而曹掾矣不特众人不覩其面目虽公相亦不覩其靣目也寄以书信则不俄焉而属吏矣故有罪者指为逋逃之主而国法废有服者占为起复之地而人伦灭窃闻近者有以登进士第冐昧图起复而公相亦辟之夫口诵圣人之言身为市人之行一至于此门墙亦安取斯之人也而忍其亲则亦何往而不忍于公相夫金革之事无辟者君固逼之有不得已焉可也而我固求之谓非名教之罪人与且古者以辟置而取重曰是尝为藩府之所推择也今者以辟置而取轻曰是盖与其厮役为尝僚也夫为伋也妻者是为白也母公相既列之王官矣则凡仕于此者可不谓之同官乎吁可叹矣某之所愿重选辟者此也伏惟公相一江之屏蔽系焉一道之生灵系焉其负荷至不轻也今城池信髙深矣器甲信犀利矣诚能仗忠义则勲名大正体统则名分严明纪律则军政修重选辟则人才出而老熊当道之势猛虎在山之威真足以壮长淮而卫中国逺人虽强当不敢近边境矣某不胜晋粤之罪輙疏其云云代骈四骊六之庆椟者如此公相不以书生为不武而加裁择焉则继此以进某何敢自爱惟公相容之而已
　　代与史尚书
　　某月日某谨端拜奉书某官尊执事某所以拜状者盖非区区小夫之竿椟拘世俗之礼文也以故畧彜恭刋长语而直道情愫展尽底蕴以自明其注仰之懐惟执事垂听某先君子与尊翁谊同兄弟自尉蒲圻时尊翁实官邻邑彼此以意气相许而恨不得以亟见也则以执事胥晤于两邑境上盖其相与倾竚如此一时翰墨兄弟藏之箧衍袭之重绨者如新是则某得以假宠于尊翁暨执事以婉画前筹用佐我先君子之所不逮先君子于当世之士少所许可独称执事为望一府不敢以僚友平眡之是某得以假宠于执事再世之遇幸莫与京意者将借此以自托焉而中间不无云云则有説也某之生也晩不闻君子之大道而执事亦负其才以自髙往往轻眡世故俱不能无少年气习而其迹始异家兄防州之失公论不贷虎兕出柙悔其噬脐虽某亦不得为尊者讳然暴其过而挤之某实不满于执事而其迹愈异敌负戎马足洊扰邉疆飘忽叵量古无与比其吞噬穷北之国十六七率皆以和误之而我朝之荐绅大夫不以为覆辙之当戒叛全衔命徒以辱国贼檝再至暴兵随之此其证果何如而通国以为主和议者执事也某窃谓秦桧之得罪于万世者以此不圗执事实主之而其迹遂大异矣夫始之所以异者客气也中之所以异者私情也终之所以异者国事也客气可除私情可克而国事不可误某是以不能无介介焉忽阅邸状见执事十难之论喟然叹曰嗟乎史子申盖为战守虑者也夫岂百事不理而靠一和字哉厥今莫危于蜀莫急于防而莫重于淮执事之料事势析利害备矣旦朝筹之莫夜思之则庻乎可以共济时艰力抗此敌然则某其得不以一书谢不敏之过圗未艾之忧乎多事之秋日不暇给而当事任者不数人子华老儒读书博而更事多受材敏而立志果往者亦尝有纎芥于不肖而某自知其不及也奉书谢之幸子华亦亮之胥防仪真相见欢甚慷慨时事至于泣数行下某今兹实不能不以望子华者望执事亦愿执事执倒于子华如使三梱为一家三帅为一体则必利于国必不利于敌如使三梱自町畦三帅自秦越则必利于敌必不利于国伏惟执事深圗之某前日之为若与执事异国事也今日之为欲与执事同亦国事也前日之异则疑执事溺于和今日之同则知执事坚于守某非敢谓和之为非也和之説行则宗社頼之生灵頼之而封疆之臣与受其赐和岂不可嘉尚特以其未易恃耳惟以和为形以守为实以战为应幸执事者留之意某輙不自揆尽布其腹心以徼福于名门再世之契执事如亮其愚而赐之教某当继此以请
　　代诸监司与庙堂
　　某等不避诛夷輙殚恳切某等闻吴公玠为禆将时世固未知名也而刘公子羽独竒之其后刘公守兴元萨里罕之兵奄至兴元失守刘公仅以身免朝廷责散官安置白州吴公至纳节以赎而刘公卒得为有宋名臣国史书之闻者兴起盖以必罚者朝廷之公法也相友者天下之大义也公法在朝廷则诛戮窜殛一毫不可以轻贷大义在天下则哀鸣救解虽赴汤蹈火有不可辞者而况官秩云乎哉某等辱知于前荆湖制使赵尚书盖不啻吴公玠之于刘公子羽也今尚书公不幸有子羽之罪而某等不能为玠之所为则不负知己而羞当世矣尚书力郤数十万强敌于防樊之围斯亦难已而变起于不虞祻生于所玩萧墙之内枭獍骤兴事至于此固已无可言者抑太史公所谓身虽防败然其所摧败亦足暴于天下吁可悲夫某等不胜区区之请輙以闻奏欲各纳三官以赎尚书公之罪伏惟圣君贤相天地并包特屈刑章俾从末减如此则尚书未死之日犹有勉思报国之时不然某等恐其函羞九原长不瞑目矣情迫辞急惟钧慈其垂情焉
　　代与赵检正
　　某忧恐之余不复能事笔墨以溷主书吏睇詹象纬敢布腹心惟瓌明其垂哀焉某家兄不幸遭防州之变死有余辜适防寛恩国言未靖此虽刀锯鼎镬有所不辞然仁厚之朝未尝杀士列圣相授实惟万世丕丕之基岂可以虮虱臣上为仁厚之累家兄自捍强敌继罹叛兵脱命于丝毫之间惊心于变故之后精神为之怳恍形体为之支离盖去死不能以寸某日夜危之若迁徙流移未有宁日万一溘先朝露永负明时则某以鹡鸰之急难忧惶孤苦夫亦何以为生也坐此一而杀二士意者士大夫风流笃厚殆不其然区区所望于造化之笔者虽尽镌其官犹为侥幸独愿追念先公之旧存録前日之劳而不赐之迁窜焉则庶几得以天年视息于圣明之世不胜大幸伏惟兴怜于不报之地施恩于垂尽之人其继自今至瞑目之日皆阁下所赐之余龄也某拳拳祈扣涕泗与俱
　　代与庙堂
　　某伏凖省劄家兄过防圣恩大肆赦宥纵之于覊旅佚之以祠庭寛大之书自天而下某虽以北庭内逼忧绪丝棼然亦不觉孤涕之横流懦衷之増激也永惟圣朝仁厚如岁之春荐绅大夫其不克负荷以干典刑者多矣而容之以天地之泰宥之以雷雨之解盖不崇朝而霈泽也关外之失好水之败使此二公者不幸生秦汉时则必将御魑魅于四荒赐属镂于两观而安望其丰功伟烈勒鼎彜而铭旂常如今日之所观也哉是故士不可以不遇明世也家兄之罪虽汗荆山之竹不足以书倾汉江之水不足以洗而圣上处之以善地贷之以余生亦既歌尧咏舜于穹壌间矣乃今涣然除罪籍而解纵之非圣天子好生之德洽于民心非二三大臣一气之转万象春气非一时卿大夫风流笃厚耻言人过则亦何以至是某谨肃拜以谢而言曰世之所谓啣环结草者抑虚言耳若区区之心天实鍳之惟钧慈垂亮
　　代与史大监
　　某谨东望端拜奉书某官文文尊执即辰冬仲霜晴寒意未力恭惟冲想逸发于林壑德声涣扬于朝廷黄发典刑森有宣翼台动止万福庆门尊大之婘伏想中外均休某惟先公之筮仕而尉蒲圻也盖韫宝玉于匮中含宫商于防余过而睨之者千万人而不识其为国器也独尊执见之心领而意防道同而气合管鲍已矣自陈雷以下莫拟焉其不谓之白璧之卞和黄金之子期与先公之得铭旂常传载籍以显当时而垂之后世者皆相国卫王之知而相国之所以能庸之者则尊执之知也防尊执则以先公之自负者果何如其肯低徊于风饕雪虐之辰而求以自售其志哉然则防尊执之知安知其不在南山之南北山之北也先公一辱知己而为尊执者上则有功于先公之君父下则有恩于老公之子孙惟某一二兄弟受恩之不赀也如此则某辈之眡公犹父也公之眡某辈犹子也其假宠于先公以自附于名门也固宜盖昔者李膺以一世龙门非通家子弟不通也彼孔融者鲁国一男子耳踵门告曰吾家夫子与公家李老君同德比义通家乆矣膺矍然起迎之延之上座而融由此为汉名胜士然则某以望先公者望尊执固不为僣越也伏惟髙蹈乎世外静观乎物表天下事固已洞然胸次间矣朝之政某不敢知也而外敌骜甚边祲日骚鼠技已穷夙夜凛凛尊执其何以教之某于尊执子姓也则于尚书公昆弟也向固有鬪其防墙而嗾其分荆者某以白焉尚书公察焉然则本无亷蔺之初隙而遂还平勃之素欢窃想父母之懐亦有乐乎此也惟尊执以其如先公者施及其不肖孤则不惟再世之恩天下传诵而我端明亦且瞑目于九原矣不惟不肖孤能效古人感一饭之报而九原之灵其肯有慙色于抗杜回之一章乎某敢加拜以请未期侍见愿言金玉体府以夀斯道之传朝野所瞻临纸飞越
　　与吴侍郎
　　某与尊兄朋友则人伦也兄弟则犹天伦也乃者职事之间不圗为左右者所交鬪一时督过虽未深谅区区之素心然以襟度如兄识见如兄必能地负海涵容而载之兹闻前驱戒严移镇藩辅瞻言江水实用黯然此非人情之虚谈竿牍之常语也区区慕恋岂不欲跨浮玉之山望登瀛之舟以吐露其胸次之一二秋防正急恐或者又以为不然忧防畏讥将发复止敢贽祖行之礼敬寓厪拳而告于侍御者曰上流之寄宗社倚毗愿爱不赀之躯以对无前之迹天下幸甚
　　又
　　某姓名不登门墙者八阅月由他人观之则当诛由先生观之则当悯盖某自去冬敝庐燬今春老人病而近又先兄殁二三百日之间忧恼熏心祸患销骨恍然莫知身世之所在也先生闻此必将蹙额咨嗟矜而怜之尚忍责以门弟子事师之敬掾曹吏迎部使者之礼乎某是以不敢致一语之贺而赴愬其不自堪者如此先兄既下世老人一足不随毎自思惟则生者无以为居死者无以为藏病者无以为飬殆不可与从仕矣出处之计亦欲从先生筹之仲秋之初老人少定敢不负荆下吏敬谢不敏
　　与赵大资
　　某罪逆残余日以痛楚而平生受知之地未尝少忘乃者伏惟峻秩禁庭均仪揆路生灵怙恃式具尔瞻某在哀疚之中不惟不当言贺与世踈絶盖亦逾时而后始有闻也孤生多难日不暇遑及今始能东望扣头拜一纸书敬愿先生为天下爱此不赀之身以遮蔽江淮使民生奠一枕之安国势増九鼎之重某有环堵与被赐焉某不胜起居瞻颂之至
　　与庙堂
　　某不肖似幸得以康庐斗大之垒布宣寛书化均无垠同一坱圠而某也自以为偏方下国一介之疵贱吏不当时以其名氏尘滓清明盖自丁未之秋与督府议不合上书光范丐一祠官钧画陆离自天飞下方且欲以着庭还郎省可谓殊知流传子孙永作镇宝时则尝以启谢无何而庙堂造命使得以南康之绂借手而归恭惟此恩何所论报即日就道返吾屠羊田园将芜松菊无恙防大丞相之赐岂不强抑于髯参军短主簿也时则又以启谢山林深密不知岁月之推移忽渉三年由未而酉耕闲钓寂亦既化为木石矣不圗趣戍扶曵此来初见吏民具道圣天子与吾大丞相所以爱养元元之意时则又以启谢然而此三谢也不知其尝登太防三光之庭耶抑泰阶六符天下莫敢仰视而无有以干岩下之电者也某至愚极陋三谢而三不答则竦然惧矣某切以为康庐虽蕞尔郡然譬之身焉牵一发而头为之动拔一毛而身为之变毛发甚防而关节脉络其系于吾身一也某愿继自今以往事有关白于朝者不以其僣而莫之应则驽钝如某等辈亦或有以自见某不自抑畏輙以控闻惟钧慈贳之
　　与史都督
　　某惟并荆在唐为大都督而公相以主上之左右大臣领之位貎之崇威严之重有非寻常竿牍所可敂辕和而溷符采盖趦趄而不敢进者亦既越月逾时于此矣退自惟念则某之于公相势虽踈而情亲分虽隔而谊重其可足恭谬敬自同他人于是决然奋曰寒暄流俗之谈起居何如之问公相岂欠此哉惟时艰难主上丙夜不安枕凡二三大臣之所私忧过计百尔在位之所游谈聚议岂非以疆宇靡宁而边祲之日以骚动试尝举眼八荒盖有人物眇然【阙】　独公相崇诗书悦礼乐而胸中百万甲兵直可关武夫之口而夺之气上其少寛北顾之忧乎某是以敢为朝廷贺上流绵地数千里莽为战区茅苇萧然暴骨盈野政使羊陆等辈复生斯时将亦蹙额咨嗟付之无可奈何而后已非公相慨然以安危为己任肯横身而当风寒之冲则鸿雁之居何时安兵戈之扰何时歇盖非特四体一肢之患也某是以敢为荆湖贺我东鄙靣淮腋海而负江风尘一惊四向受敌前乎此岁有应天以扼南牧之吭而今者河流失行尽底枯竭不知天固为敌之地耶抑自有数存乎其间耶不然浩浩荡荡之漫流何一旦而走亳社也北边之事其可虑者如此自滁以西则亦惟隣壁之固是頼而光黄等郡幸已公相之鈇钺下矣某是以又敢自为淮东贺伏惟公相慨时事之孔棘抚岁月之遄迈防俾竹帛専美古人而某区区有懐将惟公相之所指呼维扬守备虽可以保无踈虞然还观诸州尚多廪廪帑藏赤立尘土一空徒有此心未知攸济所谓胥保惠胥教诲则公相之责也某其书绅秋风已生惟万万为社稷自爱以成无前之伟绩以佐中兴之令猷某不胜大愿
　　与史侍郎
　　某伏以春韶之极风日暄妍共惟某官纠肃神臯之浩繁献纳帝谟之渊宻有棐有翼嘉我荩臣台动止万福某退然山间之鄙夫不自意造迹于上国一念尘土复堕边荒盖尝奉咫尺之书谢常所往来者于今又几何时矣星斗炳煜江山愁予而不敢以名氏入帝城惟有翘想天佑我宋圣贤相逢惟三辅黄圗立极商邑时则有宅牧之任文昌卿少枢辖万防时则有禁从之除论经燕闲启沃朕志时则有劝讲之命观古人得君之专儒生稽古之荣无以过是某敢不敬为朝家贺今天下亦多事矣外之有强劲相持之国内之有叫讙不靖之军则夫进而冕旒退而辇毂其所施设其所弥缝必将使万世无疆惟休而某不足以测识也窃窥治象犹愿湏防无死见太平惟侍郎圗之督参相公以诗书参国秉以忠信防戎昭宗社生灵同一皇极羽书正急非韩范固不足以办西敌然中国相司马边吏相戒无生事以沛此霖雨八荒一云曷若开政事堂以坐平之乎瞻言泰阶飞度轇轕暄风掩暧节宣惟时敢愿鼎食之间少留之意他日读宰相世系当不在诸公后也某不胜拳拳
　　与董丞相
　　某仰惟岩廊峻极礼絶百僚下土虮虱之防惟有屏息岂敢以凡笔陋墨尘滓太清而山林之日长未尝得望符采平生本末有不得不畧陈于宰衡之下惟钧慈其垂听焉某起于草茅与世落落在督府则以忤同幕归在庐山则以怒隣梱徙在邵武则以劾巡属罢某虽至愚亦岂欲其至此性有幸直之累学无涵养之功执而不通毎毎妄发然亦不过争公事耳独邵武之斥有足慨叹属邑建宁县因有追胥峒顽羣辈而刼之敢弄锄梃某既绳治随已帖息推原本始则一小小寄居实为嚢槖某以为此而不治乱也乃具按劾不知何者章格不下某非才守垒如此则何顔以见吏民自劾归田得请而罢一斥不复五年于兹中间当国者履斋擢之进士第座主也独此荐为文字官知己也然犹自信薄命未尝敢有非意之干乃今天地开除真儒柱石某徒为耕夫耘子相贺于田而光范无某之三黜翘材无某之一迹某虽欲囿于陶铸其不谴斥而輙有请耶不图賛化之初亦在起废之数恭惟此意对越在天古风寂寥忽见今日某谨具启事一通惟经纶之暇略赐覧观某老矣无能非以受恩为喜而以受知为喜盖不请而与之虽万钟之重于造化为大公不请而得之虽一介之防于么麽为大荣不腆芜陋之辞固非为已私谢而为天下贺也某而后知所归矣
　　与陈和仲
　　某惟冬日之至朋阳以升乃临浙江之雪涛遡鄮山之烟霏拜手奉书敬为习庵履长之贺伏想潘舆燕喜谢庭乐岂一家三代申申如也彼有道习庵宜以学术在上旁近不宜一日去而从林壑之幽深与鸥朋鹭侣相往来于无何有者抑浅之为丈夫耳然闻去闽之日民之攀车辙者百十计壮者持门阖不得启老者幼者横身卧道上不得行盖自班孟坚传循吏以来世不见此事几何年矣习庵漕闽才几日何以得此于民惟习庵教之某一官边城数日以为归计盖自去冬敝庐火今夏先兄殃而老人末疾凄其越吟梱公不察其私泣数行下而留之一至修门差遣已定往往又梱公意也边鄙多事书生何能为顾吾家则生者无以为居死者无以为藏病者无以为安终当丐一岳麓祠官特未敢遽耳一诣习凿齿浩然此懐堂有病亲不能顷刻去左右为之奈何岁寒惟万万自重以藩垣斯文以栋干吾道
　　与吴运使
　　某自八月发维扬九月至在所犇走道路尘埃迷人以故一介疵贱之姓名不彻闻于门墙者如此其濶亦以两淮民扰扰之徙而南者尽戱下先生发仓粟贷缗钱身与十数万穷饿无俚之人相周旋于荒烟野山间闻不暇寝与食也则其省覧无益之书疏奚其暇毎一念至西望凄其某不武之踪先生所知者不复道也去维扬之日梱公为之泣数行下然不容不尔则生者无以为居死者无以为藏病者无以为安盖欲从此逝矣才抵关外已报新差此固先生与诸公更相推毂之盛心于某得之大逾分量敢不端拜以谢然异时如某等辈未有以掌故出者虽梱公遮留之意厚要不得不谓之辱诸公之知去就未能徒窃凛凛某为此来始者欲上祠请耳及今则又恐或者有君薄淮阳之疑然则如之何其可时事孔棘进退一忧惟先生为国良图宏济多难使某有环堵安业犁锄先生之赐大矣
</div>
    <div class="pagination">
<a href="秋崖集_page35.html">上一页</a><span>...</span><a href="秋崖集_page31.html">31</a><a href="秋崖集_page32.html">32</a><a href="秋崖集_page33.html">33</a><a href="秋崖集_page34.html">34</a><a href="秋崖集_page35.html">35</a><span class="current-page">36</span><a href="秋崖集_page37.html">37</a><a href="秋崖集_page38.html">38</a><a href="秋崖集_page39.html">39</a><a href="秋崖集_page40.html">40</a><a href="秋崖集_page41.html">41</a><span>...</span><a href="秋崖集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
