<!DOCTYPE html>
<html>
<head>
    <meta charset="UTF-8">
    <title>宛陵集 - 第 54 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛陵集 - 第 54 页/共 63 页</h1>
    <div class="content">　　送马仲涂司谏使北
　　每逆龙麟司谏诤又持旄节使隂山貂裘不见风霜劲鴈碛遥知道路艰冰脍芥韲非楚味玉苕兰茁说燕顔单于不敢轻中国名马新调为送还
　　重赋白兔【永叔云诸君所作皆以嫦娥月宫为说颇愿吾兄以他意别作一篇庶几髙出羣类然非老笔不可】
　　兎氏颖出中山中衣白兔褐求文公文公尝为颖作传使颖名字存无穷徧走五岳都不逢乃至琅邪闻醉翁醉翁传是昌黎之后身文章节行一以同滁人喜其就笼绁遂与提携来自东见公于钜鼇之峰正草命令辞如虹笔秃愿脱冠以从赤身谢徳归蒿蓬
　　王祁公北园
　　园林多髙樛园卉多芳柔红紫经几春青枯经几秋我至每怀浮觞之卿翁但见浮觞之水汩汩流水流日夜曽未休髙门世世生贤侯不比平泉碑缺花木记又非家鸱啸凤皇楼洛阳城中亦有园与宅常同欧阳翰林携酒游竹间池馆遗翠羽戸外杨柳系紫骝今嗟齿似旧屐作博士嘉趣只与心相仇彊骑瘦马往城北二十三年如转头归来作此辞且应主人求
　　观杨之美盘车图
　　谷口长松叶老瘦涧畔古树身枯髙土山惨憺逺复逺坡路曲折盘车劳二车廻正辕接轸继下三车来嶾嶙过桥已有一乗歇解牛离轭童可哂黄衫乌巾驱举鞭经险就易将及前毂轮傍侧辐可数蹄角搀错卷箱聨古丝昬晦三尺绢画此当是展子防坐中识别有公子意思往往疑魏贤子防与贤皆妙笔观玩磨灭穷歳年涂丹抺青尚欺俗旱龙雨日犹卖钱是亦可以秘疑亦不可捐为君题卷尾愿君世世传
　　寄许越州
　　开元冠盖里无若贺知章乞得镜湖水洗出明月光行坐镜与月身衣羽人裳心存黄庭经目视白鸟行歳时忽已古髙韵抗彭庄今闻许子春来守稽山傍稽山风月在镜水菰蒲长腊市开梅萼霰雪凌早芳卧龙生茗舌鼓角催新阳焙边可以啜树间可以觞贺老于当日必定无此尝唯有李白诗酒船芙蓉香安得效白也賸载借艅艎与君同醉翁智虑收肝肠
　　永叔请赋车螯
　　素唇紫锦背浆味压蚶菜海客穿海沙拾贮寒潮退王都有美醖此物实当对相去三千里防力致以配翰林文章宗炙鲜尤所爱旋坼旋沽饮酒船如落埭殊非北人宜肥羊啗脔块
　　寄题郢州白雪楼
　　楚之襄王问于宋玉玉时对以郢中歌歌为白雪阳春曲始唱千人和再唱百人逐至此和者才数人乃知髙调难随俗后来感慨起危楼足接浮云声出屋中古客应无怊怅鲲鱼孟诸宿楼倾复构春又春酒泻琉璃锦鳞青山绕栏看不尽眼穿荡桨石城人去知何在寒花雨敛自生嚬今闻太守新梁栋试选清防可动尘
　　和永叔荅刘原甫游平山堂寄
　　黄土坡陁冈顶寺青烟羃歴浙西山半荒樵牧旧城下一月阴晴连屿间人指废兴都莫问眼看今古緫输闲刘郎寄咏公酬处夜对金銮歩辇还
　　平山堂留题
　　蜀冈莽苍临大邦雄雄太守驻旌幢相基树楹气势厖千山飞影横过江峰峤俯仰如奔降雷塘波小鶒双陆羽井苔黏瓦缸煎铛泻顶声淙淙雨牙鸟爪不易得碾雪恨无居士厐已见宣城谢公陋吟看逺岫通髙窗
　　送张子卿秀才【公武】
　　茫茫九土中天网该时秀有凤不收罗有麟不获狩贤豪为咨嗟都邑诵琼琇而我当是时欲见恨未遘忽过广平居遇子乃邂逅怀中二新篇幸出洗昬瞀一美韩公才【稚圭也】一语南方寇铿然青琅玕交戛风雨骤辄用告众多亦未甚便售固知至珍物不入市井贸昨朝惊扉鸣始悟子来扣钜编髙贮襟细巻仍圅袖麻衣踏犀鞾再拜谨以授因之重感怆世徳实有旧文体古为徒家声喜能又其间賛愚辞愧累将恐诟磨拂李杜光诚与日月鬭退之心伏降安得此孤陋岂能造春荣岂解易星宿一身犹寒饥生未饱蔾豆髙髙河汉流肯下馈湔漱虫鱼傥无施捉撮不乖缪聊此慰穷愁文章终莫就庭前枯石榴寒雀并清昼逍遥独咏歌寄翼与报詶
　　江邻几学士寄酥棃
　　兴平琼乳咸阳摘冰枝秦女防山日张公开谷时刻破玉浆壶泛融金酒卮适従闗中寄不见博士卑
　　荅刘原甫寄糟姜
　　名国万家城千畦等封侯斸当燕去前腌牙费糟邱无筋偃王笑有味三闾羞寄入翰林席圣以不撤优又寄蓬门下作赋谁肯休唯我广文舍免为韲盐仇刘公汉家裔才学歆向俦胷怀饱经史辨论出九州曽不奉权防但与故人投赠辛非赠甘此意当自求
　　铜雀砚
　　歌舞人已死台殿栋已倾旧基生黑棘古瓦埋深耕玉质先骨朽松栋为埃轻筑紧风雨剥埏和铅膏精不作鸳鸯飞乃有科斗情磨失沙砾粗扣知金石声初求畎亩下遂厠几席清入用固为防论古莫与并端溪割紫云空负世上名韩着毛颖传何独称陶傥以较歳年当视如兄
　　欧阳永叔王原叔二翰林韩子华吴长文二舍人同过庐值出不及见【十二月七日】
　　枯竹为门扉不可容车骑况如郑广文无氊借賔位穷冬月破七防客聮玉辔传驺肃里闾下榻呼童稚问我何所往共留墙上字儿愚不知谁金章言照地既屈卿大夫恨莫亲帚彗星躔囬已髙麟趾宁复至戢戢邻巷居相见窃自喟岂料瘦老翁能令贤达至昔时蓬蒿径安有此盛事
　　元忠示胡人下程圗
　　单于猎罢卧锦红解鞍休骑荒碛中苍驹騧骆六十匹隠谷映坡分尾鬉九駞五牛羊颇倍沙草晩牧生寒风防贱小大指五百执作意态皆不同二鹰在臂二鹰架骏大当对宁争功氊庐鼎列帐幕拥鼔角未吹惊寒鸿土山髙髙置烽燧毛囊贮获闲刀弓水泉在侧挹其上长河杳杳流无穷素纨六幅笔何巧胡瓌尽妙谁能通今日都城有别识别识共许刘元忠
　　送李太保知仪州
　　出塞开牙帐论兵啓玉钤汉泉思白马秦冢吊防恬族本西山大声従渭北兼相如尝学劒文士亦何嫌
　　刘元忠遗金橘
　　南方生美果具体橘包微韩弹有轻薄楚萍知是非甘香奉华俎咀嚼破明玑欲换韲盐腹盈匳忽我归
　　王原叔内翰宅观山水圗
　　石苍苍连峭峰大山嵯峨云雾中老松瘦树无笔踪巧夺造化何能穷古绢脆裂再黏续气象一似髙髙嵩上有荆浩字特归翰林公愿换廷圭一丸墨谁言卖钱须青铜范寛到老学未足李成但得平逺工黄金白璧未为宝文人师臣无不通
　　送瘳倚归衡山【倚来为其兄求集序于欧阳永叔】
　　雌猨夜啼别湘东晓寻故人背孤桐孤桐有声弹不响弦絶曲在埋蒿蓬知音万古期必逢今日已闻天下雄陟山渉水不辞逺文章大名居禁中扣门一见顔色喜抱琴三叹含征宫九畴不汨微禹力尧舜岂无明与聪推根致本贤意合叙述况值太史公贸金得玉莫忘宝却过洞庭乗朔风猨休啼月月色好还来旧山伴狙翁



　　宛陵集卷五十
　　钦定四库全书
　　宛陵集巻五十一　　　　宋　梅尧臣　撰
　　还吴长文舍人诗巻
　　松液花茯苓又因为琥珀遇物必得形毛发曽不隔君子亦豹变其文蔚可觌今者逢吴侯满腹贮经籍喷吐五色霓自堪垂典册诗教始二南皆着贤圣迹后世竟翦裁破碎随刀尺我辈彊追仿画龙成蜴有唐文最盛韩伏甫与白甫白无不包甄陶咸所索侯初守二郡山水多助益升髙觞嘉賔赋笔速鹰翮葺书成大轴许我观琮璧真物固易辨恨无百金易借従怀袖归诵玩废朝夕譬如游国都惝怳失阡陌苦吟三十年所获唯巾帼岂比夸受降甲齐熊耳积重见元和风珠玉敌海舶自慙寒饿为何张空避席
　　和正月六日沈文通学士遗温柑
　　禹书贡厥包未知黄柑美竞传洞庭熟又莫永嘉比适观隠矦诗获此殊可喜诵句擘露囊香甘冷熨齿明朝鏁礼闱何暇醉邻里
　　史供奉羣鹤
　　出珥银貂侍太清廻看双鹤舞中庭翩翩曽是仙人骥两两尚仪君子形静夜欲还缑岭月终朝思啑太湖萍莫将树上鸡相并防待归飞向杳冥
　　雪窦达观禅师见寄依韵荅
　　岩窦常留雪山雪不有心襌衣百衲重香刹四明深驯鹿来衔果栽松去作林自縁冠绂累未解逺公寻
　　和孙端叟寺丞农具十三首
　　田庐
　　结庐野田中其髙足以觇坐卧劣自容巢栖未甞敛但能风雨蔽何惜茅蓬苫终当收获毕寂寞悬山店
　　飏扇
　　田扇非团扇每来场圃见因风吹穅编竹破筠箭任从髙下手不为暄寒变去麤而得精持之莫肯倦
　　楼种
　　农人力已勤要在布嘉种手持髙斗柄觜防三犂垅月下叱黄犊原边过废冢安知侠少年玉食金羁拥
　　樵斧
　　适从伐枯桑莫悟刀已缺蚕工向欲迫田事不可彻丁丁背谷声役役持柯热积薪髙于山焉用先后别
　　耒耜
　　古圣通物宜揉斲资粒食稼穑尽民勤耕穷地力推化本神农维时思后稷我老欲归田兹器已先识
　　钱镈
　　诗称庤钱镈南兴农作宁唯务芟雉岂不在刈获收功尚嘉谷托用随芒屩太平兹所重坐见销锋锷
　　耰鉏
　　芜秽或不治良苗安得长薅来露未晞荷去月初上侵烟湿鹅颈近茇翻蚁壤生具自有余何醉汗霑颡
　　袯襫
　　上袯与下襫青蓑苦能织晓披春雨来晚晒阳披侧蔽身常自足冲湿曽为得任从野风吹已敌寒蓬色
　　台笠
　　力田冒风雨缉箨为台笠寒簑相与用阴野低迷入足屦固易濡鬓葆何尝湿斯须未可去赫日实乃急
　　水车
　　既如车轮转又若川虹饮能移霖雨功自致禾苗稔上倾成下流损少以益甚汉阴抱瓮人此理未可谂
　　田漏
　　瓦罂贮谿流滴作耘田漏不为阴晴惑用识早暮候辛勤无侵星简易在白昼同功以为准一决不可又
　　耘鼔
　　挂鼔大树枝将以一耘耔逄逄速逺近汩汩来田里功既由此兴饷亦从此始固殊调猨防欲取儿童喜
　　牧笛
　　牧人乐下牧背骑吹短笛声穿吴云低韵入楚梅的谁嗟苦调急自与幽意寂应同尧时民歌将土壤击
　　和孙端叟蚕具十五首
　　茧馆
　　汉仪后亲蚕采桑来茧馆云母饰车上钩笼载车畔援条露已干受叶日将晏为言天下妇兹事不可慢
　　织室
　　常闻汉皇后织室数来观宫女岂不勤帝衮得以完亦将成纁黄非用竞龙鸾意在奉宗庙后人其可安
　　桑原
　　原上种良桑桑下种茂麦雉雊麦秀时蚕眠叶休摘空条漏日多余椹更谁惜防待黄落来酒垆烧斗石
　　髙几
　　桑柔不倚梯摘桑赖髙几每于得叶易曽靡忧校披跻陞类拾级下上异縁蚁闲置草屋傍鸣鸡或栖止
　　科斧
　　科桑持野斧乳湿新磨刄繁枿一去除肥条更丰润鲁叶大如掌吴蚕食若骏始时人谓戕利倍今乃信
　　桑钩
　　长钩扳桑枝枝间挂桑笼南陌露气寒东方日光动少妇首且笄幼女角已竞以采叶归曽非事梳栊
　　桑筥
　　采采向桑郊盈盈自持筥挂钩带月往稺叶和烟贮一心恐蚕饥搔首促俦侣到家倾嫩緑刀几为防咀
　　蚕女
　　自従蚕蚁生日日忧蚕冷草室常自温云髻未暇整但采原上桑不顾门前杏辛苦得丝多输官官莫省
　　蚕簇
　　冰蚕三眠休作茧当具簇汉北取蓬蒿江南借茅竹蒿疎无郁浥竹净亦森束竞畏风雨寒露置未如屋
　　蚕槌
　　三月将埽蚕蚕妾具其器邱植先防【音摘】括辟室亦涂塈众材疎以成多薄所得寄终老归簇时应无慙弃置
</div>
    <div class="pagination">
<a href="宛陵集_page53.html">上一页</a><span>...</span><a href="宛陵集_page49.html">49</a><a href="宛陵集_page50.html">50</a><a href="宛陵集_page51.html">51</a><a href="宛陵集_page52.html">52</a><a href="宛陵集_page53.html">53</a><span class="current-page">54</span><a href="宛陵集_page55.html">55</a><a href="宛陵集_page56.html">56</a><a href="宛陵集_page57.html">57</a><a href="宛陵集_page58.html">58</a><a href="宛陵集_page59.html">59</a><span>...</span><a href="宛陵集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
