<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 10 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 10 页/共 37 页
  </h1>
  <div class="content">
   大塲镇在嘉定县东南六十里元有义塾邑士沈文辉所建中为殿以祀先圣四配十哲侍焉其诸贤像则图于两庑之壁有堂有室以为师弟子讲肄之所其制一仿县庠而差小割田千畆収其租以供祭祀饮膳之费谓之义塾盖当时所赐名而赵文敏公题其榜揭文安公为文勒之碑入国朝来田归于有司师生无所仰给讲肄遂废迄今七十余年殿堂门庑日入于壊防朝命下兴社学民居有远于郡县学子弟无所受业者俾学于其中而大塲镇当有所建置于是里之士人沈轩以故义塾白于县丞张鉴欲修葺之以教里中子弟而力有不逮时工部侍郎庐陵周公廵抚诸郡毅然以兴学教人为务鉴乃为书请于公公为属之邑令扆昭及丞俞观等俾恊力治之昭尝为监察御史亦笃意教事经营规画市材命工脩大成殿三间明伦堂五间两庑各十二间仪门如堂之数以正綂八年八月兴工越月而落成壮丽宏伟焕然一新里中子弟得受教于此而颂周公之德与贤令丞之功不置鉴复与众谋曰是役也非廵抚大人之力不至是其嘉惠学者厚矣不可无记以示久逺廼因长洲县学教谕萧彦清求予为记古者二十五家为里里必有门门之左右堂为塾里之仕而归者大夫为父师士为少师主其教嵗功方兴凡弟子皆出学传农事则父师少师旦暮坐塾中教之以孝弟忠信恭敬逊让岁事既毕则皆入学年十五入小学见小节践小义焉十八入大学见大节践大义焉其秀异者则以次而进用之今家于是镇者累百计非止于二十五为弟子者众矣且其人多秀而喜文皆不以农为业颇得专志以读书则学乎此者其成功当易于古人然予闻之师者教之本也塾既新矣将欲成贤才美风俗以称脩塾之意于师可不慎哉今纵不得致仕之老者亦必求夫徳成行脩之士为之师使凡学者自洒扫应对进退之节礼乐射御书数之文以至脩身齐家治国平天下之道皆究而力行积中而发外蔚乎其有文卓乎其有立始而为闾里之荣终而为邦家之光则于斯塾可无负矣初沈文辉之为此凡教养之资皆其所自出此义举也故名曰义塾今犹为此名者周公以为兴学以教人与人之勉于学皆理之所宜为不可缓也故云然然则为师弟子者其可佚居慢逰而已哉
　　桞氏旌义勅书碑隂记
　　皇帝承列圣之统所以治万邦和兆民不用他道唯仁而已诏书屡下寛租赋省力役振寃滞恤困穷凡事有缓急民有便不便者皆次第罢行之而天下大安然犹以为粒食民所赖以生而水旱之灾不可不豫为备复诏有司出府库所藏以易谷粟实仓庾使虽有灾而民可以不饥富家巨室有能发廪以佐官当旌其义复其家诏令至平阳有司诞告于众富民桞靖一字忠立闻之欣然喜曰吾民所以安生乐业而幸有余积者上之赐也今圣心惓惓思患而豫防之将使斯民无不得其所此天地之心也其可负哉即出谷一千二百五十石以归有司作屋三间贮焉官自为出纳县令滁阳章恵以闻上命降勅旌之为义民赐以羊酒复其家而其义闻遂大着于时忠立録勅文刻诸石特为一亭奉置于其中以传示乆逺今年来谢恩阙下因予友礼部郎中黄养正求予记其事予谓水旱之灾虽尧汤之世不能免惟有其备斯不至于病民圣人不以无灾必于天恃吾有备灾之道耳然则皇上之仁所以辅天地之所不及而为民立命者也好义之士安得不作而应之昔隋开皇间关中饥文帝不许赈贷躬率羸民徃东都就食区区小恵至使避道给扶此何足以为仁当是时仓廪非不充也闾右富民岂无厚积而莫之救者由上不好仁故下亦不好义也今忠立之义虽本于皇仁然其恭敬顺从慷慨奋发而无一毫顾计之私贤于人逺哉予又闻其先世多以文学孝行著称至于忠立常发廪以赈贫乏又作大舟于新渡以济徃来而民不病渉其好义盖出于天性是皆可书也故为牵联书之使刻于碑隂后之观者当必有所兴起云
　　继述堂记
　　继述堂者予友工部侍郎致仕罗公汝敬所作也公既谢事归故鄕视其子孙众多而旧居不足容乃斥俸赐之余以作此堂使其子敭等居之而命之曰罗氏世以儒名家案上之书里中之田皆先人之遗也吾虽忝禄仕未甞有所增益今以付汝汝善致力焉能无愧于祖考斯可矣公既即世朝廷念其有劳绩遣官赐祭于是敭谢恩来京师过予道其事泣曰吾父不幸弃诸孤其遗训尚在今名此堂曰继述之堂而图所以副是名者敢请记于先生幸赐一言以教之为惠大矣予与其父交好四十年奚可辞乃为之言曰昔者孔子称武王周公之孝谓其善继志述事圣人之所为固非众人可得同然不忘其亲而思绍续于久大此则众人所可同也子之亲治此田以尽夫仰事俯育之道而夙夜读书以求古人之所以善其身而及夫人者既以充于已施于天下矣而田与书固在也子之兄弟受之当何如深耕易耨而灌溉是勤去夫所以害苗者使其利足以养老字防呻吟于占毕之间咀其华而践其实慈孝之行脩仁义之徳立使人谓之君子之子则子不独能嗣其亲而亦能成其亲矣孝道岂有逾于此哉世之贪夫鄙人与诸妄子弟昧诗书之旧而惟资产是营怙其势力蔑亲爱欺寡弱轥轹乡里攘他人之有而有之而无所忌惮此岂知有天道哉天定胜人将并其所自有者而失之予愿子不为是也子诚勉之使后可以继则罗氏之福泽有穷哉敭拜曰先生之教是也生敢不勉遂书之以为记
　　云章楼记
　　君命犹天命也故昔之人于夫玺书宸翰皆取喻于天而以奎壁之文云汉之章拟之所以示尊也然奎壁云汉之在天其光彩被于人未之或间也若玺书宸翰惟有德善劳烈者而后能得之以振前而裕后奎壁云汉之光所被者广而无外玺书宸翰之荣所及者逺而莫穷以是而方之不亦善于取喻哉予友福建按察佥事髙公超字伯琴初为监察御史时以亷厚勤慎得名天子谓宜于其职揆厥所由而加之以恩于是赠其父存信先生为福建道监察御史母吴氏妻艾氏皆赠孺人锡之敕命伯琴既拜赐曰君命不可防也作楼以寳藏焉名曰云章之楼而属予为记予谓朝廷之待士者厚矣果能其官则必赐之诰敕而封赠其亲此虞书天命有德之意也职曰天职位曰天位无非天者则于命书而以奎壁云汉儗之岂过哉伯琴寳之以示子孙岂惟使之知上之锡命以宠贲乎前人如此亦欲歆动其心庶防有以继之欤孟子曰古之人脩其天爵而人爵从之天爵者何仁义忠信乐善不倦之谓也以此自脩是谓能全其天公卿大夫之贵虽由乎人而实本于天天之所付于已者既能全则天之所贵岂能外于已哉伯琴以此得之而又及其亲矣后之子孙登斯楼者瞻命书之光华思天泽之滂沛益勉于孟子之言而图所以继则云章之楼珍袭而寳藏焉者亦将继继而无已也
　　敇书阁记
　　永丰湖西罗氏以宦学着闻乆矣不特赀产之富也至今脩龄而好义尤笃乡邑之民有贫匮不给者多赖焉前年朝廷脩养民之政诏有司发库财籴谷以备水旱施赈济富民有能捐廪佐官者具实以闻脩龄出谷二千余石以归有司事闻上遣使持敇旌之为义民劳以羊酒复其家脩龄既拜赐喜曰吾能有余积皆太平休养之泽也归之官以恵民亦吾心之所愿者而玺书宠贲之若此其何幸如之廼建阁寳藏焉将以贻后之子孙俾勿忘圣徳之大而思所以继及来京师介其姻戚礼部员外郎李宜春求予文爲记予观自古闲暇之时上之人能以养民为心而有先事之虑者少矣富家巨室拥重赀挟厚利视细民之饥饿不肯捐半菽济之反乗其急以规取所有者比比是也今天子笃意斯民思患而豫防之而脩龄辈又能发粟以爲助岂非上好仁而下好义欤然则脩龄之称义民斯不亦称情也哉予闻之君子之以德善世其家者必祖宗有以啓之而后子孙有所视法也宋之末世文丞相举兵勤王脩龄之祖开礼先生倾家养士以赴之声震江右师败被执卒骂敌而死事载丞相传中其义闻之烜赫固已暴白于天下后世自是以来罗氏益表然为乡邑之望宣德十年隣邑贼起防大盘山藩宪大臣亟召兵讨之脩龄集丁夫三百餽给之使尽力相犄角贼平与有劳效人皆谓脩龄笃义无忝于其先今又以发粟被褒赏而再以义着脩龄可谓能世其家者矣易曰积善之家必有余庆积之云者非一世之谓盖累累而积之至于久而益盛则其家之福岂有穷哉予为记斯阁而牵聨书之以勉罗氏之为子孙者
　　忠信堂记
　　永丰社洲萧氏为其乡之望焕珪则其族之贤者也甞出谷二千余石以佐有司备赈济朝廷降敇旌之为义民劳以羊酒复其家至是来谢恩阙下介其姻戚礼部员外郎李宜春求予记其忠信之堂予闻而心为喜世之人固有名其堂者矣不夸张以示美则退约以示谦其能笃于自脩者诚少也夫人性所有仁义礼智四者而万善出焉盖无所谓忠信忠信者廼自脩之实也昔者孔子之教人有四学以穷其理而必躬行之且又以忠信为本忠信之不立则所学皆虚文而所行非实行矣他日之语弟子亦曰主忠信盖以忠信主于中而后事皆有实然财好脩之士可不以此为务哉河南程夫子甞训释其义矣伯子曰发已自尽为忠循物无违为信言发于心者无一毫之不尽循夫物之实而是非无所违是之谓忠信其言既明畅矣而叔子又曰尽已之谓忠以实之谓信其意虽同然言简要确实而不可移易学者观之其亦知所用力矣焕珪以是名堂所以勉于身而教于家者岂常情可及哉抑又闻之曽子于大学之末章言君子有大道必忠信以得之道者修已治人之术即章首所谓絜矩之道也忠信存于心然后能得此理而推以及人使之各得其所而无不遂焉凶年饥嵗乡人之食不足而已独有余据其有余而视人之不足不少慨于其心是非君子絜矩之道也焕珪发粟以赈饥此絜矩之施而忠信之所得欤予为记斯堂而推言之盖欲勉其尽而大有及也亦焕珪之志乎
　　宜兴县重修庙学记
　　宜兴之建庙学乆矣六七十年来未有能修饬之者由是日入于敝宣德中县令张惟澄以大成殿之将压也乃谋新之材始搆而以事去正统之初上饶蒋侯义自桃源簿以贤举来为令始至谒先圣而周览学舎慨然叹曰朝廷鋭意教养斯人而义适当其任今庙学不治将何以奉顺德意夙夜祗惧思竭力图之防监察御史庐陵彭君朂受命董教事至宜兴知侯之志而奨励焉侯重于劳民即尽发已赀以为倡邑人许信等相与谋曰吾邑得贤令欲新庙学以教吾县人子弟使皆为才且良此甚盛事也吾徒其可不勉于是富者出财贫者出力以佐官乃市材命工完殿之未备者涂塈而盖覆之两庑两斋防门灵星门防馔之堂诸生燕息之舎悉次第改作施以粉垩丹漆塑圣贤像皆如制经始于年月日以年月日讫工侯既告成于庙而进诸生使学焉教谕邱纯谂于众曰吾侯用意于学校至矣然其为功也实难宜刻石以告后人使维持之且使学于是者亦勉勉以副侯意众皆曰然遂因予友清河令李侯信圭求予记学校之教所以明道也道原于天而具于人心循天命之本然施于人事之当然而皆有其则是所谓道也然或蔽于气质惑于物欲有不能知不能行者是以圣人在位必立学校以教之其入道之方则必以读书为务穷其防趣发其所蔽祛其所惑知之至行之力斯能有以成其才三代以来皆然也我朝列圣尤以教学为重于五经四书皆有纂述以发其蕴奥慎择俊秀俾业于是而训以良师且专置风宪官徃督励焉盖欲明道以兴治其所望于学校如此今蒋侯之为是也凡来学者进而谒于庙仰先圣之德容而知夫道之有统退而习于学诵经传之防言而明夫道之有常居则行于父子夫妇长防朋友之间出而用之君臣上下应事接物之际而无不尽其宜然后为道之成则无负朝廷教学与蒋侯兴学之意矣世之为令者莫不有学校之责然卑忽而沮抑之者盖多能如蒋侯甚少也然则蒋侯果贤于人哉予故爲之记以勉夫学者且示后之人俾善继之永勿壊
　　复本堂记
　　复本堂者池阳韩君伯恭所搆之堂也韩氏于池为大家其先居接石之上东瞻九华南望六峯齐山在其西清溪绕其北丰堂广宇长轩峣榭瓌杰之观临一乡元季兵乱燬焉国朝受命海宇寕谧乃即其旧百歩而居之未之能复也頽垣废址残甓断础散弃于荆榛草莽之间而爲鄙夫野人之所盗窃过者惜之洪熈元年伯恭自庐陵教官归家慨然叹曰吾祖宗之居于此其经营缔搆亦劳矣今一燬而不复焉岂得谓之贤子孙哉乃尽发其资市众材作堂于其上堂成而溪山之胜若加于昔时名之曰复本堂今年谒选来京师得临湘教谕乃以堂记属予予谓古之君子之营居室也岂特快意于一时也哉将以遗后之子孙斯干之诗所以颂祷其生男而永其室家者此也为子孙者亦思前人创业之艰而图所以继使之乆长而不壊此诗所谓似续妣祖筑室百堵而于此居处笑语者也前有以遗而后有以继岂非人情之所愿哉至于防难洊臻而兵燹及焉使鸟革翚飞之盛一旦化而为灰烬废而爲丘墟此则人事之不常者也然予观之凡故家大族皆有以遗其后而罹此者不少也子孙不贤鬻以充口腹与夫流离转徙浸失其故者比比有矣其能兴复旧观不愧于前人如伯恭者诚少也非所谓贤子孙者耶虽然抑有由矣仁义忠信所以承休而裕后者也彼浡然而兴冺然无复存者不知务此故也伯恭之曽祖仕元典黄山驿传有惠于人其大父父虽不仕而皆读书为长者其所务如此宜伯恭之能贤而堂之复初也伯恭又以学行为人师恂恂恭让有名缙绅间诚足以裕其后予知斯堂洒扫有继矣故记之
　　双桂堂记
　　双桂堂者张士伦甫所居之堂也士伦世家上虞今徙居河间之阜城有二子长居杰字翰英永乐甲午乡贡进士分教于章丘次居彦字翰华复以庚子乡贡进士为绛县训导阜城之大夫与乡之贤者喜其二子皆以科举入官因名其堂曰双桂之堂翰英自章丘考满擢为吏科给事中以才行见知于天子推恩封其二亲县大夫老长复置酒相庆于斯堂曰此科举入官所致也而堂尚未有记将何以示诸永久于是翰英遂以属予予谓科举者之取喻于桂其来逺矣晋郄诜举贤良对武帝曰臣对防为天下第一犹桂林一枝昆山片玊后之继者莫不取焉燕山窦禹钧五子皆登科当时赋咏者有曰丹桂五枝芳君子不以为异也其他以表其宅里者不少则张氏双桂以名堂岂非宜哉夫科举之设所以求天下之才而兴太平之治故英伟豪杰之士率由是出焉然而不偶然也士大夫家代有一人名荐书以趾美前人已足以见其世泽矣况若兄弟连进于有司如张氏者则其世泽之盛可知也予闻张氏世业儒士伦之先君子九臯德立而未施于用而从父九容累官至山东叅政九功亦累为学官则翰英兄弟相继而起者固有以啓之矣然则双桂之堂盖有光于前人也已抑尝考之桂者芳烈恒久之物也古之君子有屈原者尝取以喻德焉首之以三后而曰杂申椒与菌桂者言禹汤文武得众贤以自辅也首之以余而曰矫菌桂以纫兰者言其以众善自脩也君子之仕也惟善有诸已然后能辅君善之不脩而能有益于上者未之有也翰英今得圣天子而事之矣翰华亦岂终为教官哉其尚加勉于善焉易曰学以聚之问以辨之寛以居之仁以行之此君子之道也如是则其德业之久而存者亦若桂之芬芳逺闻而荣茂不衰矣斯堂也岂不愈逺而有耀哉故书以为记
　　讷斋记
　　予读抑诗之四章而知君子所当谨者莫切于言何也盖言行皆德之符然行形于身不若言出诸口为易失故其诗既曰慎尔出话敬尔威仪而即举白圭之可磨以深明斯言之失不可救卫武公之自警如此则其意可见也当武公之仕周其年九十五矣而好学之功老而不倦况年与位不若者耶年与位不若能以武公之学自为而不肯易其言则不谓之君子其可耶吉水周仲升名其斋曰讷斋盖知务乎此者矣仲升吴大将军瑜之裔世以儒名家其以此自为盖欲不忝其世也夫言之所系大矣君子于此观德焉因其言之发知其中之所存吉人之辞寡躁人之辞多德厚者其言温德薄者其言戻其实有不容掩而荣辱加焉昔之人寡言而躬行以孝友闻于郡国身被其荣子孙受其福者有矣知言之逆人然卒吐之祸及其身而迫于危亡者亦有矣是以君子欲讷于言而敏于行盖此之谓也然则仲升所以名斋而自警者岂非君子之道哉抑予闻之讷与讱同难也所谓近仁之质求仁之方也夫仁具于心心存斯仁存矣讷则无巧言讱则无易言其心之不外驰可知故于仁为近而可以求也仲升由是而进使心常存而仁加熟其言之发皆纯乎天理之公人将求以为则此之谓学之成讷云乎哉予嘉仲升之能用抑戒也因其求予记故记之
　　御赐谢庭循图书记
　　永嘉谢环庭循既读儒书而尤精绘事其言行不愆于礼义温然有君子之风永乐中有荐于上者徴至京师校艺在髙等遂防宠用隠然名动四方宣宗皇帝嗣大寳位讲道论治之暇颇以书画自娱庭循得日侍左右凡所进御莫不称旨遂擢为锦衣卫百户未几陞千户恩遇之隆鲜有比者宣德元年十月一日上御文华殿赐白金图书二皆涂以黄金嵌以青玻瓈其文一曰笔精入神一曰谢氏廷循八年七月一日御斋宫赐象牙图书一文曰清泉白石前后凡三皆镂大明宣德御赐六字于其钮而饰以金使凡作画则用此为识庭循既拜赐寳而藏之若拱璧宣德皇帝上升乃出示直曰是赐也欲以传逺也然笔精入神四字岂环所敢当而褒借之如此上之恩天地之恩也顾环之艺薄何能少报万一乎今鼎湖之驾逺矣虽欲自效不可得此环所以拊心号痛而不能已也愿为之记以示后人使不忘大赐嗟夫古今之精于艺者岂一人哉然而有遇有不遇焉故精于艺而不得名者盖多矣庭循有其实有其名君上之褒其称情也审矣而乃慊然不自足兹可见其为贤也昔元之时永嘉有王振鹏者亦以善画得幸于仁宗官亦至千户赐之号曰孤云处士尝画上都大安阁图以进深见奨誉阁世祖建也君子谓其有堂构之讽今庭循之官不减振鹏而宠赐过之其所画人物皆臻妙意必有感动上心而笃于仁民爱物之施者矣此其所以致是也直与庭循交久故为记其受赐之故以示子孙使笃承其志云





　　抑庵文后集巻二
　　钦定四库全书
　　抑庵文后集巻三　　　　　明　王直　撰记
　　常州府重建黄田闸记
　　水之有闸所以时啓闭谨蓄泄通舟楫之去来资田畴之灌漑其为利大矣然惟仁民爱物之君子斯能因其利而利之不然则怠惰纵弛茍目前之安忽经久之利其为民病岂小哉予于黄田闸之重建而知其用心之厚也常州江隂城北黄田港引江潮贯城中而出于南门凡二十里防夏港之蔡泾以达于运河实舟楫走集之地附郭良田数千顷皆頼其灌漑港因潮之消长为浅深长则溢消则涸溢则舟通而足以漑田涸则田不得受利而舟胶且败者有矣唐长庆中李德裕观察浙西始建闸于城北潮长即啓以行舟消即闭以蓄水人赖其利歴岁滋久缮治不继日就頽毁自洪武丙子以来人失利也久矣前之为郡县者数十人莫有少慨于心者宣德中工部郎中桂林莫侯愚被简防来为郡上赐玺书俾兴利除害侯询知其事叹曰此亦利害之大者也今田利漕舟皆頼此其可后乎然以始至不暇为久之政通民和即具奏其事上命巡抚侍郎周忱经度之周公卢陵人忠以奉国仁以恵民而侯与之恊议重建于旧址南五丈许以避水之冲念役重费殷不忍赋于下公常广储蓄以备灾度可支数十年欲稍发所储米市材僦工一切不以烦民计其费以闻诏可之乃命通判邵武张侯龄董其役然诸调度皆出周公买石洞庭山砻琢而后致之凡用石工五十人木工十人金工五人土工十人役夫二千五百人石四万五千尺木二万一千一百根砖三十万一千个石灰四千石鐡一万一千斤食米二千九百石经始于正綂元年八月而以其年十月成自是岁获大穰舟行无害耕夫楫徒啇人估客鼓舞而賛诵焉郡中父老皆大喜曰兹闸之建吾郡襟抱严固风气完复吾民其永有利哉此廵抚大人之徳与郡侯之功也请刻石以示久远于是张侯来北京求予为之记夫兴天下之利必用天下之才然非天子信之笃任之专则亦不能有成功莫侯以贤选任养民之职且得张侯以助之而周公之廵抚诸郡也实能体上之德意凡可以利民者莫不尽其诚民亲戴之其恵信有大者焉是役盖其细也而犹用心勤厚如此朝廷任人之效可见矣于乎使临民者皆如之则天下岂有遗利哉而多不能然者此君子之所叹也故为之记以示后人使知是役之本末而善继之亦因以寄予之所感者焉
　　琴趣轩记
　　彭水张克明有幽雅之志不汲汲于世俗所好而独好琴其为通判同知歴四郡皆以琴自随开一轩置琴其中公事之暇即焚香静坐援琴而鼓之其心盖嚣嚣然也克明既以自乐又使其二子学之庶亦能同其乐乃名轩曰琴趣轩今年来北京因予故人何彦澂请文为记古之君子各以适意为乐凡物之可以适吾意者则好之不置盖以其乐在是也若刘备之于结髦钟繇之于书嵇康之于鍜桓元之于画刘伶阮籍之于酒皆好之终身彼盖有以自适而谓天下之乐无以易此然其所乐者外也若夫好学之君子笃于自修则琴乃其所好是以无故琴未尝去也琴者圣人之所作以象天地四时五行而合君臣之义也其制如此而其用则可以禁人之邪心成其中和之性而不乖于德焉此其所养者内也养于内斯亦达于外矣宓子贱弹琴不下堂而单父治赵清献以琴入蜀而蜀安岂非用此自养而清静之化有以宜民也欤然则琴者固君子之所宜好也予未识克明而于名轩之意有不能知其然者夫趣者意之所向也克明父子之于琴其趣果何如也欲如前之所云则学必至于义精仁熟而和顺于道德如后之所云则治化之美必优防夷愉熈然淳古之风然后为至也不然则审其趣向之正而必求其至焉斯可矣毋曰吾取适意而已也夫君子之自处必以其至而于夫人亦必以其至予为记此轩而推言及此者庶几君子之道也岂敢以为艺事而小之耶
　　竹庄记
　　竹之为物有清虚刚直之德焉至其丛生根聨枝附宻比而不违则又有亲爱辅益之义是以君子尚之昔唐元宗与兄弟诸王逰苑中见丛竹之生萃于内无逸出于外者顾语之曰凡兄弟当如是也因号为义竹夫天之生物各正其性命惟人得性之全是故兄弟之相亲自孩提已然矣此岂强为之哉天性之真非自外至也竹之丛生如此岂有意于比附者亦因其性之自然而已矣唐之诗人伤已之无兄弟而托兴于特生之棠以求助则夫以竹之茂宻自比兄弟之相亲而思笃于义焉岂非善取诸物也哉安城刘求琏居其邑之上源而与兄求矩弟求乐求思求锡最相好居有丛竹郁然而并秀森然而骈滋虽霜雪之严风雨之暴不能改其德求琏兄弟常燕休于此其心相孚其意相合其言语相契均有无同休戚未尝毫髪爽焉他之为兄弟者莫及也因号其居曰竹庄盖取义竹之意云嗟夫兄弟之义原于天然而有不义者岂尽由异性之聚哉私欲贼之也利害之相形爱恶之相攻得失之相感不能刚以制之而鬬防悖乱兴矣恶知夫所谓义哉其视斯竹诚可愧也已求琏兄弟之笃于义如此不以欲害其性可知也淇澳之诗卫人美武公之德而皆以竹起兴自夫始生至于如箦之宻比言其道学自脩以极其德之成至从容中礼而后已焉今竹庄之竹既宻比矣求琏兄弟其尚取于卫武公由义德之脩切磋琢磨以充之而至动容周旋皆中于礼其德岂不盛矣乎则人之形于賛咏亦岂独淇澳哉予于刘氏兄弟有望也求乐为翰林侍讲谒予道其事且求文为记故书其説使揭于其轩之壁
　　杨氏襍画记
　　淮安杨熈节兄弟有潇洒之趣而最好画京师善画之士多作图遗之以足其所好熈节取其襍碎者编之册而请予记画凡十又七幅山水十一花木六其中峯峦之秀烟云之变川陆之萦逥深林茂树之暎带穹榈华屋浮屠老子之宫参差而隠见逸人畸客之间放渔舟估舶之去来禽鸟之翔集幽丛絶艳防蜂戯蝶之相寻皆各极其趣诚可谓妙矣淮安天下重地盖南北之冲舟车冠盖之防也环而望之逺及千里图中之景物莫不有焉熈节兄弟不寓目于其真而留意于其似何哉古之君子盖有不出戸庭而周知万物者以图籍在也目击而心存心存而道施是故于人则思适其性于山川则思奠其位于草木昆虫则思俾各遂其生穷则小施之逹即大行焉何待歴览而后及哉熈节兄弟之好画如此亦岂欲不出戸庭而周知万物者耶其触乎目而亦有动乎心者耶予闻其兄弟尝出谷以赈饥淮安人多德之朝廷旌之为义民其惠固已及物矣居闲无事展此册观之使身在户庭之间如亲与物接视其所得为者即为之而恵无不及焉不亦古君子之道哉熈节兄弟勉之毋徒以其充玩好而已也是为记
　　双寿堂记
　　龙泉县令陈侯士宜以考绩来北京而谒予告曰义世家宜宾父母在堂其年皆八十今幸得禄而不能致一日之养虽有兄弟足以为亲懽然义之心岂能须臾忘哉顾尝名所居堂曰双寿凡子孙之承候顔色奉顺起居与夫物之适口体悦耳目而娯心意者皆在是庶几二亲之乐而安也然未有文为记敢请于先生俾揭之堂上以致庆幸之意愿先生不辞嗟夫予于此有以知其亲之德矣洪范五福其一曰寿而必本于攸好德盖寿者德之效也寿出于天而德则在人脩其在人者而后能得之于天然古人之能七十者已少矣今而至八十焉岂非幸欤至于八十固幸矣而五子皆才且又有禄位岂非幸之大者欤南山有台之诗其后三章有曰德音不已曰遐不眉寿曰保艾尔后言有德者必得其寿而又能保养其子孙君子之德脩于已而得于天者如此则士宜之亲岂凉德者可比哉虽然亲之德固有得于天而所以成其亲则有待于子今士宜兄弟出处虽不同而亲之志必皆欲其笃于善夫孝非止于甘防之养当以志为养也言必当于理行必由于义仕者有循良之称处者有孝弟之誉则人将谓之君子之子是所以成其亲也则亲之心岂不乐哉乐则其气和其体舒以是而承天之休则至于上寿可必也夫岂特士宜兄弟之庆哉乡之父子兄弟必有薰其徳化其善而同其庆者矣予家泰和于龙泉为邻邑闻士宜之治行盖可敬者也故为记之
　　壶隐记
　　永和萧氏世以医名家至原豫益善其术凡有病者皆走原豫所求药无不愈然非医亦罕与人接盖超然有絶俗之意乡人比之壶公因号为壶隠原豫不为喜而亦不辞客或告予曰异哉所谓壶隠也彼壶公盖仙之谪者且诚无求于人故能尔原豫有妻子之累口体之欲何可自同于壶公且其肆未能有而安有所谓壶既无所谓壶则恶乎隠哉予闻之笑曰固哉客之言也壶公之壶盖变幻而为之若原豫则亦假寓而已耳尝闻壶公处壶中楼阁花木饮食姬侍无不有则壶公固亦原豫也抱朴子曰为仙道者先立功而以防人疾病令不枉死为上原豫之活人多矣安知其非壶公哉壶公无求于人原豫盖亦应人之求者求而应之已则退然不自衒真与壶公同也然壶公之壶悬肆头所得至者费长房而已原豫之壶似若大于是盖凡问药以求活者皆出入其中而不自知其兼容广纳殆胜于壶公也哉今以是而观原豫盖非知原豫者而亦安能知壶公固矣哉客之言也然予有求焉昔壶公以竹杖授长房曰骑此任所之已而投葛陂化为龙泳去予为客久不得归其乡且乡邑常旱思所以济之者倘得一杖使予免离索之忧而嵗获丰穰之庆则为幸大矣原豫其有以应予之求哉因书予言以谂之且以为壶隠记
　　葵轩记
　　钱唐蒋沚以帅阃从事得官俾歴试于礼部沚颇能书又予友祭酒陈公其姊壻也故予使之执笔在左右欲观其为人而策励之几或能有立沚朝夕勤慎未尝慢戯佚防凡有所为必尽其心予爱之而策励加焉一日沚来告曰先人尝受民社之寄今沚又幸在官使孔子曰臣事君以忠沚愿以是自勉乃托物取义而以葵名轩盖寓倾向之诚而欲致其尊事之意愿公一言发其义沚得服膺焉为幸大矣按许氏説文葵有紫茎白茎二种常倾叶向日盖尽心于君而不敢悖焉者似之然葵岂故为是哉因其性之自然而已君臣之分以义合而皆天理之当然彼物之防犹能不失其性况具是理于心而于物者乎是故委质为臣则不复顾其私自牛羊仓廪之贱以至公卿大夫之贵必尽其道之所宜不以难易为避就利害为趋舍夫职之能尽由心之不忘君也忠臣之义盖如此由是论之彼狥一已之私而背公上者诚防物之不若而谓其灵于物可乎又按尔雅翼葵为百菜之主味尤甘滑然则葵之性非但能向日而又有益于人昔吴隠之为天下亷吏以毎食有菜为茹也后之为吏而能甘于菜茹者少矣侈然思食天下之珍竒思食天下之珍竒则必得天下之财然后可资之不足未有不悖乎君以求济其欲而祸其身者今沚将受职于天子以自效其忠于葵之向日庶几能服其义矣尚当学古之亷吏而不厌葵之食即所谓一饭不忘君也如是则沚之德业将不为大贤君子矣乎沚尚勉之是为记
　　永思堂记
　　永春顔侯隆之为吾郡推官三年矣郡人之有事来京师者往往能道侯之徳谓其持已正用罚平小大之狱无不尽其心予重之今年侯以考绩来北京间过予曰隆世爲儒家先人均泰秉礼尚义而不乐仕进惟教子孙以学吾母张氏实同德故能成其志隆之粗有立者父母之教也不幸而乆即世今虽忝禄食然不能致一日之养此隆所以哀思无穷也其墓在乡邑之始安今限以官守又不得嵗时脩祀焉则隆之心岂能朝夕忘哉因名堂曰永思而未有记敢请文于先生予读蓼莪之四章而叹父母之德之大有不可得而报者未尝不衋然以伤然以泣也夫生鞠拊畜长育顾复其劬劳也至矣辟乾坤之易简有难以并言者岂奉养祀享之足以报哉奉养祀享不足以爲报而又不得以奉养祀享焉则恶乎其不思思也者思夫生鞠拊畜长育顾复之施于已者也思之至则僾然而有见肃然如有闻猗那所谓思成者如此侯之永思其意犹是也予尝计之人能思其亲固可谓孝矣然逺而思之不若近而思之之愈也夫身者亲之遗体也于身而思敬爱焉即所以敬爱其亲矣而古之君子尤贵于成亲成其亲亦必本于善其身盖居处而思庄事君而思忠临民而思恵见利而思义与人处而思信言则思不违于礼动则思不离于道如是则人皆谓之君子之子使人谓为君子之子是使其亲为君子也夫是之谓成其亲人而能成其亲其孝亦可谓至矣校之徒思岂不诚愈乎予为记永思之堂而推言至此者所以广侯之志焉耳侯其勉之
　　慈训堂记
　　予邑曽兆诩予故人曽公与贤子也曽公与予同逰乡校同登永乐甲申进士第时方脩永乐大典公被选为翰林庶吉士预执笔其间为人温厚典重学明而行端缙绅君子莫不以远大期之书未成以疾卒于京师兆诩方防防幼稚母孺人萧氏教育之至是孺人老矣兆诩亦克自树立乃作堂以奉燕处凡所以适其口体娱悦其志意者盖无不尽其心而孺人懽焉今年来北京谒予告曰先人之不幸也生年才十岁懵于诸事岂敢兾能有立哉赖吾母随事训谕自衣食之所以然与夫脩身接物之当然者日言之谆切不厌故生熟于耳而存于心所以得有今日者实母之教也岂敢须防忘哉今名所居堂曰慈训之堂所以表其德也且欲使生之子孙皆不忘则非文无以传逺敢请记于先生予闻之父之于子也尊而不亲母亲而不尊尊也者严重以临之示之以礼义之制法度之防而约之于中教之道然也亲也者慈恵以抚之调其饥饱寒暖之宜起居出入之节而惟恐失之爱之道然也父母之施各尽其道之常而子无有不立者不幸而失父之教为之母者益笃于慈爱因循将就鲜有不败其子予见亦多矣兆诩之母孺人于慈爱之中而教道行焉卒能成其子之才以封殖厥家岂非今之贤母哉名堂以彰其徳而世笃不忘非过也虽然君子之顕其亲盖有大者焉身也者亲之枝也爱敬其身所以敬爱其亲也敬爱者何慎其言行之发而已非理不言非道不行则人谁不敬爱之曰此其父母之德致然也使父母之徳显闻于当时视表着于一家其美之大小可知矣兆诩尚务其大者哉故为之记使揭诸堂上而日览焉以自励也
　　恒德堂记
　　恒德堂者兵科都给事中姑苏王君永和名其县人董纲叔维之堂也叔维世以医名家其祖伯儒父士源皆有闻于时叔维克绍先业于医书无不读而能造乎理之防其济物之心不异前人而勤厚加焉王与董有姻好故叔维于王君为甥属王君之母孺人或有疾叔维旦暮谨视候进良剂輙収竒效一家之人凡有疾求视者叔维不以小大贵贱易意必来视饮之药无不愈以赀谢则让不受如此者非一也王君深德之间过予道其善曰永和去亲远不得躬视起居承顔色顾常以疾为忧而幸有叔维使吾母得享和平之福吾亦得以纾其忧而能尽心于所事者叔维之力也且非特施于吾亲为然也自吾亲以下皆然姑苏之人有求者叔维视之亦莫不然终始一心无几防厌倦意非所谓有恒德者乎故用恒德名其堂既以彰厥善而亦期其久也愿先生为之记夫医者仁道也天地能生人而不能使之遂其生故圣人为医药以济其夭死所以成天地之仁也彼生生之心未尝有间也故曰天地之道恒久而不已医所以成其仁而可不恒其德哉勤始而怠终重此而忽彼切切焉惟利是殉而不顾其人之死生如是而可谓之有恒也乎如是而能成天地之仁也乎不谓之仁之贼不可也文王于恒之彖曰恒亨谓久于其道则必亨恒其本亨其效也叔维有恒德而笃于施恵其及人当不穷则富之及其身当亦有加而无已恶在切切于利哉夫所谓仁之贼岂足以语此予为记斯堂而推言及此者庶几王君彰厥善而期其久之意也
　　重庆堂记
　　鄞人杨实以明经领乡荐防试礼部不偶而归众皆惜其去而实则欣然喜曰实之大父母父母皆在堂方其来也固将得禄以为荣然离别之感慕恋之私诚有不能释然者今不偶而归复得致养于朝夕而用其余力勉学以俟时实之心乐也而何戚戚于去哉翰林编脩髙先生迁尝使日本道鄞知其然至是为求善书者书重庆堂三字遗之俾掲于楣间其乡友周濂为礼部属实乃因濂来求记濂之言曰杨氏盖慈湖先生之后由慈谿徙鄞实之祖孟辉祖母方皆年七十余父灏母张亦既五十有余矣而皆康强无恙实与弟寅日率妇子奉起居承顔色调其衣食寒暖之宜而亲之心懽焉一门四世萃于一堂尽人道之常而享天伦之乐此岂偶然者哉盖自慈湖诗书之泽至于今而其祖若父又能脩徳乐义以继之乡邑之人皆称为长者是以其盛如此予谓父母俱存人之所欲也然能得之者盖少故孟子以是为乐之最况大父母之偕在者乎则其乐可知矣天之于人也惟善则佑之身其康强子孙其逢吉非不善者可能也若实之祖与父谓非为善之应其可乎孔子曰积善之家必有余庆积之云者非偶一为之而止而善亦非一行之可名也人于为善累累而不已则天之锡庆亦源源而不穷实之祖父既积之于前而实又善继于后则福禄之来名爵之加将愈久而愈盛矣故为之记以俟
　　畊乐亭记
　　吾邑刘子恵既没之十年其弟广东按察副使子敏来京师求予记其所为畔乐之亭其言曰邑之西十五里曰刘冈者吾先人之所居也居之前后冈峦衍迤溪水亘其中溪之上皆平畴沃壤此吾先人所遗之田也吾先人既即世而母夫人故在堂吾时以推择为学官弟子而吾伯兄子恵与吾仲兄子和弟子渊方力田以致养乃辟地为亭以为休息之所而名之曰畊乐之亭且因以自号毎旦子恵督家人僮仆出就田及其倦且闲矣则兄弟相与笑乐于此亭极友爱之情而尽恭顺之意于是时外无科繇调发之挠内无饥寒窘迫之忧有以悦乎上有以足乎下子恵之心何如其乐哉自吾为御史于朝为县于福建得间而归进拜吾亲于堂上退而与兄弟相聚于此适稼穑之丰成而喜骨肉之和豫盖自以为天下之乐也及为山东按察副使逺于吾亲与吾兄吾心慼焉而子惠乃死矣未防而吾母亦以疾终此吾与仲兄季弟所以恸恨于无穷也今之广东于家为便矣然登此亭而思吾伯兄所以奉顺吾亲而友爱吾诸弟者皆不可复得则吾之哀慼于心岂有已乎而又安能须臾忘情于斯亭哉子幸为我记之又曰吾兄之所以名亭者岂直畊稼之乐哉盖乐乎兄弟之义而寄于此也今不幸巳矣而吾仲兄亦将老焉所以望于吾子侄者犹吾兄弟故吾愿有记也予尝闻子惠而未之识然观于此则子惠盖亦乐善好义之士哉呜呼孝弟非一人之德也然而兄弟或有至如涂人者何也利而已利心生而孝弟之道冺矣则有如刘氏兄弟岂不诚可尚哉虽然君子之立其家固难矣而后能继之尤难也使刘氏之子侄善承诸父之志而愈笃不忘则其家之福未艾矣故予为记其説使书于亭上非徒以慰其兄弟之思且以勉其后人焉
　　思学斋记
　　思学斋者泰和李仲贵延师之所也仲贵爱其子数延明师以教之闾里有志之士皆来学焉予始以内艰归故乡罕与人事接仲贵輙因予亲友以范文正公为説请予至斋中教诸生予不能辞也斋始为一间于是増辟之广加倍予坐东向诸生环列左右相从讲学者二年随其才质而告语之矣今年冬予以服阕当之京仲贵惘然来告曰先生去矣诸生将何所卒业哉愿留一言寘斋中使有所承式而日进焉则先生虽去犹如见先生也予既以思学名斋乃进诸生而告之曰夫君子之所以学者盖欲真知此理而力行之也天生斯民莫不皆具焉自夫君臣父子夫妇长幼朋友之伦以至于洒扫应对动静语黙万物万事之作止皆是也由其粗浅者而穷之以至于深防而皆知其所以然之故则知之至矣随其事之大小而由之而皆尽其所当然之道则行之尽矣行之而弗知则为防行知之而弗由则亦岂能自安也哉孔子曰学而不思则罔思而不学则殆者此也吾邑素称文献之邦其真知而力行者盖多矣然人性不能皆善也四境之内盖有知为孝而不顺于父母者矣知为弟而不友于兄者矣此乡邑之患而诸生之所宜恶也恶之而不反诸身则亦岂所谓善学者哉孟子曰尧舜之道孝弟而已夫尧舜之道大矣而乃在于事亲从兄之间盖事亲为仁之实从兄为义之实也然则诸生之所学者岂有过于此乎诚能明夫孝弟之道而躬行实践焉充而极之以至于仁义不可胜用然后为学之成若徒从事于语言文字之间而傲然自足曰我知学吁亦末矣其尚勉之哉既以告诸生遂书以为思学斋记使寘诸壁间而日览观焉俟他日考其成也
　　菊庄记
　　菊庄者泰和萧所芳之居因以为号者也所芳种菊盈其庭然非以供玩好而已盖所芳未生时其先君子尝梦菊焉既而生所芳遂以名之曰是其生之祥也庶能保晚节者乎所芳承世泽之遗表然为乡里所重然于其所以命名之意盖未尝忘也于是而种艺焉曰见此犹吾先人之见庶几顾名思义敬恭朝夕以不坠其训防予以内艰归伏田里所芳延予教其子相处者二年今年予起复将之京师所芳乃以菊庄求予记予谓菊者幽贞芳洁之物故君子好之而其坚久之性又足以资人寿者是以南阳甘谷人饮菊潭之水皆百数十岁而康生者又以服菊仙去是岂寻常卉木可比哉然君子所以好之者不在此也盖于是而比德焉夫善之在人而日彰犹菊之芳香袭人而远闻也故屈原之赋以饮木兰之坠露飡秋菊之落英自比焉原岂慕仙道者哉盖以忠信乐善而不见知于人故言其自脩者如此予于是而知所芳先人所以命名之意矣夫爱其子者必祝之以寿而洪范所谓寿则又本之徳焉其命名之意盖亦有取于南阳之服食屈原之赋咏者矣善者天理之总名而防见于君臣父子夫妇朋友长幼之间所芳体之于身而见之于事则善有诸已矣善立而名随之虽至于千百岁之远盖愈久而愈有闻也岂若百数十岁之寿而已哉若是者则不负其所以命名之意而梦寐之祥为有徴矣故书以为菊庄记
　　曽先生寿藏记
　　泰和曽先生既营寿藏于县城西北之髙温巷占原田之腴防阡陌之防城池萦带山水廻合隠然奥区也然先生尚无恙岁时闲暇杖屦逍遥与客往观之曰此吾归处也客或难焉先生曰子何见之不广耶夫盈虚消息进退存亡之理天地且不能违而况于人乎吾寄于世久矣得全归于此幸也又何慊乎哉先生字存礼栁溪人祖父皆不仕而皆以忠厚世其家先生尤谦谨和易襟度恬旷超然不累于物其所言行必依于孝弟忠信其教子弟亦如之世以医活人求治疗者日往来其门先生未尝以风雨寒暑贵贱贫富易意輙往视予善药无不愈性嗜酒客至未尝不饮饮则必醉醉则頽然而睡客主两忘焉然非其人未尝与接也其为人如此一邑之人无少长愚良皆知爱先生而士大夫尤加亲重焉初娶胡氏继尹氏长子质中其学行如先生次子文中早卒皆胡出孙良读书为士人隠亦聪慧尚幼先生生丙申年几七十矣见其子若孙朝夕愉愉侍左右益自乐曰吾无恨矣予少先生二十年而辱与为友今年予以内艰服阕将之京师先生数谓予曰子爲我铭墓幸及我之见也我将命工刻石以待焉他日葬子不吾见矣嗟夫死生之故亦大矣非知命乐天之君子其孰能无介然于怀哉若先生者其知命乐天之君子欤故为铭之其卒葬之年月则有待后之执笔者此不着铭曰髙奥区实附于墉有隆者封先生之宫原田畮畮邑居崇崇山水萦廻和气所钟更百斯年归处于中以安厥躬以昌其宗知命乐天异此瞽蒙我为铭之永垂无穷
　　南园别墅记
　　去泰和县南二十里有地曰南园林木茂美田畴衍沃山自阆川冯岭而出者夹而驰东西相距可七八里有小江自兴国界中发源东北流以防于贑水经其地益清澈可爱其山水之胜既如此而园上居民又敦朴少盗争故予友萧仲龄之别墅在焉环左右弥望良田深池皆其所有仲龄课僮奴耕植其中秔稻菽麦蔬茹鱼鼈之类随所取而各足又其子进为藤县令有俸资故宾客之来仲龄輙相与酣畅留连以共乐于此仰而观于山防松栢之萧森逐麋鹿之上下俯而观于水随舟楫之浮防玩鱼鸟之翔泳樵人渔父之啸歌耕夫牧子之徃来凡接乎耳交乎目者皆其所取乐也予尝有事于山田获过之仆夫指以告予曰此萧氏别墅也将徃访焉适仲龄他出遂不果为之徘徊瞻望盖乆而后去予家居五六年思营耕凿之地以为归老之计未得也盖有田园之利者或不足于江流之胜智者弗乐也有江流之胜或不足于山林之雅仁者弗好也兼而有之如南园别墅者其可多得哉宜其乐之弗去而欲予记也虽然南园之胜不特此而已引而望之其南则三顾之山骈立千仭杰出云表乡先生萧子荆读书之台在焉其东则王山磅礴雄秀如龙腾虎卧晋仙人王子瑶飞举之地也其髙标絶俗清节超世盖有不恃形而存不随死而亡者矣仲龄朝夕之暇髙视远览超然自乐必有在山水之外者非他人所能知也予生也陋无适用之才年及五十而须髪苍然气血衰耗耳目手足诸疾交作尚久叨禄食惭负国家他时若得赐归田里则当扁舟过南园撷芳击鲜醉饱之余续康衢之謡以歌咏圣徳然后泝而上之陟三顾登王山挹前贤之髙风访仙人之遗迹以极其余乐然而非所敢必也姑为之记以俟
　　南楼记
　　余友吴世美作楼于其居之南而名之曰南楼因予舅氏欧阳先生来取文为记吴氏世家永和永和于庐陵为近属其地滨大江有街衢巷道四方之人相易徃来市列百货之饶而其人皆乐生兴事务本而节用诗书文字相慕悦礼让相后先缙绅大夫居于是及东西行过永和者则皆乐从之防虽久而不厌故永和虽名市镇而人物风俗之美实非偏州下邑所能及也然冈岭回合数十里皆可喜可乐而以民居宻比多为髙闳之所蔽亏茂树之所掩翳不得尽其美于耳目之间君子病之忆予为童子时从舅氏读书于永和与世美兄弟相好也暇则防王仙庙登通仙阁四出而望之凡山水之明秀原田之衍沃浮屠老子之宫长汀宻林风防沙鸟渔夫樵父之舎一举目而尽予心乐之意谓若得隙地作重屋数十尺以超然逺览而自足于山水之余岂非幸哉然予以客寄之一身有不能为此而为之者惟吴氏兄弟其可乎既三年予辍学而归归又十年而窃第入翰林不至永和者盖久前年予丁外艰归故乡往拜舅氏访昔所与防则多无在者幸而尚在则壮者已老幼者亦壮矣周寻旧迹盖有隐于予心独吴氏兄弟家益饶誉益振懽然相得之情盖不减于昔而世美之南楼乃独岿然防髙独出遗喧浊轶氛埃凡山水之竒观皆在几席之下世美与客登览觞咏酹明月而招清风于乎亦何其乐哉予与世美既有交防之好又重以予舅氏之命则于为记其可以已乎又念予去永和盖十閠始复与世美接今又将去京师不知再至永和复几閠则予亦安能忘情于斯楼哉故歴记其事以置于楼上俟他日归荣故乡与世美登斯楼览景物之胜引满而酌之酒酣兴作尚当为世美赋之也
　　楮轩记
　　袁生宗范作小轩于其居之东偏既杇镘矣复加饰以纸焉日光月色辉映乎其中盖炯然而明皓然而洁也宗范有母在堂又为学官弟子事亲从师之暇则学于是轩有以悦乎心而忘其倦也因名之曰楮轩而求记于予夫轩者燕休之居若曰于此而轩豁其心云耳夫心者主乎身而攻之者众故心为物欲所蔽则不足以具众理此君子所以欲明其心也心爲私欲所溷则不足以应万事此君子所以欲洁其虑也明而无蔽洁而不挠则全体具而大用行矣君子之学盖如是故古之人有因物以致戒假彼以喻此如汤武盘盂之铭与夫鹤鸣之诗之类是已后之君子所以名其居室欲常接乎目而警乎心者盖凡以为学也君子之学岂有须臾而忘乎心哉今宗范之轩诚足悦矣然以其饰于外而爲可悦乎抑以人莫知爲此而爲之者独我爲可乐乎由前之谓则世之广宇丰堂雕刻藻绘者固多奚取此也由后之谓则其志亦小矣宗范岂爲是哉盖因其明而思所以明其心因其洁而思所以洁其虑以进夫君子之学如古人之所谓者饰乎外以悦乎内非宗范之志而亦岂士君子所望于宗范哉嗟夫士之务内者鲜矣宗范可谓有志之士也然吾闻之君子无先人之心惟于学则否也故曰当仁不让于师盖仁者吾心之德而为之在我奚让焉宗范于此而不懈于用力则进于仁矣所谓居天下之广居岂曰低徊此轩而已也姑以是记诸壁间宗范朝夕览焉而自勉于成君子岂以夫轻且约者自处其身哉
　　止善堂记
　　君子之所以植其家者止于善而已矣至其后世欲昌大而引长之非有他道也亦止于善而已矣善者理之出于天而赋于人者也于父则为慈于子则为孝于臣则为忠于夫为正于妇为顺于宾客为敬至于兄之友弟之恭长防之序朋友之信与夫迨下之惠临财之防饮食言语之不失其时皆理之当然也君子必务乎此而不悖焉然后德成于已而能植其家盖身者家之本也孔子曰积善之家必有余庆积之云者事皆由理非可一二计之之谓也其前人既皆止于善矣后之继者亦若是然后足以昌其家而庆泽有余矣江河合众水之流故能逺海纳百川之防故能深且广焉其理固皆尔也然则爲君子者其可不务于善哉泰和之有严氏盖四五百年其先有父子相霸国者及徙居泰和累以诗书科第显名衣冠之望至于今不替其所以传之逺者岂非爲善有继哉予少时以姻家子常得拜元晏先生端确周慎其言行无违于理者盖孝于亲友爱于兄弟厚于姻族故旧而慈恵于乡之人其有事于公家尤谨礼而畏法其处人是非曲直必公其临财防非分所当得者不取也自少至老未尝变节易意可谓止善之君子矣能再植其家盖宜也先生卒子诚仲文仲又能昌大之岂非善庆之及哉先生与家君逰如兄弟而诚仲于予爲姻家故诚仲大作新堂而问名于家君家君名之曰止善且爲题其榜姻亲之谊盖欲厚其本而及之逺也今二十年又以记属予故爲道君子之所当务者如此而以先生之事实之诗曰伐柯伐柯其则不远先生之善非独一家之则也严氏之子孙世法之则家之昌大有已哉是为记
　　读书堂记
　　予外兄严君敬仲名其所居之堂曰读书而以书来京师告予曰吾严氏居泰和累有文学显者今不嗣久矣然吾已老思俾子孙学于是庶几有成以不坠先业子宜为我记之予縻于职务不暇作而君数以命予又使予子防来速文一岁之间书五六至君之志可谓笃矣予尚敢后乎自圣人之道不行而后有书书者所以载道也君臣父子夫妇长幼朋友之伦以至万事之理莫不具焉后世欲学圣人者必读书以明道深体而力行之然后可兾也书至秦而焚灭尽矣汉兴购求遗书而老师宿儒亦出其记忆以授学者其后书稍稍备然皆传冩以诵焉唐之末世始有刋印而传者宋诸大儒阐明圣道至于今书益盛矣当书之未盛行也学者之道徳文章足以绍前人而仪后世者盖多矣至于盛而反不若焉岂非读与不读之异哉然读者所以致其知也致知而不力行则犹不读也昔之人有能记而言之者自谓足矣徐而视之其于五者之伦与夫万事之理多悖焉其所读者徒以餙乎外而已则亦奚贵于读哉此君子之大患也严氏之子孙读书于斯堂者明圣人之道以善其身行于家达于其乡则德立而文着矣岂特能嗣其先世而已哉若犹夫人也人将指而尤焉曰读书者固如此则圣道之贼也予既于君为内弟视其子孙犹予子孙也故切言之而以复于君俾书于堂壁间以为记
　　抗云楼记
　　胡氏居泰和南径者十余世子孙最为繁盛联比而居故址殆不足容乃多为重屋以庥如龙则其族之杰然者作新楼若干楹其髙若干尺岿然出于群屋之上轶埃而凌风雨诸山之环其居者可一览而尽因名曰抗云之楼既请予先君子大书三字揭于楣矣久之尚未有记今年来京师请于予予谓抗之为言敌也云者山川之气触石而起随风而行披冐乎林木绵羃乎巗壑悠扬衍迤于太虚之中楼恶乎抗哉盖谓其髙与之敌可以揽而有也然则如龙之楼信非众之可及耶夫厌污下而乐髙明者人之情也卑卑而居昧昧而防其耳目所见闻不越乎藩篱之外则其规模狭隘志识凡陋真若斥鷃之防恶足以语鹍鹏之大哉惟居髙明遐视而广览则其胸次悠然旷然逈出于尘俗之表此则达人之髙致也如龙之志其出于此也乎虽然如龙以抗云名楼岂特并其髙而已哉当于是取益焉君子之自脩凡物之接乎已者皆进德之资云变化之物也其色不同则人之好恶亦异周礼保章氏以五云辨吉防盖于分至焉观之黄为丰青白黑赤者防丧水旱之兆也然则云之黄者人情之所喜君子之爱人泽物者似之其余则否如龙承先人之庆世有赀业能恵利于其乡一乡之人望而爱之乆矣今居新楼之髙广耳目之及益思与云之黄者抗其美此则君子之德也如是则人望而爱之者岂有已乎若论语所谓上达而进于髙明乃学问之极功如龙倘有志乎此俟他日登斯楼而相与讲焉
　　悬壶处记
　　庐陵邹氏世业医而尤精于医小児菊晩尽传其术以治人无不愈凡其所至求药者争趍之因名其寓曰悬壶处前十余年菊晩尝因梁叔防求予记予未暇作今年予子防来北京复以爲言予尝读神仙传见壶公者卖药汝南市中人服之有竒效悬一壶肆头市罢则跃入壶中市掾费长房异而徃拜之因得随入壶后乃亦传其术神矣哉其言也菊晚之悬壶其真若此也欤假托以自况也然予观之医之道皆自上古神圣爲之其后若扁鹊兄弟仓公华佗之辈或视色或视毫毛或察声音即能知人之所苦饮之药皆竒中至于解颅理脑刳腹澣胃俾死者生危者安其术盖神矣菊晚诚能乎此则亦壶公也而何假托云哉菊晩尝至予泰和予家之子孙有疾者皆求菊晚则泰和亦菊晚之悬壶处而予诸子孙皆饮壶中之药者也其惠不既溥矣乎抱朴子尝谓学仙者固以金丹为本然尤积众善则其成之也易而欲积善莫如医则医固为仙之资也壶公之卖药汝南亦云谪仙而思复者菊晚精于医其惠之及人益广则善之积愈多将不违世絶俗超然而乆存者乎予盖不得而知也然尝闻之壶公昔以一杖授长房曰骑此任所之而其药多有能引年者予慕之久矣今既老且病而去乡益逺倘菊晩壶中有焉则幸以遗我使神全体轻将骑此杖与菊晩翺翔上下于鸿蒙汗漫之中岂不快然自得哉菊晚果有以遗我乎姑为之记以俟
　　双桂堂记
　　双桂堂者泰和张君日省之堂也日省好善乐义有二子珪球皆教之明经以举进士为业宣德二年皆就试江西在髙等乡人荣之明年防试礼部皆得为教官乡人又以为荣盖泰和之举进士者固多不能二人出于一家二人出于一家者有矣不能同出于一时同出于一时者有矣不能皆同气之亲今于珪球见之于是举酒相庆于日省之堂而以双桂名焉今年予子防来北京日省以予戚也使属为记昔者晋武帝开东堂策士郄诜射策中第一武帝问之对曰臣对策如桂林一枝昆山片玉由是以科举发身者皆取喻于折桂唐人载于歌咏多矣今日省二子皆自科举得官则双桂之名宜乎其揭于堂也昔者君子之教其子也皆欲成其才然能必其成盖难矣成才而得名荐书受官使固足以为乡里之荣然而爱其子者必使德崇业广而大有誉于世然后已予知乡人老长所以名日省之堂如此者非特荣之盖亦期之也夫桂者后凋之物当霜雪严沍之时凡植于土者莫不枯槁憔悴独桂树苍然立于霄汉之表其贞心劲气与其用之益于人皆非其他草木所能及而君子之饱于仁义不为世俗之所移利欲之所揺夺沛然有以泽乎天下者似之然则日省之教珪球与珪球之所宜务者固当不止于此也茍德业益进而及于远大焉则将为邦家之光非止为闾里之荣也此乡人老长名堂之意予故推言之以为双桂堂记
　　读书堂记
　　读书堂者萧朋汉甫所作之堂也萧氏世居南溪以诗礼着闻朋汉复自南溪徙居武陵桥既作新堂聚经史百氏之书使其子朝夕读之以求圣人之道且曰吾非以遗一世也求予为记以告其后人于乎朋汉之志伟矣夫古之圣人所以教人者必求诸其身自圣人之道不行而后载于书故欲求道者必始于读书书者道之所由以明者也圣人之道莫盛于尧舜汤武周孔皆学焉而圣者也然则非汤武周孔者何可以不学而学何可以不读书哉知之既至而行之又力则几于道矣尧舜之道与天地凖而孟子以为孝弟而已盖孝弟之行根于人性故孩提之童皆知爱其亲及其长也皆知敬其兄此岂伪为哉其得于天者盖如此此所谓仁义之道也仁之至而万物遂其性义之极而万事得其宜盖有不可胜用者矣故尧舜之道至大必本于孝弟然则读书以求道者其必自孝弟始乎体于身行于家而逹于天下则为学之功至矣泰和文学之邑也读书以求道者多矣其困于无资疲于力役而不暇学者不少然能奋发以进于道者亦有矣今萧氏之子孙承前人积累之余而当太平无事之日得优防以学于此堂亦何其幸哉诚从事于事亲敬长之间求其不可胜用者而画心焉则足以立身而显其亲此则朋汉甫之意也若饱食逸居交非其徒猎陈言之余悖仁义之趋以哗世取誉而自以为能读书者则非朋汉甫之意矣故为之记以勉其后人焉
　　一经堂记
　　徃年泰和萧尚仁先生以书经教授乡里一时从防者多英俊之士而韦存方与焉存方尤聪敏好学早夜不懈盖欲有以自见于时萧先生最爱之存方学日进而家事益滋出不得如其志久之徙居南昌而吾邑士大夫往来南昌者多与存方防亦时时道其所学皆有以当于人心前监察御史宋琮万钟翰林侍读梁潜用之刑部主事杨相之宜初就试于有司退而存方阅其藁曰三君子皆当升而宋公居上已而如存方言宋公乃居第二为易经之冠于是人皆知存方之学之识而惜其不遂显也未几存方卒其子建勳欲承其父志买地东湖之上而作髙堂焉以其父所读之经置其中取韦贤父子事而名之曰一经之堂且曰吾世泽不冺后之子孙将有能读此书而兴起者其舅氏萧宗勉为予道建勳之事而求文为记忆予前至南昌时不及见存方而识建勳虽甚少然已闿爽异常人又二十年乃闻建勳瓌伟丰硕谦恭执礼善事其母而尊敬士大夫且其心汲汲于承先志啓后人如此是皆可嘉也夫经所以载道也读经者岂徒诵其言固将行其道也道莫盛于尧舜而孟子曰尧舜之道孝弟而已盖孝者仁之实弟者义之实始于事亲敬长之间而终于黎民于变之盛仁义盖有不可胜用者焉然则读经者亦修其孝弟而已矣建勳事母而能尽婉媮爱敬之心事长而能致恭谨顺从之节则身虽未显而政固行于家矣善积之久而天佑之子孙之兴有必然者昔汉韦氏自孟以经学相传者非一世至贤父子始大显建勳其世保之毋自怠以止也则嫓美前人不难矣故为之记且以勉建勲而又以告其后人焉
　　积善堂记
　　泰和城西曽氏自成都提举安强兄弟以文学着至寳庆通判如骥又以节义显故曽氏遂为望族通判孙国定国定子俊甫俊甫之子叔仁叔仁生贤可徳可再传至自省自清皆世积忠厚不沗其先人予幼时识自省自清寛裕笃实恭俭简静未尝有非礼之言不正之行田园池沼满近郭诸老朝夕杖屦往来不在西陌在东阡人咸尊重之又尝读智林塔记及仰山祠碑而知修塔建祠及甃登科之路七八里以达于祠者皆叔仁所为叔仁尤好善孜孜不已此特其一端耳然后信夫曽氏所以悠久者虽提举通判之泽而后人承借封植之厚亦不可诬也叔仁尝作堂而以积善名之盖欲绍其先以裕乎后今其曽孙保正世守焉惧其先人之意不白也来求予文以为记嗟夫保正之志诚可尚也已昔之人气势熏灼于一时以扩大其基业者皆欲传之百世而不穷也然而勃焉以兴忽焉而仆名田甲第不能终其身而有之或一再传而影没迹絶无遗余者有矣其所积者不足以善后故也其有行仁义法先圣守诗书之防言伸吟于朝夕之间或遂显且贵矣乃益以法度自守不敢一置身于不善之地其强且大虽不能赫奕以动人然而一畆之居百畆之田传之愈久而犹存者岂独子孙之能善继哉所积者不同故也易曰积善之家必有余庆积不善之家必有余殃此之谓也夫善者天理之摠名而积非一事之谓也盖自洒扫应对起居饮食之微以至于事亲从兄忠君亲上隆师取友仁民爱物之实皆是也惟皆循其理而无违则德成于身而泽垂于后矣子不见夫陂泽乎是水之所钟也深则其流也逺虽有旱暵不为忧也若洞庭彭蠡则所积者愈广而所出者愈无穷子慎积之哉毋纵怠以止也则可以不愧乎祖宗而有裕于子孙矣是为记
　　思成堂记
　　泰和朱汉云名其堂曰思成之堂因予执友陈先生仲亨来请予文为记其言曰汉云二嵗而丧其父又四年而失其母今年已五十矣其所以能自立不坠者皆先人之蓄德储祉然而不获申一日之养焉此其所以哀思无穷也又曰堂之作先人之遗业也因先人之业而迹其故盖目击而亲在焉岂能须臾而忘乎心哉愿因子为着之嗟夫此孝子之心也于是而可书矣夫人子之道莫大于事亲是故时其起居其顔色调其饮食寒暖之宜油油翼翼不忍去左右然于其没也而犹有风木之悲故内尽其心外尽其物春秋之祀不敢怠焉然犹以为祭而丰不若养之薄也于是而有终身之慕于乎此所谓孝也汉云不幸而早失其亲于养有不逮矣则汉云之孝思岂以老而有穷哉此思成之堂之所以作也啇诗曰绥我思成盖亲之没久矣因吾之思而有接焉是故思其居处思其笑语与志意乐嗜及其至也则肃然而若有见僾然而若有闻此于其奉祀之时然也若汉云则无时而不思思之则无时而不见汉云之孝于亲其贤于人盖远哉虽然君子之孝不止于思也盖言有不信非孝也故言则思诚行有不敬非孝也故行则思敬所谓一出言而不敢忘父母也一举足而不敢忘父母也夫如是则能敬其身而有以成其亲矣岂非孝之大者哉朱氏家古平在县东南六十里以殷盛称一乡而汉云则其族之贤者也故予为记斯堂而广其志如此云
　　光远堂记
　　泰和严士臧治堂于其居之西而问名于家君家君名之曰光远之堂且为题其榜盖二十年矣今年士臧来北京告予曰惟吾二氏世有连名吾堂者尊府君也今尚未有记敢以累子盖严氏之先可求相吴子续又相南唐既尊显矣金陵之乱孙美南奔始家泰和在宋震为常州推官执衡同知临安师愈教授福州朴山先生着易説徴授秘书省校勘子骧父任节干用父仕元为髙安县尹国朝则从礼先生为国子学正士臧之祖也自吴至今四五百年衣冠之望未尝替其光耀悠远可知矣家君以是名堂盖宜也予窃思之光以所发言也远以所至言也语曰膏沃者其光华源深者其流远然则所以光且远者盖有其本矣诗书之训其严氏光远之由也诗书以载圣人之道圣人之道莫大于为仁始于事亲终于事君推之以仁民爱物而至于不可胜用然后为仁之德成仁固天之所佑也故仁者必有后又继续而引长之则光辉发越岂一二世而已严氏居泰和若干世其光远如此者信有以致之矣名堂之意欲因其末而推及其本也于乎士臧其念之哉世之所谓豪杰多矣其始非不赫然盛也有及其身而冺者矣有一再传而冺冺者矣茍或延其世然晦而不彰昒而若亡者有矣其如严氏者可数也岂非诗书之习继与不继之验欤士臧宜益务此加其膏浚其源则光且远有穷哉叔孙豹尝谓立德立功立言虽久不废此之谓不朽朴山先生之书盖庶几所谓立言者又勉于功德以啓佑其子若孙子若孙敬承而加厚焉则斯堂也虽百世有耀矣故特记之以告其为子孙者
　　修静轩记
　　江隂多大家其赀富甲于乡里者有之赀富而能自修以有及人之善盖少矣予姻友严士正为其邑训导为予言陈孟时与其弟孟寛盖所谓好修之士也陈氏之赀产在江隂为盛而孟时兄弟不以是自髙退然以脩身为务取诸葛武侯静以脩身之语而以修静名其轩于人伦事物之所当为者皆尽心焉退则兄弟处于是读圣贤之书考其所以修身治家者深体而力行之凡世俗之所驰骋炫燿未尝萌于心其贤于时人远矣愿为记之士正端人也其取友必端则予于是轩可嘿邪天之生斯人也有物必有则故君臣父子夫妇长幼朋友之间莫不有理焉斯理也必沉潜以察之而从容以行之不可以躁且率也是以君子之务自修者必贵乎静外物不交于其前则此心恬然乎其中于夫事物之理得以防观而顺应焉如是而失之者鲜矣此章甫逄掖之流之所勉而能也而孟时兄弟能之岂非诚贤于人远哉予尝观之世之赀富者往往用以自豪蔑礼而弃义肆慝而作非极其才力之所能以兼并倾夺盖扰扰焉不置也及乎天之定也卒举其所自有者而尽失之使能静观夫理之所宜而自修焉则其盛也有已乎由是观之孟时兄弟所以安其身保其家可以久而盛者盖静以自脩之效也士正又谓孟时兄弟轻财而好施凡贫无食者与之粟有贷而不能偿者焚其劵死而无以者遗之棺置义塾以教里之子弟造桥梁以济不通若此者非一也盖静而有以见夫仁道之当然者故能尔是皆可尚也故为之记使观者有所兴起云
　　积善堂记
　　任城萧氏在邑南乡为大家韶美则其家之杰然者也萧氏自唐大顺间由金陵徙居任城世以能积善为名其初有克俊者大其室居而名其堂曰积善之堂髙楼广宇辉映闾里之间元季兵乱傍近屋皆燬焉而兹堂独存乡人皆指目叹曰此诚积善之所致也于今已十余世矣韶美以其久而也乃撤而新之其制度宏壮不减于昔既求予先考中宪公为书积善堂三大字揭诸楣间复来请予文为记予于此益知夫为善之不可以已也夫天之所以赋畀于人者盖有善而无恶而人之所以脩于已者亦当为善而不可为恶知善之当为而为之不厌是之谓顺天知其不善而力为之以自陷于邪僻是之谓逆天天之道佑善而灾恶故恶者之困乏其身而遏絶其后人宜不如善者之昌而久也易曰积善之家必有余庆积不善之家必有余殃此之谓也予尝过南乡道溪口入鳯冈遥望任城鸡犬之声相闻其原田衍美室屋鳞次固知其非衰家也而乡人又为予道韶美之好贤乐善非庸人可及其可谓善继其先者欤泰和之故家大族多矣今之久而存者皆昔时之勉于为善者也其间以豪侠财力临一乡而以为善为迂者其后之兴废存亡可知已于乎韶美之居斯堂而思前人之所行其益勉于为善哉传曰善于其身而福及其子孙韶美勉之而其后人又加勉焉则斯堂之传岂有穷哉故为之记堂成之日则年月日也

　　抑庵文后集巻三
　　钦定四库全书
　　抑庵文后集巻四　　　　　明　王直　撰记
　　泰寜县儒学新作明伦堂记
　　正统十二年四月乙卯泰寜县儒学新作明伦堂成教谕李卓以书来京师请于予曰县学之有明伦堂旧矣其始在礼殿之东洪武初为县者以其敝也改作于礼殿之后因其地势而为之充拓之不加计虑之不审殿堂相覆压檐宇相蔽亏无闳逹之观有郁塞之嫌其中吟咏之舎肄习之所可以纳日月之光者葢无几非特学者不以为快逹官显人至是亦未尝不叹其隘且逼也卓之始至甚病焉且以其宻迩殿庭诗书之诵夏楚之施賔客之徃来使令之人之走集喧嚣之声不絶于耳非严肃以妥圣灵之道也况岁乆复敝思一新之而未能邑之耆老来言曰昔者堂搆在东髙大明爽山川之胜当乎前皆若效竒献秀于兹堂者葢一邑之伟观也是以前代之士之学于此者相继魁天下聪明茂美之才亦累累有焉载之县志可考也改作以来七八十年名荐书者有矣取进士者仅一人是虽本于学问之至与未至抑山川虽胜而兹堂僻絶不足以当其美与若复从其旧则嘉恵敝邑厚矣卓遂以白于县主簿黄瑺首许焉县丞周仕良力賛之皆出赀为倡簮缨之家诗书之族好德尚义之人亦相率来助乃治其故基辨方正位聚财鸠工晨夜展力中为明伦堂右左为明德养正二斋知县洪镛后至恊心一意数课励以相其成而捴其大都者则邵武府通判郭侯和也以正统丙寅十二月兴工葢五阅月而毕规制宏敞有加于旧凡诸俊秀皆恱而愿学于斯来防来观者亦莫不称其盛也是宜有记以传于永乆今学校之设徧天下其祀先圣则有庙而讲道辨德则在于斯堂之中葢所谓立教之地也君臣父子夫妇长防朋友乃人之大伦有亲有义有别有序有信其道之当然也明之则叙不明则斁天下之治忽繋焉舜之命契三代之立学皆以明此而已明之者何尽其道而已而道之行则又本于五者之德焉体之以仁而益于厚制之于义而尽其宜礼以谨其分之严智以辨其理之正而信则以实其心之所发也如是则伦明矣孟子曰人伦明于上小民亲于下治化之盛将不与唐虞三代等乎泰寜邵武属邑也其地多崇山峻岭舟车之所不通物产富饶风俗淳美故民生皆足以自养而无慕乎外其于人道之当然天理之本然虽或未能尽知而行之然具于人心者未尝冺诗书之训所以致其明之之功者亦未尝废也今兹堂既新复以明伦榜于上为治之贤典教之儒师皆可谓知本者矣来学之士诵其诗读其书仰而瞻其名俯而思尽其道治于身行于家施于乡党州闾忠爱之诚积于念虑之微达于事为之着又扩而充之至于无所不用其极则教学之效成若其文章之着见亦皆道德之英华将可为后世法岂但一时魁多士而已哉此任治教者之所深望学者之所当勉也诚能乎是则无负今日兴作之意矣卓予同邑人尝从予逰盖有志于道者故为之记俾刻诸石以告焉
　　瑞芝堂记
　　瑞芝堂者吉水宋士防所居之堂也堂在防水西挹山川之秀逺城市之扰田园可以资朝夕林壑可以供逰眺诗书之储礼乐之习可以备讲论而适性情兄弟闲暇相与燕休于此盖雝雝然和怡怡然乐也正统丁卯夏五月芝生于其书室中凡三本秋七月又生一本于其居之右大者如盘小者如盂精彩绚烂醲郁芬敷盖金玉之镂锦绣之舒不足以喻其美且腴也郷之老长闻而观之皆啧啧誉叹曰此神竒之产宋氏之瑞也夫天地生物未有不资于人者播种之封殖之然后得遂其生此理之常也茍非人力则天地生物之性亦恶能遂哉今此芝也生于幽静闲旷之处不种莳而育不滋殖而荣其容质之美非世俗所常见他物所能比此殆不可以常理论矣不谓之神竒之产宋氏之瑞可乎宜名斯堂曰瑞芝堂其弟南京尚寳丞士髙以书道其事而请文为记传曰和气致祥凡物之为瑞者皆和气发育芝之不资于人以生则宋氏和气之应可知矣然此岂一日之积哉予与尚寳之尊府长史君为同年而知其兄弟相友爱尝一造其家伯兄子琳甫延客坐长史君与诸弟侍左右雍容谈笑礼意周浃伯氏有言皆敬听尊爼之间进退拜跽蔼然和气可挹也予于是而知宋氏之福盖未艾今芝为瑞岂非士防兄弟克绍先德而致然欤且生不于其他而于书室者非以孝弟之道具于书读其书践其实和之所由致也欤然则士防兄弟欲笃于是道其可不勉夫学哉果学进而德修则和气之应岂特草木之瑞也有元之时防川有尹先生四兄弟伯仲同乳皆九十岁二季亦各八十余敦行孝义友爱敬譲郷里化之士大夫歌咏焉邵庵虞先生为之序以人瑞称之谓非草木之瑞可比也士防兄弟勉之学益进德益脩则其所至将不与尹氏兄弟等乎此予爱厚之意也是为记
　　留耕轩记
　　君子之善其身而裕乎后者岂有他哉治其心而已矣心者天理之所寓人事之所赖以酬酢者也治之者何去其所蔽使受于天者常存而应于人者常得则善身裕后将何所不至哉昔冯文懿公尝取辟于地而赋咏之其诗曰但存方寸地留与子孙耕方寸地者心之谓也耕者治之使不为物欲所秽也文懿盖能治其心善其身又以遗后之人而亦使之善治焉其所见之卓度越常情逺矣哉今都察院右副都御史江陵张公志忠自防知有此诗每诵于口而快于心及既能书但遇笔辄书之于几案墙壁可书者皆书不特楮素之间为然也此其心盖与文懿有黙契焉者因遂以留耕名其轩而于自治益敬慎不懈凡利欲之私可以为心之病者不使汨于其中及登科第任风纪推其所存以施于仁民爱物其功效在人耳目而人莫不称其贤然岂特善其身而已哉亦将以诒后之人而世笃不忘也予尝观之世之为人父祖者皆思有以遗子孙使足于自养徃徃竭智殚力以求之横肆于阡陌之间芜秽于方寸之内于是人尤之天厌之腴田沃壤不能终其身而有焉或因之以累其后安望其能自养也由是而知君子之所以善身而裕后者非以治心为之本与志忠以圣人之道治其心而行诸其身辟之治田而长嘉谷苗而秀秀而实亦既食而饱矣其田固自若也使其子孙菑播是勤而去其薉遂其成则食其实有既哉志忠求予记故推衍其义俾掲于轩之壁而以告其后人焉
　　凝翠楼记
  </div>
  <div class="pagination">
   <a href="抑庵文集_page9.html">
    上一页
   </a>
   <span>
    ...
   </span>
   <a href="抑庵文集_page5.html">
    5
   </a>
   <a href="抑庵文集_page6.html">
    6
   </a>
   <a href="抑庵文集_page7.html">
    7
   </a>
   <a href="抑庵文集_page8.html">
    8
   </a>
   <a href="抑庵文集_page9.html">
    9
   </a>
   <span class="current-page">
    10
   </span>
   <a href="抑庵文集_page11.html">
    11
   </a>
   <a href="抑庵文集_page12.html">
    12
   </a>
   <a href="抑庵文集_page13.html">
    13
   </a>
   <a href="抑庵文集_page14.html">
    14
   </a>
   <a href="抑庵文集_page15.html">
    15
   </a>
   <span>
    ...
   </span>
   <a href="抑庵文集_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
