<!DOCTYPE html>
<html>
 <head>
  <meta charset="utf-8"/>
  <title>
   栾城集 - 第 104 页/共 114 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   栾城集 - 第 104 页/共 114 页
  </h1>
  <div class="content">
   昔予先君以布衣学四方，尝过洛阳，爱其山川，慨然有卜居意，而贫不能遂。予年将五十，与兄子瞻皆仕于朝，裒橐中之余，将以成就先志，而获罪于时，相继出走。予初临汝，不数月而南迁。道出颍川，顾犹有后忧，乃留一子居焉，曰：“姑糊口于是。”既而自筠迁雷，自雷迁循，凡七年而归。颍川之西三十里，有田二顷，而僦庐以居。西望故乡，犹数千里，势不能返，则又曰：“姑寓于此。”居五年，筑室于城之西，稍益买田，几倍其故，曰：“可以止矣。”盖卜居于此，初非吾意也。昔先君相彭、眉之间，为归全之宅，指其庚壬曰：“此而兄弟之居也。”今子瞻不幸已藏于郏山矣，予年七十有三，异日当追蹈前约，然则颍川亦非予居也。昔贡少翁为御史大夫，年八十一，家在琅琊。有一子，年十二，自忧不得归葬。元帝哀之，许以王命办护其丧。谯允南年七十二终洛阳，家在巴西，遗令其子轻棺以归。今予废弃久矣，少翁之宠，非所敢望，而允南旧事，庶几可得。然平昔好道，今三十余年矣，老死所未能免，而道术之余，此心了然，或未随物沦散。然则卜居之地，惟所遇可也，作《卜居赋》，以示知者。吾将卜居，居于何所？西望吾乡，山谷重阻。兄弟沦丧，顾有诸子。吾将归居，归与谁处？寄籍颍川，筑室耕田。食粟饮水，若将终焉。念我先君，昔有遗言。父子相从，归安老泉。阅岁四十，松竹森然。诸子送我，历井扪天。汝不忘我，我不忘先。庶几百年，归扫故阡。我师孔公，师其致一。亦入瞿昙，老聃之室。此心皎然，与物皆寂。身则有尽，惟心不没。所遇而安，孰匪吾宅？西从吾父，东从吾子。四方上下，安有常处？老聃有言：夫惟不居，是以不去。

　　【铜雀砚铭〈并引〉】

　　客有游河朔，登铜雀废台，得其遗瓦以为砚，甚坚而泽，归以遗予。为之铭曰：土生万物，而能长存。铜雀初成，万瓦云屯。得水而埏，得火而坚。水干火冷，而上不迁。石质金声，水火则然。台毁栋摧，谁使独全？披榛得之，如见古人。来为吾砚，明窗细毡。老尚著书，抚之长叹。用舍有时，一愚一贤。

　　【壬辰年写真赞】

　　颍滨遗民，布裘葛巾。紫绶金草，乃过去人。谁与丹青？画我前身，遗我后身。一出一处，皆非吾真。燕坐萧然，莫之与亲。

　　【管幼安画赞〈并引〉】

　　予自龙川归居颍川，十有三年，杜门幽居，无以自适，稍取旧画阅之，将求古人而与之友。盖于三国得一人焉，曰管幼安宁。幼安少而遭乱，渡海居辽东，三十七年而归。归于田庐，不应朝命，年八十有四而没，功业不加于人。而予独何取焉？取其明于知时，而审于处己云尔。盖东汉之衰，士大夫以风节相尚，其立志行义，贤于西汉。然时方大乱，其出而应世，鲜有能自全者。颍川荀文若，以智策辅曹公，方其擒吕布，毙袁绍，皆谈笑而办，其才与张子房比。然至于九锡之议，卒不能免其身。彭城张子布，忠亮刚简，事孙氏兄弟，成江东之业，然终以直不见容，力争公孙渊事，君臣之义几绝。平原华子鱼，以德量重于曹氏父子，致位三公，然曹公之杀伏后，子鱼将命，至破壁出后而害之。汝南许文休，以臧否闻于世，晚入蜀，依刘璋，先主将克成都，文休逾城出降，虽卒以为司徒，而蜀人鄙之。此四人者，皆一时贤人也。然直己者，终害其身；而枉己者，终丧其德。处乱而能全，非幼安而谁与哉？旧史言幼安虽老不病，著白帽、布襦、布裙，宅后数十步有流水，夏暑能策杖临水盥手足，行园囿，岁时祀其先人，絮帽布单衣，荐馔馈，跪拜成礼。予欲使画工以意仿佛画之，昔李公麟善画，有顾、陆遗思。今公麟死久矣，恨莫能成吾意者，姑为之赞曰：幼安之贤，无以过人，予独何以谓贤？贤其明于知时，审于处己以能自全。幼安之老，归自东海。一亩之宫，闭不求通。白帽布裙，舞雩而风。四时蒸尝，馈奠必躬。八十有四，蝉蜕而终。少非汉人，老非魏人。何以命之，天之逸民。 
　

　



　

　
●栾城三集卷六
◆策问十六首
　　【策问】

　　问：大钱直十，行于世仅十年矣。物重而钱轻，私铸如云，百物踊贵，民病之久矣。朝廷知之，凡官府之积，以数千万计，而民间之畜，不可胜数。以民之不易也，弃而不惜，十损其七。圣人仁民之意，可谓深矣！然窃意旧钱耗于盗铸，新泉在者十三，而公私百用，大率如故，求所以善其后者，不可不预讲也。愿著之于篇，有司将有采焉。问：尧、舜、周、孔之道，行于天下，无一物而不由，无一日而不用，而佛、老之教，常与之抗衡于世。世主之欲举而废之者屡矣，而终莫能。此岂无故而能然哉？诸生皆学道者也，请推言其所以然，辩其不可去之理，与虽不去而无害于世者，详著之于篇。问：河朔有桥，非古也。河流于澶，而桥始成。南北通行，契丹来和，百有余年。夫岂偶然也哉？今河出于滑，古所谓白马之津也。白马之津，是谓官渡。渡则可，桥则不。桥屡成矣，而河涨辄败，以虏使之岁至也，而不能已。朝廷睦邻之意厚矣，而河朔之人或以为病。方今之计，其便安在？问：士大夫居闾阎间，习知民病，其多不可尽言也。姑问其六，曰：何以使民习于孝悌而无邪僻？何以使士安于实行而无矫伪？何以使吏食其禄而无妄取？何以使文符稀少而赋敛时办？何以使兵安其戍而无逃叛？何以使囹圄空虚而无数赦？问：尧忧洚水之害，朝多贤者不用而用鲧。鲧九年无成功，民被其患者多矣。武王克商，微子，帝乙之元子，其贤闻于天下，不立，而立武庚。武庚卒与三监叛，几为周室大患。此二圣人者，知其不可用而用之耶，抑亦未之知耶？宜有以辨之。问：孔子称颜子“簟食瓢饮，不改其乐”，一时门弟子莫及之者，而韩子以此为哲人之细事。子路称千乘之国，师旅饥馑之余，可使有勇而知方。孔子目之以政事，不以仁许之，而孟子以为贤于管仲。孟子、韩子之言果得孔子之意矣乎？问：三代圣人，其所以治天下，大者诸侯，其次井田，其次肉刑。自三代之衰，强弱相吞，而诸侯自灭；贫富相并，而井田自坏；劓刖伤人，而肉刑自废。汉唐之间，儒者咨嗟太息，欲复三代之故而不能者，多矣。请详论之：此三者诚非耶？三代圣人以此治天下，凡千有余年而未尝变，当时亦莫以为非者。是耶？自汉至今，亦数千载，时用时舍，迨今扫荡无余，而天下未尝不治。学者宜知其故，不可不论也。问：学者皆宗孔孟，今考之于书，犹有异同之说，姑论其一二。孔子之于管仲，虽以为小器，而许其九合之仁。其于子路，虽称其有折狱之明，无袍之耻，而知其不得其死。至于孟子，则高子路，下管仲。孔子之于伯夷、叔齐，以为古之贤人，称柳下惠言中伦，行中虑，而讥其降志辱身。至于孟子，则皆以为圣人。然则学者今将从孔子欤？从孟子欤？其明言之。问：舜命九官，凡为国之政，无一不举，历夏商至周，而六官之典备，至于今循之。然以今之官，考舜之旧，而虞、稷二官，独废而不修。盖耕耨稼穑、草木鸟兽，皆民之所赖以生而国用之所由以足者，而独无以专治其事，岂后稷、伯益之官，昔为虚设？而舜之所命，亦有不切于事者欤？可详论之。问：鲁自宣公失政，三桓窃抚其民，至昭公五世不竞，将逐季氏，遂以失国。然孔子相定公，将堕三都，费人不顺，兵及公侧，仅而胜之；成人拒命，伐之不克，几至于乱。孔子之为是何也？及其自卫反鲁？虽为大夫，不任其事矣。季氏将用田赋，使冉有访焉，默而不答。然齐有田氏之祸，则沐浴而朝，请举兵讨之。夫哀公君臣，非能正邻国之乱者。孔子之为是，亦何也？问：郊祀天地，见于《诗》《书》，固有国之常礼也。三代既衰，礼失其旧，秦汉之间，祀五，封太山，礼汾阴，杂出于郊祀之外，儒者以为此礼之大者。然五废于汉元，封禅止于晋武，当时自以为贤于秦汉。今将考论其实。此三者，于唐虞三代，抑尝行之乎？所谓封禅七十二君，亦可信乎？秦不足言，汉之诸儒，初不言封禅。封禅之端，发于相如。相如之言，抑可信乎？问：祖宗承五代之余，礼乐未完，学校未立，其所以为天下者，皆汉唐之遗事也。然自今观之，其削平僭乱，攘却夷狄，战必胜，攻必取。及天下已平，祥符、景德之间，百姓家给人足，相贤将勇，中外无事，朝廷有诤臣，州郡有循吏，至于文章之盛，至与汉唐相若。敢问其所以致此者何也？今自十有余年，礼乐、学校之政几一新矣，其将追继祖宗而止耶。汉唐不足言，其于三代，其亦庶几矣乎？问：桓、文，五伯之盛也。方是时，楚以诸侯而僭称王。召陵之会，桓公责包茅之不入，而不及其僭；柯之盟，曹沫兵劫桓公以求侵地，而桓公不以为罪；城濮之战，文公以君避臣，而不以为耻；围郑之役，秦伯私与郑盟，引兵先归，而文公不讨其贰。敢问伯者之盛，固若是而可乎？问：人之所同好者，生也；所同贵者，位也；所同欲者，财也。天下之大，情尽于是矣。然此三者常相为用。生者，人之本也；无财，则无以生；无位，则无以养生而理财。作《易》者盖知此矣。既言三者，而参之以仁义，其旨安在？问：贤不肖之不能相及，虽父子兄弟之间，有不免焉。尧舜之朱、均，周公之管、蔡，盖无足疑者。至于孔子，门弟子三千余人，其所谓贤者，十人而已。此十人者，与孔子周旋于天下，久者数十年，其历试而详观之者审矣。然子路事卫出公，庄公自晋反卫，劫孔悝而盟之。子路为孔悝攻庄公于台上，不知父子之争国不可也。田常乱齐，宰我助田氏，以陷于大戮。此二人者，亦何为立于孔氏之门乎？问：善为国者，惟其称耳。其取士也，因官而取人，故士无溢员；其用财也，量入以为出，故财无不足；其治边也，量力而辟土，故边无不守。今也，取士日广，则官不能容；用财无艺，则常赋不足；开边日远，则见兵愈劳。将以救此，盖有举意而办者，亦有改途易向，虽久而不能办者。试详论之。

　　◆论一首

　　【观会通以行典礼论】

　　论曰：事物之变，纷纭杂出，若不可知，然而有至理存焉。祸福治乱之际，倾侧多故，若不可处，然而有夷路存焉。世之人不知至理之所在也，迷而妄行，于是有风波作于平地，亲戚化为仇怨者矣。圣人不然，虚心以待物，物至而情伪毕陈于前。夫知所以御之，是以遇繁而若一，履险而若夷，未尝有所难者。《易》曰：“圣人有以见天下之动，而观其会通，以行其典礼。系辞焉以断其吉凶，是故谓之爻。”会通者，理之所出也；典礼者，其所以接物也。《易》有八卦，重而为六十四卦，有六爻，爻之多至于数百，皆圣人指会通以示人，陈典礼以教人者也。今将言之，其多不可胜举，姑以《乾》《坤》明之。《乾》之初不潜则危其身，四不跃则丧其功，二不田则无以广其德，五不天则无以利于人。至于《坤》之初，警之以履霜，其上戒之以龙战，其三教之以无成，其四慎之以括囊。凡《易》之谈会通而陈典礼者，可以类求矣。舜之为庶人也，父顽，母嚣，象傲。艰哉，舜之处于其家也！周公之为冢宰也，外则管、蔡谗之，以为将不利于孺子，内则成王疑之，殆哉，周公之立于其朝也。然四岳之称舜曰：“，不格奸。”诗人之美周公曰：“狼跋其胡，载其尾。公孙硕肤，赤舄几几。”盖舜与周公，临天下之至变，履天下之大艰，而泰然如拱揖于庙堂之上，跪起于尊俎之间，可不谓善观会通以行典礼也哉！昔庖丁之论解牛曰：“良庖岁更刀，割也；族庖月更刀，折也。今臣之刀十九年矣，而刀刃若新发于硎。彼节者有问，而刀刃无厚，以无厚入有间，恢恢乎其游刃必有余地矣。”盖圣人之于事，如庖丁之于牛，知之明，故处之暇；处之暇，故事无不济者。此其所以为圣人也。谨论。 
　

　



　

　
●栾城三集卷七
【论语拾遗〈并引〉】
　　予少年为《论语略解》，子瞻谪居黄州，为《论语说》，尽取以往，今见于书者十二三也。大观丁亥，闲居颍川，为孙籀、简、筠讲《论语》，子瞻之说，意有所未安。时为籀等言，凡二十有七章，谓之《论语拾遗》，恨不得质之子瞻也。巧言令色，世之所说也；刚毅木讷，世之所恶也。恶之，斯以为不仁矣。仁者直道而行，无求于人，望之俨然，即之也温，听其言也厉，而何巧言令色之有？彼为是者，将以济其不仁尔。故曰：“巧言令色，鲜矣仁。”又曰：“刚毅木讷近仁。”子贡曰：“贫而无谄，富而无骄，何如？”子曰：“可也。未若贫而乐，富而好礼者也。”夫贫而无谄，富而无骄，亦可谓贤矣。然贫而乐，虽欲谄，不可得也。富而好礼，虽欲骄，亦不可得也。子贡闻之而悟曰：“士之至于此者，抑其切磋琢磨之功至也欤？”孔子善之曰：“赐也，始可与言诗已矣。告诸往而知来者。”举其成功而告之，而知其所从来者，所谓闻一以知二也欤？《易》曰：“无思无为，寂然不动，感而遂通天下之故。”《诗》曰：“思无邪。”孔子取之，二者非异也。惟无思，然后思无邪；有思，则邪矣。火必有光，心必有思。圣人无思，非无思也。外无物，内无我，物我既尽，心全而不乱。物至而知可否，可者作，不可者止，因其自然，而吾未尝思。未尝为此，所谓无思无为，而思之正也。若夫以物役思，皆其邪矣。如使寂然不动，与木石为偶，而以为无思无为，则亦何以通天下之故也哉？故曰“思无邪。思马斯徂。”苟思马而马应，则凡思之所及无不应也。此所以为感而遂通天下之故也。终日不食，终夜不寝，致力于思，徒思而无益，是以知思之不如学也，故十有五而志于学，则所由适道者顺矣；由是而适道，知道而未能安则不能行，不能行则未可与立，惟能安能行乃可与立，故三十而立，可与立矣；遇变而惑，则虽立而不固，故四十而不惑，则可与权矣；物莫能惑，人不能迁，则行止与天同，吾不违天，而天亦莫吾违也，故五十而知天命；人之至于此也，其所以施于物而行于人者至矣，然犹未也，心之所安，耳目接于物，而有不顺焉，以心御之而后顺，则其应必疑，故六十而耳顺。耳目所遇，不思而顺矣，然犹有心存焉，以心御心，乃能中法，惟无心然后从心而不逾矩，故七十而从心所欲，不逾矩。我与物为二，君子之欲交于物也，非信而自入矣，譬如车，轮舆既具，牛马既设，而判然二物也，夫将何以行之？惟为之︼︷以交之，而后轮舆得藉于牛马也。︼︷，辕端持轭者也。故曰：“人而无信，不知其可也。大车无︼，械无︷，其何以行之哉？”车与马得︼︷而交，我与物得信而交。金石之坚，天地之远，苟有诚信，无所不通。吾然后知信之物︷也。不仁而久约，则怨而思乱，久乐则骄而忘患，故曰：“不仁者不可以久处约，不可以长处乐。”然则何所处之而可？曰：仁人在上，则不仁者约而不怨，乐而不骄。管仲夺伯氏骈邑三百，饭蔬食，没齿无怨言，与竖刁、易牙俱事桓公，终仲之世。二子皆不敢动，而况管仲之上哉！仁者无所不爱。人之至于无所不爱也，其蔽尽矣。有蔽者必有所爱，有所不爱。无蔽者无所不爱也。子曰：“惟仁者能好人，能恶人。”以其无蔽也。夫然犹有恶也。无所不爱，则无所恶矣。故曰：“苟志于仁矣，无恶也。”其于不仁也，哀之而已。性之必仁，如水之必清，火之必明。然方土之未去也，水必有泥，方薪之未尽也，火必有烟。土去则水无不清，薪尽则火无不明矣。人而至于不仁，则物有以害之也。”君子无终日之间违仁，造次必于是，颠沛必于是。”非不违仁也，外物之害既尽，性一而不杂，未尝不仁也。若颜子者，性亦治矣，然而土未尽去，薪未尽化，力有所未逮也，是以能三月不违仁矣，而未能遂以终身。其余则土盛而薪强，水火不能胜，是以日月至焉而已矣。故颜子之心，仁人之心也，不幸而死，学未及究，其功不见于世。孔子以其心许之矣。管仲相桓公，九合诸侯，一匡天下，此仁人之功也。孔子以其功许之矣。然而三归反坫，其心犹累于物，此孔、颜之所不为也。使颜子而无死，切而磋之，琢而磨之，将造次颠沛于是，何三月不违而止哉！如管仲生不由礼，死而五公子之祸起，齐遂大乱。君子之为仁，将取其心乎？将取其功乎？二者不可得兼，使天相人，以颜子之心收管仲之功，庶几无后患也夫！孔氏之门人，其闻道者亦寡耳。颜子、曾子，孔门之知道者也。故孔子叹之曰：“朝闻道，夕死可矣。”苟未闻道，虽多学而识之，至于生死之际，未有不自失也。苟一日闻道，虽死可以不乱矣。死而不乱，而后可谓学矣。孔子历试而不用，慨然而叹曰：“道不行，乘桴浮于海，从我者其由欤？”此非孔子之诚言，盖其一时之叹云尔。子路闻之而喜。子路亦岂诚欲入海者耶？亦喜孔子之知其勇耳。子曰：“由也，好勇过我，无所取材。”盖曰无所取材，以为是桴也，亦戏之云尔。虽圣人其与人言，亦未免有戏也。令尹子文三仕为令尹，无喜色，三已之，无愠色。孔子以忠许之而不与其仁。崔子杀齐君，陈文子有马十乘，弃而违之。孔子以清许之，而不与其仁。此二人者，皆春秋之贤大夫也，而孔子不以仁与之。孔子之以仁与人固难。殷之三仁，孤竹君之二子，至于近世，惟齐管仲，然后以仁许之。如令尹子文、陈文子，虽贤未可以列于仁人之目，故冉有、子路之政事，公西华之应对，与子文之忠，文子之清，一也。臧文仲，鲁之君子也，其言行载于鲁，而孔子少之曰：“臧文仲不仁者三，不智者三：下展禽，废六关，妾织蒲，三不仁也；作虚器，纵逆祀，祀爰居，三不智也。”舍是六者，其余皆仁且智也欤？孔子曰：“君子而不仁者有矣夫。”君子而不仁，则臧文仲之类欤？孔子居鲁，阳货欲见而不往。阳货时其亡也，而馈之豚。孔子亦时其亡也，而往拜之。遇诸涂，与孔子三言。孔子答之无违。孔子岂顺阳货者哉？不与之较耳。孟子曰：“当是时，岂得不见？”夫先之而必答，礼之而必报，孔子亦有不得已矣。孔子之见南子，如见阳货，必有不得已焉。子路疑之，而孔子不辩也。故曰：“予所否者，天厌之。”以为世莫吾知，而自信于天云尔。泰伯以国授王季，逃之荆蛮。天下知王季文武之贤，而不知泰伯之德，所以成之者远矣。故曰：“泰伯其可谓至德也已矣。三以天下让，民无得而称焉。”子瞻曰：“泰伯断发文身，示不可用，使民无得而称之，有让国之实，而无其名，故乱不作。彼宋宣、鲁隐，皆存其实而取其名者也，是以宋、鲁皆被其祸。”予以为不然。人患不诚，诚无争心，苟非豺狼，孰不顺之。鲁之祸始于摄，而宋之祸成于好战，皆非让之过也。汉东海王︹以天下授显宗，唐宋王成器以天下让玄宗，兄弟终身无间言焉，岂亦断发文身。子贡曰：“泰伯端委以治吴，仲雍继之断发文身。”孰谓泰伯断发文身示不可用者，太史公以意言之耳。子曰：“三年学，不至于谷，不易得也。”谷，善也。善之成而可用，如谷苗之实而可食也。尽其心力于学，三年而不见其成功者，世无有也。武王曰：“予有乱臣十人。”孔子曰：“才难，不其然乎？唐虞之际，于斯为盛。有妇人焉，九人而已。妇人者，太姒也。”然则武王盖臣其母乎？古者，妇人既嫁从夫，夫死从子。故《春秋》书鲁僖公之母曰：“秦人来归僖公成风之衤遂。”太姒虽母，以九人故，谓之臣可也。或问子西，孔子曰：“彼哉！彼哉！郑公孙夏无足言者。”盖非所问也。楚令尹子西，相昭王，楚以复国，而孔子非之，何也？昭王欲用孔子，子西知孔子之贤，而疑其不利楚国。使圣人之功不见于世，所以深疾之也。世之不知孔子者众矣，孔子未尝疾之，疾其知我而疑我耳。陈成子弑简公，孔子沐浴而朝，告于哀公曰：“陈恒弑其君，请讨之。”公曰：“告夫三子。”孔子曰：“以吾从大夫之后，不敢不告也。”君曰“告夫三子”，之三子告，不可。孔子曰“以吾从大夫之后，不敢不告也”。孔子为鲁大夫，邻国有弑君之祸，而恬不以为言，则是许之也。哀公，三桓之不足与有立也。孔子既知之矣。知而犹告，以为虽无益于今日，而君臣之义，犹有儆于后世也。子瞻曰：“哀公患三桓之逼，常欲以越伐鲁而去之。以越伐鲁，岂若从孔子而伐齐？既克田氏，则鲁公室自张，三桓将不治而自服，此孔子之志也。”予以为不然，古之君子，将有立于世，必先择其君。齐桓虽中主，然其所以任管仲者，世无有也，然后九合之功，可得而成。今哀公之妄，非可以望桓公也，使孔子诚克田氏而返，将谁与保其功？然则孔子之忧，顾在克齐之后，此则孔子之所不为也。孔子以礼乐游于诸侯，世知其笃学而已，不知其他。犁弥谓齐景公曰：“孔丘知礼而无勇，若使莱人以兵劫鲁侯，必得志焉。”卫灵公之所以待孔子者，始亦至矣，然其所以知之者，犹犁弥也，久而厌之，将傲之以其所不知，盖问陈焉。孔子知其决不用也，故明日而行，使诚用之，虽及军旅之事可也。道之大，充塞天地，瞻足万物，诚得其人而用之，无所不至也。苟非其人，道虽存，七尺之躯有不能充矣，而况其余乎？故曰：“人能弘道，非道弘人。”“群居终日，言不及义。”此里巷之鄙夫，直情而恣行者也。而孔子何难焉？盖知不义之可恶，而欲以小惠徼誉于世，世必以是取之，此孔子之所难也。古之教人必以学，学必教之以道。道有上下。其形而上者，道也；其形而下者，器也。君子上达，知其道也；小人下达，得其器也。上达者，不私于我，不役于物。故曰：“君子学道则爱人。”下达者知义之不可犯，礼之不可过。故曰：“小人学道则易使也。”如使人而不知道，虽至于君子，有不仁者矣，小人则无所不至也。故曰：“君子而不仁者有矣夫，未有小人而仁者也。”有道者不知贫富之异，贫而无怨，富而无骄，一也。然而饥寒切于身而心不动，非忘身者不能。故曰：“贫而无怨难，富而无骄易。”“弟子入则孝，出则悌，谨而信，泛爱众，而亲仁，行有余力，则以学文。”孝悌忠信、泛爱而亲仁，皆其质也。有其质矣，而无学以文之者，皆未免于有过也。故曰：“好仁不好学，其蔽也愚；好智不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”此六者，皆美质也，而无学以文之，则其病至此。故曰：“十室之邑，必有忠信如丘者焉，不如丘之好学也。”质如孔子不知学，皆六蔽之所害，盖无足怪也。人生于欲，不知道者，未有不为欲所蔽也。故曰：“人之少也，血气未定，戒之在色。”始学者，未可以语道也。故古之教者，必始于《周南》。《周南》、《召南》，知欲之不可已。而道之以礼，以礼济欲。夫是以乐而不淫，始学者安焉，由是以免于蔽。子谓伯鱼曰：“汝为《周南》、《召南》矣乎？人而不为《周南》、《召南》其犹正墙面而立者也欤？”言欲之蔽也。古之传道者必以言，达者得意而忘言，则言可尚也。小人以言害意，因言以失道，则言可畏也。故曰：“予欲无言，圣人之教人亦多术矣。行止语默，无非教者。”子贡习于听言，而未知其余也，故曰：“子如不言，则小子何述焉？”子曰：“天何言哉！四时行焉，百物生焉。”夫岂无以感而通之乎？卫灵公以南子自污，孔子去鲁从之不疑。季桓子以女乐之故三日不朝，孔子去之如避寇仇。子瞻曰：“卫灵公未受命者，故可。季桓子已受命者，故不可。”予以为不然。孔子之世，诸侯之过如卫灵公多矣，而可尽去乎？齐人以女乐间孔子，鲁君大夫既食饵矣。使孔子安而不去，则坐待其祸，无可为矣，非卫南子之比也。君子无所不学，然而不可胜志也，志必有所一而后可。志无所一，虽博犹杂学也。故曰：“博学而笃志。”将有问也，必切其极，退而思之，必自近者始。不然，疑而不信也。君子之道，造端乎夫妇，及其至也，察乎天地，自夫妇之所能而思之，可以知圣人之所不能也。故曰：“切问而近思。”君子为此二者，虽不为仁，而仁可得也。故曰：“仁在其中矣。” 
　

　



　

　
●栾城三集卷八
◆杂说九首
　　【易说三首】

　　“一阴一阳之谓道，继之者善也，成之者性也。”何谓道，何谓性，请以子思之言明之。子思曰：“喜怒哀乐之未发谓之中。发而皆中节谓之和。中也者，天下之大本也；和也者，天下之达道也。致中和，天地位焉，万物育焉。”中者，性之异名也；性之所寓也。道无所不在，其在人为性。性之未接物也，寂然不得其朕，可以喜，可以怒，可以哀，可以乐，特未有以发耳。及其与物接，而后喜怒哀乐更出而迭用，出而不失节者，皆善也。所谓一阴一阳者，犹曰一喜一怒云尔，言阴阳喜怒皆自是出也，散而为天地，敛而为人。言其散而为天地，则曰“天地位焉，万物育焉”；言其敛而为人，则曰“成之者性”，其实一也。得之于心，近自四支百骸，远至天地万物，皆吾有也。一阴一阳，自其远者言之耳。“大衍之数五十，其用四十有九。”此何数也？曰：一气判而为天地，分而为五行。《易》曰：“天一地二，天三地四，天五地六，天七地八，天九地十。”此十者天地五行自然之数，虽圣人不能加损也。及文王重《易》，将以揲蓍，则取其数以为著数，曰大衍之数五十。大衍云者，大衍五行之数，而取其五十云尔，用于揲蓍则可，而非天地行之全数也。故继之曰：“天数五，地数五。五位相得而中有合。天数二十有五，地数三十。凡天地之数五十有五。此所以成变化而行鬼神也。”明此天地五行之全数，古之圣人知之。所以配天地，参阴阳，其用有不可得而知者，非蓍数之所及也。及子瞻论《易》，乃以蓍数之故而损天地五行之全数以合之。为之说曰：“大衍之数五十者，五不特数，以为在六七八九之中也。”“言十则一二三四在其中，言六七八九则五在其中矣。”“一二三四在十中，然而特见者何也？水火木金特见于四时，而土不特见。”“故土无定位，无成名，无专气。”夫五行迭用于四时，其不特见者均也。谓士不特见，此野人之说也。今谓五行之数止于五十，是天五为虚语、天数不得二十有五、天地之数不得五十有五而可乎？且土之生数，既不得特见，而其成数又以水火木金当之，是土卒无生成数也。使土无生成数，同天地之数四十而已，尚何五十之有？且天地五行之数，人之所不与也。今也欲取则取，欲去则去，是以意命五行也。盖天以一生水，地以二生火，天以三生木，地以四生金，天以五生土。五行既生矣，而未及成，地安于下，天运于上，则五位相得，而各有合。地以五合一而水成，天以五合二而火成，地以五合三而木成，天以五合四而金成，地以五合五而土成。天之所生，不得地五则不成，地之所生，不得天五亦不成。此阴阳之至情，而古今之定论，非臆说也。且十之在天地，四行之所赖以成，而土之赖于四行者少，其实可视而知，不可诬也。今将求合蓍数而黜土，其为说疏矣。“夫乾，天下之至健也，德行常易以知险；夫坤，天下之至顺也，德行常简以知阻。”乾之健，坤之顺，皆其财之自然也。譬如鸟之能飞，鱼之能游，非有使之者也。乾以其健济天下之险，坤以其顺济天下之阻，皆有余矣。然而或亦不济，如鸟之能飞而困于弋，鱼之能游而毙于网，健顺之不可恃者，亦若是矣。且天下之险阻，果安在乎？物固有强弱，有远近，有高下，有好恶，有向背，有取舍，此争之端而险阻之所出也。方其不争，乘之以至健，和之以至顺，无不济也。遇其方争，健能胜之，顺能说之，尚可也。不能胜，不能说，而险阻作矣。然则何为而可？《易》曰：“夫乾确然，示人易矣；夫坤ㄨ然，示人简矣。”健而无心者，其德易，其形确然；顺而无心者，其德简，其形ㄨ然。易简积于中，而确然ㄨ然者著于外，吾信之，物安之，虽险阻在前而无不知，知之至同涣然冰释，无能为矣。此则易简之功，而非健顺之所及也。《易》曰：“易简而天下之理得矣。天下之理得，而成位乎其中矣。”物得其理，则吾何为哉？亦位于其中而已矣。

　　【洪范五事说一首】

　　昔禹观《洛书》而得九畴之次：“初一日五行，次二曰敬用五事。”二者天人之道，而九畴之源本也。汉刘向父子始采诸儒之说而作《五行传》。其论五事，失其实者过半，后世因之。予以为不然，乃为之说曰：五行，天事也；五事，人事也。五行之先后，以天事言之；五事之先后，以人事言之。天以一生水，地以二生火，天以三生木，地以四生金，天以五生土，此五行之所以为先后也。人之生也，形色具，而声气继之；形气具，而视听继之。形气、视听具，而喜怒哀乐之变至；喜怒哀乐既至，而思生焉。喜怒哀乐之未至，则无思也，无为也。无思无为则性也。性非五事，而五事之所依也。故形色为貌，声气为言，且为视，耳为听，心为思，此五事之所以为先后也。畜为五藏，发为五事，以应五行。故脾之发为貌，而主土；肺之发为言，而主金；肝之发为视，而主木；肾之发为听，而主水；心之发为思，而主火。自黄帝以来，知医者言之详矣。舍此则无以治病，无以生杀人也。汉儒之说，以言为金，以听为水，则亦既得之矣。至于以貌为木，以视为火，以思为土，则不可。何以言之？土之为物，形色先具，而水木金附焉。故形色之著者，莫如土，土实为脾。皮肉、筋骨、髓脑垢色，皆土之属而脾之余也。此佛之所谓地大者也。其于人为貌，貌之德恭，恭之至肃，肃则土得其性。土得其性，则能胜水，故其休徵时雨。肃之反为狂，狂则土失其性。土失其性，则不能胜水，故其咎徵常雨。肺之于人，气之所从出入也。方其有气而未声，则无以接物，而物亦莫之喻也。气至于有声，声成言，言出而物从之矣。故言之德从，从之至。《语》曰：“出辞气斯远鄙悖矣。”《诗》曰：“辞之辑矣，民之洽矣；辞之怿矣，民之莫矣。”言之能，如之能，出而物莫之违也。物之有声者，莫如金，故言主金，则金得其性。金得其性，故其休徵时。之反为僭，僭则金失其性。金失其性，故其咎徵常。物之能视者，有待于日，日入则视无以致其用。及其升于东方，然后视者皆明。木位于东，而日之所从见也。故视主于木，而木为肝，视之德明，明之至皙。皙则木得其性。木得其性，故其休徵时燠。皙之反为豫，豫则木失其性。木失其性，故其咎徵常燠。目施明于外者也，耳纳聪于内者。明施于外则为燠，聪纳于内则为寒。寒，水之性也，受天下之言而无所不容，故其德聪。聪之至则谋，谋则水得其性。水得其性，故其休徵时寒。谋之反为急，急则水失其性。水失其性，故其咎徵常寒。心虚而应物者也，火无形而离于物者也，二者其德同。同，故无所不照。心之用思，思则得之，不思则不得也。及其至也，无思无为，寂然不动，感而遂通天下之故，由思而至于无思。则复于性矣。复于性，则出于五事之表，此圣人所以参天地，通鬼神，而不可知者也。故思之德睿，睿之至圣。其功行于万物，无所不入，而不知其所以入，惟风亦然。《易》曰：“自火出家人。”圣则火得其性。火得其性，故其休徵时风。圣之反为蒙，蒙则火失其性。火失其性，故其咎徽常风。此五者《洛书》之本说，与黄帝之遗书合，医者由之，至于今不变。而汉之诸儒反之，此智者之所太息也。

　　【诗病五事】

　　李白诗类其为人，骏发豪放，华而不实，好事喜名，不知义理之所在也。语用兵，则先登陷阵不以为难，语游侠，则白昼杀人不以为非，此岂其诚能也哉？白始以诗酒奉事明皇，遇谗而去，所至不改其旧。永王将窃据江淮，白起而从之不疑，遂以放死。今观其诗固然。唐诗人李杜称首，今其诗皆在。杜甫有好义之心，白所不及也。汉高帝归丰沛，作歌曰：“大风起兮云飞扬，威加海内兮归故乡，安得猛土兮守四方？”高帝岂以文字而世者哉？帝王之度固然，发于其中而不自知也。白诗反之曰：“但歌大风云飞扬，安用猛士守四方？”其不识理如此。老杜赠白诗有“细论文”之句，谓此类也哉。《大雅·绵》九章，初诵太王迁豳，建都邑、营宫室而已，至其八章乃曰：“肆不殄厥愠，亦不陨厥问。”始及昆夷之怨，尚可也。至其九章乃曰：“虞芮质厥成，文王蹶厥生。予曰有疏附，予曰有先后，予曰有奔奏。予曰有御侮。”事不接，文不属，如连山断岭，虽相去绝远，而气象联络，观者知其脉理之为一也。盖附离不以凿枘，此最为文之高致耳。老杜陷贼时，有诗曰：“少陵野老吞声哭，春日潜行曲江曲。江头宫殿锁千门，细柳新蒲为谁绿？忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在？血污游魂归不得。清渭东流剑阁深，去住彼此无消息。人生有情泪沾臆，江水江花岂终极？黄昏胡骑尘满城，欲往城南忘南北。”予爱其词气如百金战马，注坡蓦涧，如履平地，得诗人之遗法。如白乐天诗，词甚工，然拙于纪事，寸步不遗，犹恐失之，此所以望老杜之藩垣而不及也。诗人咏歌文武征伐之事，其于克密曰：“无矢我陵，我陵我阿。无饮我泉，我泉我池。”其于克崇曰：“崇墉言言，临冲闲闲。执讯连连，攸馘安安。是类是，是致是附，四方以无侮。”其于克商曰：“维师尚父，时惟鹰扬。谅彼武王，肆伐大商。会朝清明。”其形容征伐之盛，极于此矣。韩退之作《元和圣德诗》，言刘辟之死曰：“宛宛弱子，赤立伛偻。牵头曳足，先断腰肋。次及其徒，体号柱。末乃取辟，骇汗如泻。挥马纷纭，争切脍脯。”此李斯颂秦所不忍言，而退之自谓无愧于《雅》《颂》，何其陋也！唐人工于为诗，而陋于闻道。孟郊尝有诗曰：“食荠肠亦苦，强歌声无欢。出门如有碍，谁谓天地宽？”郊耿介之士，虽天地之大，无以安其身，起居饮食，有戚戚之忧，是以卒穷以死。而李翱称之，以为郊诗“高处在古无上，平处犹下顾沈、谢”。至韩退之亦谈不容口。甚矣，唐人之不闻道也。孔子称颜子：“在陋巷，人不堪其忧，回也不改其乐。”回虽穷困早卒，而非其处身之非，可以言命，与孟郊异矣。圣人之御天下，非无大邦也，使大邦畏其力，小邦怀其德而已。非无巨室也，不得罪于巨室。巨室之所慕，一国慕之矣。鲁昭公未能得其民，而欲逐季氏，则至于失国。汉景帝患诸侯之强，制之不以道，削夺吴楚，以致七国之变，竭天下之力，仅能胜之。由此观之，大邦、巨室，非为国之患，患无以安之耳。祖宗承五代之乱，法制明具，州郡无藩镇之强，公卿无世官之弊，古者大邦、巨室之害不见于今矣。惟州县之间，随其大小皆有富民，此理势之所必至。所谓“物之不齐，物之情也”。然州县赖之以为强，国家恃之以为固。非所当忧，亦非所当去也。能使富民安其富而不横，贫民安其贫而不匮。贫富相恃，以为长久，而天下定矣。王介甫，小丈夫也。不忍贫民而深疾富民，志欲破富民以惠贫民，不知其不可也。方其未得志也，为《兼并》之诗，其诗曰：“三代子百姓，公私无异财。人主擅操柄，如天持斗魁。赋予皆自我，兼并乃奸回。奸回法有诛，势亦无自来。后世始倒持，黔首遂难裁。秦王不知此，更筑怀清台。礼义日以俞，圣经久堙埃。法尚有存者，欲言时所ㄉ。俗吏不知方，掊克乃为材。俗儒不知变，兼并可无摧。利孔至百出，小人私阖开。有司与之争，民愈可怜哉！”及其得志，专以此为事，设青苗法，以夺富民之利。民无贫富，两税之外，皆重出息十二，吏缘为奸，至倍息，公私皆病矣。吕惠卿继之，作手实之法，私家一毫以上，皆籍于官，民知其有夺取之心，至于卖田杀牛以避其祸。朝廷觉其不可，中止不行，仅乃免于乱。然其徒世守其学，刻下媚上，谓之享上。有一不享上，皆废不用，至于今日，民遂大病。源其祸出于此诗。盖昔之诗病，未有若此酷者也。 
　

　



　

　
●栾城三集卷九
【书传灯录后】
　　予久习佛乘，知是出世第一妙理，然终未了后从入路。顷居淮西，观《楞严经》，见如来诸大弟子多从六根入，至返流全一，六用不行，混入性海，虽凡夫可以直造佛地。心知此事，数年于兹矣，而道久不进。去年冬，读《传灯录》，究观祖师悟入之理，心有所契，手必录之，置之坐隅。盖自达磨以来，付法必有偈。偈中每有下种生花之语。至六祖得衣法南迈，有明上坐者，追至岭上，知衣不可取，悔过求法。祖诲之曰：“汝谛观察，不思善，正恁么时，阿那个是明上坐本来面目。”明即时大悟，遍体流汗，曰：“顷在黄梅随众，实不省自己本来面目，今蒙指示入处，如人饮水，冷暖自知。”祖知明已悟，教之善自护持而已。及内侍薛简问祖心要，祖亦曰：“一切善恶都莫思量，自然得入，清净心体，湛然常寂，妙用恒沙。”简亦豁然大悟。予释卷叹曰：祖师入处傥大是耶？既见本来面目，心能不忘，护持不舍，则所谓下种也耶？譬诸草木种子，若置之虚不投地中，虽经百千岁，何缘得生？若种之地中，润之以雨露，之以风日，则开花结子，数日可待。六祖常谓大众：“汝等诸人，自心是佛，外无一物，而能建立，皆是本心生万种法。”因教之以一相一行三昧，曰：“若人于一切处不住相，于彼相中不生憎爱，亦无取舍，不念利益成坏等事，安闲恬静，虚融澹泊，此名一相三昧；若于一切处行住坐卧，纯一直心不动，道场真成净土，此名一行三昧。若人具二三昧，如地有种，含藏长养，成就其实。我今说法，犹如时雨，普润大地。汝等佛性，譬诸种子，遇兹沾洽，悉得发生。承吾旨者，决获菩提；依吾行者，决证妙果。一相一行三昧，则治地法也。”予至此复叹曰：“祖师之言备矣！而人自不知，虽知未必能行，如予盖知而未能行者也。”昔李习之尝问戒、定、慧于药山。药山曰：“公欲保任此事，须于高高山顶坐，深深海底行，如闺阁中物，舍不得便为渗洒。”予欲书此言于绅，庶几不忘也。凡诸方妙语，昔人有未喻者，予辄为释之，录之于左，凡十二章。大观二年二月十三日书。佛说法，有一女人忽来问讯，便于佛前入定。文殊师利近前弹指，出此女人定不得，又托升梵天，亦出不得。佛曰：“假使百千文殊，亦出此女人定不得。下方有网明菩萨，能出此定。”须臾，网明便至，问讯佛了，去女人前，弹指一声，女人便从定而起。颍滨老曰：“有心要出此女人定，虽是文殊亲托往梵天，也出不得。无心要出此女人定，一弹指便了。”僧问老宿：“师子捉兔亦全其力，捉象亦全其力，未审全个甚么力？”老宿曰：“不欺之力。”颍滨老曰：“师子捉兔时，亦全用一个师子力，捉象时，亦全用一个师子力。不为兔小象大而有差别。若有差别，则物有大于象者，师子捉不得矣。菩萨断取三千大千世界置右掌中，如持针锋，举一枣叶，即此理也。”僧举教云：“文殊忽起佛见法见，彼佛摄向二铁围山。”五云曰：“如今若有人起佛见法见，我与点两碗茶，且道赏伊罚伊，同教意不同教意。”颍滨老曰：“摄向铁围山，令知起见之非；与他茶吃，令他识本来处。与教意异而不异。”保福僧到地藏。地藏和尚问：“彼中佛法云何？”保福曰：“有时示众道。塞却你眼，教你觑不见；塞却你耳，教尔听不闻；坐却你意，教你分别不得。”地藏曰：“吾问你，不塞你眼，见个什么？不塞你耳，闻个什么？不坐你意，作么生分别？”或人问：“此二尊宿意为同为不同？”颍滨老曰：“六根为物所塞，为物所坐；则不见自性，不闻自性，不闻自性，不能分别自性。若不为物所塞，不为物所坐，则可以闻见自性，分别自性矣。老子曰：‘视之不见，名曰夷；听之不闻，名曰希；搏之不得，名曰微。是三者不可致诘，故复混而为一。’一则性也。凡老子之言与佛同者，类如此。”邓隐峰在马师会下。一日，推土车，马师展脚路上坐，峰曰：“请师收足。”马曰：“已展不收。”峰曰：“已进不退。”推车直进，碾损马师脚。马归法堂，执斧子曰：“碾损老师脚底，出来！”引颈于前，马师乃置斧子。颍滨老曰：“马师展脚不收，执斧而问，二者皆以试验隐峰，临机见解耳。土车进退，于事初无损益，而直推不顾，此隐峰狂直之病也。若执斧问之，而缩颈畏避，则十分凡夫，无足取矣。犹能引颈而俟，则犹可取也。故其终也，不坐不立，倒立而逝，虽去来自在，而狂病犹未痊也。”南泉欲游庄舍，土地神先报庄主，庄主乃预为备。泉至，问曰：“安知老僧来？排办如此！”庄主曰：“昨夜土地神相报。”泉曰：“王老师修行无力，被鬼神觑见。”有僧便问：“既是善知识，因何被鬼神觑见？”泉曰：“土地前更下一分饭。”颍滨老曰：“昔大耳三藏，自谓得他心通，忠国师见而问之曰：‘老僧心在何处？’大耳曰：‘在西川看竞渡。’忠再问心在何处？大耳曰：‘在天津桥看弄胡孙。’及三问，大耳良久莫知去处。忠叱之曰：‘这野狐精，他心通在什么处！’仰山闻而释之曰：‘前两度是涉境心，故为大耳所见；后是自受用三昧，故大耳不能见。’今南泉欲游庄舍，而土地知之，亦见其涉境心耳，本无足怪者。南泉自谓修行无力，亦姑云尔。僧因其言而诘之，非识理者也。答之以土地前更下一分饭，盖言前后皆涉境心耳。”仰山尝谓第一坐曰：“不思善，不思恶，正恁么时作么生！”对曰：“正恁么时，是某甲放身命处。”仰山曰：“何不问老僧？”曰：“恁么时不见有和尚。”仰山曰：“扶吾教不起。”或曰：“不思善，不思恶，此六祖所谓本来面目，而仰山少之何也？”颍滨老曰：“在《周易》：无思也，无为也，寂然不动，感而遂通天下之故者，其用也。得其体未得其用，故仰山以为未足耳。”长沙岭和尚尝遣僧问同参会老曰：“和尚见南泉后如何？”会默然。僧曰：“未见南泉时如何？”会曰：“不可更别有也。”僧回以告，岭有偈曰：“百尺竿头坐底人，虽然得入未为真。百尺竿头须进步，十方世界是全身。”盖亦贵其用耳。香岩闲师尝谓众曰：“如人在千尺悬崖，口衔树枝，脚无所踏，手无所攀。忽有人问西来意。若开口答，即丧身失命；若不答，又违问者。如何即是？”众无对。颍滨老曰：“我若当此时，便大开口答他西来意，不管丧身失命，管别有道理也。”玄沙备头陀谓众曰：“诸方老宿，尽道接物利生，只如妄聋哑三种病人，汝作么生接？拈槌竖拂，他且不见，共他说话，他且不开口，复哑若接不得。佛法安在？”时虽有答者，备皆不肯。颍滨老曰：“三种病人，若只用诸方拈槌竖拂说话等伎俩接他，真是奈何他不得。如诸佛、菩萨修行功到，虎狼蛇蝎，崖石草木，无物透不得，而况三种病人乎？玄沙之意，倘在是耳。非一时老宿境界，故未有能道者耳。”德谦禅师尝到双岩，双岩长老问《金刚经》云：“一切诸佛皆从此经出，且道此经是何人说？”师曰：“说与不说且置，和尚唤什么作此经？”双岩无对。师曰：“一切贤圣皆以无为法而有差别，既以无为法为极，则又安有差别？且如差别是过不是过？若是过，一切贤圣尽有过。若不是过，决定唤什么做差别？”双岩亦无语。颍滨老曰：“佛本无经。此经者，此心也。佛惟无心，故万法由之而出。若犹有心，一法且不能出，而况万法乎？四果十地，皆贤圣也。其所得法，各有浅深。然皆非无心，则不能得。故曰：‘一切贤圣，皆以无为法而有差别，如扁之斫轮，伛偻之承蜩，皆非无心，无以致其功。其以无致功，则与贤圣同。而其功之大小，则与贤圣异。贤圣之有差别，尽无可疑者也。’”经所谓以无为法者，谓以无而为法耳，非谓有无为之法也。然自六祖以来，皆读作无为之法，盖僧家拙于文义耳。杭州报恩院惠明禅师庵居大梅山，有二禅客至，师曰：“上坐离什么处来？”曰：“都城。”师曰：“上坐离都城至此山，则都城少上坐，此山剩上坐。剩则心外有法，少则心法不周。说得道理即住，不会即去。”二客不能对。又有朋彦上坐访师，师问：“一人发真归源，十方虚空，一时消陨。今天台嶷然，如何得消陨去？”朋彦亦无措。颍滨老曰：“佛身充满于法界，普现一切群生前，此理也。一人发真归源，十方虚空，一时消陨，亦理也。二理无可疑者。人能达此理，则去来之想盖，山河之碍灭，真性朗然，物莫能隔。此所以为充满法界，消陨虚空矣。达者闻而信之，昧者疑之，则天台嶷然在前，未尝灭矣。”杭州永明寺道潜禅师尝访净慧禅师，会四众士女入院。净慧曰：“律中隔壁闻钗钏声，即为破戒，见睹金银合沓，朱紫骈阗，是破戒不是破戒？”师曰：“好个入路。”净慧称善。颍滨老曰：“隔壁闻钗钏声，而欲心动，安得不谓破戒？金银合沓、朱紫骈阗而心不起，安得谓之破戒？” 
　

　



　

　
●栾城三集卷十
【记四首】
　　【遗老斋记】

　　庚辰之冬，予蒙恩归自南荒，客于颍川，思归而不能。诸子忧之曰：“父母老矣，而居室未完，吾侪之责也。”则相与卜筑，五年而有成。其南修竹古柏，萧然如野人之家。乃辟其四楹，加明窗曲槛，为燕居之斋。斋成，求所以名之，予曰：予颍滨遗老也，盍以“遗老”名之？汝曹志之。予幼从事于诗书，凡世人之所能，茫然不知也。年二十有三，朝廷方求直言，有以予应诏者。予采道路之言，论宫掖之秘，自谓必以此获罪，而有司果以为不逊。上独不许曰：“吾以直言求士，士以直言告我。今而黜之，天下其谓我何？”宰相不得已，置之下第。自是流落，凡二十余年。及宣后临朝，擢为右司谏。凡有所言，多听纳者。不五年，而与闻国政，盖予之遭遇者再，皆古人所希有。然其间与世俗相从，事之不如意者，十常六七，虽号为得志，而实不然。予闻之乐莫善于如意，忧莫惨于不如意。今予退居一室之间，杜门却扫，不与物接。心之所可，未尝不行；心所不可，未尝不止。行止未尝少不如意，则予平生之乐，未有善于今日者也。汝曹志之，学道而求寡过，如予今日之处遗老斋可也。

　　【藏书室记】

　　予幼师事先君，听其言，观其行事。今老矣，犹志其一二。先君平居不治生业，有田一廛，无衣食之忧，有书数千卷，手缉而校之，以遗子孙，曰：“读是，内以治身，外以治人，足矣。此孔氏之遗法也。”先君之遗言，今犹在耳。其遗书在椟，将复以遗诸子，有能受而行之，吾世其庶矣乎！盖孔氏之所以教人者，始于洒扫应对进退，及其安之，然后申之以弦歌，广之以读书。曰：“道在是矣。仁者见之，斯以为仁；智者见之，斯以为智矣。”颜、闵由是以得其德，予、赐由是以得其言，求、由由是以得其政，游、夏由是以得其文，皆因其才而成之。譬如农夫垦田，以植草木，小大长短，甘辛咸苦，皆其性也，吾无加损焉，能养而不伤耳。孔子曰：“十室之邑，必有忠信如丘者焉。不如丘之好学也。”如孔子犹养之以学而后成，故古之知道者必由学，学者必由读书。傅说之诏其君，亦曰：“学于古训，乃有获。”“念终始典于学，厥德修罔觉。”而况余人乎？子路之于孔氏，有兼人之才，而不安于学，尝谓孔子：“有民人社稷，何必读书然后为学？”孔子非之曰：“汝闻六言六蔽矣乎？好仁不好学，其蔽也愚；好智不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”凡学而不读书者，皆子路也。信其所好，而不知古人之成败，与所遇之可否，未有不为病者。虽然，孔子尝语子贡矣，曰：“赐也，汝以予为多学而识之者欤？”曰：“然。非欤？”曰：“非也。予一以贯之。”一以贯之，非多学之所能致，则子路之不读书，未可非邪？曰：非此之谓也。老子曰：“为学日益，为道日损。”以日益之学求日损之道，而后一以贯之者，可得而见也。”孟子论学道之要曰：“必有事焉，而勿正，心勿忘，勿助长也。”心勿忘，则莫如学，必有事，则莫如读书。朝夕从事于诗书，待其久而自得，则勿忘勿助之谓也。譬之稼穑，”“为无益而舍之，则不耘苗者也；助之长，则揠苗者也。”以孔孟之说考之，乃得先君之遗意。

　　【待月轩记】
  </div>
  <div class="pagination">
   <a href="栾城集_page103.html">
    上一页
   </a>
   <span>
    ...
   </span>
   <a href="栾城集_page99.html">
    99
   </a>
   <a href="栾城集_page100.html">
    100
   </a>
   <a href="栾城集_page101.html">
    101
   </a>
   <a href="栾城集_page102.html">
    102
   </a>
   <a href="栾城集_page103.html">
    103
   </a>
   <span class="current-page">
    104
   </span>
   <a href="栾城集_page105.html">
    105
   </a>
   <a href="栾城集_page106.html">
    106
   </a>
   <a href="栾城集_page107.html">
    107
   </a>
   <a href="栾城集_page108.html">
    108
   </a>
   <a href="栾城集_page109.html">
    109
   </a>
   <span>
    ...
   </span>
   <a href="栾城集_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
