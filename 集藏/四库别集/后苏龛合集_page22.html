<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 22 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 22 页/共 58 页</h1>
    <div class="content">
　　「爱园」先生诗酒里（鷃尘家有「爱园」），宦况如蚕眠复起，青邱压倒空同伏，奇才不数王元美。自言奉檄来禾山，半载素餐惭俸米。无人能读管、晏书，欲以车薪救杯水。两行别泪一腔血，放棹不如归去矣！纷纷剩有瓜上绳，适从何来遽集此？鹏抟万里莺鸠笑，浮云过眼风吹耳。扶桑日出照海红，世尽求仙学徐市，腥氛膻焰迫远东，群雄割据何时已？安得渔人袖手待，看汝相持鹬蚌死。庞然帝国嗟老大，不及天骄乳臭稚。干戈已动五洲尘，礼乐尚循三代矩！乘车张盖黑头公，坐使蛮荆今蠢尔。无端革命生风潮，罪言半出匿名子。波兰、埃及有前鉴，黄种虽贵漫自恃？狂生发愤敢昌言，我愧山阳仲公理。

　　寄何碧流廉访

　　滚滚龙江岭海滨，百年灵秀见斯人：桂花秋满蟾宫影，榕树风清豸节尘；水部吟诗宗派古，山公启事雅怀真。鲰生不敢同温造，去作河阳幕下宾。

　　冰样清严玉样温，肯如纨裤侈朱门？怜才每下南州榻，好客常开北海尊。德雨随车沾草野，福星载道入芝垣。遥闻士论征舆颂，一树甘棠荫正繁。

　　君家何武口皆碑，到处民留去后思。雁服勋阶天子宠；乌台物望故人知。通儒不废申、韩术，新政犹存召、杜规。我为苍黔时顶祝，闽南自昔有生祠。

　　七尺焦桐寂不音，偏于爨下受恩深。饮人岂必元王醴？知我何妨鲍叔金。两袖青衫宗国泪，三烧白璧死生心！望公珍重盐梅手，留待商岩卜傅霖。

　　六月三日移寓鹭门

　　志和奴婢半樵渔，鹭水浮家六月初。悬磬室中真自在；立锥地上已无余！赁舂我且依皋庑，近市人皆陋晏居。门外热尘千万丈，夜深私读短长书。

　　震耳风潮极远东；有人抱膝草庐中。沙场猿鹤怜君子；尘海鱼龙感寓公！笮马■〈棘上火下〉僮新世界，胡琴羌笛小痴聋。江关词赋多萧瑟，愁绝兰成寄兴同！

　　甲辰除夕

　　丈夫生持汉节踏遍地球九万里，昂藏七尺炫金紫；否则盬盐铸铁崛起雄里门，击锺连骑同封君！径须着翅沙场上，浅色黄衫麦铁杖；或当流血青蒲间，豸冠岳岳回天颜。贾谊既痛哭，朱云复折角，所以神仙尉，千古一梅福。上策莫如先自治，罪言慷慨杜牧之！男儿少壮不得志，垂老安用毛锥为？何况鲰生生长鲲身海，坐困书佣五十载：二十登凤池，三十拥皋比；四十伤哉墨绖而戎衣。章甫缝掖碌碌者腐儒，靴刀帕首跃跃者健儿，以我千金躯，共此孤城危，清夜念之刻骨悲，鲲身九月无家时！荆棘纵横狐兔驰，人皆笑我命如丝。黑风吹劫急，天昏海倒立，送我扁舟行，浩歌去乡邑。海若相窥照影愁，天吴似对吞声泣。鹭门江水清，朅来鲤鱼城，西岑之山少薇蕨，居者不可以石耕。况我妻孥半鬼录，劫外有劫谁能平？浮家十除夕，还作鹭门客，吟髭长几丈，带围减几尺？不管神州有陆沈，何谕区区一顽魄！鹭门腊酒生春红，拥炉团坐驩儿童。天留老子痴倮虫，螟巢蚼穴蜗牛宫。笑睨六合凌太空，不知今夕何夕如盲聋！枯灯冷壁着个穷诗翁，翁诗寒瘦毋乃穷愈工。醉卧风声、雨声、市声、爆声、衙豉声之中，此诗幻作雷声、海声，掀天簸地直走鲲身东！

　　乙巳元日

　　新旧两年灯，日夕一窗雨，中有读史人，心口自相语。

　　元夕

　　杀气辽阳正渺漫，鹭门佳节醉乡宽：须眉落拓愁中见，骨肉团栾劫后难！浮白何人同领略？栖乌与我共酸寒。可怜十度灯宵月，不向瀛南故国看！

　　老来

　　老来如蠹鱼，日复钻故纸，偶然检少作，见之辄惊喜。始悟邱灵鞠，才思果退矣！

　　乙巳除夕感怀，寄示林彭寿公子

　　妙龄可惜施芸况，老丑于今号「耐公」！毕竟耐公偏不耐，鹭门到处市尘红。

　　腊鼓笼东白松催，桃符如火眼慵开。题门不作平安语，历尽红羊劫过来！

　　逋客无家已十年，志和泛宅亦神仙。平生浪迹烟波惯，且喜江鸥伴醉眠。

　　朝廷百度维新日，独我天锺片石顽。逃墨归儒翻自笑，此身祇合老荒山。

　　时局艰危不忍闻，干卿何事信陵君？妇人醇酒原无恙，晚景权留出岫云。

　　回首瀛南旧凤鸾，同时飘泊羽毛残：许浑作客汪伦别（允伯、杏泉二门人，远宦于江右、粤东），剩有孤松守岁寒！

　　努力加餐还痛饮，屠苏屈指几回过，林、潘、陈、蔡都仙去（荫堂观察、翘江太守、君聘明府、玉屏孝廉先后溘逝），奈此灵光一叟何！

　　晏宅何堪近市嚣，依人压线总无聊（襄理商政），治生未解鸱夷术，祇解扁舟泛阿娇。

　　人间不幸有诗名，磨蝎奇穷过半生。自古诗人穷不死，千秋留作不平鸣！

　　敝帚年来不自珍，词场衣钵付何人？相逢浊世佳公子，大好酣吟浪屿春。

　　次龚达舟文学韵

　　英年射策庾兰成，饭颗相逢太瘦生。幕府芙蓉标丽则；頖池芹藻饮香名。鲤城月影经旬淡；鹭岛风怀到处萦。我本伤春狂杜牧，因君枨触不胜情！

　　吕文起观察手绘浙友悼亡第二图索题

　　苦从画里唤真真，谁乞名香为返魂？侬有天然化工笔，扫除烦恼付烟云。

　　文窗一角玉台虚，悄忆披纱却扇初。眉史年来修不得，镜中零落女相如！

　　眼底东风不是春，剧怜奉倩太伤神！鬓丝憔悴腰围减，燕子桃花解笑人。

　　官斋夜冷客灯孤，拟写崔徽第二图。从此艺林添爪迹，玉箫可有再生无？

　　银汉红墙逝水流，骚人例有悼亡愁。寄将同病相怜意，满纸商声正暮秋！

　　闽游客胡恂如广文署中话旧

　　秀才康了寻常事，君我同时有泪痕（辛未与君岁试台、彰两邑，各冠童军；旋以意外风潮，被斥不录）。三十年前鲲海梦，那堪白首话榕门？

　　别来劳燕各分飞，萍水无端遇亦奇。冷宦生涯逋客恨，两家心绪一灯知！

　　回头故国几沧田，恸哭西河又一年（去年五月，予丧长男）！今日对君增健羡，书成平准有儿传（哲嗣墨仙以商战雄于香海）。

　　琴尊北海称贤主；丝竹东山感寓公。依旧台江春色好，老人星映美人虹（结伴南台歌楼买醉）。

　　赠墨仙

　　丈夫不作封侯想，潦倒歌楼亦可怜。客里莺花愁顾曲；城南笳鼓说筹边。杞忧欲解惟红友；萍影相随有墨仙。为问尘中雌伯乐，几时相马得真诠？

　　石友欣逢东道主，山翁冷作左斋官。重来觅醉枇杷巷，相对加餐苜蓿盘。白发笑人忘老丑；青衣识我慰酸寒。十年五度榕城别，送客江头泪不干！

　　咫园以海物相贻，书扇答之

　　吾乡风味足鱼虾，客里相贻惠倍嘉。惭负故人吴季子，了无瑶玖报桃瓜！

　　月来于役榕门道，曾以新吟赠左斋。此意分明在团扇，因风又转入君怀（昨赠胡恂文四截句，书之扇上）。

　　咫园和韵迭韵答之

　　水母无端竟目虾，齐梁作手逊元嘉。如何炯炯双银海，错认安期枣似瓜（君撰愚盦筱庭二陈君墓志，以文字相商榷）？

　　老子婆娑风月惯，此行不作太常斋。江楼醉倒无人识，一刺生毛尚在怀。
</div>
    <div class="pagination">
<a href="后苏龛合集_page21.html">上一页</a><span>...</span><a href="后苏龛合集_page17.html">17</a><a href="后苏龛合集_page18.html">18</a><a href="后苏龛合集_page19.html">19</a><a href="后苏龛合集_page20.html">20</a><a href="后苏龛合集_page21.html">21</a><span class="current-page">22</span><a href="后苏龛合集_page23.html">23</a><a href="后苏龛合集_page24.html">24</a><a href="后苏龛合集_page25.html">25</a><a href="后苏龛合集_page26.html">26</a><a href="后苏龛合集_page27.html">27</a><span>...</span><a href="后苏龛合集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
