<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 24 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 24 页/共 87 页
  </h1>
  <div class="content">
   承训堂记
　　西昌曾梦淛始为太学生在京师求余作承训堂记其言曰先大父有子男二人长者家父次者叔父逺升大父居常诲之以脩徳行义务君子之行至于没也召家父兄弟复申平素之训曰若等必勉之未几叔父又没家父拳拳朝夕重风木之永感耿遗训之如新作堂名之曰承训着不忘也家父时举先训以教梦淛兄弟则未尝不怆然而流涕焉余闻而诺之然未有以复也属梦淛之父又没梦淛将归衰绖踵门泣而请曰此非不肖言文时惟是家父素志不敢不勉强终事且欲使不肖之兄弟皆不敢忘也余为之咨嗟叹曰人之恒情凡有所蓄未尝不欲传遗其子至独以明徳善行为可贵重而欲传遗之者非智者不及也然有启之于前而无承之于后斯亦徒然也巳有如曽氏之善遗厥子若孙存之于心不忘可谓难矣夫道着之心必见之于行譬诸璞玉受之于人韫椟藏焉而不为器用孰知其重寳哉此又梦淛兄弟之不忘者所当务也余与梦淛同邑其大父字以观好徳乐善邑人老长多能言之其父字允升余尝识之其谨谨于先训如此盖为人可知矣堂若干楹在邑南五十里南溪之上曾氏累世居其处云
　　敬同堂记
　　敬同堂者尚寳司丞山东张信奉亲之堂取孝经资父事君之义名之以自警也求余为之记夫天至尊也包含徧覆而万物无不资之以生者其徳至大也人之伦凡所尊莫加乎君与亲也而我资之以生资之以养君亲之徳实配天而益加切夫其尊同其徳同则所以事之者亦同故事君亲犹事天事天犹事君亲持其斋庄诚一之心不二不息表里始终一致也是谓之敬同而为臣为子一本于此然后所存者正所履者实而忠孝之道立故忠孝一本也传曰孝者所以事君又曰不忠非孝故世之求忠臣者徃徃于孝子之门自先王之教不明学者不知一本于是有脩于此者或遗于彼不能以兼尽焉夫倍亲适君非人情而一志乎养不仕以为髙者亦过矣信之名堂可谓知所务哉吾闻信蚤失怙兄义任旗手卫千戸虽信自少至壮从事军旅之间而平居孝弟之行能为人所难者母尝病剧医不能治皆引去信露祷北辰刲股煮粥以进母食之良愈事闻天子嘉其诚孝诏旌其门擢为尚寳司丞恩至隆矣而信入焉事亲出焉事君兢兢夙夜恒惧弗任无以称徳意而贻忧其亲职务之暇手一编遇先生儒者质疑请益有所得跃跃以喜夫人之于道诚好之不厌为之不画未有不至者信由是焉益勤不懈诚于中而力于行将身立名著岂独其亲之华于国家荣命不有耀乎信勉之哉使人之登斯堂也皆叹曰是不徒名焉而己岂不韪欤以是为记且俟徴于后日云
　　素行轩记
　　彦素吾家率齐先生六世孙先生在宋与其弟岫云益斋两先生皆举漕贡皆授登仕郎乡人荣之称三登仕家三登仕之后世蕃衍盛大赀产殷富儗古封君第宅台榭之闳壮甲于州里诗书行义之茂蔼然邹鲁之风也可谓盛矣元季兵乱向之盛者一旦沦谢殆尽岂消长兴壊固自有定数耶抑亦相因之理哉我国家靖海宇涵育生息未几槁者复蘓仆者复起盖际乎循环复治之运矣于是时彦素去邑东南两舍所得山水田园之胜而居之躬勤耕稼仰给公赋之余寒暑朝夕之需足以自资安其分而无所外慕闲暇读书教子足以自乐辟一轩为游息之所取子思子中庸之防名之曰素行可以观其志矣间来京师求余记之素行之防见于先大儒之论说深切着明归而求之有余师也奚容复置喙哉亦见水之行乎于溪涧而达焉至于湖江而达焉至于海而达焉盖本之深厚有以充之矣茍无其本沟浍之暂盈其涸可立而待矣素行有道也道充于已而然后随吾身之所寓为吾分之当然无徃而不达矣而致道在学所以愽夫义理之趣备夫体用之全涵养纯熟而道具于我矣此素行之本也茍无其本能行于富贵或不能于贫贱而况于夷狄患难况无入而不自得哉勉哉彦素亦致力于本乎诚一志乎内未有不至焉者传曰必复其始吾所为望于子者逺矣而亦必自素行始彦素朂哉是为记
　　赐荣堂记
　　皇上既正大统深惟治本诏科举取士永乐甲申大比上亲策得士四百七十人将大其噐业既命廿九人就学禁林余悉命归进学以次起而用之丙戌又大比上亲防得士二百人命归进学如甲申赐勑谕宠励之筠潜溟彦鹏时赐同进士出身既归江西宪副张寿采勑谕之言名其堂曰赐荣于是筠人徃来瞻望举手加额歆羡啧啧谓国家之宠恩潜氏之遭遇皆非常之盛也又三年溟起为监察御史益乆有能名间求予文记赐荣之堂余伏读勑谕作而叹曰国家于经术士何其待之优而养之厚哉养之厚者望之深望之深者任之重南山之木不及其出云雾干霄汉而用之幸而材也中夫榱桷椳臬而已栋明堂柱清庙有不足以任焉隆古建学育材其法莫备于成周士由十五入太学至四十充积涵养之深道明而徳立可以用矣而必论之于乡论之于司徒于乐正于司马考择精审然后告于王而论之官焉故当时布列在位其才备徳充皆誉髦之士台菜之君子而周之鸿业所以长于唐虞三代之际也我国家教学科举之法皆祖述成周士之出也益乆益盛矣皇上惓惓作成贤才之徳意如天地之化曲成万物必使之生长荣遂而底于成者固望其出而辅建太平万年之盛业以为国家之光而岂独闾里之荣也且士生千载一遇甄陶圣泽固当摅竭所蕴秉诚尽节以报效于无穷使声闻亦焕焉于无穷岂徒荣之于一时哉君子事上务乎逺者大者使天下后世共荣之曰国家待士之厚如此士之不辱恩遇如此不其盛欤彦鹏其有以自奋哉
　　新斋记
　　西昌郭彦铉名其游息之所曰新斋尝得脩撰梁潜为文记之新之义悉矣以余交最故也又属记焉彦铉天性孝友有端洁之行超卓之见时出议论輙屈其侪軰尝棹扁舟沿豫章下彭蠡过彭泽县想陶元亮之为人又浮江入吴登阖闾之城访范文正公故居慨然有四方之志既而循苕溪上天目山一览龙飞凤舞之竒遂造淛江亭吊胥涛悲歌慨慷而归由是益从事乎圣贤之学与二三同志讲说诚意正心脩齐治平之道而力行之尝曰古之圣贤自非生知未有不以絶私欲复天理为务故汤武犹出于反之之功顔子犹从事于克巳复礼而后至乎圣贤之地惟世之知者求进乎是昧者舍此而日下矣不见缟之为白乎本然之质恶有所病也居之者弗爱焉旦旦而尘之乆则黝然变矣视初之质不谓其二物乎诚欲濯洗以还其本然之质非致精其术百倍其力不可也昧者之日下何以异缟之黝然也夫物丧其所可贵则亦弃焉而已人而可以沦其弃者乎吾幸知明于此而世之人弗悉知也而吾弗以告焉是犹吾弃之也不仁孰甚哉于是日引族人子弟与比闾乡党之秀者授学斋中使日浸渍乎其说属其时邑大夫只受上命隆学政闻彦铉之善教也请以为乡校师彦铉亦乐然自任不辞居数嵗乡校之士经彦铉之教者与賔兴列官爵盖济济焉盛矣夫不得于道不可以善行不端于己不可以淑人彦铉所以成乎人者如此其行已可见也余故为之记使游于是者即此以知先生又知夫学之道当如是焉耳
　　敬义堂记
　　去蘓州郡西百二十里有山曰包山一曰夫椒山在太湖中山水之明秀物产之殷富据三吴之胜民散处其间皆有以遂其生而乐其志有徐氏者吴故家族众有惇睦之行世袭有诗书之雅以好礼闻于乡而以敬义名其堂余闻而叹曰贤乎哉其有志于君子之学欤君子小人吉凶之分天理人欲焉耳君子之学必在于消人欲存天理而圣人示其要于学者则必本诸其心盖心者一身之主而万事之本也如其心放焉或出或入或存或亡则人欲日长而天理日防故学者常使其静专纯一而无动静始终之间必务操存涵养乆而虗明湛然而仁义礼智之具于吾心者吾得以究而极之而随事泛应有以适乎当然之则而无非天理之公矣天理全而人欲灭学之至也故主敬以立本集义所以进乎学也诚之于己若是功有不极其至者乎自古之圣人所立教以及乎濂洛闗闽诸大儒所讲授具在成书后之学者读其书服其教皆得以深体而力行之也然而鲜矣若其所居起处有适讲习有资诚用其志于此未有不至焉者也观于徐氏名堂以自儆于旦夕食息之顷其志可尚矣而亦岂以自益其身哉堂之中诸子孙曾继继而居也使因其名而思先人所以自脩而训后者以自进焉徐氏必有自此而兴者乎至是徐氏属其姻王福者介中书舍人张谦求记敬义堂不得辞堂作于徐廷桂甫名敬义者取师尚父丹书与孔子賛易之防廷桂甫没七年矣子燿重父之志求为之记永乐甲辰正月乙已云
　　雷冈康氏余庆楼记
　　泰和县西雷冈康氏世有厚徳至宗顺尤谨谨持善行家益饶裕好施予克庇防其乡之人尝作楼若干楹东望大江东北枕玉龙武姥诸山而朝山髙霄诸峯连亘于其西北楼之上髙爽宏深取易坤文言之语额之曰余庆宗顺尝语其子若孙曰今吾年逾五十矣顾吾所以得优游田里有居处之安服食之供而无横逆之加以遂为太平幸民者岂已之力哉自吾之先世脩忠厚务播植者非一日之积至于吾坐享其敛获之利吾惟是兢兢焉防其利其不敢忽忘思其所树而尝愿培厚之此吾之志也时前国子学録萧执先生为文记之未几宗顺卒又未几楼燬于兵宗顺之子仲恭拳拳惟其先志是敬是承爰即故址一视旧规复为楼若干楹而仍掲其旧额将以永示后之人者今年在京师告余曰楼重作未有记也愿以属子且悉语之故曰惟先君子籍前人之休光益勤封植以施及于我俾承圣天子之宠命以佐二千石统理一郡我其敢不孜孜夙夜追惟厥勤敬其所遗以图益厚其本大其绪以昭于后之人此仲恭之志也予尝闻天之所佑者善也善之能感者诚试之从出者心也人之心诚于为善积乆而不已则福降之康氏之上世以于仲恭其必皆由于此哉不由于此而愿乎福犹所谓欲适越而北其辕必不可济矣然则仲恭之后人愿继其祖父之志以遂延其福者宜永视于此不忘仲恭质直和易谦慎而有材今擢受同知梧州楼重作于洪武辛丑十月记作于永乐乙酉九月云













　　东里续集巻三
　　钦定四库全书
　　东里续集巻四　　　　　明　杨士竒　撰记
　　双溪清趣轩记
　　双溪清趣轩者庐陵刘子政甫之所居也双溪在庐陵城北一舍许溪两源夹出清冷澄澈可鉴可湘可漱可濯浅可掲而渉深可舟而游也溪之上山逺近环绕连青疉翠云霞烟霭朝霁夕隂舒敛变化不可殚状又有平原沃壤可稼可蔬而林木森防葩卉映照禽鸟之声四时不一盖轩中毕得之刘氏始自安成来徙于此世业儒术逮子政甫少孤能自树立持身饬行至壮至老如一日导其子弟皆勉于善躬勤耕稼寒暑旦暮之需皆有所出公赋力役之征各有所任平居闲暇少长咸集轩中讲论经史辩析义利或与故人宾客尊爼吟咏消揺懙懙若将终其身焉岂非天民至乐者哉世之人其所乐不同盖各因其志也穷者志乎通贱者志乎贵志而得焉乃乐也惟处乎山林泉石之间茹淡饮清安贫忘贱自足而乐者非幽贞絶俗志之素定者不能子政甫其志之素定者乎士诚足乎内不累乎外则虽穷闾蔀屋箪食豆羮无不可乐茍无诸内徒汲汲乎外虽有佩朱组千驷万钟将其终日胶胶扰扰之不暇而暇于乐乎子思曰无入而不自得孟子曰反身而诚乐莫大焉子政甫必志于此乎子政甫春秋益髙而乐善之志愈笃其弟太常博士履节其子翰林庶吉士孟铎皆发身进士与余游是以子政甫属余为文记其轩遂为之书
　　曾氏耕读轩记
　　曾氏泰和着姓余家与之有连异时鸥江先生文学行义名重一邑传道先生以易经为学者所宗所著书有易变通四书类辩庸学标注官至绍兴路照磨后遇乱死王事余犹及侍原友先生先生先宜人舅氏也秀眉广颡面洁白如玉雪仪观伟然至今乡人学子传其文章翰墨景仰前脩于乎其可复得哉能济鸥江先生四世孙传道原友两先生从孙也不见几二十年今年过京师访予晤言劳苦之外追思丱角时乆成堂相聚狎嬉不觉惘然无几将复别去求余记其家耕读轩告余曰能济不幸蚤失怙不克自振以绍前人声光又贫不获已歳仆仆江湖逐什一之利以为仰事俯畜之资非其志也数年徙家邑西金滩之上有少园田可以致力耕稼取足寒暑朝夕之需无意外之虞构数椽之室以居无喧杂声闲暇可以潜心载籍稽考古人之事而躬行之以此求偿其素志愿得一言记之且以自朂夫人之所为可贵者谓能以道善身也而道非学不明焉为学而有以自养无衣食之虑泊乎其内得以一其志焉学庶几乎易成也自养者一皆出乎已之力尤古人所重观能济之志与其所务其庶几乎虽然古之人不云乎顾力行者何如夫耕而不力虽有丰歳无所获也学而不力虽有令质无所成也若是非徒志之谓哉孔子曰欲及时也此自力之谓矣以是为记愿朂焉
　　承训斋记
　　承训斋者吏部尚书兼詹事府詹事重庆蹇公长子英藏脩之居也英朝夕侍公闻公之训退而恐或忘焉此斋之所以名也间请余为文记之夫公所以爱英而教之凡于明善诚身之方宜至备矣余何言世之人爱其子谆谆而训之固望其能敬承佩服不愆不遗然藐焉聴之忽焉亡之如授简无几而遂失者盖有之矣英惓惓书而掲之以着儆于闲居独处之际其能知所重而颛颛于心矣乎既知之必将行之知而不行犹未知也譬夫将有适而问道于人也既吿之以山川之所表途路之所出熟之于耳而识之于心矣然未尝舟而趍车而赴也亦徒知而已故学者之于道必务力行以求至焉朂哉英也安意以受之致力以行之庶乎不负公之训矣抑吾闻身之为训有切乎言之训者子亦观于公之躬行者乎其敦厚周慎表里一致歴仕三十年谨谨守法未尝纵越盖其忠实不欺得之鲁简肃不为伤人害物得之李文正至于张忠定之不饬玩好傅献简之遇人以诚范忠文之不设城府则公兼而有之也公之躬行如此凡欲安利其身不隳其名者犹将视效况于其子者乎诗不云乎执柯伐柯其则不逺英承公之训法公之行由是进而求之于古圣贤勉勉不巳子所至其可量乎朂哉英也不然徒名焉以号于众而已非公爱其子之意亦非子自爱其身之道也英朂之哉是为记
　　具庆堂记
　　左春坊左賛善陈君仲完致其同郡林汝澄之意求记其家之具庆堂賛善君之言曰林世家闽邑方山之下其父昌朝甫今春秋若干母陈氏春秋若干皆康宁豫适汝澄笃于事亲得以致其爱敬之诚此堂之所以名也余闻而叹曰此人生之盛福至乐而何其见于世者少也世盖有得事其父或不得事其母得事其母或不得事其父又不幸则皆不得事焉又有得事于贫窭之时而不得事于丰豫之日重不幸者则皆未尝得事于一日焉凡天下可欲之事无不可以智力得惟此非人之所能必得也有其得焉者不谓之盛福矣乎然养亲有其资而事亲非得其道虽可以为福而未可以为乐也吾又闻诸賛善君林氏邑望族世笃于行而裕于赀汝澄涵濡承借于家宜其事亲得致夫爱敬而乐也况今遭逢盛世汝澄以材举歴事京师三年当授官矣而以需次归其弟方弱冠笃志学问兄弟所以乐其亲者不又有出乎服劳奉养之外者欤君子之乐亲其道固大矣敬其身而行之内敦于宗族外厚于乡党上忠于君下仁于民皆本于事亲之道而推之以是而乐其亲乐岂有涯哉吾羡林氏之福而嘉汝澄能乐其亲又重賛善君为之请也故既为记之而又有以进之云
　　芝轩记
　　上天仁爱下民爰简明圣为之君师而必生贤智为之辅俾助益其教养斯民之事其诚有以当天之意则福之佑之又见诸祯祥以昭夫天人感通之实焉而祯祥之出有为上焉者有为下焉者陶唐景星之纪有虞庆云之歌成周嘉禾之书皆尧舜成王之徳之应也若下之人孝友仁厚慈俭之徳发于身着于家而见诸动植之祥者代皆有之矧为辅臣其所任者国家天下之务而为之克尽乎诚弗违乎天有不见诸感通者乎故位与徳虽有崇庳小大之异而感应之理一也皇上以天徳居天位一惟天之道以覆育斯民仁恩所被沦浃海宇如景星庆云嘉禾诸福之祥骈臻而疉应盖同符尧舜成王之格天者也国家养民付诸戸部教民付诸礼部上临御之初首擢胡公濙为礼部尚书公夙夜颛颛于所典三礼明五教脩制度怀夷裔靡不尽其心而得其理继奉命兼戸部又夙夜颛颛咨民生之休慼商国用之出入亦皆为之尽其心得其理矣盖公忠厚恻怛小心悃欵孜孜仡仡惟宗社生民为心知之必言言之必尽而沈潜慎宻未尝一见声色其才量与其存心温然贤臣君子也上既特为公新作礼部公于后寝之左别作室四楹明爽靓幽旦夕治事毕燕居独处顺精神思政理必在于此一日室之中直公坐榻之前甃甓隠起翼旦起益崇发之得芝其从近尺衡半之厚寸之半莹白如雪如脂肪文理宻致闻者咸徃观焉曰此玉芝也最后少师蹇公偕仆徃观少师公名其室曰芝轩顾仆曰子宜为记因稽瑞牒有赤芝紫芝金芝玉芝五色芝而玉芝五色芝世不恒有信瑞物也凡植物皆根抵也而瑞物根于和气之凝惟仁徳可以凝和盖造化者为徳而产也公致诚于事上爱民所系重且大非一身一家之比也则夫不恒有之瑞而出于公独处思政之居此岂偶然之故哉故不可以无记虽然公今精神彊固志愈笃好徳愈茂其及于人非止此也则造化者之嘉应亦岂止此仆虽老且衰庶几犹及见之公字源洁世家毗陵宋文恭公宿之后孝友忠信由进士累官都给事中礼部左侍郎兼国子祭酒进尚书歴事三圣三十有余年敬慎如一日上尝亲制文曰清和恭靖命范白金为图书赐之盖知其徳善尤深云芝生于宣徳八年九月记作于明年四月记者荣禄大夫少傅兵部尚书兼华盖殿大学士庐陵杨士竒也
　　防绣堂记
　　吉水胡元节年未壮举进士擢官监察御史时二亲具庆其寮之友荣之取杜少陵入奏行之语名其奉亲之堂曰防绣后四年超陞广西按察使是时其父敬方先生已捐馆独奉母淑人就禄以养而寮之友复荣之以防绣名其堂于是元节求为之记夫养而得禄仕而得行其志皆人之所欲也禄养者以其官共子职也仕者率局于位不得輙出位有所问有所言惟任风纪者无所不得问不得言而其志行焉斯二者人固欲之而岂可以必得得之而以谓荣也固宜如又兼得之虽以谓至荣可也余交游胡氏父子之间而相知有素凡敬方先生所为爱其子及元节所为爱其身者具有在也岂曰徒荣而已先生于其子盖之以古人之道脩诸身而达诸用事君也必致乎忠莅民也必致乎爱以至凡所施无不一由于道也元节之存诸心行诸躬者盖亦惟君子之道不敢茍有怠忽而惧辱其亲也故其为御史也持已以严用法以平而有清谨忠厚之誉焉既受命署都察院其誉益流以闳而在广西今三年明乎为治之大体纲纪肃焉畏爱行焉人鲜有不服之者非其由于君子之道本于先生之爱而致然欤盖惟道之行足以荣其身及其亲且闻于逺也如元节继今恒由斯道政益行功益懋而使人谓胡先生有子其贤如此朝廷有风纪之臣其贤如此相与誉道之于无已者岂独亲之荣固国家之光也岂曰徒荣而已哉遂书以为记而俟其成焉
　　望云楼记
　　山西临县髙惟明既丧其父母作楼面所塟处旦夕登望以泄其永慕之情而名其楼曰望云介国子监丞张缉熈求为之书余雅未识惟明监丞为人防其所与宜有征矣夫父母吾身之所自出也至爱孰加焉圣人知其然也故事亲之礼晨省而昏定出告而反面朝夕出入不违其亲固本于人情矣夫生事之如此其既没也至爱之情有能遂已乎昔之人于其配其子之没而至爱之不能巳犹有作台观以望焉者矧于父母乎哉惟明之为斯楼固天理在人心不容巳矣惟明自太学生授衢州府通判改太仆寺丞今为济南知府吾闻其所至能爱民亦其爱亲之心之所推乎然吾所遇仁人孝子之不忘其亲而以望云名所居者不可数计非天理民彛之正人心之所同者乎望云本狄梁公事公有唐忠臣其忠本孝之所推其孝则因忠而愈着也夫君与亲其徳同其尊同欲尽心于亲而不及则求尽于君初非二途也后世诚欲希梁公之事曷亦究公之所立哉惟明荷国厚恩致位如古诸侯盖夙夜图惟效报之时也故余因书斯楼又进之于忠君之道忠君为孝之大端也将有征其成而大书者矣惟明勉之
　　康氏重庆堂记
　　去泰和城西五里所曰文溪文溪之上原田旷衍四时禾黍麦菽之艺不絶而三顾天柱武姥玉华诸山如屏如防环列四向龙河之纡徐贑江之闳壮骈带于前盖近郭佳胜也康氏世居其上族繁伙接屋而居其人皆俊爽通辩负迈徃之气仲升其一也仲升始生数日丧其母氏父思中以事谪戍万里外寘仲升而去祖母刘宋进士简子之裔也躬勤保育之稍长矣俾后季父思诚无几思诚复以事谪戍万里外又寘之而去仲升终赖刘教育底于成立以有妻子兴家于饶裕今年余三十矣一时宗戚长老凋落无遗而刘氏春秋八十余岿然独无恙仲升恒自幸喜以为私家之庆然念二父在逺徼朝夕縻于祖母之养不能徃省奉斯须之乐而向之同谪戍者沦落不作不知当几人矣心恒耿耿也一旦二父皆以不任罢归齐民一家之中于是行者复幼者壮老者康祖孙父子懽聚怡怡仲升重以为家之庆也乃作新堂奉祖母及其二父顔之曰重庆志幸也以书来京师请文为记余惟天下可欲之事凡出乎人者无不可以力取惟出于天者不可必得天盖不容以伪为也天人感应之际明矣有人于此忠厚和平恭慎慈俭而行之以至诚乆而不巳未有不防福者盖天之所应也仲升之重庆亦天乎哉抑岂累世所积哉夫庭列之树弥茂非一日之积也而日夜所息雨露所润一旦截焉弗继或牛羊斧斤又从而侵之则其所谓弥茂者亦已矣仲升继今因其积而益加厚焉将庆之所集吾见愈衍而未艾也故为记之使勉焉永乐壬午二月记
　　敬乐堂记
　　敬乐堂者桃源萧安正甫之子事亲之堂也君子谓事亲者居致乎敬养致乎乐此堂之所以名也桃源在泰和东南四十里萧氏自宋贡士汉卿始居于此至于今安正甫若干世矣安正甫好学愽古论议魁伟而脩饬整洁翛然尘表也其所交皆当时名卿大夫道徳文艺之士论者谓其有凌云之韵名所居曰凌云轩名卿大夫道徳文艺之士作为文章称述之甚富也而于今七十余矣頳顔华发髙风逸致回视一时侪軰不几于鲁灵光岿然独存而合族而居数千指惟安正甫年徳俱髙有子五人皆恂恂雅饬率履于善平居谨事亲之礼至于行已接人无所不慎恐贻忧其亲愆为子之道以是安正甫惬乎心无违乎志乐乎内无虞乎外超然与天游有以自得也自教道不明人知事亲者丰于养或简于敬敬于亲或不能敬其身能敬其身斯其言行无倍于道而有以植乎福庆之本矣此亲之所以乐也萧氏之名堂庶几其可徴乎余自髫丱时从先生长者之侧识安正甫前十年馆于萧氏塾又交其诸子其子今存者徳賛徳刚徳聚徳雍而徳聚来京师求记亦以余相知之乆也故推本为之书云
　　溧阳县儒学重脩大成殿记
　　髙皇帝正大统之三年诏岳镇海渎封号如古制以山水称忠臣烈士称当时初封出于歴代所加者一切罢去孔子明先王之要道为天下师以教后世非有功一方一时者比封爵宜如歴代所尊崇着于令典垂之千万年而定鼎之初即建学立庙京师亲临释奠又诏通祀于郡县又诏罢从祀之戾于孔氏者所以揆前圣之大中而垂永代之鸿范也皇上继承大统益崇孔子之道以治教天下亲幸太学行释奠礼又诏有司治曲阜庙盖自汉以来崇礼先师极盛于今日矣孔子之道天之道也国家生民不可一日以无者伏羲神农黄帝尧舜禹汤文武行斯道于上孔子明斯道于下皆圣人也而使后之继伏羲神农黄帝尧舜禹汤文武之位得以行斯道者孔子之功也论其功而隆其礼圣人之心也由是天下至于海隅郡县皆有庙学其人皆知孔子之道尊且大而况乎首善之地百里之外其民心向慕兴起为何如哉溧阳县故为州有庙学元季燬于兵国初林公庆知州事乃新作之垂五十年矣礼殿敝坏教谕梁本之始至谒先师顾瞻惕然惧无以妥明灵副徳意于是积俸廪节百费以谋更新而训导陈余适来议益克恊乃白之县令丞皆曰此吾职也敢不竭力以相县民耆老闻之又皆曰此非以图善吾民乎柰何吾坐视自逸即皆自言有助也本之以其情言于朝从之于是自某以下各随力出私帑作大成殿若干楹易故以新工良材坚髙敞丽加于旧规又新作夫子四配十哲像逾年以成由是嵗春秋邑长贰学官诸生奉诏行礼对越有严秉防将事罔或逾越退而敛焉敬脩所学以求无怍于古圣贤将上以光国家之用下以厚邦邑之俗所系岂细故哉诸生来请书其成夫受命有政教之寄而能究知本源之意相与殚力一心不费于公不劳于众以底成功可谓不忝而为民父兄于斯举奋起趋事皆如当然又以见人性之善而王化之被矣皆可书也是役也肇于永乐庚寅某月明年六月竣事经始者本之垂成以家艰去代本之者陈余及训导某皆与相力故具书之其耆民之与力者若干人书之碑隂呜呼后之受政教之寄于斯为民父兄于斯者可以观矣
　　忠孝堂记
　　忠孝人道大端而百行之首也人之伦五莫大于君与亲古之人有言事君如事天事亲如事天君亲之尊与天等也忠者所以事乎君孝者所以事乎亲忠孝脩而后人道立世道平故圣人所以为教学者所以为学必在于此夫上天生人赋之五性而忠孝具矣非有待于外也故君子者必求诸巳而惇行之太师英国张公有见乎是而名其燕居之堂曰忠孝用朝夕自励卓哉乎其志也公事太宗皇帝于潜邸翼龙兴之运南征北伐勲庸赫奕歴事四圣爵崇上公位跻元佐禄秩日进恭谨日严四十余年靡间毫发确乎大臣君子之心也公之先王秉志端恪识虑髙逺奋忠勇死国难配享庙廷垂光简册而公继述之志颛颛有在太夫人惇徳乐善明于慈训方今春秋逾八望九寿禄康宁诸福咸备而公奉养婉愉惓惓爱日慤乎仁人孝子之心也然犹欿焉不以自足必见诸名堂自警非卓乎其志者欤古谓孝者所以事君又谓事君不忠非孝盖忠孝一道也凡人非父弗生非君弗食忠孝在人譬若车之两轮不可阙一矧身受国家重寄而冠冕百僚者乎虽然君子之所以立徳立功亦惟其诚而已诚者贯表里始终而一之者也惟诚斯徳建功立愈逺而道愈光此君子诚之为贵也士竒与公同朝乆前后陪公在史舘七八年盖悉公所存之厚问承属记忠孝堂故请以是复焉
　　翰墨林记
　　永嘉谢环庭循清雅絶俗之士也敬言行如处女务义而有识不慕荣不干誉家无余资而常充焉有自足之意知学问喜赋诗时吟咏自适有邀之为山水之游者忻然赴之或数日忘返所与交皆贤士君子庭循善畵初师陈尗起尗起元张师防髙第洪武初有盛名两浙清介凛然不茍接人识庭循于总角特爱重之一经指授輙得其妙处尗起亦倾写底里庭循遂驰名于时永乐中召在禁近宣宗皇帝妙绘事天机神发不假于学供奉之臣特奬重庭循万几之暇恒侍左右间承顾问率以直对上嘉其诚屡书御制诗赐之及有金币衣服之赐再进官锦衣卫千户盖授近职使食其禄也庭循益执谦虗不倚为荣退恒杜门谨守虽其中确然而外未尝一毫忤物所居深防闿爽森列唐宋以来法书名畵造之者如众寳在目应接不暇有欲得者聴持去无所靳惜所谓寓意于物而不留意者庭循有焉庭循素善余尝间壁而处者累年所居故号米家船余以翰墨林易之庭循达者也凡世间竒絶珍秘之玩岂其长存虽王逸少顾长康之迹皆神品也歴数百年后即磨灭且尽况其次者乎独其行事因文字以传者虽千歳之逺犹一日也昔蘓文忠公记石氏畵苑特着其为人故吾于翰墨林取以为法焉
　　万玉潭草亭记
　　客有至自三山者余诹之曰海邦丘园岩谷之间岂无髙尚逺蹈而未出者可得闻乎曰有之然亦寡矣出福州城百里外有溪曰义溪溪之上有文笔石鼓岱顶诸山皆竒秀又有泉石林木之胜幽人澹士之所乐也有君子曰陈周仲昌嗜学问通鲁史明隠公以来二百四十二年之事与夫圣人尊王抑覇之防然不数与人言好为诗时有所作吟咏自怡耳非其人弗友非其义弗取饮清茹淡翛翛乎埃之外也所居石潭之上有竹数万挺作草亭其中题曰万玉潭草亭水光澄明林影森防情与景防四时虽殊雅趣不絶仲昌尝倚竹而歌曰脩竹兮青青中虗兮外直素节兮贞姿寒暑兮一色冷冷风兮朝夕余舍之兮焉适又尝临水歌曰湛渊兮渟渟澹静兮澄渺防波兮不兴涵天光兮容与恒皎洁兮镜平聊适我兮性灵国风所咏考槃硕人仲昌殆近之哉比年仲昌用子贵封文林郎监察御史然自是益敛迹不出深居草亭之下若将终身焉者余闻客言叹曰仲昌可为清贞之士哉盖昔人以竹比玉君子之徳亦比于玉止水湛然则明徳之喻也仲昌之适乎此其固专务诸内欤岂外物者所能动之哉客去以余言告仲昌之子叔刚明日叔刚诣余曰他人有心予忖度之荷先生知家君幸书所与客言者畀归为草亭荣叔刚永乐十九年余考礼部防试时所奏进士由监察御史再陞翰林侍读同在馆阁十余年为人温恭端靖盖仲昌徳之成于家者也
　　姚氏祠堂记
　　工科给事中姚铣间诣余请曰先世自光州至固始徙闽族益蕃更五季之乱谱亡无传今所知者宋绍兴中国子祭酒子材始家侯官遂世为侯官人子孙歳时展祭酒墓至于今不废然莫详祭酒于今为几世盖更宋元之乱谱又亡矣铣七嵗初入小学先考君训之曰吾蚤孤艰窭孑孑独立以共养老母暨汝母来归吾赖贤内助而家稍殖惟汝母之能孝也于荐祭奉养咸秉诚相余不幸吾母弃背汝母今复去世所以成家奉先者在吾汝不图惟务学植身以效助乎言已泣下霑襟铣记忆先君之训不敢失坠也时先君方作谱牒既成以授铣又训之曰宗无谱斯昩本矣吾宗先谱盖不复可寻究此特据吾所知者录之尊祖睦族人道之大端汝勉之哉然吾有大阙焉先世故有祠堂及祀田歴兵革皆废矣非祠何以妥先灵而致追逺之诚此吾寝食所不遑宁处者也汝勉效助焉时地陿隘不足为先君病且革顾铣言必成吾志呜呼先君奄弃孤矣惟所遗命孤者赖先君之灵今祠幸茍完盖拓先庐之侧得亢爽地从三十歩衡如之有赢三倍焉为堂二十八楹为后寝及庋遗书祭噐之室于寝左右凡二十楹缭以周垣嵗时行事仪物约用朱文公所制执事矜之特书其成庶几先君之志不冺于后世而姚氏永有赖焉余闻而叹曰此王化所闗士行所始也祠堂本于文公念人子皆有追逺报本之心而行礼亦必有其所故约古而为之制其视古盖简矣然世士大夫家虽有禄者能遵用之已鲜岂其智与力有弗逮欤孝哉乎姚君布衣食贫而惓惓此心将没犹顾命其子不已铣心父之心卒成厥志于既没之后孔子曰孝者善继人之志铣可为能继矣礼先祖有善而不知弗明知而弗传不仁铣克知克传矣大雅云孝子不匮吾于姚氏见之故敬为之书其考讳忠字用恕其孝如此他行可知没于宣徳五年祠作于七年铣由进士擢官近侍温雅清慎盖复振其宗者也
　　金溪精舍记
　　泰和县之东四十里章江之滨曰金溪溪之上有大姓曰刘氏前二百年刘氏资产之充文献之盛为邑东之望元初有号金溪先生者清徳愽学为缙绅君子所重于先曽祖待制公莫逆交遂相与为婚姻家金溪之孙思敬先生之配先考少傅公同产姊士竒少孤思敬先生与姑氏尝诲之使知其先世以图无忝士竒谨识之既而获闻金溪先生之徳之防先生藏脩之居名金溪精舍其子若孙旦暮侍左右恒语之曰吾之先累累以徳义传续为积善之宗为乡之表不徒以资也若等必务学以明善诚身立于寡过之地庶几以承吾宗间闻时之人有一善行必喜而语其子孙曰若等不勉可乎闻一不善之行輙曰若等其深戒哉故其子若孙皆秉徳蹈义金溪先生逺矣精舍亦燬于元季之兵我国家混一宇内刘氏之田庐聚蓄荡无存者思敬先生慨然欲复精舍而废于肓不克惟恒诵先祖之训以励其子弟族人诵已盖未尝不怅焉以思戚然以自伤也思敬先生静脩硕学擅文词自其少年涵濡家教又亲炙吾家诸老而沾被其膏馥后来学者仰之盖嶷然老成典刑焉其子持志恂恂笃于善行而教授养亲终其身盖亦有志复精舍而未克也持志之子谏既丧其大父父乃克建数椽以为精舍而驰书北京请记諌可以为难矣余家居时諌甫齓也闻今与其子皆教授里中而养母能孝无义外之慕刘氏之善庆有自哉诗曰无念尔祖聿脩厥徳余喜谏之克继先志故述其先之训告之将并使其后之人皆图无忝盖亦思敬先生昔者所以告士竒之意也是为记









　　东里续集巻四
　　钦定四库全书
　　东里续集巻五　　　　　明　杨士竒　撰记
　　思亲堂记
　　吾仕北京二十余年赐第东华门之外环所居兵民杂防而业贾者十七八皆奉法循理不闻竞争声吾尝寅出而酉归间遇休假则牵于宾客未尝一濡迹隣比之居也隣之叟一二軰间以休日过余欵语因及比屋之行则指吾居之北曰有郁氏者兄弟两人伯名良仲名让皆有孝行嵗时必哀慕荐祭必诚敬语及父母必涕下潸两人相恭爱弥笃出入闾巷又皆敬老慈防未尝有干纪事吾闻而识之他日西隣蒋叟者以良来谒良再拜出一巻题曰思亲之堂蒋叟代之言良父母皆苏之长洲人父友谅乐善好义以艺事居京师母顾氏贤淑相夫以孝养闻良兄弟皆幼而丧母稍长而父丧今家虽裕而不逮养此其终身之戚而堂所繇名且为之乞言余叹曰良兄弟见称于乡闾老长固有自哉昔孔门学者问士之次圣人告以宗族称孝乡党称弟葢孝弟百行之先而立身之本也良兄弟克惇用之固儒者有取矣恒情之孝防存亡异致惟诚者不以存亡有间良兄弟庶乎其诚哉夫孝心人所同有也惟蔽于欲而后存焉者寡然本然之善具于心岂能终蔽哉故圣贤之教必务去其蔽而复于本然良兄弟其本然者固未尝蔽诚能因是而充之则何善之不可至哉吾故以进之也诚由是而进焉将隣比里闾之间不有观于子而兴起者乎不然将无惭于子而敛避者乎使众咸称曰郁氏二子皆京师之氓之良而不忝其父母顾不韪欤是盖孝之大者遂为之书使寘之堂中旦夕勉焉
　　懐徳堂记
　　桃源萧徳资新作堂若干楹其塾賔前兴宁主簿陈士瞻取圣人论君子之义名之曰懐徳所以爱之者深矣徳资来京师求余记余亦其故塾賔宜有复也夫人之生天赋予之者极其清明而毕具天下之理极其纯一而泛应天下之事皆无一毫昏昩亏欠也然其禀有清浊焉有粹驳焉故所以受于天者有存有不存焉繇是智见各殊趍向益逺或善或恶骎骎乎至于霄壤悬絶而终其身所得吉凶亦各有不同焉圣人者知天所以生人之意固在使其为善而吉也不幸人之有不存焉者是以推本立教使究知天之所以畀我者谨持笃行不敢怠弃以不失乎为善而吉也而又发其脩为之要必使诚之于思惟念虑之间不息不贰则凡见诸语黙作止无非奉行天之所畀我者矣圣人所以嘉恵斯民之心何其厚哉徳资闿爽温厚乐善不倦诚因陈先生之言从事圣人之教务君子之归盖未有不至焉者徳资大父思贤甫魁伟阔达负气义有善行其父安常甫笃厚温靖皆执徳有闻乎前矣固宜徳资所永念而图继焉诗不云乎无念尔祖聿脩厥徳言当承乎其先也永言配命自求多福言不可违天也徳资其勉之哉是为记
　　本心堂记
　　友人曽与贤既登第为庶吉士受诏进学于翰林朝夕与余相即也数告余曰从祖本立公今年九十有六矣尝语与贤欲得君记其本心之堂君于曾氏为婣家矧有斯文之好君宜无辞余惟公耆年厚徳于今乡邑不可以第二是宜有记以示来者公为宋忠臣寳庆府通判諡忠愍从孙自少读书谨行不肯违道以求所欲所居之堂顔曰本心余尝登斯堂闻公之言曰圣贤设教之要不过欲人正其心而已夫能正其心则事物之来防善防不善皆有以辨之可为不可为皆有以决之不牵乎物诱不逐乎情动有以主于中矣由是而应于外无徃非徳焉正心非徳之本乎此本心之说也公尝以自励至举以告人亦必曰必欲吾本心之正则善矣乡之人闻公之言者亦皆曰此公所行者公言岂欺我哉故或有所私争不平得公一言无不止者盖公之天性忠厚恳欵凡事有求诸心而不得即止不为自少至老其务为善皆出乎中诚不杂以伪是以一出言而人信之此则公之所谓本心者不独见诸言语而已世之人有见诸言语者当道矣徃徃考其行事如秦越之不相似者岂非不能内脩其本而徒事乎外也司马子长曰能言之未必能行如公者可谓能行之矣自余入小学时公已皓然白颠邑大夫重其行谊礼为耆老以资问政挺乎邑人之望矣今余既壮而仕公愈老愈彊顔如頳玉日宴坐堂上賔客在列诸子孙曽奉觞上寿无时不蔼然于春风和气之中岂非人生盛福哉夫所以致福者必有已之善也善脩于已斯天锡之福矣此又公所谓本心者之应也故并记之庶几来者有所兴起
　　雪屋记
　　世之所贵乎士者谓其能立志也志立而后道行孟子曰富贵不能淫贫贱不能移威武不能屈此之谓大丈夫皆其志之素定者也使志不素定则穷闾蔀屋羮黎饭藿者一旦遭际贵富鲜不意满气溢有自矜之色平居贵富丰衣盛食之人卒然而遇贫贱则忧愁抑鬰无聊亦必有不能自堪者矣故士志素定则于贵富贱贫穷达皆防之一致而终无以移易其心懐庆王侯某其未仕也布衣蔬食独防一室之内无肥甘轻暖之御也无髙堂广厦之屋也无浮人豪士之徃来也昼出耕夜归读古人书以求古人之道懐慕防洁皜皜乎无一尘汚浊之累超然自适名所居曰雪屋盖以自况也其立志如此既领乡荐登仕籍敭歴中外为金华郡守郡守视古诸侯也有千里民社之寄侯刬弊建利煦枯濡槁兴教育之方日孳孳焉如有所不足由是金华之民皆乐侯之政然侯所自防澹然不异乎家居之时退食之所仍掲雪屋二字朝夕省览以益固其防洁之志夫为吏防则公公则明明则善善恶恶罔不得乎其正如此民岂有不遂者乎侯得禄十余年歴数官以致其贵视古诸侯矣而恒不变其志其庶几古之清白吏者欤余虽未始识侯友人石彦诚道侯之事且为求文记雪屋彦诚耿介尚志不易许与此其必可信故为书之使凡今之为吏者观之知侯之志而有所兴起
　　龙溪书屋记
　　吾友周复则致其家君至善甫之命求作龙溪书屋记吾虽未尝造龙溪识至善甫然吾家距其地近又交复则乆闻而知之矣龙溪在庐陵城北一舍许峯峦骈立环拱如帷如屏溪水出山趾澄澈萦廽道东南入章江其人居室森立有土田林沼之产为厚生之资其俗尚气义不薄周氏自烱村徙此若干世矣益乆益大又多端厚秀敏之才至善甫尤卓荦其务善屹然为乡人倚重有七丈夫子甚爱之作屋若干楹购书数千巻自图书以来至于周公孔孟又至于周程朱张群圣贤之所着以及诸子百家之所纂记者悉藏其中日延该通洽闻之士讲论道徳仁义之懿与上下数千年既徃之迹孰之可蹈孰之可去以道其诸子使之渐濡陶薫为善士为君子不至于流于下此书屋之所以作也夫父子之爱天性也世之人爱其子愿之以贵富寿康者多矣求能爱之愿其为善士为君子不至于流下如至善甫者盖寡见也夫能为善士为君子贵富寿康之来不外此矣至善甫之卓识度越常情逺哉复则温雅乐易好学而敦礼今自太学生选歴事大理寺有能名即授官矣而汲汲辞归以定省为重其父子交相尽如此此书屋之所为可记也于是乎书
　　赐印章记
　　仁宗皇帝赐印章二其一范白金广方寸文曰绳愆纠谬盖临御之初召少傅臣蹇义少保臣杨士竒至思善门谕之曰卿二人自吾监国时相辅益甚厚今不可以薄但吾有过举如未得即见可具述其故以此封识进来赐义与臣各一章且各赐小素掲帖百俾述所言盖求益于下之切也又召义与臣各赐象牙图书一臣得杨贞一印皆有玺书盖念其尝效分寸之劳也宣宗皇帝赐方寸银章二其一文曰贞一居士盖取先帝所赐贞一章而举二字赐臣为号也其一文曰清方贞靖时览贞一章既顾谓臣曰此先帝之灼知汝也然吾知汝亦非浅指清方贞靖谓臣曰此汝之所有而吾所素知也遂以赐臣又谕之曰士竒必以所辅先帝者辅我臣叩首对曰不敢不竭尽愚诚既拜受赐时皆以为千载之遭际希阔之大恩也盖仁宗初赐臣二人绳愆纠缪章后数日亦赐夏原吉臣冐昩进曰臣与杨荣金幼孜实同职任今赐不及二人幸天恩均之言且再三遂赐荣幼孜同一章至宣庙赐清方贞靖章是时蹇义杨荣胡濙皆有赐其文则各因其人而不同于乎仁庙求益之诚切防劳之不忘与宣庙之不改父臣而褒宠之加厚皆自古寡见今二圣逺矣臣之孱弱愚劣终不能效裨益万一徒捧遗赐而永恸谨志之以示子孙俾珎袭云
　　一乐堂记
　　吉水罗从敏及其弟从渊从升名其事亲之堂曰一乐从升来京师介其妻之兄翰林编修周孟简求余记之孟简曰从敏父敬简甫母杨氏皆惇徳乐善春秋且八十皆康宁和豫从敏兄弟又皆温厚秀雅相且与和乐一志奉养此堂之所以名也余为之嗟咨歆羡曰罗氏之得于天何其厚也夫父子兄弟至亲莫加焉世之人盖有不幸生而不知其父母者矣有幸而得事之则鲜能以俱存或得于偏侍或得于贱贫之日而不得于贵富之际故孔孟之蚤孤伯竒子骞之失母曽子悲于千钟之禄子路极其负米之思其不幸皆天也至于兄弟兴终鲜之嘅懐独无之忧者古今何可胜计盖亦天也今罗氏具庆在上具翕在下奉春酒以介寿蔼埙箎之和洽一家之间雍容爱敬天伦怡怡即天下之乐复有加此者乎其所得于天何其厚也虽然必有所力诸己以承借夫天之所以畀我者乎必求之于道端之于心慎之于行以达夫不愧不怍之地使父母兄弟皆得以乐吾之乐而后为无忝焉吾闻罗氏为吉水山原之望宋景祐中吉州推官曰拯者其初祖也建炎中举进士后至武冈太守赠朝散大夫曰棐恭见于杨文节公所状行胡忠简公所铭墓者其七世祖也杨氏又出忠襄文节之家其原之正如此而从敏兄弟数游江湖治奉养之资以遂接夫名士大夫其得于见闻益广矣诗不云乎题彼脊令载飞载鸣又曰夙兴夜寐无忝尔所生罗氏兄弟其必勉于此矣以是为记
　　宣城县庙学重脩记
　　古昔王者之建国君民也教学为首事其学之制二十五家有塾五百家有庠万二千五百家有序王都及诸侯之国有学今郡邑之学盖古之序也古之序其下为庠者二十五为塾者五百盖里皆有学民皆有教其教之法自洒扫应对至穷理正心与凡脩已治人之道莫非尧舜禹汤文武之所传者非此不以教不以学是以其俗化之隆而人才之盛也后世不明先王之道而老佛二氏之说继出昩者惑于所诱而沈溺焉率倍此而趍彼逾乆逾甚是以正道榛塞而风俗人才不逮于古盖积习非一朝夕矣我国家列圣在上惓惓焉兴学饬教玺书靡歳不下学宫之布徧于海隅矣其或犹有未备则吏于斯者之弗职也宣城南京畿内之邑山秀厚民淳质名人君子忠义之纪代未尝乏然余在禁林尝阅四方所上郡邑之志宣城为邑民戸三万有竒而今为老佛之宫者六十余儒之宫一焉而已夫正学异端不两盛在此者既寡则吏于斯者宜力致夫饬励诱掖之功以仁其民以称上之徳意庶几其可凡前之吏宣城者多矣其学则自洪武三年知县王文质建于泰和门之内九年知县邢知逺以其庳隘改作于县治之西庙与学咸备永乐六年知县熊义存及教谕方濬源以歳乆而敝恊力新之歳乆复敝宣徳二年教谕张嵓至谋于知县萧吉改作庙之外门中门广隙地为学外门明年作明伦堂及师生防馔之舍又广地作射圃而萧去官嵓及训导陆霖杨辉劝率邑之好义者作大成殿及东西庑像位咸新郡推官尹崇髙至用嵓等议作尊经阁于明伦堂之后未半而尹去官工部侍郎周君忱廵抚过之功赖以完而凡庙学之未备者郡守袁旭至悉备焉是役也虽有众力然始终嵓功居多于是辉来请书其成于戏凡今老释之宫圮者兴废者复不必其有势位率无过期月耳若儒学之宫隳弛欲葺即有势位者为之纲维主张犹必更十数歳而后成何其难易之悬絶也非由习俗之移人而人心不知有古道欤为政者以正风俗淑人心为要务而风俗人心之所由善必在于兴学校学校者明先王之法以为教也为学不明先王之法不能善其道为政不明先王之法不能善其治学校之闗系于世大矣其成宜有书若学于斯吏于斯者亦皆致力行之功乎
　　重荣堂记
　　皇帝临御之初玺书数下以恤民为首务念旱潦之弗时而饥窘之可悯命所司存问给济又分命廷臣四出脩备荒之政于是四方之民祗体上心竞出谷于公庾以为荒歳赈给之助无间逺迩风动云集传所谓尧舜率天下以仁而民从之者也旌褒之命靡日不下辉映日月光华古今何其盛哉新淦界江里李孟都宣徳十年尝出谷五百石县如制建碑表之乡人荣之正统五年今刑部侍郎薛君脩荒政于江右重宣上徳以风励其民孟都跃然感激复出谷千五百石事闻赐玺书旌为义民劳以羊酒孟都祗诣阙谢命光禄赐酒馔孟都荷天恩之隆厚归而命其庋玺书之堂曰重荣介武选员外郎毛谷英来谒记以侈上赐以永示其后之人余叹曰此治世盛事也盖自吾童丱时尝闻老长言昔我国家未一区宇也民困于元季兵戈冦盗鸟散而防窜流离颠蹷父子夫妇相视不能相保所在皆然夫岂计复见今日而为太平之幸民哉言已且慼且忻既复曰何以报上之赐哉吾谨识之弗忘而自吾之幼而壮而老至于今八十年朝廷清明礼教脩举四境晏然民逺近咸安其业无强凌众暴之虞而有仰事俯畜之乐朝恬夕嬉终嵗泰然而恒适者皇上天地之赐岂可一日以昩报乎民知体上心而思效义此天理之良心有在矣夫能一为之可书如一再为之又其所出者加倍于前如孟都然者尤以见好义之有诚重荣之堂其信可书哉谷英歴官多明于知人且屡道及孟都之先人有为通判为长史为县尹者皆以忠厚为政夫譬之木一本所出其性无异则李氏之及人岂直孟都而已乎因并及之李氏之后世尚世承之勿隳
　　孝义堂记
　　江隂朱维吉出谷四千石于有司备赈饥其善心之发盖以祈其父善庆之康且寿也有司上其事赐玺书旌其父为义民而并嘉其父子且劳以羊酒免杂役七年盖特恩也乡人士采玉音名其所居之堂曰孝义维吉来求予记因得所录玺书拜而观之盖所旌善庆之义者谓子之能孝必本于父大哉皇言乎其重所本乎且勉其父子允蹈孝义谨宪度表乡俗所以光宠朱氏父子何其至也朱氏父子所宜拳拳服膺奉行而岂可斯须怠忽哉吾尝闻维吉有至性母范氏两遘危疾皆致诚叩神刲股煮液以进而瘉搢绅大夫多为文章褒嘉之此其诚孝非一日之着也其必能服膺大训而不愆者欤夫义者心之制而事之宜也必始于事亲故孝为百行之先事克孝矣推之其余所谓本立道生而未有不至焉者也朱氏以是名堂而益求进进不已焉将其几于道也岂逺乎哉维吉勉之是为记
　　继芳楼记
　　灌溪之罗氏泰和名族也罗氏之继芳楼作自子賛始子賛与其兄子宣俱读书好礼孝友而文杰然出其一乡其所以名楼之意盖欲趾美前闻人而不遏佚其声光此非善继善述者不能子賛昆弟其贤矣哉余外弟陈叔度来京师为余道其事且征言为记余与子宣征士有连其几世祖某敦徳尚义阖门数百指聚防无间言至五世不分先曾祖待制公尝名其所居之室曰和乐之堂盖所以彰其善而着无穷也有水环居而流曰木兰之溪溪之上为花蕚亭一时光景文物之美为吾邑之望至今使人叹慕以为不可及此子賛之楼所以作而继芳之所以名楼也予何幸得以文辞托名于待制公之后乎夫有作以开其先者固难有述以绍其世者尤不易故古之名公硕士流芳垂荣于百世之下者常患无贤子孙之继其后而勃兴暴贵崛起闾阎之间者又恨无髙明祖父之肇其始有能前后无愧而两得之如罗氏者何其寡见耶嗟夫子賛之作斯楼也名山胜水乔林脩竹依然昔时之盛至于亭榭陂池之胜竒花异卉之植琴书图史之富宾客游宴之乐亦不减前人之旧观矣则其登髙以望逺临清而赋诗有不嘅想先世之流风余韵而兴起者乎况罗氏昆弟子孙之盛如此和乐之堂又当相继而作矣虽然子賛尝见夫巷列之树木者乎廼祖父得其地及时而种植之矣后之人深厚以培其本灌溉以息其生髙援峻墉以防其侵绵绵延延而不至画焉则其骩百围干云蔽日可计日而俟也诗曰无念尔祖聿修厥徳罗氏世万子孙尚引而弗替哉予他日获谢事来归登斯楼尚能挹湖山之白云濯长江之清流一为子賛赋之未晩也
　　乐志堂记
　　吾宗自吉水徙西昌盖四百年世以赀甲闾右然所恃者诗书行义相传袭未尝恃赀也更世多故其连甍飞栋池苑亭榭之盛无复存者其田跨数县皆膏腴亦皆为势而巧者所夺独诗书行义之传犹有存而未泯者此非先世之遗泽者欤余少所亲炙宗人老者或出一言或至终日言未尝不汲汲于后生之徳善而自余去乡二十有余年吾宗之老长亦且尽矣人之少者日壮壮者日老而于余有识有未识壮焉每私窃咨求其所脩诸躬施诸家与乡而不忝乎先世者盖无戚防智愚而一以彦实为说彦实吾族兄子有甫长子童丱已知自重惇孝弟不肯非义取利而徃徃损己以济人里社中有所私争不平咸走彦实彦实为一言即平彦实平居祗宪度凡百先公府而后私室于为义如壮士畏事类防女而为人所畏服盖能以柔为彊所居去邑南五十里有田园以资有山水以娱闲暇或循歴垅畆或濯清防茂乐稼穑之得时玩鱼鸟以自适入则课子孙于文学洽賔朋于觞咏有以得乎心无所累乎外谓非吾宗之良者欤嗟夫今吾乡之人吾不得而尽闻也而闻吾宗有人焉如此吾安得不倾意以向之哉前六七年彦实以运赋来南京告余曰信窃有志乎善诚以谓为善有以自乐不自量而名所居曰乐志之堂庶求至乎是也幸为记之余诺之未暇今其子振又以运赋来北京惓惓其父之为善也求记益切故述彦实之志之所得且本乎其先之所恃者为之记亦将以示其子若孙云
　　敬本堂记
　　万安东溪之上有世家曰郭氏元之盛际有孔祥者博雅好古轩伟豁达乡人号之曰孔堂而荐绅大夫多喜与之游翰林滕玉霄尝为大书孔堂二字又为文记之至今里人老长矜道其盛歴歴如昨日事而孔祥之曽孙仲玉今徙居宁塘之侧去东溪之里而近仲玉恒不忘其祖若父故所居也名其新居之堂曰敬本以系其孝思亦因以图无忝焉介翰林脩譔曽鹤龄来谒文为记万安于泰和接壤而东溪尤宻迩其民俗好尚同也其故家世族虽富盛皆赫奕而必务诗书谭礼乐以为髙不以智力为长雄也郭氏先徳之善其有征矣迨至于今二百年其曾之世继续其盛而未衰者亦必本诸其先也仲玉虽不得已而去其故居而慕仰先世引望桑梓于咫尺之地惓惓不能已于情者可谓能敬其本也人惟不知敬其本故不知敬其身不知敬其身则防其身于僇辱而亦不自有遗矣仲玉之存心其度越众人逺哉仲玉惇实恭慎崇尚文雅尝以田赋长万石区得举于公私间乡人号之曰玉田盖郭氏之秀而无忝其先者也仲玉四子亦皆肖其父而余识其叔子曰利砥者温温焉方志于学郭氏益盛而未衰吾于堂中卜之矣故为之记若其作堂之歳月及衡缩深广之度不系事体之重者可畧焉
　　大原清适记
　　濒澄江之南曰大原其地平夷旷衍皆沃壤可稼可桑又有崇山茂林之盛徐应之居在焉其居清幽而爽闿其伏腊朝夕祭祀宾客之资常裕然也以此自幸题其宴息之所曰大原清适属吾侄子旅来请文为记吾家距其防虽限一水举棹而济朝而徃日中而返日中而徃莫而返吾自童而壮而冠率一歳十数过其防信知其可适也然人之所以适在乎心而不在乎外盖尝观于古之人焉其富且贵矣有居室舆马妻妾声色之奉至足矣然其心犹有所不适焉者何也岂非时之不可以适乎今幸遇圣人在上惓惓夙夜以安民为切务纲纪清肃徳化覃敷年谷丰登烽警不作使天下之人垂髫戴白林林总总之众皆得相与恬嬉于春风和气之中而不置一毫忧戚于其心者其可忘所自哉其必思有以报上之赐也夫上至仁以厚下下必至敬以报上所谓至敬者体至仁之心而脩于已孜孜乎孝弟忠信恭俭防耻之行以克承借上赐于无穷而所以适诸中者亦无穷矣夫记者所以记其所自而不忘应尚克永念之哉是为记
  </div>
  <div class="pagination">
   <a href="东里集_page23.html">
    上一页
   </a>
   <span>
    ...
   </span>
   <a href="东里集_page19.html">
    19
   </a>
   <a href="东里集_page20.html">
    20
   </a>
   <a href="东里集_page21.html">
    21
   </a>
   <a href="东里集_page22.html">
    22
   </a>
   <a href="东里集_page23.html">
    23
   </a>
   <span class="current-page">
    24
   </span>
   <a href="东里集_page25.html">
    25
   </a>
   <a href="东里集_page26.html">
    26
   </a>
   <a href="东里集_page27.html">
    27
   </a>
   <a href="东里集_page28.html">
    28
   </a>
   <a href="东里集_page29.html">
    29
   </a>
   <span>
    ...
   </span>
   <a href="东里集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
