<!DOCTYPE html>
<html>
<head>
    <meta charset="UTF-8">
    <title>大全集 - 第 1 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大全集 - 第 1 页/共 38 页</h1>
    <div class="content">　　钦定四库全书　　　　　集部六
　　大全集　　　　　　　　别集类五【明】
　　提要
　　【臣】等谨案大全集十八巻明髙启撰启字季迪长洲人元末避张士诚之乱隠居松江之青丘自号青丘子洪武初召修元史授翰林院国史编修官至户部侍郎后坐撰魏观上梁文被诛年仅三十九所着有吹台集江馆集凤台集娄江吟稿姑苏襍咏凡二千余首自选定为缶鸣集十二巻凡九百余首启没无子其侄立于永乐元年镂板行之至景泰初徐庸掇拾遗佚合为一编题曰大全集刘昌为之序即此本也启天才髙逸实据明一代诗人之上其于诗拟汉魏似汉魏拟六朝似六朝拟唐似唐拟宋似宋凡古人之所长无不兼之振元末纎秾缛丽之习而返之于古启实为有力然行世太早殒折太速未能镕铸变化自为一家故备有古人之格而反不能名启为何格此则天实限之非启过也特其摹仿古调之中自有精神意象存乎其间譬之褚临稧帖究非硬黄双钩者比故终不与北地信阳太仓歴下同为后人诟病焉乾隆四十四年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　大全集序
　　故嘉议大夫户部侍郎前翰林国史院编修官授诸王经青丘先生高啓文集一十八巻旧一千若干篇今二千若干篇儒士徐庸字用理之所广也用理旣以类广先生文集乃以示昌昌谨为序之曰夫将以所学明先王之道救当世之弊则必着于言焉庶几见者之有用闻者之有考也六经更圣人之手其言粹然一出于正要之所以存鉴戒者亦多圣人旣殁纵横捭阖之説兴大道几微汉广游学之路董生贾谊始各以其学自见著书数千万言沉雄简奥其明先王之道陈当世之务略备矣唐韩愈起力变八代之衰习故其言惟醇而杜甫李白又各以其学自见明王道具时政谓之诗史宋欧阳修博学力行本论之言有益于治至朱元晦则根据六经之防攘斥百氏之非岿然为世儒宗其大要使人审王伯之略致义利之辨而已今诸家之言具存考之可知用之犹尚可行也盖三代而下汉唐宋之所以崇德着业而继焉以称治者有赖于是焉先生生元丙子少禀神慧长读六经诸家之言融而通之防而成之又取而力行之其发之于言则浩乎如大川之决防也锵乎如洞庭之张乐也儵乎如幽壑之舞蛟也致之于用则如射者之于的准乎其无疑也然值国歩之旣促不茍于用隐于青丘登髙望逺抚时怀古其言多激烈慨慷若将于世无足为者及我太祖髙皇帝定鼎建业肆诏征贤先生起与元史之修录善丑恶儒者之功庶几彰施史成授诸王经进戸部侍郎尊显极至先生感之力颂先王之道以匡济世务言多雄伟竒古足以耸张德业裨益治化时甚赖之未久即辞去去后亦蹇连以死呜呼殆天所以厄斯文也尝窃论焉天道恶满取之不可以全然诎其身则必信其声是以董贾贬逐而名长甫白穷放而诗传韩愈欧阳修朱元晦虽号通显而未免罢斥然其言至于今诵习而师承者不衰正桞宗元所云生而不遇死则埀声者众也先生死始三十有九使少优游而待之则得将止于是乎言将止于是乎行将止于是乎呜呼天实为之谓之何哉用理师学于先生之言得之旣深遂勒图传之亦使闻者考之而可知见者用之而可行以明其言之果有赖于世也呜呼厚矣景泰元年庚午冬十二月望日赐进士出身吴刘昌序










　　髙太史本传
　　高啓字季迪吴郡人生元丙子少警颖力学遂工于诗上窥建安下逮开元大厯以后则藐之天资秀敏故其发越特超诣拟鲍谢则似之法李杜则似之庖丁解牛肯綮迎刃千彚万类规模同一轨山龙华虫如其贵也象犀珠玉如其富也秋月氷壶如其清也夏姬王嫱如其丽也田文赵胜如其豪也鸣鹤翔云如其逸也仍和陶韦大羮酒之味不闲二宋粟布之征所谓前齿古人于旷代后冠来学于当时者矣东吴骚雅士悉推之无慊为文尚气多辨难攻击之体读之亹亹忘倦大抵以先声掩其兼美张士诚有浙右时羣彦多从仕者啓独挈家依外舅周仲达居吴淞江上歌咏终日以自适焉陪臣饶介之丁仲容辈以诗自豪及见啓为叹服啓尤好权略论事耸人听故与饶如授左契定交者若王彝杨基杜寅张宪张羽周砥王行宋克徐贲之徒胥不羁赡才爽迈有文谈辨华给然以为天下无人一时武勇多下之明兴以某臣荐偕谢徽等闻于朝与修元史授翰林国史编修官复命敎授诸王久之推任喉舌之司待以不次与徽等恳辞乞归田里制可仍赐金以还复居江上遨游青丘甫里之墟始号槎轩又号青丘子鋭志亦不少衰矣居几何忽从故时一二侠入游于郛适江夏魏观为郡老而好士延见王彝辈啓尝防于京尤礼遇之不得已亦厠为客复强辞之归故里殊悒悒不乐遂蹇连以殁年甫三十九嗟乎使啓少延则骎骎入曹刘李杜之坛奚止此哉其诗类藁藏于家未即显初富商陈寳生欲为夀诸梓啓不许乃止凡传录而诵之者无不歆羡必不泯焉予与啓同里知其人为详故特为传以贻不朽云洪武乙卯二月陇西李志光书




　　钦定四库全书
　　大全集巻一
　　明　髙啓　撰
　　古乐府
　　上之回
　　圣主重行幸六虬法干旋北巡初避暑东祠已祈年羣官从清尘粲若星丽天前扬豹尾竿左靡鱼须旃瀚海通汉月萧闗絶塞烟愿奉千龄乐皇躬长防然
　　君子有所思行
　　骋望京辅地金城千里余峩峩松柏陵霭霭桑柘墟明堂表青阳飞观切紫虚况有戚里第髙楼夹清渠爱妾舞罗縠嬖奴鸣佩琚东园赐秘器上林乘副车运有恒旋盛时无久居勿嗤城南巷寂寞扬雄庐
　　李夫人歌
　　延年罢歌少翁望兰芬凄凄销复帐临殁最难忘欷歔不相向陈杯觞列灯火是耶非幄中坐新宫漏残星欲堕
　　古别离
　　他人岂不别所别谅有由嗟君今何营轻薄好逺游遥遥京洛车泛泛江汉舟君身非贾胡所至自輙留徽音已冥邈思怀尚绸缪露滋红兰春霜变绿桂秋此时望归来含情上高楼川途本无限君去焉得休愿令中断阻化彼山与丘
　　燕歌行
　　清商变节朱火违严霜涂庭卉木腓边城早寒未授衣念君遐征不能归凉风时来动中闱蟏蛸在户熠燿飞贱妾宵兴叹无依簪珥不施减容辉欲写忧思抚瑶徽君今不在听者稀啓明未出灯已微爱而不见徒歔欷
　　吴趋行
　　仆本吴乡士请歌吴趋行吴中实豪都胜丽古所名五湖汹巨泽八门洞高城飞观被山起游舰沸川横土物旣繁雄民风亦和平泰伯德让在言游文学成长沙啓霸基异梦表休祯旧阀凡几家奕代产才英遭时各建事徇义或腾声财赋甲南州词华竝西京兹邦信多美粗举难备称愿君听此曲此曲匪夸盈
　　南山有鸟
　　南山有鸟北山罗两地一失惊风波哀鸣独宿心靡他竟抱幽恨归山阿不及山上松纒绵同女萝君归来听妾歌相思感君情意多赠君明珠泪滂沱死生茫茫终奈何
　　玉波冷双莲
　　金风暮剪双头蘂啼脸辞秋嫣血紫宫女三千罢笑喧锦云障冷鸳鸯死满江烟玉流古香寻魂吊影愁茫茫吴天坠露衰红湿一夜波凉小龙泣
　　蘂秀药华
　　春香上罗襦暗引兰桡渡蝶散掩红房王孙归已暮斜条拂蛾眉采撷同芳杜脉脉雨烟浓江臯断肠路
　　吴钩行
　　吴钩若霜雪吴人重游侠罇前含笑看上有仇家血
　　短歌行
　　置酒髙台乐极哀来人生处世能几何哉日西月东百龄易终可嗟仲尼不见周公鼓丝拊石以永今日欢以别亏忧因防释燕鸿载鸣兰无故荣子如不乐白髪其盈执子之手以酌我酒式咏短歌爰祝长夀
　　白马篇
　　白马银镂鞍流光皎如练龙沙积雪里一去谁曾见昨日羽林儿独拜建章殿天子亲赐与骑向交河战疾驱不辞家恐获逗遛谴万里倐若飞神速虏难变前收日逐屯右断康居援事定入闗来箙中有余箭
　　宛转行
　　宛转复宛转宛转日几回君肠辘轳断我肠车轮摧
　　长门怨
　　憎宠一时心尘生旧屋金苔滋销履迹花逺度銮音暮雀重门迥秋萤别殿隂君明犹不察妒极是情深
　　班婕妤
　　微诚虽可守妙舞却难工已别增成舍初来长信宫扇归秋箧里烛灭夜帷中莫忌争新宠曾辞玉辇同
　　阊阖篇
　　天门迎旭开紫霞八表洞达春无涯阁道萦回度鸾车羽旗扬彩钟鼓挝后宫三千人秀色掩尽世上花宸游时过广成家瑶觞再夀盛露华一仁兴万福加何须慕神仙辛勤炼丹砂小臣微词欲拜献帝德自大非为夸
　　塞下曲
　　日落五原塞萧条亭堠空汉家讨狂虏籍役满山东去年出飞狐今年出云中得地不足耕杀人以为功登髙望衰草感叹意何穷
　　折杨柳歌词
　　高枝拂翠幰低枝垂绮筵春风千万树此树妾门前
　　其二
　　江头横吹悲北客休南去闻道武昌门愁人无别树
　　箜篌引
　　浊流赴海东若倾津卒刺船朝不行公乎提壶径欲渡大声呼公公不顾饥鲸馋蛟肆啖吞竟以深渊作高坟贪生恶死谁不有公独不然果狂叟二十五弦弹且歌公今渡河将奈何公今渡河将奈何
　　将进酒
　　君不见陈孟公一生爱酒称豪雄君不见扬子云三世执防徒工文得失如今两何有劝君相逢且相夀试看六印尽垂腰何似一巵长在手莫惜黄金醉青春几人不饮身亦贫酒中有趣世不识但好富贵亡其真便须吐车茵莫畏丞相嗔桃花满谿口笑杀醒游人丝绳玉缸酿初熟摇荡春光若波绿前无御史可尽欢倒着锦袍舞鸜鹆爱妾已去曲池平此时欲饮焉能倾地下应无酒垆处何苦寂寞孤平生一杯一曲我歌君续明月自来不须秉烛五岳旣逺三山亦空欲求神仙在杯酒中
　　雨雪
　　雨雪暗桑干深愁没马鞍临闗将月认覆碛作沙看不阻藩儿猎聊供汉使餐春风消不得三月戍袍寒
　　其二
　　雨雪暗龙沙愁隂入汉家恨迷青冡草惊见黑山花夜积氊庐重朝随羽斾斜空思鳷鹊观柳色变年华
　　罗敷行
　　陌上三月时柔桑多绿枝携筐行采叶日暮畏蚕饥君来驻车马相逢在桑下漫説同心言不是知音者君贵多辉光妾贱无红妆自信田间妇难从天上郎长安畵楼宇无限如花女使君当早归莫共罗敷语
　　当垆曲
　　光艳动春朝妆成暎洛桥钱多自解数筝涩未能调花如秦苑好酒比蜀都饶深谢诸年少来沽不待要
　　游侠篇
　　游侠向何处荡荡长安城城中暮尘起杀人无主名所杀岂私雠激烈为不平新削安陵刀光夺众目明不畏赤棒吏里闾自横行灌夫托为友袁盎事以兄负气不负势倾身复倾情笑顾少年辈琐琐真可轻
　　关山月
　　月出辽海东朔云卷塞风才升榆塞逺复照柳城空影满雕弧外光沉金柝中思家举头望今夜一军同
　　鞠歌行
　　玉蕴彩劒閟锋牛铎之音混黄钟俾神奇作妄庸扬微察陋世罕逢物有合势必从如鱼得水云与龙夷吾囚伊尹农二主举之享万钟嗟古人孰继踪女子犹为悦己容
　　古词
　　妾刀不断机郎行当早归还将机中锦作郎身上衣
　　王昭君
　　都门尘拂春风面临别看花泪如霰君王惆怅惜蛾眉不似前时畵中见白髪呼韩感汉恩宁甘谩号阏支尊氊裘肉食本异俗不如但嫁巫山村黄沙白雪无城阙手冷鹍夜弹歇相随万里到穹庐只有长门旧时月妾语还凭归使传妾身没虏不须怜愿君莫杀毛延夀留畵商岩梦里贤
　　乌夜啼
　　啼乌惊多栖未久半起疎桐上高柳灯下佳人颦浅眉机中少妇停纎手月入空闺夜欲深数声犹似听君琴
　　行路难
　　君不见盘中鲤暂失风涛登爼几君不见枝上蜩才出粪壤凌云霄推移变化讵可测勿谓明日同今朝出乘高车入大马半是当年徒歩者范叔曾逃客溺余卫青亦在人笞下悠悠行路莫相欺为雌为雄未可知
　　其二
</div>
    <div class="pagination">
<span class="current-page">1</span><a href="大全集_page2.html">2</a><a href="大全集_page3.html">3</a><a href="大全集_page4.html">4</a><a href="大全集_page5.html">5</a><a href="大全集_page6.html">6</a><span>...</span><a href="大全集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
