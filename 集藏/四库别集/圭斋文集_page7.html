<!DOCTYPE html>
<html>
<head>
    <meta charset="UTF-8">
    <title>圭斋文集 - 第 7 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭斋文集 - 第 7 页/共 9 页</h1>
    <div class="content">　　公讳过字益翁更斋其自号也防頴悟日记数千言稍长受学里中王珏王客故相江公万里家其弟信丰宰逵父往来公从两王先生咸称为畏友又尝侍先君子登防斋欧阳守道之门由是须溪刘辰翁中斋邓光荐皆以忘年友之先君子博雅能文须溪号之曰山中小集古尤伟公论议驰骋坟素轶出旁行敷落躏跞虞初稗官刘氏虽好辨者终不能傲公当世务抢攘衣冠家子弟类巽愞不更事公器局散朗应对间暇父兄赖之以安至元元贞间境有山盗公承檄扞御能申条教齐一民义里闬帖然间嵗祲輙杀直以发饥者为饘寒者为衣殣者为棺靡不终恵家居敦叙伦纪姻戚困乏者委曲料理卒使之有业性好客善谑嵗时燕集酒酣欢洽击节雅歌四座为悚尤不喜异端然时有佳者亦为之豁达无忌初号一山时慕蘧大夫之贤着号更斋先辈耘庐鐂应登记之诸名士有诗生平裕有才谞薄于宦情分宪观复马公昭举行郷饮酒礼公侍先君子座侧马公爱其英爽欲辟以掾属力辞御史方厓萧泰登于公为中表屡劝公仕輙不荅晩嵗顺适园容与翰墨嗜古图画市或千金为知己持去亦輙委置家蔵古书甚多皆手自校雠至所著作才既敏赡率易天成旋复散逸他日门客子弟始彚成编尝即先庐之傍改筑新宅将以逸老扁其楼曰望云不敢忘先人也泰定丙寅哭其长子恸然时能命客自遣自是婴疾疾革呼孙揆寅语无他及惟诵少陵防尔人尽非之句翛然而逝生以宋开庆己未前十一月十五日没以元泰定丁卯闰九月二十七日年六十九嵗曽祖从龙祖有开宋廸功郎安吉州乌程县令父惟宪南轩书院山长皆山翁也娶戴母族以贤婉称子男二士元士荣士元先公一嵗卒士荣早夭女四人俱适士族男孙三揆寅揆辰揆申皆以儒学应徴辟孤孙揆寅以至顺壬申十月二十二十奉公柩于里之烟竹原事竣属其姻戚易君景升状公行谒余请表其蔵易余校艺江右时所得进士而余亦素知刘公学行节概凛有古风若揆寅之世家学亦士大夫之所愿友者故为铭曰民生扵三父师其二伦序有五其一友谊伟矣刘公名父之子隆师亲友抑又名士三者之懿筮知其贤矧公学行允也可传学以事君行施于政憗不少试斯焉有命命固有之公亦髙蹈用不于时而适于道迈者气腾踔者辞庶俾来世知公于斯新居奕奕花竹斯荟日月防何松栢斾斾有濬其泽由孙及曽太史撰铭悠久之征
　　元故隠士庐陵刘桂隠先生墓碑铭
　　庐陵刘桂隠先生卒之三年子应麟遣孙珵来京师请其墓铭扵值世多故未暇请也又三年遵东海以归乃致前请谨摭其行状叙而铭之先生讳诜字桂翁号桂隠其先清江之翟斜族也翟斜之族自宋公是公非弟兄叔侄以文学闻天下号江右三鐂先生之先世有讳滔字禹绩者由翟斜徙吉水之南岭传六世至彦升彦眀两弟昆升留处南岭明分处北坑北坑以地居上防号上族因号南岭下族升自鹏举五子竞爽苐四子曰僴字端臣生子少齐字思贤是为先生之髙祖考少齐生子黻字徳卿宋太学内舍从诚斋杨文节公防子铃字衡甫受知文丞相号麓隠生子仁荣字云祥号习静与弟化龙长子元方同领景定甲子郷荐眀年俱及进士第云祥授平阳尉先生平阳第四子也生二嵗失母七嵗失父九嵗宋亡奋以頴悟之资自树羁孤之中能不坠先业又斥大之今之大夫士论先生徳行道艺必推本其先人扵是平阳之聨科虽不获究用于季代因先生克绍咸称其有子而鐂氏自翟斜而下益有光焉先生之为徳不为世俗之所摇敓不为风声气习之所沦染卓然以重厚醇雅进与邹鲁士埒而无怍容事诸父及诸昆弟尽恭敬友爱之道先世恒产悉推让之子侄及门必厚遇以礼伯氏蚤世其子古臣方防抚育教诲使有成立古臣卒又抚其子如古臣夏氏女没所生角覉未龀教育而婚嫁之如礼晩即南岭剏始祖祠率族子嵗时祭祀以正昭穆之叙居家防郷有古君子风训学者能以师道自立至其为文根柢六经属餍子史躏轹百家渟滀演迤资深取宏榘矱哲匠逹于宗工液古融今自执其韛应虑不获靡施弗宜虽未尝露其儁杰防悍踔厉风发之状韫玉在椟气如白虹不可掩抑四方求文繦属于门有古文若干卷诸体诗若干卷骈丽书劄若干卷摠题曰桂隠集蜀郡虞先生豫章掲先生及皆尝叙之各以所见极其形容咏叹之盛然以先生之文防吾三人言有不行世者乎先生没吉之弟子顔成子状其行称先生年十二三时长于宋季程文若律赋论防临文沛然蔚有老气宋之遗老钜公若季公鹤田肯堂深斋三公于先生为母党尊行一见即以斯文之任属之中斋邓公须溪鐂公扵先生为郷先正见其文尤加器异邓公尝延之家使范其子若彭巽吾晏山心扵先生为畏友徃往推服延祐初科举复兴先生年才四十余州里有司举孝悌眀经太守强劝之驾先生好古与主司瑟竽理之必然不足深论先生退自塲屋一时名家欲其子弟防进取者必厚币求师事之古有善射者射牛镞掠牛腹舍麤诣精以不中为胜贤父兄愿欲得其不中之竒他日与拘拘然求中者角我欲中斯中耳方厓萧公为御史以教官荐学山文公为集贤以舘职荐尚书鹏南郑公过庐陵见之归朝以遗逸荐公卿推毂当时贤士推毂者可得美誉贤士何为焉先生生以宋咸淳戊辰八月二十六日卒以大元至正十年九月十三日年八十又三塟以是年十二月二十五日墓在州之仁夀郷东槎滩娶印冈罗氏有妇徳能致内助先二十年卒子男三长立敬先五年防仲尚文克世文学先生钟爱之惜早世季应麟业进士女四人适同郡李以孙夏昶彭镃萧泰端皆宦族孙男七观先夭次珵瑜谅琏让珣珵今除龙溪书院山长孙女八曽孙男二于先生未获一识而书问不絶相知为深虞公晩归田过从甚乐每有相见迟莫之叹虞揭二公皆先卒以垂髦之齿独得铭公铭曰宇宙气化消长有时斯文盛衰不系于兹富贵倘来非悠久功名时至亦易就惟兹二事众可朂天畀斯文曰予独近代四家庐陵眉山临川南丰颉颃其间展也桂隠实宗欧阳丰曽约苏谨严归王天憗其施不靳所重我其承之贲若光宠在众不随予独不訾不貤厥赍俾昌于诒元故旌表髙年耆徳山村先生欧阳公墓碑铭
　　至顺元年冬十有二月南郊礼成诏天下民年八十以上无失徳者有司以髙年徳旌表之袁之分宜山村先生欧阳公是年九十以齿以徳当应诏元统改元又诏赐髙年帛公年九十三县大夫来致帛见其人物议论之伟惊且喜曰此岂徒有年者哉二帛未足以示尊礼也询前诏旌表犹未徧举方谋为之请适在朝登以文白当道檄有司奉行之于是旌表将至偶近公生朝子孙请即是日拜命为夀有司从之比至疾遽作竣事未防卒后八年谒告南归访族防里至公之门旌表焕然而宰木拱矣予惟徳以里名士孙复孙所状公行请铭其墓忍铭乎忍不铭乎公讳泾字源清号山村先世自安福令而上详见吾宗楚国文忠公谱令以下数世有自安福迁分宜防里者至公传十有六代代多文儒曽祖安世祖必恭父起宗皆教授郷里世父龙瑞登宋咸淳七年第公资貌伟特少以力学得羸疾有授以食疗法久乃魁岸性孝友执亲丧至柴瘠每起必杖为亲择葬地术家言某兆吉公曰何自致之曰以公孝感当自致已而果致季弟目眚温凉饥饱谨候伺之如是数十寒暑无防防倦色没而哭之尽哀塟之尽礼伦谊之重里人至今以为式家居饬子孙常举平心待物四字为训能以身教故子孙率从由是忠厚日积致家日肥奉养日腆而公如素之习不改平生被服前代衣冠未尝少易华靡子孙亦不能强之暮年身健神清稠人广坐与一二同辈谈承平旧事移日不倦嵗时会族少长咸至多至数百指语子孙曰天伦之乐无以逾此饔饩隆杀非所计也尔后人毋废斯礼早年习举子业精敏有声塲屋与季父同登俱待补国学叶丞相守袁遇士慎许可见公之文独称赏求识公面屡加荐达至宋亡科举废乃更沉潜性命之学手编诸经传注彚粹先儒格言其精义奥防融贯演绎多所论著细书大帙充牣巾厢诗文理致自足不事雕刿举动一出诚恪不劳矜持尝有老僧一日同集人见其踧踖于坐询之曽从出学公教学者无他言唯勉其用功根柢异时少自树立即有依防后进往往佩服其言生以宋淳祐辛丑六月二十六日没以大元后至元乙亥十一月十一日年九十有五没之眀年丙子八月某日塟于里之小砻源娶某氏先公防子男一惟徳字秉彛干蛊有誉克大厥家公殁之嵗子巳稀年今将八十康劲胜常人每以公夀期之孙男二务敏务实皆业进士曽孙男一玉成孙女一适彭曽孙女二长适朱少适许皆名族扵公为族弟先世徙浏踪迹虽逖知遇独深铭墓之请谊不敢辞铭曰惟公之身实备五福夀跻期頥富有茀禄茀禄虽富公恬不知曷其康寜丰约不移惟其不移可久防乐躭书味道生不饮药好徳已稀况徳之积迨夫考终数近满百太朴未斲全福有人独全福有行有文有文匪他惟性惟理以淑其徒以遗孙子有觉其闳国旌夀骏天光所临百世流润尔孙尔曽赫奕其承同宗匪吝惇史足徴
　　居士欧阳南谷墓碑铭
　　居士讳同寅字同甫号南谷袁之钤冈防里人也世爲望族家饶赀尤多储书居士自防为学质实既长赋性刚塞居家庭有孝行处郷党有直声轻财而贱利贵义而重徳姻族有孤遗少任其教育长厘其嫁娶里中贫乏者饥有其粟死有其棺殣有其域嵗旱先其郷人祷不大雨不止邻有灾集救赏募熸夫必扑灭乃退人有讼求正善譬析以理闾阎细民有戒心来归輙聚而保之五六十年之间未甞希知遇于当世故已之徳人者甚鲜人之徳已者甚多尝训诸子曰处善循理人生至乐仕宦何为当道以教官荐辞不受又尝自賛其画像有曰务本之学施于孙子士称其言先行而后从晩嵗家居优裕肆力于学适意扵文广坐辩论经防専门士或病之天厯己巳夏五月疾作医至却药不饮疾甚诸子请所以命輙厉声曰若辈皆四五十之年犹待刺刺语耶有间曰张公艺九世同居惟一忍字汝曹识之端坐正衣冠而瞑是月二十日也得年七十有六至元丁丑十二月壬辰临江新喻钟山郷龙伏之原曽大父峻大父珦父夣显积徳起家初娶鐂氏继室许氏皆先卒子男四震亨晋亨巽亨克世家学鼎亨仕八蕃有招蛮功宣抚司辟荐以官闻母防归不就巽亨仕湖南辟清湘县儒学教谕以亲老辞女四适李适彭适胡适刘皆里名家孙男四长天祐次天福蚤卒次天与天啓孙女七曽孙男三曽孙女四吾欧阳氏以有姒支裔封越后并于楚受封于乌程之欧阳亭侯子孙以亭侯为氏厯两汉涉魏晋六朝唐宋迄今南北欧阳惟一族非如他姓各有所从始者然自涿州太守而下显者曰冀州渤海青州干乗千乘中絶今皆渤海后又自率更令而下显者曰长沙自吉州刺史而下显者曰庐陵其实出于一详见唐书宰相世系表及我兖国文忠公谱説居士先世繇庐陵之安福义厯迁今防里上世有府君讳俙在诸昆弟中子孙多迁居外郡有复迁安福之早禾田有迁潭州之浏阳马渡者若是者不一居士亦俙后于防里其处者也之于浏阳迁者也由始迁至先防政冀国公才三世故世次可考居士扵冀国公族弟也扵居士族子也巽亨来京师求表居士墓义不敢辞为之铭曰才周世用世用则讱徳应人求求人则恡我宗仪刑遗不我憗我表其蔵三世其亲
　　读圭斋先生所撰南谷居士墓碑知昔人之所积者忠厚深长其遗诸子若孙固异乎众人也自凋谢之余而资源昆弟皆卓然复昌其先世又知天之报施善人果不爽也呜呼世之人何苦而不积善哉洪武二十四年六月二十有二日翰林黄子澄书
　　永新龙母吴氏墓铭
　　昼而出必掩面幽其眀铭何炫宵而行必秉烛眀其幽铭何凟生存正没顺寜酌二义可也铭妇之冡嫂之丘繄吴氏罗其忧事莫难彛伦间公无怨私无瘝姑冝家叔宜室卑者劳尊者逸城有屋郊有居相夫子手拮据子于亲无二上礼有别孝无让父之命子之诔人信之惟天理恵于宗徳于郷宜太史铭其蔵
　　余拙扵书病余愈拙近日求予文者多强予书余不得已力书以塞其请然实非余之素志也禾川龙孝子谒其母吴氏墓铭独能见谅于是请太常博士刘闻大书余甚嘉之因书铭后使知得余书者不如谅余书者之使余感也致其词来请者其西宾戴与权也其人左贤使余不忘欧阳书
　　元处士刘公梅国先生墓铭【有序】
　　公姓鐂氏讳隆瑞字立贤世为安成望族防頴悟力学家居孝友遭父母防勉力襄事动循礼则宗党防之遇诸子姓奨借诱掖期于成人才性跅弛輙加警约刘氏塾业彬彬可观公教居多世变桑海旧家子弟巽愞奴客乗势恣睢公奋以法锄拉强梗至元甲午獠冦陆梁青山朝廷遣签枢督捕輙欲禽狝其郷闻者窜匿公逺迎大军供亿毕给民用无恐豪右有宿憾于郷伺间报复公辨出无辜活者千计冦平师旋居民残燬札瘥荐臻公被府檄劳来遗氓赈饥疗疾流亡四集有司筑堡垒以戒不虞公曰军名备御实则病民卒言大阃遂撤其戍民迄今便之公机警倜傥踈财乐施为人熸难觽紏徳色不见防防晩嵗延名师淑诸孙暇日觞咏畅适泊然无求于时所居多梅因号梅国先生至治壬戌四月十五日卒眀年十二月十六日郷之南山夀五十有八按状刘氏在南唐时有为袁州刺史者始迁安成蜜湖传至克都府君再迁南溪五世为评事府君良辅二子长廸功郎龙南尉汶次脩职郎沅陵令崧沅陵子醴陵令孔彰善诚斋杨文节公万里醴陵子埙埙子鉴以文学显终承事郎秘书省校书郎秘书生天福脩职郎广西帅司幕官是为公之考号恕斋涧谷罗公椅婿之尝及接见后村刘公克荘为人慷慨多智畧与文丞相有婣好雅见器异须溪鐂公辰翁青山赵公文静徳王公夣应复心崔公君举巽吾彭某皆尝与之逰君子于公行义之卓尚论先世蕴蓄之深先友过从之盛而知其负挟有自来矣伯兄震漕贡进士仲兄荐补国学生咸有士誉公娶王氏女有妇徳能持家后公一年卒子字持敬孙曰汉善鹏嵩岳正泰钧贯凡九人述行状者湖南宣尉副使周君志仁介请铭者太常博士刘君闻也识久铭何可辞铭曰安成在汉邑长沙十世有羡蜜湖是家防士侃侃濬厥义问秩若纪纲不烦以紊范族以正剸物以刚抑浮惇雅植弱□强鼯啸于樷王师薄违鸿飞于渚公曰曷归素筝军门其勇万夫貤其有余翼蔽一隅孰弱尔巢我坚尔屋孰莠尔田我庤尔粟民将徳公尸祝百世公曰噫嘻我求无愧众芳所都纷郁粹醲泳尧仁优防以终彼秩三品奉常斯谥法当立传太史乃议奉常言之铭者太史侪是宠光展也君子松栢欝鬰君子之域宜尔子孙维徳之植元翰林侍讲学士中奉大夫知制诰同脩国史同知经筵事豫章揭公墓志铭
　　至正四年七月壬辰翰林侍讲学士掲公曼硕以总裁宿史舘得寒疾归寓舍戊戍薨时京师大雨弥月朝缙大夫闻者不避泥潦驰往哭之人人尽哀眀日中书出公用钞二千五百缗率先为赙于是枢宻院御史台六部以下咸致赙仪有差车驾在上京适遣使赐诸摠裁及史官燕劳以公故咸援礼辞中书为改燕之日使者归上京白宰相宰相以闻有防赐中统万缗给丧事有司议以驿舟送其榇归江南孤汯奉史官刘闻所状行诣谒公墓铭与公三为同寅相知为深公死为之哀痛逾月不能忘故不铭有所不忍铭有所不忍九月汯将扶防登舟廼勉叙而铭曼硕讳傒斯姓揭氏生而頴悟年十二三读书属文即知古人蹊径家贫不能具束脩从学惟蚤暮刻苦父子兄弟自为师友稍长豁然贯通日有増益未弱冠里大家延之授业诸生年或相等皆以师道严惮之二十余负儁誉防江汉间司徒程楚公为湖北宪使竒其才妻以从妹皇庆初程公入朝公舘其门时国初诸老尚存闻程公有佳客咸愿识之及与之言荐恐后延祐元年用荐为翰林国史院编脩官三年陞应奉翰林文字同知制诰四年迁国子助教学士承防复奏留之五年谒告归泰定元年复授应奉翰林文字丁内艰去职天厯二年秋文宗开奎章阁置授经郎教勲旧大臣子孙扵宫中公首被选至顺元年预脩经世大典三年书成超授艺文监丞防检校书籍事元统迁翰林待制后至元四年擢集贤直学士五年奉防代祀北岳北海济渎南镇竣事引疾便道由浙左归豫章六年以奎章供奉学士召未至改授翰林直学士知制诰同脩国史至正改元兼经筵官二年陞翰林侍讲学士且命同知经筵事三年年及七十请致仕归上闻亟遣使追及漷南拜表力辤再遣使奉上尊谕防还撰眀宗皇帝神御殿碑文成求去不听夏四月诏脩辽金宋三史命右丞相为都总裁中书平章政事特穆尔达实以下凡六人为总裁官公预其选遂不得辞眀年辽史既进金史垂成公薨夀七十有一掲姓相传出楚司马氏世逺姓稀谱逸或云出汉功臣阳信侯或云出安道侯汉以后掲氏居髙平居汝居郢唐干寜中有讳镇者以左仆射持节袁州刺史掲氏仕东南者昉见于此今江右诸揭居豫章居旴广昌皆大族豫章族始祖稹旴广昌始祖填推其训名盖稹填伯仲曼硕居豫章丰城今为富州曽祖光朝妣黄氏祖性聪累赠嘉议大夫礼部尚书上轻车都尉追封豫章郡侯妣黄氏继何氏并追封豫章郡夫人父来成以邃学笃行见推前辈先赐谥贞文先生赠中奉大夫江西等处行中书省防知政事防军追封豫章郡公妣黄氏追封豫章郡夫人皆以公贵推防初娶李氏继程氏荆湖北道宣尉同知岩卿之女先公卒并追封豫章郡夫人子男二长汯国学上舍生克世父业李氏出也防广阳生始四嵗女一人适秀才杨湘孙男一敬祖孙女一公职子弟未尝有纎芥贻其亲忧昆弟有无相通始终无间言少自处约立身洎有禄入服食稍逾于前輙愀然思其亲曰吾亲未尝享此故平生清苦俭素老而不渝在京师三纪官至五品出入始乗马为授郎诸贵防子弟见其徒歩每蚤作宫门辨色輙先诸侍臣至谋为之贳马公闻之自置一骑寻复鬻之示非所欲初逰湖南见前宣尉文恵公赵淇赵素号知人谓公曰君他日翰苑名流宪使涿郡卢公挚见輙称许其归朝竟以翰属荐之荐牍今在掌故至京师受知太保李文忠公孟枢宻王文定公约承防赵文敏公孟頫学士元文敏公眀善先是东南士聚辇下如四眀公桷巴西公文原雍郡公集有盛名公卿间既而贡集贤奎章周待制应极荐之皆驰骋清途公与清江范梈徳机浦城杨载仲宏继至翰墨往复更为倡酧公文章在诸贤中正大简防体制严整作诗长扵古乐府选体律诗长句伟然有盛唐风楷法精徤闲雅行书尤工国家典册及功臣家传赐碑遇其当笔往往传诵扵人四方释老氏碑版购其文若字袤及殊域门人集其所着已板行于世在国史时李文忠公见所脩功臣列传抚卷叹曰他人誊史牍耳若此方谓之传在奎章时上览所撰秋官宪典惊曰兹非唐律乎又览所进太平政要四十九章喜而呼其字以示台臣曰此朕授经郎掲曼硕所进卿等试观之其本常置御榻侧为经筵官今上听其讲篇深嘉其忠恳故其际遇累朝皆非踈逺儒臣所敢望者延祐末朝廷倐罢群臣赠典公之父独得赐号贞文又赐之碑天厯至顺中大臣有荐文士人主必问之曰其才比掲曼硕如何累称其才可用欲器使以政今上初即位一日使卫士召公至则以内府所赐诸王叚表里赐之将赐躬自辨识然后以授讲经退又赐金织纹叚至正改选格诸超陞不越二等公由中顺大夫进中奉大夫独不为例超授四等转八阶进神御殿碑特赐楮币中统万缗白金五十两中宫亦赐白金如其数又为之赐贞文书院额仍许置学官若此异数公受之踧踖不见防微自衒之色而许国之志益自奋厉故处散地论政荐士以古人自期王文定公尝言与掲公谈治道大起人意对大臣言其辞不及他第言某处灾伤未赈防某政弊未除某人贤在下位未擢用自漷南召还丞相与候见便殿因问方今治政何先公曰养人养人何先公曰人才当誉望未隆之时养之在朝廷使周知庶务一旦用之自识治体及置史局又问脩史之道何先曰収书用人又问用人何先曰用人先论心术心术者脩史之本也心术不正其他虽长不可用公求去之意未释上使丞相及诸执政面谕留公公曰使揭某有一得之献而诸公能用其言天下遂获其利虽老死于此不恨不然何益之有他日集议东内公倡言钞法大弊合用新旧铜钱权以救之政府不乐论议辨驳示以顔色公辨不少变丞相心深敬之故人才因公言知名善政因公言张本公出不以告人人亦鲜知之惟丰城地不产金而金课益倍为害厯年公上言罢之集贤考校诸路学官所业下胄监移博士吏文淹滞儒者公请改其制以其事付本属官竟得奏允御史言下第举人以充学正山长郷举放次榜以充教谕学録庙堂以咨公公力賛成之此世所知者考郷试防试一廷试为读卷官二国子监公试七多得名士后居要路所教勲旧子孙后多为重臣公待之泊然不矜诩以爲声援扵程公礼若宾客人弗知其为肺腑亲性耿介易直好善恶恶表里如一闻郡县有一廉吏他日临文必旁引曲谕以极其称道或恐其过听失实公则曰如是犹不足以劝善况敢亿不信乎至闻吏有贪墨病民论之曽不少恕尝有郡侯以势讽其部民奉金为公夀求文记其徳政公颇知其人斥之曰汝郡侯所行如何吾敢有以饰辞为谀乎其人未防以赂败朝中名臣意趣或不与之合终身不一造其门虽尝以是为轧公曰吾之进退用舍一听诸天人何能为世路龃龉时或不平心有所感形诸诗文旁观谓其太甚公曰言当如是不必虑也其遇善类及新进诸生乃复恂恂汲引莫年求文者多寝食为废子弟数以为言公殊无厌苦意有客为人求文而私其金公既予文他客发其事公曰已受之矣终无所言闻者称其长厚臧获有过徐以理责之人问之曰长上遇下稍见卞急后生便习暴戾当以身教禀性坚壮动作简便羣下易事公集必蚤官事尤勤进辽史后有防奨论史官早成金宋二史公奉命黾勉朝夕匪懈先代故事臧否奋笔书之身任劳责不以委人屡言今人徒知求作史法不知求作史意古人善言虽防必详恶事虽隠必书其意主扵劝戒耳当暑湿盛作移居舘中颇自恃其精力踈于摄生遂致疾不起昔与公共脩宪典公素习律仪又勤扵考订书大半成于公今又共史事公之勤不减昔时乃遽失援公未病前数日谓曰某平生爱公文恨无因获一言早晩史事成求公作贞文书院记记成而刻吾志毕矣敬诺之悲夫斯言讵意未记书院而先铭公之墓乎汯卜塟某乡某原期以某年月日预为之铭铭曰古称良史造物忌予敓是非擅万世嗟公直笔亷不刿奨善惩恶义之比恶书不贷善书亟寒暑昼夜勦形思公起南服抱腹笥布衣徒歩品第二尚方召见呼以字致君惓惓効献替讲经作史出一意陈规进戒为己事惜哉负挟勤少试徒抒精忠载言议感慨论列时出涕唐之甫也汉之谊以文发身卒以毙丰城故墟干将瘗夜占斗牛有文气将徴遗篇録后裔
　　元故将仕郎临安路録事罗君墓志铭
　　延祐二年仁庙初以科目取天下士左右榜得五十六人时朝廷骤黜旧制一以经学行义取人所得士非故业举子以应时需者十五六年间司风纪掌纶綍内综机务外使絶域才不乏使其间居位勇退能以风义先天下则惟罗君求师一人求师讳曽家庐陵新安里登第授将仕郎寜都州判官再调临江録事以初授官终焉其退非有扞格不偶亦非以材具不适时而所慕有大于此者惕乎若不能以斯须留故同年之士闻君之风反自脩省失所负挟怡然欲争君之髙而莫之能也君至宁都蔡防甫平凋瘵未复奋以身任抚摩芟其强梁薙去宿蠧久乃按堵临江素号繁剧吏初疑儒者劣于剸裁君夙夜勤恪事无留难朞年纲纪脩举一日闻亲有疾遂弃官去自是不复出仕以死惜哉罗氏吉望族曽祖士友宋承务郎致仕士友母年满百故相文山文公与其子弟有斯文昆弟之好奉币载酒升堂拜母题诗防壁郷里荣之曽祖妣萧氏恩封孺人祖垕父寅君孝出至性亲病自临江归拜医尝药衣不解带亲终毁瘠异常禫除余年哀不忘尝庐母鐂氏墓蔬食数嵗不变事继母习氏尤孝其死习恸之切至其平居终日忻忻喜愠不色莅政防约遇物谦冲自束发与人交不见防防褊心登第偕同年萧君立夫舟还萧仆死给以已从萧病临清一月君一月留甘苦燥湿共之未防萧即世教其孤遗长妻以女其所为不愧古人类如是泰定四年丁夘十有二月二十二日以疾卒于家享年四十有五以次年某月某日于庐陵之清湖娶文氏子男一人防之克世其学造物之报庶防在兹女四人长适萧霁余防霁即立夫子今江西郷贡进士状其行来求铭呜呼余于君为同年又同生昭阳恊洽之嵗霁来始闻君之讣乃哭诸寝门之外为之铭曰雅之乌乌不止于薮而集于枯车之輚輚不驰于坦而陟于阪呜呼罗君士之以为难兮君固即所安兮而卒老扵一官兮
　　曽秀才墓志名
　　秀才曽氏子一汉既没于江南其兄徳元在京师闻而哭之恸知其塟有时奉行状乞铭扵欧阳拜且泣曰人之生苟有徳慧孰不愿有辞扵永世也弟一汉实曽氏才子弟今不幸短命父兄不能续以长愿得先进一言以传庶防犹未死也闻其言恻然乃叙而铭之曾氏永丰显亲里大家一汉字眀善本曽似翁第三子大父悼其兄之似俞早夭无后以继之大徳十年丙午五月庚午朏生天厯二年庚午五月癸丑朏死是月戊午改至顺以是年某月某日于某里之原一汉五嵗读书数千百言过目成诵少长无童心年十二三能文章十五六颀然长以弁不尚浮靡不事货殖笃志道徳性命之书能服行其言事父兄善交朋友信遇宗族之长老恭未及壮有学行词章凛凛趍老成人初师里士刘福逺习举子业精熟寻执贽临川吴先生门受诸经说大称頴悟年二十有五病痰喘以死方疾未甚四月十日有厉风从西北来防并舍大木似翁蓍得未济之巽心疑之不逾月一汉乃不起妻鐂氏子男一人万奴裁四月而孤行述似翁所自作其文不胜哀有甚扵徳元言者呜呼为父兄鲜有不爱其子弟者论才不才恩义有不相掩者一汉死父兄若失希世重宝不能自存呜呼一汉真佳子弟矣乎铭曰麟之不角麛不如防鶠之不翰鷇不如毈夺其所有无予之为瘉隳其垂成无生之为寜坎而深树而槮无重伤其父兄之心
　　欧阳竒翁先生墓志铭
　　先生讳文夀号竒翁姓欧阳氏之族兄也其先由庐陵徙安福之义厯复由义厯徙分宜之防里曽祖子敬祖西园皆笃厚好施与郷称长者考登仕郎化龙慷慨以功名自许妣李氏有淑德公生以辛未五月初四日防以祭未六月十八日享年七十有三贤配彭氏出里名族子所性才干克家孙吾贯笃问学善吟咏顷予在朝公遣侄劳予京师及谒告南归又劳予于家嘱叙其谱讵意谱序成而公没闻讣哭诸寝门之外不能堪未防所性惧公湮没无传屡以墓文为请将以图于不朽予虽欲迟之恐嵗月逾迈无以尽情则于墓文又乌可已耶公自防頴悟甫数嵗读书过目輙成诵年十余挟书出就外傅勤谨不懈邻人有厌其夜读者公焚膏继晷讽诵不辍自若也父没不胜哀恸庐墓三年而后归仁宗族义郷党内外称之无间言常恐子弟废其世业延名师儒训切之日复亲督其课夜乃止如是者以为常中年文学大进不求利达师表郷闾晚节深居罕与人接见惟幅巾藜杖逍遥林壑间从一二宾客自娯其髙尚槩可见矣以某年卜塟安福县六十七都地名黄竹坑坤申山寅艮向之原于公爲族弟故不辞而为之铭铭曰裕已范世兮学行允敦内蕴弗施兮既臧且淳子克其家兮孙踵其仁勒此贞石兮其永有闻






　　圭斋文集卷十
　　钦定四库全书
　　圭斋文集卷十一　　　元　欧阳　撰
　　阡表　哀辞
　　安成刘氏儒行阡表
　　至正甲申安成刘君粹衷以翰林应奉为后宋局脩史官未病前一月述其先世梗槩凡于里之儒行郷者防所总名之曰儒行阡谒余表之余诺其请矣粹衷未防病作又未防疾甚遣其子都来趣余为阡表余有所不忍也已而果卒哭之尽哀而告之曰古人有挂劎之义儒行阡之表余诺君请矣余忍有愧扵古人乎越二年丙戌春余将南归乃表之曰安成在汉属长沙国定王发子孙众多今安成鐂氏独多扵他所盖其后然安成之鐂亦有两支焉其一曰南阳太守遐之裔遐魏元阳壻也考遐之先亦汉宗室粹衷性质直叙其先世起自五世直卿府君迄扵父龙泉府君行实有可考者书之其不可考者则亦之而已矣直卿府君讳谔娶彭氏没合小唐之原子雄材字子厚生淳熈壬寅殁防定壬戌祔于先茔之东南娶李氏双牌岭继王氏祔子厚墓右生三子长炳字季文殁于至元乙酉祔祖茔之左次煗皆无后季文生三子长应龙娶赵氏殁同祔李孺人墓侧次祐孙娶钟氏合由慈湾次承翁字徳甫王氏出也累监吉水泰和呉城南康等税生于宋淳祐壬子六月殁扵大徳壬寅四月祔祐孙之茔娶穰氏生景定庚申之十一月殁大厯之九月祔王孺人墓右子辉字眀卿生至元辛巳没至治壬戌以子贵赠承事郎龙泉县尹里之稼木塘娶阳氏封宜人子性即粹衷孙一人曰都此其自叙若此五世皆业儒其郷又以儒行著名阡曰儒行谁曰不宜大夫士惜之者曰刘氏数世力学至粹衷始有禄爵于朝以粹衷之才使得中夀其所就岂可量哉余则曰天下之事惟不足故有余日行一日不及天者一度月行一日不及天者十三度有竒是不足也积其不足乃有余分及有置闰则气朔分齐而成功矣天且如是而况于人乎人谓之不足则鐂氏之有余庆者庶乎在此粹衷有学识能词章会试御试皆第二在南士中实第一名为旌徳县尹亷眀有威政化大行迁应奉翰林文字儒林郎同知制诰兼脩国史院编修官其与修宋史大惬士论余庚午科考试南宫实余所得士有斯文之契故为之表云
　　萧同善哀辞
　　人贵有后兮子贵为男男固可尚兮子职曷堪生而悬弧兮西东北南终老防下兮壮志斯惭违亲从禄兮孰爲防甘荣与养俱兮此乐孔耽求备造物兮十无二三一或觖望兮终身之嗛隠君有子兮诗礼是撢更习律令兮读例与凡夘以儒荐兮辰抱愤惨泝瞻隠君兮宰木既崭幸哉有母兮华发满鬖儿服楚楚兮懐母担担燕碪十霜兮吴桑防蚕缩戍望更兮匪进之贪生可为养兮逝恩其覃嵗月不贷兮枯鱼之御吁嗟隠君兮声流沨沨孝则愚史兮夀非彭遭世仛傺兮脱身戈钐负毋遁逃兮贼锋以戒荒流血渐腓兮惟脢之咸创巨虽逺兮永防之函掾语反是兮烦忧如惔泰山有云兮起乎嵓嵓肤寸裁合兮八翼可昙维此下洳兮气升江潭将族而雨兮风醨其醰思溉根本兮泽茀及感彼何易兮顺如驰颿此进独难兮右跣履巉所处实异兮命畴吊谗担志不渝兮眀神允监税为哀词兮视此幽劖








　　圭斋文集卷十一
　　钦定四库全书
　　圭斋文集卷十二　　　元　欧阳　撰
　　经疑
　　问夫子以小器称管仲而又以如其仁许之何也
　　对圣人之用人有以德之体言者有以徳之用言者不可以一槩观也夫以徳之全体而言则天之所以赋于人人之所以得于天者其体甚大也惟圣人为能践形下圣人防等而以徳之全体论之乌得不少为之贬哉故喻之以器器者如物之所受浅深限量自有不可得而诬者也若夫有以徳之用言者则不然夫徳非徒贵乎足已以其有及物之功也而王霸之防世变之来有人于此乃能眀大义以安斯民圣人即是论之安得不深许之哉故称之曰仁仁者之用莫大于爱物也迹其恵之在民心功之在天下亦安得而泯之哉昔夫子之论管仲或曰小器或曰如其仁其体用之殊乎夫仁之一字夫子未尝轻以许人是以顔冉之流工夫造诣之髙下夫子于言仁之际若有分寸较扵其间独于管仲则曰如其仁如其仁既许而又不一许之岂有他哉盖自姬辙既东楚氛浸盛生民之扰扰纷纷者未有纪极也仲也出而相桓公合诸侯匡天下不以兵车之力焉其仁之及物为何如邪求之当时未见仲比也至于其器之易盈不能使已无三归之僣公无多嬖之失齐政旋踵而衰则器之所受不过如是而止使其扩而充之以至于一初之全体则可以拓圣贤之业载宇宙之重惜乎非仲所能及也盖必至是然后为大器之体叚焉仲之为小不亦冝乎然则圣人之论何往而非公乎问孟子以隘与不恭称夷恵而又以圣人百世之师推之何也
　　对人有絶世之行可以为圣矣而未至于化也故不能无一偏之弊焉夫圣而至于化则世无得而名有圣人之一事而至其极焉始有絶世之名矣由其有絶世之名是以清者一扵清而未必和和者一于和而未必清于是不广之意扩不恭之气象生焉虽不害其为圣人也而君子至公之论岂得以此废彼哉孟子之称夷恵或曰隘与不恭或以圣人百世之师推之非异论也自今观之让国而逃諌伐而饿与夫不羞汚君不卑小官闻其风者顽廉而懦立薄敦而鄙寛则百世一夷恵而已诚圣人也然而朝冠涂炭之偏袒裼我侧之汚不防疾恶之已甚同流之无别乎大抵清不期于隘和不期于不恭特其不能化而驯致其焉彼夷恵亦不自知其然也由是观之负絶世之名者夷恵之得为圣人以此也其不得为大而化之之圣人亦以此也若吾孔子则不然絶孺悲拒阳货见小君于卫国应佛肸于中牟时乎清时乎和无适而不可也夷恵能之乎故不观孔子无以见夷恵虽然亦岂可以是遽少夷恵哉孟子曰伯夷圣之清栁下恵圣之和孔子圣之时然则二子亦孔子之徒欤
　　书义
　　翕受敷施九徳咸事俊乂在官百僚师师百工惟时
　　自古者以成徳观人而人才治效之盛为不可及也夫成徳者君子自然之徳然君子有是徳而不能以是徳自见于事功惟古之圣人有以知之而每以为观人之法焉凡有司百执事之臣莫不由是而取材故嘉谟之入告庶绩之咸熈无往而非是徳之形着也人才治效之盛无越于帝舜之朝此其故欤书曰【云　云】所谓九徳者非臯陶所谓人之有九徳欤训书者以为成徳之自然非以彼济此之谓也自帝世以知人为难而臯陶陈九徳之目或养直而温和或简易而防隅或果毅以为扰或塞实以为强其他或六或三不一槩也有六徳而严祗者则锡之以有邦有三徳而宣眀者则任之以有家观人之法拳拳于九徳焉生斯世者不患其无位也而患其不能有是徳于是莫不精白以承休勤敏以趍事者以圣人能翕合而受之敷布而施之也人见其俊乂在官也而不知九徳之时措也故夫九官相逊兹非百僚师师之兴起乎十有二牧惟时亮天工兹非百工惟时之则仿乎所以相逊所以亮天工者非九徳之君子孰能与于斯由是观之九徳咸事之一语其虞朝观人之法得人之本欤后世惟殷周之宅俊灼俊意为近之故其人才之盛亦髣髴有虞之世秦汉而降急于功利权谋之近效而用区区胜徳之小才于是九徳之目仅存于书耳或曰虞廷君子之多而舜犹以知人为难者盖虑静言庸违之在朝谗説殄行之震惊朕师者未尽杜絶圣人观人之法不可一日废也然吾观百僚师师百工惟时之后则君子多而不仁逺矣故又曰何畏乎巧言令色孔壬
　　防
　　问今天下之事有可言者多矣姑举其大者言之冗官之未汰铨选之未精殿最之未眀法律之未定此四者方今之急务朝廷之所欲闻而士君子所当讲者其防酌古今以对毋泛毋略
　　对洪惟盛时设茂科防多士而开其直述之门执事典文衡询承学而试以时务之大夫天下之事诚多矣至于大而可言者亦今世之所嗫嚅者也自士大夫间以道故常为练事以言要切为干时是以至论罕闻今执事不循故常不贵泛畧举急务以询诸人岂非盛时开直述之门而得爲不讳之问然而所谓直述者非以其文朴野而以其言之切直也既以不讳问宜以直述对昔夫子以林放为大哉问非大其问以其知本也事不知本多言何裨愚请言事之本矣眀问有曰【云　云】是四者方今所欲闻也愚谓非特方今之所欲闻乃方今之已行者也其间行之弗竟守之弗一或者未究其本乎如冗官之汰大徳之初尝举行之中书以打减置局而董之以平章某公或议某司当并某司则创某司以兼领之议者或创而罢者寻复矣辛亥更化涣发徳音减遥授之官改陞创设者日议并罢乃并通政于兵部武备等院皆复旧制京畿寺监罢者非一是则冗官汰矣然而舆图之广郡邑之众旁蹊曲径之捷出者未悉汰也铨选之精则自混一以来立省选部选之法为二别子弟承袭承继承防之例为三设吏员译学儒业军功出身之科为四是则铨选精矣然而氏族贵贱之未别嵗月贤否之同淹或未暇精也殿最之眀则自大徳皇庆以来定十三条之章法或遣宣抚廵观或命御史徧厯是则非不眀也然而各防防能五人之荐未见即用也三考黜陟之法未见可久也法律之定则非无至元新格也非无省部之编例也然而掾史一时之议拟而通行者尽合于至元之法意乎广平何相之撰拟而未进者竟能为大徳之成书乎由是观之四者非不知也非不行也愚请论其本焉其一曰汰冗官之本在于减间防之俸以厚正官塞侥幸之路以清正选今正官之俸甚薄而散秩之禄尚多昔刘景升有大牛刍豆数倍而负任不及常畜曹操以之享士戒冗食也况方以厯俸为出身减禄俸之无名则出身有限矣若侥幸之门斯又正选之大患也古者判行使之置损外同之设未必非有所循而为是名以处之而汉之烂胃晋之续貂实滥觞扵兹诚能如汉文欲用啬夫而张释之终以为不可家人滥求郎官而眀帝终不以为私恩则冗者可汰矣其二曰精铨选之本在于严族属之分以尊吾国人畧嵗月之考以防其才用今之女真河西眀有着令而自混色目北庭族属邻于近似而均视防古乗坚駈良亟列通显盖我国人天性浑厚不自标榜愚恐数百年之后求麟趾之公姓不可复别异矣欲还淳古之风去杰黠之习则必如贞观之于崔卢氏族命近臣编之使其系分眀不得揉进可也至扵嵗月之考能否同滞此可蓄常调不可以待贤才诚能覈名实以甄异能使碌碌庸叟不得含糊淟涊苟资厯求序迁则当如崔祐甫除官八百而不拘常资冦莱公却例用新进而号得士则铨选可精矣其三曰眀殿最之本在于择才眀之监司絶殿序之汚吏夫货来之徒玩法而残民者也岂可复为民之父母乎三年之殿邉逺之任未是悛也孟子曰不祥之实蔽贤者当之身为方岳而见善不举岂得复为人之耳目乎絶污吏则愿如唐太宗之于党仁宏苟犯赃贿虽至亲幸难以灭公责监司则愿如齐宣王之封即墨而烹阿大夫晋文公之诛曹而数其不用僖负覊则监司必举汚吏必除最者非假请托殿者不可侥幸矣其四曰定法律之本在于酌古今以成法书优禄秩以选法吏今法书无一定法吏无优选推谳混于常流条令裒于书肆官不徧覩法无定科轻重髙下逢其喜怒出入比附系其爱憎无成书则近于罔民无优秩则昧于劝善昔者子产铸刑书虽曰叔向笑之而郑以治以能止辟也于定国为廷尉以民无寃而至三公近代钱若水以同州推官清直而擢枢副前以示劝也如是则法书必作法吏必优刑自平允律自精熟矣四者之本愚既已畧言之其目之备更仆未可终也虽然四者之本所以行之者一也一者何也信而已方今天下急务所可言者孰有大于信之一字乎书曰令出惟行商鞅之伯术亦以示信为先令而不信则冗官何由汰铨选何由精殿最何由眀法律何由定乎愚故曰所以行之者信而已眀问有曰宜防酌古今以对毋泛毋畧嗟夫执事以急务为问愚敢以泛畧为对乎然四者之有信犹水木之有本源也故敢以为终篇献执事其思之
　　制曰朕闻圣贤之君之治天下也或恭己无为或不遑暇食或寛仁恭俭或力于为善其所以致治虽殊及乎民安物阜风淳俗美刑辟措而鲜用颂声作于田里制礼作乐翕然太和而麟凤龟龙嘉禾朱草甘露醴泉诸福之物莫不毕至虽帝王之美不徒在是亦其气之应也舜文之徳化尚矣若汉之文帝唐之太宗犹能致治如彼况薄汉唐而不居者乎今天下虽久寜谧戸口虽甚蕃滋而稼穑或伤于水旱细民或致于阻饥未能家给人足时犹仰济县官岂行仁义有未尽效耶子大夫明古以识今知常而通变毋迂阔于事情毋乖戾于典则明以对朕朕将亲览焉
　　臣对臣闻有志者事竟成人主之致治莫先于立志故善观人主之治者先观其志夫人主以能致之资操可致之势所图无不获所欲无不成以求乎天而天应之以求乎人而人从之所以然者以其志之先定也其或致理之效偶有未备天人之间偶有未和则当守之以専达之以彊以俟夫悠久之效不可以疑贰阻之也臣草茅贱士何敢上揆渊然以臣切观陛下之所为真近古以来大有为之君也陛下曩在东宫仁孝之资英毅之畧闻于天下也久矣既而征四方书以考古今飞龙之初大召宿儒询问要道临御之后不迩声色不事逰畋凡耳目之娯营缮之事秋毫不经于心惟经籍史传日接于前于是大兴儒科黼黻至治祖宗以来百余年之旷典一旦举而行之遂使臣之浅陋亦获叨奉大对于明时虽然臣之望陛下者以陛下为有大志而陛下之防臣者亦适有以发臣之愚臣伏读圣防曰朕闻圣贤之君之治天下也或恭己无为或不遑暇食或寛仁恭俭或力于为善其所以致治虽殊及乎民安物阜风俗淳美刑辟措而鲜用颂声作于田里制礼作乐翕然大和而麟凤龟龙嘉禾朱草甘露醴泉诸福之物莫不毕至虽帝王之美不徒在是亦其气之应也舜文之徳化尚矣若汉之文帝唐之太宗犹能致治如彼况薄汉唐而不居者乎嗟夫薄汉唐一语此乃圣志之发见也陛下此志可与四三王可与六五帝矣其曰或恭己无为或不遑暇食或寛仁恭俭或力于为善臣愚以谓此未可以观致治之殊当有以騐立志之同也古人有言曰始于忧勤终于逸乐若以恭己无为异乎不遑暇食则隆古之恭己无为者莫舜若也然而一日二日万防舜何不少自逸豫乎若以恭俭寛仁异乎力扵为善则近代之恭俭寛仁者莫汉文若也然而拊髀思贤夜半前席汉文何不为是元黙乎由是观之未有不自忧勤始者自忧勤始志之同也陛下既薄汉唐臣不复肤引汉唐之事请以舜文终焉舜文之道布在典防陛下既慕舜文亦法其所为而已矣如欲民安而物阜风淳而俗美则当思夫利用厚生之何急也惇典敷教之何先也由庚鱼丽何自而多也关雎麟趾何从而厚也陛下能法舜文即舜文矣如欲刑辟措而鲜用颂声作扵田里则当求如臯陶者命之眀刑有如虞苪者俾之息讼九歌可使勿壊也大雅可使无废也陛下能法舜文即舜文矣如欲制礼作乐翕然太和则当求如伯夷后防周公者命之制作于其间六典之制或尚可讲也九韶之音或尚可学也陛下能法舜文亦舜文矣至如麟凤龙诸福之物莫不毕至圣防有曰亦其气之应也臣愚以谓知气则知志矣圣人志气清眀若神一动则天地随之诸福之物皆自圣人方寸中来非自外至也中庸曰致中和天地位焉万物育焉盖吾之气顺则天地万物之气亦顺吾之气和则天地万物之气亦和天地之气见于万物同一和顺则百兽自舞于舜之庭凤凰自鸣扵文之岐矣又何祥瑞之足羡哉臣伏读圣防曰今天下虽久宁谧戸口虽甚蕃滋而稼穑或伤于水旱细民或致于阻饥未能家给人足时犹仰济县官岂行仁义犹未尽效耶臣愚以谓此天以坚陛下之志也古人有言曰天心仁爱人君若曰稼穑或伤于水旱则舜之所谓洚水惊予者犹有甚于今之伤稼者也若曰黎民或致于阻饥则文王所谓小人怨汝詈汝者犹有危于今日之阻饥者也顾二圣人之所以弭灾恤患者罔防罔滛皇自敬徳之外无闻焉陛下既法舜文讵知天之所以唘舜文者不以唘今日耶陛下以敬天为志则水旱可变为丰穰陛下以恤民为志则阻饥可变为足食在方寸一转移之间耳若诿之曰岂行仁义而未尽效耶臣愚窃以为未然夫仁义之效如炊之必熟种之必生行仁义而未至者有矣未有行仁义不效者也陛下如以悠久待之或曰圣问如此而臣輙以为可以四三王可以六五帝者何自而知之盖因其已行者知之也其未行者扩而充之斯无难葢仁义之积礼乐必兴彼汉唐之治如身衣弋绨一台惜费以致海内殷富与夫斗米三钱外戸不闭自三代而下亦可谓盛矣然贾生劝汉文以礼乐而辞曰未遑祖孝孙杜淹劝太宗以礼乐而曰治之隆替不系于此臣以是知二君于仁义之效若有所不知也今陛下锐情儒科日议礼乐而拳拳于仁义之二字视汉唐何啻相千万耶此志所充宜其俪美于五三盛时也大槩国家之治当先论其根本不可责效扵目前古之圣贤之君未尝不忧勤于其始逸乐于其终灾异于其先祥瑞于其后今日之不遑暇食力于为善他日之恭己无为恭俭寛仁也今日之水旱伤稼黎民阻饥他日之麟凤龙嘉禾朱草也若夫备御之不可无术救荒之不可无政求刍之不可不择一贤相事耳奚以多言为臣伏读圣防曰子大夫明古以识今知常而通变毋迂阔于事情毋乖戾于典则明以对朕朕将亲览焉臣愚以谓事有古今志无古今事有通变志无通变圣人之志与天地之正气相通志定于此气应于彼有理之必然者倘论水旱而牵合于夏侯生辈洪范五事之说则邻于迂阔矣论民饥用乏而附防于权万纪等建利之谋则流于乖戾矣臣非不知实所不敢臣之拳拳者惟曰有志者事竟成陛下留意焉国家幸甚天下幸甚臣谨对





　　圭斋文集卷十二
　　钦定四库全书
　　圭斋文集卷十三　　　　元　欧阳　撰诏　表
　　命相出师诏
　　惟天惟祖宗混一函夏全付躬朕承丕基兢兢图治罔敢逸豫不谓迩者河南反贼乘此承平之乆负固弄兵流毒黎庻己尝命将讨捕屡获渠魁戮以徇众余党狂猘尚逋严诛亦尝肆宥开以自新怙终不悛致烦师旅太傅中书右丞相托克托爰自贼发迄今屡请董师致讨朕以心膂之亲应难其请而期于自効诚恳益坚朕惟事体之大付托实难匪资巨济之才孰胜戡定之任今命托克托以达尔罕太傅中书右氶相分省于外总督诸道军马水陆并进其枢密院御史台各分官属从行禀受节制无或有违务要廊清妖沴永底隆平于戯太傅实左右朕躬其行在安靖天下故分总揆之重属以讨贼之劳尚克钦承懋建丕绩故兹诏示应宜知悉
　　再命出师诏
　　朕承国家隆平之运四方无虞民不识兵士不讲武于兹有年矣不谓迩者河南反贼弄兵构难荼毒蒸黎用是前嵗大丞相托克托请自出征一战平徐朕惟股肱大臣宜朝夕在朕左右亟命召还分将致讨岂谓因循迁玩倐经二年湖广荆防虽尝克复余贼逋诛负固恣睢致使军士暴露日乆吾民供给困繁愁叹怨嗟彻于朕聼朕不遑宁处乃命托克托以达尔罕太师中书右丞相分省于外总督诸队军马振其威武刻日进兵殄贼安民以释朕虑凡将士用命者赏不用命者诛贼众来降者赦旅拒者戮于戯朕与丞相共理天下者也天下多故朕轸其忧相任其劳理所必致汝往钦哉慎厥事事乃有济图厥功功乃有成往防汝谐布朕威徳措安吾民朕惟汝赖汝往钦哉
　　进辽史表【代右丞相托克托撰】
　　开府仪同三司上柱国録军国重事中书右丞相监修国史领经筵事臣托克托言窃惟天文莫騐于机衡人文莫证于简防人主鉴天象之休咎则必察乎机衡之精鉴人事之得失则必考乎简防之信是以二者所掌俱有太史之称然而天道幽而难知人情显而易见动静者吉防之兆敬怠者兴亡之机史臣虽迷前代之设施大意有助时君之鉴戒辽自唐季基于朔方造邦本席于干戈致治能资于黼黻敬天尊祖而出入必祭亲仁善隣而和战以宜南府治民北府治兵春狩省耕秋狩省敛吏课每严于刍牧嵗饥屡赐乎田租至若观市赦罪则脗合六典之防临轩防士则恪尊三嵗之制君慕汉髙之为帝托耶律于刘宗相儗鄼侯之为臣更舒噜以萧姓享国二百一十有七载政刑日举品式偹具盖有足尚者焉迨夫子孙失御上下离心骄盈盛而衅隙生残贼兴而根本蹙变强为弱易于反掌吁可畏防天祚自絶大祐苟延国既丘墟史亦芜茀耶律俨语多避忌陈大任辞乏精详五代史系之终篇宋旧史埒诸载记予夺各循其主传闻况失其真我世祖皇帝一视同仁深加悯恻尝勑词臣撰次三史首及于辽六十余年嵗月因循造物有待臣托克托诚欢诚愳顿首顿首钦惟皇帝陛下如尧稽古而简寛容众若舜好问而濬哲冠伦讲经兼诵乎祖谟访治旁求于往牒兹循史事断自宸衷睿防下而徴聘行朝士贺而遗逸起于是命臣以右揆领都总裁中书平章政事臣特穆尔逹实臣贺惟一翰林学士承防臣张起岩翰林学士承防臣欧阳翰林侍讲学士臣掲傒斯侍御史今集贤侍讲学士臣吕思诚为总裁官中书遴选儒臣崇文大监今兵部尚书臣亷惠山凯雅翰林直学士臣王沂秘书著作佐郎臣徐昺翰林监修臣陈绎曽为修史官分选辽史起至正三年四月迄四年二月发故府之椟藏辑遐方之匦献捜罗剔抉删润研磨纪志表传偹成一代之书臧否是非不迷千载之实臣托克托等叨承隆寄幸睹成功载宣日月之光华愿効防埃之补报我朝之论议归正气之直则词之昌辽国之君臣有知善者喜而恶者惧所撰夲纪三十卷志三十一卷表若干卷列传四十五卷各著论賛具存体式随表以闻上尘天览无任激切屏营之至谨言
　　进金史表
　　窃惟汉髙帝入闗任萧何而收秦籍唐太宗即祚命魏徴以作隋书盖厯数归真主之朝而简编载前代之事国可防史不可防善吾师恶亦吾师矧夫典故之源流章程之防革弗披往牒曷蓄前闻惟此金源起于海裔以满万之众横行天下不十年之乆专制域中其用兵也如纵燎而乘风其立国也若置邮而传命及煟兴于礼乐乃焕有乎名声尝循初而迄终因考功而论徳非武元之英畧不足以开九帝之业非大定之仁政不足以固百年之基天防有吞四海之志而未有一四海之防明昌能成一代之制而亦能壊一代之法海陵无道自取覆败宣宗轻动曷济中兴迨夫浚郊多垒之秋汝水飞烟之日天人属望乆有在矣君臣守义盖足取焉我太祖法天启运圣武皇帝以有名之师而释奕世之忾以无敌之仁而收兆民之心劲兵捣居庸関北拊其背大军出紫荆口南扼其吭指顾可成于儁功操纵莫窥于庙筭惩彼取辽之暴容其渉河以迁太宗英文皇帝席卷河朔而徇地并营囊括赵代而传檄齐鲁防夏国而蹴秦巩通宋人以逼河淮睿宗仁圣景防皇帝冐万死出饶风长驱平陆战三乘大雪遂定中原大阳出而爝火熸正音作而众乐废及我世祖圣徳神功文武皇帝恢宏至化劳徕遗黎燕地定都彻武灵之旧趾辽阳建省抚肃慎之故墟于时张柔归金史于其先王鹗集金事于其后是以纂修之事见诸敷遗之谋延祐申举而未遑天厯推行而弗竟恭惟皇帝陛下缉熈圣学绍述先猷当邦家闲暇之时治经史讨论之务念彼防和以来之事迹接我圣代初兴之嵗年太祖受帝号于丙寅先五载而朱鳯应世祖毓圣质于乙亥才一嵗而黄河清若此真符昭然成命第以变故多而旧史阙耆艾没而新説譌弗折衷于大朝恐失真于他日于是圣心独断盛事力行申命臣等集众技以责成书伫奏篇以览近鉴臣等仰承隆委俯竭微劳防石室之书诚乏司马迁之作献金镜之録愿摅张相国之忠谨撰述夲纪十九卷志三十九卷表四卷列传七十三卷目録二卷装潢成一百三十七帙随表以闻
　　进宋史表【代丞相阿噜图譔】
　　开府仪同三司上柱国録军国重事中书右丞相监修国史领经筵事提调太医院袭封广平王阿噜图言窃惟周公念先业之艰难七月之诗是作孔子论前王之文献二代之礼可言故观赵氏隆替之由足见皇元混一之绩钦惟世祖圣徳神功文武皇帝初由宗邸亲总大军龙旂出指于离方羽葆归登于干驭栉风沐雨讵辞防履之劳略地攻城咸遵禀授之筭扬舲而平江汉卷甲而克防樊恭行吊伐之师昭受宠绥之寄及夫收图书于胜国辑甫哻于神京防宋臣而列政涂载宋史而归秘府然后告成郊庙锡庆臣民推大赉以惟均视一统之无外枢庭偃武既编戡定之勲翰苑摛文寻奉纂修之防事防有待嵗月易迁累朝每切于继承多务未遑于制作臣阿噜图等诚惶诚恐稽首顿首钦惟皇帝陛下恢宏至道绍述丕谟往行前言乐讨论于古训祖宗功徳思扬厉于耿光惟我朝大启基图彼呉防后归版籍视金源其未逺防石室以具存及兹累洽之时成此弥文之典命臣阿噜图左丞相臣伯勒齐尔布哈领事前右丞相臣托克托为都总裁平章政事臣特穆尔逹实御史大夫臣惟一翰林学士承防臣起巗臣治书御史臣好文礼部尚书臣沂崇文太监臣宗瑞为总裁官平章政事臣纳琳臣巴延翰林学士承防臣逹实特穆尔左丞臣守简叅议臣岳柱臣拜臣陈思谦郎中臣鄂抡臣孔思立等协恭董治史官工部侍郎臣乌叶尔圗秘书臣台哈布哈太常签院臣杜秉彛翰林直学士臣宋褧国子司业臣王思诚臣汪泽民集贤待制臣干文博翰林待制臣张瑾臣贡师道宣文阁鍳书博士臣麦文贵监察御史臣余阙太常博士臣李齐翰林修撰臣鐂文太医院都事臣贾鲁国子助教臣冯福可太庙署令臣陈祖仁西防御史臣赵中翰林应奉臣王仪臣余贞秘书著作佐郎臣谭慥翰林编修臣张翥国子助教臣呉当经筵检讨臣危素编劘分局彚萃为书起自东都迄于南渡纪载余三百载始终才一再期考夫建隆淳化之经营景定咸淳之润色庆厯皇祐以忠厚羙风化元丰熈宁以聪明紊宪章驯致绍圣纷纭崇宁荒乱治忽昭陈于方册操存实本于宫庭若乃建炎绍兴之图回乾道淳熈之保乂正直用则人存政举邪佞进则臣辱主忧光宁之朝仅守宗社理度之世日蹙封疆顾乃拘信使以渝盟纳畔臣而侵境由权奸之擅命啓事衅以召兵厥后瀛国归朝吉王航海齐亡而谤王蠋乃存秉莭之臣楚灭而谕鲁公堪矜守礼之国载惟贞元之防合属当防道之熈明众言淆乱于当时大义昭宣于今日矧先儒性命之説资圣代表章之功先理致而后文辞崇道徳而黜功利书法以之而矜式彛伦赖是以匡扶虽微董狐直笔之可称庻逃司马寡识而轻信至若论其有亦惟断以至公大槩声容盛而实徳衰论建多而成效少且辞之繁简以事而文之古今以时旧史之传述既多襍记之搜罗又广于是叅是非而去取权丰约以损増事严敢计于疾徐日积亦虞于玩愒臣阿噜图等忝司当揆实预提纲周询在局之言靡不防心乃职第述作之才有限而报効之志无穷倘垂清燕之观尚助缉熈之益曰若帝尧曰若帝舜惟圣心稽古之功监于有夏监于有殷乃臣子告君之道谨撰述夲纪四十七卷志一百六十二卷表三十二卷列传世家二百二十五卷装潢成四百九十二帙随表尘献以闻
　　进经世大典表【至顺三年三月进】
　　尧舜之道载诸典谟文武之政布在方防道虽形于上下政无间于精粗特于纪録之间足见弥纶之具是以秦汉有掌故之职唐宋有防要之书于以着当代之设施于以备将来之考索我国家受命龙朔纉休鸿基发政施仁行苇之忠厚世积制礼作乐关雎之风化日兴纪纲具举于朝廷统防未归于简牍钦惟钦天统圣至徳诚功大文孝皇帝陛下总揽羣防躬亲万几思祖宗创业之艰难与天地同功于经纬必有铺张以掲皦日必有术作以藏名山爰命文臣体防要之遗意徧勑宫寺发掌故之旧章仿周礼之六官作皇朝之大典臣某叨承防喻俾综纂修物有象而事有源质为本而文为辅百数十年之治迹固大略之仅存千万亿世之宏防在鸿儒之继作谨缮冩皇朝经世大典八百八十卷目録十二卷公牍一卷纂修通议一卷装潢成帙随表以闻伏取裁防
　　明宗皇帝尊号册文
　　伏以得名得位大君之盛徳必兼事亡事存孝子之至诚如一爰徴古训追上徽称钦惟皇考皇帝陛下禀纯干之刚居洊震之长当世祖之丕构接武皇之正传歴试诸难侔踪虞舜旧劳于外俪迹商髙当龙跃以在渊变化莫测其量及雷行而育物动静不违乎时兹岂非顺天乎若夫纶言未颁而仁闻之驰满天下寳玺初受而皇极之建繋人心兹岂非立道乎至于亲儒生于汗马之塲辑宗盟于櫜弓之顷兹岂非叡文之教知武之功乎圣莫大于无为孝莫大于善继元造固难乎拟议鸿名宜罄乎宣昭矧往事之艰贞増躬之惕欲旌永慕庻享多仪谨遣摄太尉臣某奉玉册玉寳追上尊号曰明宗顺天立道叡文知武大圣皇帝
　　铭
　　友吾铭【吾友号】
　　吾仁我以友我是湏辅虽资友取友在吾人肯友吾视吾可否善不吾若友吾何取尊者友卑贵不吾见乃忘势分乃友贫贱贱者友贵所贵吾立傲固不可佞岂可习有人于此如泽相丽吾友友吾交尽友谊曾子之学省先吾身吾友为谁必顔其人惟顔与曾尚友千载读诗读书吾志吾在
　　敬心斋铭
　　人之有学治心为先心得其理乃圣乃贤贤圣之为其要曰敬清明在躬斋荘中正敬不于貎敬于其心思而俨若上帝汝临无贰无虞惟精惟一饬我天君守而勿失学之终始惟敬靡他身之主宰非心而何克敬在心亦敬亦圣聪明为尧温恭者舜汤曰日跻姬文缉熈孔严三畏顔谨四非孟子养身尤善养气彼何人哉希之则是朂尔敬心心以铭镌为此铭者太史氏
　　戚友刘君思清以其犹子尚敬谒予浏上予嘉其好古将掖而进道乃为之铭其敬心斋请事斯语余日望之
　　字説【散説附】
　　杨鉴莹之字説
　　工制噐皆有隂阳其阳文其隂质古者物善技精故表里一文质均后世物多窳技售觕故金有滓玉有瑕丝有纇则为文以盖之若质之素乃为贵耳惟鉴不然其质之羙见于靣其文之羙见于背盖鉴主于莹故也莹自外彻内用能以内烛外鉴之莹未尝为文而天下之文无不入焉吾故谓鉴有君子之道以其先质而后文也虽然百炼而金精金精而鉴莹岂一日之功哉人质亦然所资于学也大矣安成学者杨其姓鉴其名莹之其字者诚斋文节公诸孙也质羙近道蔚然有文通春秋三传学用荐为国子四门馆生圭斋欧阳书是説以赠之
　　刘叔耔字説
　　安成鐂生名士畴字叔耔从余谒字説夫畴者易治之田之名也耔者既立之苖又壅其根使之梗有防以御水旱者也子名畴字叔耔尊公为子计者周矣农在四民能衣食其三者工之技商之利或足以病之先王有厉禁矣惟士与农同体故畊学往往并称于经士生斯世筋力不匮才智有余退恃可治之田进挟可用之学傲然无求于穹壌间以聼命于司造世之伟丈夫也然古今则防人焉进为卤莾之学以幸一时之遇退为防裂之畊以幸一嵗之秋防防者不乏也然岂愿吾友効之哉尝耕学于一贯坚智力于一勤畴有其地耔有其夲国之良士又良农也余为大司成时生之尊公常愽为国子教生以胄子入学日升堂讲论余爱生之声琅琅而论纚纚也今别又数年矣生勉乎哉
　　族子章晦字説
　　宗兄议翁子耀既冠当字谒余字之余字之以章晦又申其説以朂之今天下之有光而能烛者水也火也而二者不同焉水内明外暗火内暗外明然世以水鉴者什一以火照者什九岂非外闇内明者晦养其明假物而明始见外明内闇者明出乎物遇物而明自生君子则之内外交养明晦相资犹水火日用于世而明不匮岂不以是与或曰朱晦翁初授教于屏山鐂氏有木晦于根春华敷之言由是号晦庵今子以水火言明晦何居余曰木受气水而传气火者也晦明明晦岂二本哉余生平喜吾欧阳氏之业为儒者甚多章晦聪明好学尤多艺能年则弱冠已见馆谷于大家余字以晦盖望其显融者奚止如今日所观者云
　　李观尚賔字説
　　钤邑大姓曰西溪之李有名观而字尚賔者吾宗用纲之甥也闻余访族至其外舅家逺来即余求尚賔説夫观一字而有二义以观示言者九五之主一卦也以观曕言者一卦之宗九五也六四一爻去九五最近故其繇曰观国之光利用賔于王谓其以隂柔而近阳刚有仕而觐于上之象今子名观而字尚賔可谓知所尚也已然亦何道而臻兹乎故愚尝谓观示观瞻之义犹未足以尽乎观九五之观我生上九之观其生二爻皆有观省其己之义为六四之君子者盍亦退而观诸已乎利用賔于王实在我之所自致也周官之法三嵗大比考其徳行道艺而兴其贤者能者乡老及乡大夫帅其羣吏与其众以礼賔之献其书于王则再拜而受之夫徳行道艺之三物者士之可自勉者也今科目复矣子勉于学由是而观国之光利用賔于王孰御子哉余闻尚賔家多书又多山水之胜尝作亭名两山间予既扁之矣用功于幽閴深靓之乡防勲于昭明正大之地六四之观之占属之子矣
　　彭以恭説
　　学者以字从名有内外之辨斯不渎也安成刘仰更致其表弟彭尚谦字以恭者之请求予为字説以赠夫谦者恭也皆见乎外者也谦之中有物恭之中亦有所主何为有物谦之象曰地中有山卑者蕴髙者于其中中有屹然不可犯之意特有之而不居则见乎外者自然而谦也何为有所主主者一而已矣主一之谓敬有确乎不可防之意能出乎无伪则见乎外者自然而恭也谦也恭也曽为色取而可乎善乎君之为字也能求诸乎中则容之着乎外者无以尚也谦之失曰轻恭之失曰足祛二者之失求诸中斯可彭氏多文人吾以恭好学不倦故乐以内外之説告之
　　琅溪説
　　吾家自钤南之防里徙长沙之浏阳族属之近者亦徙安成北境上是为早禾田号曰早欧有名俊字用纲者早欧之秀者也尝扁其读书之室曰琅溪顷过余□上谒余为之説夫玉莹然而泽者琅玕也溪之色幽幽其似之乎琅然而清者珩璜也溪之声淙淙葢又近之然君子之比于玉以有徳也取于水以有夲也岂徒以声色为尚防玉有徳故用于宗庙朝廷水有夲故逹于江河淮海善推其所为而已吾用纲中有外着声与实流琅溪云乎哉
　　彬彬説
　　吾宗欧阳氏之甥新泽胡君复字曰于信而名其读书处曰彬彬因宗人宜翁兄谒余为説夫彬彬之言昔我夫子尝两言之其一曰文质彬彬然后君子其一曰假我数年若是我于易则彬彬矣释者谓彬彬犹班班物相杂而适均之貎大槩质不胜文文不胜质二者适均彬彬可想见也独易之彬彬义安取乎岂非中古之言易者象或过乎质理或过乎文必经圣人之手而后彬彬与虽然愚尝窃以谓彬彬固贵乎二者之适均特物相杂而易见青黄赤白是为文章则彬彬即文矣君子之论终不以彼而易此也礼噐曰甘受和白受采忠信之人可以学礼君子先质而后文之意岂待文胜而后捄之与损其有余而补其不足在夫善学君子者矣于信妙龄老苍为学近里以孝弟贡试于乡故余乐有以进之
　　齐吾説
</div>
    <div class="pagination">
<a href="圭斋文集_page6.html">上一页</a><a href="圭斋文集.html">1</a><a href="圭斋文集_page2.html">2</a><a href="圭斋文集_page3.html">3</a><a href="圭斋文集_page4.html">4</a><a href="圭斋文集_page5.html">5</a><a href="圭斋文集_page6.html">6</a><span class="current-page">7</span><a href="圭斋文集_page8.html">8</a><a href="圭斋文集_page9.html">9</a><a href="圭斋文集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
