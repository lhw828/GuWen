<!DOCTYPE html>
<html>
 <head>
  <meta charset="utf-8"/>
  <title>
   勉斋集 - 第 7 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   勉斋集 - 第 7 页/共 18 页
  </h1>
  <div class="content">
   榦复防台慈宠示劄翰遣至濠寨官陈校尉并所画城图令榦再行相度仰认某官体国忧边思患预防之意榦与一郡吏民不胜感激榦一介书生于世事都不通晓向来所建筑城之议亦是世俗常谈其所画城壁方向亦是臆度已见今防台念因得闻所未闻遂帅郡僚陟降观览形势雄壮诚如台谕嘉定五年间郡守赵朝奉亦尝借到壕寨李忠显相视计料亦只欲筑向西一面接连大别山为固东西两面下瞰大江不筑城壁其后制置司疏驳三事其一以为钱监之侧有水坑难修筑其二以为大别山濶远空难用工其三以为南面钥匙头之外旣有空地恐不足御敌赵知军遂不敢复请今同壕寨官相视前一项钱监之侧即无水坑但后面两项亦有可疑今以鄙见与赵知军所请规摹较之赵知军所请即今使所请示之图也乃是鄂州大军中原立规模如此榦所请只欲依郡治后小山向西筑至朝天门即自朝天门斜取壕东门过水军寨至南纪门防堤包筑后接郡治后山周囘不满七里则四面皆有城壁一城之民知有城壁则人心可安城之四面皆可相望厢禁军及市兵以至义武民兵亦可固守但以形势论之则城不若并包大别山之为壮也然欲筑四面一带接连大别山为固则形势虽是雄壮顾其间亦有可疑者面面向南钥匙头之外有地数十丈旣无城壁则敌人必窥恐难守御合肥之城可谓雄壮只有水门可入贼人攻城径趋水门合肥之人危如累卵其可疑者一也自钱监之侧向南至江并是依山创筑城壁诚为险要但去民居遥远如大别山则相去又高且远缓急之际欲帅市民以守城则其声援委不相及其可疑者二也筑城虽以御敌然两军相向奸民四起东南两面旣无城壁奸人窥伺官司难以稽考安知舟中不为敌国向日守城几于不免者无城壁以稽察奸盗耳其可疑者三也四面皆有城壁人心皆有所恃则顾其室家不忍迁徙官司亦可与民守之效死勿去东南两面旣无城壁人心不安皆相率而渡江矣虽有大别之山将谁与守其可疑者四也大别山一带其上下濶其两旁皆险峻诚为可恃但其下若不刬削其上若不筑城则形势凌迟亦可扳援而至若欲刬削则其山多石难以施工若欲筑城则其山无土亦难用力费用浸广功役难成其可疑者五也如榦之説方为城郭如赵知军之説则特为一闗隘耳非城郭之谓也然大别天险委是雄壮若欲守御亦不可废为今之计莫若两利而俱存之先如榦之説筑为周围可恃之城令其坚固而不可防然后于西北隅接连创筑低城以至大别山之上大别之顚或累石或用木为栏障要使内城坚固而其外特以为之防衞耳如合肥之城亦然使外城可守则用以却敌不可守则退守内城内城旣固孰敢顿兵其下久而不去哉大抵建功立事须是思其始而图其终考其利而究其害务求其实而不求其名毎观世道日降人心日薄士大夫之为国谋者必不如其家为民计者必不如其身但图一时之名但思一己之利异日之可恃皆不论也区区之愚更望台慈将榦所陈闻之计台聚三司属官而通议之如榦妄论或有未当亦望疏驳行下往复诘难务求至当之防使早有定论日下计度便行烧砖买木成就嵗月之间不胜吏民之幸
　　铭
　　石门酒器五铭
　　磨铭
　　上动下静象天地前推后荡象六子昼夜运行命不已精粗纷纶物资始君子省身盍顾諟无小无大亦一理
　　醡床铭
　　责酒清易责人清难智者于酒可以反观
　　陶器铭
　　一线之漏足以败酒一念之差得无败所守乎
　　烧器铭
　　厚其耳广其腹厚故胜广故蓄绵薄任重祗以覆其餗
　　升铭
　　凡物之理不平则鸣不足则歉太溢则倾谁谓剖防而民不争其取也宁过于啬其与也宁过于盈是又所以为不平之平乎
　　勉斋集巻十八
　　钦定四库全书
　　勉斋集巻十九　　　　　　宋　黄榦　撰记一
　　杨恭老敬义堂记
　　人禀阴阳五行之秀气以生而太极之理已具其根于心也未发则为仁义礼智之性已发则为恻隠羞恶辞让是非之情其施于身也则为貌之恭言之从视之明听之聪思之睿其见于事也则为君臣之义父子之恩夫妇之别长幼之序朋友之信与凡百行之当然者是其禀赋之初内外之分固莫非天理之所具然少有不谨则人欲得以间之合乎天理则顺直端方而无邪曲偏诐之累人欲间之则反是矣是故存养省察于几微之间其惟敬义乎主一之谓敬合宜之谓义主于一则思虑不杂天理常存而内直矣合于义则品节不差天理常行而外方矣内直外方则所谓具众理宰万事有以全吾心本然之妙矣坤顺也二中也以六居之正也顺理而中正直方之义也圣人推原其所以然者而为之言曰君子敬以直内义以方外示人之意切矣学者其可不务乎长溪杨君通老致其兄恭老之意曰吾尝以敬义名吾堂日与吾兄弟诸子讲习乎其中子与吾弟交最厚其为我言其意榦谢不敏而通老之请益坚吾与通老从游于夫子之门二十年矣通老长于吾十年而首与之交相好也通老温厚质实信道甚笃余未及识恭老而通老以为不可及其亦贤者欤以昆弟之贤而朋友之契以切磋之义责于予予亦安得无言耶予惟杨君亦旣深知古人为学之要矣兄弟诸子藏修游息于斯堂之上端居静虑敛襟肃容深惟其义而藏诸中察诸念虑之隠微騐诸事物之杂揉使此意常存无少间防则大易之防固已不占而有孚矣余老矣无所归亦将裹粮而前歴堦而升以听杨君兄弟之教也于是乎言长乐黄榦记
　　郑次山怡阁记
　　怡阁者象山郑君次山之家塾也以怡名取夫子答子路问士之意也绍熈二年冬阁成以书藏之帅其子若弟之子群居而肄业焉明年夏命其子遹成叔来告曰愿有记榦于郑君未尝有一日之雅而已窃闻其有长者之风矣及观成叔之为人襟度夷旷智识闿爽则又知君之施于家者信可书也遂不辞而言曰自窜窃摹拟之学可苟富贵而孔氏诗书遂为无用之具其间博闻强记者亦不过骋谭辩夸文章而于古人之学修身及家者漫不复讲今君教其诸子而首欲其笃于兄弟之爱可谓审所轻重而不惑于流俗者矣葢五典者天叙之常理人道之大端也析而言之则君臣夫妇朋友者人之属而天属之亲惟父母兄弟为然其四肢百体皆一气之所生其入孝出悌为万善之根本则兄弟之义可不为重乎古之称其从父者曰世父叔父从父称之则曰兄弟之子后之称其从父曰伯叔而父之义始不明矣谓吾姑者吾谓之侄而世率以侄称其兄弟之子则是不以子待之也父之兄弟与夫兄弟之子犹有父子之称者以其同出于一气也则从父兄弟岂不犹吾之兄弟乎所贵乎士者以能深明其同气之义而不失其天性之至爱耳若夫利欲胶固横目自营一室之内乖离鬭狠则虽通今博古高谈天人而亦何足为士哉此亦君子所以为教而独有味乎夫子之言也君之诸子居是阁也仰而观焉俛而思焉知君之待兄弟之子如己子焉则吾之处乎兄弟者其则不逺矣利欲之私岂足易我天性之乐哉而又扩而充之至于天典民彛各尽其道则于君子所以为教者可无负也此邦之人闻君之教其诸子者若此则过君之居履君之阁孰不自叹夫流俗之薄而阴革其乖争之习乎榦尝东浮大江蹑云门跨石龙以望所谓象山者其岩谷崷崪风涛汹涌甚可爱也异日尚当从君怡阁之上观君之施于其家以及乡人者焉君亦坐予而熏沐之哉乃为之记不惟以见君之志亦以自警云五月壬辰朔北山黄榦记
　　刘正之遂初堂记
　　始予识刘君正之于屏山正之年方十六七予意其贵显已三世绮襦之习声色之乐轩冕之味必有以动其心成其质者己而观其貌听其言察其行则褒衣博带垫巾芒履不见其瑶环瑜珥也左图右史吟风咏月不见其粉白黛緑也高谈抗论动与世忤不见其脂韦妩媚与波上下也予退而叹曰富贵人所欲也彼岂异于人哉所谓居移气养移体者果足信耶抑其年少气鋭久而遂变也哉自是以来与之交日熟情日亲即其新以考其旧葢有甚焉无不及也其后予以祸患摧折退归故乡而正之方驰骋东西为诸侯客葢不见者十有余年旣而闻其以愤世嫉邪斥辱权要罢归田里其先公之宾客有颛国秉者其先太夫人之亲族有属中宫者宦游之交好有为天子之耳目者宜若可以自白且弹冠矣亲故爱正之者亦率以是勉之而正之偃然而不应日与亲朋弹碁赋诗莳花植竹萧然若将终身焉予又退而叹曰是其天资之美不以外物累其中者也是眞能不负其初心者也此古之有道者之所难而风雨之诗所为作者也癸亥之秋予复访正之于屏山正之与予言曰予少时尝以遂初名其所居之堂晦庵朱先生尝为予书之子能为我记之乎予曰若先生固望以遂其初予固有以知子之果能遂其初也富贵之毒人也甚于鸩惟其嗜之美也而其毒愈深蝍蛆甘带鸱鸦嗜防彼岂知为臭腐哉蟠间之余嗟来之食葢有妻妾之所泣乞人之所不屑者而士大夫不顾亷耻而冒求之今子生于公相之家狃于富贵之乐而能遗外声利不改其度如此是岂不甚可敬哉虽然子之初亦旣遂矣吾请卒言其所谓初者子其为我听之天地之初太极是也人物之初性善是也圣贤之初赤子之心是也人其能遂吾之所谓初者乎子能遂之则子之家之初忠烈如延康勲业如少傅道德如屏山备前人之美发挥而光大之如忠肃者子皆有以遂之矣正之曰某不敏敢不敬蚤夜以承子之教因书其本以为遂初堂记七月朔旦长乐黄榦记
　　家恭伯重斋记
　　眉山家恭伯名其读书之斋曰重取夫子不重则学不固之义属榦记榦窃闻大学之道以格物致知诚意正心修身为本而推之以齐家治国平天下格物致知又以居敬为本焉先儒论居敬之方则曰主一之谓敬又曰整齐严肃则心便一整齐严肃夫子所谓重而又居敬之本也容貌之庄言词之谨非致饰于外制于外所以养其中也轻浅浮躁其中可知矣何以究此理之精微存此心之纯一哉世之学者溺心于文词功利之末固非大学之所当务志于学而不得其要则又舍近骛远惮拘检而乐放肆其于学亦岂能有得耶恭伯负竒才摅谠论擢高科守其家学之传汲汲然以读书讲习为事而又必以重为先可谓得为学之要矣然则以毅而任斯道之重以斯道而任天下之重亦由是而益用力于大学之道而已恭伯勉之哉恭伯名抑今为嘉定府学教授嘉定辛未长至三山黄榦记
　　郭圣予瑞莲堂记
　　有莲偶而华邑人瑞之不以私献于令令顾徳弗称复归之辇于通衢邑人纵观焉桂湖主人郭君来请曰某之先尝面池而堂将以瑞莲名愿有记莲花之君子也莲而瑞君子道长之祥也学而徳进仕而业广皆道之长也天其启之矣吾邑之士勉乎哉嘉定癸酉六月旣望长乐黄榦记
　　林正卿龙门庵记
　　度地居民为城邑为乡井其居之安其生齿阜以蕃则其山川融结磅砖深厚宛委囘复必有可观者若夫萃为中和防为英华濡孕育为哲人才士则其瓌伟絶特必有大可观者焉葢人禀阴阳以生川流山峙阴阳之大者其刚柔厚薄盈虚聚防宜悉相似也吾友林正卿所居之乡山曰鼎峯水曰梅溪鼎峯之山析为二支东西迭起仰而相向俯而相就卒而交互以相入梅溪之水防山而流若往而复若低而触若停而蓄莫知其所自出如是者十余里然后耸为双崖泻为三滩崖束滩驶嵂崒澎湃露怪呈竒不可名状葢一乡之屏蔽神龙之所潜也其乡士友顾而乐之于崖之东结茅为庵名以龙门以为祷祈游览之地而属其友黄榦记之榦未尝至其乡独尝与其士友游大抵洁亷峭峻好义而喜文则山川之气实使然也人固囿于气当有以充其气山之高水之深神龙之变化苟有以充之吾分内物耳不然樵渔耕贩往来其间者相踵也于我何有焉今正卿能与其乡人徜徉盘礴而讲其所闻于师友者以充其所禀之气庶乎博硕宏伟而无负于兹土之胜矣嘉定三年七月朔日长乐黄榦记
　　安庆府新建庙学记
　　圣人之道与天地并学校之设以明道也夫阴阳五行发生万物而太极之妙周流不穷凡囿于造化之内者钧禀是气则钧具是理人为万物之灵则受中以生纯粹至善而日用常行各有当然之则贯彻古今充塞宇宙无适而非此道之寓也圣人参天地以立极旣为之发明其蕴而经理斯世者又设为学校以教之上自王国都而下至里术葢将与一世之人凡有血气心知者莫不周旋泳于吾道之中顾安有远近内外之间哉龙舒为郡自周之初以国著名其沐文武成康之遗泽旧矣其地城距天下之中王者故都千余里风气所钟正朔所及古男服之国其山川之胜扶舆磅礴泓澄演迤为两淮絶特之观其习俗质朴而浑厚其竒才秀民挟防读书者彬彬也而郡之学独简陋弗称累数十百年莫有过而问者焉葢自衣冠文物萃于东南仕于淮者咸以为远且外化民成俗所当急者反缓之吾道之大寕若是耶攷之图志自唐有夫子庙学之始建独阙弗载旧学在今学之北政和间改创今地绍兴初旣废复兴其后或增或葺大抵因袭简陋非有意于崇学校美教化也嘉定壬申右史舍人直龙图阁张公来守是邦进谒先圣退而叹曰若是其隘也阅武之地廹于学宫非所以右文教也徙置他所而学之地始辟则又叹曰若是其陋也肄业之斋环于庙殿非所以尊先圣也更创诸斋于所辟之地而庙之制始严右庙左学位序旣定凡属于庙者首建郡守斋庐以肃祀事旣又考诸邹兖二公以及从祀坐向等级率谬不应古法以侍讲朱文公先生所定新仪悉厘正之郡之先贤与周程三先生旧祠学门外至是迁之以亚从祀凡属乎学者则北为杰阁以藏宸翰阁之下为师生燕见之堂堂之北为教官斋宿之舍列六斋以及学职之位于东西两庑其南有轩轩南有池池上有亭为游息之地其外为射圃深广崇严耽耽翼翼规模之壮东南诸郡莫能过也材取于在官之竹木工取于在学之佃夫邑之寓公间遣焉兴是大役民不知也旣以学前官池与官田若干亩广赡学之廪又以白沙鱼池嵗收累千缗以待士之贡礼部与丧塟之不能举者赆而周之庙学之支倾补漏亦于是取办焉嗟夫公之加恵于此邦之士厚矣此邦之士鼓箧而来摄衣而升入乎庙瞻圣贤之仪容以绎其典训处乎学聆师友之讲习以考其徳行道义之着见跃如也又能存养于斋庄静一之中省察于念虑起居之际穷理以致其知力行以践其实则道在我矣积习旣久风俗日变虽邹鲁可也孰谓衣冠文物独东南之为盛哉公名嗣古直宁人蚤以实学登显贵刻意于道以己所得欲人皆然其守舒尤以教化为先务未朞年政成令孚百废具举庙学之建视他郡为最钜旣讫功以府学教授赵汝遂之请属榦记之窃惟舒之先贤有文翁者兴学于蜀人化之汉史旣传其事千余年间蜀之名公项背相望犹相与言曰此文之教也公能视舒如蜀舒之人岂不能以蜀自视视公如文哉岂可使之冺冺不少槩见而太史氏失其传哉遂不敢辞而纪其本末侈公之恵以厉舒人使来者有考也学成于癸酉十月之庚子董其役者怀宁尉范楷兵马都监郑选云后十日具位黄榦记
　　平江府和靖尹先生祠堂记
　　和靖尹先生寓居平江府虎丘西庵牓曰三畏斋所题杂録论语解皆可考所寓即上方也去之七十有五年郡守直秘阁陈君芾通守太学博士丁君焴始度庵空地为屋绘先生象祠焉尊前贤厉后学也先生讳焞洛阳人年二十师伊川程子举闱防士议诛元祐党不答遂弃举子业靖康初以布衣召不至诏褒为和靖处士洛阳防家殱焉先生死复苏窜长安山谷中逆豫以礼聘溺水逃去展转蜀道累年绍兴五年以崇政殿説书召凡二十辞八年冬始入见除秘书郎明年迁少监太常少卿权礼部侍郎毎迁辄力辞其冬除徽猷阁侍制提举万焘宫辞不已遂奉外祠即虎丘以居年已七十矣贫无以为归也后二年竟殁于防稽之寓舍先生所遇于世如此葢尝考先生之所学笃于践行不为虚语未尝求人之知人亦莫能窥其所蕴也今其可见者经帷进讲门人记録耳惟即其所遇于世者观其所取舍然后知先生之于道卓乎不可及矣利害者人心之私理义者道心之公公私之间迭为胜负一取一舍而贤不肖可知也至于歴险难之极而不变处贵显之骤而不动抱仁履义终其身而不悔非盛徳能若是乎理义充于中则祸福成败荣辱得丧胶轕万变日陈乎前而此心自若也程子之门从游之士皆闳博俊伟极天下之选而于先生亟称之其察之审矣顔渊退然如愚而夫子称之亦曰箪瓢陋巷不改其乐又曰庶乎屡空然则先生者程门之顔氏欤里巷小人颠冥于利欲之涂不足道学士大夫则知礼义矣临利害未毛髪许弃其所守者可叹也闻先生之风得无少愧欤有志于道者亦可自勉欤二君为是祠有补于名教大矣故述其躬行之大节以示学者庶防騐之于身而得于先生之道云嘉定七年六月旣望后学黄榦记
　　袁州萍乡县西社仓絜矩堂记
　　晦庵先生初创社仓以惠其乡人欲以闻于朝颁之州县江淛间好义者争效焉袁州萍乡社仓九县西其一也钟君唐杰为之记有堂焉未名胡君叔器谋于榦以絜矩名之叔器归以语唐杰唐杰曰可乎哉以书来曰子为我记之榦闻之师曰絜度也矩所以为方也处已接物度之而无有余不足方之谓也富者连阡陌而余梁肉贫者无置锥而厌糟糠非方也社仓之创辍此之有余济彼之不足絜矩之方也君子之道必度而使方者干父坤母而人物处乎其中均禀天地之气以为体均受天地之理以为生民特吾兄弟物特吾党与则其林然而生者未尝不方也恻隠之心人皆有之赤子入井一牛觳觫于己何与而悚惕生焉一原之所同出自不能已耳则方者又人心之同然也饥而食寒而衣仰事而俯育人之同情也是以古之帝王设为井田家受百亩上有补助之政下有赒救之义于吾心有病焉此方之政也己欲立而立人己欲达而达人老吾老以及人之老防吾防以及人之防因其分殊原其理一方之所以为教也夫稽之天理验之人心参之帝王之制质之圣贤之训君子之道孰有大于絜矩者乎若夫横目自营拔一毛不以利天下充其小己自私之心虽一家之内父子兄弟尚有彼此之分而况推之人物乎故不能以絜矩为心者拂天理逆人心帝王之所必诛圣贤之所必弃也然则知社仓之为义而置者絜矩者也不知社仓之为义而不置者不絜矩者也旣不知之又欲壊之是自不能絜矩而又恶人之絜矩贤不肖之分晓然矣又尝即钟君之记而考之萍乡之为邑乆矣为令为尉于其邑者不知几人而孙公潘公独能留意为士而生且长于其邑者又不知其几人也彭君虽不知其人而钟君胡君则贫不能自立者也而亦拳拳于此是四五人者其贤于人可知矣因是推之则向之捐米以置仓如栁如宜者其人又可知矣又尝考之钟君尝求记于先生而先生为之防考其嵗月葢属纩之前二十日也其词抑扬感慨有遗义焉其天地生物之心至于老且殁而不衰也某年某月某日具位黄榦记
　　吉州永新县学记
　　永新于吉为壮邑山水明秀土地衍沃其俗富足而家业儒其学校之创旧矣嘉定元年盗发荆潭结党与负险阻其抗逆王师环数州之地千余里被其毒永新当往来之冲剽劫焚荡官庐民舍寸椽尺瓦无在者越数年始克抚定县尉范君某芟荆棘夷瓦砾约已啬用首建县学而一新之以其州事判官孙君德舆之书来请记榦谢不敏范君秩满复过予请益坚方盗之始平也山谷之反侧未尽安田野之流庸未尽复弭盗安民尉职也歌揖逊经生学士平居暇日以讲以肄尉亦何急于此欤葢尝原盗之所由兴矣庆元开禧间抵排道学之説指士之洁亷好礼诵先王之言行其道者一切以伪目之贪得嗜利之流习为苟贱无耻以自别于道学阿权奸窃威福志气盈溢遂启兵端偾军杀将两淮荆襄为之骚然东南之民困于供亿监司州县方且括民财奉苞苴民不胜其困江西之俗豪家富室喜于兼并为之守令者不惟无以抑之而反纵之而细民又困矣夫民生不见礼义之及己而困于衣食之不足幸菑乐祸以图逞其不平之愤则去为盗贼而焚烧县邑贼害良民者势使然也知盗之所由兴起于不悦学则弭盗安民之术舍学何以哉此则范君之所为汲汲也夫子之言曰君子学道则爱人小人学道则易使也使夫子之教行则进贤退不肖者必不肻用民之贼为监司守令者必不肻为民之贼富民必不肻兼并细民亦不肻相率而为不义如是则不惟盗贼之可弭虽使人有士君子之行可也然则范君之所尚俗人以为迂而君子以为急不惟永新之为官民者所当知而天下之所当取法也故为之推广其意而记其学成之嵗嘉定某年某月某日具位黄榦记
　　徽州朱文公祠堂记
　　道原于天具于人心着于事物载于方防明而行之存乎其人圣贤迭兴体道经世三纲旣正九畴旣叙则安且治圣贤不作道术分裂邪説诬民充塞仁义则危且乱世之有圣贤其所闗系者甚大生而荣死而哀秉彛好徳之良心所不能自巳也尧舜禹汤文武周公生而道始行孔子孟子生而道始明孔孟之道周程张子继之周程张子之道文公朱先生又继之此道统之传歴万世而可考也文公徽人也其殁也徽之士相与言曰公之系兹土吾郡之盛事也即郡之学绘而祠焉太守赵君师端至视其祠褊且狭不足以称邦人思慕之意改创于讲堂之北且属榦记之窃惟自昔圣贤之生率五百余年而一遇孟子旣殁千有五百余年无闻焉考其世系则又皆中土之所生而南方则又无闻焉歴世之久舆地之广其间岂无闳博俊伟之士而不足以与闻斯道之传至我本朝周程张子旣相望于一时而文公复兴于未及百年之后周子旣生于舂陵而文公复生于新安岂非治教休明文武周浃天运之所开地灵之所萃旷古之创见而一代之极盛者欤秦汉以来斯道晦蚀天理不明人心不正事物当然之则昧没而不彰方策不刋之训残阙而将坠周程张子旣推明其大端而传讹袭舛浸失本真迨我文公禀高明之资厉强毅之志潜心宻察笃信力行精粗不遗毫厘必辨至其德盛仁熟理明义精歴代相传之道粲然昭著故虽穷乡晚出亦皆知有圣贤教人之防然则公之生于世有功于斯道大矣至公之殁海内之士莫不嗟咨涕洟失所依归而况生长于公之故里者乎宜其思慕不能自已赵君大其祠宇以慰其心也亦宜矣哉虽然思其人不若尊其道慕其迹不若师其心今公之书旣家藏而人诵之矣惟不为习俗之所迁不为利害之所诱居敬以立其本穷理以致其知躬行以践其实则虽越宇宙如亲见之道之明且行世之安且治可冀也此当世之所宜共勉徽之士其可无以勉之哉师端与其兄弟皆从游于文公先生之门故其为政知所先务如此堂成于嘉定七禩八月董其役者歙令孙某十月朔门人黄榦记










　　勉斋集巻十九
　　钦定四库全书
　　勉斋集巻二十　　　　　　宋　黄榦　撰记二
　　汉阳军学五先生祠堂记
　　嘉定八年冬十有一月汉阳军学五先生祠堂成郡假守长乐黄榦帅其属与在学之士诹日而舍奠焉郡文学金华潘衍与其诸生合词而请记窃惟成均之法合国子弟择有道徳者使教焉殁则祭于瞽宗谓之先圣先师国无人则取诸其邻与其乡邻而尝游宦于其国有善可纪者亦祀之若孔子孟子及其门人则又不必其乡邻游宦而祀典所秩通于天下此学校之所同未有能易焉者也汉阳为郡访之于学常祀之外乃咸无焉其江山之胜习俗之媺禹功文化载于诗书士生其间卓然自立者固不乏人岂怀道抱徳深藏不市尸而祝之不可得耶二程子以道学继孔孟不传之绪生于黄陂为汉阳邻壌其门人游氏尝守是邦程子称其徳器睟然学问日进则取诸其邻与尝所游宦者不可以莫之举也即师生以原学之所自传则濓溪周先生实倡其始又即周程之学以究其所以光明盛大则新安朱先生实成其终此五先生之祠所以立而学之文物始备矣夫道统之传自尧舜禹汤文武周公躬是道以化天下周之衰斯道不行孔子孟子及其门人相与推明之秦汉以来且千有余嵗洙泗之遗绪已坠而复振非五先生之力欤则五先生者自当与孔孟之徒通祀于学校况又其遗迹之可考则合而祀之使此邦之士知道统之有传圣贤之可慕顾不伟欤当斯文晦蚀遗编残脱之余天运有开名儒继出以髙明之资强毅之志剖析毫厘张皇幽着之图书炳如日月后学者葢不待穷探力索可以目撃而道存焉然士风之坏久矣游于学校者非科目不习也此岂士之罪哉汉阳之士入其门升其堂孔孟之徒森乎其前五先生之祠列乎其后尊其人读其书明其道心之所存身之所履必有以超然自得者则夫有道有德下以教国之子弟上以绍诸儒正统之传岂其无人欤岂其无人欤遂为之记以授其学者俾勒石于度以俟明年正月元日谨记
　　鄂州州学四贤堂记
　　隂阳分而五行具人物生而万事出太极之妙为之根柢而周流其间充塞宇宙贯彻古今不可须臾离也形交气感而禀受不齐欲动情胜而好恶无节心以形役志以气移理以欲昏性以情凿乡之不可离者梏亡茅塞莫之存矣图书出而天文始兆圣贤生而人物始开二仪肇分仁义着矣五气顺布五事备矣礼以天秩典以天叙而教行焉因至显之象验至微之理即人事之当然察天命之本然加之以操存持养则动容周旋无适而不由于斯道之中矣圣贤之功与天无间凡有血气莫不尊亲心之秉彛不容己也周德旣衰邪説并作言道者祖虚无论治者尚功利谈经者溺训诘工文者骋词华千有余年天理湮晦虽闳博俊伟之才未有能穷其指归者也圣宋龙兴德配天地尊道以儒出治以仁经术文章一根于理鸿儒硕士彬彬辈出上儗三代下轶汉唐何其盛哉渐摩积累斯道之久蚀者复明焉濓溪周先生不由师传洞见道体推无极太极以明隂阳五行之本人物化生万事纷扰则定之以中正仁义而人极立焉葢与河图洛书相为表里周子以授伊洛二程子程子所言道德性命皆自此出而微词奥义学者未之达也新安朱先生禀资髙明厉志刚毅深潜黙识笃信力行体用一源显微无间之防超然独悟而又条画演译以示后学周程之道至是而始着矣穷理尽性以至命存心养性以事天非四先生孰发之道之不明以学者无所见而异端祸之也四先生之道本诸人心之所固有天理之不可易则邪説不得肆而皆趋于至正之途止于至善之地矣天下学者尊信崇尚以为孔孟之徒复生斯世祠之学宫以起学者敬慕之心是则师儒之职会稽石君继喻之意也石君为鄂州教授而榦适分符于沔石君之先太常寺簿师朱先生为门人高弟以榦为同门后进也嘉定八年春二月四先生祠堂成遣其学正张颐孙来请记四先生之书家传而人诵之矣述其闗于道体之大要以见四先生之道光明盛大其本原固有自也夫以天命之在人甚明前贤之教人甚至圣朝之重道甚隆师儒之衞道甚切则游于学校而拜于祠下者亦思所以自勉哉后学黄榦谨记
　　南康军新修白鹿书院记
　　庐山之阳杰然而以峯名者五老五老之麓窈然而以洞名者白鹿唐太子賔客李公渤之所隠居而南唐广之以为养士之地圣宋肇兴文教敷畅开寳中有以高第知庐山学士而洞学始盛太平兴国有赐书之宠大中祥符有加缮之命庆歴诏郡县皆立学而旧有学者率仍其旧圣祖神宗所以崇儒风惠士子者至矣荡为丘墟莾为荆榛者岂立学之后士趋简便不复为林泉之适耶淳熈八年诏以文公朱先生起家为郡始得遗址规复之嵗适大祲役从其简已而请额与书以重其事则其简也固有待也继为郡侯为博士者累累増治然量力之宜踵堂之旧未有能侈而大之者也嘉定十年先生之子在以大理正来践世职思所以扬休命成先志鸠工度材缺者增之为前贤之祠寓賔之馆阁东之斋趋洞之路狭者广之为礼殿为直舍为门为墉已具而弊者新之虽庖湢之属不苟也又以先生尝着跪坐之制闻于朝请厘正之其规模闳壮皆它郡学所不及于康庐絶特之观甚称于诸生讲肄之所甚宜宣圣朝崇尚之风成前人教育之美皆可无憾矣周衰道晦且千余载周程夫子始得孔孟不传之绪未及百年大义乖矣先生洞究其道而推其所未发其为郡也固尝与诸生熟讲之规诲之语约而尽矣今侯亦招致尝从学先生而通其説者使长其事讲授焉所望于诸生岂浅哉苟徒资口腹媒利禄而治心修身漫不加意则旣失崇尚教育之防览观山川之胜周旋堂宇之盛于心安乎侯之为政得于过庭诗礼之余戢奸扶弱革弊兴坏而尤以字民为先务南康地瘠民贫先生累乞蠲减租税与凡无艺之征侯亦抳渗漏节浮冗代民之输而蠲其负者至缗钱六万余尚能以其余力属意于儒官者如此是固不可不书榦顷从先生游及观书院之始后三十有八年复观书院之成旣悲往哲之不复见又喜贤侯之善继其志命之记不得辞也是为记嘉定十年三月也
　　李德进毋自欺斋记
　　李君徳进自太学归蜀祭酒袁公喜其笃实而嗜学也为书毋自欺以勉之李君将归以名其斋逾江过灊山属予为之记予闻学问之道知与行而已自昔圣人继天立极不曰知而曰精不曰行而曰一知不精行不一犹不知不行也圣贤相传启悟后学言知必曰知至言意必曰意诚至则事物之理无不通诚则念虑之发无不实曰至与诚其精一之谓欤知与行者学之涂辙至与诚者学之归宿有志于道者可不孳孳求止于是欤江出岷山东望沧海不知其几千里也滔滔不息卒亦至焉诚故也观于此则毋自欺之意可见矣予方怀信道不笃之惧而德进之请适有感于予遂不辞而述其所闻以谂之且以自警云德进名輶之隆山人嘉定丁丑五月丁酉长乐黄榦记
　　陈师复仰止堂记
　　仰止堂者丞相正献陈公旧第之东偏晦庵文公朱先生尝馆焉文公乐其道而忘人之势不远千里而勤馆人正献公乐道而忘势折节行馆而与之友二公之在此堂道相与也堂之面其山曰壶公峻防端重若正人端士翔拱而进也文公之馆于此正献公之子皆抠衣焉太府寺丞宓长而益嗜学思文公而不得见登其堂望其山如见其人焉取高山仰止之义以名之旣与朋友讲习于其中而属榦为之记圣贤之生斯世盛德至善血气之属莫不尊亲者岂自外至哉秉彛好徳良心之不自已也学者之于圣贤思其居处而起敬焉岂特闻风而悦之哉尊德乐道志于学者之不能已也寺丞之名此堂可谓良心之发而能志于学者矣抑因是而有感焉道原于天圣贤体天立道而示诸人若乔岳焉可望而登也人皆仰之然无目者不见资禀累之也遂兽者不见物欲昏之也指一草木而谓之山见之偏且小者也有见矣趋而下焉舍乔而入幽也旣趋矣峻则止焉半涂而遂废也此岂无人心而不知学哉心不充学不力也今之学者有不蹈此者乎吾惧斯道之日晦也诚能居敬以立其本穷理以致其知力行以践其实体高山景行一仰一行相为先后之意循序而渐进自强而不息始见其弥高终见其卓尔羮墙舆立无非道也则于斯堂之义庶乎无愧矣岂有他哉充其好德之心厉其好学之志也寺丞立朝临政能任道者也故推其所感者以勉之且示同志使有警也长乐黄榦记
　　家本仲无欲斋记
　　家本仲访予于干山之下相与读周子程子以及先师朱子之书探其端绪以求其本原至于周子无欲则静之防本仲喟然叹曰入德之要其在兹乎是可以名吾斋矣盍为我言其义予嘉本仲择之精信之笃幸吾党之有人斯文之未坠也为之言曰寂然不动心之体也事物未接思虑未萌湛然纯一如水之止如衡之平则其本静矣蔽交于前其中则迁而欲生焉欲炽而益荡感物而动者旣失其节寂然不动者亦且纷纭胶扰而不能以顷刻宁动静相因展转迷乱天理日微人欲日肆矣故主静者所以制乎动无欲者所以全乎静此周子之意而亦有所自来也艮其背不获其身行其庭不见其人主乎静也旦昼之梏亡则夜气不足以存无欲则静也岂惟圣贤之教为然哉春夏阳之动也秋冬隂之静也方其静也一物不生万籁不鸣木反于根氷凝于渊不若是无以嘘众阳而生万物及其动也物各付物天何心哉天且无心欲何有焉不若是无以肃群隂而成嵗功矣天且不违而况于人乎夫健顺五常性也精气百骸形也君臣父子夫妇兄弟朋友之交道也徇耳目口腹之欲以厌足其蕞尔之形静以贼本然之心动以害当然之道上以逆天地之化下以违圣贤之教于禽兽奚择焉诚能反而思之天之所以予我者如是其尊且贵也先立乎其大者则小者莫能夺焉视世之功名富贵人之所大欲然若浮埃之在太空而况车马衾裘饱食之间乎葢将与造物者相从于冲漠之境而非人世之所能覊絷也所谓襟怀洒落如光风霁月者其所存可知矣周子推明无极动静之义以继孔孟不传之绪而断之以无欲则静之一言至其论圣学则曰无欲则静虚动直论养心则曰无欲则诚立明通然则圣传之枢要学者之涂辙果不出于斯言也哉本仲名演眉山人嘉定己卯正旦长乐黄榦记
　　李兵部祠堂记
　　兵部郎中知果州李君道传字贯之旣殁之二年有祠之于南康军庐山栖贤寺者贯之自蜀来仕东南以不及执经晦庵朱先生之门为恨凡从先生游者皆诎首愿与之交凡先生之遗书与其师生问答皆手抄成诵昼夜不倦其天资敏悟固已黙而识之矣其有疑未释者必反复问辨以求其正由是通达该贯而笃信力行见之行事者又皆卓然可敬东南之士敛衽推服使贯之及登先生之门当不在诸子之下先生殁而私淑诸人以有得者当以贯之为首与之处者久而益亲及其殁也思之而不能忘贯之去国而舟于山之北日与朋友往来于岩壑泉石之间而于玉渊三峡之胜尤惓惓不忍去与之游者亦不忍贯之之遂至此也至今思贯之者犹是贯之之徜徉乎其间呜呼此祠之所为立也道之不明自古病之贯之未得为晦庵先生徒也而其所自得孚于人者如是贯之未尝有德于人而人亲慕之以道故也则道岂难知而人亦岂可不志于道哉祠之立旣足以见尊贤乐善之诚而过其下者亦岂无闻风而兴起者哉予惧其所以立祠者无以自白于世故为之言而非立祠之本意者皆不着嘉定己卯人日友人黄榦记
　　袁州重建韩文公庙记
　　自尧舜至于孟子二千年间圣贤迭兴以道相授其章章较著者前后相望也臯陶伊尹莱朱太公望散宜生之伦亦皆得以与知道者之列顔曾子思则不待言而源流可考也自孟子葢千年而后有韩公独以斯道之传为己任以古凖今抑何盛衰显晦之殊耶古者道德一风俗同歴世虽久所守者一説其见素明也周衰异端之祸起学者各以所见为守而道始晦故古之为道也易后之为道也难若韩公者寻坠绪于支离踳驳之余而卓然有见焉则自比于圣贤以冀斯道之传宜矣公固以道自任后之称公者亦以道归之约六经之防以起八代之衰排二氏之非以济天下之溺谏宫市贬谏佛骨又贬流离困踬濒死而不悔公如镇州迓公者皆甲人为公危之公以理开谕皆俛首听命非有道能若是乎然先儒颂公之言独曰轲之死不得其传非公有所见则所传者何事且公之所见者何也天之所命之谓性公则曰所以为性者五曰仁义礼智信率性而行之之谓道公则曰由仁义而之焉之谓道修道以导民之谓教公则曰其法礼乐刑政其位君臣父子由是而充之则日用常行莫非天理而私意人欲邪説诡论无所容乎其间矣其词确其防明此岂臆度料想所能及哉体于身验于心防防乎不可易也以公之所见观之则圣贤所传其不以是欤荀杨氏去孟氏未远也醇疵之不同其见者异也公称孟子醇而斥荀杨之疵则公之见葢有得于孟氏而又以自况也公之书一则仁义二则仁义见之明也如此居仁由义圣贤事业不难进也而况言论气节之一二乎故论公之迹不足以知公之深观公之所见则公之以道自任者可知矣公尝为袁守袁故有公庙后迁焉寻复其旧嵗久頺圮太守著作郎中郑侯自诚始新之宗正少卿滕侯强恕续成之而属榦记其事世之称公者旣不足以知公之深甚者则指公为文人而又以文为道使圣贤之道不明而公之旁搜远绍辛苦而仅有之者生不得究其施殁无以白于后非先儒发其蕴公之志何自而伸耶推先儒之言以明公之蕴其敢以陋为辞榦不敢以文尊公则公亦必不鄙其文之陋也庙之役始于嘉定戊寅十月其成以己卯三月董其役者司户高炎后三月望日长乐黄榦记
　　曽氏乐斯庵记
　　建阳县之东北有山曰竹原草堂刘先生之隐居晦庵朱先生执经问道之所也章贡曽君坚伯爱其溪山之胜慨慕先贤之陈迹筑庵于其旁曰乐哉斯丘也生以佚吾老殁以藏吾骨也予尝与坚伯游而深知其为人倜傥负竒气不为龌龊软美计顾毫末以自同于流俗其居官以才亷称其于势利泊如也考其源流则又文清公之从孙习闻其家法而恪守之故其敬贤乐善虽老不忘而于死生之变浩乎不以动其中也死生旦昼之常也古之人殀夀不贰而修身以俟之耳曷尝置喜戚于其间哉鄙夫庸人生旣无益于世而徘徊顾恋犹冀其久存于世葢其识见旣陋而贪鄙之习沈痼而不能以自脱也观于此则坚伯之名其庵而自以为乐是不谓之贤乎坚伯名松气貌甚伟精力倍人犹可仕也自以朝请郎江西安抚司参议官请于朝致其事云嘉定辛巳二月朔长乐黄榦记
　　台州州学四先生祠堂记【代刘晦伯作】
　　嘉定五年春正月天台郡学始建四先生祠堂郡侯豫章黄防以其事来言曰故侍讲文公朱先生闻道里闾为世师表台之士受业于其门者众淳熈间浙东大饥诏起先生为常平使者部内頼以生活台之民防其德尤厚先生之学实得濓溪周先生伊洛二程先生之正传故并祠之庶几邦人有所向慕兴起而斯道之不亡四先生力也愿有记某窃惟黄侯因邦人感先生之赐而推原其学之所自出以风厉之其于化民成俗之意笃矣然四先生之学则某虽不敏尝窃闻之惟皇上帝降衷于民本然之性纯粹至善穷理以致其知反躬以践其实则齐家治国平天下亦举而措之耳三代而上立学教人孔孟迭兴立言世非有他道也四先生之学亦起于千载之后继孔孟不传之统而已顾其去古旣远浅陋之习防溺乎人心一闻正大之论则羣起而非之下之旣自贼其本然之善为政者又举其善俗之道而弃之儒风治效浸不如古非此之故欤今黄侯之建是祠也旣有以尊显其人又刋其所着之书日与学者讲习之推明其道台之人将日舍其浅陋之习而趋于正大之见矣使凡为政者皆如黄侯之化其民而其民亦皆如台之人从黄侯之化则真儒辈出善治日兴黄侯之惠岂特一郡而已哉某也官长成均适当圣化更新崇儒重道之日方将叙正祀典剡闻天朝以表示当世嘉黄侯之能开其端也遂为之记俾勒石于庭以俟












　　勉斋集巻二十
　　钦定四库全书
　　勉斋集巻二十一　　　　　宋　黄榦　撰序
　　送陈元平宰邵武序
　　陈君以英豪迈往之气少以功名自许熟于民情军政之利病与之语亹亹不倦老吏宿将敛衽畏服而独喜与世之守章句语道理绳趋而尺步者游苟诚其人不间爵齿必诎首下问此岂非其本心也哉世率以果敢防给病陈君而戒以静重详审予以为人患无志耳士固有志于圣贤之学而为气所胜未能遽易其习尚之偏者然志气之帅苟有其志气亦安能卒胜之耶人之气禀固有刚柔之异然刚者易折而柔者难扶安知前日为吾病者不反以賛吾今日自治之决耶陈君于吾道汲汲向慕而才豪气刚尚有持尺棰取中原之意抑岂不能自治其气禀之偏耶静重详审之言予将有考矣陈君今为邵武令一日过门而别曰我行矣子亦有以语我乎予于陈君为后辈且驽劣不足与语而犹若是则其志可知矣予尝闻邵武有故尚书黄公终日正容危坐视其貌若无以异于常人听其言呐然如不能出诸其口一旦立便殿上与天子相与可否凛凛然不可犯君今访诸乡人而式于其闾其亦有所感也夫春水弥两涘之间不辨牛马而霜降水涸蛟龙诸藏者乃天地之全功也陈君其尚勉之哉绍熈辛亥暮春旣望北山黄榦序
　　辅仁録序
　　榦尝诵谷风之诗而为之掩巻太息曰嗟乎人之大伦五朋友居一焉岂不重哉自天地隂阳升降上下而君臣之义父子之恩夫妇之别长幼之序着矣朋友者果何自而然耶方以类聚物以羣分天之道也人之与人类也朋友者人类之中志同而道合者也故曰天叙有典岂人力也哉君臣父子夫妇长防一失其序则天典不立而人道化为物类矣朋友道絶则此四者虽欲各居其分不可得也善而莫予告也过而莫予规也观感废而怠心生讲习踈而实理晦则五常百行颠倒错谬而不可胜捄矣然则朋友者列于人伦而又所以纪纲人伦者也所可重者若此而世莫之重焉可不为之屡叹也耶世教不明人心益薄生而知爱长而知敬者往往夺于利欲而不能以相保况其倐然集忽然防如太虚浮云之无所倚薄者乎宜其苟合轻弃而不以动其心也虽然抑有由矣相习也以利相许也以气相附也以势平居讲切无补于人心天理之毫髪甚者又从而斲丧之有之旣不足以为益则弃之亦不足以为憾矣诚能思夫天典之所固有人伦之所赖以立虽欲勿重其可得哉吾友黄君公泰谒榦而言曰学者之所志人道之当然耳久要之不防独非人道之当然乎朝于斯夕于斯一旦离索焉而姓名邑里之不纪其何以慰吾拳拳之念耶遂出録属榦名之而俾序其意榦谓此道不明久矣公泰知其有所辅于已也愿以辅仁名之可乎抑尝闻之朋友所以辅吾仁而非志于仁则亦无以尽朋友之道人之生同禀此气同具此理大吾心而达观之不见其为异也朋友之交亦去其物我之私而已有善焉公为之有过焉公改之资人以成己推其所以望于己者而勉人也尽其心平其气毋匿毋拒毋徇毋恶则故旧之情将铭诸心而不能忘也况是録之可攷乎不然则屡书之奚益同志其勉之榦方有頼焉尔绍熈辛亥六月九日北山黄榦谨序
　　送徐居父归永嘉序
　　榦尝读詹事王公之文观其序篇致意于君子小人之际而得公之用心明白若日月浩汗若河汉未尝不废巻而叹也曰世岂复有斯人也耶高明广大者天理之公也诘曲偏暗者人欲之私也天理不明人欲日肆世岂复有斯人也耶及考其世系则公永嘉人也尝欲游于其乡以览观山川之胜访于其乡之士岂无闻公之风而兴起者乎淳熈甲辰始识包君定于武夷之下越八年复识徐君居父于清潭之滨旣又因居父识其兄仁父其外弟叶君味道与凡游且官于是邦者则畴昔之向慕固不待防履之艰访问之勤得以与之周旋矣至于人闻其名家藏其书号为一世能言之士而射防决科者皆宗之则犹以未得窃伏下风为恨也呜呼公不复作矣公之用心余殆将有所考焉而世之説者乃曰皓皓者易汚不若循循而俯者之可以集事也则公之用心是耶非欤居父之归也吊望于王公之墓而过诸其友其为予问之绍熈辛亥九月六日北山黄榦序
　　代仲兄会表兄弟序
　　北山黄东招其内弟郑肃子防而告之曰吾从母昆弟皆叶出也叶氏昆弟犹吾从母之昆弟也凡三姓四家虽所系不同自吾外祖父母以来一本而已先王制礼列之五服之次以为缌麻之戚焉古之缌麻非今之所谓缌麻者也其嵗月必相往来吉防必相庆吊出入必相饯劳祸患必相赒防亦其理宜也世降俗末利害交攻一室之内同姓之中尚有争毫末相鬭防者况于异居别族之亲乎吾故昆弟防而居于城之东西南者有累十数年而不相见者焉邂逅相遇问起居外仅能貌相劳若而已漠然无情矣至于诸姒诸子则有终其身而不识面者焉吉防祸患之来而能为之同其苦乐者亦罕矣呜呼此岂人道之所可安也哉吾尝记为童子日外祖父母皆亡恙嵗冬之朝兄弟毕集相与握手终日谈谐笑语市枣栗相啖迨其去则留连不忍舍旦暮又思之而幸其复来也岂非秉彛良心有不能已者及其长也而后怵于习俗迫于利害而不能以相保与此有识者之所当慨念也今吾欲与兄弟约以嵗正月之十日六月之二十日会于天宁之浮屠天宁居城南十里于吾三姓兄弟之往来道理适均人具肴一柈酒一壶饭一器春蚝夏荔不拘其数合而饮食之古人骚赋诗咏与夫投壶弓矢之具有则携之以供娱乐相告语以孝悌忠信相问劳以老少安否家计有无至于农圃桑麻之业皆可抵掌而剧谈也世俗俚下之词闺闼米盐之贱则谨勿出诸其口晨而往戴星而归于是重亲族厚风教不其善欤子恭曰善哉盍为之期日而告之乎余曰吾二十年前表兄弟之存者二十有一人今其亡者六人矣亡者不可复作其仅存而长者不下四五人少者亦旣娶妇抱子矣使此十有五人者皆康宁皆寿考皆嵗无他适而能相乐其为斯防也亦不过七八十日而无此身矣人生百年之间兄弟十有五人而无七八十日之相乐其与路人奚择焉则是防也诚有不可缓者吾欲始以壬子之春何如子恭曰善哉敬受教遂述其言如此遍以告诸兄弟俾书其姓名于左曰如约东长也谨书曰黄东如约
　　林仲则二子名字序
　　庆元戊午予屏居箕山林仲则之二子曰庚曰武者自栗山来从予游明年予将为武夷之行而二子者亦且将冠仲则以书来曰吾将易其童穉所命之名而因以字之愿以属子可乎予与仲则兄弟交最久而二子者复从学于予其何説之辞予观庚也慤而武也敏慤者恐其不志于学而敏者恐其不力于行故名庚以学之名武以行之学之则闻见博而虽愚必明矣行之则德日起而虽柔必强矣故字学之曰伯明父字行之曰仲强父二子其勉之栗山之俗率以长子主家于内次子读书于外使主家者知学则公平友爱之义笃而家之道益和以昌读书者能行则孝悌恭顺之道隆而所以读书者不但口耳之末而已不然吾恐内焉妻孥之虑重外焉子弟之軄废乖争陵犯之风将由是起矣故予之所以名而字之者不惟就二子之质而亦以因其俗不惟二子可勉而凡栗山之从吾游者葢皆有以思吾言矣冬至后二日北山黄榦序
　　久要録序
　　非天属之亲非名位之临倐然相聚于千百里之外一朝去之姓名爵里有不及记者此久要録之所不可无也然非天属而爱生焉非名位而敬生焉姓名爵里不相与而不可不録焉者道义切磨之功人道之至重天理之不能忘也异日离群索居取是録而观之某贤与某始善而中变与某日进而不已与皆可以致吾忻慕慨叹之意而亦以为进德之助者是録之作岂小补哉书之编首以谂同志云长乐黄榦序
　　送许太博入宇文宣抚幕府序
　　天地之间一隂一阳两仪立焉隂阳有老少四象生焉形而上谓之道形而下谓之器语大天下莫能载语小天下莫能破皆不出是四者而已人之一身仁礼为阳义智为隂两仪也仁为木礼为火义为金智为水四象也形而上者也肝心为阳肾肺为隂两仪也肝为木心为火肺为金肾为水四象也形而下者也耳目鼻口之分少长老死之变喜怒哀乐之感恻隠羞恶辞让是非之情与夫五常百行未有出四者之外者也语大则天地日月鬼神四时不能违也语小则一草一木无不具也四者之妙其渊深广大如此人之所以与天地并立而无间者于此器之中具此道也所以为圣为贤而超乎人物者于此器之中由此道也格物致知穷此道也存诚居敬守此道也无以穷之则罔然无所见无以守之则茫然无所得虽具人之形其与禽兽不远矣世教不明学者知之而未必求求之而未必熟不至乎熟犹无见无得也至乎熟则动容周旋无适而非四者之用也古之君子所以自强不息者亦将有以熟之也开禧丁卯尚书宇文公出帅江陵宣威荆襄辟许君为属而列予于下陈虽以病辞不果行而因以得交于许君一日相与语康节先生之学有感于数之起于四者予因极言之以谂许君且以自警云长乐黄榦序
  </div>
  <div class="pagination">
   <a href="勉斋集_page6.html">
    上一页
   </a>
   <span>
    ...
   </span>
   <a href="勉斋集_page2.html">
    2
   </a>
   <a href="勉斋集_page3.html">
    3
   </a>
   <a href="勉斋集_page4.html">
    4
   </a>
   <a href="勉斋集_page5.html">
    5
   </a>
   <a href="勉斋集_page6.html">
    6
   </a>
   <span class="current-page">
    7
   </span>
   <a href="勉斋集_page8.html">
    8
   </a>
   <a href="勉斋集_page9.html">
    9
   </a>
   <a href="勉斋集_page10.html">
    10
   </a>
   <a href="勉斋集_page11.html">
    11
   </a>
   <a href="勉斋集_page12.html">
    12
   </a>
   <span>
    ...
   </span>
   <a href="勉斋集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
