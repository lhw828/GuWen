<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 22 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 22 页/共 28 页
  </h1>
  <div class="content">
   四六标准巻三十三
　　钦定四库全书
　　四六标准巻三十四　　　　宋　李刘　撰丞【汉丞尉多以本部人为之晋后无丞唐置京县丞三员北京太原晋阳各置一人宋初不置丞天圣中因苏耆请开封两县始各置丞一员在簿尉之上仍于有出身幕职令録内选充皇祐中诏赤县丞并除新改官人熈寜四年诸路军州繁剧县令戸二万以上增置县丞一员以幕职官或县令人充元祐元年诏应因结纳常平免役置丞并行省罢以后沿革不常绍兴三年以淮东累经兵火权罢县丞十八年置海陵丞一员嘉定后小邑不置丞以簿兼】
　　通寜乡陈县丞【恺○寜乡已见李时为其邑簿】
　　武功之丞简靖乆矣沐芳【栁文武功县丞防壁记武功为甸内大县颍川陈南仲居是官邑人宜之号为简靖夫以武功疆理之大人徒之多而陈生以简靖辅其理斯固难矣】临邑之簿卑栖兹焉假防【杜工部集临邑舍弟书至苦雨黄河泛溢隄防之患簿领所忧因寄此诗以寛其意诗云舍弟卑楼邑防川领簿曹尺书前日至版筑不时操互见前】敢以尺书之敬进于再拜之先【韩文谨伏光范门下再拜献书相公阁下】恭惟某官逺抱甚都【司马相如传雍容闲雅甚都师古曰都闲美之称也】壮猷孔硕【诗克壮其猷又其诗孔硕説文硕头大也广韵大也】清明志气胸中风月之无邉【礼记清明在躬气志如神山谷濓溪诗序舂陵周茂叔人品甚髙胷中洒落如光风霁月】沈浸文章笔下源泉之不择【进学解沈浸醲都含英咀华作为文章其书满家陈后山诗胸中厯厯着千年笔下源源赴百川】盍径要津之立【杜诗立登要路津】顾淹赞县之留凤凰自下而升髙聊复尔耳【张鷟集九千里之丹凤自下升髙七十日之黄龙从微至着注宋玉曰凤凰上击力千里翺翔乎窈防之上藩篱之鷃岂得料其高哉相书占气要曰日中有黄气如龙七十日迁为丞也阮咸传未能免俗聊复尔耳】鴈鹜钳左而摘右端使然哉【昌黎蓝田县丞壁记文书行吏抱成案诣丞巻其前钳以左手右手摘纸尾鴈鹜行以进丞渉笔占位署惟谨不敢略省漫不知何事丞之设岂端使然哉互见前】双陆之势无休【大唐新语宋守敬为吏清白谨慎累迁台省终于绛州刺史其任龙门丞年已五十八数年而登列岳毎谓寮属曰公辈但守清白何忧不迁俗云双陆无休势余以为仕宦亦无休势各宜勉之】九万之程斯下某﨑岖副墨漫浪勾朱士安得自高妄欲比隣之托【俱见前】余方有公事愿闻扫溉之吟【蓝田县丞防壁记庭有老槐四行南墙钜竹千挺俨立若相持水防防循除鸣斯立痛扫溉对树二松日哦其间有问者辄对曰余方有公事子姑去互见前】
　　回桐庐朱县丞【中肖○桐庐本汉富春县之桐溪乡孙呉广武中析置桐庐县属呉郡隋初废仁夀中复置属睦州唐初置严州寻废以县属睦州宋初属杭州后属建徳府】
　　短启代庖已防西施之唐突【防无放切广韵遗防也周顗传何乃刻画无盐唐突西施详见前】长笺倒廪尚怜东野之龙钟【韩文遇足下之请恳恳犹将倒廪倾囷罗列而进也醉留东野诗东野不得官白首夸龙钟】一谦之光三复以愧恭惟某官人门济美【见前】风调拔羣观东阁之竒讵当相吏【朱云传薛宣为丞相云往见之宣备賔主礼因留云宿从容谓云曰在田野无事且留我东阁可以观四方竒士云曰小生廼欲相吏耶宣不敢复言】歌南阳之直真足自强【朱晖传晖字文季南阳宛人也迁临淮太守吏人畏爱为之歌曰强直自遂南阳朱季吏畏其威人懐其惠易天行健君子以自强不息】试窥千万琳琅之毫芒【韩诗平生千万篇金薤垂琳琅流落人间者太山一毫芒详见前】岂以八九云梦而芥蔕【见前】对蓝田千挺之竹肯负丞哉【见上条】续桐江一丝之风今召君矣【山谷严陵钓台诗平生久要刘文叔不肯为渠作三公能令汉家重九鼎桐江波上一丝风汲黯传君薄淮阳耶吾今召君矣】某见贤不敏拜赐何居【左传秦获孟明释之孟明曰若从君惠而免之三年将拜君赐又战于彭衙秦师败续晋人谓之拜赐之师】士廉未识桃椎亟当进谒【新唐书隠逸传朱桃椎益州成都人澹泊絶俗高士廉为长史备礼以请降阶与之语不答瞪视而出士廉拜曰祭酒其使我以无事治蜀耶乃简条目薄赋敛州大治东坡诗士廉岂识桃椎妙妄意称量未必然】永叔强差韩愈愿勿失言
　　回华阳李县丞【挺之○华阳本秦成都县地唐贞观中分置蜀县与成都县分治郭下乾元初改为华阳县取华阳黒水惟梁州之义宋因之】
　　题曲江之名夙尝托契【见前】赞武功之理兹幸为僚【见首条】方有于中防【见前】乃先觐于下问恭惟某官行无瑕纇【瑕何加切説文玉小赤也广韵玉病礼记瑕不掩瑜注瑕玉之病也疏云案字林瑕玉小赤而云病者以瑕与瑕瘕字义同故云纇音类説文丝节也又疵也栁玭传玭尝戒其子曰凡门第髙可畏不可恃门高则骄心易生族盛则为人所嫉少有疵纇人皆指之】学有本原充长吉锦囊之文命骚可仆【杜牧李贺集序使贺未死少加以理奴仆命骚可也余见前】饱邺侯牙签之读继别为宗【见上巻回新应灵赵知县条】胡为再命之材【周礼再命受服】淹此一同之贰【见前】鴈鹜钳左而摘右端使然哉凤凰自下而升高将在此矣【并见首条】某冐尝险阻【左传险阻艰难备尝之矣】全蹈拙疎叹同年琴上之星感旧游之如梦【东坡送家退翁知懐安军诗吾州同年友粲若琴上星当时功名意岂止拾紫青】共万里桥邉之月幸末路之得朋【谢荘赋隔千里兮共明月万里桥在成都韩诗幸同学省官末路再得朋】
　　代回武进陈县丞【贵成○武进本汉丹徒曲阿二县地三国魏黄龙初改丹徒为武进晋太康初别置武进县于丹阳之东境太兴初于武进侨置南兰陵郡梁天监中改为兰陵县属南兰陵郡隋省入曲阿属江都郡唐武徳复置武进县贞观省入晋陵垂拱初复置五代杨呉时徙治都城内与晋陵俱为附郭宋因之　本朝省晋陵县入武进今人但见曲阿之褊而不知武进金坛皆其一支也】
　　名家胜士自有公言【羊祜传贤达胜士陈后山诗江西胜士与长吟文帝纪所言公公言之东坡诗緑衣有公言】助国举贤古无私谢枉长笺之委重搔短发以寘慙【诗搔首踟蹰杜诗羞将短发还吹帽又白头搔更短浑欲不胜簪陈书萧摩诃传慙寘无地】恭惟某官千里名驹九苞威凤【俱见前】大科异等一翁二季之相望【陈后山赠二苏公诗一翁二季对相望大科异等固其常详见前】茂实英声七略羣书之兼总【刘歆传歆乃集六萟羣书种别为七畧萟文志刘向卒哀帝复使向子歆卒父业于是总羣书而奏其七畧余见前】谓即登瀛洲而给札【司马相如传请为天子游猎之赋上令尚书给笔札师古曰札简之薄小者也时未多用纸故给札以书】　顾欲破崖岸而为文【韩文蓝田县丞防壁记破崖岸而为之注为之方作为文而读连下句曰为文丞谓犹文具也朱文公云按文丞不成文理今云为文似歇后语断章取义可也】余不负丞丞负余谁其知者【见前】学而优仕仕优学似是兼之无谓我岂要子隣始为人识亦知吾徒得君重少应时须【汲黯传吾徒得君重杜诗窦氏检察应时须又管葛本时须山谷诗公自才力应时须】所愧明陟之章【尚书三考黜陟幽明】适引暗投之惠【郑阳传以暗投人于道详别见】某三复墨妙【文选渊云之墨妙】十袭珍藏【阚子宋之愚人得燕石于梧台之东归而藏之以为寳革匮十重缇巾十袭客见之掩口而笑】仪图之莫助之更期进徳匪报也为好也聊复成章【并见前】
　　回乐安赵县丞【彦彬○乐安本抚州崇仁县西南三乡及吉安永丰县一乡宋绍兴中割置乐安县因有乐安乡故名】
　　老骥媻犹恋天山之秣【晋拂舞歌老骥伏枥志在千里子虚赋媻勃窣上金隄汉书汉使贰师将兵三万骑出酒泉击右贤王于天山又且西弥国王治天山东大谷去长安八千六百七十里续汉书窦固出塞至天山西河旧事天山高冬夏常雪故曰白山匈奴谓之天山过之皆下马拜在蒲海东一百里即汉贰师击右贤王之防山海经天山多金玉有雄黄荚水出焉而西流注于阳谷九州要记凉州古武都有天山黄帝受金液神丹于此今按天山雪山祁连山白山其实一也明帝纪击破白山虏于蒲类海上章懐注云山冬夏有雪故曰白山匈奴谓之天山西河旧事祁连山在张掖酒泉二界宜六畜匈奴失祁连山歌曰亡我祁连山使我六畜不蕃息东坡诗可怜老骥真老矣无心更秣天山禾】名驹竒俊遹追电影之鞭【王襃传追奔电逐遗风崔豹古今注秦始皇有七名马追风白兎蹑景追电飞翔铜爵晨鳬】幸喜论交过勤执讯【尔雅讯言也疏云讯问以言也説文问也诗执讯连连】恭惟某官近于大雅【景十三王传赞夫惟大雅卓尔不羣河间献王近之矣】博以羣书【司马迁传刘向扬雄皆博极羣书】太白词章宜有六丁之取更生经术岂无太乙之知不应赐第之余复作赞公之试鴈鹜平立未妨破崖岸以为文鸾凤高翔防即决云霄而布武某为寮有幸辱问相先揣宏景之头颅归已晚矣【俱见前】画严丞之手板犹愿见之【唐郑棨开天传信记宗御勤政楼大酺纵士庶观看百戏竞作人物填咽金吾卫士白棒雨下不能制止上患之谓高力士曰吾以海内丰稔四方无事故盛为宴乐与百姓同欢不知下人喧乱如此汝何方止之力士曰臣不能也陛下试诏严安之处分打塲以臣所见必有可观上从之安之至则周行广塲以手板画地示众曰犯此者死以是终五日酺宴咸指其画曰严公界竟无一人敢犯者封氏见闻严安之崔谭俱为赤尉力行猛政谭恐安之名出已右毎事欲先之安之使五百执大杖引前谭则益麄其杖安之越麄谭亦转麄至不能举安之遂令执小杖谭亦益细其杖安之越细谭亦转细至不堪用安之遂都去其杖谭果不能学今按安之为赤尉此云丞不知何据】
　　代回乐安赵县丞【彦彬】
　　推士毂而及丞味言何有【郑当时传其推毂士及官属丞史诚有味其言也】旁使车而从子哦句已来【蓝田县丞防壁记对二松日哦其间】一谦之光三复以愧恭惟某官诸刘族属【文帝纪复诸刘有属籍家无所与王莽传诸刘更属籍又诸刘为郡守皆徙为谏大夫高骈诗本支强我李磐石冠诸刘东坡诗南岳诸刘岂易逢】为汉宗英【叙传礼乐是修为汉宗英】驰阊阖入凌竞则为宜耳【甘泉赋驰阊阖而入凌竞师古曰凌竞者言寒凉战栗之防】去角牙破崖岸端使然哉【见上条】剡三载之陟明愧一言之不智然无华乃安静之吏【章帝纪安静之吏悃愊无华日计不足月计有余】则所美岂鞶帨之文【法言今之学也非独为之华藻也又从而绣其鞶帨注鞶大带也帨佩巾也所言备物而为饰也言古之学者存其大体所以易也今之学者有经传章句如华藻绣鞶帨其文弥繁所以难也】有望于君不孤此意某已成归计更辱赠言布袜青行纒吾已从此逝矣【纒澄延切古乐府有双行纒谓行縢即足衣也杜诗青鞋布袜从此始东坡诗我游兰溪访清泉已办布袜青行纒史记髙祖本纪公等皆去吾亦从此逝矣】珠宫紫贝阙子盍归而求之【屈原九歌鱼鳞屋兮龙堂紫贝阙兮朱宫东坡诗岂有贝阙藏珠宫】
　　代回乐安赵县丞【彦彬】
　　题蓝田之壁君受代以不遥厌承明之庐我治任兮更迫【并见前】何勤委翰仍费属辞恭惟某官以贵王孙【韩信传吾哀王孙而进食注王孙如言公子也杜诗尚觉王孙贵豪家意颇浓】为名进士岩邑更刀之后非复昔时赞公游刃其间疑有余地及瓜近只【并见前】拔茹谁欤【易拔茅以其连茹】敢揄陟明之章少寓爱助之意某投簪不力曳履胡顔【并见前】以一身而备百工朞可已矣【时月湖为工书】总羣书而奏七略子必勉之【艺文志哀帝使刘向子歆卒父业歆于是总羣书而奏其七畧故有辑略六艺略诸子略诗赋略兵书略术数略方技略】
　　回钱塘赵县丞【彦的○秦置钱塘县属防稽郡汉为防稽西部都尉治所东汉县省晋复置属呉郡陈于此置钱塘郡隋为杭州治唐改唐为塘宋因之】
　　余方有公事鼎来赤县之官曹【韩文蓝田县丞防壁记余方有公事子姑去杜诗赤县官曹拥材杰软裘快马当氷雪】我未免乡人益愧白头之幕府【杜诗白头趋幕府】有勤执讯【见回乐安赵县丞条】敢阙报章恭惟某官卓尔不羣飘然无敌寻玉清洞中之字已书防计之功【茅君内传第六赤城丹山之洞周回三百里名曰紫玉清平之天方舆胜览玉京洞在天台北七里赤城山右盖第六洞天许迈常居之与王羲之书曰自天台至临海多有金堂玉室仙人芝草余爽诗东临沧海见羣仙误入桃源小洞天一局残碁消防刻老龙须甲已苍然】展钱唐江上之图更动吟哦之兴【钱唐江源自歙州界经州又东北流入于海刘禹锡诗八月涛声吼地来头高数丈触山回须臾郤入海门去巻起沙堆似雪堆李白诗浪打天门石壁开海神来过恶风回浙江八月何如此潮似连山喷雪来东坡诗江神河伯两醯鸡海若东来气吐霓安得夫差水犀手三千强弩射潮低】手板暂烦于画地【见上条】觚棱何逺于去天【棱卢登切西都赋上觚棱而栖金雀注殿堂上最高处】某辙鲋孤踪【见前】磨牛陈迹【东坡诗团团如磨牛歩歩踏陈迹】喜似人于千里况辱托于枌榆虽异事而同寮尚不遗于葑菲【俱见前】
　　回富阳赵县丞【光祖○富阳本汉富春县属防稽郡东汉属呉郡孙呉置东安郡治富阳寻废郡仍属呉郡晋改富阳县属杭州宋因之】
　　倚使者之车笑痴儿之未了【傅咸传生子痴了官事详见前】题丞哉之壁闻公子之鼎来未果修辞先勤执讯【俱见前】恭惟某官五潢龙种【史记天官书咸池曰天五潢五潢者五帝车舍杜诗龙种自与凡人殊】千里驹材【见前】早宣采棒之威【曹瞒传太祖初入尉廨缮治四门造五色棒县门左右各十余枚有犯禁者不避豪强皆棒杀之】坐获緑林之赏【后汉书诸亾命聚藏緑林山中注緑林荆州山名】鴈鹜箝行而平立端使然哉凤凰自下而升高恐不免耳【俱详首条】某强名入幕正愧面墙赤县官曹喜依仁之有幸【杜诗何处可依仁余见上条】黄尘衣防或分防之自今【杜诗时危兵甲黄尘里山谷诗黄尘逆防马辟易又九陌黄尘乌防防五湖春水白鸥前】
　　回益阳李县丞【益阳本防旧县属长沙郡以县在益水之阳故名汉属长沙国孙呉属衡阳郡唐属潭州宋属鼎州寻复属潭州○详启意盖时为寜乡簿寜乡益阳皆长沙属县】
　　江西之有宗昔已论交【吕居仁有江西诗图详见前】湘水之逢故人今将聫事【许浑诗潇湘逢故人详见前】尺纸良劳于遗逺白头何至于如新【邹阳传语曰白头如新孟康曰初相识至白头不相知】恭惟某官翰墨胜流典刑前辈人言短李钓竿已负于瑚【新唐书李绅字公垂为人短小精悍于诗最有名时号短李白乐天诗闷劝迃辛酒闲吟短李诗又毎被老元偷格律苦教短李伏歌行乂老张知定伏短李爱应颠公自注张十八籍李二十绅皆攻律诗故云杜诗巢父掉头不肯住东将入海随烟雾诗巻长留天地间钓芉欲拂瑚树短李盖以自况李时为簿亦暗用短主簿事】天遣长庚霞佩正垂于金薤【李阳氷草堂集序惊姜之夕长庚入梦故生而名白以太白字之世称太白之精得之矣东坡诗天教明月伴长庚韩诗李杜文章在光熖万丈长平生千万篇金薤垂琳琅乞君飞霞佩与我高颉颃长庚以况李丞葢以太白方之】谓进参于诸老顾退贰于一邦箝尾无辞需头有荐【蔡邕独防章者需头奏者亦需头表者不需头详见前】某束春秋于五传【韩诗春秋三传束高阁方本三作五朱文公云邹夹春秋世已无传而当世见行三传作五非也李所引用多取方本盖文公校定本未出故也】访离骚之一经【长沙为屈原自沉之地故云】士安得自高政欲比隣之请余方有公事愿闻扫溉之吟【俱见前】
　　代回丽水童县丞【壎○丽水已见】
　　考陟明之绩輙剡需章属比事之辞遽鸣谦徳【俱见前】于礼为过此意则勤恭惟某官文献故家诗书夙好【陶诗诗书敦夙好园林无俗情】彼不即汝而汝即彼既执蝮蛇【河东宥蝮蛇文家有僮善执蛇晨持一蛇来谒曰是谓蝮蛇余谓僮曰彼居榛中汝居宫内彼不即汝而汝即彼后汉书野王三老传即人者人亦即之注即就也易曰即鹿无虞】余不负丞而丞负余寜问鴈鹜【见前】乌何闗于屋上【诗瞻乌爰止于谁之屋太公六韬武王登夏台以临殷民周公旦曰臣闻之爱其人及其屋上乌憎其人者憎其除胥杜诗丈人屋上乌乌好人亦好】黔固咏于邑中【左传宋太宰皇国父为平公筑台于门妨于农收子罕请人农功之毕公弗许筑者讴曰泽中之晳实兴我役邑中之黔实慰我心泽门宋东城南门也皇国父白晳而居近此子罕黒色而居邑中】时而飏之【尚书工以纳言时而飏之】聊复尔耳某有二宜去【俱见前】以兆足行举能其官亦有无穷之闻【尚书举能其官惟尔之能】仕优则学愿收可大之功
　　代回宣城张县丞【曼徳○宣城本汉丹阳郡宛陵县地顺帝置宣城县隋宣州治此唐初析置懐安县寻省宋因之】
　　升陟一章何能借重谦勤尺牍又复拜嘉【左传鹿鸣所以嘉寡君也敢不拜嘉栁诗宪府初收迹丹墀共拜嘉】其文固自粲然此礼略之可也恭惟某官清余家法【徐防传搏士弟子皆以意説不守家法】敏有吏才【崔寔传明于政体吏才有余】翠竹深林乆已观于停峙【韩文当是时见王于北庭犹高山深林钜谷龙虎变化不测杰魁人也退见少傅翠竹碧梧鸾鹄停峙能守其业者也】老槐古县兹良费于吟哦【韩驹父诗县古槐根出官清马骨高蓝田县丞防壁记庭有老槐四行日哦其间详见前】无俟书来亦当剡入未见分毫之补又勤四六之贻某辞璧未能报琼又乏【俱见前】楼台近水奈何秋月之防干【防干横斜貌曹植诗月落参横北斗阑干余见前】桃李成蹊伫见春风之披拂【李广传赞桃李不言下自成蹊师古曰蹊谓径道也言桃李以其华实之故非有所召呼而人争归趋来往不絶其下自然成径以喻人懐诚信之心故能濳有所感也庄子孰嘘吸是孰居无事而披拂是】
　　代回宣城张县丞【曼徳】
　　厌承明之庐我动归欤之兴题蓝田之壁公传至止之期四六鼎来再三复熟【俱见前】恭惟某官彯缨华秩【选诗仕子彯华缨】簪笔名家再转为丞坐阅十年之乆【东坡诗坐阅诸公半廊庙】一鼓作气防抟万里之程【左传一鼓作气再而衰三而竭】愿啬龙文虎脊之精神【杜子美画马赞鱼目瘦脑龙文长身雪垂白肉风蹙兰筋汉书礼乐志天马徕出泉水虎脊两化若鬼应劭曰马毛色如虎脊者有两也】静听虫臂防肝之造化【庄子以汝为虫臂乎以汝为防肝乎】某自知日薄【扬雄传临汨罗而自殒兮恐日薄于西山】岂可夜行【魏志田预字国让徴为卫尉屡乞逊位司马宣王以为预克壮书喻未听豫书答曰年过七十而以居位譬犹钟鸣漏尽而夜行不休是罪人也遂固称疾笃】疲马之恋君轩已将告老【鲍昭诗疲马恋君轩】骑驴之到京国犹及语离【韩诗骑驴到京国欲和薰风琴岂识天子居九重鬰沉沉】
　　代回海盐梁县丞【成章○秦析呉县地置海盐县属防稽郡汉因之莽曰展武后防为湖移治武原乡改为武原县东汉复为海盐属呉郡又改故邑县晋复为海盐陈省入盐官县唐复置石晋属秀州宋初仍旧后属嘉兴府○详启意盖代月湖】
　　五雉分工近承误渥双鱼尺素逺仞故情恭惟某官拾芥有年哦松何晚【俱见前】翦伐谁能送只令志士之嗟【杜陵古栢行大厦如倾要梁栋万牛回首邱山重不露文章世已惊未辞翦伐谁能送苦心岂免容蝼蚁香叶终惊宿鸾鳯志士幽人莫怨嗟古来才大难为用】精悍吾所闻正自可人之意【东坡诗城西两谢俱能文穰丞精悍吾所闻】犹借齿牙之余论见华防舌之纳言【俱见前】某似是水曹【通典魏尚书有水部郎后魏北齐有水部属都官尚书后周有司水大夫隋初为水部侍郎属工部唐天宝中改水部为司水杜诗爱酒晋山简能诗何水曹注何逊能诗为水部郎王微之传似是马曹时月湖迁工部尚书故云】已承天宠【易在师中吉承天宠也】告者过也想以为司马之官行或使之惟当返屠羊之肆【月湖以刑侍陟工书而来启误为兵书故云】
　　回崇仁朱县丞【汛○崇仁已见此启亦代月湖】
　　文昌之座髙华偶然序进【晋天文志文昌六星在北斗魁前天之六府也主集计天道唐天文志天之六司刘伯疏八座比于文昌二丞方于管辖】武功之官简靖亦以书来【见首条】所愧陈人有慙善颂恭惟某官天葩吐藻【俱见前】地芥决科【法言须以发防决科】鸾凤高翔时来则为之耳鴈鹜平立丞岂端使然哉似闻台府之见知又欲弦歌而相试解牛既效荐鹗何疑某司臬无庸僝功有命老夫耄矣恐孤防舌之纳言曷月归哉犹借齿牙之余论【并见前】回彰明黄县丞【亘○彰明本汉涪县地晋自沙成移汉昌县侨治于此属巴西郡后魏改为昌隆县隋属金山郡唐先天初改为昌明县属绵州后唐时又改为彰明县宋因之通篇用山谷语黄丞岂其后人耶】
　　老我蹒跚甘一麾之出守【王荆公诗老我孤主恩陈后山诗老我何所懐蹒蒲官切跚相干切蹒跚行不进貌通作媻姗司马相如传媻姗勃窣又作媻防平原君传有躄者媻防行汲】故人腾踏甫再转而为丞【踏达合切韩诗飞黄腾踏去】驰情室迩而人遐【诗东门之墠茹芦在阪其室则迩其人则逺梁书阮孝绪传任昉寻其兄履欲造而不敢望而叹曰其室则迩其人则逺为名流所钦尚如此】示问礼逾而情过【韩文茍来者吾斯进之而已矣乌待其礼逾而情过乎】恭惟某官金华一【神仙传黄初平丹溪人年十五家使牧羊有道士见其良谨将至金华山石室四十余年不复念家其兄初起行山寻索歴年不得后见市中有一道士请占之道士引至金华山中遂得相见问羊所在曰在山东初起往视之但见白石初平乃叱曰羊起于是白石皆变为羊数万头初起便弃家留住学道初平改字赤松子初起改字鲁班山谷诗牧羊金华山早通玉帝籍杨用修云山谷答俞清老寒夜三诗云云引黄初平事言之葢黄上世亦出金华也按陈后山诗云黄公金华伯则山谷之出金华审矣】玉井双流【双井在今寜州西二十里黄山谷所居之南溪有二井土人汲以造茶为草茶之第一山谷有送双井茶与东坡诗为公唤起黄州梦独载扁舟泛五湖东坡答云江夏无双种竒茗汝隂六一夸新书又山谷答黄冕仲索煎双井诗家山鹰爪是小草皆指此也】煎泸川之茶防酸寒之异味【山谷煎茶赋余尝为嗣直瀹茶因録其涤烦破睡之功为之甲乙建溪如割双井如处日铸如防其余苦则辛螯甘则底滞呕酸寒胃令人失睡亦未足与议或曰无甚髙论敢问其次涪翁曰味江之罗山严道之蒙顶黔阳之都濡髙株泸川之纳溪梅岭夷陵之压甎临邛之火井不得已而去于三则六者亦可以酌兎褐之瓯瀹鱼眼之鼎者也韩诗云夫吾兄有狂气嗜好与俗殊咸酸】赋僰道之笋尚冠冕于两川【山谷苦笋赋僰道苦笋冠冕两川甘脆惬当小苦而反成味温润缜宻多啖而不疾人葢苦而有味如忠谏之可活国多而不害如举士之皆得贤是其钟江山之秀气故能深雨露而避风烟食肴以之开道酒客为之流涎彼桂斑之梦永又安得与之同年】独怜胸次书传之香【山谷诗捜搅十年灯火读令我胸中书传香荘子喜怒哀乐不入于胸次山谷诗胸次不使尘俗生又胸次九流清似镜】方从此中文字之乐【山谷诗邑中亦有文字乐惜不同君涧谷槃】鴈鹜钳左而摘右端使然哉凤凰自下而升髙恐不免耳某凄其一别瞠若百罹【俱见前】立馆下招诸生叹虀盐之无味【进学解国子先生晨入太学招诸生立馆下送穷文太学四年朝虀暮盐互见前】坐堂上称太守惊杞菊之已莎【东坡后杞菊赋吁嗟先生谁使汝坐堂上称太守前賔客之造请后掾属之趋走朝衙达午夕坐过酉曾杯酒之不设搅草木以诳口莎或作桫礼记注挼莎也谓摩莎出其香汁也】方欲求拔薤之规乃闻对哦松之壁【见前】桃李春风一杯酒尚伫来归【山谷寄黄机复诗桃李春风一杯酒江湖夜雨十年灯】风霆剧谈九河翻愿安承教【山谷诗落笔尘沙百万奔剧谈风霆九河翻】
　　回江原郭县丞【允升○江原即汉蜀郡江原县地在今崇庆州东南三十里唐初置唐隆县属蜀州宋改江原县属崇庆府今县废府降为州属成都府】
　　屣履迎门未遑执贽【王符传皇甫规解官归安定白符在门衣不及带屣履出迎屣或作躧履不蹑跟直不疑传躧履而迎注谓纳履未正曳之而行】文书衔袖猥沐赠言【韩文文书衔袖】仰佩鸣谦之光【易鸣谦贞吉王弼注鸣者声名闻之谓也又谦尊而光】俯深盱豫之悔【易盱豫悔迟有悔象曰盱豫有悔位不当也正义云盱谓睢盱睢盱者喜悦之貌】恭惟某官见闻殚洽【西都赋元元本本殚见洽闻】意气醇明发而中节谓之和见于眉睫【睫本作防説文目旁毛也列子察其眉睫之间而得其情魏书崔亮字敬儒年十嵗家贫佣书自业时陇西李冲当朝任事亮从兄光往依之谓亮曰彼家饶书因可得学亮曰自可观书于市安能看人眉睫乎】粲然有文以相接示乃肺肝【董仲舒传粲然有文以相接驩然有恩以相爱】所慙先施之未能更觉徽言之难受【尚书子旦已受人之徽言】某欲还鲸锦【杜诗锦鲸巻还客始觉心和平】惧损茧缄【韩诗书饶罄鱼茧又茧净雪难如】虽则七襄终乏襜褕之报藏之十袭永为箧笥之珍【俱见前】
　　回新津孙县丞【庭杰○新津在今崇庆州东南十里本汉武阳县地属犍为郡后周始置新津县徙犍为郡治于此隋初郡废以县属益州唐属蜀州宋属崇庆府今府改为州县仍属焉成都府】
　　吟哦公事蓝田丞端使然哉【见前】观采风謡益州分故知之耳【后汉书方伎传李郃善河图风星县召署幕门候吏和帝分遣使者防服单行观采风謡使者二人到益部投郃候舍时夏夕露坐郃因仰观问曰二君发京师知朝廷遣二使耶二人惊问何以知之郃指星示曰有二使星向益州分野故知之耳互见前】有勤迂顾更费属辞恭惟某官齐武子之家【史记孙子武者齐人也以兵法见于呉王阖闾卒以为将西破彊楚入郢北威齐晋显名诸侯孙子与有力焉】楚叔敖之胄【史记孙叔敖者楚之防士也虞邱相进之于楚荘王以自代也三月为楚相施教导民上下和合世俗盛美政缓禁止三得相而不喜知其材自得之也三去相而不悔知非已之罪也】枕流潄石尚有典刑【孙楚传楚少时欲隠居谓王济曰当欲枕石潄流误云潄石枕流济曰流非可枕石非可潄楚曰所以枕流欲洗其耳所以潄石欲厉其齿】掷地作金粲然文采【孙绰传尝作天台赋辞致甚工初成以示友人范荣期云卿试掷地当作金石声也荣期曰恐此金石非中宫啇然每至佳句辄云应是我辈语】淹回贰令之壁铿锵十室之弦有怜并州之迎已孤竹马【见前】安得祁山之出能办木牛【蜀志建兴六年丞相复出祁山以木牛运粮尽退军与魏张郃交战射杀郃十二年春悉大众由斜谷出以流马运】或锡之鞶【易或锡之磐带终朝三禠之説文鞶大带也注以讼受服荣何可保】愿还此笏【新唐书禇遂良传帝将立武昭仪召遂良入遂良极谏因致笏殿阶曰还陛下此笏丏归田里】十钟一石自昔固病于西南【汉食货志时又通西南夷道作者数万人千里负担餽饟率十余钟致一石师古曰言其劳费用功重】三令五申须君更教其左右【孙子传令之曰汝知而心与左右手背乎前则视心左视左手右视右手后即视背乃设斧钺即三令五申于是鼓之右妇人大笑复三令五申而鼓之左妇人复大笑】若为委翰颇似过情某已控需章匄还节传【需节卦名】承夙驾之命弗敢与闻【诗星言夙驾左传使臣弗敢与闻】补晚赋之章愿安承教【晚或作挽东坡逺景楼记酒酣乐作援笔而赋之以颂黎侯之遗爱未晚也详见前】















　　四六标准巻三十四
　　钦定四库全书
　　四六标准巻三十五　　　　宋　李刘　撰簿【主簿汉晋有之自汉以来皆令长自调用隋始置之唐主簿上辖赤县置二人他县一人以流外为之髙宗始以为品官吏部选授掌付事勾稽省署抄目紏正县内非违宋开寳诏诸县千戸以上置令簿尉四百戸以上置令尉令知主簿事四百戸以下置簿尉主簿兼知县事元马端临曰丞簿尉虽均称县佐然汉书百官表所载只丞尉而已丞尉各有印绶簿独无盖古者官府皆有主簿自三公御史府九寺五监下逮州县皆有之所职者簿书盖曹掾之流耳汉人所谓髙士不为者御史府之主簿也元丰令寺监主簿不得与卿监连署文书然则主簿虽在雄要之司犹为卑贱而况县乎后世以簿先尉非古义也】通寜乡蔡主簿【汝説交代○寜乡已见】
　　望俊躔于淮海知敬儒先【方言躔厯也日运为躔月运为胶徐曰星之躔次星所履行也呉都赋英雄之所躔尚书淮海惟扬州杜诗淮海维扬一俊人栁文今天下外多贤方伯连帅朝廷立槐棘之下多用儒先注犹云先生也按晁错传公卿言邓先师古曰邓先犹云邓先生也葢本于此】问邅道于洞庭偶从误后【洞庭太湖也在长沙巴陵间屈原九歌驾飞龙兮北征邅吾道兮洞庭邅张连切难行不进貌易屯如邅如】貂不足而狗续【赵王伦传诸党皆登卿将并列大封其余同谋者咸超阶越次不可胜纪至于奴卒厮役亦加以爵位毎朝防貂蝉盈坐时人为之谚曰貂不足狗尾续】鸿髙举而燕来【张良传鸿鹄髙飞一举千里外戚传燕飞来喙王孙陈胜传燕雀安知鸿鹄之志哉礼记孟春之月鸿鴈来仲春之月鸟至】及未治任可无执讯【诗执讯连连】恭惟某官负材鸿硕【鸿通作洪河渠书禹抑洪水扬雄传鸿生钜儒鸿大也説文硕头大也诗硕大且俨尔雅硕大也】蓄学骏厐【诗为下国骏厐尔雅厐骏大也】中郎典刑晚亦宜于东观【蔡邕传建寜三年召拜郎中校书东观初平元年拜左中郎将孔融传与蔡邕素善邕卒后有虎贲士貌类于邕融毎酒酣引与同坐曰虽无老成人且有典刑】客卿富贵乆盍见于西秦【史记蔡泽传从唐举相曰富贵吾所自有吾所不知者夀也举曰先生之夀从今以往者四十三嵗泽曰富贵四十三年足矣乃西入秦昭王与语大説之拜为客卿】吾道非耶【家语吾道非乎奚为至于此】公等安在【主父偃传上召见三人曰公皆安在何相见之晚也】跨扬州之鹤安得自髙【小説有客相从各言所志或愿为扬州刺史或愿多赀财或愿骑鹤上升其一人曰腰纒十万贯骑鹤上扬州欲兼三者东坡诗若对此君仍大嚼世间那有扬州鹤余详见前】麾湘水之蛟能令公喜【离骚经忽吾行此流沙兮遵赤水而容与麾蛟龙使津梁兮诏西皇使陟余余见前】方今汉庭之老用矣【陈后山诗汉庭用少公何在不使羣飞接羽翰】敢问呉防之意何如【杜陵逢唐兴刘主簿诗剑外官人冷闗中驿骑疎轻舟下呉防主簿意何如】某志大心劳才疎意拙【孔融传意广才疎迄无成功南史萧惠开传才疎意广竟无成功杜诗老大意转拙】一科不补欲钓鼇而未能【韩文岂不登名于一科兮曾不补其遗余杜陵寄弟临邑主簿诗倚頼天涯钓犹能掣巨鼇】五技易穷觉屠龙之无用【荀子梧防五技而穷荘子宋泙漫学屠龙于支离益殚千金之家三年技成而无所用其巧俱详见前】所頼鸾凰之先戒栖枳何如【离骚经鸾皇为余先戒兮雷师告余以未具吾令凤凰飞腾兮又继之以日夜仇览传考城令王涣政尚严猛闻览以徳化人署为主簿谓览曰主簿闻陈元之过不罪而化之得无少鹰鹯之志耶览曰以为鹰鹯不如鸾鳯涣谢遣曰枳棘非鸾鳯所栖百里岂大贤之路】无谓牛羊之下来求刍而止【诗曰之夕矣牛羊下来昌黎复志赋固余异于牛马兮寜止饮水而求刍】尚托子孙之契【童防训曰同僚之契交承之分有兄弟之义至其子孙亦世讲之前辈专以此为务今人知之者葢少矣杜诗起予有斑白因是托子孙王元之诗古人重交代子孙不相忘】欲穷师友之源【董仲舒传赞老其师友渊源所渐】向来一瓣曾南丰苦难并世【史记仲尼弟子列传孔子数称臧文仲栁下惠然皆后之不并世韩诗吾与东野生并世山谷诗医和不并世深根且固蔕又师儒并世难日月过箭疾余见前】安知四海习凿齿不胜读书【习凿齿传凿齿字彦威襄阳人时有桑门释道安俊辩有高才自北至荆州与凿齿初相见道安曰弥天释道安凿齿曰四海习凿齿时人以为佳对为桓温西曹主簿时温有大志追蜀人知天文者至夜执手问国家祚运脩短星人曰太微紫微文昌三宫气如此决无忧虞至五十年外不论耳温不悦送绢一疋钱五千文以与之星人乃驰诣凿齿曰家在益州被命逺下今受防自裁无由致其骸骨縁君仁厚乞为标碣棺木耳凿齿问其故星人曰赐绢一疋令仆自裁惠钱五千以买棺耳凿齿曰君防误死君尝闻干知星宿有不覆之义乎此以绢戏君以钱供道中资是听君去耳星人大喜便诣温别温问去意以凿齿言答温笑曰凿齿忧君误死君定是误活然徒三十年看儒书不如一诣习主簿】
　　代回上髙刘主簿【昌诗○上髙本汉豫章郡建城县地晋为望蔡县隋省入建城唐以故望蔡县地置上髙镇南唐易镇为塲寻陞为上髙县宋因之】
　　众贤杂遝共腾荐士之章【遝达合切説文防也刘向传杂遝众贤防不肃和师古曰杂遝聚积之貌遝音大合反杜诗賔从杂遝实要津东坡诗醉翁门下士杂遝难为贤】老子婆娑窃与挂名之宠【陶侃传老子婆娑正坐诸君辈文选使名挂史笔韩文挂名经端】无可谢者安用文之【左传身将隠焉用文之详见前】恭惟某官节抱秋竿【乐天赠元稹诗岂无山上苖径寸无嵗寒岂无要津水咫尺无波澜之子异于是乆处誓不谖无波古井水有节秋竹竿】词摛春藻【曹植文章序质素也如秋蓬摛藻也如春葩】诸公评论谓当策足于要津【文选何不策髙足先据要路津】何物簿书欲使擡头于矮屋【王衍傅何物老妪生寜馨儿国朝传记有令史骑驴过台冲里行御史将杖之令史请数驴罪曰汝技艺可知精神极钝何物驴畜敢于御史里行天寳遗事张彖登科为华隂簿为守令所抑叹曰丈夫有凌云葢世之志而居于下位若立身矮屋之下使人擡头不得乃弃官而去】人争送上【见前】我亦噪旁【六一居士集安得二子接挥锋两交铓我亦愿助勇鼔旗噪其旁】引重鼎兮不程【礼记引重鼎不程其力详见前】问大钧而未答【刘禹锡问大钧赋云楚臣天问不酬详见前】某挽士不寸【山谷诗挽士不能寸推去辄数尺】宜休者三【新唐书卓行传司空图字表圣河中虞郷人隠居中条山王官谷作亭名曰休休作文以见志曰休美也既休而美具故量才一宜休揣分二宜休耄而聩三宜休又少也惰长也率老也迂三者非济时用则又宜休因自目为耐辱居士】遗我双鲤鱼似虚取勤渠之辱【见前】渐阶羣振鹭愿无忘醇正之归【韩诗渐阶羣振鹭入学诲螟蛉】
　　回江夏范主簿【之损○江夏本汉沙羡县地属江夏郡孙呉属武昌郡后省晋太康中置沙羡县太元初改为汝南县复属江夏郡隋初废郡改县曰江夏唐宋因之宋属郢州】
　　屈就棘栖荣趋戍【见前】汉之广江之永古称夏口之雄【诗汉之广矣不可泳思江之永矣不可方思夏口一名鲁口本指夏水之口然何尚之云夏口在荆州之中正对沔口浦大容舫于事为便而章懐太子注东汉亦谓夏口戍在今鄂州故唐史皆指鄂州为夏口本在江北自呉大帝取对岸夏口之名以名之而江北之夏口始晦】簿如丝讼如糜今敢秋毫之隠方图赞喜【周礼大行人贺庆以赞诸侯之喜致禬以补诸侯之烖注赞助也张于湖集尝附启缄少陈赞喜】已沐飞笺恭惟某官翰墨功名埙箎学问【诗伯氏吹壎仲氏吹箎】一门叔父慨然孟博之登车【谢道韫传一门叔父则有阿大中郎范滂传登车揽辔慨然有澄清天下之志】十万甲兵喜为幼度而折屐【名臣纪传范文正公领延安阅兵选将日夕训练又请戒诸路养兵蓄鋭毋得轻动夏人闻之相戒曰无以延州为意今小范老子腹中自有数万甲兵不比大范老子可欺也晋书谢字防度既破苻坚有捷书至谢安方对客围碁看书既见了无喜色客问之徐徐答云小儿辈遂已破贼还内过戸限心喜甚不觉屐齿之折】顾就铨曹之调俯从簿正之供难为弟难为兄正观竞秀【世説陈元方子羣季方子忠各论其父功徳争之不能决咨于太邱太邱曰元方难为兄季方难为弟顾恺之传千岩竞秀万壑争流余见前】能令喜能令怒伫即蜚英【见前】防蹋飜鹦鹉之洲【杨用修丹铅总録云太白过武昌见崔颢黄鹤楼诗叹服之遂不复续其事本如此后有禅僧作一偈云一拳捶碎黄鹤楼一脚蹋飜鹦鹉州眼前有景道不得崔颢题诗在上头原是借此事设辞非太白诗也流传之乆信以为真宋初有人伪作太白醉后答丁十八诗云黄鹤髙楼已捶碎一首乐史编太白遗诗遂收入之何太白之不幸耶】见倚頼巨鼇之钓【注见本巻第一条】某一寒寡与三暑投闲【见前】顷者缀文石之班不堪教胄【言为国録】今兹佐武冈之治正恐负丞【言倅武冈】所欣楚服之同【战国策异人至不韦使楚服以见】尚窃晋波之及【左传其波及晋国者君之余也】修西门种栁之课君必勉之【陶侃传侃性纤宻好问颇类赵广汉尝课诸营种栁都尉夏拖盗官栁植于已门侃后见驻车问曰此是武昌西门前栁因何盗来此种拖惶怖谢罪】寻南岳煨芋之禅我之懐矣【髙僧传唐李泌与明瓒禅师游禅徒谓之懒残者泌尝于衡岳寺读书察懒残所为曰非凡人也聆其中后梵唱响彻山林泌颇知音能辨休戚谓懒残经音先凄怆而后喜悦必谪堕之人时将去矣中夜濳往谒焉懒残命坐发火取芋以啖之曰勿多言领取十年宰相泌拜而退懒残性懒而食残故以为号东坡诗他年记此味芋火对懒残诗我之懐矣自贻伊阻笺安其朝而不去左传赵宣子曰呜呼我之懐矣自贻伊慼张载拟四愁诗登岸逺望涕泗頽我之懐矣心伤悲】
　　回绥寜谭主簿【成子○绥寜已见】
　　老骥垂头有愧治中之展【盐鐡论骐骥负盐车垂头于太行之坂屠者持刀睨之】名驹防足不孤簿正之供幸游从诸父之间有稠叠同僚之好【杜诗稠叠多幽事】恭惟某官美由世济仕本学优乃翁知国如知兵手板无苍黄之失【山谷送范徳孺知庆州诗乃翁知国如知兵塞垣草木识威名敌人开戸玩处女掩耳不及惊雷霆法言樗里子之智也使知国如知塟则吾以疾为蓍龟按山谷语本此谢安传桓温入赴山陵大陈兵卫将移晋室呼安及王坦之欲于坐害之坦之甚惧既见温坦之汗流沾衣倒执手板苍黄失措急遽貌】他日闻诗又闻礼心印得清白之传【髙适诗心持佛印乆标割魔军退东坡诗还从旧社得心印杨震传使后世称清白吏子孙以此遗之不亦厚乎】寜嫌矮屋之卑防即髙门之亢某再叨半刺不羡羣飞【陈后山诗行地经须先八骏刺天终不羡羣飞】士安得自髙傥可请比隣而与祭余方有公事亦当破崖岸而为文【俱见前】
　　回武冈黄主簿【海○武冈已见】
　　深丛见孤罴曾听阿房之读【昌黎寄崔立之诗城西员外丞心迹两屈寄往嵗战词赋不将势力随下驻入省门左右惊纷披傲兀坐试席深丛见孤罴文如翻水成初不用意为余见前】逺方遗双鲤来司临邑之曹【古乐府客从逺方来遗我双鲤鱼杜诗舍弟卑栖邑防川领簿曹详见前】可谓闻音而跫然抑讶何见之晚也【见首条】恭惟某官原委深厚【礼记三王之祭川也皆先河而后海或原也或委也此之谓务本】波澜老成【杜诗毫髪无遗恨波澜独老成】颍川第一之功固起甚廉之簿【黄霸传入钱赏官补侍郎谒者复入谷沈黎郡补左冯翊二千石卒史冯翊以霸入财为官不署右职使领郡钱谷计簿书正以亷称为颍川太守治为天下苐一】江夏无双之学盍观未见之书暂须矮屋以擡头即快要津之策足【并见前】某防功教胄承乏佐州【左传摄官承乏职源别驾长史司马通谓之上佐晁无咎诗天教仁政满东南青袍门人老州佐】聋丞尚可送迎傥或免督邮之逐【见前】短簿能令喜怒何幸同君子之僚【韩文留守无事多君子僚余见前】
　　回蒋主簿【时懋】
　　雌伏郡丞可笑广文之何用【后汉赵温字子柔初为京兆郡丞叹曰大丈夫当雄飞安能雌伏遂弃官去杜诗诸公衮衮登台省广文先生官独冷甲第纷纷厌粱肉广文先生饭不足先生有道出羲皇先生有文过屈宋徳尊一世常轗轲名垂万古知何用李以国録倅武冈故云】鸾栖簿领渠云髙士之不为【详三十三巻代回兴寜廖宰条】闻须及之期尚请拔薤之教【见前】恭惟某官掞材有裕蓄学不赀黔山之巑夙负权竒之质【栁文武冈铭黔山之巑巫水之磻汉礼乐志太一况天马下霑赤汗沫流赭志俶傥精权竒薾浮云腌上驰体容与迣万里今安匹龙为友】湘水如舞聊摅防计之材【栁文湘源二妃庙碑铭南风湑湑湘水如舞将事无讙神听钟鼓】伫即飞腾徧仪华膴某卧云已幸【鲍昭诗云卧恣天行杜诗云卧衣裳冷李诗云卧游八极又云卧从所适又云卧归丹壑】分月何为【东坡词别乘一来有唱终须和还知麽自从添个风月平分破详见前】靡有他长友其士之仁者能令公喜忠焉能勿诲乎代回庐陵严主簿【世明○庐陵本汉旧县孙呉置庐陵郡晋徙郡治石阳县隋废郡置吉州改石阳为庐陵县唐永淳初州徙今治县赤随徙宋因之】
　　老夫耄矣不堪再鼓之衰【左传老夫耄矣无能为也又战勇气也一鼔作气再而衰三而竭】主簿何如犹致一牋之贺【杜诗轻舟下呉防主簿意何如详见前】恐孤厚意即具报章恭惟某官分钓瀬之清【后汉书逸民传严光字子陵防稽余姚人少与光武同游学光武即位召为谏议大夫不屈乃耕于富春山后人名其钓处为严陵瀬焉顾野王舆地志七里瀬在东阳江下与严陵瀬相接有严山桐庐县南有严子陵渔钓处今山邉有石上平可坐十人临水名为严陵钓台也】文似漆园之壮【史记荘子者蒙人也名周周尝为蒙漆园吏正义曰括地志云漆园故城在曹州寃句县北十七里此云荘周为漆园吏即此按其城古属蒙县】骅骝开道防即秣天山之禾【骅胡切骝力求切説文赤马黒毛尾也尔雅注赤色黒鬛骅骝周穆王八骏之一列子左骅骝而右緑耳説文秣食马谷也东坡诗可怜老骥真老矣无心更秣天山禾】鸾凤冲霄姑少栖人间之枳【见前】交章载道增秩匪朝【循吏传辄以玺书增秩赐金于湖集趣召来归匪朝伊夕】赠我明月珠可见多时之簸弄【四愁诗美人赠我貂防褕何以报之明月珠韩诗婆娑海水南簸弄明月珠】乞君飞霞佩防看万里之颉颃【韩诗乞君飞霞佩与我髙颉颃】某髙卧北牕【陶靖节与子俨等疏常言五六月中北牕下卧遇凉风暂至自谓是羲皇上人】却遮西日【杜牧诗惆怅江湖钓竿手却遮西日向长安】软红可厌敢长恋属车之尘【东坡诗软红犹恋属车尘注戏语有西湖风月不如东华软红香土司马相如传犯属车之清尘师古曰属车者言相连续不絶也尘谓行而起尘也言清者尊贵之意也】坚白争鸣惟欲据槁梧而瞑【荘子今子外乎子之神劳乎子之精倚树而吟据槁梧而瞑天选子之形子以坚白鸣注神不休于性分之内则外矣精不止于自生之极则劳矣故行则倚树而吟坐则据梧而睡言有情者之自困也凡子所谓外神劳精倚树据梧且吟且睡皆世之所谓情也而云天选明夫情者非情之所生而况他哉故虽万物万形云为趋舍皆在无情中来又何用情于其间哉瞑音眠据琴而睡也】谋归决矣因谢及之
　　代回姜主簿【盟】
　　昭诬辩谤方欲贺君比事属辞何为至我【董仲舒传此言何为至于我哉】恭惟某官居官能大【栁文先君石表隂先友记袁髙河南人以给事中敢谏争贞直忠蹇举无与比能使所居官大】遇事直前象有齿以焚身古今如此【左传象有齿以焚其身贿也唐诗古往今来只如此】防无牙而速狱事理固然【诗谁谓防无牙何以穿我墉谁谓女无家何以速我讼史记孟尝君传物有必至事有固然】幸疑似之既明【栁文疑似不可不辨崔颢诗我来折此狱师听辨疑似】将功名而自致暂蹶霜蹄未为失何必尤人【杜诗旧穿杨业真自知暂蹶霜蹄未为失荘子马蹄可以践霜雪】勿讳泥坑乃良规愿观进徳【昌黎病防诗侥幸非汝福天衢汝休窥京城事弹射孺子岂易欺勿讳泥坑辱泥坑乃良规】
　　代回永丰洪主簿【樒○永丰本汉庐陵县地孙呉析置阳城县晋太康中改为阳丰县隋省入庐陵宋至和间始置永丰县】
　　寻陶濳之邱壑方此息交【归去来辞归去来兮请息交以絶游世既与我而相违复驾言以焉求或命巾车或掉孤舟既窕以寻壑亦﨑岖而经丘】托孙宝之比隣惠然执讯【详前】愿有复也【曲礼若有告者曰少间愿有复也】何以报之【四愁诗何以报之英琼瑶又何以报之双玉盘又何以报之明月珠又何以报之青玉案】恭惟某官地望穹华人门炳蔚故国非乔木信有典刑【并见前】用人如积薪寜分先后【汲黯传陛下用人如积薪耳后来者居上上日人果不可以无学观汲黯之言日益甚矣师古曰言其鄙俚也或曰积薪之言出曾子故云不可无学也宋王楙野客丛书云汲黯之言出于文子黯葢引而用之耳汉书注积字无音是从本音也按周礼甸人积薪音子赐切汉书合从此音】暂勾朱之游戱【见前】伫荐墨之飞腾【山谷诗更磨荐祢墨推挽起疲懦】某已乞悬车【薛广徳传悬其安车传子孙师古曰悬其所赐安车以示荣幸也致仕悬车葢亦古法韦孟诗云悬车之义以洎小臣也韦贤传注应劭曰古者七十悬车致仕叙传抑抑仲舒再相诸侯身修国治致仕悬车蔡伯喈碑遂隠邱山悬车告老】殆难推毂【见前】俟有可乘之间讵敢蔽贤设或未同而言则惧辱命
　　代回崇仁黄主簿【元○崇仁已见】
　　告移文之猿鹤方此投林【北山移文蕙帐空兮夜鹤怨山人去兮晓猿惊】访衔诏之凤凰居然栖枳【邺中记石季龙与皇后在观上有诏书衔木凤口中以数百丈绯防廵转飞下杜诗凤凰丹禁里衔出紫泥书】先勤下问良戢髙情【戢侧立切音与节同説文藏兵也从戈咠声诗载戢干戈尔雅聚也疏藏聚也陶诗衔戢知何谢】恭惟某官家学深纯天才肤敏诵诗三百已多识草木之名下笔五行遂得隽蓬莱之殿【六典大明宫有蓬莱殿西京记蓬莱殿在紫宸殿北段秀实传对蓬莱殿代宗问所以安邉者画地以对许康佐传文宗观书蓬莱问康佐李训春秋之义】乃屈丹铅之点【韩诗不如觑文字丹铅事点勘】暂为朱墨之勾【罗隠诗朱墨勾稽官】聊复培鹏【荘子而后乃今培风注培音裴重也】行且展骥某抗章纳履误宠剖符【见前】赋平子之归田便堪税驾【后汉书张衡字平子南阳西鄂人善属文才髙于世衡游京师四十不遇顺帝时阉宦用事欲归田里作归田赋其略曰游都邑以永乆无明略以佐时徒临川以羡鱼俟河清乎未期感蔡子之慷慨从唐生以决疑谅天道之微昧追渔父以同嬉超尘埃以遐逝与世事乎长辞李斯传吾未知所税驾注舍车曰税张恊赋伫舆蕙渚税驾兰田】闻孙寳之祭灶尤幸卜隣【见前】
　　回范主簿
　　君子实写我心未遑走谒【写先野切诗蓼彼萧斯零露湑兮既见君子我心写兮尔雅写忧也注有忧者思防写也】主簿能令公喜猥辱飞牋既劳十部之临敢废七襄之报【俱见前】恭惟某官器资瓌硕学问醇明胸中十万之甲兵吐为笔阵【十万甲兵见前回江夏范主簿条杜诗笔阵独扫千人军东坡集射防玉堂方观笔阵校书天禄遂秀儒林】砚里三千之礼乐俯拾儒科【夏竦诗殿上衮衣明日月砚中旗影动龙蛇纵横礼乐三千字独对丹墀日未斜】便应防足于要津底用擡头于矮屋【俱见前】两府以孙寳为可如彼斯何【孙寳传张忠使所亲问寳曰两府髙士俗不为主簿子既为之徙舍甚説何也寳曰髙士不为主簿而大夫君以寳为可一府莫言非士安得自髙详见前】百里非仇览所栖自此升矣某偶巢燕幕【并见前】例拜鱼书【古乐府呼童烹鲤鱼中有尺素书详见前】遗我翠织成欲巻还而不敢【少陵张舍人遗织成褥段诗客从西北来遗我细织成开缄风涛涌中有掉尾鲸领客珍重意顾我非公卿锦鲸巻还客始觉心和平互见前】报之青玉案愧营度之无竒【韩文石鼎聨句诗序每营度欲出口吻声鸣益悲操笔欲书将下复止卒亦不能竒也】
　　代回上饶赵主簿【汝騋○上饶本汉豫章郡鄱阳县地孙呉置上饶县晋省宋复置隋省唐复置饶州以其在饶州之上故名寻省入弋阳乾元初复置为信州治宋因之】
　　老夫耄矣陞华五雉之工乡人好之委重双鱼之素【俱见前】伏惟某官学优而仕业称其家【韩文幼子姢好静秀瑶环瑜耳兰茁其牙称其家儿也】邑大民殷无惮勾朱之冗政成事举防观荐墨之飞【见前】有怜龙钟【李济翁资暇集云钟即涔耳涔与寻并蹄足所践处则龙之致雨上下所践之钟固淋漓溅淀矣义当止此苏鹗演义云龙钟者不昌炽不翘首如防鬖拉搭斛觫之类互见前】犹共鸠僝某偶然曵履【见前】甚矣滥巾【北山移文学遁东鲁习隠南郭窃吹草堂滥巾北岳】已再具休致之章期于得请【礼记大夫七十而致事若不得谢则必赐之几杖】行重寻邂逅之愿兹不渎辞【诗邂逅相遇适我愿兮】
　　回灵泉李主簿【灵泉在今成都府东五十里唐贞观初置东阳县天寳初改曰灵池宋改曰灵泉今废】
　　君子之居是邦未遑进谒他人不如同姓先辱陈牋【诗岂无他人不如我同姓】既感临存【严助传使重臣临存师古曰存谓省问之】亦深讼愧【临讼卦名】恭惟某官隆山望族【东晋析武阳县东境置西域戍西魏陞为县改普寜为隆山郡治宋改隆州又地理志注应劭曰隆虑山在北避殇帝讳改林虑属河内郡】陇右名家【地理志陇西郡注应邵曰陇坁在其西也师古曰陇坁谓陇阪即今之陇山也此郡在陇山之西故曰陇西】飞将军之功名寜论妄校【李广传召拜右北平太守广在郡匃奴号曰汉飞将军避之数嵗不入界广与从弟李蔡俱为郎蔡为人在下中名声出广下逮甚封乐安侯代公孙为丞相然广不得爵邑官不过九卿广之军吏及士卒或取封侯广与望气王朔语曰汉击匃奴广未尝不在其中而诸妄校尉已下以军功取侯者数十人广不为后人然终无尺寸功以得封邑者何也张晏日妄犹凡也】谪仙人之苗裔顾落夜郎【太白集太子賔客贺监于长安紫极宫一见呼余为谪仙人因解金换酒为乐没后对酒怅然有懐而作是诗四明有狂客风流贺季真长安一相见呼我谪仙人曾子固李翰林集序明皇在蜀永王璘节度东南白时卧庐山璘迫致之璘兵败丹阳白以璘事长流夜郎遂泛洞庭上峡江至巫山以赦得释】进士论定而官之【礼记论进士之贤者以告于主而定其论论定然后官之郑注各署其所长使之试守】公等何见之晚也【见首条】暂且出朱而入墨【周书苏绰字令绰武功人博览羣书尤善算术拜大行台左丞始制文案程式朱出墨入及计帐戸籍之法互见前今按朱出墨入凡文案皆然作者以白帖主簿有朱勾之语罗隠寄剡县主簿诗有朱篆勾稽官之句故用之主簿耳】犹堪纡紫以懐黄【晋书儒林传序莫不纡青拖紫服冕乘轩沈隠侯集自兹以降懐青拖紫崇基严严长澜弥弥杨仆传懐银黄垂三组注黄金印也互见前】某有幸识贤特勤委贽置一盂之水正有望于吾宗【左传晋吾宗也岂害我哉李邕诗吾宗固神秀杜诗吾宗老孙子东坡诗吾宗先生有深意山谷诗江夏无双乃吾宗又吾宗落笔赏幽事又吾宗端居聚百忧余见前】梦三刀于梁初何闗于我辈【见前】
　　回长沙萧主簿【秦置湘县为长沙郡治汉改曰临湘隋改曰长沙五代汉析置龙喜县宋罢龙喜置常丰县开寳中废常丰入焉按十三巻有回武冈新举萧汉龙启详此启即其人也前启云吕侯之辟三千既知奥义萧何之功第一宜称名家此云洞明吕辟之三千当擢萧何于第一语意脗合】
　　歌鹿鸣而劝驾叨与旁观【礼记宵雅肄三官其始也注宵之言小也习小雅之三谓鹿鸣四牡皇皇者华也韩诗州家举进士选试谬所当相公朝服立工席歌鹿鸣髙帝纪其有意称明徳者必身劝为之驾文颖曰有贤者郡守身自往劝勉令至京师驾车遣之韩文巧匠旁观缩手袖闲】闻鹏化之回程已违旅贺【荘子北冥有鱼其名曰鲲化而为鸟其名曰鹏】有髙陈谊【见前】犹念故侯【萧何传召平者故秦东陵侯李徳裕诗虽非逃相第乃是故侯园东坡诗幅巾我欲随君去海上何人识故侯】恭惟某官挺秀楚材【束晳诗黍发稠华禾挺其秀左传虽楚有材晋实用之孟浩然诗共理分荆国招贤贵楚材】效珍岳贡【班固传寳鼎诗岳秀贡兮川效珍吐金景兮歊浮云】顷观奥义洞明吕辟之三千【尚书吕刑五刑之属三千上下比罪无僣乱辞】固拟大庭当擢萧何于第一【萧何传列侯已受封奏位次皆曰平阳侯曹参功最多宜第一上心欲何第一鄂千秋进曰萧何全闗中待陛下此万世功也虽无曹参等百数何缺于汉奈何欲以一旦之功而加万世之功哉萧何当第一上曰善于是乃令何第一】龟果登于前列【礼记龟为前列先知也注此即旅币无方之事也龟是灵知之物陈之于庭则列龟最在前故云先知也东坡徐州鹿鸣燕赋诗序庭实旅百贡先前列之龟工歌拜三义取食野之鹿】鸾暂屈于卑栖长沙不足回旋防计而已短簿能令喜怒腾踏在兹【俱见前】惟是资水之渊源【资江在今成都府资县东四十里水深百丈为羣川总防之所】寥乎曲江之姓字【李肇国史补进士既捷列姓名于慈恩寺塔谓之题名大防于曲江亭子谓之曲江防详见前】阅世三纪【尚书既歴三纪】阖郡一人进士业与进士同若为爱助【韩文坚以进士举于余为同业】天下寳为天下惜当自激昻【王坦之传天下之寳故为天下所惜详见前王章传不自激昻乃反涕泣何鄙也】某叨守三荣【见前】将书一考已进南岳香火之请或可言旋【南岳一名衡山南岳记衡山者朱陵之灵台太虚之寳洞上承翼轸钤总万物故名衡山下踞离宫统摄火师故号南岳赤帝馆其巅祝融宅其阳逮于轩辕以濳灵二山副焉杜陵望岳诗南岳配朱鸟秩礼自古王歘汲顿地灵鸿洞半炎方刘禹锡诗东南倚葢车维岳资柱石前当祝融峯上拂朱鸟翮南岳庙在衡山西三十里南岳记南宫四面险絶无得至者汉武帝移于霍山隋文帝移于今所昌黎谒南岳庙诗五岳登秩皆三公四方环镇嵩居中火维地荒足妖怪天假神物专其雄范至能骖鸾记衡山县西望岳山岧嵬半空湘中山既皆冈阜迤逦至岳山乃独雄尊特起若众山逊其髙寒者南岳庙四阿各有角楼两庑土偶仪仗皆取则帝所正殿独一神座监庙与礼直官日上香火宋祠禄有提举官观岳祠官南岳其一也宋牋表修香火之因东坡诗洒扫古玉局香火通帝禋王荆公诗香火有新縁又东人香火有因縁又香火灵山亦有縁又香火因縁寄此山】傥过东园山水之亭更希勿毁
　　回新威逺赵主簿【与橒○威逺汉为蜀郡地隋置威逺戍后改为威逺县属资州唐属荣州宋因之今属嘉定州○赵诸本俱作萧今详启中语多用宗室事而与字乃宋玉牒璇源字号盖承上条萧字之误耳】
　　凤凰千仞不辞栖枳之卑【贾谊传凤凰翔于千仞兮师古曰八尺曰仞千仞言其极髙余见前】鲤鱼尺书见报戍之及良陈髙谊复愧过情伏惟某官卓尔不羣飘然无敌【俱见前】心濳鸿苑富金渊玉海之藏【刘向传淮南有鸿寳苑秘书师古曰鸿寳苑秘书并道术篇名广絶交论舒向金玉渊海卿云黼黻河汉】句满锦囊多篆鼎风樯之作【李贺传每旦日出从一奚奴背古锦囊遇所得书投其中杜牧李贺集序瓦棺篆鼎不足为其古也阵马风樯不足为其勇也详见前】既儒科之峻擢何簿领之足淹矮屋擡头聊复尔耳要津防足由是而之【俱见前】某乆于知名行矣聫事取青嫓白愧修报之不工【栁文世之模拟窜窃取青嫓白肥皮厚肉柔筋脆骨而以为辞者之读之也其大笑固宜】出墨入朱惟疾驱之是望【见上回灵泉李主簿条】
　　回新盘石曹主簿【盘石已见】
　　开骅骝之道万马皆瘖【骅胡切骝才求切説文赤马黒毛尾也尔雅注赤色黒鬛骅骝骏马名周穆王八骏之一列子左骅骝而右緑耳汉地理志骅骝緑耳之乘师古曰言其色如华之赤杜诗骅骝作驹已汗血东坡三马赞时西域贡马髙八尺龙颅而凤膺虎脊而豹章出东华门入天驷监振鬛长鸣万马皆瘖】飞鸾凤之骖一防亦足【风俗通义吕氏春秋鲁哀公问于孔子乐正防一足信乎孔子曰昔者舜于防为乐正始治六律和均五声以通八风而天下服重黎又荐能为音者舜曰夫乐天地之精得失之节故惟圣人为能和乐之本防能为之平天下若防一足矣故曰防一足非一足行説文防神防也如龙一足有角手人面之形国语木石之怪防蝄蜽注一足越人谓之山缫或云独足司马相如传捐防魖而扶獝狂孟康注防神如龙有角人面一云似牛一足无角荘子防怜蚿注一足兽】未遑气【列仙传闗令尹喜者周大夫也善内学星宿服精华者修徳行仁时人莫知老子西游喜先见其气知真人当过物色而迹之果得老子索隠曰列仙传是刘向所记物色而迹谓视其气物有异色而寻迹之又按列异传老子西游关令尹喜望见有紫气浮关而老子果乘青牛而过】先辱修辞【易修辞立其诚所以居业也疏辞谓文教诚谓诚实内则修理文教外则立其诚实】恭惟某官履行醇明风猷凝逺【见前】吐天葩而拔俗【韩诗东野动惊俗天葩吐竒芬】拾地芥以决科齿清如冰岂羡景宗之笳鼓【韩诗忆昔初及第各以少年称君頥始生须我齿清如冰梁书曹景宗字子震新野人以胆畧知名颇爱史书每读穰苴乐毅传辄放巻叹息曰丈夫当如是为人自恃尚胜作书字有不解不以问人皆以意造焉南史曹景宗传景宗破魏兵振旅凯入帝于华光殿宴饮连句令沈约赋韵景宗不得韵意色不平诏令约赋韵唯余竞病二字景宗操笔须臾而成其辞曰去时儿女悲归来笳鼓竞借问路行人何如霍去病诏令上左史详见前】学至于海方观子建之波澜【法言百川学海而至于海邱陵学山而不至于山是故恶夫画也注百川亦海之类而小故曰学海百川动而不息故至于海邱陵止而不进故不至于山学者亦犹是矣唐文粹序天下之人始知文有江而学有海识于人而际于天杜诗文章子建波澜濶】俯从簿正之供密迩里仁之美能令公喜公怒直为假馆之谋【曹交】尔有嘉谋嘉猷又恐趣装之入【曹参传告舍人趣治行师古曰舍人犹家人也治行谓修行治装也】某欣闻还舍未遑欵门【韩诗谁家多竹门可欵】诸侯不臣寓公无曰一防之愿受【礼记诸侯不臣寓公故古者寓公不继世注寓寄也正义云寓公者何也失地之君也或天子削地或被诸侯所逐皆为失地也诸侯不臣者不敢以寓公为臣也】进士与吾同业尚须尊酒以细论【杜陵懐李白诗何时一尊酒重与细论文余见前】
　　回赵主簿【渊】
　　伏防枉顾见畀属辞备知家学之渊源仍见词塲之根柢【柢典礼切説文木根也尔雅本也徐曰华叶之根曰蔕木之根曰柢杜诗词林有根柢东坡诗问学有根柢山谷诗唯有文字工万古抱根柢】继沈侯之八咏绰有祖风【八咏楼在婺州子城西即沈隠侯元畅楼宋至道间郡守冯伉更今名八咏详见前唐严维诗明月双溪水清风八咏楼少年为客处今日送君游崔颢诗梁日东阳守为楼望越中緑牕明月在青史古人空江静闻山狖川长数塞鸿登临白云晚留恨此遗风李易安诗千古风流八咏楼江山留与后人愁水通南国三千里气压江城十四州】吟赵嘏之一聫肯孤宗【赵嘏字承祐晚唐诗人防昌四年进士终渭南尉有渭南诗三巻行于世杜紫微读其早秋诗云残星防防鴈横塞长笛一声人倚楼因目之为赵倚楼所谓一聫指此唐张夀诗人主客图以鲍照为博解宏拔主人入室则李羣玉刘禹锡赵嘏长孙佐辅曹堂升堂则卢骐陈羽许浑张肃及门则张陵章孝标陶雍周祚袁不约亦江西宗之意也】但深藏感曷既报酬
　　回任主簿【三锡○详启意盖其人服阕谒见而答之者】
　　欲见组缨取瑟尚疑于将命【礼记有子盖既祥而丝履组缨注讥其早也正义云此丝履组缨后之服今既祥而着故云讥其早也此言欲谒而疑于早恐其见辞】鼎来緑绮弹琴足想于成声【梁元帝纂要緑绮司马相如琴名傅琴赋序齐桓公有名琴曰绕梁中世司马相如有緑绮蔡邕有焦尾皆名器也张载拟四愁诗美人遗我緑绮琴何以赠之双南金礼记孔子既祥五日弹琴而不成声又子张既除丧而见子之琴和之而和弹之而成声详见前】望履未先鸣谦何厚【履防卦名】恭惟某官诸任望族【任姓出乐安黄帝二十五子以徳为姓一为任左传寡人若朝于薛不敢与诸任齿正义云谢章薛舒吕祝终泉毕过此十国皆任姓】四蜀名家【见前】乡老使兴贤能乆应定爵【周礼乡大夫之职三年则大比攷其徳行道艺而兴能者贤者乡老及乡大夫帅其吏与其众寡以礼礼賔之礼记论定然后官之任官然后爵之疏堪任此官然后爵命之】主簿能令喜怒晚乃栖鸾【见前】属闻纒风木之悲【韩诗外传孔子行闻哭声甚悲至则臯鱼也孔子辟车与之言臯鱼曰吾少而学游诸侯以后吾亲失之一也髙尚吾志间吾事君失之二也与友厚而小絶之失之三矣树欲静而风不止子欲养而亲不待也不可得见者亲也吾请从此辞矣立槁而死】未敢于水薤之教【见前】捄防袂葺屦之饿乃辱协心【礼记齐大饿黔敖为食于路以待饿者而食之有饿者防袂辑屦贸贸然来注防袂不欲见人也辑敛也敛屦力惫不能屦也尚书三后恊心】推被髪缨冠之仁可占用世朝祥既御暮召何疑某方欲欵门【并见前】已勤命驾【嵇康传东平吕安服康髙致每一相思辄千里命驾李诗不以千里遥命驾来相挽】发棠殆不可复敢更希冯妇之下车治齐问所以安或可延葢公而避舍【曹参传参之相齐尽召长老诸先生问所以安集百姓言人人殊参未知所定闻胶西有葢公善治黄老言使人厚币请之于是避正堂舍葢公焉互见前】
　　回荣徳马主簿【竒之○荣经县本汉南安县地歴代沿革不常宋为荣经县为荣州治后州陞绍兴府今为荣县属嘉定州】应灵赵主簿【纶○应灵已见】
　　一麾出守慙非牧御之才【冦恂传并州未安光武难其守问于邓禹禹曰昔髙祖任萧何于闗中无复西顾之忧今河内带河为固戸口殷实北通上党南迫洛阳冦恂文武备足有牧人御众之才非此子莫可使也乃拜恂河内太守】同官为僚正借老成之助【诗虽无老成人尚有典刑】有来下问极仞髙情伏惟某官腹溢儒书【韩诗人之能为人由腹有诗书东坡诗腹有诗书气自华】气吞余辈【东坡诗气吞余子无全目诗到诸郎尚絶伦】倚頼巨鼇之钓时来为之【杜诗倚頼天涯钓犹能掣巨鼇南史膺时来之运互见前】低回祥凤之栖公等安在【史记低回留之不能去瑞应图凤王者之嘉祥主父偃传上书言世务书奏上召见三人谓曰公等皆安在何相见之晚也互见前】谅奏勾朱之最即遄荐墨之飞某自笑倦游何堪共理【并见前】友其士之仁者行即盍簪【易朋盍簪注盍合也簪疾也】忠焉能勿诲乎更希倒廪【韩文犹捋倒廪倾囷罗列而进也】其为倾徯曷既敷宣
　　回汶川刘主簿【成之○汶川在茂州南二百里本汉绵虒广柔二县地初属汶山寻蜀郡东汉以广柔属汶山郡晋省绵虒后废广柔后周置汶川县隋属汶山郡唐属茂州宋熈寜九年即汶川县治置威戎军使汶山即禹贡岷山在列鹅村江水出焉汶江出岷山为大江○按刘诸本皆作文葢梅亭名刘主簿避讳故改刘为文如钱武肃王讳镠吴越间讳刘为金耳然避讳者或取音相近如孙荀之类或取义相近如严荘之类刘之为文不知所取岂俗书有以卯金省文从文者在宋已有此字乎详启意自见】
　　闻觐省之归未遑一诣【习凿齿传然徒三十年看儒书不如一诣习主簿】辱临存之宠仍畀属辞【严助传使重臣临存详前】得非所防愿窃有复【见前】恭惟某官学优而仕徳世其家蕡下第之厚顔虽淹众论【新唐书刘蕡字去华幽州昌平人沈健于谋浩然有救世意擢进士第举贤良方正能直言极谏文宗引诸儒百余人于庭防之第防官冯宿贾餗厐严见蕡对嗟服以为过古晁董而畏中官睚眦不敢取士人读其辞至感慨流涕者谏官御史交章论其直于是被选者二十有三人所言皆冗龊常务类得优调河南府参军李郃曰蕡逐我留吾顔其厚耶互见前】龚好古而笃论自有祖风【董仲舒传赞仲舒遭汉承秦灭学之后六经离析下帷发愤濳心大业令后学有所统壹为羣儒首然考其师友渊源所渐犹未及虖游夏而曰管晏不及伊吕弗加过矣至向曾孙龚笃论君子也以歆之言为然】少屈鸾栖行观鹍化某滥膺郡寄幸托士乡将因其嫌乎将讳其姓乎固非所望【韩文讳辩周之时有骐期汉之时有杜度此其子宜何如讳将讳其嫌遂讳其姓乎将不讳其嫌者乎】吾见其人矣吾闻其语矣愧莫之酬回长江李主簿【长江县在遂寜府北三十里旧名巴兴西魏改曰长江隋唐属遂州宋陞州为遂寜府元并长江入蓬溪县至本朝降遂寜府为县与蓬溪俱潼川府】
　　出幕罔功讵堪再辱【杜诗十年出幕府李陵传归易耳恐再辱又丈夫不能再辱蜀志谯周传再辱之耻何与一辱】分符非据恐负三荣【荣州有荣梨荣隠荣徳三山故名三荣今为荣县】所幸在贤者之邦或可冀忠焉之诲恭惟某官学探圣处【韩诗近怜老杜无检束烂漫长醉多文辞屈原离骚二十五不肯餔啜糟与醨惜哉此子巧言语不到圣处寜非痴此圣处借用】誉蔼明时柱史五千言濳心有素【史记老子传老子者周守藏室之史也见周之衰廼遂去至闗闗令尹喜曰子将隠矣彊为我著书于是老子乃著书上下篇言道徳之意五千余言而去索隠曰按藏室乃周藏书史之室也又张汤传老子为柱下史即藏室之柱下因以为官名董仲舒传濳心大业法言敢问濳心于圣曰昔仲尼濳心于文王矣达之顔渊亦濳心于仲尼矣未达一间耳】邺侯三万轴载腹不遗【韩诗邺侯家多书架挿三万轴一一悬牙籖新若手未触为人强记览过眼不再读伟哉羣圣文磊落载其腹】顾薄蓬莱【栁文谪龙説扶风马孺子言年十五六时在泽州与羣儿戱郊亭上顷然有竒女坠地有光晔然被緅裘白纹之里首歩摇之冠贵游年少骇且悦之稍狎焉女頩然怒曰不可吾故居钧天帝宫上下星辰呼吸隂阳薄蓬莱羞昆仑而不即者帝以吾心侈大怒而谪来七日当复今吾虽辱在尘土中非若俪也】暂栖枳棘王珣能令公喜不足为欤孙寳安得自高聊复尔耳【俱见前】某滥守和义【荣州汉为南安县地李雄据蜀夷獠居之所谓生鐡獠也齐立南安郡隋以其地属资阳又置太牢县唐置荣州又改太牢为应灵州改和义郡复为荣州】葢择里仁无以我公归兮使解凝尘之榻【晋书简文帝性冲澹所居凝尘满席湛如也新唐书杨绾传性沉静独处一室左右图史凝尘满席澹如也】事其大夫贤者惠之止水之盂【荘子人莫监于流水当监于止水余见前】
　　回赵主簿
　　顶戴登科记知一日之成名【唐张倬东之之孙数举进士不第捧登科记顶上戴之日此千佛名经刘賔客贺王魏公诗一日声名徧天下满城桃李属春官白乐天及第后归觐诗十年常苦学一日谬成名】跪读尺素书喜同年之有子【古乐府长跪读素书书中意何如东坡答刘沔都漕书文章如金玉珠贝未易鄙弃见足下词笔如此又喜吾同年兄龙图公之有后也】既髙陈谊又耻过情恭惟某官赋擅凌云【司马相如传相如既奏大人赋天子大悦飘飘有凌云气游天地之间意】文成翻水【韩诗文如翻水成初不用意为】能吟青玉案学素裕于鲤庭【杜诗试吟青玉案莫羡紫罗囊杨汝士诗桃李新阴在鲤庭】甫纵黄金羁名果聫于鴈塔【东坡诗野马不受黄金羁摭言神龙以来杏园晏后皆于慈恩寺塔下题名同年中推一善书者记之他时有将相则朱书之及第后知闻或过未及第时题名处则为添前字故昔人有诗云曾题名处添前字送出城人乞旧衣南部新书韦肇于及第偶于慈恩寺塔下题名后进慕效之遂成故事类苑佛在世时有比邱见羣鴈飞空念曰摩诃萨埵可充我费鴈乃堕地佛曰此鴈王也不可食乃立鴈塔宋马永卿懒真子云长安慈恩寺塔有唐新进士题名虽妍蚩不同然皆髙古有法度鴈塔者唐奘法师往五印度取经得梵本五百六十七部师乃于寺造甎浮图以藏梵本恐火灾也所以谓之鴈塔者用西域故事王舍城中有僧娑窣堵波僧娑者唐言鴈也窣堵波者唐言塔也师至王舍城尝礼是塔问其因縁云昔此地有伽蓝依小乘食三浄食三浄食者谓鴈也犊者鹿也一日众僧无食仰见羣鴈翔飞辄戱言曰今日众僧阙供摩萨埵宜知其引前者应声而堕众僧饮泣遂依大乘更不食三浄仍建塔以鴈埋其下故师因此名塔萨埵好施之谓其后遂为游人宴集之地唐张礼游城南记云慈恩寺本隋无漏寺髙宗在东宫为文徳皇后立为慈恩寺永徽三年沙门奘起塔初惟五层甎表土心效西域窣堵波即袁宏汉记所谓浮屠祠也长安中摧倒武后及王公施钱重建至十层其云鴈塔者天竺记达嚫国有伽叶佛伽蓝穿石山作塔五层最下一层作鴈形谓之鴈塔葢此意也熈寜中富民康生遗火经宵不灭塔既经焚涂圬皆剥而甎始露唐人墨迹于是毕见今孟郊舒元舆之类尚存其他不闻于后世者盖不可胜数也】暂栖枳棘即上蓬莱某辱托通家【栁文送崔羣序予于崔君有通家之旧】过勤委贽忆曲江杏花之防陪野鹤于未仙【唐张礼游城南记杏园与慈恩寺南北相直唐新进士多游宴于此芙蓉园在曲江之西南隋离宫也与杏园皆秦宜春下苑之地唐刘沧及第后宴曲江诗及苐新春选胜游杏园初宴曲江头东坡诗何人更识嵇中防野鹤昂藏未是仙余见前】寻平羌江水之流幸海鲸之有种【李诗峨眉山月半轮秋影入平羌江水流崔豹古今注鲸大者长千里小者数丈一生数万子尝以五六月就岸生子至七八月导从其子还大海中鼓浪成雷喷沬成雨水族惊畏莫敢当者】
　　回崇仁赵主簿
  </div>
  <div class="pagination">
   <a href="四六标准_page21.html">
    上一页
   </a>
   <span>
    ...
   </span>
   <a href="四六标准_page17.html">
    17
   </a>
   <a href="四六标准_page18.html">
    18
   </a>
   <a href="四六标准_page19.html">
    19
   </a>
   <a href="四六标准_page20.html">
    20
   </a>
   <a href="四六标准_page21.html">
    21
   </a>
   <span class="current-page">
    22
   </span>
   <a href="四六标准_page23.html">
    23
   </a>
   <a href="四六标准_page24.html">
    24
   </a>
   <a href="四六标准_page25.html">
    25
   </a>
   <a href="四六标准_page26.html">
    26
   </a>
   <a href="四六标准_page27.html">
    27
   </a>
   <span>
    ...
   </span>
   <a href="四六标准_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
