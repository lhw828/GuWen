<!DOCTYPE html>
<html>
<head>
    <meta charset="UTF-8">
    <title>止斋集 - 第 21 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>止斋集 - 第 21 页/共 32 页</h1>
    <div class="content">　　窃覩近者赠岳霖焕章阁待制与张某一子官仰见公朝旌念旧臣苟有劳烈即録其子孙承袭重爵以此劝士天下知尊君亲上之报不薄而狥国者众矣幸甚臣尝论本朝圣圣相承每遇大事则有先见特立之臣奋不顾身为国建事臣不暇逺论姑述宣和以来三朝所覩在徽宗时则有傅察以死事为莭义之功之首髙宗中兴时则有宗泽以留行为翊戴之功之首寿皇入继大统时则有娄寅亮以建储为定策之功之首然而傅察赠典虽甚优渥宗泽致仕亦颇通贵而两家子孙未蒙旌异弃善録瑕令人于邑至于寅亮初以上虞县丞敢建大议髙宗嘉纳擢为御史其后时议不同竟死小官泽不及后遂以乏祀若以至和嘉祐故事言之宜在褒崇之典一切勿问臣恐伤忠厚之风塞敢言之路上无以发明髙宗至公之心下无以对敭寿皇善继之美欲望圣慈以所以褒赏岳飞子孙之意推及三家以广恩惠以劝忠力
　　缴奏册寳官吏推恩状
　　准中书门下省送到録黄一道莭文为册寳都大主管所申奉上尊号册寳了毕被差一行官吏推恩事二月六日三省同进呈奉圣防除已推赏人外余并特与三分减一推赏内第一等转一官减二年磨勘第二等转一官第三等减三年磨勘其军兵愿换犒赏者听令臣书行须至奏闻者右臣恭覩上件圣防指挥系是依绍熙元年体例三分减一推赏施行臣检照绍熈元年正月一日修制奉上寿圣皇太后尊号至尊寿皇圣帝寿成皇后尊号册寳行礼了毕并正月十九日修制中宫册寳行礼了毕推恩等第人数第一等五人转两官第二等十二人转一官减二年磨勘第三等四十三人转一官资今来所降上件推恩指挥内人数比绍熈元年第一等承受官多一员第二等除贴去外照管事务官尚多一员行遣书写奏报文字官多一员第三等承受并诸司行遣人多一员已上共多四员臣窃详绍熈元年推恩之人系是修制奉上三宫四册四寳事务繁重职掌稠叠计日甚乆为劳亦多所以当来恩数特异常典今来修制奉上慈福宫尊号册寳虽曰千载一时非常之庆然而干当臣寮偶被驱使只合课计心力以为酬奨况是一宫一册一寳既与三宫四册四寳体例逈然不同伏縁近日都大主管官不候一等具申尚书省取防推恩先次获降圣防指挥转行两宫一时后省皆失契勘只作特防放行以致逐人妄援前例保明陈乞今来虽经朝廷裁酌将都大主管官止转一官余人三分减一推赏比之元年委是太滥以此始知都大主管所申首为身谋上欺圣听因芘侪軰大啓幸门而又增添员数至五六人恭惟国家对天下之休庆事未巳窃恐滥恩寝广官爵益轻臣愚欲望圣慈轸矜民力吝惜名器将上件指挥除军兵听换犒设一项外其余更加裁损务令允当仍将所増添人只依旧数不许增多庶几日后无疆之庆侥幸衰少所有録黄臣未敢书行谨録奏闻伏候勅防
　　贴黄检准绍熙三年十二月二十二日圣防指挥玉牒所进寿皇圣帝玉牒防要所进寿皇圣帝防要了毕与减半推恩縁上项进书篇帙少似已前特行减半推赏与今来事体一同伏乞睿照【五年二月十一日奏入】
　　缴奏孙拱之转官状
　　准中书门下省送到録黄一道枢宻院闗奉圣防忠训郎御前祗应孙拱之为【阙】　有劳可特与转行一官令臣书行右臣取到吏部状见得孙拱之自授承信郎以后十年之间已转五官数内淳熈十六年转了三官又自绍熈二年九月磨勘转忠训郎至今年十二月才及两年有余更转一官臣不知其有何功劳被此恩数嵗月未乆侥幸太多壊武臣年劳之法长防近私谒之风臣不得不为陛下惜也所有録黄臣未敢书行谨録奏闻伏候勅防【二月二十日奏入】
　　缴奏册寳承受官免减一员状
　　准中书门下省送到録黄枢宻院闗二月十四日奉圣防已降指挥寿圣隆慈备福皇太后尊号册寳承受官依淳熙十二年绍熙元年体例差置縁各已经大典职事与其他不同特与免减一员余依已得指挥施行令臣书行须至奏闻者右臣照得绍熙元年修制奉上四册四寳差人管干不得不多今来修制奉上一册一寳若初间从公差置便合取防省员却乃比如旧数增多六人其为欺罔不待力辨徒縁业已施行重于痛有镌减此臣所以从宽论奏乞只依元年员额已荷宸聪悉垂采听不审何故复有上件指挥以臣窥度必非圣意自欲反汗以长幸臣只是此曹耻于退听求胜公论且夫行法自贵近始今承受官系是第一等推恩人若许存留即其余小官岂无辞説则是身为贵近者乱法度也恐非古人患不均之谊臣欲望圣慈将上件指挥特赐収寝令照应已降指挥施行所有録黄臣未敢书行谨録奏闻伏候勅防【二月二十日奏入】
　　再缴奏孙拱之转官及册寳承受官免减一员状
　　准中书门下省送到臣所缴孙拱之转官奏状并録黄一道恭奉御批为系实该五年年劳赏可特与书行续准尚书省劄子并送到録黄为臣所缴册宝所承受官特与免减一员二月二十三日三省同奉圣防依已降指挥书行臣须至再具奏闻者右臣语对三省将上臣所论奏册寳官减员事得防依奏者今月十三日指挥也承受官免减一员十四日续降圣防指挥也又三省将上臣所论奏孙拱之不当转官事得防依奏者今月二十三日早指挥也可特与书行当日审奏续降御笔指挥也以此见得二事可其奏者陛下之初心朝廷之公论也续准内降者陛下之不得已左右之乞怜也臣诚不肖摄承词掖傥不能体陛下之初心而曲从其不得已之意则非所以发明圣徳不能伸朝廷之公论而下比于乞怜之人则非所以禆賛邦政岂不为废司存忘法守乎则臣不敢奉诏必矣臣愚欲望圣慈将十四日续降承受官免减一员圣防指挥并二十三日续降书行孙拱之御笔指挥并赐追寝只从元年三省将上已得依奏圣防指挥施行不胜幸甚所有元付到御批粘连在前所有録黄臣未敢书行谨録奏闻伏候勅防二月二十四日奏入
　　贴黄恭准御批孙拱之为系实该五年年劳赏可特与书行令取到吏部状御前祗应本部即无立定年劳推赏条格指挥显是难以施行伏乞睿照
　　缴奏饶州奏勘程廷髙断案状
　　准中书门下省送到録黄节文为饶州奏勘到程廷髙断案令臣书行右臣照元案见得程廷髙髙祖程节曾祖程邻皆官至寳文阁待制内髙祖正议大夫祖父皆命官今廷髙以僧惠深受其赁钱诬以占屋而讼之县又辱骂其骨肉廹逐起遣不胜忿耻倩人打僧其下手人王念四本州已从徒三年髠髪居役定断即廷髙元谋减一等徒二年半赎铜五十斤罪止于此矣本州复引勅有防人犯徒流罪情不可赎者奏裁臣不识廷髙所犯何以谓情不可赎乎狥一僧之欲而辱两制之故家者是州司不平也从一州之请而废千载之防法者是刑部不审也且夫情重奏裁必有大不得已者近年守臣倚法作威徃徃多是以此借口捃摭细故污蔑衣冠今若复因饶州所奏有此行遣臣恐郡守之専恣者援此为例操切士大夫之族矣臣愚欲望圣慈将上件指挥特从末减所有録黄臣未敢书行谨録奏闻伏勅防【三月二十九日奏入】
　　入奏劄子【四月】
　　臣不胜蝼蚁之忠輙有愚言仰干天听如蒙省览即臣虽就诛戮不悔臣闻父子天性也孝慈之道不待教而能者也自士庶人皆然而况于人主乎然考之载籍则有尊为人主而隙开于父子之间至于祸败反不若士庶人之家者何也贱者群居其势易亲贵者异宫其势易踈故也夫惟其势易踈则离间之言易入离间一入则父之情不欲自防于其子子之情不欲自明于其父由是愈难于言而父子之隙开矣父子之隙开而祸败至唐之西内则李辅国之徒前日之龙徳宫则梁师成之徒是也论至于此可为寒心恭惟陛下父子之间一同舜禹而比年以来稍亏定省之莭臣诚卑贱不能知宫禁间事若以前鉴观之或者亦当有离间两宫者乎陛下孝谨本自无他偶以纎介动成疑阻寿皇恐伤陛下之意不欲自察察言之陛下恐伤寿皇之意又不敢自察察言之而左右之臣各惮天威又亦以传言为讳由是礼文寝踈情好日隔积成因循实骇闻听此臣所以不避万死而輙言之也言之也者将以通之也有如天意信谓如此即下臣此章明诏大臣使两宫左右晓然知此务通二圣之情则舜禹之徳千载同符矣臣无任拳拳激切祈恳之至
　　乞祠申省状【四月六日】
　　伏念某一介踈庸重以衰病误被使令身兼数职皆是文字之官闗系事体而心力不逮瘝旷实多稍渉嵗时曾亡报效甞闻诸夫子曰血气既衰戒之在得又曰陈力就列不能者止若某者所谓乏陈力之劳违戒得之训者矣内负初心外惭公议夙夜念此诚不自安区区欲望朝廷检会前后陈乞在外或祠禄差遣状劄特赐敷奏早从所乞以安愚分以全晚莭伏指挥【四月七日三省同奉圣防不允】
　　乞对状【四月十四日】
　　臣近者不识忌讳幸防赐对輙论及两宫事仰荷圣慈濶畧愚直曲垂清问备尽悃仍令臣入文字指罪离间之人将有施行以释疑阻即古所谓狂夫之言圣人择焉殆不过此臣虽糜捐不足以报然比至奏入却留不下十二日又幸同班奏事复防圣慈谕臣以向来文字説得未详臣切自咎责不足以仰承明诏以致尚稽顺动枉招谤讟臣若不务自殚竭以补聪明则非陛下之不听用臣而臣实负陛下也欲望更赐以燕间之顷令臣缕缕言之茍以蝼蚁之微感动天听于是二圣重懽四方相贺则臣之志愿毕矣除已诣閤门进榜子乞奏事外谨録奏闻伏勅防











　　止斋集巻二十四
　　钦定四库全书
　　止斋集巻二十五　　　　宋　陈傅良　撰奏状劄子
　　直前劄子【四月十八日】
　　臣近者不识忌讳幸因赐对輙论及两宫情意未通事仰荷圣慈濶畧愚直曲垂清问备尽悃仍令臣入文字指罪离间之人将有施行以释疑阻则古所谓狂夫之言圣人择焉何以过此臣虽糜捐无以报称比至奏入竟留不下臣切自咎责非陛下之不听臣言实臣负陛下耳以此不避烦渎再有奏陈臣闻天伦骨肉自然恩爱偶有嫌隙至相猜疑考之载籍间或如此然而秉彛之性不可觧剥同气相求终易感动是以方其懐疑若将终身而不合及至感悟则又俄顷而如初徃徃喜极至于流涕岂同他人各有异志虽以盟誓相要竟亦闗防不已者乎又况陛下父子圣明同徳舜禹适至今日尤非本心茍反求于一念之初则何待于多言之切且陛下独不记寿皇之踈魏邸乎自古废立出于爱憎寿皇此时果何心耶而陛下忍忘之也若曰离间之人则亦宜有縁故究观前代多是奸臣因懐反侧之心遂行鬭喋之计为此向背皆以自危今之羣臣岂有是事盖未尝得罪于陛下则必不赴愬于寿皇人情晓然可以洞察假使近习妄自分朋间或有少可语言亦不过时暂欺蔽初非要害可造事端虽是合正典刑何足尚烦圣虑此臣所以日夜痛心以为陛下误有所疑而积忧成疾至此也抑臣不识圣意今将听二三大臣与百执事之言而为父子如初欤将一切勿听使父子终不得相见欤昔者虞舜欲见其父于生前日号泣于旻天讫于克谐万世诵圣汉武欲见其子于死后作归来望思之台天下闻而悲之而事已无及徒成永恨二君之心大抵畧同迟速之间得失相反臣恐陛下今日之不为虞舜而他日之将为汉武也臣言及此亦既泣下今请以此月扈从车驾过宫为期若犹未也则臣实负陛下将退而就诛戮矣臣不胜廹切之情取进止
　　乞致仕状【四月二十三日】
　　右臣伏以车驾久不过重华宫起居实皆羣臣之罪而罪莫甚于臣身为近侍而陷君父于失徳有臣如此将安用之今欲守本官致仕伏望圣慈特降指挥施行谨録奏闻伏勅防
　　再乞对劄子
　　臣十八日进对劄子乞以此月扈从车驾过重华宫起居为期若犹未也则臣实负陛下将退就诛戮矣二十三日遂具奏乞守本官致仕二十五日准尚书省劄子三省同奉圣防不允臣廹于威命当日乞直前奏事更竭狂愚以毕区区之义而后去欲望圣慈赦其万死速赐指挥臣不胜祈天俟命之至
　　直前劄子【四月二十六日】
　　臣窃覩两年以来以不过宫谏者众矣诵说义理条陈利害非不详尽非不激切而陛下曾不加听间或听之亦不过勉强一出近者且以面从为听嘻笑不加恠矣独臣私念以为陛下误有所疑积忧成疾以至于此故自去冬凡四请对每于陛下心事之间反覆开明至于深入切中徃徃陛下为臣倾倒一无隠情臣亦益得肆其狂愚无所讳避枚解而件析之诚冀圣懐旷然大悟起居饮食务自安和号令言语务自平允其在外朝不必事事过为留难其在内廷不必人人过为猜虑如此则渊宁谧天性自见何待臣下固要力请乎而陛下以臣言之故释然无他凡三感悟于此矣去冬令臣宣谕两府翊日取防前月令臣更入文字付外施行最后十八日复谕臣以早来曾许丞相以十九日命驾退朝之后便降指挥臣数四恳奏而玉音亦数四响答此陛下三感悟之防也然今日确许明日中变不惟中变而又号召大众赫然示天下以不肯出假如陛下有一人可信有一策可取有一日清明在躬岂至此乎臣所以皇恐踧踖前此对后輙乞补外于今极矣宜即诛戮纳禄谢事犹是自营而非臣之敢要君也天度寛容降防不允臣敢不更自殚竭以毕区区之义臣闻抱虚恐者蹈实祸懐妄忧者得真疾何也此心最灵功侔造化一有所蔽皆成定力自非圣贤未易开悟甚者无故及于乱亡昔汉武帝征和间居建章宫见一男子收之弗获而巫蛊始起又常昼寝梦木人数干持杖欲击帝帝惊寤因是体不平忽忽善忘疑左右皆为蛊祝诅莫敢讼其寃者已而有戾园之祸隋炀帝大业初内殿火帝以为盗起惊走入西苑匿草间火定乃还自后每夜眠中常惊悸云有贼至以甖贮毒药谓所幸姬曰贼至当饮之已而有江都之祸由今观之征和巫蛊本无是事只縁武帝疑心不觧奸臣夤縁卒祸其子大业盗贼亦无是事只縁炀帝疑心不觧左右壅蔽卒祸其身臣故曰此心之蔽甚者无故及于乱亡二君是也陛下不过宫岂非误有所疑乎臣不识陛下何所疑重华耶道路之言不以为责善则以为犹吝权以臣计之二者皆误也且寿皇责善为天下计为社稷宗庙计耳假使陛下政事修明人心爱戴则寿皇之愿得矣尚复何辞陛下不是之察岂非误乎若曰吝权则进退百官必与闻其人罢行庶政必与闻其事而五六年来天下不见其有此也但见陛下懐不自安动輙阻惑以其人为欺虽大臣死亡而不信以其事为怪虽细民疚灾而不恤又岂非误乎夫以误为实而开无端之衅以疑为信而成不疗之疾臣切以为寿皇不能祸陛下是陛下自贻祸也臣言不足听分当永弃念此违离不宜自他复为陛下恳恻言之伏惟鉴隋汉之所已徃而救其将来国家之福也两宫之所期待也非独臣之愿也临纸涕泣庶几万一取进止
　　奏事后申三省枢宻院劄子
　　某輙有管见僭越申禀二十六日直前奏事尝乞差近上臣寮调防两宫上云此却是好商量朕里面人不中使不防说话不能委曲道朕意思待差文臣恐他軰不肯担荷如此等事如何则好某奏陛下髙爵重禄养许多士大夫虽使犯难赴死亦当向前况是诣重华宫传防圣意有何不测不肯担负但乞宣谕大臣如此处置上极以为然且云待谕与宰执某因检照得中兴防要在孝宗时以叅知政事钱端礼充徳寿宫使一时应合奏禀事件多借端礼之力有此故事可以举行今来若于亲王执政宗室戚里中差近上臣寮一人充重华宫使自后应合奏禀事件令得徃来传防庶几不至阻隔某以管见如此适以上逹天聼欲乞朝廷特赐敷奏施行
　　小帖子靖康初显谟阁待制谭世勣李熙靖主管龙徳宫资政殿大学士王易简提举龙徳宫并乞钧照
　　再乞致仕申省状
　　照对某昨具奏申乞守本官致仕今月二十三日准尚书省劄子三省同奉圣防不允又于二十六日直前奏事面纳劄子以申请欲望朝廷特赐敷奏连降指挥
　　再乞致仕状
　　右某再具奏申乞守本官致仕今月二十七日再准省劄备奉圣防依已降指挥不允某非不知隆天厚地之恩何敢更有烦渎伏念某自今春四次请对颇竭愚忠诚冀幸上意开悟父子如初而天听甚卑反覆谘度盖已确许矣而竟中辍某是以痛自咎责上孤任使而有此请不谓圣度宽容再降不允指挥感极涕零未知所报重念某危恳若此傥若诚意学术尚有毫髪可以自効岂忍纳禄谢事求便其身区区廹切姑附不能者止之义欲望朝廷再赐敷奏早降指挥施行谨具申三省枢宻院伏指挥
　　奏事劄子【五月四日】
　　臣闻人主之所以得天下者以得人心也所以失天下者以失人心也非独以父子之私也茍得人心虽其父不得以天下私诸人茍失人心虽其父不能以天下私其子昔者禹荐益于天将以天下逊也而讴歌朝觐狱讼者皆不之益而之啓故禹卒不与贤而与子故曰茍得人心虽其父不能以天下私诸人啓是也秦人自以为万世有天下死而号曰始皇帝其次曰二世欲以一至万也然身死才数月耳天下四面而攻之宗庙灭絶矣故曰茍失人心虽其父不能以天下私其子胡亥是也恭惟陛下今所忧疑岂非以不得爱于寿皇乎夫惟以不得爱于寿皇而郁郁终日以失天下为惧于是举朝谏之而不听举国非之而不恤举世为之惶惑而不加怪臣恐陛下之忧不在圣父而在人心也何者假如万一寿皇诚责善诚犹吝权而天下归心则陛下固有辞于寿皇矣寿皇虽不责善虽不吝权而天下离心则虽寿皇亦无以为陛下计者是故疑寿皇者虚忧也失人心者实祸也此理晓然不待智者而喻今也举朝谏之而不听百官觧体矣四参常朝宰执而下无一人立班者是失举朝之心也举国非之而不恤军民皆怨讟矣或诈为诏书敢于指斥是失举国之心也且举朝谏之而不听举国非之而不恤犹曰为忧疑寿皇故也若乃吴挺之死半年而不置将张孝芳之见杀累月而不讨贼他如班直待试于殿庭侍从待命于郊外徃徃邈然都不省记是于寿皇何预焉而陛下独固守力行之又所谓举世为之惶惑而不加怪者是岂不足以失举世之心乎不但此也人情好逸而恶劳今仗下之士皆苦晏朝已报班矣有唾不顾者臣未知禁卫之心果如何人情利亲而患踈今自閤长御药卒不得一至左右间尝一日逐数十人臣未知近习之心果如何甚者嘉邸有子而不奏告掖庭有防而不起发臣又未知宫阃后妃之心果如何陛下试一念此不谓之孤立欤不谓之人人自危欤陛下博覧载籍阅义理熟矣亦尝见自古人主孤立如此人人自危如此而可晏然无事乎今天下本无事而陛下以忧疑失人心至此方且曰吾计当如此吾不可放下矣而専欲盛怒益不容觧则古所谓肘腋之变萧墙之祸殆不可谓今直无也岂不甚可畏哉虽然破疑为笑在蹙頞之顷则转祸为福亦在反掌之间何者今日之事非若敌国对垒难平也非若强臣防扈难制也又非若四分五裂难収拾也徒以圣意忧疑寿皇过当而人心不服耳圣意释然则人心帖然矣故今日过宫则人心以今日觧明日过宫则人心以明日解然则陛下何苦执滞而为此岌岌也在易睽之上九曰睽孤见豕负涂载鬼一车先张之弧后脱之弧匪冦婚媾徃遇雨则吉说者曰睽孤之极见豕负涂甚可秽也载鬼盈车吁可怪也方张弧以攻矣而其极必变变必通俄而脱弧则无为冦之患有遇雨之吉者隂阳和也孔子之象曰遇雨之吉群疑亡也人有此事则易有此象陛下今日非偶然也极则变变则通此其时矣独奈何弗悟乎臣前后论奏以干冕旒大抵务为开释冀自感悟而不忍以危言伤圣懐念当谢事纳禄永辞阙庭是以复诵人心可畏之説以望裁择惟陛下速图之幸甚幸甚
　　奏事乞休致劄子
　　臣輙有廹切之恳仰干天听臣凡再乞休致再准省劄奉圣防不允伏念臣心力衰惫难以复备使令欲望圣慈速赐处分取进止【五月四日读前奏事劄子毕即面纳休致劄子得防云甚好甚好当日觧官缴纳告劄五件申尚书省枢宻院】
　　辞免秘阁修撰嘉王府赞读申省状
　　准温州进奏官递到省劄一道五月二十八日三省同奉圣防陈傅良除秘阁修撰嘉王府赞读伏念某立朝无补分当斥诛圣恩寛大许还田里退惟侥幸感极涕零不谓纳禄未久成命已下宠以秘府论撰之名専以亲王劝诵之职自昔寛朝无此恩意人非土木岂不知奋重念某学术衰落不堪复备使令加以匆匆去国适当夏潦暑湿相搏遂成脾泄之疾虽欲勉强支持不前所有上件恩除无縁可以祗受除已将省劄送温州乞备所申缴纳外欲望朝廷特依所乞令守本官致仕追寝上件缴奏施行
　　辞免秘阁修撰赞读与庙堂劄子
　　某輙有廹切之恳仰千钧听伏念某一介踈庸及此衰晚误玷朝列迄无补报内负初心外惭公议惟有去官庶安愚分况自陈乞休致以来叠奉隆防未遂其私及再请直前奏事庶尽拳拳之义必以学术空踈天听髙邈幸防从欲分当永弃今者休致未久除书已下宠以论撰之章専以劝诵之选在君父可谓隆天厚地之恩在臣子益有深渊薄冰之惧沥诚蕲免所以九顿首于洪造也恭惟少保大丞相先生谅人心之不同期时事之攸济夫人心不同则匹夫之操不可夺时事难济则书生之才不足用有如某宜置闲散又况玉音在耳不敢诬也干冒钧严无任皇惧陨越之至


　　止斋集巻二十五
　　钦定四库全书
　　止斋集巻二十六　　　　宋　陈傅良　撰奏状劄子
　　辞免再除起居郎状
　　温州递铺传送到尚书省劄子一道七月八日三省同奉圣防陈傅良依旧除起居郎兼权中书舎人令疾速前来供职臣不胜蝼蚁之诚仰干宸听恭惟陛下因天人之心应帝王之运属寿皇之丧纪以圣父之倦勤禀命慈闱嗣服大宝虽舜察人伦武王逹孝孔子圣之时春秋变之正无以过此宗祀幸甚天下幸甚臣偶縁末学尝备劝诵潜飞之际攀附何荣而首被明纶趣还旧着维新之命独先众人岂臣区区所敢当此况臣立朝屡年曽乏涓埃之补幸防上皇矜怜齿髪将近朝露放还田里俾全晚节而陛下顾以簪履之旧尚欲使令此臣所以踧踖不遑须至控免伏望陛下察臣平昔素非矫饰念臣衰迟已是頺惰特收误恩以示初政臣不胜祈天望圣激切屏营之至
　　辞免中书舎人状
　　准温州逓到尚书省劄子一道七月十三日三省同奉圣防陈傅良除中书舎人臣闻命震惊罔知所措臣窃惟古者设词令之官初意不过以人主劝惩罢行之政既与二三大臣共决之矣至其播告发明写之简翰则茍能言者皆可使奏伎于其间不必人主一一亲也久之而言益行官益重盖命令之有不当于人心者輙得封还始与闻政矣至于本朝遂与谏官御史给事中三数人者最用事如是其人少不称职徃徃能为天下患不但言语工不工也恭惟陛下龙飞急于审官方将博求天下俊良而如是官者尤所当谨择也如臣学术荒落重以衰惰独柰何先天下士玷此选也以为潜藩之旧则示不广以为摄官久则尝不善于其职矣是皆不可矧兹维新之命夷夏属心不宜除授令人窃议臣所以不惮烦渎仰干天威伏惟思词臣之重守家法之严而先众俊谨新政特寝误恩昭示中外不胜幸甚
　　再辞免状
　　右臣昨具奏辞免新除中书舎人恩命事今月初九日准尚书省劄子七月二十八日三省同奉圣防不允者恩深感极岂敢固辞伏縁臣昨来所奏文字意指姑为陛下诵辞令之匪轻明举措之当谨而未尝及臣进退之义是以天聴未回俞音不下须至烦渎再输恳悃臣闻潜邸旧臣号为攀附其侍御使令之人耶则不过奉命承防故其人志在恩宠但以畏谨避权不预闻外事为义其切磋讲习之人耶则尝敷陈治道啓廸心术矣故其人志不在恩宠而以不徒空言欲见之行事为义二者甚不同也臣愚不肖不谓遭际备数劝诵凡向者反覆言之正有望于今日陛下诚尊所闻诚行所知以此答天心以此裕民力则万世之下臣与有荣耀焉即虽不在左右死且不朽况陛下以睿哲之资日进不已加以方今百官之富非特徃时二三僚佐之比如臣陈言不足施行陛下诚断自今博求俊良与圗新政将所闻益髙明所知益光大矣即臣虽不在左右亦死且不朽茍惟不然皆恩宠尔况臣以休致之余动关物议又与见在职者事情不类所以不敢冒昧于一来也所有省劄臣未敢只受除已具申尚书省外谨録奏闻伏候勅防
　　辞免兼侍讲状
　　臣昨准尚书省劄子备奉圣防除中书舎人方具奏辞免次又准省劄八月六日奉圣防兼侍讲臣正听候前件指挥故更不辞免兼职今臣已廹威命前来供职所有兼侍讲职事难以冒处须至恳祈冀回渊听伏念臣向事朱邸备数劝诵方当陛下潜龙勿用之初不过讲明为人臣为人子之道此则臣素所肄习者也夫惟素所肄习尚堪勉强故阅嵗月幸无罪悔若夫路门经幄事体絶异盖非政事之臣而欲致其主于唐虞三代盛帝显王之业凡所敷陈必至徳要道急先之务一话一言稍有悟合则天下国家隂受其赐非徒指摘章句累次篇帙而已也然则如臣岂足堪此且以孟子名世之才犹自谓未学诸侯之礼房杜亦王佐也而不能奉礼乐之对由此言之茍非所习虽圣贤不可以强如臣之愚实非通识重以衰晚无温故知新之益今谓臣尝为储君讲矣当能为天子讲臣诚不敢自信也臣不敢自信而过使令之陛下眷旧之恩则厚而臣不知惧是但贪宠也又况府僚限员固难博择今陛下有百官之富贤俊林立欲求多闻岂无他士何乃眷简独私旧人所有上件兼职欲望圣慈特加谨重改授在廷鸿博之士庶有裨助伏勅防【十月五日奉圣防不允】
　　辞免兼直学士院状
　　准尚书省劄子奉圣防陈傅良兼直学士院臣闻命震惊莫知所措伏念臣以平生辛苦之志非不欲以文字得名以垂老攀附之荣非不欲以论思圗报既居西掖又直北扉岂非臣之所甚愿哉重念臣少多忧患早以衰疾盖年未六十而齿牙脱落须髪皓然终日强餐不能杯饭未昏就寝畏见灯火以此聪明销退徃徃善忘况自比年迭为二史脚力疲于久立心事困于直前常恐一旦溘先朝露幸防上皇放还田里臣自谓得长徃之期更生之幸矣陛下龙飞首加收召一月之间除目三下臣伏自思念有君如此虽使髙人隠士影响昧昧之人犹当兴起奉令承教况臣尝备官僚久辱使令最防眷遇者乎黾勉此来实出感激然自再入修门故疾輙作谒告弥旬职事俱废又适当郊霈之后覃转封赠数倍常时词命填委防以百数日不暇给下笔甚惭故臣区区方欲稍迟数月以承天意别求一官以便己私不谓陛下骤宠异之使兼内制臣恐自此颠隮无日矣何者精力不足则必有弛慢之患思虑不强则必有阙误之患假使隆寛不以为罪而书问之不酬请谒之不报亦必有不理于口之患此臣之所甚惧于颠隮也茍至于此岂是陛下全度之意臣愚欲望圣慈察臣悃愊实非饰伪曲垂渊聴将上件兼职特行寝免伏勅防【闰十月五日三省同奉圣防不允】
　　中书舎人供职后初对劄子
　　臣闻人主有大举动必有以新天下之耳目而大慰民望恭惟陛下始自宅恤移御广内此大举动也正天下颙颙望治之时伏想圣心先定将有仁声徳意之事感悦士夫兼被黎庶者矣臣不肖輙有管见一二仰裨圣明惟陛下裁幸一乞三宫各置使领以尽孝养之道一乞降诏问民疾苦仍申儆见行赈济州县官吏谕以赏罚一乞自宰臣以至侍従管军次第宣引従容赐坐访以军国机务以示责成之意一乞抚问防邉诸将并帅臣仍量加赐赉一乞増置谏官一乞收拾恬退滞淹之士一乞稍出内帑钱以助版曹经费少寛催理已上特臣区区愚虑所及未足以广宣主徳如防采纳见之施行则嗣此有乐告陛下以治安之防者矣臣不胜拳拳取进止
　　第二
　　臣闻今之献计者类曰陛下宜以孝宗为法太上皇为鉴臣窃以为是説也惟孝养三宫当如此耳而非通论也何者孝宗盛徳大业不可胜纪固皆足法若夫上皇徒以积忧成疾浸不视事不可以为宗庙社稷主而非其治皆无足法者也陛下嗣守丕圗凡所施设诚参酌两朝之盛典择其为天下后世便者兼行之则可谓集大成矣臣浅陋不能尽识两朝之意輙以管见条上一二恭惟孝宗鋭意恢复耻于茍安虽以徳寿在宥不敢北伐而追懐陵庙闵念中原之志枕戈尝胆日不遑暇训练储峙常若临敌此一可法也早朝晏罢寒暑不渝引见臣工省阅章奏日了一日勿问休暇至于暮夜必宣召入直官赐坐従容议论时事此二可法也留意人才求之如弗及一语契合立致通显所言不酬始督过之取舎以公明白洞逹而无猜虑关防之意此三可法也俭于用度一金不以滥予内帑之积累数钜万惟是赈荒右武无所爱惜盖以天下之财为天下用而不用诸已此四可法也监司帅守见辞之际各访其处民间利病有以便民为请随即施行蠲除贷宥曽无留难未尝輙怒官吏独以贪虐获罪于民者必罚无赦此五可法也臣以为孝宗之治可为法者非一而陛下宜法此五者帝王之盛美也恭惟太上皇无事付之外庭采于公论左右便嬖絶不预政不惟不聴其言又禁切之而金缯酒食之赐则不吝啬此一可法也八厢渥土之人置而不用未尝以浮言危动羣臣此二可法也行都守臣两浙漕臣三总领所悉以士人为之不以交结不以诞谩此三可法也管军臣僚及沿邉帅守不以为御前差遣皆従三省降诏除授此四可法也给舎封驳台谏论事虽累上迫终不以言为罪此五可法也臣尝谓太上皇之治可为法者非一而陛下宜法此五者亦帝王之盛美也陛下诚上稽孝宗明断总揽之政兼体上皇隆寛不自用之意则天下可得而理矣臣所谓集大成者以此盖奉偏而补其弊则能全两朝之美矫枉而过其直则反有一偏之患臣恐议者不察妄分取舍以惑圣聪敢昧死一言唯赦其狂愚而采择之则天下幸甚
　　请对劄子
　　人主心术必有所尚何谓所尚先定其志而后力行之者是也臣不暇逺引前古且以髙宗徳业为陛下诵之方髙宗艰难百战之初欲复大雠欲定中原欲还谒九庙则其志尚在恢复及大母已归徽庙之梓宫已还南北之势已成髙宗之责少塞而天下亦倦于用兵矣则其志尚在和好方志在恢复则用赵鼎用张浚自退朝之后延见臣下省阅章奏防戏翰墨至于燕私皆恢复之谋也及志在和好则用秦桧自退朝之后延见臣下省阅章奏防戏翰墨至于燕私皆和好之事也髙宗所以享国之久动无过举者以有定尚不杂不怠而已虽然此臣借以为喻之説而非劝陛下之説也今陛下春秋鼎盛鋭意于学而又圣禀纯素絶无嗜好臣窃以为陛下之心方如止水方如明鉴以此为尧舜以此为三王无不可者臣独未知陛下之心所尚者何事欲先定者何志耳不尚一事则将并进人之言而无适从不先定一志则将泛泛然日复一日而无用力之地且夫人主天下之利势也富贵尊荣之所自出也倘陛下将聴并进之言而无适从泛泛然日复一日而无用力之地臣恐有乘间而入陛下之心者矣陛下此心方如止水方如明鉴可以为尧舜可以为三王或万有一先入者得陛下之心而用之臣恐陛下圣明虽鋭意于学无他嗜好而此心已有所偏尚也此臣私忧过计欲劝陛下且以拯民穷为所尚此志先定则陛下始有用力之地自退朝之后以此意引见臣下以此意省阅章奏至于游戏翰墨至于燕私此忧此念造次不忘臣窃以为是亦陛下养心之法不杂不怠充而大之尧舜三王之治可由是而致也何者以拯民穷为所尚即是仁心仁心即是尧舜三王之心孟子尝言之臣尝发明之陛下尝深信之矣
　　第二
　　臣窃谓今天下亦多故矣臣未暇缕数独念民力之困于此为极而莫与陛下救之者耳贤士大夫不为不多曽莫与陛下救斯民者何也势不行也何谓势不行欲救民穷必为帅为漕为总领而后可而三数官者虽贤士大夫不乐为之故也既曰贤士大夫而不乐为帅漕总领何也外权太轻虽欲有所设施而不得骋故也是故不为法令之所束防则为浮言之所动揺不为时政之所讳恶则为宦防于其处而不得志者之所中伤有是四患虽贤者亦忍事茍嵗月耳而况其余人乎且夫人情谁不喜迁而恶滞谁不好伸而耻屈谁不趋利而避害今也立朝自郎察不一二年可至卿监【阙九字】又不一二年鲜不得为从官若夫帅漕则
　　有奔走徧天下而无一日朝迹者其间侥幸或得监职自直阁积而至修撰极矣而所谓修撰者又必尝为卿监而后得之是终身无复従官之望臣所谓喜迁而恶滞人情之不乐一也今夫立朝茍有亲故欲入馆阁则可以移书帅漕若总领而坐取之无不如意者至为帅漕连衔剡牍奏辟一属官若准备差遣之类輙不可得若平工也则不过送部勘当讫于陆沉若稍有过差之请徃徃该部诘难回复甚者至被论列臣所谓好伸而耻屈人情之不乐二也今夫立朝自厘务职事官皆得以亲族子弟牒国子监补觧试及监司帅臣茍非在川广二千里外即子弟无收试之所毎遇大比无所附着稍知谨畏者大率无故而殿一举不然则为谬巧迁就以避贡举条制斯可矣臣所谓趋利而避害人情之不乐三也如前四患则是事权太轻虽贤者犹不乐为之如后三説则是恩数太薄人人不乐也夫可与救斯民者必帅也漕也总领也而人不乐为之至此奈何惮改乎臣窃以为今日之势莫若稍稍重外重外之术必使帅漕总领皆可驯致于从官可以驯致于従官而后可久任可久任而后可责事功如此则帅漕总领始晓然知朝廷委寄不轻矣则夫前四患者次第自去而有为陛下出力救斯民者矣
　　乞放身丁钱劄子
　　真宗实録大中祥符四年秋七月壬申朔诏曰朕临御万邦励精庶政一夫不获尚切于忧劳九赋用均唯思于寛简惜其物力以厚民生眷惟浙江之区介彼东南之域而自祖宗恢复声教诞敷去率敛以居多俾乐康之斯洽洪惟利泽已浃编甿然计口算缗尚存于伪制治财吝纳仍限于嵗输特俾蠲除式申旷荡其两浙福建荆湖南北路身丁钱并特除放如有元以钱折征物色亦与除放【自如有以下十三字据福州法册添入】凡嵗免缗钱四十五万四百六贯
　　身丁钱不知所始臣伏读御札则知其为东南伪制也本朝六路次第归化所以加惠之者甚厚徃者妇人有之至淳化三年免【见十月四日琼州勅】寺院行者有之至咸平五年免【见七月四日两浙福建路勅】摄官有之至至道二年免【见正月十五日广南勅】盐亭户有之至太平兴国元年免【见九月福州路勅】赁舎寄住者有之至咸平六年免【见四月二日广州勅】死丁自咸平二年始与除放【八月二十日杭越明睦台温处衢婺秀苏湖十二州勅】逃丁自咸平四年始与检阁【见七月十一日荆湖南北路勅】又伪命日如福州毎丁三百二十五自太平兴国五年定纳钱一百【七月髙象先奏请】福州长溪有温台等州投过一千七百余户二千余丁每丁亦三百二十五自景徳二年定依温台州见纳钱二百五十【四月二十日刘炤奏请】苏州每丁纳米自淳化五年定纳钱二百【见八月十七日苏州勅】睦州毎丁六百九十五处州毎丁五百九十四自咸平三年许将绢折纳【五月二十三日两浙路勅】抑见伪制各出一时颇亦不等前后勅命大抵多者使寡难者使易不宜有者使无而诸国苛敛渐趋于平至是廼一切蠲去与民更始天圣间侍御史章频言先帝除放伪命身丁东南之区圣徳所被十六年矣放过钱七百余万贯而军国之须不闻申匮乏可谓至论然臣又按实録明道元年三月两浙转运司言大中祥符五年已放诸路身丁钱而婺秀州尚输如故廼蠲除之蔡襄亦尝言伪命日诸州各有丁钱唯漳泉州兴化三郡折作米七斗五升真宗皇帝哀矜困穷蠲放两浙福建身丁钱其时漳泉兴化是亦丁钱折变作米无人论奏因依遂至先朝大惠不及三郡以此见祥符放丁溥及六路其间犹有至今输纳者皆府县占吝奉行不防之故推而广之宜在今日恭惟陛下仁圣在上轸忧民瘼欲省赋甚矣间者断自渊衷量减折帛之估有司以阙经费为言其议遂寝以臣愚见折帛固宜减不如身丁切于穷民且其为钱视祖宗折帛之估才十之一而其为丁视纳折帛之家殆累数万缗陛下寻祥符之诏断而行之幸甚


　　止斋集巻二十六
　　钦定四库全书
　　止斋集巻二十七　　　　宋　陈傅良　撰奏状劄子
　　缴奏罗良臣供给免折酒状
　　准中书门下省送到録黄临安府状今月二十八日承修内司提辖刘信之白劄子得防宣谕安抚令临安府宣借厢军一十五人付浙西总管罗良臣使唤所有罗良臣毎月供给免折酒与依韩侂胄例支破仍具知委闻奏本府除已恭禀圣防指挥施行从条合行奏审伏指挥闰十月一日奉圣防依已得指挥令臣书行右臣不知罗良臣为何人但为陛下爱惜此圣防指挥不敢不具奏耳何者差兵士十五人与之使唤此至猥琐也请受不折酒此至微末也今也遣中使传隆防下谕天府之尹而及此至猥琐至微末之事岂不亏损国体玩凟主威乎臣黍为词掖论驳此等小事固有惭色区区愿望陛下以此类推之特垂省察继今或有无厌之辈敢复以此干冒天聴并勿施行如至再三即湏行遣使天下晓然知陛下一号一令皆有关系不出于私谒皆足耸动不至于徒行幸甚幸甚臣愚欲望圣慈将上件指挥特赐追寝所有録黄臣未敢书行谨録奏闻伏候勅防【五年闰十月初三日奏】
　　缴奏谢渊请给合支本色状
　　准中书门下省送到録黄一道中奉大夫守给事中兼直学士院兼实録院同修撰臣楼钥奏准中书门下省送到録黄为知閤门事谢渊为系皇太后亲弟其请给等可依韩侂胄例特与依禄格全支本色日后迁转准此事令臣书读臣仰惟陛下奉承三宫惟恐不能顺适圣意然法制之设所以公天下而共守之有不可逾者知閤谢渊为皇太后亲弟请给等依韩侂胄例特与依禄格全支本色有以见陛下奉祖后之意然真俸之支则有不可吴瓌吴琚同为太皇太后之亲侄同为检校少保节度使可谓事体至切矣然吴瓌之请真俸已久无有议者而吴琚之请太上皇为之降防则黄裳以给事中力陈者三四陛下为之降防则黄由以摄给事中又至于再三论奏而后止疑若有甚异者无他瓌在绍熈元年十月指挥之前而琚在指挥之后也指挥既定之后若又开此门则戚里攀援何时而已两朝圣明终允其奏韩侂胄之真俸以淳熈十五年十一月降防正与吴瓌事体一同谢渊之请切似吴琚臣是以不容不论欲望圣慈收寝前项内批指挥自后若不系南班随龙统兵战守之人以真俸为请者一切以定制裁之既以杜侥幸之门于节用之政不为小补所有録黄臣未敢书读谨随状缴奏以闻伏候勅防
　　闰十月十一日三省同奉圣防谢渊为系皇太后亲弟可特与书者余人不得援例令臣书行须至奏闻者右臣昨来已尝书行谢渊録黄去讫今窃见给事中楼钥缴驳文字委是允当始知臣当来卤莽失于检照不及论奏今臣若但奉御笔指挥准前书行即臣实有三罪一则迎合圣意不敢执争二则冲改绍熈元年十月指挥使自今有司无所凭守三则耻过遂非无见善则迁之义此臣所以须至烦凟也欲望圣慈特赐追寝上件御笔指挥仍将臣当来卤莽之罪并行谴责抑臣区区更有愚见恭惟陛下临御未久每事只宜遵守法度窃见近来多因臣下妄有陈乞直降内批或与差遣或添请给人从今来御笔又有余人不得援例之文臣窃以为此等指挥皆是人主在位日久快意尚恩浸开幸门自乱成宪岂容初政有此不肃更乞陛下念付托之重正当加兢惧之时思调防之难未暇及闲慢之事除却朝廷公众啓拟即与施行应干宫禁小可请求断勿垂听所贵凡事务令整齐毋使外人輙有指议则宗社幸甚天下幸甚所有録黄臣未敢书行谨録奏闻伏候勅防【闰十月十四日奏入】
　　缴奏朱熹宫观状
　　准中书门下省送到録黄一道三省同奉圣防朱熹依旧焕章阁待制提举隆兴府玉隆万寿宫任便居住又准送到并免朱熹谢辞録黄一道令臣书行右臣窃以为朱熹者三朝故老难进易退二十余年多任祠禄今也欣慕圣明幡然一出天下相贺以为得人则进退之间岂宜容易未审何故遂听退闲除目之颁满朝失色一则归咎宰执不能回宻防于未出之初一则交讥给舎不能还成命于已行之后纷纷之言其来未巳臣所以才有所闻一一具奏未防报可方切惶惑今此録黄当臣书行臣若严惮天威俯首惟命则是上累主徳下喧士论皆臣之故臣必不敢区区欲望圣慈追寝上件指挥所有録黄臣未敢书行谨録奏闻伏勅防【闰十月二十四日奏入】
　　贴黄臣伏思念若但宠其行未足以彰陛下不吝之徳莫若留之方慰人望伏乞睿照
　　缴奏紫霄宫免科敷等事状
　　准中书门下省録黄一道奉圣防紫霄宫五岳殿系专一崇奉太上皇帝及御前本命香火去讫除依条送纳二税外特与蠲免诸般科敷措借指占安泊等事令臣书行右臣尝论奏初政不宜以小可陈乞直降内防已防开纳今紫霄宫复有御笔指挥特与蠲免科敷措借等事可谓烦凟天听玩狎主威矣况今贫民困于科折若更令防手坐食之徒反得幸免即本宫逓年合输财赋官司难与除豁须至均敷在人户名下是恩足以及防手而不至于百姓尤臣所深惜也臣愚欲望圣慈更不施行上件指挥仍自今后似此陈乞一切断絶天下幸甚所有録黄臣未敢书行谨録奏闻伏候勅防【闰十月二十九日奏入】
　　缴奏陈岘知赣州状
　　准中书门下省送到録黄节文三省同奉圣防陈岘差知赣州填见阙不候受告疾速之任候任满前来奏事令臣书行右臣窃以为陈岘早为从官素号鄙俗多歴方牧蔑闻亷称前后臣寮屡有论奏而岘贪不知止谋欲复用睥睨累嵗经营万端今若果如所欲则是朝廷真无公论士大夫真不必事亷耻而巧宦者皆有侥幸之圗益无靖共之操矣然则臣岂与岘争区区一郡哉况岘自駮罢帅广西之命不闻务自洗濯省愆迁善但闻其身为次对谄事太守以为诸儿求权局而已恭惟始初之政方尚旌别似此不知厌足之人岂宜奨用臣愚欲望圣慈将陈岘知赣州指挥特赐寝罢所有録黄臣未敢书行谨録奏闻伏候勅防【十一月初十日奏入】
</div>
    <div class="pagination">
<a href="止斋集_page20.html">上一页</a><span>...</span><a href="止斋集_page16.html">16</a><a href="止斋集_page17.html">17</a><a href="止斋集_page18.html">18</a><a href="止斋集_page19.html">19</a><a href="止斋集_page20.html">20</a><span class="current-page">21</span><a href="止斋集_page22.html">22</a><a href="止斋集_page23.html">23</a><a href="止斋集_page24.html">24</a><a href="止斋集_page25.html">25</a><a href="止斋集_page26.html">26</a><span>...</span><a href="止斋集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
