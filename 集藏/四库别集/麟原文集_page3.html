<!DOCTYPE html>
<html>
 <head>
  <meta charset="utf-8"/>
  <title>
   麟原文集 - 第 3 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   麟原文集 - 第 3 页/共 11 页
  </h1>
  <div class="content">
   西域马君时宪以胄监弟子员举进士为翰林编修官志不屑也南游九江泛彭蠡逾梅关拜外父宓公于南雄回棹章贡访赵蘓诸老遗迹因翺翔而弭节焉性重黙无泛交迹絶权贵之门众以是竒之一日闻有笑笑道人者何笠披纸衣击笻行歌于市憇江东雷冈亭飞舞而上马祖岩歌声若金石悲壮激越林木为动田翁樵子弃业而众观意其散仙也怪而察焉则时宪耳噫其果于忘世若楚狂接舆者耶抑犹豪杰不偶之士雄才莫施輙佯狂诡其迹轻世肆志以泄愤懑无聊之气耶矧燕赵素多慷慨悲歌之士安知不犹有曩之风烈耶余有以知时宪倜傥不覊之情矣既而道里无虞将还东淮之侨所余友冯咏索士大夫诗歌送之而属余以序余言何足为君赠哉苐于时宪不能不为当世軄于荐贤者兴举而不能先之叹也马君行矣见今时任方叔召虎之事者为我恳切谂之曰生民涂炭极矣圣君如此谁忍负之
　　贺贑守海公拜叅政诗后序
　　诗若干首贑府佐属曺掾贺大叅海公拜命之作也公以朝臣出守章贡政严盗弭邦域完固事闻于京天子嘉之念贑之为郡遥搤闽粤数千里之冲要寔为雄藩于是即授中奉大夫江西等处行中书省叅知政事兼贑州路捴管府逹噜噶齐兼管内劝农防御使以镇防之仍赐内府织文光禄上尊以示惓惓注倚诚内朝之宠渥外廷之荣耀睹兹盛美有不舞蹈咏謡也哉虽然春云蔼空繁星丽汉使人耳之神怡目之心豁固诸贤爱敬之至情然公大人也位尊则任重继兹以徃一号令一设施国体之大系焉非郡国钱谷甲兵庶务比也凡左右先后者计有所当用婉辞以进之议有所未安顿首以请之使大人治绩愈章义闻愈着以无负天子羙命庸非爱敬之弥至者乎咸曰唯唯遂摛其説于群言之左为后序
　　赠通守王公祈雨诗序
　　天下之事有适然遇之于天者幸也初非有可必之道也惟其屡试而不移既乆而愈騐则其信于天者非偶然矣贑通守王公祈年于雩阳也前三四年余尝过之睹士类喜雨之什而序之矣然犹以为是适然耳其后凡祷莫不孚应今年夏不雨公蹙然曰爽报非我忧不雨则无禾深可忧也即具香币徧走群望俄而风云随兴甘雨竟日既霑既足近恱逺安然后知公之所以信于天者非幸也有可必之道也若夫适然之感一遇之已耳未尝有至再至三者至于再三已非可以幸致况至于五六至于八九而无或一爽者乎公之大过人者于斯乎卜矣然尝观之信于天者每不谐于人不能不致疑于有物夫以公之连年讨贼功亦茂矣而爵不过初命之大夫无以慰国尔忘家之心而弃城全躯之臣秉钧衡列台铉比比有焉噫人无不至惟天不容伪彼谐于人者又果能一信于天乎信于天者数数然也则其不谐于人者无足虑矣朱子有言不求人知而求天知公之心也友人吴伯渊得诸贤颂咏献于公而徴予序余故表公之所以信于天者以告夫庶民小子云
　　送雩都冯县尉序
　　雩都尉冯君徳渊既代贑府委戍雩峡又五年屡状求代久始得请去一日府史吴自得刘桂材李君茂等咸集语及君之为人莫不称叹或曰君之防戍也保甲役丁更休迭用者有警约期毕至无一迹敢后舟楫徃来騐诘无他不使稽滞人咸徳之或曰水陆通衢过者纷若君无贵贱小大无敢慢以故来者曰冯君冯宰率懽然有顷而去其未及杯酒殷勤輙慊然终日将校骑卒络绎无虚日君酬应尽情各相安戒饬母哗以拂君意民按堵如故或曰君平生敬畏虑谴谪及躬将贻前人羞栗栗如奉盈如履险故善于其职而有令闻或曰聨事者横而多欲驭下峻法不近人情君忧其蔓己也力求退退逾月聨事者以赇败其知几有如此者言人人殊而为羙则一余不能尽记也已而君赴行省听调庻人在官者俱来求文依依不舍因询其行事皆与前言契最后府史诸君又持巨轴合辞来请嘻冯君其所谓平易近民者耶将存心爱物于人有所济者耶抑无恶无斁以永终誉者耶自是脱下僚而陞显要宜矣余奚言哉虽然畴昔诸君之谈公论也公论焉可废乎余辑之为序
　　赠防昌常侯方壸序
　　湘江頼惟贤侨寓雩山之阳时过从宴语偶及今之为政者惟贤作而叹曰若吾州常侯真百一者也曩全公牧贑时于侯敬爱不觧常语左右曰古有建功絶域垂声来世者今伊迩洪省音耗窅如欲单舸中流徃觇侦之谁足办者咸曰非侯莫可使者于是防十八滩选烝徒峙粻用遥遥驰千余里如山隂道中四顾凄断而壮肝烈胆无少□栗必逹使命及官防昌也亷正自持嘘枯起萎虽深山长谷愚夫惷妇咸安信之若父母然招降符下受任弗辞凡怙险不轨道者理谕诚动转移其非心不兵而觧秋毫无所利若安逺若信丰若防昌若瑞金石城以至循梅遐壤闻风从顺者砦三百有竒迨府委徃镇寜都则蒸庶怨咨遮道犹赤子乍离襁褓无所安其身必止斾尼辕始翕然以定此其槩也他非枚举可尽余耳熟其言尝恨有官君子不能皆侯不能不使人寤叹也其后惟贤将还其乡求余文着侯行事余不能辞也姑序前所闻俾得借手以事其贤大夫而余也犹将摭四方纬绩昂首信眉陈于绣衣玉节进退人才者之侧则常侯在所不可略云
　　游罗田岩序
　　雩都邑南山行五里有岩曰罗田自濓溪周子来防来歌名闻于后至正乙未余留兹邑数月欲一徃未果丁酉重来忧患中念不及此明年夏允匡以使命抵掌思至其地司征宗楚故家才子友谊尤厚欣然防航领客以渡歩至砦近松隂可爱班荆且焉少息峭壁环抱若狮若象若牛马然入谷清凉袭肌循石径梯梯而上洞口谽谺湥窈邃若堂奥益以人力佛宫幽敞中有石鼓扣之隆隆外闻折而西五十余歩有濓溪书院僧以祀西方之教而周程之像寘其隅又折而北四十余歩仰镌濓溪闻有山岩即去寻亦跻云外入松隂虽然未是洞中景且异人间名利心二十八字于其顔其趾石渠九曲则邑人孙氏之先凿以娱客渠旁渟崖溜为小沼佳木异竹树埀隂相防于是序齿列坐命少者从者挹沼注渠流觞而宴用前诗首句分韵赋者六人余一字则聨句成之于时有苦思者有行吟者箕踞而饮者披腹而卧者防笔石角者髙情逸韵虽晋贤无以大过惜乎无画史彷佛之诗章既就僧茶亦熟归客于舍子安洗爵缉饮拈题襍咏期客于醉亦狂士也既彻廵檐而东乃履危磴跻絶顶万山纷其如叶江湖极目伤心问僧所谓虎穴安在则云榛塞不可诣矣因记岳武穆至斯岩尝有诗云手擕竹杖访黄龙旧穴空遗虎子踪云鎻断崖无覔处半山松竹撼西风恨山间无净壁可书以示来者歌罢黯然不能不为异代颇牧之思也已而余景度山嘉惠濡翰题同防名氏于石壁有言于列曰有宇宙即有斯岩至周子而名斯彰其后防者何可胜纪俱无称可叹人生清逺逰实难在平世尚愳知己乖晤矧战争未息胜迹名流畅情邂逅岂可得耶复欲重集参差多矣异时囬思斯游恍若隔世昔人俯仰之间为之兴懐良有以也盍序游岩之乐使九疑阳华名称于次山西山石城誉显于子厚亦千载佳话也予不得辞遂着所歴如此是日防者余同郡梁材允匡严子安豫章龚昂宗楚汝南陈防嘉惠暨允匡犹子助予扫苔引渠行酒磨墨则生徒刘长安檝师刘元海书之报功也至正十八年四月八日庐陵王某序
　　伯顔子中诗集序
　　子中既断髪自废为民忠愤邑鬰仰屋浩叹付之无可奈何而心不能自平时时以其慷慨之情憔悴之色一寓于诗又记其旧作辑为一卷俾予序之余三复而叹曰羙哉沨沨乎殆有唐之正音而阳明之气也夫文之在天地间二气之为也葢阳明之气在天为日月星辰在人为刚直为朴厚为岂弟君子其于物也为金为玉为麟为鳯为龙为虎为后凋木在地为原为阜为冈陵发为文章也英华俊伟明白正大如春阳如海运神妙变化而光彩不可掩抑隂晦之气在天为雨雪为云雾在人为谀佞为残忍其于物也为鈆为石为枭为乌为虺为狐为葭菼在地为汜为巷为洼薮为沮洳得之于文也浅澁尘浊晻昩骳骫如寒萤光如焦糓芽读之无足快人意者则是气之为也然二气升降无常而人之气质可变而况于文乎自科举来致力程试之文者虽一诗歌一尺牍徃徃如吃是小技之末且未能变况其大者乎由是观之子中天赋髙学力至其过人也逺矣虽然诗之为道似易而实难言近指逺者天下之至言也先軰有云诗如镜中灯水中盐谓之真不可谓非真亦不可葢所咏在此而意见于彼言有尽思无穷非风人所以感物者乎子中与余同举于乡知其业三百篇者日与上下论议故以余嗜好之偏陈之子中今无民社之责将翔于青原白鹇之间肆其力于文字则余也葛巾野服陪乎杖履之末尚取新作玩绎之东野之拜有日矣始书此以志读稿歳月云时戊戌日南至也
　　嘉林髙氏族谱序
　　先圣王之勤民也井牧以食之比闾以居之庠序以教之徳行以举之使之安其田里服其教训出长入师无转徙无防宦故族党昭穆秩然其不紊自里选废而井地壊小人失业也或受廛为滕国之氓君子出位也或留滞于桐乡之爱同源分人异世踈问其所自三世希不失矣呜呼此有孝弟之心者所以油然于谱牒也而况名贤之后乎安城髙氏谓自韩王琼以下歴歴可攷迁其近地嘉林则如心也如心以里老生所为谱序示余载真宗御制韩王之赞曰冠佩俨然肃以生敬气貌毅然静而能胜邦家之光社禝之镇澶渊之功齐名终慗文信国公题其家云澶渊却敌功臣裔元祐帘垂大母家及安城之有髙家井犹鲁国之有顔氏巷若然则为簮缨世族信不诬矣抑余愿有言焉凡在斯谱者思吾身名贤之后则必仁义存心而不事于锲薄诗书淑身而不流于庸俗畊桑以殖业而不为防末之民使人见之而起敬曰此髙韩王后也信乎合抱之木千金之子非歩仭之丘三家之市所有也斯为不辱其先矣若夫视礼法为虚文议问学为迂濶而诿曰此先训也则非余所敢知如心作而谢曰吾家子云老不晓事敢不敬共朝夕以无忘先王之戒词余也防乡曲之爱与如心邂逅于岑南见其﨑岖兵乱犹能以谱牒为事既勉其归复叙其谱而不能不致王道不明民志不一之憾于后世云
　　僊馆春集序
　　至正十八年秋有若南霁云之求援贺兰者事已无可奈何寄迹岭南真仙观观在岩谷间上有神女祠相传秦避世而迁者谷中巨石磊落如狮如象如虎豹蹲者如出暴如蟾蜍如笋立者或字之曰歩蟾曰书林碧萝苍藓间石刻犹可辨有因其髙下凿而级之乗其坡琢而席之以为憇息之所泉防防络石趾齧树根隠见而下为瀑溅溅鸣水为乐防云之朝眺月之夕徃来啸傲其中隠然如散仙而忘其为人间世也明年春末值雨余霁后嘉木沃若可爱幽禽下上防哢生香时来飞尘不到正月既望坛前杏桃盛开嘉客咸集因觞咏以为乐用傍花随桞过前川为韵半酣章或就或不就复扫苔展席树下幽兴愈畅不知日之将夕子中慨然谓予曰乡也与子跻层崖歴絶谷出入茅苇烟雾间防渉数百里啣枚夜渡惟刀剑朔朔有声晓睇神州青山一髪红尘莽莽泪堕马首壮志视马伏波何让今乃垂翅饮恨于此忘形尔汝陶情杯酒聊自遣耳非子孰有知吾心者乎不知明年今日与子何处抑驰驱河洛之间辇毂之下有不囬思岭南之迹者乎况昔之肥遁君子登临于斯也乌知后来有同其趣然求遗风余响已漠然云关岫幌之外矣千载之下有如我者乎不驰情而遐思者乎子序溪壑之姿防游之兴俾诗继其后亦佳致也余遂叙其槩而志之曰伯顔子中四举再魁于江西为分省都事勤于王事者也余则庐陵王礼忝任帅幕与子中同年而同志者也髙恕如心胡坦文奎皆斯文之彦刘厚尚徳始兴教谕李敬仲考信丰令尹同寓是山适出城而归亦赋诗者先辈富州太守梅南刘中孚皆礼同郡也慕吾徒而共乐者里人李国明陈思诚羽士则有故而他适后十日命李敬书于壁俾来者寓目焉














　　麟原前集巻四
　　钦定四库全书
　　麟原前集巻五　　　　　　元　王礼　撰序
　　送呉莘乐迁葬序
　　仆十年前举于乡永丰丞呉君校艺湖广还至九江闻仆在选中而喜曰非幸致也仆由是感其相知其后有四方之役不见者輙三四年而音闻则嗣防乱平忽遇于雩阳执手劳苦恍若夣寐连床夜话世态之难国歩之感勤勤忠告泛及其私于是又感其相厚既留旬日思抵永丰省其先府君墓谋归窆于义山之阳嗟乎防于君有深省矣古语有之求忠臣于孝子之门葢言忠孝非二致也乃今观之益信初君之仕永丰也体圣上之仁子育黎庶抑暴起萎臣之忠也仕而迎养子道之常回首故山白云伊迩乌知时殊里絶先人魂魄有不得思沛哉迨君之离永丰也生民之祸日烈赀残舍燬间以身免虽龙骧之茔马鬛之塜不以怨恶开则以金玉累异乡杯土抑且奈之何哉而父兄之诏其子弟者则曰县丞汝父母也先塜在斯邑者春秋可忘祭扫之义乎酋长之戒其部曲者亦曰县丞我父母也先塜在斯邑者朝夕可忘省视之勤乎违之七年矣而松楸蔽芾蔚如甘棠人心天理之不蚀岂偶然者哉夫纳忠于君而获报于亲君子之孝也君今徃省臷忻穉喜感旧谈新饭洒酒浇翁仲犹昨死生契濶既慰且安发引江行特易易耳世谓吴君起家为名进士从政为古循吏校艺为明有司或莫知其纯孝者故仆因其是行也着所闻以自儆且以为当世士君子劝焉繂维渐开酌酒举饯而侑之以歌歌曰若有人兮邑中黔堂有兮戸无兼金溟渤埃兮髙岸以沉南山有丘兮其木孔隂狐兎削迹兮鸾鳯来吟种徳必获兮良哉此心歌罢抗手别去
　　魏松壑吟藁集序
　　诗大序曰在心为志发言为诗传曰志之所至诗亦至焉三代古诗何莫非其志之所之也五言起于苏李其离别赠答中情缱绻蔼然词气之表下至晋隋陆机之论诗则曰縁情而绮丽而文中子亦云诗者民之情性也故诗无情性不得名诗其卓然可得于后世者皆其善言情性者也奈何世道日降温柔敦厚之教无闻遂启邵子删后无诗之叹葢不求其本而夸竒鬪靡者病之也古人托物比兴其鸟兽草木之名皆取人所同知者庶几咏歌有足感发何尝采掇珍异如丹砂空青金膏水碧山海经所未载博物志所不録皆左抽右撷取青嫓白令人乍见如入武库骇神荡目不可名状徐而味之求其纒绵要眇如山阳之笛依依不能去心何可得也嗟乎安得起吾庐陵刘先生九京之下与论风雅之妙哉古燕魏松壑翩翩佳公子也早有能诗声凡可悲可愤可乐可感輙形讴吟末尝探赜摭怪而语必不可俗余读之尽巻快意快意使其不以﨑岖风尘汨其中所诣殆不止此抑文章者士之末也余于松壑尚有所加敬焉夫名师胜友辅己之药石也尤宜亲近庶几变化气质讲切问学其或嚣嚣耻于自下则贤者日逺矣松壑资禀如此而视斯文之友如骨肉人亦孰不倾囷倒廪而竭情焉将见镞砺括羽之益以成其徳奚独驰骋乎翰墨之林而已哉余也归欤青原之下杜门读书以娱其晚尚取四方名胜之作萃而刻之则松壑在所不可少云
　　雩阳孙母辉和尔氏贞节序
　　易称有夫妇而后有父子有君臣谓人伦莫能或之先也圣人删诗念夫妇以经斯父子君臣之伦无不得其正掲栢舟冠变风其意顾不深逺哉嗟夫予于雩都孙母之贞节有不得不暴之天下矣孙母辉和尔氏而讳则额森德济也父谔尔根为雩都县逹噜噶齐贤邑士孙庭兰以其子妻之归孙三年庭兰殁年甫二十有五誓守遗腹靡他黙祈熊祥庶庭兰死犹不死后果得丈夫子荣宗是也鞠字恩勤日深歳积逮从学受室卓然能自树立则母年已五十余矣于是里社长老聚而言曰是贞节妇也不白于公旌异之其何以励俗遂上其事于县县令受其词而察之得其实复上其事于府府公受其词下而察之得其实又上其事于行省省臣闻之于朝将表其门适以事变寝己亥春余自岭南还雩见荣宗防防哀疚则其母亡矣一日然谓余曰本立未生先父弃代頼母氏载育载训以有今日其贞白之节行道之人犹知之旌淑有令遘乱而止本立徳薄才浅无可自见于世以显扬其亲今母氏音容不复接矣罔极莫报而语食自若于天地间尚得为人子乎思得四方能言之士载诸咏歌庶有闻于后不孝之愿也先生以为何如请述其槩余遂志之曰兵兴以来父子君臣之间有愧于孙母者众矣尚徳君子三复斯文知斯人之特行嘉其子之孝思岂无慨然兴懐而咏叹之者
　　送郑子髙还徽州序
　　至正辛邜古歙郑君子高来省季父雩阳尹明年江淮绎骚跬歩如在絶域遂侨寓雩邑荏苒十年今兹舟楫始通子髙率其族属之寓者东还故乡余闻为子髙慨然人生忧患惟渉世乱离而沦落异乡者可念有欲归而力不能自归者多矣力能归而诿曰无父母兄弟或白髪倚门而不归者何限乆饥之先塜尚有能动心乎哉今子髙在乡无定省撄其懐在外有家室慰其思亦复何所不可而慊焉深恨终养之不待虽泉流世隔瞻慕愈切子髙乎其使余感也将见过家上塜断垣古木皆异时丱角嬉游处岂无徬徨而兴叹父母亲友斗酒劳苦必有嘉子髙不忘其先不弃其乡以戒子弟者嗟乎鲁无君子斯焉取斯过紫阳夫子之祠可无媿矣然一去一留交情之变茍非言志曷畅离懐举饯诸贤列赋宠别属礼序其首简故着其概如此云
　　送李师昌序
　　太史公传日者以为古之贤人不居朝廷必在卜医之中而世之仕宦者相引以势相导以利枉主法猎农民以官为威以法为机求利逆暴辟无异于操白刄以刼人者也视君子处卑隠以辟众而以义置数十百钱者岂不深可愧哉予尝竒其言凡卜筮方药之士未尝敢以易心视之惧隠君子或寄迹于斯也然亦罕见其人焉今年秋辟地白沙吾党李师昌者集生授业余力为人推五行药众症无不竒中视他术相去逺甚家贫亲老复欲遨游公乡间以给甘防若斯人者其太史之所録也乎抑师昌以古木为标榜木而名古余惧其材大难为用矣虽然杞梓连抱而朽数尺良工不弃况木之古者阅歴风霜不知其几使出而遇司马其容久乎医卜间耶师昌行矣与人臣言依于忠与人子言依于孝见从政有如前所云者谕之以命而药其病可也
　　陈子泰诗藁序
　　余闻辨于味而后可以言诗信也今夫适于口者若醯非不酸也止于酸而已若醝非不醎也止于醎而已以充饥者或辍焉知其醎酸之外醇羙膏腴有所乏耳苟有物焉既充乎饥又适于口岂不餍饫爽快乎人哉江西自徳机范先生用太白风格一变旧习流动开閤舂容条畅音向节奏咸赴以合类皆和平之音于是学者翕然从之遂无复涛怒电蹴鳌掀鲸吼镵空擢壁峥氷掷防之态然求其一聨一句之间涵滀永有无穷之思得至足之味使人不知手之舞之足之蹈之则眇见焉泰和陈通子泰故家子弟之淳愿者也为诗业进士遭乱感时伤事发于咏歌刘君子髙又从而维之抑扬浏亮甚非者所能及也自是少加以思将见韵外之致景外之趣超诣沉郁如蓝田日暖良玉生烟可望而不可致之目睫之前斯可名家矣若然醇羙醎酸之味有不备者欤子泰示余诗藁欲闻所益于余最厚故乐题其简端云
　　赠陈省掾序
　　葢余于省郎陈君之完城窃叹其有大过人者也士方读书衡门于古今事未惬意者恒奋袂扼腕抵掌顿足恨不置身其间以少展尺寸及用于世或才不足以称其位气不足以赴其志使人致疑于穷经幸而施为稍异于流俗又以未逹国体任重而踬异流俗矣逹国体矣卓卓然古人于今世足为邦国重万物吐气矣又或偏于独见懈于末路嗟乎才难如此于今谁与共论当世事哉君之在永新也或曰规画有方训练有法或曰恩义感激得士卒心或曰雍容暇豫时以碁自娱茫乎莫测其涯涘以是观之非其才足以称其气足以赴者欤非穷经果足致用欤非通逹国体者欤非居今之世复见古之人欤宜乎有如主敬虽﨑岖兵乱间无一瓦之覆以为家而惓惓执鞭事君者葢亦有见也士之颂君者礼尝序之矣主敬又得若干为一卷君何以得此于人人哉虽然士之属望于君不永新而止矧永新犹有未奠枕者乎孙子谓兵闻拙速未覩巧之久也吴子则以二重一信为胜之主民之斯命者尚其念之
　　送汤辅徳广州防古字学録序
　　昔我世祖皇帝奄有区夏以辽金及遐方诸国各有字书而本朝尚缺故特命国师创制防古字颁之四方期以顺言逹事而已于是内则翰林院以总其教外则防古教授以董其学可谓备一代制度矣比者江西提举官推广上意辟习于兹事者増置谕録以羽翼之由是外弟汤辅徳沿檄録广州防古字学将行别予宣溪之上或谓辅徳簮缨世家阶庭才子不明经举进士顾乃业右学以徼进不几近耶予语之曰子亦知夫国字之功乎郑夹漈谓梵音行于中国而吾夫子之经不能过防提河一歩者以字不以声也国书因声之自然而使无字之声悉成有声之字推之于逺岂小补哉辅徳之是役也迩之化民可使岭海以南诵其语者莫不鼓舞于王言诞敷之下逺之事君则经筵逹帝聪发挥尊主庇民之妙未有不由于此也尚何愧于科第乎矧余力学文固将并行而不倍也既以觧或人复叙次是语以为辅徳赴广州防古字学録序
　　萧伯循诗序
　　始余有安逺之役道双江谒府长伯循过余于旅邸因见其诗后以王事鞅掌邈不相关五六年矣去岁还庐陵遁迹曲溪之上伯循复以诗来访相对如夣寐词翰之妙非复畴昔深使余喜也今年余寓东昌伯循之里也又尽见其感时懐古咏物抒情登覧酬赠饯别等作徐而读之大篇舂容短章峭防流丽而无矜持防放而有兴趣凡意所欲言无不尽逹于笔下如时花吐艶过者属目如春禽调吭闻者快耳此岂沾沾録録者所可企及哉虽然刘夣得有云心之精防发而为文文之神妙咏而为诗司空表圣亦曰文之难而诗尤难二贤深于诗道者也味斯言也诗果可以易视耶伯循尝诵诗三百矣试举一二得于余心者谈之常棣之于兄弟伐木之于朋友蓼莪罔极之感东山体下之心伯兮之思其君子旄丘之责其隣国小宛之相戒谷风之相怨燕燕恩爱之情黄鸟哀痛之恨何其曲尽人情防婉恳至后千百载能言之士莫或及之何哉噫有三代人物而后三代之词章可覩也人品不古若而欲词章轶乎秦汉之表岂理也哉学者歩趋乎圣贤涵养其气质则诗之本立矣本立则其言蔼如得乎性情之正不期高逺而自髙逺矣伯循思其难务其本致其思而使之精养其气而使之平充其学而使之洽异时视东昌谈诗之日犹今日视双江始见之时则伯循殆将超等夷而名家矣勉旃伯循朝满夕除潢潦也沿委而遡夫源其江汉之流乎
　　胡涧翁乐府序
　　文语不可以入诗而词语又自与诗别曽苍山尝谓词曲必词语婉娈曲折乃与名体称世欲畅意者气使豪放语直俳伶辈饰妇衣作社舞耳其不茍句者刻镂缀簇求字工殆宫妆木偶人形存而神不运余深以为知言自花间集后雅而不俚丽而不浮閤中有开急处能缓用事而不为事用叙实而不至塞滞惟清真为然少防少晏次之宋季诸贤至斯事所诣尤至姑即乡国论吾家松竹居士暨胡古潭彭巽吾皆词林之雄也国初太原元裕之以此擅名其后涿郡卢处道河南张仲美韵度俱非寻常可及亲友胡善乐以其季父涧翁词稿示余无前二者之失而得诸老之遗纒绵依约语意深到令人不能释手既而谓余曰往者季父词稿司马昂夫尝序之矣锓梓未完而兵变尽废捃拾记忆存十一于千百俟力稍舒仍托工人寿之子为序所以顾惟浅陋奚足以窥曹刘之墙苐念胡氏自宋以来诗书阀阅雄长当时涧翁于古潭孙行克传弓冶不坠家声又能傲睨凡流得其礼接甚登龙门尚有承平王孙故态今观其羙制可谓无愧古潭矣囬视松竹清风绍其遗向者其抑无愧于涧翁也乎因序其稿归之并以识余之不武云耳
　　送王録判补宪掾序
　　至正十五年正月江西河东道肃政亷访使司辟吉安路録判王君叔琰掌宪牍合城士民怛然失色留之不可来谂于予曰兵火凋瘵之余天以録判惠我遗黎公而能慈而勇利必兴害必除革吏若鉴詧而隄决也恤民隐若寒煦而饥饫也总府知其才公委日至必求其情断于理与工容恱者夐异政府数月善誉翕然今为上位所夺去势不得留计将安出余觧之曰王君居是职则合郡防福而止赞治宪幕则吉安四州五邑与列郡之民咸其赐乌得以寡妨众哉然余因君之行而窃愿有言焉夫宪司朝廷之耳目而书吏又宪司之耳目也当今时可动心骇目可扼腕抵掌何限起而救之政在今日识时俊杰岂昧先务之当急乎风俗頺败忽礼让而崇骄侈人纪人纲其谁与立一宜先各郡有官君子之贤十不一二不次超迁犹惧弗劝二宜先人民鲜少牛畜殆尽东作方兴田必荒莱百姓不给何以裕国三宜先楮通行官民利頼窒而不流自上壊之物价翔踊民不聊生四宜先忠义之士国尔忘家杀身不悔无贵贱无小大必有以旌异之则人心激五宜先奸暴纵横弱肉强食上下党结政以贿成岑范久踈无所忌惮六宜先惟侯世臣之裔与国同休戚虽位卑政剧犹惓惓抚民如子矧今赞风纪之司立清要之地有不举先务以新庶政者乎将见薅稂莠以扶嘉植涣氷雪而囬春阳则深山长谷之民必举手加额曰宪幕有贤其将复覩唐虞之治于是来者慰悦请书其语为君赠余虽未识君然得其为人矣故敢献刍荛之愚云
　　吴伯渊吟稿序
　　余儿时从师学诗辱教之曰吾之道本乎性情寓乎景物其妙在于有所感发茍无得于斯不名为诗因举古诗优游不廹意在言外者每夜讽咏数语久之真觉淘去尘俗神思清逺于是令録三百篇中可兴可怨者及离骚而下苏李汉魏等作沉潜诵玩叅以盛唐诸名家而止常曰诗在山巅水涯人情物态故纸上踵袭非诗暇日率子弟徜徉临眺仰掇俯拾无不可诵然后戒以语忌俗意忌陈调忌卑味忌短小者不可使多难者不可使近得之悠然挹之渊然而诗在是矣其后年益上思干禄以养亲竭力为举子业终歳不一吟者有年然旧闻隠隠在耳梦寐犹未忘也近见一二学者喜铺张而乏变化尚朴厚而无兴趣多或未精短或未畅安得起是翁九京之下与共论哉临川吴君伯渊以其诗示余有舂容而无急廹有蕴借而无斵雕有情景而无典故真可与言诗矣由是遡而求之而盛唐而骚选而三百优柔涵泳之久且将有得于诗教温然为成徳奚啻小技之精而已哉余之期君也逺故以所得于师者竭焉使三复斯言有助我之欢则非吴下阿防矣用序其稿俟良防之再卜之
　　送杨子牧九江谒吴亷使序
　　凡游都防之地者非有析圭儋爵之想则必贸迁废举之徒否则挟其一技一能以自售舍是三者亦无因而至矣今有漫游之士无三者之志而有思贤之心求俶傥瑰玮之君子一见以自励众人讶之余独竒焉非王谢家子弟有此一徃隽气哉前宪使吴公以雄辞直道屹立乎邦土离析之际困踣不回万物吐气不负乎学不愧其先礼也愿为执鞭久矣而衣食于奔走志弗之遂蜀杨樵子牧故宋叅知政事公栋之裔孙其尊父则余氏出也别余将防九江问其志则曰曩侍亲尉崇仁时尝一拜宪使公今二十余年矣懐贤之切尝夜夣之思少立下风获闻崇论宏议岂非平生快事哉余闻窃惊叹焉公一退士耳非有声利之及乎人而欣慕之者惓惓弗置此岂偶然之故耶系人心者必有在矣而子牧卓越之见殊于寻常余犹为簮缨世族之有贤子弟喜也夫以余慕公之素而依违于日迈月征之余不得奋飞以奉教于左右今于杨之徃也能不重竦望之情哉虽然九江今都防之地也子之徃也异乎三者之志矣抑适沧海者人必示之以其珠入昆山者人必衒之以其玉珠玉在侧得无歆动于中乎子牧作而曰樵归之日倘辱大人先生咳唾之珠玉志愿足矣他则非所知也相视一笑而别
　　録事司典史谢宏用羙觧序
　　典史司县幕佐也持案牍之权与官吏相可否其职任之系不轻然率由吏老将至而始任焉故好兴事舞文法乃其常敦笃浑涵之意什不一二也茍有之则人隂受其赐者多矣岂必有建明施设而后为贤哉吾郡録事典史司谢宏用之考满也城西诸君子谓礼曰谢君佐政三年矣醇谨而无锲薄也悃愊而无操切也奉法遵职不察察以为明也同寅协恭不断断以为任也知録事张公之贤而相之而民莫之知也吾子可无赠言以寄吾党之情也乎礼复之曰吾得其人久矣彼有所受之也内附初宏用之王大父昌元以故宋儒臣逮事世祖皇帝念二帝三王之治莫备于书进而献之陈说大义上嘉纳焉授吏部尚书于是朝廷议礼制度咸俾与闻当时诸老乐谈其事谓隠然与箕子陈洪范者同科眉山杨衡州于吏部公有乡里亲戚之旧尝为余诵之夫观人必本之父兄师友宏用敦笃浑涵度越时辈庸非先世之儒术饰吏事耶使仕优益学发挥吏部公所以事君者以临其民而世济其羙岂不益有咏叹君子忠厚之泽于方来哉










　　麟原前集巻五
　　钦定四库全书
　　麟原前集巻六　　　　　　元　王礼　撰记
　　重建濓溪书院记
　　太虚之化絪緼升降于两间发育万物莫不各有固然之理而仁义礼智之性君臣父子昆弟夫妇朋友之伦则其最大者焉其或明或晦于斯世者系乎人焉耳尧舜禹汤文武周孔之道至孟氏没而其传不属濓溪周元公生于千有余载之后奋自南服不阶师傅超然独诣以上承洙泗埀絶之绪下启河洛未发之言其功頋不伟且大欤观太极图通书等作根柢领要有以阐夫太极隂阳五行之奥使学者知由中正仁义而主静以为之本决道义文辞禄利之取舍以振起秦汉以来俗学之卑陋此濂溪之功天下咸知尊而慕之章贡之有濓溪书院则非偶然者矣先生为南安司理时防之兴国宰程公珦假倅南安视先生气貎非常人令二子师之即明道伊川也迨通判防州二程犹徃来在门政乐育英材时也河洛之学实源于此去之数世之下其神其灵未必不飞扬陟降于空同之阳章贡之滙于是表章遗迹以淑学者谁曰非宜爰自宋淳祐戊申提刑翟公繁剏濓溪书院于二水之东门庑殿堂翼翼秩秩有教有养州序未能或之先也朔望惟提刑谒拜称提刑书院在元悉仍旧贯兵燹以来莽为邱墟赣令崔侯天锡以世族为政有声念周程讲道之所不可废也遂请于郡而谋新之凡为礼殿十二楹崇三寻一尺有五寸广四筵有二尺深如广而去其六尺道立堂十二楹崇三仭有五寸广四筵二尺有五寸深视广而去其六尺有五寸仪门之楹如堂之数崇不及七尺有五寸广四筵有一尺深如崇之数灵星门三各二楹崇二仭有五尺广一筵有三尺左右为庑皆十楹崇二仭有七寸广十筵深视广而去其九堂之西为道国元公祠八楹堂之前东西为诸生肄业之所典教之居列于学侧缭以崇墉甃砌丹垩炳然焕然肖像俨如笾豆有序濬池种莲环植松竹启剏于洪武二年三月毕工是年九月率诸生行舍菜礼告成噫侯可谓识政治之本矣前郷贡进士金友徳尝为书院山长亦先后赞襄之命儒士赵敬来请记以昭乆逺凡学于斯者想当时师友气象而实用其力推其致君泽民之术达之天下将见书院之盛与睢岳嵩庐为五岂不愈有可尚者耶用书以告其邦之人士使知自勉焉
　　重修安福县学记
　　皇上临御之初聿兴文治思复唐虞三代之盛乃诏中外大小百司之臣崇学校明教化以基之于时海内郡县翕然向风而庐陵文献之邦奉宣徳意尤恐或后其属安福邑长姜君明慨悯是邑久为外暴所据今虽溃靡然欲化俗以复初宜建学为先遂谋及判簿潘君枢斩刈蓬荆爰剏礼殿时经始烦剧公私赤立他则未遑也迨侯君志健继为政始起明伦堂贰令约尔珠又立仪门皆洪武初元时也四年冬天党孙君以文学清才起为斯邑令其下车也既抚字其民人即惓惓学校为念于是构材鸠工东西两庑各为十楹设七十二贤位次仪门东西各增两楹为师生讲肄之斋左曰日新右曰时习堂之前东为廊六楹中祠濓洛道统之贤西为廊六楹中祠乡国忠节之士殿堂仪门盖甃丹垩凡前政所未备者今皆奂然一新之守御千户夏侯机汤侯禄知崇先圣之道咸匡辅焉七年仲冬始克竣事一时缙绅耆旧来观其成佥谓学校缮修之役曩頼以为经费者今无所资矣兴作惟此时为难宜勒珉纪实以示逺遂推学之士龙钦具本末来请记窃尝谓教化实为治之本唐虞三代教民之法班班可考当是时民之由乎礼义免于刑罚者众是以治隆于上俗美乎下后世道缺学废宜乎茍伪之风成而雍熙之治不能以复见当在宋也累诏天下郡邑兴设学校其后作兴风厉之至驯至民间书院义塾日增月益不可枚举要皆教养之具备而后俊造之实成故能庶几乎三代之治孙君学古者也首以学校为务其知政治之本哉真不负朝廷育才之心也哉虽然邑长之心勤矣学于斯者使能澡雪涵养以底于成异日膺民社之寄进显于朝近之踵有宋之休明逺之佐雍熙之盛治以无愧建学初意頋不伟欤孙君名铎字文振是役也县丞赵礼主簿汤本洎教谕欧阳兰训导龙钦罗观俱相其成者专董其工则儒生赵宜厚云
　　画苑记
　　欧阳子云物常聚于所好而常得于有力之强好之而无力虽近且易有不能致之故予虽有所酷好而制于无力怅然以止及见苏文忠公可寓意于物不可留意于物之语于所好虽得之则喜失之亦不以愠意皆有数存乎其间同邑彭君志髙示余以其所辑画苑人物林壑泉石烟云鸟兽鱼虫草木之异态一举目而得之类皆名工俊士之笔非寻常画史之所能及虽其嗜好同于予予则不能致而徒羡之者有所制也故予之画本常在于岷峨巫峡天台海门江湖之间得之不必以力而有力者亦不能夺时艰以来过东西家如适千里惟重人间长画老去恨空闻之感而已于彭君所辑得不争先睹之为快哉虽然法书名画皆士君子之雅尚也君之于画采撷裒积有若苑者焉继今堙罍沈鼎頺趺仆碣求其余欵坠刻于寂寞之涯使天下闻碑名迹举集几案览者徐展缃帙而鼒鼐之润篆籕之光辉映星斗尚太古之遗风可挹也岂不愈可快耶予嘉彭君不象犀珠玉之好而雅尚清致又羡其逺且难者悉能致之而非予所及然而聚散之相寻赏玩之何极慕尚之专者亦不可囿而滞也彭君以为何如题其后以记
　　遂初堂记
　　清江刘公非先生之孙某主簿永新因家邑之三井遂占籍焉迨四世生齿繁盛分处西门之外水牕头五世有名士曰友益是为水牕先生元初代还邑燬伯仲就邑北舍东别业以居父子兄弟自为师友郷隣羡之尤博洽于史尝着通鉴纲目书法大行于世有孙十三人而文贯长生于戊申之嘉平水牕喜其同己生之嵗月命之曰同壬辰兵乱阖门奔窜隣境闾左相煽肆虐弱巢强居有年数矣乱定文贯白于公三诉于宪府凶暴伏辜卒复旧业于是相率弟侄聚庐托处而再造之功侔于剏始矣一时士友咸称咏之提举云阳李公一初为书遂初堂而序之文贯复欲礼有以记之既辞弗获则慨然曰为子孙守成于承平之日易恢复于防乱之后难恢复于防乱类非有志者不能也惟祖宗经营剏业全付我有家今乃有于强暴使祖宗魂魄伥伥无所栖依庸非为子孙之责乎责之所在虽有登天之难蛇虎之毒水火之厄所不敢避奋然直前无所頋虑卧薪尝胆思偿吾祖宗之所付必使旧物咸复其初而后吾之志始遂而吾之责始塞嗟乎此岂靡靡儢儢懦无立志者所能致哉若文贯非所谓士尚志欤非所谓克负荷者欤姑自永新一邑言之先畴遗构为强暴侵夺者何限而子孙能如文贯者亦罕矣观其恢复虽家之与国大小则殊而慷慨激烈气干云霄隠然与刘文叔披图拨乱之志同科殆未易与俗人语也文贯方盛时抱负经济思少效尺寸于当世志与时违﨑岖风尘以老假令生唐世得效一官于谏议有不移孝为忠扬眉吐气国尔忘家者乎何至使人有神尧以一旅取天下而子孙不能以天下之叹噫吾于是有感矣恶得不为斯堂记之
　　雪斋记
　　新安孙君彦能字其读书之所曰雪斋予闻而异之而莫知其意之所寓既而问之其友或曰孙氏之先有苦学而映雪以诵者君不忘昔人之清苦故名其斋以自励或曰昔有学于程门者刻苦忘倦退而戸外雪尺君慕其人结斋而题其顔庶常目在之而有发也彦能笑曰是臆辞也非吾意也予昔者游息之宇成而天适雪如瑶林如玉城如水晶域光彩璀璨望之目对之神竦即之髪森而骨寒虗室生白如身在蓬岛非人间世一时爱而悦之今虽有年数矣此景尝徃来于懐是以志吾斋况雪之徳有五而世亦罕能知焉无尘清也皓皓一色纯也盛隂乃降时也胚胎稔嵗和也不常为人玩髙也清以洗心纯以一性时以适道和以利用髙以砥行雪独非吾之良友耶予得其语而思之自与彦能为友于今三年其为人也嗜乐不同流俗惟琴书自娱善吟善摸书与人交未尝以贫富穷达异态污隆随遇不胶于物蔼然熙然无崖防町畦然风致自不可凡不少诡随由此观之彦能盖深有得于雪之助也然则斋名以雪君子有不宜之者乎是为记
　　吉安府重修经歴司记
　　郡府自汉以来守皆有佐长史赞务司马防军名虽不同而为佐一也晋桓冲为刺史命处士刘麟之为长史麟之不肯屈冲亲廷迎之孔休源为晋安王长史王深相倚仗尝于斋中别施一榻云此是孔长史坐人莫预焉由是长史甚见礼重与郡守相可否相唯诺相羽翼而政治以成后世易名经歴始别为司在府之左更化以来庐陵复新郡治而司则仍旧洪武元年防稽宋君某以经歴长其司钱塘郝君某以知事赞其长俱宦族俱以儒术饰吏治未期月时和民辑上下翕然于是甃盖绘饰焕烂绚丽登斯堂者心开目明郡守王侯见而乐之頋谓僚佐曰署宇之新过客頋瞻徘徊而不能去居斯宇者能新厥徳以新其政人有不仰望者乎咸曰诺命王礼记其成以俟维新之治云
　　雪隠记
　　嗜其业乐其趣精神心术与之为一而不可须臾离者谓其隠于斯可也而奚庸迹之计哉是故夔隠于韶弃隠于稷鬲隠于鱼盐轮扁隠于斵轮陶朱隠于废举皆逃身其中而自得其趣岂必入山之深入林之宻而后谓之隠哉入山之深入林之宻而得名隠则与木石居与鹿豕游者滔滔皆是也奚独止称其作者之七人作者止称其七人则必得其精神心术之微而非以迹论也宜春朱侯志徳美风仪善谈论尤工写竹梅于是字其游息之所曰雪隠轩人亦称以雪隠或曰雪可隠乎予曰子求其粗而未究其精者也盖雪非竹梅无以着其清竹梅非雪亦无以増其韵志徳朝而竹梅与吾心术相谋夕而竹梅与吾精神相接夣魂栩栩又尝邂逅六出天葩于潇湘之濵罗浮之野其清韵何如哉逃名爵而归于竹梅逃竹梅而归于雪盖得其趣外之趣而其隠也益清絶矣抑予闻李伯时嗜画马一日徃见法云禅师师语之曰君后日必为神骏讽其画观音像以离之盖知其心术精神之注乎马也予观志徳精神心术与竹梅为一有竹梅之清撡雪趣固在其中矣殆将见竹梅犹见志徳见志徳犹见清水寒露之在玉壶庸非雪隠云乎哉志徳叹曰子可谓知雪隠者矣请书以笔予轩于是乎记
　　草庵记
　　噫嘻草庵欲记之久矣然迟迟而未酧者有所感也方子英盛年壮志不屑屑穷章句遨游公卿间类功业可指取有迨夫岁月不贷华髪渐生乃遡南安之上游访前人之遗迹于是逾庾闗登韶石以望苍梧下曲江而观乎昌乐之泷弭节于羊城以图南焉已而省府怜其才俾佐治保昌持以勤俭济以恢若可以展其平生梯梯而升以绳祖武孰知日月几何而风尘眯目世事日非矣尚忆戊戌予以鞅掌留滞雄城四郊回禄光焰烛天城中暗室如昼子英然语予曰杨氏簮缨之传至于先人始无以防其后今幸跻攀分寸以似以续而世变若此君子之泽其殆斩于斯乎使含垢忍耻二三其徳尚何面目上祖宗邱墓乎遂相向痛哭予亦不能禁也其后别去不相闻者已二三年有南来者谓子英诛茅为屋左琴右书日明先王之道以待学者而自号草庵道人予闻而竒之于今又十年而子英亦且老矣无复可用于世矣嗟乎贵戚之臣世禄之家匹休埀裕者不少于时宜草庵而不草庵子英以区区邑幕之賔乃能始终一致俛仰宇宙间可无媿矣今年秋余以程士过凌江之驿求所谓草庵而一诣焉至则花卉后先欝有幽趣而歌之洋洋盈耳又未尝不为子英喜也虽然予与子英俱骎骎乎桑榆之域矣已迈之年回首瞬息后此不过一二十年客耳方来光景又奚足控搏耶曷若返乎青原白鹭之间相与角巾鹿裘耕闲钓寂娱孙防友以乐余齿子英曰诺吾将归矣请书以记草庵遂着畴昔之意如此盖子英之祖母于予为从姑故相望拳切异于常情云
　　曾氏祠堂记
　　祠堂建于郡妙观何居曾氏子本中为老子徒悯其先人无主祭者作也曾氏世居邑之膏泽本中防失恃遇忌日悲不自胜迨长归父骨烟涛千里之外世难而家防时平而身老于是建祠于观以祀其先捐田于祠以永其祀而谒记于予嗟乎孝思终慕者几何人哉执笔于斯庶无愧矣因谓本中曰世之饫膏粱艶文绣乐轩盖堂榭之安荣防先业而有者众矣水木原本之弗思春秋享祀之或懈视本中出类离伦游方之外犹凛焉宗祀忽诸之惧岂不赧然愧汗也哉本中曰古今絶续之感虽贤圣不能免为此者姑以少慰吾心云耳虽然本中之志则善矣抑予观王侯将相施田宅于老佛之宫以祈悠永者徃徃而有一再传之后小失其忌典大忘其像设祠之建改为收储之塲田之入悉供醲鲜之具于斯时也其将若之何本中悄然以悲而莫予对也则又解之曰反哺跪乳报本之恩禽兽犹然君不忘其本而为斯举后之人忍忘其本而废斯举乎将见一饭之顷必戒其徒曰此某师托先之余而吾与子之所共食体前人报本之心勿替引之可也又必戒其徒曰吾于此或怠焉有废焉人将曰彼师奉先之意且弗能守况他人乎将檀施慕善之念日荒矣吾教何由而兴乎本中跃然喜曰若子之言庶无隳我之志也请书之将琢词于石以示后之人遂为记
　　石城县重修城池记
　　至正十有七年予留雩阳王侯幙中见有上徐君兴复石城县治城池图状称其秉心亷正宣力周至安辑余民招附外境厥声籍甚闻之喜而不寐是冬石城儒生温晋老来致其邑父兄子弟之情求文勒石温之言曰石城之为邑尚矣南唐保定十年割防化县石城场置县于防州宋建炎间改防为赣防化为宁都石城则仍其旧云郡独僻逺壤地褊小民俗谨畏南东亘闽北界盱江西抵宁都由保定迄今五百余岁其间城池修壊无可徴者内附国朝以来四海晏然无复外患文崇武弛城复隍平至正十一年淮冦犯江右由抚破宁都至于石城城无可守官民荡析焚刼几尽奸变愚从隣仇里怨比比然矣其确乎保有郷曲守正者惟蓝田之黄洪石之廖濯龙之潘龙头之蔡唐台之魏数氏耳于是邑人刘杰暨其侄权余夀余必安熊曼卿等倡义谋复县治既平或顺或强匪居匪康乃陟其冈域民之良凴二险以居焉十六年秋郡守海公分府王侯审知徐君家本石城地之形势人之情伪必尽知之俾以府史领兵招谕其怙险懐疑者入其境画防袭下郷之左坑围破之焚伪万户府获其印殱其丑闻风而下者七十砦至县按兵亲诣各所推诚布公开谕之曰尔曹徃岁不审惑于妖言今知其非则宜速改其所以因循不悛者惧不免于诛乎今朝廷布旷恩太守施仁政转祸为福机不可失予与若等旧同郷井敢忘忠告谓予不信请以身质众皆感泣归顺者六十余砦为良复业君乃頋谓耆旧之人曰邑有城邑犹家之有垣墙扄鐍也髙其垣墙固其扄鐍奸心何由而兴今是邑有克复之名而无其实非实墉实壑使斯民聚庐托处岂忧深思逺者咸曰唯于是度广袤较崇卑具桢榦储粮食立工程严惩劝剏始于是年腊月毕工于明年九月周围若千里髙厚若干丈仰瞻言言俯瞰沉沉楼橹翚飞四十余所君曰城茍完矣公廨将若之何又自捐良材百余章为倡学校仓库相继具兴躬率官民入此城处耄安倪懐寝恬语嘻向之狐兔穴通市棘荆翳沃壤者屹楼阁之连连霭桑麻之斾斾使我祖父而上数百年养生送死于兹土者不废其诒谋徐君力也忍忘之耶愿一言纪嵗月以示后之人予闻而叹曰韩城之完诗人美燕虎牢不城春秋责郑矧君上有保障之托下有桑梓之敬哉迹其行事可谓难矣君名行今以劳陞是邑主簿总制机务协赞其役者摄邑某某是为记
　　种学楼记
　　萧君鳯冈筑楼于义山之隂字之曰种学其友尹又新既为之辞复徴予记之予闻其语而思之不无怆然有感者矣夫种学之说本于学殖诸君易经训之菑畬者抑尝究其种之之法乎二帝三王之道载于经学之五谷也杨墨申韩百家者流学之荑稗也不慎择而种之虽终岁勤动复何益矣予少之时逺览傍搜玩常嗜竒方寸之地无所不种及日至之时维莠骄骄而已尔于是赋逺游涉洙泗周游齐鲁之郊得嘉种而还竭力播种汲汲焉惟恐其后时也惺惺焉惟恐其乱苖也不幸而八月其获虽我稼之未同而众且妄推其有秋也至如萧君其种也先乎我可谓能服勤穑事然不厄于水旱则困于螟蝗矧频年以来虽不惰之农亦舍耒改业而工商求朝树而夕隂矣惟无他技能如予者思天下之饥犹已不敢以水旱辍耕而望烝民之粒孰知万山之间君犹一翁二季凴高眺逺竭力斯事不弃二三十年不获之壤而种之嗟乎如予与君其不贻改业者之笑几希而犹自信如此也虽然水旱之后地力息久则利倍但患种之秕耳予视君所种实坚实好茍舎旧而新是图则天必悯君之勤而使之受厥明赐矣异时有飶其香邦家之光击鼓以报田祖则予也青鞋布袜经邱寻壑徃贺于曲江之上与种学老农取斯语诵之未必不掀髯一笑也
　　义塜记
　　义塜者何西域氏旅茔也营之者谁吉安中宪大夫达噜噶齐也于是可观徳矣于是可知混一之盛矣何也西域之于中夏言语嗜欲殊焉虽汉唐以来婚媾有之然各懐旧族不能杂处他土頋安有生西域而葬江南者惟我皇元肇基龙朔剏业埀綂之际西域与有劳焉洎于世祖皇帝四海为家声教渐被无此疆彼界朔南名利之相徃来适千里者如在户庭之万里者如出隣家于是西域之仕于中朝学于南夏乐江湖而忘郷国者众矣岁久家成日暮途逺尚何屑屑首邱之义乎呜呼一视同仁未有盛于今日也至正辛夘公以海北广东监宪简在帝心选守名郡实监吉安明年淮冦蔓延頼公仁勇亷明戡定劳来所以父母斯民至矣又以余力买地一方于水之东西域客死于此皆葬焉筑堂三间以享以祀俾特穆尔布色董其后而世守之庶无他族逼处魂魄相安于九京也郡之耆老叹于里巷曰传称亲亲而仁民仁民而爱物推是心也将掩骼埋胔如恐弗及况士大夫之墓有不封崇之乎饥饿于我土地者有不惠利之乎父兄诏其子弟曰吾侪小人服尽情尽相视途人疾而不持防而不救坏土莫让甚若仇敌闻贤太守之风将不胜其愧悔矣呜呼民徳归厚其在斯举也夫是不可以不记
  </div>
  <div class="pagination">
   <a href="麟原文集_page2.html">
    上一页
   </a>
   <a href="麟原文集.html">
    1
   </a>
   <a href="麟原文集_page2.html">
    2
   </a>
   <span class="current-page">
    3
   </span>
   <a href="麟原文集_page4.html">
    4
   </a>
   <a href="麟原文集_page5.html">
    5
   </a>
   <a href="麟原文集_page6.html">
    6
   </a>
   <a href="麟原文集_page7.html">
    7
   </a>
   <a href="麟原文集_page8.html">
    8
   </a>
   <span>
    ...
   </span>
   <a href="麟原文集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
