<!DOCTYPE html>
<html>
<head>
    <meta charset="UTF-8">
    <title>曝书亭集 - 第 70 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 70 页/共 79 页</h1>
    <div class="content">　　云冈石佛记
　　云冈之寺有十建自拓跋氏今之存者特其一耳石佛大者髙七十余尺小至径尺斩山为窟数十凿佛数千躯架以飞阁凡客大同者必游于是予尝再往游焉覩石像之怪伟退而作记按魏志世祖用崔浩之言毁佛像造泥人铜人者门诛土木宫塔莫不毕毁及浩既戮兴光和平之际争立石像太和中四方诸寺凡六千四百七十有八延昌之季僧尼所居积至一万三千七百二十有七剥穷而反理数然也释氏之说如蛊之中人卒不可愈良医者择其可治治之有疾之者见方药不効遂刳患者之肠胃必尽杀其虫乃止患者既死其同病之人未有不剚刃于医者崔浩是已方诏遣立像其徒惟恐再毁谓木有时朽土有时崩金有时烁至覆石以室可永无泐又虑像小可凿而去径尺不已至数尺数尺不已必穷其力至数十尺累数百千而佛乃久存不坏使见者因像生感自谓极天下之智虑不知其陷于至愚也呜呼周公仲尼之道感人千载之下者岂以其像哉虽然拓跋之俗习闻释氏之说其敬信固宜非若汉明梁武生周公仲尼之乡而沈溺异端者比也彼十六国之君杀人若刲羊豕而佛氏倡好生断杀之防世主信之往往少回其残忍之习是佛像之有益于当日亦事理所有也然则君子之排击异端尤当揆世之理乱彼持论过激岂吾道之幸与防州李先生者好为古文辞素摈佛又与予同游云冈者也遂书一通寄之
　　应州木塔记
　　轩楹台榭广墀复宇游观之胜苟作非其时侈过其制则春秋书之太史纪之故虽王公之尊不敢轻役其民至浮屠之宫竭天下之民力奔走恐后世莫有议其非者吾不知其故也彼其师以虚无寂灭为教视支骸爪肤为不足惜而崇奉其教者顾必范金以像之筑宫室以栖之非大惑与然山川城郭必有升望降观之地惟浮图之制崇髙累级出轩楹台榭之表足以旷览形胜所在登髙明而逺眺望感时赋诗则又君子之所不废也去应州治西北百步有释迦佛塔建自辽清宁二年上下以木为之其高三百六十尺州居絶塞之冲土风苦寒无良材珍木之产一木之运百车牛乃达盖辽之君臣恃甲兵之武责献纳于宋金缯所入动亿万计宜当日成此不难也辽史载道宗即位初诏求直言亦尝有志经国者迨乎晩节崇尚异教一歳饭僧至三十六万人一日祝髪至三千人呜呼侈心有渐皆是塔啓之也已土人指予檐端大字凡八系长康二陵驻跸时所书其一时游豫犹可想像得之然则登是塔者不独尽览山川城郭之胜而盛衰之故又可感也遂相与赋诗记之同游者三人山西按察司副使前戸部侍郎同里曹公溶江西布政司参政临清周君之恒汾州推官大兴孙君如铨而镵予文于壁者知州事盖州傅君登荣也
　　南泉寺新建惜字林记
　　古之典籍方册焉而已不及百名者书于方百名以上书于册编用韦摘用铁书用漆有燔烬之虞而无遗弃之患逮后易以茧纸隃麋书以不律杵头轴子人知爱惜自长兴镂九经于板学者无笔札之劳获观古圣贤书诚厚幸矣既而史记两汉书文选皆付雕造诸子百家次第皆有官则储之国学民间则吴蜀越闽悉能摹印而闽之麻沙崇化二坊翻刻流传日多士子得书易而怠心生又科塲定制经书各有专门程子朱子胡氏蔡氏陈氏诸家而外帖括罔敢逸出于是经书义稍有异于诸家者多束而不观至于士子揣摹时文是习坊间选本盈屋充栋人之意见各别非所好者土苴视之或覆酱瓿或糊蚕箔至若京师五方所聚一有委弃辄溷于粪壤中士大夫既未克捃之车尘马足之下而往来行子计虑所不遑及故必借萧闲寂寞之人昕夕司之庶事不费而收之也博宜莫如沙门氏南泉寺在三里河桥之东康熙十有七年夏予防柴车应
　　召舍于僧庐有禅上人者衣禞持顷筐拾字纸于道月之朔望辄焚之越三载结数椽于文昌阁下扁曰惜字林贮之有库焚之有炉来请予作记噫自宗乗分为五叶参者期于顿悟汉晋以来所译梵夹且委之虫鼠不顾而何有于废纸则上人之捃拾非専代儒家为之亦所以自为也虽然吾观上人之勤钟鸣必起偕其徒陈梵夹于堂展縚绳而宣之以鱼鼓若是乎主于敬焉由一寺推之则西域古先生之言其徒储藏犹谨而上人所捃拾终代儒家而劳其心力也已因记落成歳月于壁
　　唐朱邪府君墓铭石盖记
　　丁未之秋自代州复至大同将次应州避雨马神祠下前有施食台刻石列八卦于旁又书二十八宿字心异焉俾从者覆而观之上有篆文曰唐故汾州刺史朱邪府君墓志铭盖沙陀之俗死焚其骨盛以石函此则其盖也考后唐家人传无官汾州者惟明宗之父电尝赠汾州刺史见册府元又葬于应州其为电墓铭无疑也史称明宗无姓氏太祖养以为子不知其父冒姓朱邪者久矣后明宗即位諡其考曰孝成庙号德祖当其时祠官之守春秋之祭山陵之封土必崇孰意为人所发千载之下并石函亡之而仅存其盖也乃言于按察副使曹公徙之于州学而为文记之
　　游晋祠记
　　晋祠者唐叔虞之祠也在太原县西南八里其曰汾东王曰兴安王者歴代之封号也祠南向其西崇山蔽亏山下有圣母庙东向水从堂下出经祠前又西南有泉曰难老合流分注于沟浍之下溉田千顷山海经所云悬瓮之山晋水出焉是也水下流防于汾地卑于祠数丈诗言彼汾沮洳是也圣母庙不知所自始土人遇歳旱有祷辄应故庙特巍奕而唐叔祠反若居其偏者隋将王威髙君雅因祷雨晋祠以图髙祖是也庙南有台骀祠子产所云汾神是也祠之东有唐太宗晋祠之铭又东五十步有宋太平兴国碑环祠古木数本皆千年物郦道元谓水侧有凉堂结飞梁于水上左右杂树交防希见曦景是也自智伯决此水以灌晋阳而宋太祖太宗卒用其法定北汉盖汾水势与太原平而晋水髙出汾水之上决汾之水不足以拔城惟合二水而后城可灌也歳在丙午二月予游天龙之山道经祠下息焉逍遥石桥之上草香泉冽灌木森沉鯈鱼羣游鸣鸟不已故乡山水之胜若或睹之盖予之为客久矣自云中歴太原七百里而遥黄沙从风眼眯不辨川谷桑干滹沱乱水如沸汤无浮桥舟楫可渡马行深淖左右不相顾雁门勾注坡陀阨隘向之所谓山水之胜者适足以増其忧愁怫郁悲愤无聊之思已焉既至祠下乃始欣然乐其乐也由唐叔迄今三千年而台骀者金天氏之裔歴歳更远盖山川清淑之境匪直游人过而乐之虽神灵窟宅亦冯依焉而不去岂非理有固然者与为之记不独志来游之歳月且以为后之游者告也
　　风峪石刻佛经记
　　太原县之西五里有山曰风峪风穴存焉相传神至则穴中肃然有声风之所从出也愚者捧土塞穴建石佛于内环列所刻佛经凡石柱一百二十有六积歳既久虺蝎居之虽好游者勿敢入焉丙午三月予率土人燎薪以入审视书法非近代所及惜皆掩其三面未纵观其全也由唐以前书巻必事传写甚者编韦续竹截蒲辑柳而浮屠之言亦惟山花贝叶缀集成文学者于时穷年笔札不能聚其百一难矣石经肇自蔡邕歳久沦缺至唐郑覃周墀复勒于京兆后唐长兴中始更传写为雕印舍至难而就至易由是书籍日以盛顾世之学者忽其易反或束而不观何与岂其所谓日盛者乃其所以衰与北朝之君臣崇奉释氏故石刻经像在处多有予友太原傅山行平定山中误坠崖谷见洞口石经林列与风峪等皆北齐天宝间字而房山石经刻之自隋甚矣其法之蕃炽也今佛宫所栖少者百人多至数千人然通其防者率以语言文字为无用见讲说佛经者往往鄙置不屑呜呼佛之说虽戾于圣人之言要皆彼国中之先生长者也既用其法尽弃其先生长者之言果何如哉九经之文在西安府学儒者虽不能尽观而得之者咸知爱惜至风峪所藏其徒虽繁莫有顾焉者矣是则释氏之无人不尤甚于吾道之衰也夫傅山闻之曰然遂书以为记
　　西山碧云寺记
　　西山佛寺百数多建自内官其最闳丽者曰碧云寺因山下上筑台殿金碧露松栝之表其北内官坟墓数十镌石为阑穷极纤巧翁仲羊虎夹侍墓碑林列其文俱宰辅所制中立穹碑二具书緫督东厰官旗魏忠贤爵秩游人每画灰于壁作愤詈语寺僧辄涂去洒埽惟谨过者徒有叹息而已方忠贤擅政建生祠立碑者徧天下固无足责迨刑书既定执童子问之鲜不以党逆为耻见其姓名踣石破碎之惟恐不速地僻逺无存者而兹山近在辇毂顾秉谦魏广微之文大书深刻独得不去则以忠贤虽败而阉寺力防其类至其尸已戮其族已徙复树碑立冢有非法禁之所能惩者然后知小人流祸未有酷于阉寺者也易曰君子以逺小人不恶而严夫身为宰辅其地不为不峻必先假之以顔色而后小人得邀其文章秉谦辈不足数顾中人以上亦为之谀墓何与浮屠之教背弃父母殄絶宗祀内官乐其相近捐无用之金钱显为邀福于佛隂令其徒守冢寺僧借以衣食遂甘为所愚而洒埽无废可悯也呜呼士君子立朝务明周易之义毋为小人所狎而轻假以文章要在严之于始斯可矣
　　登峄山记
　　峄山上下皆积石间不容趾小若拳大若堂房若鬼工所运而惊涛骇兽之突于前也山逺近草木不殖然峄阳孤桐载在禹贡岂以其生之不易故贵之与石质麤恶游者镵姓名于壁未及百年辄漶漫磨泐不可辨识李斯篆其不存于今宜也按诗言保有鳬绎释者谓绎与峄同鳬山在今峄县县虽以峄名山去县二百里在邹县之南杜预以为在邹县北盖县治之徙久矣山径坱圠无燕憩之所以是游者特少然升髙逺望风樯烟浦出没百里之外于以览神禹之迹笑亡秦之愚足以増怀慨慷岂必林木郁葱台馆髙下然后为名山也邪同予登是山者四人巡抚山东工部侍郎兼右副都御史宛平刘公芳躅増美公弟芳永大年河间府推官大兴牛裕范式之歙人汪之鲂于鳞登其巅者公与之鲂暨予也
　　濋泉记
　　宛平刘公巡抚山东之明年于防事西北掘土深二尺有泉涓涓出自穴从而濬之又二尺其广倍焉甃以甎养鱼百头清可鉴髪公顾而乐之语其友朱彞尊曰是宜何名曰尔雅水自济出为濋其濋泉乎记之曰天下之水源澂者流必清源浊者流亦浊然河出昆仑虚色白所渠并千七百一川色黄则众水混之也航于下流者见其浊以为河之性然彼徒窥其末而未穷其本则谓之浊也固宜为政之道亦若是而已吏至亷也为之賔客者苟萌营利之心惑于视听则混之者日至源之清浊流亦异焉今公既能洁已于上賔客咸以公之心为心若泉之在甃纤尘有所不纳虽极而至于大小清河而入于海无非清者矣公曰防哉子其书之以告后之居是邦者
　　重建屯溪石桥记
　　浙江之源是名率水由武溪东北流合渔亭榔木二水经齐云之麓夹溪入焉东过珠里越隆阜至屯溪其西南五城之水注月潭度闵口纳髙枧之流达黎阳黎阳者南朝之废县治也东北之屯溪汇于率口或曰孙吴时毛甘屯兵万户于是故溪以屯名或曰程忠壮王灵洗之所保也故其子姓多率口居盖自率水东至于淛为濑四十有七滩三百有六十濬流惊急至屯溪而平土人乃筑石为桥以通行路创始于明嘉靖十五年歴百有余歳民安其利康熈丙辰桥圮率口程翁子谦出私钱独任之先后费钱六百七十万阅二年桥成又十七年再圮翁曰桥之不固是吾过也遂以丁丑之秋复事兴建仍独任之桥未成而翁没其子户部广西清吏司员外郎岳继翁成之匠石之费几倍工既竣介珠里陈君防请予为记予尝考之周官礼城郭沟池树渠之固掌固以时修之而遂人以土地之图经田野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿其不及桥梁者非义有所遗也盖五沟五涂莫不有梁焉故尔雅曰隄谓之梁春秋传曰九月除道十月成梁孟氏亦曰歳十一月徒杠成十二月舆梁成凡西北之水其势奔迅一失故道则陵谷变迁石桥之利无从兴民之病涉者众迨氷始合乃克斩木成梁春氷既泮辄复漂去如孟氏所云必每歳更作之若新安江水其清见底流泠溶漾可洄可游然谿流既广梁非石不久兰舟竹筏齐出其下陆则车徒之轚互茶纲纸户交于五达之衢易之以木则易坏易坏则行者病岁事更作则居者劳城郭沟池树渠之固将失其险然后知翁济人之功经画之计为逺且周也今朝野之士往往守杨氏为我之学君臣父子兄弟之间事辄相诿其于处世之术则工矣任重之谓何使居其乡者皆克如翁之用心不私其财恒以济人为念推而邦国天下何利之不可兴而害之不可去昔之人所以贵夫任天下之重者盖由是矣翁以子岳贵封朝议大夫户部江西清吏司主事尝捐金置府县儒学田葺明伦堂筑率口上流沿溪石堤建宗祠修族谱乐善不倦其为徳邻里匪止两建石桥而已
　　古南禅院重建方丈记
　　方丈道家之山也而释子以名其居本诸维摩诘也大江以南僧寺宏丽者必有方丈歴阶而升设师子座于中植杖其右凡宰官之参禅诸弟子之问法必于是焉书其言以为语録锓诸木以衍宗传犹儒家之有山长书院之有讲堂也明自万歴而后五灯似续各有其人临济一支尤盛牧云禅师者舍宏丽之地来居嘉兴县梅会里之古南院安禅赋诗所居方丈不盈一丈止水一稚竹数挺足以濯巾缾挂麈拂雪霁扶杖以观月明挐舟以翫恒萧然物外焉师既逝师之弟子悬厓亦逝而主是院者无力鸠工院日以圮悬厓弟子岷源居武康采茶烧笋集山资以自给里人迎之主院事不数年辟松门广菜圃举凡房廊庖湢靡不毕治又伐木于山取方丈之址恢拓之南牕北戸丹粉一新四方之打包持盋至者咸叹息服其干略工既毕而岷源之力殚矣竟以疾谢世歳在屠维赤奋若年饥予偕里人为粥于路以活饿者日坐方丈布施因其徒之请作壁记嗟夫人生居可为之地或有所不为至于力不足以有为事有不得不为者则有志者尽心力为之终以勿悔斯恒情之所难君子有取焉用告后之居是院者牧云讳通门常熟人悬厓讳行筏岷源讳超濬俱梅会里人
　　白玉盌记
　　予自大同转客太原留布政司王公官廨时岁在丙午客有述定陵遗事者云吴中有贵公子周姓逸其名家有美玉俾工治作杯玉色粹白旁有赤文九工琢之为盘螭既成装以重锦盛之椟将自郊关以入周氏子虑城闉甎石之或坠也緪布于木由女墙升降张燕会賔客或进曰人不目子为周九痴乎今玉工乃刻盘螭九是以子为戏也周氏子大恚太监孙隆闻而购以五百金进之御显皇帝爱玩焉每夕必举以饮及李自成陷京师杯流传人间今失其处矣公曰我所藏虽逊之然其佳者亦未相逺也予请观之公乃越日具酒肴发箱笥若敦者一若者二若癸彞者一彞者一若卣者三用以合者四若匜者六杯巵各五强予一一饮之予曰是乌足以拟客之所云公曰未也于是别发所藏玉爵一色白以周尺度之其崇九寸赵康王所以燕賔者也玉杯一色白黄螭抱其耳以唇下饮尾贯于足公之王父为兵部尚书定陵之所赐也曰玉盌一崇五寸深四寸六分径七寸举以映膏烛皎若氷雪有黄防如粟凡十余缀焉获之晋恭王府者也予狂喜连引满遂大醉盌及于石案有声颓然隐几卧坐客色骇亟持盌奉公公笑曰子诚小人盌为好友所赏即碎庸何伤先时公同官有愿以千金易之者公不可至是以予之爱之也俾留书屋且命防人月致桑落酒二瓮逾明年有督府总制山陜西军务与公议不合遂以公过为所劾落职归后三年予遇之京师询之则玊盌杯爵皆鬻之大贾又五年予奔丧经广平公出郭相慰唁时公已病又三年予复至京师传闻公已殁冨平李子德尝访予太原其后数从公饮会亦以应召至相对南泉僧寺翦灯话旧事感知己之不再不禁然之出涕也遂书以为记焉公讳显祚字湛求先世枣阳人其为兵部尚书讳一鹗者始徙家广平之曲周云


　　曝书亭集卷六十七
　　钦定四库全书
　　曝书亭集卷六十八
　　翰林院检讨朱尊撰
　　题名
　　横山题名
　　自梅花溪达横山十五里而近予徙居溪上凡七年始一至焉上有顾逋翁读书台翁诗所云遥向双峰礼磬声者是已同游者周筼青士缪永谋于野郑玥随始沈进山子也山虽小有冈有岫有章有隆有堂有密有厜防有潭有埒塞者可辟为径高者可升为台其下多民居守望可以相助乃与四子谋结邻于是而皆无其赀也登舟怅然聊书于壁姑以俟之异日焉顺治十有二年嵗在乙未十月既望秀水朱彞尊记
　　题柯山寺壁
　　佛生乎西域犹夫人尔乃其徒以汉明帝梦见丈六金人遂谓佛身丈六入诸本行经暨阿育王传若柯山石像长更倍之此圣敎序所云四八之相也盖自象敎既东浮屠专人耳目范金雕木虑有时而烁争斵山骨肖之以予所闻石象高一丈六尺者北凉沮渠防逊所造也高一丈八尺者长安普贤寺凉州瑞象寺晋州灵石寺彭城宋王寺也高三丈者宜州北山寺也坐躯五丈立形十丈者新昌石城寺也至于并州童子寺高一百七十丈北谷开化寺高二百尺汉嘉之象千尺黎阳又加大焉尤可诧异者矣梵夹因而傅会其辞称毗防尸佛长六十由旬尸弃佛长四十由旬毗舍防佛长三十二由旬拘留孙佛拘那舍牟尼佛俱长二十五由旬迦叶长一十六丈君子可欺以其方难罔以非其道也唐咸淳中高宗于上都龙门山阳塑佛像高八十五尺武后助脂粉钱二万贯大足初后于白司马阪造大象费钱一十七万余贯特出愚妇人之见而新昌石象钱武肃镠赐钱八千万贯造阁三层其孙俶增凿二菩萨夹侍亦崇七丈昔贤有言此呉越五十五万家之膏血不亦可伤也夫是日偕游者山阴祁理孙奕庆班孙奕喜敷奕仪诚孙奕明顺治乙未畅月布衣秀水朱彞尊书
　　杨歴岩题名
　　杨歴岩去南雄府治二十里嵌龙祠于崖半瀑短而流长石黝而沙白有灌木无浓花以是游人罕有过者顺治戊戌予归自南海将逾岭太守平湖陆兄世楷咸一留予廨北西爽亭积雨翻盆三旬不止五月朏晓起覩日出乃聨骑入山循梯磴入祠凭阑眺听俄而酒榼至相与下坡摽吏人林外踞石而坐杯行久不知日之西驰也当太守兄之官日杨明府自西知高要县事期予同往两舟共泊蒜山之麓太守语予五千里长路必有山水絶胜吾党足以留连酬和是晩北风甚烈扬帆拔矴两舟齐发次日行八百里或先或后槩不相及迨抵南安驿始相值焉盖合并之难若是今者获探山水览清和之霁色聆飞瀑之清音且坐无恶客可以赋诗小雅言之矣尔酒既防尔肴既嘉岂伊异人兄弟匪他于焉相顾而笑各成古风一篇并书嵗月姓名于龙祠之壁
　　乌江谒项王祠题名
　　顺治十五年夏归自岭表江行望见采石将近矣为疾风引去泊舟乌江口讯之土人项王祠所在答云三里而近遂与同舟魏子登岸半涂潦水限之因褰裳并渉遥睇平冈灌木知是王祠入门则殿已被焚徙神像栗主于庑下王之塑像东向面深赤范增龙且左右夹侍且亦面深赤拜讫过亭基瞻王石刻遗像圆袍短帻广颡丰颐宋人所摹勒也道士出延客问以古碑答向有唐姚辟李德裕暨南唐保大年碑今已无存因言金海陵师渡江卜珓神前不许海陵怒将纵火燔庙俄有大蛇出梁栋间庙后林中防防闻戈甲声乃止迨崇祯乙亥流冦陷和州掠乌江忽隂霾昼晦四野若列屏障冦不敢犯而退盖王之英爽塞天地间理固然耳道士又言去此祠三十里即阴陵故道有虞姬墓墓前有祠村氓祈子者率祷祠下必挿花以识之惜日已晡不果往乃还六月防望秀水朱彞尊书
　　重游晋祠褉饮题名
　　康熙丁未三月三日永年赵湛秋水秀水朱彞尊锡鬯桐乡孔兴儁子威修禊祠下酌难老之泉采长生之苹网鱼于渊沽桑落于市相与聚饮溪亭之上留宿朝阳之宫既旦感后防之难期重念此乐之不可泯也乃緤马于林纪同游姓氏于壁彞尊记湛书
　　卦山题名记
　　卦山去交城县西北五里连峰夹涧若卦画之相错阴阳乖合不可端倪山以是名陋者増益其文曰万卦山而卦之义反以数穷矣丙午之秋予与同里包铭登是山观唐支高李穆所撰碑记及贞元元和中陀罗尼石幢日将暮风雨骤作乃留宿僧舍晓起登峰以望白云逢逢弥涨柏谷下视城郭出没雾中若方舰之浮于海午霁下山因书来游之嵗月于壁包子歌曰絷予马于城隅兮揽子袪于山幽微子之书兮后之来者夫孰知予之偕游予不复和也
　　崛寺题名
　　崛寺在太原府治西三十里乱山中闻其地与窦鸣犊祠相接思览其故迹丁未二月望王公子千之期予偕游时河冰始泮舆梁尚存相与并马入山寺寺久圮不治荒榛丛棘充塞于隤崖卧石间钟鱼寂然惟一二病头陀补衲檐霤下询之则去鸣犊祠尚远遂不果往日亭午僧防乏稻米炊黍以饭千之命童子沽酒行五里得烧春乃还注之僧盋两人对酌千之问崛字义予谓其初必无偏旁疑村夫子强加之郭忠恕有言飞禽即须安鸟水族便应着鱼俗书滋谬二语尽之矣饮半酣题名寺壁而返冀后之游者观焉
　　防山访碑题名
　　山西按察副使整饬阳和道同里曹公溶以公事留太原借予枥马俾访金石刻文字因出郭抵晋祠夕宿朝阳观晨起道士引一躄叟至谓善搨碑乃携之行取道风谷尝考北齐书段韶传突厥从北结阵而前东距汾河西被风谷又唐创业起居注炀帝于楼烦置宫因过太原取龙山风谷又通鉴载后唐刘后与李存渥奔晋阳李彦超不纳存渥走至风谷为其下所杀是则风谷之名著于载纪久矣胡三省注唐长安三年分宜芳县置岚谷县属岚州谓风谷当作岚谷谚云南人不识盩厔其类是与躄叟语予防山多石刻乃往求之马行碎石中将至见厓岸多以断碣垒砌大率比丘塔铭及陀罗尼幢也入开化寺有穹碑戴额乃苏禹珪撰宝严阁记碑后具书开运二年兴邦佐命忠力保定功臣北京留守河东节度使管内观察处置等使北面行营都统开府仪同三司检校太师兼中书令行太原尹上柱国北平王食邑一万三千户实食封二千二百户刘知远立石合之五代史帝纪相符按乐史寰宇记防山上有杨忠墓碑隋文帝追諡武元皇帝今已亡之或垒入厓岸中未可定尔是日也由风谷登天龙山转入防山题名寺壁拓北齐碑二五代十国碑各一还以赠曹公
　　胥山题壁
　　嘉禾四望无山近府治者胥山一篑而已嵗在己酉孟冬偕同里周筼青士沈傅弓武功泛舟魏塘闻钟声取径以入有僧舍栖石壁下天将雨非无肤寸之云焉予谓二子曰尔雅释山文小山岌大山峘言乎小者高过大者也大山宫小山霍言乎大者围绕小者也小山别大山鲜言与大山不相连属然则兹山也其别之谓与至元嘉禾志称一名张山则胥山之名未必出于古而山有磨劒石传是夫差遗迹又有石凝望泾水有赴壑之势或见其潜行命工凿伤一目殆村氓傅防不足信也宋隆兴中山为李氏所有既而或请于朝隶诸郡学其后乡人陈氏结书屋于此今为巨室葬地所存僧舍殆即书堂故址尔二子语予山不在高当以少为贵吾子行万里难得故乡之山游焉是不可不留题也因相与联句为诗兼书以示后游之君子
　　题歴下亭
　　康熙庚戌五月既望泛舟莲子湖眺北极台时菡萏始舒热风未甚循湖而行求七桥故址俄而雨骤至复乘舟登歴下亭与客纵饮既霁泉泠泠注亭下有鱼自溅泳跃入阶除童子烹以侑酒盖客济南二年矣乃得一醉兹亭焉
　　西山秘魔崖题名
　　秀水朱彞尊锡鬯嘉兴李良年武曾吴江潘耒次耕上海蔡湘竹涛自翠微山来登是日疾风扬沙夕阳在岭仆马惫甚相与摩挱故碣览二龙子遗事徘徊久之后日入乃返时嵗在辛亥正月九日也导予游者退谷僧瞻西
　　京师西山敎寺题壁
　　都城西山敎寺传是正德间中贵晏忠所造寺前有涧过涧垒石为门题曰道统门石殿三楹上琢三皇五帝三王像左凿周召孔孟诸圣贤右凿周程张朱诸儒像别一石龛以藏五经殿外一石亭壁列钟虡干戚钱镈弁裳之属左龙马马毛旋五十五数如河图右甲四十五数如洛书东堂三楹壁立忠臣龙比以下孝子曽闵以下若干人按元史泰定二年中书省言养给军民必借地利世祖建大宣文敎寺寺赐永业当时已号虚费【云云】今遗迹已无可考观晏忠祠石像礼器制度浑朴不类明时工匠所凿且元于儒释初无分别疑寺即宣文敎之遗址晏忠特从而修饰之尔金华姜应申诗云空山石祠堂落穆跨深壑肖象古圣贤高下坐渊漠殿墀列龙如出自河洛煌煌先儒语所为忠孝作性理累百卷题壁见大略歴览感吾心人传晏公凿厥志在尼山高邈得所托媿哉彼檀施衅血涂丹雘慈谿冯元舒诗云呜呼晏常侍石室存道统上象皇帝王其左周召孔宋之四大儒一一接其踵峩峩殿三楹象皆刻石奉四壁龛者五分标五经緫古人所未闻此是我作俑猗彼何人斯卓哉儒者勇两君竟以是为忠所凿矣祠堂列圣贤象始于文翁踵于赵岐若司校尉鲁恭荆州刺史李刚从事掾武梁祠皆有之不得云作俑也
　　题福州长庆寺壁
　　长庆寺在荔支林中树高五六丈者四百余本壬子六月偕歙人郑珵晓行城下远望初日浮林端青红如覆重锦既至土人方缘树采摘纳之于筐坐僧舍俟之人各啖百颗亭午饭僧防日晡乃去世之品荔支者不一或谓闽为上蜀次之粤又次之或谓粤次于闽蜀最下以予论之粤中所产挂绿斯其最矣福州佳者尚未敌岭南之黒叶而蔡君谟谱乃云广南州郡所出精好者仅比东阁之下等是亦乡曲之论也书之壁用质之知味者
　　鼓山题名
　　鼔山去福州府治东三十里康熙壬子六月偕歙人郑珵乘竹轿往游晨曦射人面扇以障之手指皆流汗既而行松阴三里达涌泉寺寺剏自梁开平二年闽王审知所建延国师神晏居之入门山僧迎客饭香积防寻挟之出探灵源洞下岩磴数十级中裂一涧跨以石梁下视乏水山僧语予此喝水岩也国师安禅于是恶涧水之喧喝之水乃倒流遂涸予为怅然旁多宋人题字有徐锡之者刋诗于石云重峦复岭鎻松关只欠泉声入座间我若当年侍师侧不敎喝水过他山辞颇清拔先得吾心言之矣郑子登崱屴峰予纳凉僧廊日既暮留憩廊下爱青松架壑信宿乃还用苕帚拂尘题名于壁
　　房山北砦题名
　　康熙癸丑二月之望自上方山麓策马折而西至北砦双崖如门琳宫梵舍对峙左右老树攲斜交防涧谷寒叶盈尺人行簌簌有声流泉三叠鸣空山中注而为池土人诫勿濯手濯则龙怒雷电且至缘仄径而上饭于僧寮遂埽壁题来游嵗月同游者宛平二刘先生芳躅増美芳喆宣人涿州冯源漳子湛华亭钱柏龄介维
　　洞霄宫题壁
　　由余杭县郭坐笋舆歴九鏁山三十里而近又十里至大涤洞天洞有绍兴中游人题名路转皆礐石舆丁言是归云洞也要无径可入乃诣洞霄宫宿焉是夜有虎卧宫前松树下道士见之问心悸否答云此虎仙人郭文骑以买药不咥人晓闻捣药鸟啼灌木起洗面寻石斋黄公书院午饭道士山房观邓牧心所撰大涤洞天志南渡以后提举宫观诸大臣槩未之载予以为阙典道士固请予具书姓名予老矣假我数年思稽旧史以补邓志之阙遂应之曰诺康熙癸酉九月
　　灵隐寺题名
　　灵隐寺晋咸和初沙门慧理建前有飞来峰理公岩冷泉经其下西出合涧桥分流入僧房丛篠中岩上下多镌佛象土俗相传谓是元僧杨琏真伽所凿盖本于夏时正府志非也象敎自汉孝明帝时流入中国终汉之世凡宇内墓门石阙刻镂先圣贤孝子列女未有镌及佛像者至晋始有之潜説友撰临安志在宋咸淳年此时杨琏真伽未至江浙行省志中载寺有梁简文帝石像记又据陆羽灵隐寺记称理公岩慧理宴息其下后有僧于岩上周回镌小罗汉佛菩萨像然则飞来峰石佛唐以前已有之审视厥状戍削竒古望而知为六代遗迹今烟霞洞罗汉六石屋罗汉一百一十六要非呉越以后工人所凿土俗流传之谬由未见咸淳志尔康熙辛巳三月同游七人长洲顾嗣立侠君秀水朱彝尊锡鬯杭州冯念祖文子呉陈琰宝厓顾之挺搢玉周崧层岩汪日祺无已期而不至者萧山毛竒龄大可也
　　南屏题名
　　小长芦叟檥舟雷峰之下自塔同杖藜诣壑庵同里戴生锜从循磴道跻丘岑览观磨厓书家人卦语生曰此南屏也咸淳志南屏山在兴敎寺后上有石壁若屏障然此山之所由名也自开宝五年呉越王建寺曰善庆太平兴国更额兴教寺有齐云亭清旷楼琴台杨廷秀诗所云清旷楼中夕眺间是巳又有鱼池故东坡居士访南屏臻师诗我识南屏金鲫鱼重来抚槛散斋余今壑庵前池尚存疑即种金鱼旧迹又谦师妙茶事居士亦赠之诗有道人晓出南屏山来施防茶三昧手之句迨宋季亭楼俱废而南屏晩钟犹列西湖十景之目焉考叶绍翁四朝闻见录呉自牧梦粱录皆云石壁刋字出司马温公笔独周密谓是唐人遗迹后人于石旁刋右司马温公书六字其实非也家有宋鉴称绍兴六年十一月庚辰上谕大臣曰司马光隶字真似汉人朕有五巻日夕置座右所书乃中庸与家人卦皆修身治国之道不特玩其字而已今磨崖所刋家人卦后杂以乐记篇礼乐不可斯须去身至举而措之百九十二言中庸道不远人至无入而不得焉百九十七言合乎宋鉴所载当是诸大臣闻思陵面谕请刋于石者此王参洧诗有云洓水崖碑半绿苔春游谁向此山来也又张榘应天长慢词其咏南屏晩钟云翠屏对晩乌榜占隄钟声又敛春色防度半空敲月山南应山北皆指兴敎寺钟云然而今人多以浄慈寺后峰目为南屏误矣戴生曰夫子曷纪之乃具书本末于壁
　　羊石山题壁
　　竹垞叟留山阴舍莫氏之居客有道羊石山之胜者莫君乃治酒榼挐舟以行达乎山麓偕游六人升高丘以望求呉越王镠遣游奕使崔则防守故迹而土人莫有识者矣山有石如羊故名村民以斧斤开凿不审自何年始今者为宫为霍为岌为峘靡有不遭斵伐者于是洼以为洞潴以为潭象佛形躯辟径以导游人之入览观既周相与把琖山神之祠叟乃言曰天生民而因地之利三壤则后耒耜所及天下无不耕之土不耨之期矣自堪舆选日之术兴而方位嵗月始多禁忌谓有神焉司之吉神百有二十凶神二百有二十数且倍之以凶配吉故夫吉日鲜矣兼以司天者颁厯首图年神方位于前又注不宜动土于甲子之下然则土必选日而后可动邪试观兹山之左右前后结屋以居者百数而伐石之工不休相其村落室家胥庆未尝有余殃焉是青乌铁帚之説均不足信也已佥曰然叟乃浓墨大字书其辞于新砻之石壁时康熙丙子九月既望
　　殳山题壁
　　予避地梅防距殳山一十三里居未定南至于端州西北穷乎云朔东放琅琊兹山在户牖之外歴四十九载未之游焉嵗在丁丑九月九日期谭十一给事兄践登高之约舍舟而陆杖藜偕行山高仅二丈逶迤七百步上有铜棺冢道士殳基尸解葬焉遗井尚存传是基所凿也石皆赭土人伐以缭垣嵗既久山失其半惟一僧舍独存拓北牕灌木一林叶未黄落寺僧防新栗以进犹带芒猬取其实尝之味若岩桂之始花然当元之季贝助敎琼来居千金之圩暇与比邻诸子燕饮于是其后入为史官分敎中都胄子恒思此乐之不易得见诸吟咏今给事暨予已脱朝簿归田敝车小舫纵吾意所如而莫为之限且天假以年老而不学分寸之阴皆可惜曷不各载书卷留寓兹山相与辨析古今疑义别其是非用示后学此亦事机不可失者也给事曰弟之言然乃分书于寺壁下山
　　包山寺题名
　　康熙甲申三月朔暨同里沈秀才自林屋洞门扶杖步至神景观坐笨车寻包山寺将至行新松林下约千余本径尽而寺门见石梁覆涧水流涓涓不絶门左有唐防昌二年僧契元书碑契元名不着于书史而楷法端丽在顔栁之间记成都雍博士陶有送契上人南游诗即其人也读未毕山僧出迎乃齐入方丈汲沙泉烹野茗良久出寺载读防昌碑思以硬黄搨之不得也包山之寺相传建自梁大同年兹碑立寺门嵗月已久顾欧阳赵曽诸家博搜金石文未着于录则以地僻在太湖中故闻见有所不及然自兹碑既立之后祠部奏括天下寺四千六百兰若四万僧尼二十六万五百有诏山野招提先毁五年七月浙西东道止各留僧二十人乃兹碑不踣则亦以地僻存焉尔独怪王文恪辑震泽编削而不载后之修具区志者遂遗之不可不补其阙焉偕游六人钱唐冯念祖武陵胡期真秀水沈翼导予游者吴县徐上舍惇孝惇复及弟天秩也







　　曝书亭集卷六十八
　　钦定四库全书
　　曝书亭集卷六十九
　　翰林院检讨朱彞尊撰
　　碑【一】
　　东瓯王庙碑
　　豪杰之士往往起破家亡国之余流离尾极人情所不堪卒自奋于当世论者徒矜其勲伐之隆至心迹之微隐而不彰者多矣张良之于韩田横之于齐卒从诸侯灭秦要其志期于报雠雪耻而已若夫封留王齐岂以是为荣哉予读史至秦楚之际有感东海王之事其报雠雪耻无异良横之所为而终王其故土守越之宗祀以不废则又良与横衔悲饮恨而不能致者王克致之可不谓难焉惜未有推明其心者而仅以赵佗梅鋗之属视之也嵗在癸卯予游永嘉乃得谒王之庙于县治之东华盖山之下庙久不治言之知县事汉阳王君世显修葺之王君许诺以予之将归也先事请予文纪之石按史王勾践之后国覆于楚至秦郡县天下废为君长及诸侯畔秦王率越从鄱君入关灭秦汉击楚王率越佐汉灭楚高帝封王于越以奉越后惠帝二年举高帝时越功曰闽君摇功多其民便附乃立为东海王都东瓯世俗号东瓯王庙之所由名也汉制非刘氏不王其初异姓王者八国卒就诛灭王与长沙王芮闽越王无诸独终始得全非以忠谨然与司马迁谓王入关时项籍主命弗王故王不附楚是亦未推王之心者盖王之国楚实覆之项氏虽非楚后而世为楚将安知覆越者之非项氏也然则王之不附楚而佐汉也明矣方其丧国于楚废于秦版图入丞相府越人终保而不散以疮痍未起之众驰数千里犯强虎狼秦及汉军垓下黥布信越期防不进而王之用命若蹈汤火盖国耻未雪王之心有不忍一日怀安者是可谓豪杰之士矣夫其流离琐尾英毅果鋭之气百折而不囘殁为明神庙食于千载宜也爰从王君之请缀以诗俾迎神送神者得以歌焉辞曰
　　芒芒禹迹无远弗届兮维此东瓯九牧外兮夫余封越少康之支兮至于勾践遂霸江淮兮鼫与不寿世载更兮翁翳之侯及无疆兮师覆于今其亡忽兮或君或长海滨是窟兮七世维王既诎乃伸兮地虽秦郡人越人兮函关既入拯嬴酷兮复防于垓歼楚族兮国耻既雪白马刑兮敬鬼而寿百六十龄兮维瓯之乡王所涖兮秩祀孔防民有事兮何以迎之尊有罍兮枇杷橘栗桃李梅兮维王之来树两旗兮何以送之工用讴兮琴瑟笙竽筑坎侯兮维王之去亦莫我尤兮我歌倡兮我舞洋洋兮黍稷维馨笾豆大房兮千秋万嵗俾乐康兮
　　开化寺碑
　　抟土以为神傅以彩饰绿衣乌帻两童子夹侍絷白马于前曰文昌之像者古有之乎吾不得而知也筑室以为宫刻桷丹楹旁三门门三涂若王者之居以栖文章之神号为帝君者古有之乎吾不得而知也然则文昌之祀非与曰何可非也司马迁天官书斗魁戴筐六星为文昌一曰上将二曰次将三曰贵相四曰司命五曰司中六曰司禄班固汉志谓五曰司禄六曰司灾晋志则谓四曰司禄五曰司命六曰司冦此文昌之名也书曰禋于六宗孟康以为星辰风伯雨师司中司命周礼大宗伯以槱燎祀司中司命小宗伯兆四类于郊月令季冬之月毕祀天之神只郑康成谓司中司命与焉汉律曰祠防司命此祀文昌之见于传记者也若今帝君之名特出于道士之説谓士之以文进者其姓字悉书之帝君得以进退其柄由是海内争祠之至徙其像学官与孔子并居噫亦甚矣道书称帝君之神屡降于世必为王侯将相其可知者在周为张仲在晋为凉王吕光五代为蜀主孟昶予尝怪其说以为帝君既能以文化成天下其降生之人宜有迥异下土之才阐天地之大文以垂敎于世乃张仲者世远勿论若昶之所能仅闻打毬走马而已至吕光者史讥其不好读书则于义何居焉吾知之矣古之祀文昌者司中司命而今之号为帝君者盖司禄也世之享厚禄者不皆善文之人则司禄亦无事于文矣使夫天下之士才者不必禄禄者不必其才则帝君进退之权不已重乎虽然其祀于学官则舛也原道士之説所以夸大帝君者不过欲撼我孔子焉尔彼谓诗书虽孔子之敎若富贵利达则皆帝君司之孔子不与焉陋儒不察于理遂徙而祠之学官神之灵岂妥于是哉开化寺者大同之士人别筑以奉所谓帝君者也其堂室之制不庳不侈视世之崇祀者不改于度宜神之妥于是焉予悲夫世之人徇道士之説未暇究文昌之名义又感流俗并祀学官之非而大同之人独得也既为之文复缀以诗曰
　　倬彼文昌帝车之次观象于天戴筐是似稽古肇祀司命司中维今之人司禄是崇有严頖宫释奠孔子杂祭于祊匪国之纪懿彼塞垣诞啓大扃为堂为戺殖殖其庭祀典既一牲醪孔时佑我髦士受禄于斯先民有言礼失在野我作此诗敢告来者
　　按武陵太守星传三台一曰司命二曰司中三曰司禄星经又云司命二星在虚北司禄二星在司命北司危二星在司禄北司中二星在司危北盖四司鬼官之长祭法王为羣姓立七祀诸侯五祀其一曰司命郑康成以为小神居人之间司察小过作谴告者熊安生亦曰非天之司命故祭于宫中也汉制掌之荆巫应劭云刻木长尺二寸为人像行者置箧中居者别作小屋祠以春秋之月而屈平作九歌分司命为二疑所谓少司命者即星经所云故其辞多近山鬼而大司命之辞曰广开乎天门又曰乘清气兮御阴阳斯则文昌之第四星也【自识】
　　大同府三皇庙新建财神祠碑
　　财神之职不稽于祀典其得祠而祀之者前户部右侍郎今山西按察司副使曹公从民志也古昔盛时君卿大夫所以养民水火金木土谷之时正德利用厚生之节修和于上阜成于下盖惟善人是富又董其不善而劝之以善故其祝史之文下有纯嘏保艾之辞上所期于下者仓箱坻京黍稷稻粱之外必曰谷我士女未有以货宝致祈于神者迨世既降先王养民之善政尽失君卿大夫不能操财用之权而刀锥子母之利贪者或以富善者或以空乏天下之人求其故不得以为必有神焉司之则财神之祀民其亦有不得已者与大同之隶山西在鴈门以北其地沙碛其泉其山童其居土屋其人日再食无田桑之饶陶埴之利又多凶旱水溢之苦民贫特甚惧神之不飨于是也相与率私钱治其祠于南关之内三皇庙之旁僧徒之寮钟鼔之楼无不毕治工既成宜叙其本末公顾予曰子曷为我记之予惟先王所以敎民美报者山川谷林丘陵下至坊庸邮表畷与夫马蚕猫虎之属苟利于民有其举之莫敢或废况夫效财用于天地者哉若夫生财之道未有不本乎勤者故曰民生在勤勤则不匮苟至于勤则室家妇子罔不勤而财之用舒苟安于惰则室家妇子罔不惰而财之用日以绌鬼神之依筮之从在民先定其志而已往时三云之俗兵师札疠之后民之攰已极今年既顺成民乐其业商旅之往来各得其所非神之所绥乎洪范之三曰农用八政先之以食货者财也次之以祀者盖言报也然则财神之得祀又安可诬哉公曰善夫子之言爰勒于石诹吉日拜祠下作神弦之曲俾工歌以乐神曰
　　我牲之陈兮我醴之将维神司职兮毕昴之疆黄金为车兮瑶象为驾风与云其离合兮纷总总而来下使尔多财兮及此下民自今伊始兮罔或不勤嵗功必成兮昆虫毋作诏我后之人兮报祀有恪
　　虸蚄庙碑
　　天子之大蜡八其祭坊与水庸之辞曰昆虫毋作诗曰去其螟螣及其蟊贼无害我田穉故以方以社报祀于田祖祈年于天宗先王之勤农事可谓备矣予考之周官凡夭鸟蛰兽貍虫水神蠧物为民厉者莫不掌之以官牡蘜牡橭象齿蜃炭方书灵鼔其攻禜之术必详顾昆虫害稼者不及焉何与岂其有所未详者与非然也盖鸟兽庶蛊之妖世不恒见则攻禜之术罕传不有司之无以袪民之惑若昆虫害稼农人咸知所以敺之农之所不能敺者官亦不能去也故特责其事于田畯致其祈于田祖为之秉畀炎火而害可去先王治人事神之道盖无不宜也虸蚄庙去汾州府治一十五里嵗丙午八月予谒神之宇观廊庑所树碑率鄙俚不文里有隐君子胡庭者请予曰子盍为文纪之予惟神之名号未显于前代而主民穑事近乎古之田祖至虸蚄者害稼之物陆玑以为螟之属也神以是名犹翨氏蝈氏之命其官尔矣呜呼自浮屠道士之説兴先王祀典所载神示物鬽之号往往潜为所变易世之祈报者久而不复察焉往予儿童时江南飞蝗蔽野见所禳神皆出二氏无稽之説蝗亦卒不去既心知其非尝有慨乎儒者之不能师古辄为二氏所惑也若神之名号则犹循古之遗而土人之载牲击鼔致赛于是者去祈年方社之祀不远微庭之言固将以是告世之君子其或不幸而罹凶旱螽蝝之灾则当以此邦之人事神为法以无戾先王报祀之义而不为浮屠道士之説所惑庶乎其可已系之以诗曰
　　彼汾之阳其原膴膴曰虸曰蚄痒于而嫁神司厥职名用不惩大田既臧蠲之豆豋农夫之祈维黍及稌农夫之报自陬越涂我从籥章载歌豳雅辨神之号告诸方夏
　　重修泰安州东岳庙碑
</div>
    <div class="pagination">
<a href="曝书亭集_page69.html">上一页</a><span>...</span><a href="曝书亭集_page65.html">65</a><a href="曝书亭集_page66.html">66</a><a href="曝书亭集_page67.html">67</a><a href="曝书亭集_page68.html">68</a><a href="曝书亭集_page69.html">69</a><span class="current-page">70</span><a href="曝书亭集_page71.html">71</a><a href="曝书亭集_page72.html">72</a><a href="曝书亭集_page73.html">73</a><a href="曝书亭集_page74.html">74</a><a href="曝书亭集_page75.html">75</a><span>...</span><a href="曝书亭集_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
