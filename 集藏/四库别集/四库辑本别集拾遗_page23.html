<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 23 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 23 页/共 81 页</h1>
    <div class="content">　　 芙蓉 
剪取芳条便种成，只从秋后吐繁英。清霜难拒红光减，仰视松筠浪得名。
 【《永乐大典》卷五百四十「蓉」字韵，页十一上引「吕元钧诗」。(影印本第三册)】 
　　再咏芙蓉
一夕西风一度开，不须人力为栽培。化工何事存芽孽，长与炎荒作瘴媒 【(岭外此花尤多，中元后盛开，瘴疠渐作，土俗恶之，目曰瘴媒)。】 
 【《永乐大典》卷五百四十「蓉」字韵，页十一上引「吕元钧诗」。(影印本第三册)】 
　　相台道中
北道风霜老未谙，倦驱羸马亦骖驔。此行谁信游沙漠，心逐晴云万里南。
 【《永乐大典》卷二千六百五「台」字韵，页一下引「吕元钧诗」。(影印本第三十一册)】 
　　雄州村落
家家桑枣尽成林，场圃充盈院落深。九十余年事耕凿，不知金革到如今。
 【《永乐大典》卷三千五百八十一「村」字韵，页二下引「吕元钧诗」。(影印本第五十册)】 
　　和行金堂峡思云顶
山腰路转多临水，峡口天开又见山。疑是庆云曾结盖，故留仙境在人间。
 【《永乐大典》卷一万一千九百五十一「顶」字韵，页七上引「吕元钧集」。(影印本第一百二十册)】 
　刘挚：《忠肃集》二十卷
刘挚，字莘老，东光(河北)人。宋天圣八年(一○三○)生。登嘉佑四年甲科，官礼部侍郎、尚书右仆射。后陷党案，几经贬迁。绍圣四年(一○九七)卒。追赠少师，谥忠肃。《宋史》卷三四○有传。四库馆臣自《永乐大典》辑《忠肃集》二十卷。
现存《永乐大典》录：
刘莘老 【一条】 　刘挚诗 【一条】 　刘挚集 【一条】 　刘忠肃公集 【二十三条】 
《江阴志》引 【一条】 　《声画集》引 【一条】 
以上共二十八条，馆臣漏辑者五条。
　　路作茅斋成有诗次其韵
鬋茅坐东冈，心休境自适。丈室居士家，环堵儒者宅。常令小博山，一种袅余碧。燕雀来贺否，应笑檐牖窄。跬步是清溪，间可就泉石。庭花秋娟娟，窗月夜寂寂。灯火亦可亲，隐几对方册。不为寒辍冬，穷居忌矫激。可大亦可小，人或未知识。戏问广厦人，谁思万里客。
 【《永乐大典》卷二千五百四十「斋」字韵，页七下引「刘忠肃公集」。(影印本第三十册)】 
　　 【三老】 堂故殿中丞王公筑于别墅公自称逸老故太常少卿卿公称拙老兵部郎中士公称野老三老相与会堂上因名
，春三老非隐者，乡里道义人。缔交何绸缪，白首情益亲。进退小或异，归于重其身。逸老田北郊，筑堂北溪上。野拙彼二老，招邀日俱往。幽泉美清泠，平野得遐旷。谓近隔城市，谓远非山林。青岑落尊酒，白云贮衣襟。岁月付清醉，志缊还长吟。颓俗可以敦，偷风为之重。人生苦飘忽，事往真幻梦。但闻三人墓，萧萧木已拱。朅来抚陈 【衣】  【风】 吹我衣。墙边见残，屋角悬斜晖。雍琴感今昔，辽鹤惊是非。世故无足言，徘徊坏墙下。思人爱树木，况此岿然者。子孙固无忘，又将告里社。
 【《永乐大典》卷七千二百三十八「堂」字韵，页十三下引「刘挚诗」。(影印本第七十册)】 
　　石棋局
坚平宜荷明堂柱，方洁当函玉牒书。且拂尘埃伴君坐，一枰相与寄清虚。
 【《永乐大典》卷一万九千七百八十二「局」字韵，页一上引「刘忠肃公集」。(影印本第一百七十八册)】 
　　清明后一日下沙
微风吹 【【脱一字】 】 幸阴晴，笑侧吟鞭十里行。时节早蚕生谷雨，人家新火接清明。衮衣犊鼻均无物，篱鷃云鹏各有情。欲挹浮丘挽春驭，尊罍安得泻东瀛。
 【《永乐大典》卷五千七百七十「沙」字韵，页八下《江阴志》引「刘忠肃公文集」。(影印本第六十册)】 
　　 【玉堂集】 序 【张方平《乐全集拾遗》(《四库珍本丛书初集》本)卷一收本文题作《张文定玉堂集》，缺漏甚多，故辑录于此。】 
宣徽南院使太子少师致仕张公，谓河间刘某曰：「方平，知庆历制诏也。是时王师问罪夏戎，选使命帅，多辍西掖。尝以病白于朝，蒙留专典辞命。故当直演润，视辈行为多。踰年，入翰林为学士，旋改御史中丞，复以内职充三司使。久之，辞使还职。治平中，又自外官召充学士承旨，熙宁某年乃罢。暇日追惟荣遇，凡历内外制，通若干年。因录其文为二十卷。昔者太宗皇帝飞白『玉堂之署』，赐院，揭于堂上。方平实居堂之承旨合，于是假以名集。而子宜为其说。」某退而读公之文，稽载籍之传，而叹曰：亶乎甚哉，辞之不可以已也。夫万事异理，非言弗命。四方异情，非辞弗通。诗不云乎：「辞之辑矣，民之洽矣。」传亦有之：「子产有辞，诸侯赖之。」是以君天下者，必使其臣赞为辞而后出之。周御史掌赞书，汉尚书作诏文，此其官之见于古者。历代因之，其任逾重。夫以堂宁之一言，行乎四方万 【理】  【里】 之外。不高深简严，不足以重王体。又欲其诚之宣，不优柔曲折，不足以究民听。又欲其言之约，三代而上，经圣人所是，不可尚已。三代而下，作者污隆，随世屡变。其间承平之时，训辞深厚，号令温雅，有古风 【列】  【烈】 。而倾侧之际，书诏所下，武夫悍卒，挥涕感动。终于享好治之誉，建持危之功。则润色之効，岂小补哉！自庆历至于熙宁，维仁祖恭俭宽大，英祖克笃前烈。主上长驾远驭，略不世出。三朝政绩，巍巍焕焕，非寻常耳目所能听观。而于斯时，典册诰命，多出公手。上之仁心德意，国之威福所指，明布谕下，昭如日星。学士大夫、都邑野人，莫不晓然知治道之所以然。虽政绩固自卓越，而述作之妙，良有助哉！至于供奉歌诵，祠祝赞戒，勒之金石，播之乐府，多者千百，少数十言，体制纷然，各得其度。众人不给，我独赢余，又何其高也。而公犹曰：「是乌足录者。顾以国家典章政令，数十年间错见是书，因不敢废。」呜呼，是故公之心也。公行事阀阅，章章在人，当备国史，此弗论著。独记公之言，推广其意而为之序。元丰六年十月二十九日，尚书右司郎中刘某序。
 【《永乐大典》卷二万二千五百三十六「集」字韵，页九上引「刘莘老」。(影印本第一百八十八册)】 
　陆佃：《陶山集》十四卷
陆佃，字农师。越州山阴(浙江)人。宋庆历二年(一○四二)生。熙宁三年擢进士甲科，官至尚书左丞。崇宁元年(一一○二)卒。《宋史》卷三四三有传。四库馆臣自《永乐大典》辑《陶山集》十四卷。
现存《永乐大典》录：
陆佃陶山集 【十五条】 
以上十五条，馆臣漏辑者一条。
　　除馆职谢丞相荆公启
乘槎问汉，敢妄意于英躔；入馆登瀛，遽叩名于仙籍。载循蹇浅，弥切兢惭。国家乘有赫之炎图，绍无疆之历。笃生睿主，登用真儒。壮武烈于文谟，贲唐文于皇质。恭以宫使相公先生，道承三圣，德冠羣伦。既流膏泽以下民，更翼诗书而造士。至言不出，赐也仅闻其文章；大象无形，参乎才见其忠恕。成功弗处，秉义甚高。将集圣人之清，忽辞天下之任。而某曲蒙奖育，最号迂愚。早闻咳唾之音，晚在炉锤之内。回瞠目乎其后，每望车尘；疏攘臂于其间，更縻廪赐。比登词馆，实出师门。缓三年而为儒，窃尝承学；乌九写而成舄，猥预校文。点砾甚功，衔珠昌报。秋阳以暴，缅怀涤汉之情；春服既成，遐想浴沂之乐。仕欲行义，进思尽忠。庶无负于初心，庸少偿于至德。
 【《永乐大典》卷二万四百七十九「职」字韵，页十三上引「陆佃陶山集」。(影印本第一百八十五册)】 
　刘跂：《学易集》八卷
刘跂，字斯立。东光(河北)人。宋元丰二年(一○七九)进士。初选亳州教授，元佑初除曹州学教授，以雄州防御推官知江州彭泽县。政和末，以朝奉郎卒。四库馆臣自《永乐大典》辑《学易集》八卷。
现存《永乐大典》录：
刘跂诗 【一条】 　刘学易先生集 【二十八条】 
以上共二十九条，馆臣漏辑者五条。
　　虏中作 【《永乐大典》原引此诗十八首，其中十四首已辑入《学易集》卷三，题作《使辽作十四首》。】 
　　　其一
文物燕人士，衣冠汉典仪。举知缯絮好，深厌血毛非。形势今犹古，规模夏变夷。谁言无上策，会是有天时。
　　　其二
甘作河南犬，休为燕地人。举能羞石晋，谁复怨嬴秦。地扼辽东海，星占析木津。悲伤此邦旧，会遣一朝新。
　　　其三
人物分多种，迁流不见经。已无燕代色，但有犬羊腥。海马生难驭，山苗煮始青。舜韶方九奏，异类合来庭。
　　　其四
闻有官军士，生存仍宦胡。羞言陇西李，忍对杜陵苏。椎髻心何似，环刀意岂无。陈汤那复得，卫律不胜诛。
 【《永乐大典》卷一万八百七十七「虏」字韵，页五上引「刘学易先生集」。(影印本第一百零七册)】 
　　贺大路公启
伏审疏荣两镇，进位上公。策府载勋，安车归第。伏以某官道隆德骏，功盛位崇。忠烈着于庙朝，勋劳格于天地。平章百姓，邻哉股肱之良；镇抚四夷，巍乎山岳之重。虽保厘于洛邑，实师长于官僚。方圣上笃宪老之心，而大贤稽知止之义。章封屡上，精恳弗渝。进极帝师之尊，兼理国老之重。世无此比，宠绝前闻。社稷永安，克尽大臣之悦；出处俱善，高视圣人之清。福禄是宜，典刑攸在。某翾微小己，陶泳大钧。钦盛际之难逢，仰余风而增抃。坐縻俗状，阻造台闳。
 【《永乐大典》卷一万五百四十「启」字韵，页七下引「刘学易先生集」。(影印本第一百零六册)】 
　毕仲游：《西台集》二十卷
毕仲游，字公叔。郑州(河南)人。宋元佑初(约一○八六)为军器尉丞，召试学士院，擢为第一。终年七十五。《宋史》卷二八一有传。四库馆臣自《永乐大典》辑《西台集》二十卷。
现存《永乐大典》录：
西台先生集 【一条】 　毕西台集 【一条】 　毕西台先生集 【二十二条】 
毕仲游西台文集 【七条】 　毕仲游西台集 【一条】 
以上共三十二条，馆臣漏辑者四条。
　　离蒲中简游景叔知府少卿
经岁思归偶得归，清歌未彻醉如泥。篮舆径遂西城过，鹳鹊楼高不及题。
 【《永乐大典》卷一万九百九十九「府」字韵，页十四下引「毕仲游诗」。(影印本第一百九册)】 
　　岁时杂咏诗序
阴阳之运，寒暑之节，连万物之盛衰，而杂以岁时之忧喜。变则鼓歌笑傲，低昂而自得，与夫嘻吟咏叹傍徨散发而流涕者，其得已乎？此风雅之所作，而骚人文士所以世起而不穷者也。吾欲议于天，索情于人，观骚人文士之奇怪以永吾日，而患吾力之少也。盖闻宣献宋公在中书第三阁，手编古诗及晋、宋、齐、梁、北齐、周、隋、唐人岁时章什一千五百有六，总十有八卷，名曰《杂咏》。予未之见也。而宣献公之孙，有刚叔者，复次本朝公卿大夫、高才名士，与其家内外先世之作，诗歌、赋颂、吟词、篇曲，三千三十有五，以续前编甚备。予壮其事，因借观三月而告之曰：昔宣献公之外氏杨文庄公之事太宗也，文章道义，天下诵之。而子之祖考叔父，复以文章显。当仁宗之初年，宣献公号为文师。而治平、熙宁以来，常山公入居侍从，为太史，博文有守，如汉之董仲舒。四人之作，世不得而备也。其单章只句，流落讽味，如尝甘露而食熊蹯，讵可以多有。而今全篇具简，散列于其中。诗固未易知，然并我之时，君子之后，必有流饮大嚼而不厌者，刚叔之力也。虽然，岂特如是而已。夫论诗之人，古今异论，所以为诗之性古今同，故诗可亡也，而性不可忘也。性苟不忘，诗或有道。昔古诗三百余篇，孔子删取寡矣。然自商周至于鲁卫，未有无诗之国也。使删诗在今，庸距知数千(载)百年之间，而无可取之诗乎？刚叔之二十卷，用力多矣，宜有为孔子取者。然则吾所谓议数于天，索情于人，偏观骚人文士之奇怪以永吾日，乃余事而兼得者也，何足为刚叔言。或曰：刚叔之二十卷，果传乎？曰：以文庄、宣献两家四人之盛，与诸公卿大夫、高才名士之作，类非苟作也。吾意孔子有取，而人以为不传，吾不信。年月日左朝奉郎充集贤校理、尚书礼部郎中毕某序。阴阳之代化，寒暑之密移，吾不知其然也，而数可知。哀乐之相寻，美恶之相形，吾亦不知其然也，而情可见。盖数隐于空虚渺茫之外，而人情亦起于有无恍惚之中。方人之无事也，夷居澹坐，收视横膝，若遗肝胆之所在。而风噫箨鸣，日阴转，油然有感，则振发慷慨，徘徊而太息。况
 【《永乐大典》卷九百八「诗」字韵，页十五下引「西台先生集」。(藏日本天理图书馆)】 
　　贺除振夫侍郎启
某顿首再拜某官座前。伏自前岁冬末，被命改使山东，道过国门之外。时适会旌节出帅庆阳。尝获造诣行府，曲蒙敦事契。复垂顾访，欵以诲言。下情感佩之私，实不胜纪。尔后半岁之间，又再易地，到罢相属，道途之劳亦倍。故竿牍之问，重于稽脱。其如瞻驰系恋，增积尤多。即曰春晚极暄。伏惟总统邦计，台候动止万福。某承乏淮甸，捷荫映以幸 【兑】  【免】 于罪戾，造诣正远。伏望体上眷求，加护寝饔。行膺廊庙之拜，卑诚惓惓之祷。某悚息再启。近者伏审就膺恩制，入奉禁严。巨贤造朝，士夫交庆。而孤远之人，复得托在下风。区区抃幸，殆不胜情，皆不审起居何如。某自到淮上，虽夙夜罄竭，勉赴职业。然愚暗浅陋，终恐未能逭责。傥沐眷怜，不赐鄙遗，时有以诲督之，卒门下平昔之知遇，幸甚幸甚。
 【《永乐大典》卷七千三百四「郎」字韵，页十五上引「毕西台先生集」。(影印本第七十二册)】 
　　毕子庄墓志铭
元佑五年七月乙酉，毕子庄之兄弟，将葬子庄于郑州管城县怀忠乡卢村原祖茔之东北。而走书谓骃曰：「子庄之与子，亲且旧矣。知其详者莫如子，宜为我兄弟铭之。」骃辞不获已，序而为之铭。君讳仲容，子庄字也。其先东平人。自文简公显，始去代徙郑。今又居濉阳。曾祖吏部侍郎、同中书门下平章事，监修国史，太原郡开国公，赠太傅、尚书令、中书令，谥文简公，讳士安。祖卫尉卿、工部侍郎，讳世长。父尚书驾部郎中，赠正义大夫，讳从古。母永嘉郡太君梅氏。继母寿昌县太君陈氏。君少以侍郎任太庙斋郎。资性明爽，勇于为善。平居与其弟昆切劘讲解，相进于学，期以文章取贵仕，不幸早殁。而诸弟相继取科级，摄祠馆，翕然为一时名流。虽正义寿昌清白之操有以作之，然亦君 【子】  【之】 助也。初试吏，为临邛县主簿。邑有富人杨小三者，唯一子，喑且聋。与其侄男女二人处于是。已嫁妹谋欲取其赀。先收其女，养为子之妇。又瞰其亡，贼杀其男而磔弃之，出于 【语】  【语于】 索。建系其女侄，拘之旬浃，始微言，尝见姑衣有血污状。君繇是益加推治，而尽得其情。众乃谕向泣下直二指者，盖言妹欲并其赀，谋杀我叔侄耳，咸以为能。当是时也，清献赵公悦道、懿敏五公仲仪、常山宋公次道、成都李公才元，率能鉴识人物，颇以文雅吏事许君。惜乎夭阏，不及见其施也。以嘉佑四年五月二十一日卒于官，享年二十九。娶蔡氏，骃之娣也。男一人曰大。孙一人未名。大生二年而孤，吾娣守视鞠养，至于有立，可谓难能矣。呜呼，观君之所以为人，与其祖父之流泽，吾娣之守义，意其后子孙必有大者，姑俟之。铭曰：强以问学，敏以从政。位虽弗崇，名则有令。察狱唯明，于君为盛。奸莫能欺，罪人斯正。果如何哉，乃啬其命。必有遗焉，子孙之庆。人曰：「我晨出，见兄持一物趋水滨，如欲渝洗。意吾兄杀之也。」捕至狱，喑者莫能辩，第时泣下，直二指向人，若有云者。狱具，君独疑焉，乃为参伍
 【《永乐大典》卷二万二百四「毕」字韵，页十六下引「毕西台先生集」。(影印本第一百八十二册)】 

　周行己：《浮沚集》八卷
周行己，字恭叔。永嘉(浙江)人。宋元佑六年(一○九一)进士。官至秘书省正字，出知清乐县。乡人称为周博士。四库馆臣自《永乐大典》辑《浮沚集》八卷。
现存《永乐大典》录：
周行己诗 【二条】 　周博士集 【十六条】 
以上共十八条，馆臣漏辑者三条。
　　次邢元辅知府韵
　　　其一
飘零南北道，秪为草堂留。佳句堪排闷，端居正复愁。何年寻旧壑，无路借前筹。拟访乘槎客，真仙不可求。
　　　其二
高斋连大厦，安隐客心舒。每发难逢笑，时翻未见书。艰难恩意重，零落旧游疏。欲买西河地，终焉此荷锄。
 【《永乐大典》卷一万九百九十九「府」字韵，页十七下引「周行己诗」。(影印本第一百九册)】 
　　祭二十叔文
水部仕唐，官于平阳。中更五季，混乱八荒。艺祖受命，统临万方。屯田自衢，乃还故乡。年尚童稚，其归母将。四海初定，俗罕簪裳。起家刀笔，恭靖敦良。始教子书，人知义方。校理决科，于家有光。阅今五世，其德弥芳。仕亦未艾，处亦有常。里居侨寓，千指五房。皆幸饱燠，无或流亡。惟后之大，匪流之长。永嘉三祖，五位最昌。三一四三，五五同堂。八父既逝，叔少且强。惟吾叔父，吾父之行。吾父既殁，叔父惟 【藏】  【臧】 。今又逝矣，念其可忘。连体共气，一安百康。岂有疏戚，莫不痛伤。累累诸孤，将谁之望。觊从父祖，降家百祥。孝心惟微，德报惟彰。哀今弗见，涕零其瀼。薄奠侑之，傒其来飨。
 【《永乐大典》卷一万四千五十「祭」字韵，页二十五上引「周博士集」。(影印本第一百四十六册)】 
　张守：《毘陵集》十六卷
张守，字全真，一字子固。常州晋陵(江苏)人。宋崇宁元年(一一○二)进士。官监察御史、宣德郎。建炎中除起居郎，兼直学院士，迁御史中丞，兼权枢密院事。后徙绍兴府。卒谥文靖。《宋史》卷三七五有传。四库馆臣自《永乐大典》辑《毘陵集》十六卷。
现存《永乐大典》录：
张守诗 【三条】 　张守毘陵集 【四十四条】 
《温公传家集》引 【一条】 
</div>
    <div class="pagination">
<a href="四库辑本别集拾遗_page22.html">上一页</a><span>...</span><a href="四库辑本别集拾遗_page18.html">18</a><a href="四库辑本别集拾遗_page19.html">19</a><a href="四库辑本别集拾遗_page20.html">20</a><a href="四库辑本别集拾遗_page21.html">21</a><a href="四库辑本别集拾遗_page22.html">22</a><span class="current-page">23</span><a href="四库辑本别集拾遗_page24.html">24</a><a href="四库辑本别集拾遗_page25.html">25</a><a href="四库辑本别集拾遗_page26.html">26</a><a href="四库辑本别集拾遗_page27.html">27</a><a href="四库辑本别集拾遗_page28.html">28</a><span>...</span><a href="四库辑本别集拾遗_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
