<!DOCTYPE html>
<html>
 <head>
  <meta charset="utf-8"/>
  <title>
   耻堂存稿 - 第 1 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   耻堂存稿 - 第 1 页/共 7 页
  </h1>
  <div class="content">
   钦定四库全书　　　　　集部四
　　提要
　　耻堂存稿八巻　　　　别集类三【宋】
　　【臣】等谨案耻堂存稿宋髙斯得撰斯得字不妄卭州蒲江人绍定二年进士李心传辟为史馆检阅迁秘阁校勘累官端眀殿学士签书枢宻院事兼参知政事为留梦炎所搆罢官予祠宋亡隐居苕霅间而卒事迹具宋史本传斯得父稼端平间知沔州与元兵战殁斯得能以忠孝世其家其立朝謇谔尽言惟以培养国脉搏击奸邪为急务理宗至称为硬汉本传载所论奏凡十余事多当时切要之图今集中所存奏防仅及十篇与本传相较已不能无所遗脱然其于宋末废弛欺蔽之象痛切敷陈皆凛然足以为戒其书事诸萹防所亲歴纪録真确尤足以禆宋史之缺佚至其生平遭遇始沮于史嵩之中厄于贾似道晚挤于留梦炎不得大行其志举凡悯时忧国之念一槩寄之于歌诗虽其抒冩胸臆间伤率易用韵亦时欠检防而感懐纪事要自有激昻沈鬰之观如西湖竞渡三丽人行诸首俱可补奸臣传之所遗雷异鸡祸诸萹亦可増五行志之所未备征宋末故事者得是集而参考之其洵足称诗史矣案本传载斯得所着有耻堂文集行世眀叶盛菉竹堂书目亦有耻堂集七册而皆不言卷数其后遂亡佚不传蔵书家罕有着録厉鹗撰宋诗纪事采摭极博亦无斯得之名今从永乐大典各韵中掇拾排次厘为文五巻诗三巻用存其槩而仍以元龚璛原序冠之于前至乐语三首体近俳优殊非正格今以原集所有姑附録巻末而于刋本则并从删削焉乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　原序
　　宋季权臣柄政类恶直丑正故其贤人君子不得安于朝廷之上放弃江湖之间若耻堂髙公尤为时所媢嫉而天下后世以其人不用为恨者也公鹤山先生魏文靖公外兄之子早年试防闱奉大对受告君指要于叔父终其身防敢坠淳祐间繇学省以论时政诋斥嵩之既而憸腐相仍取败者益甚屡以秘监召不起竭思诚辞根极事机寤寐矢之未尝防其私晚与庙议殛似道以快人神之愤更以不容去位而亦无可为者矣遯迹霅川饥不复疗时则藩翰如刘伯宣夹谷士常求一识面惟耉成人知训至今人两贤之公之仲子纯彦韩孺甫居吴中与予同里巷者二十年窃获闚所著述易诗皆有説诸史有抄杜佑通典有増损若孝庙实録则尝秉笔太史氏卒就遗编以自靖献者也韩孺没二子防徃之钱塘闻其客授以养母不坠家传去年以书来曰吾祖存藁尚论之士仪图之若诗篇奏防已刋摹若干巻子实知吾家世盍叙其梗槩焉予拜受而敬赞曰廪廪乎屈原之离忧恳恳乎刘向之先见不幸而无一不验矣先生之志亦足悲夫先生蜀人也坡公当熈丰变法时显讥深刺犯难而不顾亦独何心在当时君相犹或感悟耳迨崇观后倡为丰亨豫大之説雷同一声岂无君子岂能忘其君进而谏之孰其从退而讽切孰其聼哉沿今以遡古王者之迹熄而诗亡诗亡而春秋作要不过使人无以致其忠君爱国之心于是家国天下随之耳呜呼昔吾先正其言眀清即其所传有闗于人心世道之故人能不兴起于是乎盖名山之藏次第出矣龚璛序





　　钦定四库全书
　　耻堂存稿巻一　　　　　宋　髙斯得　撰奏防
　　轮对奏劄
　　臣顷者防恩共贰礼闱每惟此官盖古宗伯之属以佐掌邦礼为务职分所系至为不轻故尝日夜深思欲于簠簋俎豆升降周旋之外求有补于国家之大政者而得其説敢为陛下陈之夫礼者何也天之经地之义君人之大柄天下之大闲而禹汤文武成王周公之所谨以守其国者故三代盛时纪纲森严法制眀备尊卑有分贵贱有别车服物采各有等衰天下之人日由乎规矩绳墨之中而不敢逾越以故民志一定祸乱不生凴借维持至于数百年之乆用此道也周室既衰礼制大壊汉继之扫灭无余末流之习俗薄恶民人抵冒诸侯骄横而汉法不得行外戚颛恣而大臣不得制宦寺放纵而朝廷不得治汉之宗社遂以陵夷此贾谊仲舒王吉刘向之徒所以发愤慨叹而孜孜于述旧礼眀王制以救之也我国承五季衰乱之余知天下之祸败原于礼制不立故创业之初立纲陈纪为万世法先儒程頥论歴代之礼独以为本朝大纲甚正而司马光亦为大宋受命太祖太宗能立礼之大节是以百年之间教化兴行臣民轨道凡汉氏藩臣阉戚壊国防家之事一皆无之制度纲纪如此圣子神孙世世持循而弗失可也然臣观自顷以来祖宗典则之旧浸以隳废壊法乱纪之风渐不可制窃为陛下忧之宫邸无故而妄求进秩不问也嬖宠恃恩而豪夺人田不问也戚畹埋过于侈汰以溷有司不问也宦寺怙势頥指气使驾朝使而倾之不问也而宗藩之横则又甚焉有纵恣舆台嚢槖巨盗而邀求内批以免死者矣有嗾使僧卒伐人宰木而躏籍官吏以求胜者矣凡此数端奸礼犯义在崇观政宣之间固不以为怪而隆兴干淳之世则未必有也陛下其可恬然视之而畧不加警乎且上之人既已决隄壊防而聼其所趋矣而台谏侍从给舍之臣复无一人敢逆遏其横流至于都司少有抵牾则加以无君之罪不旋踵而逐去其于圣徳能不亏损乎恃恩犯法之徒能不踊跃而攘臂乎政和间谏官黄葆光上防请裁抑省吏朝廷方为施行忽降御笔手诏云于丰亨豫大之时为五季衰乱裁损之计诏下葆光移符寳郎堂后官醵钱入寳箓宫作千道斋以报上恩自是省吏之横不可复制臣谓今日事虽不同而纪纲陵迟豪猾得气无以大异政刑俱失逺迩效尤无怪乎民挺于敚攘吏肆于豪夺而畧无忌惮也臣愿陛下思圣人为国以礼之训而致行之法三代之所以得监秦汉之所以失力守祖宗之法度痛抑亲昵之私情毋使凴借扶持之地日寻斧斤以至于衰乱而不可反宗社之忧其犹可及救乎臣以礼为职言之及此不识忌讳惟陛下恕其狂僣
　　秋八月壬午大阅防
　　臣闻有国者武备为急必申儆而讲肄之然后国威奋扬兵力坚勇以守则固以战则克此保民守国之常道不可废也然有其时焉故曰三时务农一时讲武盖必于农隙而为之也周礼仲冬教大阅所以简军实修战法辨旗物饬车徒其礼比春之振旅夏之苃舍秋之治兵最为详备此三代立武事之正法也春秋之时周官虽废而鲁周公之国也其礼故在威公所当谨守其法以为保民守国之道而乃以盛夏之时行大阅之礼周之八月夏正之六月也是月也神农持功毋起大役此岂劳民动众以阅武之时乎春秋书之言其非时也程頥春秋传曰无事而为妄动也有警而为之教之不素何以保其国乎斯言尽之矣臣尝因圣人言论而考诸祖宗之所行孝宗皇帝修攘之事何其与春秋若合符节也茅滩白石大阅禁旅亲乘戎路以临之者凡再驾焉穑人成功顺动以时旗帜精明戈甲焜燿师武臣力士百其勇而又命两淮忠勇诸军率以十月聚教于官官给钱米莫不踊跃奋厉思敌王忾当是时内外武备修饬如此何其盛哉陛下上绳祖武修攘之政固无不举然迩年以来疆埸多虞士气未振岂所以激昻而鼓舞之者有未至欤臣愿陛下以孝宗皇帝励志戎昭为法申儆将帅毋或忘战废备使国威一张殊隣逺憺襄汉之清日月可冀矣惟陛下留神幸甚
　　上言学校疏
　　臣伏见陛下迩者加惠三学既颁奎章以贲儒宫复命学官公举经眀行修气节之士圣意所属昭如日星中外方鼓舞踊跃以诵圣徳乃闻忽以小过上触霆威至烦御笔特申警戒天语峻厉闻者怛焉虽其不自爱重颇孤奬劝之意然以醉饱罪人恐非盛世之事议者皆谓圣度天寛本无诃问之意特一二邪臣【原注陈司业振孙】受托权奸欲为报仇故乗机激怒而为此耳尚頼圣眀曲全事体释而弗竟不然岂不动摇局面而堕小人之计乎夫政教未更之初眀伦一疏为羣言之首国家否泰剥复之机实嘉頼之何可泯没自尔以来指陈时事类自切中师儒毒死则白发邪党之隂谋讼狱诞谩则显斥小人之奸状御史非人则夜草扣阍之疏而求力争直士遭摈则亟贻光范之书而求反命凡皆以维持国是摧拉奸萌其有功国家如此纵有大过犹当加宥况区区杯酒之失哉且自昔人臣虽有大罪上之人犹迁就而为之讳如曰簠簋不饰帷薄不修固未尝斥言之也今眀诏自亲其文曽不少加覆防岂所以令众庶见乎臣愿陛下以学校为重録其大节弃其小过毋聼邪人溢恶之辞遂生厌薄摧挫之意庶几多士气节犹可保全小人闻风知所畏惮其于国家大体诚非小补臣之职业颇闗学校故敢缕缕言之惟陛下择焉
　　应诏上封事【原注淳祐六年正月时为秘书郎】
　　臣窃惟日食之灾固非小变其在今日尤为非常盖以嵗言之则适在丙午国家阳九之防也以月言之则是谓三始前代之所恶也以日言则朔日辛卯诗人之所丑也防烖参防厥咎已彰况未食之前曀隂累日霁于一朝谴告暁然不啻面命既食之后余分逮闇光不及还诹之羣言良非美兆陛下克谨天戒若稽旧典豫思所以饬躬正事防塞大异者罢元防而不讲避正衙而不御却夀觞而不举复下眀诏敷求尽言圣心忧劳羣下震恐臣幸以虚薄备数周行懐欲效愚乆矣敢不奉诏而悉陈之臣伏覩陛下斥去魁孽更新大化以来夙夜刻厉欲以惩革曩改纪庶政非不至也然行之逾年课其成效茫若捕风系影曽未有以小慰海内之望臣窃惑之大奸嗜权巧营夺服将以遂其三世执命包藏睥晲之志陛下惕然觉悟奋独断而退罢之是矣諌宪之臣交防其恶或请投之荒裔或请勒之休致或议夺其麻而壊之陛下茍行其言亦足以昭示意向涣释羣疑顾乃一切寝而不宣歴时既乆人言不置然后黾勉传谕委曲诲奸俾于袭绖之时妄致挂冠之请因降祠命茍塞人言抱拥存全如防拱璧夫以蔡京之去俾之谢事又削其十一官而谪之杭州凡有乡里姻娅比为死党者如宋乔年叶梦得林摅之徒悉皆逐去不得亲近人谓上意坚定不可回夺矣曽不三年复还相位穷防极恶以阶政宣之祸今罪与京埒而罚不伤其毫毛又有奸人贪其重贿怵其甘辞于宻勿之际日夜乘间伺隙而隂为之地焉是以讹言并兴善类解体谓圣意之难测而大奸之必还莽卓操懿之祸将有不忍言者臣窃为陛下凛凛也皇嗣未建国本乆虚顷嵗以来言者唇腐齿落不知其几防矣陛下始而玩中而疑终而讳焉英宗之选育也仁庙春秋二十有六孝宗之选育也髙庙春秋二十有五虽未正名号而圣意固已定矣陛下之年视二祖何如也顾优防不断未有专属非玩欤羣臣立长之论虽渉乎嫌然皆发乎忠诚非有他也而陛下深怪其説非疑欤近者一二小臣论奏及此窃闻宣谕宰执咎进言之烦非讳欤自顷以来诸臣杜口矣日慆月迈罅隙不涂安知无如定陶赂遗后宫求为汉嗣者天下祖宗之天下也陛下受之将以传诸万世其可牵于私系而不以大公至正之心早正而素定乎大臣者贵乎以道事君者也今也献替之义少而容悦之意多知耻之念轻而患失之心重内降所当执奏也则不待下殿而已行滥恩所当裁抑也则不从中覆而遽命揣上之不严于絶恶也则进其余党而甞试意上之追仇乎尽言也则择其甚者而排诋嫉正而庇邪善同而恶异任术而诡道乐媮而惮劳凡其过失见于羣臣之论奏者固已不少陛下朞年之问虚心委寄所责者何事而其应乃尔无怪乎望治之勤而收效之迟也台谏者所以主持公是者也祖宗之时言入輙行无所回挠将以养其气也比日以来厌其强聒求以箝之乃有所谓宣谕者焉权凶逸罚交章请罪则谕止之扈带私授抗防论列则谕止之且陛下以此官为何官耶盖眀目张胆立于殿陛以与天子争是非可否者也顾可谕止之乎谕之其可止乎王十朋有言绍兴末台諌奉行天子风防有宣谕使言者有宣谕不得言者台諌之职言不行则去其可受宣谕乎臣谓今日之病何以异此摧其气挫其鋭则精神风采亦日销月铄而已矣陛下果何便于此侍从者所以论思献纳补阙拾遗者也祖宗以来搜览俊乂列布禁涂朝廷一有阙失言语议论之臣交唱迭和图惟正救是以事无过举今也班聫寥落虗位孔多职业隳废气象衰国有大事言之而无助争之而无党政之多粃抑此之由谓当世之士果无足以充是选乎则极论纲常一斥不复者其人也执宪端平拚除非类者其人也防陈三渐力排阉戚显劾二奸肃清宫禁者又其人也若此数人汉庭公卿孰有出其右者诚能聚之本朝岂不足以折羣邪而夺之气今也或弃之而不召或召之而不力天子严惮而不复简记大臣观望而不敢荐延望实之不收乃徒谓人才乏使而目前之茍以充数岂可厚诬哉刑赏者国之纪纲也赏公则人知劝刑肃则人知惧人主所以御天下者惟此二柄而已其可使之私且防乎贵介怙亲第赏重复西垣驳正遂非不省恩旧干泽污玷郎闱闼徒归而终置不问赏不私乎近臣毒死谋出权奸国人户知贼岂难得发奸擿伏者非但失职又囊橐之典狱讫威爰书诞谩勅牓挂壁迹捕渺茫朝廷弗竟也三凶流窜令非不严乃有廋伏近畿狎玩国法州郡故纵曽不谁何搢绅传言相与愤惋舜之流四凶族曽不如此刑不防乎兵财者国之大政也治兵莫大于谋帅理财莫先于节用淮阃巽懦擢自权奸趋向既邪缓急难倚今纵不能选威望臣以代之见大夫之中岂无可任迁延嵗月重于易置岂非忧邉思职者之过乎敌窥南徼事已数载邉臣交奏日骇聴闻夫敌之往复误我者乆矣而庙堂之上将信将疑应接常缓饬兵卫峙糗粻结邉丁抚部落缮障塞明斥非知兵者不能办也乃蹈常袭故不急择才臣以畀之万一邉境不支北骑奄至自岭以南无复横草之备乃骇而图之岂将有及乎军政之阙孰大于此国家版图数年以来荡析几半承平用度不损圭铢譬如衰败之家产垂尽而费如昔虽不困不可得已邉陲乆戍馈饷日繁盐滞楮穷国计大屈此何时而土木不休好赐无艺白鹤新宫斧斤之声未絶师臣赐第版筑之役将兴闻之道路又谓宫掖之间按明禋之旧比责币帛于版曹贡篚之地既虚至乃辍移他币以应命由是而推横费侈用外庭所不得知有司所不得防者可胜道哉邦财之蠧孰大于此陛下临政愿治非不焦劳而如前所陈无一嗛志可不思其故欤盖自端平亲政以来号曰更化者屡矣然其所谓更化者不过下一诏书易一宰相而已至于大化之本闗乎气运之盛衰治道之隆替当更而不更者则固未之思也本者何非陛下之心乎陛下未明求衣寒心销志见于视朝聴断之时亲近儒臣询访得失见于防夏从容之际虽尧舜之兢业文武之忧勤不是过也然闾阎小人妄议圣徳或为谨独之地立意之未诚燕闲之时窒欲之不固货利蚀吾之明者也而不殖之戒未严大奸觊还私献络绎相位偶缺多藏交营君臣之间相觌以货相赂以利此桓灵污浊之事岂盛世所宜有哉至于便嬖侧媚之人所以荧惑耳目感移心意者尤足以为清明之累腐夫巧譛而保傅防摇妖防外通而潜开邪径隂奸伏蛊互煽交攻陛下之心至是其存者几希矣夫陛下之心大化之本也不于是乎洗濯磨淬力思所以更之乃徒立为虚言亡实之名而谓之更化此天心之所以未当而大异之所以示警也虽然是心之非更之虽在陛下而格之在臣陛下断自宸并建二相所以责望之者特簿书期防之故钱谷甲兵之间而已绳愆纠缪陈善闭邪盖将以为澄源端本之地也舍是不图而汲汲于末流岂足以为贤相哉必定立国本如韩琦挟孔光传以悟上心而犯顔逆指非所惧必决去小人如司马光所谓天若祚宋必无此事而挑怨蹈祸非所恤必止絶内降如杜衍之积至数十连封面还必裁抑嬖幸如陈俊卿之面质上前力去渊觌其能及乎此也则陛下以此望之庶于言动造次交警迭规涵飬薫陶潜感宻悟必使人主一嚬一笑之间无往而不中其度焉夫如是而后大臣之责尽大臣之责尽而后陛下之心正陛下之心正而天下之事始可次第而理矣孟轲曰君子之过如日月之食人皆见之及其更也人皆仰之陛下诚能销变弭殃以彰更化之盛则孟轲所谓更者盍亦反其本矣臣西南寒儒顷以庚子冬雷应诏上封事乞陛下择才并相以是忤史嵩之流落三年不自意得逄陛下更新大化再玷周行目暏嵗旦日食之异敢不奉明诏吐其狂愚狂瞽干诛惟陛下幸赦
　　直前奏事【原注淳祐十二年七月峕以秘书少监兼侍立官】
　　臣待罪蓬山碌碌无补陛下过聼擢之摄承记注辞不获命日夜思维所以称塞者就列之初适观国家有非常之异职分所在敢不皇皇汲汲即为陛下言之臣窃见六月以来饶州衢婺台处严陵建寜南劒邵武诸州同时大水败壊官寺屋庐流杀人民以千万计父老咸谓数十百年所无此非小变也陛下可不惕然警惧推原致之之由求以防塞之乎臣观汉儒言灾异谓有某事则有某应皆为必然之理故人或不之信然本朝大儒程頥苏轼朱熹为感应之理甚精其説不可尽废废之则人主忘警戒之心臣今采摭汉儒所论水灾之应騐诸当世行事盖真有若合符者试枚举而陈之汉儒谓政令逆时则水失其性雾水暴出百川逆溢壊郷邑溺人民今盛夏之月土木横兴毁彻民居妨夺农务穷昼极夜不得休息百姓以其愁苦之气薄隂阳之和感天地之精致异招灾莫大于此举动逆时如此水安得而不应乎汉儒谓辟遏有德厥灾水水流杀人説者谓辟君也人君壅遏有徳使不见用则水灾应之今在外之臣固有尝婴逆鳞一斥不复者有显劾权奸乆而不召者当侍从卿监班列一空之际悉招徕之以补处可也而宿疑未化开悟惟艰至于诏防所趋命召所加则不过一二朋邪贪刻之人而已有徳壅遏如此水安得而不应乎汉儒谓道人始去涌水为灾道人者有道之人也今陛下招延众人列于有位天下方以庆厯元祐之治望之而因以小人轻蔑学校使师儒望士力争而去若不甚惜比日以来复闻有小人欲防正臣以变时事者一网尽去有其兆矣善类孤危如此水安得而不应乎汉儒谓诛罚絶理厥灾水其水也雨杀人今陛下寛仁出于天性而草茅扣阍或触黥之辟事为创见闻者惊疑至于州县之间寃狱孔多而辅郡杀士尤其著者道路流传莫不切齿内外台臣以其腑肺噤莫敢言陛下深居九重亦甞知其事乎乃若诛罚所当加者莫垓荣若也则反拥防存全不伤毫髪刑罚絶理若此水安得而不应乎汉文帝后三年蓝田水出流九百余家壊民室八千余所杀三百余人汉儒谓是时匃奴犯北邉杀畧万余人故有水灾之应往嵗之冬防入淮西大掠而去其所杀者奚翅万人创残之余民气破伤官吏侵渔寃苦无告邉民失职如此水安得而不应乎元帝永光五年大水壊乡聚民舍及水流杀人汉儒谓是时帝违古制刑臣石显用事故有水灾之应比年以来刀锯之余气焰日炽士大夫无耻者赴壑投林倚为内主而郡邑琐细之讼亦复渔猎以凟圣聴发命不衷吏道多杂职此之由刑臣用事如此水安得而不应乎凡此六者非臣臆説质之往牒考之时事信而有证至不诬也陛下安得视为偶然而不急图所以销弭之乎今避殿减膳罪已求言既寂无闻所以寛恤诏书辞气平缓殊无哀痛恻怛之意二府引求归政之虚文犹不知改至于处置救灾恤难之事若存若亡未闻有慨然以纳沟由溺为己责如救头目然而图之者此臣之所以甚惑也程頥有言天地之间有感必有应所应复为感所感复为应今灾变如此忽而不图臣恐感应反复殆无终穷不至于大伤败不已况隂盛阳衰昭然兵革盗贼小人将起之证而于五胜之运犹我国家之所甚恶者乎臣愿陛下深思天戒采用臣言亟下求言之诏愽求塞异之方必先罢新寺土木必速反忤旨诸臣必遏絶邪説主张善良必慎重刑辟爱惜士类必加恵邉民救其死亡必抑逺幸臣絶其干挠信能行此六者不惑不疑则天怒庶乎其可囬和气庶乎其可召矣虽然臣复有愚见懐欲吐露已乆今天时人事如此其敢复有隠忍不为陛下言之臣观汉成帝时灾异至众刘向告以销弭之术始终不过以和为言其论治世之事曰众贤和于朝万物和于野朝臣和于内万国驩于外曰诸侯和于下天应报于上其论衰世之事曰幽厉之际朝廷不和祸殃自此始曰朝廷胶戾乖剌灾异数见盖反复言之至为深切而又以和气致祥乖气致异之説终焉若向者亦可谓能销弭灾异矣今陛下更新大化励精思治所望于二相者何如也恊恭和训戒勉厉非不谆切柰何纎芥之隙不杜佩剑之风浸成防人交乱其间将至不可复合夫辅佐人主爕理隂阳何等职分顾不以臯防济济相逊者自勉而甘心于衰世背戾之风然则乖气致异涌水为灾二相安得不自任其咎乎臣愿陛下因天灾之可畏明以利害申谕二相使之各弃细故戮力一心以济国事以回天意二相和则众贤和众贤和则万物和如此而犹有变异以为明主之忧臣不信也臣忧爱之深愚戆妄发惟陛下幸赦　贴黄　臣伏覩御笔以诸郡水灾分命朝臣体访被灾轻重宣布徳意且令有司给降钱米赈济仰见圣天子忧念元元不遑寜处之意然臣谓近年以来所在常平义仓例多羽化况当水毁之后储蓄抑又可知若令有司専仰此以充赈给必成文具窃见仁宗皇帝庆厯八年河北水灾特出内藏库钱帛令三司转漕斛斗赈赡嘉祐元年河北复被水出内蔵库绢二十万匹银十万两赈贷神宗皇帝熈寜元年诏三司支钱五十万贯赐河此转运使应副水灾诸州支用以免科扰民间孝宗皇帝乾道元年浙东西水灾蠲免百姓身丁钱绢于内库细支拨还户部以充军用祖宗爱民之切于有司赈给之外又捐朝廷内帑钱物以助之实恵及民不为空言所以人心感悦天意易囬虽然此非祖宗已然之事亦陛下之所亲行者绍定二年台州大水命常平使者叶棠移治经理发丰储仓米十万石封桩库钱五十万贯以充赈济修城之用是时楮价四倍于今计五十万为今二百五十万视三祖所捐盖有过之今被灾之地既广旧比固难悉援然亦安可漠然视之而徒责之诸司州郡乎臣窃料陛下痛伤赤子死亡未必不欲捐缗赈之特大臣毎事蓄缩逆畏陛下或有所靳而不敢言耳且绍定赈台之事弥逺犹能行之曽谓二相之贤而独不能为之乎夫居钧轴之地遇国家大灾变拘文牵俗踌蹰顾虑不能稍稍度外行事以慰天下之心而曰国力方屈吾为朝廷惜费殆不得为知务矣臣谓三使者之行当各以二三百万缗自随所至酌量被灾轻重均济近郡又当兼给以米庶几实徳宣布可以转灾为祥朝廷毎造一宫建一寺其费动以数千万计若捐百之一二以活十州数百万生灵之命其为福田利益葢有大于宫寺者矣陛下若以臣为可采伏乞睿防防付三省疾速施行
　　转对奏劄
　　臣比因水灾直前奏事冐进瞽言圣度如天不赐诛斥在臣愚若可以止适当转对义不容黙是用再披心腹极陈于前惟陛下垂聴焉臣窃见自诸郡大水以来廷绅有奏疏上封言得失者方诸盛明不讳之朝未及百之一二已闻或者恶其讙呶指为己甚邪説乗之遂谓空言徒乱人聴无补国事此説一行其祸足以亡人之国臣安得避空言之名不为陛下分明之乎夫所谓空言者谓其髙谈濶论逺于事情揆诸古则不合施于今则有害如战国横议如西晋清谈若是者信无补也今诸臣之言上则切劘圣主下则砥励大臣内则摧压奸邪外则销遏强敌盖书所谓乃言底可绩诗所谓我言维服者也而顾以为无补于实政乎夫臯陶之言虽恵非帝舜底于行则无以致泰和之治傅説之言虽良非髙宗闻于行则无以成中兴之功今也言不悖于臯説而陛下不能如舜髙宗之行不惟不行又从而咎之言果何罪哉且诸臣之言其切劘陛下也谓畏敬不可不存谓货色不可不逺谓国本不可不正谓大伦不可不厚谓大臣不可不信谓政本不可不一谓台諌不可不择谓辅相不可不和谓任贤不可不坚谓去邪不可不力谓土木不可不罢谓用度不可不节谓戚里害民不可不戢谓宦寺挠政不可不惩谓凯必昻英诸贤不可不召谓垓荣与簋怙恶不可不罚谓黥草茅之失不可不悔谓轻蔑学校之罪不可不正莫非可行之言也设尽行之则尧舜禹汤之圣不是过矣而陛下亦甞用一言于此乎其砥厉大臣也谓君心之非不可不格谓内降之命不可不还谓开忱布公不可不广谓辨别邪正不可不明谓恊恭和衷不可不务谓分朋植党不可不戒谓乡曲之私不可不克谓功利之徒不可不逺谓器使人才不可不当谓振防淹滞不可不公谓天灾流行不可不畏谓下情壅阏不可不通谓小人之类不可不絶谓师儒之去不可不留谓去恶之心不可有所私系而勿用谓进贤之道不可有所观望而不力亦莫非可行之言也设尽行之则臯防周召之贤不是过矣而大臣亦甞从一事于此乎夫诸臣之言如布帛之必可衣谷粟之必可食用之则治舍之则乱断断乎不可易也今一切以为空言而莫之省不知舍是将以何者为实言实政乎抑臣闻之道路又以为今日之病在于人主无用言之实大臣无受言之量无用言之寔其末必至于玩諌无受言之量其末必至于罪言玩諌固不可罪言则趣于亡也如水之就下矣故必圣主充容纳之羙而进于用言之实贤相絶忌讳之心而拓其受言之量夫如是则诸臣之言皆见于用何往而非实政乎昔孝宗皇帝厉精为治总核名实羣臣进説多见施行当是时百官轮对翌日必命宰臣进呈择而行之一时善政多出于此廷试居下列者命详定官节録论利害事实处类聚以闻以廷绅之言为未足也谓前宰执侍从亦有献纳论思之责己见利病聴非时闻逹欲以知州县民情若是者可谓有用言之实矣故臣愿陛下以为法王安石之为相也不恤人言甚至于加罪司马光论青苖则退司马光苏辙论条例司则逐苏辙刘挚论助役则谪刘挚盖其未相也甞有诗曰为客当饮酒何与主人谋及其为相力行此诗故深恶人议其失若是者可谓无受言之量矣故臣愿大臣以为戒今天下大势剥烂蛊壊无一事堪举目独言路一脉如缕不絶是乃国家之元气也主张扶植犹惧不振奈何又加诋訾而沮抑之乎或者徒疑诸贤之来不过譊譊腾口一閧而去不知于国于身一切不恤而妄求诡异之名自非大狂躁之人何至如此而可以是例目之哉臣谓空言之説好名之语皆设罻罗于国中欲一网君子而尽去者也其言最易入其祸最难言愿陛下如滛声美色以逺之而毋輙惑焉此君子去留之机国家安危之不可不深留圣虑者也臣屡触天威无任陨越惟陛下幸赦
　　留赵给事奏劄
　　臣伏覩御笔赵汝腾除翰林学士陆徳舆兼给事中除目一出人情震骇以为汝腾在闼仅两月凡所缴驳皆国家大事君子有所依小人有所惮一旦隆以虗名夺其要职事出匆遽莫知所由或为陛下朝逐徐霖暮夺汝腾之职盖以汝腾甞屡荐徐霖而霖所恃者惟汝腾故疑霖补外必为汝腾所缴遂先事而移之若果因此臣窃以为误矣霖数年前颇有时名汝腾荐之亦未为过但其再来遂负虗骄之气傲睨一世自以人莫能及至于因讲学异见攻诋蔡抗王佖等为奸人昌言于君父之前则无忌惮甚矣汝腾亦知其狂且见天语峻厉霖犹未去与臣亟至其所居趣之使出霖始踉蹡肩舆而去臣居与霖隣寔目见之以此而观霖命至闼汝腾必不駮之明矣或谓汝腾徙他官非由霖故自以缴驳諌章所论社仓等事因欲陛下出之于外而陛下欲两全之故徙汝腾他职若果出此臣尤以为不可夫邪正是非天下自有公论而汝腾所言大有之奸有无亦何可得而欺者陛下但当问其言之是非而去留之可也若不辨黒白但欲啗以好官使之薫莸并处汝腾行已有耻者也其肯道不行言不聴而包羞忍耻以就华职乎是则名曰迁而实逐之也且陛下更新大化名曰收用诸贤其实皆置闲曹徒为观美独汝腾粗居要处得行其志宗社所頼惟此而已一旦骤夺其职付之柔佞拱黙之徳舆使汝腾以一世之望宗老之重飘然逺引陛下遂亦弃之有如弁髦中外闻之必大惊怪以为朝廷局面转移国事至此贤者力争而去小人踊跃増气而来盖理势之必然者岂不摇动四方之人心哉臣言及此非敢求名非敢为党盖赤心血忱深痛陛下改纪仅数月而初意遽变已有土倾瓦解之气象沦胥以败特在旦夕间故不自知其言之狂至于此耳臣愿陛下以宗社生灵为念毋蹈系小子失丈夫之戒亟以封駮之职复还汝腾使之有辞复留以系人心以安国歩不然臣汝腾之所荐也又顷者使还入对首言更化机括惟在五六台諌而非其人是以妄议台諌者也当与同去其可独留伏乞奋自宸断并赐罢黜臣虽没齿田间其甘如荠干冒威顔不胜俟罪之至
　　轮对奏劄【原注六月六日时为著作佐郎】
　　臣猥以非才滥竽东观毎惧尸素无补秋毫兹幸登文石之陛下望清光敢输毣毣之愚少殚忠报之分惟陛下垂聴焉臣甞静思当时之故窃以为闗乎宗社之存亡者不一而足陛下神明之虑既有所遗而二三大臣复皆视为故常莫有赤心血诚身任其责者是以大化虽更羣贤虽聚而天下之势反日趋于危亡而不可救止也且今日闗乎宗社之存亡者陛下亦知之乎奸邪有复出之忧强敌有必至之势国计有将败之虞三者其机已兆其形已成大臣分任其责汲汲以图之犹惧弗济而可漠然不恫瘝其身乎权凶去位以来所缔结者莫不壊散所排斥者莫不收用攻诋之防多见施行朋比之俦悉就流窜戚里之与为姻娅者又奉诏而停婚上心若坚定国是若昭然士大夫可举手相贺曰自今其无反覆之忧矣臣窃以为未也何则内庭之耳目故在而外邪愈急于窥觇都城之巢穴未破而奸朋犹存于依据帷幄之臣邪正混淆固有觇顔色授助小人如郑居中之主蔡京諌宪之任忠佞错糅固有柔邪深险黙伺时变如杨畏之主章惇在庭百执事出死力以排奸者百无二三希后福而中立者十盖八九甚至隂持异见以力沮草茅之公议阳附善类而甘为权孽之私人指目昭然有不可揜呜呼国家之多衅如此非宰相之责乎夫成周冢宰以正百官为职者也而王之六宫亦统焉今羣臣厐杂甚矣宰相所当别其淑慝为上一分明之至于宫禁竒衺黩货外交人言借借岂可坐视而不之问顾乃并包兼容之意多别邪辨正之虑浅忧防避谤之心重直前迈往之志防遂使众臣争衡大权旁落养成积轻之势以启窥觎之渐是得为知其职分矣乎罅隙之不涂几防之不察一切以虗心无我之道待诡谲变诈之人蹊术既熟羽翼既成不幸变故乗之上心一移凶渠立至使宗社有沦亡之忧衣冠遭鱼肉之祸生灵罹涂炭之厄当是时也虽洁身以去其能逃世之清议乎故奸邪有复出之忧宰相之责也数年以来敌攻云南传闻日骇荆蜀广右所奏畧同闻其将帅最能行兵批汴蜀咸袭其背则兵出竒道盖其常能无足怪者庙堂之上虽尚致疑而宥府之臣盖甞论建今既任主兵之责矣则向之所陈固当力守而速图之且其所谓命蜀帅抚结诸蛮邀截障蔽命广帅驻邕州控扼险阻者陛下亦既亟从其议矣今阅数月蜀之所抚结者何族广之所控扼者亦何地招募戍卒孰任其事聫结峒丁孰尸其责遣使以访境外之事终何所闻易帅以任经理之寄果何所就夫古之大臣图事揆防不为空言发虑出谋动有成效不以敌国缓急为作辍不以人言有无为勤怠今既以知军容万里之情见推于天下矣及至谋人之国任人之事当存亡关系之秋无始终负荷之志悠悠泛泛自同众人陛下専属之意固如是哉且臣近者闻诸上流阃幙以为大理乆已降敌而朝论方在疑信之间可为痛哭幙府之言必有自来不识是説也阃帅甞以白于庙堂否乎万一有之而阃帅不以告二府不及知则亦误陛下之任使矣夫以知兵之臣居本兵之地而又専任主兵之责疆事安危众所交属乃令敌人谋我而不思所以待之危机将发而不图所以救之一旦铁骑长驱电发猋至江沱之门土倾瓦解任事之臣寜得不执其咎乎故强敌有必至之祸主兵大臣之责也国家版图日蹙才力日耗用度不给尤莫甚于迩年闻之主计之臣嵗入之数不过一万二千余万而其所出乃至二万五千余万盖凿空取办者过半而后仅给一嵗之用其取办之术则亦不过増楮而已矣呜呼造币以立国不计其末流剥烂麋灭之害而茍焉以救目前之急是饮鸩以止渇也岂有为天下阽危者若是而上不惊者陛下愍国计之屈分命大臣颛领其事盖将使究本末源流而图惟变通之术也固当防出入之大凡察盈虚之至理破茍且之习为经乆之逺图今也不惟理之无术而反耗之日甚大农经用廪廪不继额外创给日已益多大兵之劵不询之有司一日之间而顿増三十余万淮蜀制臣以科降为请则一捐亦各千数百万其他凡所馈给视旧悉増夫军旅之费诚不冝惜然不度其力不虑其终岂不甚乎且理财无他道亦曰去其蠧财者而已矣蠧财之大者莫若军旅而宫掖次之今江淮荆蜀符籍半虚主帅务私资为槖根株盘结未有能穷其奸利而一清今主财之臣亦甞以覈军旅之实为请乎六宫横费浮滛百出羣奄羽化要索无艺嬖宠祈恩赐予日繁外庭不敢问有司不得计也今主财之臣亦甞以省宫掖之用为请乎滥费之不节宿蠧之不除乃徒张官置吏日事纷更縁餙美观隳紊体统使才名之士不容而嗜进之士得售国家用度日以不给盖有如贾谊所谓大命将倾莫之振救者臣不知何以善其后乎故国计有将败之虞主财大臣之责也夫奸邪能覆人之国能亡人之国而财用空竭犹之气血凋耗亦足以毙人之国有一于此已可甚惧况三患交至而无人焉以任之可不为之寒心哉且是三者本皆宰相之所当总执政之所当与而非可以分任者亦既谋之不臧而分任矣则职分所在可得而辞其责乎虽然臣又窃有疑焉何则二三大臣责任虽不同而心不可以不同侧闻庙堂之上同异浸彰道路传言抑难深信然国论未固窥伺孔多纎芥一开何事不有目前百怪且将舞防鳝而号狐狸祸乱相寻往往出于众人之所易宗社之忧又岂特一去位之奸而已哉故以人才言之执政当进其可进而不必望其为助宰相当用其可用而不必疑其植党以政事言之宰相所当谋诸同列毋独运以贻自用之讥执政所懐当告诸长毋専逹以取侵权之诮如同舟而期于济如共车而主于行夫如是庆歴元祐之治虽未能以遽致绍圣元符之祸尚庶几其可纾乎然而臣尚有説于此请得以终陈之夫职分之不尽心志之不同二三大臣信有罪矣待遇之未诚信任之未笃愚臣妄谓陛下亦有过焉何则嘉祐之定国本任其责者韩琦也今陛下以为家事而独谋于左右之嬖御元祐之择台諌预其议者司马光也今陛下惩创太过而専决于宠幸之从臣伸国法以绳横恣庙堂之责也卒压于威命而中辍内降以抑侥幸宰相之事也竟屈于宣谕而奉行彼居其位而不得行其道方赧然以冒其所愧又安能展布四体以志伊尹周公之事业哉臣愿陛下推诚以待之虚心以任之毋以小谋大毋以内图外而使大臣得以粗伸其志焉如此而犹职分之不尽心志之不同以负任使则天下之责固将归之而不贷矣臣出位有言无所逃罪惟陛下幸赦
　　彗星应诏封事
　　臣伏覩七月初六日以彗出栁星许中外臣僚直言时政缺失者臣一介妄庸受性愚直淳祐末禩防陛下擢贰蓬省摄承记言竟以遇事妄发得罪而去已而朱熠沈炎何梦然之徒相与捃拾坐废十年自分此生永诀圣代无复一言闗于陛下之聴矣不谓垂死之年乃承罪已之诏谆勤恳恻导之使言臣目睹皇上震恐大祸将至其敢畏避权势不罄其所懐以负圣明乎谨沥血忱以羣臣所必不敢言陛下所必不得闻者为献惟陛下幸聴臣谨按国史徽宗皇帝崇寜五年正月戌戊彗出西方光芒长十余丈徽宗大惧日进蔬食毎夕焚香涕泣至数百拜星没乃止于是慨然深照蔡京之奸不由人言奋自威断即日罢其左仆射凡京所为政事一切罢之除毁党碑凡元祐奸党指挥二十项悉从荡涤停罢补注方田废三衞彻圜土更学法复科举罢后苑制造蠲六尚贡物以至茶盐钱法并照户部议改内外百姓歌謡鼓舞溢于涂巷近世以来以实应天精切勇猛未有过于此者后嗣安得不取法哉陛下数年以来専任一相虚心委已事无大小一切付之果得其人冝乎天心克享灾害不生祸乱不作矣而庚申以来大水为灾浙西之民死者数百千万继以连年旱暵田野萧条物价大翔民命如线景象急迫至此极矣今又重以非常之异妖星出光芒竟天夫栁为鹑火火者国家盛徳所在而彗出焉其变不小若非朝廷政事大失人心则何以致天怒如此之烈乎臣请得而枚数之祖宗立国一本忠厚大奸巨蠧始加流窜今也大臣轻于用之以怖异已庚申辛酉之间大小之臣追停迁放无月而无威则立矣如斵防祖宗忠厚之泽何士大夫以仕进为业者也今使刻薄小人吹毛求疵控持扼塞动触新制进退无门旅困颠连有厯二三嵗竟不得一缺而去者又使轻鋭少年数人日夜改七司法煆炼増加日事刻薄惟恐一人之得进至已所欲与则虽碌碌下流超资越序而无所忌惮也人才难得自古而然并蓄兼收犹惧乏使今也以意向为用舍以党类为去留自非素出其门皆弃不録遂使懐才抱艺之士沉废流落咨嗟愤怨有锢人于圣世之恨岂不足以伤隂阳之和乎古之大臣皆以下士为贤吐哺握髪未甞少懈所以通达下情搜擥人物共济国事也今不务师古妄自尊大有造光范如谒鬼神越月逾年竟不得通虽有竒才异能何以自见凡此数者皆为陛下失士大夫之心者也自井田既废养兵之费皆仰税租汉唐以来未有能易之者也今也称其私智市田以饷自谓防畧髙妙前无古人陛下知其非计甞欲罢之有秋成举行之命彼悍然不顾也白夺民田流毒数郡告牒弃物不售一钱遂使大家破碎小民无依米价大翔饥死相望有司尚谓田恶日更月易无有已时奸佃乗之咸叛其主识者谓异日浙西有乱必自公田始不特若此又四出虎狼之吏使之磨牙张吻啖咋良民柯山一閧逺近为之震惊苕水三贪朝廷为之妙选史越翁到郡数旬而聚敛至三百万推剥之惨不言可知朝廷锄去黠吏本以爱民也不知反以为害一吏就擒视为竒货株连枝蔓殃数十家得钱数百千万而犹未已质妻卖子破产亡躯哭泣载涂臣所亲见堂堂天朝而甘为破落州县摊頼之举凡此数者皆为陛下失畿甸之心者也江汉上流国家重地中兴之后简畀名臣弹压抚摩未始偏废今也举而付之一夫容养姑息如奉骄子頥指使气使求得欲从斩劓杀伐徧于湖广监司守令畏摄而不敢争使陛下创残遗民沦坠汤火而莫之救江西湖北嵗籴给钱其来已乆今亦半给告牒人情寜不汹汹以至市舶尽利而蕃人怨盐法苛急而商贾怨比日以来复闻广赣之众相挻而起凡此数者皆为陛下失逺民之心者也然此特臣田间所知万分之一二耳淮海以西岭蜀以东千万人之怨又奚止是哉陛下所恃以有天下者人心而已今大臣尽失之则其相与愁痛号咷哀吁上苍产妖钟孽以警悟陛下以昭示危亡又何足怪哉况近嵗以来天生柔佞之徒布在世间立人本朝惟知有权门而不知有君父或称其再造王室或称其元勲不世或直以为功不在禹周公下虚美溢誉日至上前荧惑圣眀掩蔽罪恶遂使陛下深居九重専倚一相髙枕而卧谓如泰山四维之真可倚不知下失人心上招天谴乃至于此岂非羣臣附下罔上之所致哉陛下试观五年之间廷绅奏疏不知凡几千百亦有一语事关廊庙者乎意之异已者尽斥位之偪已者尽除上自执政侍从下至小小朝绅无一人而非其党虽学校诸生亦复数年噤无一语言路乆已荆棘所以养成大臣横逆之气人怨天怒不至于彗出不止也且灾异防免三公汉唐以来视为常事丙申雷变陛下亦甞奋刚断一日而罢二相今彗星之应至不忍言岂雷变发非时之比况人心皇皇万口一时皆指其人独陛下不悟耳且后妃之家不得为执政官仁宗皇帝之着令也政宣犯之终致祸败陛下违仁宗之令典蹈政宣之覆辙固已不合天心乆矣今遇非常之变而又不思改图则亦何时而觉寤哉臣恐自今上天不复谴告而伤败旋至矣臣忠愤所激不胜大愿愿陛下取崇寜彗出故事反覆披览力见施行因大臣求退而亟许之取庚申以来一切刻薄害人之政即日罢去申严仁宗着令为子孙万世之法而又尽涤圣心力行好事收召贞贤招洗寃魄以答天心以慰人望如此十日而妖星不灭则寸斩臣以谢大臣以戒狂妄臣不敢辞干冒天威不胜震惧之至贴黄　臣犬马之齿六十有四正先臣捐躯狥国之
　　年自草此防即以一死自待盖未必膏陛下斧钺而大臣怨毒则有不可测者陛下若欲保全防臣乞勿以臣疏付外臣非畏死盖恐一线言路遂絶非陛下之利也伏乞睿照
　　奏乞下诏趣诸路勤王之师状
　　臣窃见朝廷屡促诸道勤王之师今已日乆尚未有至者当国家危急存亡之秋岂臣子顾望翺翔之日昔靖康之难勤王之师不待督促四面而至特奸臣耿南仲辈以议和却之其不可追之悔至今言之令人于邑明受之变张浚吕頥浩为诸镇唱号召韩世忠张俊之徒入援遂枭二凶成反正之伟功盖君父艰危之际凡委质为臣者皆当不待诏告如手足之扞头目子弟之救父兄今乃或掣肘于权奸拥重兵而不动或私庇于乡井留精鋭以自全甚至搂入卫之旅半道邀之以去措意如此公议指之谓其有无君之心而后敢若此视浚頥浩寜不愧死乎臣愚欲望陛下亟下明诏以却责之専遣一介之使监其调遣必师旅就道而后许还其有能率先诸道而至者不惜厚赏以加旌异如尚首防两端逗挠不进重加绌责虽赦不原庶几援师四合神京不耸此今日机务之至大至急者惟陛下幸聴而速图之臣不胜惓惓














　　耻堂存稿巻一
　　钦定四库全书
　　耻堂存藁巻二　　　　　宋　髙斯得　撰经筵故事
　　七月二十三日进故事
　　李丞相沆每朝谒奏事毕必以四方水旱盗贼不孝恶逆之事奏闻上为变色惨然不悦既退同列以为非问丞相曰吾侪当路幸天下无事丞相每奏不美之事以拂上意然皆有司常行不必面奏之事后当已之公不答数数如此因谓同列曰人主岂可一日不知忧惧也若不知忧惧则无所不至矣【原注出三朝名臣言行録】
　　臣尝观唐虞盛时大臣进説其君虽平居无事未尝不存警戒之意盖人主不可一日无惧也而保持是心使久而不怠则大臣之责也禹臯陶论治于舜之前舜进禹使之昌言禹不及他独举前日洪水滔天浩浩懐山襄陵下民昏垫者以为告禹岂自伐其功者哉盖将以保帝舜洚水儆予之心使之不忘一日之惧所谓昌言莫大于此后世大臣鲜能知此义者惟汉魏相粗有见乎此相敕令史案事郡国及休告从家还至府辄白四方异闻或有逆贼风雨灾变郡不上相辄奏言之夫宣帝之时吏称其职民安其业亦可以言治矣相乃常以逆耳之事告其君使之知所警惧不敢安逸可不谓贤乎我国朝名臣李沆相真宗皇帝每奏事毕必以四方水旱盗贼不孝恶逆之事奏闻上变色不悦同列皆止之而沆不为止且曰人主岂可一日不知忧惧若不知忧惧则无所不至矣呜呼沆之此言真可谓大臣之体矣虽周公作无逸以戒成王何以过此且咸平景徳乃国家至隆极盛之际而为宰相者不以已治已安为足方以儆戒无虞为心用能弼我祖宗丕基传之无穷而施之罔极岂非万世宰相之法哉臣窃见比者江浙闽中诸郡同日大水流移人民动以万计中外一辞谓非小变然大臣恬然视之未闻有孶孶汲汲推原致异之由图惟弭灾之防为陛下力陈之者一二廷臣不得已而有言亦人臣愿忠职分之常耳颇闻恶其强聒指为张皇抑何居其位而不知任耶夫魏相李沆居天下无事之时而喜言灾变之事今日大臣当大异较炳之后而恶言灾变之实岂以陛下不乐闻之而顾望以至此乎臣愿陛下虚懐访逮示臣以喜闻儆戒之意如舜之进其臣使之昌言庶几自今或有变异有以开广上心博采人言共图销弭之术宗社幸甚
　　七月二十八日进故事
　　淳熙八年二月己亥太府卿蘓现以病乞补外拟除闽漕上曰师揆来乞此阙乃是师垂之兄师垂为淮东提举壊官钱二十余万緍赵雄等奏伯圭不甚教子多责以治生上曰何以为清白之传兼闻其下尚有三弟他日皆作郡则近地州皆占了矣莫若以髙爵厚禄使之就闲卿等更议之雄等賛曰凡朝廷一好事皆陛下之意臣等畧无分毫补助容退而熟议庚子雄等奏师揆等差遣昨日虽聆圣训细思似无端由盖陛下方务广恩既难批出臣等日侍左右若作勘防亦渉商量须因人言乃可议此上曰如此则且命师揆依旧淮西运判却别以阙与师垂使辟其兄庶几体顺乃除师垂闽漕乙巳中书舎人施师防言师垂倚势谋利恐吓细民转输一路财赋其不为民害者几希望追寝除命且与祠禄诏赵师垂差主管台州崇道观【原注出孝宗皇帝实録】
　　臣恭惟孝宗皇帝临御二十八年一以大公至正为治如天之无私覆地之无私载日月之无私照虽骨肉肺腑之亲未尝轻以官职授之葢天位天禄天职乃天下之公器非人君之所得私也师揆师垂秀僖王之诸孙也孝宗皇帝以师垂贪黩无状且其兄弟众多异日布满近郡易为民害欲以髙爵厚禄使之就闲不私其亲而处之尽善真可谓为盛徳之事矣向使大臣将顺其美推广其意因此立法凡属籍及戚里自今悉优加禄秩不复烦以治民则经制一定后世子孙有所持循矣惜乎宰相赵雄等识虑不逺避怨姑息沮其事不行而除师垂以闽漕公论沸腾卒为中书所缴孝宗皇帝亟命子祠曾无留难雄等能无愧乎呜呼有君无臣使祖宗盛美不得宣于天下着于后世可胜叹哉臣窃见近者王邸懿亲忽除畿漕闼争之以为未允且闻其人亦畏人言一再引避陛下若俞其请改命其官乃协公议而复强之使受何耶夫孝宗皇帝于王邸之孙尚不敢私则于王邸之亲其必不私眀矣陛下纵未能继孝宗之志立为定制以示后法亦岂可不行给舎之言以伸公论之气乎乃若大臣勇于顺指轻于出命甘心以赵雄容悦为法而不知以道事君之义固不得而辞其责也臣愿陛下少省孝宗皇帝以髙爵厚禄使之就闲之训自今于骨肉腑肺之亲但优其恩泽勿使临民庶几三宅之寄皆得其人赤子敉宁有以祈天永命臣不胜拳拳
　　八月十三日进故事
　　欧阳修朋党论曰臣闻朋党之说自古有之惟幸人君辨其君子小人而已大凡君子与君子以同道为朋小人与小人以同利为朋此自然之理也然臣谓小人无朋惟君子则有之其故何哉小人所好者利禄也所贪者财货也当其同利之时暂相党引以为朋者伪也及其见利而争先或利尽交踈则反相贼害虽其兄弟亲戚不能相保故臣谓小人无朋其暂为朋者伪也君子则不然所守者道义所行者忠信所惜者名节以之脩身则同道而相益以之事国则同心而共济终始如一此君子之朋也故为人君者但当退小人之伪朋而用君子之真朋则天下治矣尧之时小人共工驩兠等四人为朋君子八元八凯十六人为一朋舜佐尧退四防小人之朋而进元凯君子之朋尧之天下大治及舜自为天子而臯防稷契等二十二人并列于朝更相称美更相推逊凡二十二人为一朋而舜皆用之天下亦大治书曰纣有臣亿万惟亿万心周有臣三千惟一心纣之时亿万人各异心可谓不为朋矣纣以亡国周武王之臣三千人为一大朋而周用以兴后汉献帝时尽取天下名士囚禁之目为党人及黄巾贼起汉室大乱后方悔悟尽解党人而释之然已无救矣唐之晚年渐起朋党之论及昭宗时尽杀朝之名士或投之黄河曰此辈清流可投浊流而唐遂亡矣夫前世之主能使人人异心不为朋莫如纣能禁絶善人为朋莫如汉献能诛清流之朋莫如唐昭宗然皆乱亡其国更相称美推逊而不自疑莫如舜之二十二人舜亦不疑而皆用之然而后世不诮舜为二十二人朋党所欺而称舜为聪眀之圣者以能辨君子与小人也周武之世举其国之三千人共为一朋自古为朋之多且大莫如周然周用此以兴者善人虽多而不厌也夫兴亡治乱之迹为人君者可鉴矣【原注出五朝长编】
　　臣窃观仁宗皇帝朝欧阳脩为諌官因小人唱为朋党之说以诬君子进朋党论谓非所患在辨君子与小人而已其言深切着眀可以洗千古朋党之论为人君者所当笃信而力行之也夫脩谓周武之臣三千人共为一朋自古为朋之多且大莫如周而周用以兴言善人不厌乎多也今善人方患其少而或者尚指以为党欲排去之抑何与脩异见乎臣窃见近者名臣去位系国安危臣谓举朝之士皆将起而争之矣然以事闗谏臣畏威惧祸自宰执而下留行者不过八九人谏臣诬劾其人留之不可能与谏臣争是非者又不过四五人可谓至寡而不能为朋矣谏臣反谓其要私党以乞留又谓逐去数人则朋党可消以激怒陛下呜呼天下安有四五人而可以为朋党者哉夫虞周之朋不厌其多彼谏臣者固不足以知此矣若以汉唐之朋党言之则汉之三君八俊八顾八及八厨唐之八闗十六子与其徒充斥朝廷布满天下如是而指为朋党犹可也今蹈方据正之士踈稀牢落有如晨星方患其气势单弱不足以敌羣小而主公议而犹欲以朋党陷之不亦欺天诬人之甚乎且仁宗之谏臣持论如此而陛下之谏臣持论如彼公私邪正固不待辨然亦可以观世道矣臣愿陛下置脩所着于坐隅朝夕省览以虞周信用君子者自勉毋惑于小人诬陷之言庶几善良获安宗社有赖不然脩所谓汉唐末世锄去朋党甚可惧也可不监哉
　　九月初三日进故事
　　哀帝时鲍宣上防曰今朝臣亡有大儒骨鲠白首耆艾魁垒之士论议通古今喟然动众心忧国如饥渇臣未见也厚外戚亲小童及幸臣董贤等在公门省户下陛下欲与此共承天地安海内甚难夫官爵非陛下之官爵乃天下之官爵陛下取非其官官非其人而望天悦民服岂不难哉宜急召故大司空何武师丹故丞相孔光故左将军彭宣皆智谋威信可与建教化图安危龚胜为司直郡国皆谨选举可大委任也陛下前以小不忍退武等海内失望陛下尚能容亡功徳甚众曽不能忍武等邪【原注出前汉鲍宣传】
　　顺帝时李固上防曰安国以积贤为道陛下初登大位聘南阳樊英江夏黄琼庐陵杨厚防稽贺纯四海欣然归服圣徳厚等在职虽无竒卓然夕惕孶孶志存忧国臣前在荆州闻厚纯等以病免归诚以怅然为时惜之一日朝防见诸侍中并皆年少无一宿儒大人可顾问者诚可叹息宜召还厚等以副羣望【原注出后汉李固传】
　　臣尝观舜之命官曰咨汝二十有二人钦哉惟时亮天功臯陶之陈谟亦曰无旷庶官天工人其代之夫人君代天理物朝廷之上庶官所治皆天事也其可一时之不亮一官之或旷哉然旷官有二无其人旷也非其人亦旷也舜之所命禹宅揆弃后稷契作司徒臯陶作士垂共工益作虞伯夷典礼防典乐龙作纳言既不虚其位又皆当其才得人之盛卓越千古呜呼尚矣后世朝廷之官类多旷废非果乏才也有而不能用耳哀帝时鲍宣言朝臣亡有大儒骨鲠白首耆艾魁垒之士论议通古今喟然动众心忧国如饥渇者至于使亲小童在公门省戸下可谓旷官之甚也然何武师丹彭宣龚胜之伦盖当时号为骨鲠耆艾者乃以排外家丁傅废斥不用顺帝时李固言朝防见诸侍中并皆年少无一宿儒大人可备顾问者亦可谓旷官之甚矣然樊英黄琼杨厚贺纯之徒盖当时号为宿儒大人者乃忤权臣梁冀病免而归二君有才不用乃使不才者充位偹数以妨贤俊其旷天工也甚矣虽然二汉之官非其人而旷也今日之病则不但非其人而又至于无其人焉尚书六员不置其一侍郎八员阙其五大小卿监十七员阙其九二府掾属九员阙其六郎曹二十余员阙其半谓天下果乏才耶则祖宗以来如庆厯元祐乾道淳熈之际人才辈出布满朝廷皆取诸当世而足不借之于异代也何独今日而无之乎采诸公论在外诸臣可备侍从卿监都曹郎吏之选者固有其人奈何正学直道与时落落谋人之国者观望上意寜使朝廷空虚而不肯召用其负一世之望觝排小人不胜项背相望而去者视之亦不甚惜使鲍宣李固见之能不以何武师丹黄琼杨厚梗弃为叹乎然而今日所甚病者又在于二相矛盾私意相持坐视朝廷旷官废事歴嵗逾时曾不知恤陛下亦未尝少加训敕使留意于选任也舜臯陶以天工相戒固如是乎臣愿陛下深诏大臣妙选时髦速补众职之阙庶几并志合力共熙帝绩不至取国空无人之诮天下幸甚
　　九月二十三日进故事
　　绍圣三年直寳文阁待制知成徳军杨畏知河中府右正言孙谔言畏在元丰之间其为御史其论议趋向皆与朝廷合及元祐之末大防辙用事则尽变其趣而从之绍圣之初陛下躬亲总揽则又变其趣而偷合茍容交闗执政倾乱朝政至今天下之人谓之三变诏杨畏落寳文阁待制依旧河中府中书舎人盛陶言未敢行词诏移之虢州【原注出第七朝长编】
　　臣闻舜之戒其臣以难任人为急难之一辞乃圣人屏恶之深意不可不精思而熟玩也盖憸壬之人易近难逺圣人非特去之而兢兢业业戒谨恐惧惟虑其人之复来以倾乱吾国茍畏难之心顷刻不存则彼必縁间伺隙不旋踵而至矣讵可忽哉熙丰祐圣之间小人反覆莫如杨畏利在王安石则附安石利在吕大防苏辙则附大防苏辙利在章惇安焘李清臣则附惇安焘清臣天下之人谓之三变国家之逆运乱源滥觞于符绍滔天于崇观政宣畏实为之若此倾覆之徒其可近乎嘉熙以来侍从之臣固有随世俯仰逐利转移如杨畏之三变者方其气焰熏灼之时其力至能进退宰相钳制言路善良重足惧遭倾覆之祸幸赖陛下洞照其奸不动声色而去之天下咸仰圣徳之眀彼退伏散地岂一日而忘复出乎特未有可乗之机耳迩来国家多衅局势渐摇彼静观窃笑久矣一旦因事论建依仿公议以动陛下之思而廷臣不自后先及其奏至之时复加荐引中外相应如此岂得为无意乎陛下茍入其説召之使还臣恐杨畏一来元祐变为绍圣特反掌间耳况比日以来从臣奏议欲用嵩清与焘三党倡邪说以误国事包藏已深乃今又有佞人来矣之渐邪气盘结如此臣窃为国事廪廪也臣愿陛下深察安危存亡之机以舜难任人为法斥去迩言谨勿轻信使已去之奸絶意再用则局面増固善人获安陛下更化善治之初心不至于中道而改辙矣臣忧爱之切遂亡其愚惟陛下采择
　　十月十三日进故事
　　至道初吕防正罢相以仆射奉朝请上谓左右曰人臣当思竭节以保富贵吕防正前日布衣朕擢为辅相今退在班列寂寞想其目穿望复位矣刘昌言曰防正虽骤登显位然其风望不为忝冒仆射师长百僚资望崇重非寂寞之地亦且不闻防正之郁悒也况乎岩穴髙士不求荣达者甚多惟若臣辈茍且官禄不足以重矣上黙然及刘昌言罢上问赵镕等曰频见昌言否镕等曰屡见之上曰涕泣否曰与臣等言多至流涕上曰大率如此当在位之时不能悉心补职一旦斥去汍澜涕泗钱若水曰昌言实未尝涕泗镕等迎合上意耳若水因自念上待辅臣如此盖未有秉节髙迈不贪名势能全进退之道以感动人主者遂贻上之轻鄙将以满嵗移疾遂草章求解不果今上初年再表逊位得请【原注出国朝名臣言行録】
　　臣尝妄谓士大夫立朝不可一日无去心盖去就轻然后能伸吾道之尊而起人主之敬若进退之际不能介洁脱然无累则是有欲而可制其取人主之轻鄙宜矣传曰君子难进而易退则位有序易进而难退则乱也故君子三揖而进一辞而退以逺乱也按礼凡食宾君迎宾入大门宾入再拜宾辟君揖入宾从之三揖三逊然后升阶成礼及宾出君送之大门内再拜宾不顾而去此之谓三揖而进一辞而退礼虽主言食宾之仪而记者引之以眀士大夫进退之节复申之以逺乱之辞盖患失之弊必至于乱其戒人以谨于去就岂不严哉太宗皇帝疑吕防正刘昌言之戚戚于退非果轻鄙士大夫也盖由未有秉节髙迈不贪名势能全进退之道以感动人主者钱若水深知其然力求逊位以寤眀主以愧贪夫盖可谓能易退而知自重者矣其为一代名臣不亦宜乎比年以来士大夫以退为难控抟爵禄以身殉之若不可一朝舍去者躁竞成风亷耻道防职此之由近者台谏之出既徃复来仆仆道路见者指笑以为前所未有一辞而退固如是乎彼盖以诏书趣还借口不知一求复出名节已败虽龊龊充员可以实近臣之虚位然顽顿无耻人所鄙贱祗为朝廷羞则反不若虚位之为愈也臣窃料三人者羞恶之心未能亡必且愧清议终求引去臣愿陛下亟俞其请非特遗之以安其于砥厉士风扶植世道不为无补取进止
　　十月二十三日进故事
　　淳熙十年七月丁丑李焘奏臣蒙恩庀职史馆事有当奏取圣裁者谨列于后一从来修书必立年限今四朝正史开院已二十四年三次展限矣所幸纪及志并奏全篇其未了者止诸臣列传耳列传既有底本稍加之意似不难了乞自今更与展限眀年春季庶几史官各务协心不致有淹日月一裕陵诸臣列传已经四次修改泰陵三次祐陵两次靖康一次若旧本有误处及有合添处即当眀着其误削去合添处仍具述所据何书考按无违乃聴修换仍録出为考异不然则从旧更勿増改所有诸臣合立传而事迹无可寻讨者且附他处不必强立庶几后来寻讨得见则不妨别立大抵只要信而有证一臣闻操楫佐辕技不两工故史官必久居其任少兼他职乃可责成若兼职太多用志必分虽髙才任职多多益办然人之精力有限正恐详于此则畧于彼今史官犹有阙员自今差除乞选兼职少者委任之庶几専力速成大典从之【原注出孝宗皇帝实録】
　　臣尝伏读国史窃见修书故事帝纪之传必一书成乃修一书未尝有并修两书者盖国家大典闗系至重非専心致志为之则不能纪载得实传信后世且以神哲徽钦四朝正史言之乾道中史官李焘上帝纪既而补外及再还朝乃命修列传故焘初至有此三项奏请列传垂成而焘卒所谓展限来年春季者竟不果就遂召洪迈卒成之十三年十一月乃克登进曰纪曰志曰传次第而修首尾二十七年四朝大典始备孝宗皇帝岂不欲其速具哉而责成有渐如此以焘良史之才无出其右亦不敢诡并修志传而二书之进后先相距其逺又如此以是言之崇成钜典其可以易言哉臣伏见国史院被防修纂髙孝光寜四朝志传限来年三月登进臣叨与载笔茍有管见不敢黙然且诏修四朝志传为日久矣赵以夫始専其事不知亟加纂辑乃欲先合九朝正史为一而后以四朝续之用力舛差遂堕汗漫迄以夫之去四朝传竟无一字汝腾继之当其任矣而乃引嫌力辞尤焴又继之亦复控避久乃就职更三史官虚度嵗月几及两载实为可惜九月以来乃方命僚属然规模不立人情涣散既不照旧例奏请先立年限又不考故事分志传为两次以百余年间厯史官二百八十余人所不能成之书自诡速成于数月之内四脩三脩两脩一脩可谓易于成书矣犹且逾四年而后奏篇今髙孝光宁诸臣当立传者人数犹未能定杂糅踈漏絶无伦次院吏所供初草大抵徒其私家所供志状全未经史官考按増入他书又安得有所谓四脩三脩两脩一脩者乃欲趣办于四五月之间臣知其茍且防裂务应限期希恩赏而不以传信决矣虽然列传粗有张本者也乃若诸志则从前未有片纸纂次今始创为其间天文地理选举礼乐之属犹可编类缀缉惟兵财二者乃百余年建国之实政本末闳濶功力浩瀚非可凿空为之者岂数月之所办乎兼史院官例多兼职徃徃一时繁剧之任丛于厥身有如焘所谓精力有限详此略彼者而望其専力总领速成大典难矣臣非唱为异论茍欲迁延以逃瘝旷盖考诸故实昭然不诬乃敢援据以为陛下告望圣慈宣谕提举官及此编摩未定之初检照孝宗皇帝修书故事改命史院官専一编纂四朝正史诸志俟奏篇毕续行纂次列传庶几修书次第既合旧典又使诸史官用志不分成篇可凖不致茍且防裂贻笑后世取进止
　　五月初二日进故事【原注咸淳八年三月除起居舎人尽九年十月除工部侍郎】
　　后妃有正淑之行则继嗣有圣贤之君制度有威仪之节则人君有夀考之福【原注出前汉书杜钦传】
　　臣闻人君一身天地社稷宗庙山川之主四海九州百万生灵之所系命不可以不谨也古先帝王知其然故保身之道至严极重起居动作悉有检防出则史官书其言动御瞽察其声音入则女御叙其燕寝女史记其御法隋慢之气不设于身躬宴私之意不形乎动静凡以制威仪之节养夀命之原而为齐家治国平天下之本也秦汉以后古制罕存人主御朝之时观聴攸属犹或勉于自饬至于适寝释服妇寺后先其能不为居养所移者鲜矣故成帝临朝渊黙尊严若□有天子穆穆之容而一入内庭则声色并进女徳不厌赵李争宠伤年损徳此杜钦之言所为发也陛下春秋鼎盛行义未过退朝之暇游神典籍恬泊冲虚固中外之所共知也然日者薄愆和豫少旷视朝闻者不能无惑臣谓陛下圣性髙眀受祖宗之所付托至重其于保身之道造次克念战兢自持必不若汉季之君所为然臣毣毣愚忠犹愿陛下于乐喜之余益思谨疾之道凡纷华柔曼可以倾意而迁神者一皆屏去玩无逸之可以克夀思恬淡之可以永年澄心清魂葆醇练粹虽于昭阳柘馆临宦官女子之际常若露门虎观对学士大夫之时则微疴薄恙安得以匽薄清眀之躬而夀基福本岂不亿万年而有永乎臣未得登文石之阶陈当世之务因上故实独以是为羣言之首惟陛下赦其狂愚不识忌讳而察纳焉臣不胜幸甚
　　七月二十九日进故事
　　上方郊祠甘泉泰畤召杨雄待诏承眀之庭正月从幸甘泉还奏甘泉赋以风盛言车骑之众参丽之驾非所以感动天地逆厘山神又言屏玉女却虙妃以徴戒斋肃之事【原注出前汉书扬雄传】
　　臣闻人主事天之道惟质与忱而已矣盖质者天地之性而忱则天地之道也大路越席扫地不坛器用陶匏牲用茧栗皆尚质也立择聴誓皮弁聴报斋眀盛服三宿七戒皆致忱也外尽乎质内尽乎忱则天之亲徳飨道也宜矣秦汉以后文缛而掩其质敬心弛而汩其忱千乗万骑以为华寳鼎天马以为饰而事天之本废矣牡荆灵旗以祷兵方士袐术以求福而事天之心荡矣若成帝者则以文减质以欲汩忱之尤者也甘泉泰畤之祠正承武帝奢侈之后丞相匡衡欲少去华就实乃奏罢鸾路龙鳞黻绣周张之饰更定其仪与其乐章帝虽勉从而终不能改故雄赋甘泉极道八神警跸星陈天行万骑中营玉车千乗之盛以致靡丽之讥是时赵昭仪又大幸每上幸甘泉常从故雄赋复云想西王母欣然而上夀兮屏玉女而却虙妃玉女无所眺其清卢兮虙妃曾不得施其蛾眉以戒斋肃之事惜乎帝之驰骛于纷华湛溺于逸欲而不能用也欲以感动天地逆厘三神不亦难乎陛下穆卜季秋中辛以行赐馆之祀今有日矣咸秩之礼昭事之忱所宜蚤戒而豫定者圣心固已孜孜于此盖自干淳以来每遇郊禋必诏有司自祭天仪物及诸军赏给之外凡车服仗卫声眀文物之具莫不裁约而归于俭锡赉推恩亦减承平之半或三之一可谓尚质之至矣至于前期斋殿致其精眀以对越在天者尤极其严行事之际避黄道而不履虚小次而不御可谓致忱之极矣是以神天顾歆或积雨而顿霁或微恙而立瘳以迄成熙事此陛下之家法也今四郊多垒财力单匮逺不逮干淳之时臣愿陛下于阜陵节约之外损之又损庶几曰祀曰戎二者皆济乃若以忱事天又其大本记曰齐者防其邪物讫其嗜欲言不敢散其志也今距斋宿之期虽曰尚赊然臣愿陛下以圣人久祷为心兢兢业业已如上帝临汝神在其上之时则积此真纯用于一日天人相与如响应声天神之不降地祗之不格风雨之不节寒暑之不时臣不信也惟陛下力行之臣不胜惓惓
　　十月二十日进故事
　　文帝十二年诏曰道民之路在于务本今嵗一不登民有饥色是从事焉尚寡而吏未加务也吾农民甚苦而吏莫之省何以劝焉其赐农民今年租税之半【原注出前汉书文帝纪】
　　臣闻为国之本在于厚民厚民之本在于择吏吏不得人则惟务肥已以瘠民而国之根本蹷矣成周盛时自卿大夫以至比闾族党之长皆良吏也故其民生而不伤厚而不困八百年之基业巩固而久长不亦宜乎三代而下惟汉文帝最为有志于民无他道惟择吏焉而已班固传循吏以文帝时河南守吴公蜀守文翁为称首谓其亷平而民从化则吏道固以亷为本也盖亷吏寡欲易足必无苛征暴敛捶肤剥髓之事然以文帝之留心若此吏犹有怠忽而不承命者故十二年之诏责其不加务于民又谓农民甚苦而吏莫之省是必竭民膏血以自丰殖者赐租税之半以振赡之其意可见矣臣观汉唐而后孶孶民事以择吏为先者莫如我朝孝宗皇帝无日不申饬大臣使之遴选郡守郡守姓名皆掲之御屏朝夕览阅其有贪刻害民者徃徃不待内外宪臣劾治径以御笔罢去而于水旱凶荒之嵗尤加意焉其有于灾伤之际不恤民瘼赋敛刻暴者率皆不贷重者至于追停是以干淳之际民物殷阜田里熙和而无叹息愁恨之心可谓盛矣臣窃见今嵗穑人成功之时淫雨弥旬妨于农収二浙水潦弥漫为害尤深陛下哀闵元元申严受纳斛面之禁而于公田民田之租皆有蠲除圣恩所被孰不感戴然吏多不良苛取故态曾不悛改而浙右辅藩尤甚【原注平江倪普】盖自八九月间禾方冒没于水腐烂于泥百姓嗸嗸无所告诉之时固已下令督趣税租急于星火且市斛之大倍于文思徃徃市斛之三乃可纳文思之一是五倍取于民也徃徃以资赂遗以规进取如民命何臣愿陛下严敕监司使之督察其有浚民以自肥者必罚无赦毋使肆其贪暴贼吾赤子精选慈恵岂弟之人以一洗其污憔悴虐政之民庶其瘳乎
　　咸淳九年正月十五日进故事
　　匃奴冒顿大入围信信数使使胡求和解上赐信书责之曰専死不勇専生不任防攻马邑君王力不足以坚守乎安危存士之地此二者朕所以责君王【原注出前汉书韩王信传】
　　李广为将军出雁门击匃奴匃奴兵多破广军生擒广广得脱至汉汉下广吏吏当广亡失多当斩赎为庶人【原注出前汉书李广传】
  </div>
  <div class="pagination">
   <span class="current-page">
    1
   </span>
   <a href="耻堂存稿_page2.html">
    2
   </a>
   <a href="耻堂存稿_page3.html">
    3
   </a>
   <a href="耻堂存稿_page4.html">
    4
   </a>
   <a href="耻堂存稿_page5.html">
    5
   </a>
   <a href="耻堂存稿_page6.html">
    6
   </a>
   <a href="耻堂存稿_page7.html">
    7
   </a>
   <a href="耻堂存稿_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
