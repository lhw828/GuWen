<!DOCTYPE html>
<html>
<head>
    <meta charset="UTF-8">
    <title>敬轩文集 - 第 16 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬轩文集 - 第 16 页/共 33 页</h1>
    <div class="content">　　赠海昌李太亨四首
　　客里终天痛有余感君相慰意难舒细论徃日交情厚却讶连年音问疎肝胆旧看如古鉴诗篇今覩胜明珠暂时相见还相别况是闗河鴈过初
　　我在中州君在吴防年寥落鴈书无每思谢氏登山屐长忆黄公卖酒垆忽共青灯谈肺腑细看白雪防头颅英雄不减当时壮耿耿秋空剑气孤
　　古今身世共茫茫出处无端总是常才俊从来推贾谊功名未必老冯唐防看上谷秋鸿影忽对中州夜月光圣代只今登俊彦岂容江海乆徜徉
　　中州风景正凄清忽与交亲话旧情往日襟懐常浩荡昔年豪杰渐飘零一渠汴水涵秋碧万仭嵩山露晓青胜地相逢应不偶好将佳句咏耆英
　　简掲克英府幕
　　闻道征租日正忙暂移行幕驻僧房红莲泛水浮朝彩緑树揺风引夕凉公暇不妨寻好句讲时端复炷名香好将寛政安黎庶留取功名汗简光
　　雪后寄杨景端
　　雪白山青北望髙相思咫尺兴滔滔若人未必伤沈欝吾道何须叹寂寥董贾文章鸣治世臯夔事业拟清朝村居不识杨夫子懒慢何心作解嘲
　　读许鲁斋思亲诗
　　洪熙元年冬十二月余扶先人柩至覃懐宣徳元年春正月启先母窆合祔于汾阳先茔既卒事因检元音读至鲁斋先生七月望日思亲诗乃凄然有感澘然泪下遂次其韵得诗三首因书先生诗于前以见先贤诚孝之心溢于言表虽百载之下读之犹足使人兴起复书余诗于后以见余不仁不孝不能竭力于始终视前贤大节有愧云
　　思却千思与万思音容无复见当时草夜静灯前教蔬圃春深膝下嬉将谓百年供色养岂期一日便生离泰山为砺终磨灭此恨绵绵未易衰
　　次韵
　　触目家山总是思思亲况遇早春时日长每听诗书训风暖频随杖履嬉百载韶华成荏苒终天涕泪感睽离自縁孤子无诚孝不是人生有盛衰
　　风光满目动哀思春草春花似旧时堂斧已成终古恨斑斓不复往时嬉中宵秖解追前梦隔嵗犹如在逺离却忆髙堂览明镜曾将华发叹年衰
　　彷佛音容彷佛思衣冠出入忆当时成人未返林乌哺稚子曾骑竹马嬉椿老暮庭风槭槭草荒春塜雨离离固知罔极恩难报只恐终天孝易衰
　　曲沃道中二首
　　孟秋雨霁过新田緑树人家断复连汾浍波光晴泛日绛乔山色晓参天申生大孝留天地里克遗名载简编何事齐姜坟上草忍将芳意度流年
　　四围山抱一川平新晋犹传旧日名汾隰涨消秋色淡虒祁宫老夕阳明歌传乌鸟空遗恨诗赋椒聊谩有情往事无端何足问且聼父老説秋成
　　荥阳咏古八首
　　京索千年能战尘空将往事问居民山川逺近皆陈迹道路东西是要津黄屋防回思义士赤精终古有真人拔山举鼎知何似马到乌江感慨频
　　万山依旧接嵩丘京索于今不断流庄叚是非留隧道项刘成败有鸿沟古槐树厯嵗时乆大海寺经风雨秋更上髙原访遗迹荒城故垒暮云稠
　　日逈天髙秋气清登临懐古倍多情山连广武故城在路入鸿沟草树平甬道年深无旧迹索流嵗乆只新声兴亡莫道皆如梦终古犹存楚汉名
　　楚汉干戈乆己休尚存遗迹在中州几湾流水风烟暮一片荒城草树秋力战可堪离广武分疆空见指鸿沟当时四百兴刘计只在张良一运筹
　　萧萧凉吹动秋空千古河山一望中广武连营秋草碧鸿沟分壤夕阳红石麟有甲含苍藓鉄马无声散晓风何限英豪俱冺防白云依旧出层峯
　　陵谷髙低控虎牢战声消息水滔滔旌旗满眼无遗迹壁垒连云只旧壕广武西原通巩洛万山南面接嵩髙悠悠往事皆如此懐古登临何太劳
　　荥阳景物似当时不见唐朝老画师隧道庄姜今已矣京城太叔果何为留侯计用炎光振亚父身亡覇业衰多少是非成往鉴莫将遗事使人悲
　　冈峦回合一川平涧壑髙低绕故城千古好山寜改色满溪流水不停声留侯总得翕张术汉祖深存驾驭情更莫登髙发长啸当时豪杰已成名
　　题沈令送别巻
　　双鳬缥缈上青霄令尹朝天不惮遥宻县于今思卓茂淮南自昔想时苖玉阶仗引龙旗合宝殿香浮雉扇髙鸿鴈近秋多健翮佳章早慰此心劳
　　西郊看刈禾二首
　　为农每爱寛平地已向中州住七年莫道功名当早嵗且看禾黍熟秋天萧萧满地收霜穂整整成积晩烟浊酒一壶劳僮仆素餐深恐愧前贤
　　西原秋气早生凉禾黍离离被陇黄获处风烟轻卷席积来鴈鹜整分行大田已见多遗穂客廪应知足賸粮莫叹书生亲稼穑躬耕有客卧南阳
　　酬黄养正韵
　　翰苑香名乂己闻蓟门秋晩又逢君孤城木落虫吟月旅舘风来鴈唳云眼底江山期共赋马头岐路惜重分辽西不乆留才子昭代如今正右文
　　经王素亨旧居
　　野浦荒村访旧居鸟啼花落碧虚芜园不复栽红药闲舘曾经看素书对酒每懐陶靖节论文长笑马相如自从雕鹗因风去水色山光思有余
　　经玉田挽待诏鲁仲辉
　　孤树山前两度过懐人搔首重悲歌文章事业今如此别鹤行云竟若何渺渺夕阳乡树逺萋萋芳草旅封多人间俯仰堪惆怅不必临流叹逝波
　　都城即事
　　曈昽晓日上蓬莱缥缈祥云拥泰阶旌斾风揺龙虎动箫韶声奏鳯凰来九衢车马香尘合万井笙歌曙色开千古上游形胜地两都欲赋愧非才
　　过苑仲仁庄居
　　爽气澄清暑雨余乘闲信马到村居桑麻影里元卿迳杨桞隂中靖节庐纵饮百壶贤圣酒剧谈千古帝王书篱边黄菊烦多种九日还来一访渠
　　无题四首
　　逸思飘然赋逺游可堪三岛隔瀛州曾闻神女云侵鬓见説麻姑雪满头海上楼台常似昼山中瑶草不知秋若为借得仙家鹤鸣佩玩九州
　　桂馆琼扉薜荔墙清脩独尔意难忘已将兰芷为芳借更集芙蓉制锦裳洛浦佳人鸣佩玉茂陵才子咏鸾凰应湏一仙家酒散作人间雨露香
　　风满珠帘月满楼瑶台有路可追游香生宝鸭沉烟细露滴银床玉宇秋楚岫三更云渺渺蓝桥千里浪悠悠花笺冩就烦青鸟更为殷勤到十洲
　　絶世青娥二八余仙容绰约好楼居鲛人夜织绡为帔云女秋裁锦作裾碧海兰苕巢翡翠瑶池清水泛芙蕖秖应待得吹箫伴共跨飞鸾蹑太虚
　　题旧石桥
　　古桥欹侧岸萦回立马临流一怆懐鲸兽水沉沙底石蛟螭碑莳雨中苔防干防曲人频倚华表千年鹤再来扰扰劳生只如此好将襟抱酒中开
　　宿水村二首
　　日暮江头送客还寂寥清夜不成欢连天海气当白一枕江风入梦寒鸡唱逺村皆落月潮生古渡己层澜披衣乆坐待明发白石歌余兴未防
　　投宿江村日己昏村童还为启柴门壶觞欲醉黄翁酒盘馔深慙漂母飱夜雪生香芦被暖晩烟添緑土床温清宵总是沧波趣莫向人寰取次论
　　春日遣兴
　　霭霭春云度女墙萋萋春草遍芳塘园林风景非吾土庭舘莺花是异乡野岸波纹浮鸭緑官桥桞色弄鵞黄不知多少相思意秖逐游丝百尺长
　　秋日寄王嘉靖
　　渔阳秋色动闗河辽右天晴一鴈过白社髙人浑懒慢青氊学士乆蹉跎西风对酒砧声切良夜调琴月影多珍重逺书劳问讯相思千里奈情何
　　九日次徐懐玉韵
　　对酒东篱自咏诗逺山晴望转逶迤秋容淡薄黄花节风景萧条白鴈时醉阅人寰聊纵目静思尘事乆支頥年年此日无穷意笑把茱萸欲赠谁
　　简白沈吕三藩府二首
　　雄镇堂堂相府深炉烟不受晓寒侵调元縂属经纶手下士常存吐握心嵗晚松枝留劲节春来棠叶蔼浓隂丰功防见铭钟鼎应有清光照古今
　　大卤提封接帝居大藩公相尽名儒观风嵗久山常静宣徳冬来日渐舒画省暖云浮瑞鸭雕防晴雪照金鱼书生亦有扶揺翼更借刚风到碧虚
　　留别文孙王宋四广文
　　我客并州嵗宴时偶然相见即相知香醪浅酌还深酌佳句朝题复暮题意气难逢今日好风流不让古人为嗟予走马明朝去雪岭氷崖有所思
　　早过天津【即直沽】
　　烟收泽国晓天晴日出扶桑万里明二水交流东海濶一城雄镇朔方清连云风送孤防逺夹岸潮随大舶平借问关门来往客不知谁是弃繻生
　　七夕雨
　　天孙不乞人间巧故使秋云蔽月辉银汉晚烟迷鹤驭玉霄凉雨溅仙衣更无防结看蛛缀秪想桥成有鹊飞独立秋风倍惆怅通津何处问榰机
　　春日懐旧游简胥贡士二首
　　蓟门春色阻关河汴野东风长緑莎正是懐人烟景暮不堪对酒雨声多闲中谩冩凌云赋醉里谁聴白雪歌惟有流莺相厚意栁溪花迳数来过
　　落落襟懐正黯然早春时节忆前年玉田城外花经雨蓝水桥头栁带烟千里交游成逺梦百年踪迹任皇天髙山流水知音在还对东风理素弦
　　登资圣阁二首
　　梁苑清秋白昼闲偶寻名刹扣禅关百盘飞磴身遥上千尺危阑手自攀已见神游朝贝阙便从羽化出尘寰中天俯仰多时节飒飒天风冷佩环
　　化人楼閤倚晴霄大地山河极望遥秋入淮黄波浩荡云开嵩少影岧嶤九天沆瀣寒堪吸八牖星辰近可招十二曲阑浑倚遍一襟凉思正飘飘
　　鹿鸣宴二首
　　掲晓乡闱日正晴大开藩府防文星绣衣弭节皆英俊章甫持衡尽老成龙管缓吹金缕细凤笙齐逐玉杯行酒阑归骑西风稳蟾魄秋髙万里明
　　古木森森政事堂兴贤开宴防金章绯衣送酒倾鹦鹉翠防吹笙引凤凰晴日渐移珠箔影暖烟深防瑞炉香秪知醉里风云濶袖拂归鞭满路霜
　　晚翠轩为李大参赋
　　为嫌红紫竞春风独爱幽轩晚色浓霜后翠飘千个竹雪中清蔼数株松自縁品彚孤根别解与忠良劲节同画省公余看未足一襟清思嵗寒中
　　题沧州丹室巻
　　道人结屋沧州里四面防干枕碧湍石榻生寒秋气润柴门涌月夜涛寒鸾凰佩影空中见龙虎丹光水底蟠清絶一尘飞不到蓬壶元只在人间
　　送友人下第归山东
　　残红满地草萋萋把酒都门惜解携秪拟大鹏抟碧落可应骝马蹶霜蹄天开汶水防近日转瀛洲岱岳低一曲瑶琴休怅别重来云路有丹梯
　　题溪山嘉趣图
　　仙人骑鹤去已乆犹有画图传世间石林倒浸碧溪里玉峯秀出青云端数椽茅屋镇寥閴一叶扁舟常往还借问此中何所乐万事不覊山水闲
　　送王上舎归省
　　凤城南陌栁依依把酒东风送客归上舎已霑新雨露髙堂重舞旧斑衣文章济世时应重忠孝传家古亦稀我亦有亲垂鹤发愿承天宠拜庭闱
　　登科后还家省侍
　　万里鹏程浩荡飞千年际遇古今稀初从天上看金榜又向人间戱防衣卫水南旋防漠漠晋山西上马騑騑君亲恩比沧溟大忠孝深期愿莫违
　　洛水道中
　　古道萦回傍险行萧萧禾黍晚风清无边诗思嵩髙色不尽年光落水声华表柱倾秋草合龟趺碑暗雨苔生往来人世成今古一曲髙歌寄此情
　　狄梁公墓
　　邙山山下重夷犹旷世思公涕泪流荒塜一抔埋义气丰碑千古表忠谋李唐神器危还正武媚妖氛散复收更赖紫阳华衮笔奸邪闻见总包羞
　　陜州抵沙涧渡
　　重冈髙下近农北首乡关喜气浓三晋云山秋色里两河烟树夕阳中弃繻谁识当年客操筑应无旧日翁逺岸急风吹大舫令人却忆济川功
　　雨中过条山
　　一夜秋空结晚隂晓来冲雨歴层岑山回灵籁萧萧急谷转云涛漠漠深最厌潢流淹逺道酷怜霜菊拆秋金却思二十年前路岷水岷山万里心
　　题苏大尹具庆巻
　　禄养防亲志不违人生此乐似君稀阶前椿树风长静屋背萱花露未晞百里忽传毛义檄三春又舞老莱衣定知移孝为忠日应有声名达禁闱
　　黄河阻风遣闷
</div>
    <div class="pagination">
<a href="敬轩文集_page15.html">上一页</a><span>...</span><a href="敬轩文集_page11.html">11</a><a href="敬轩文集_page12.html">12</a><a href="敬轩文集_page13.html">13</a><a href="敬轩文集_page14.html">14</a><a href="敬轩文集_page15.html">15</a><span class="current-page">16</span><a href="敬轩文集_page17.html">17</a><a href="敬轩文集_page18.html">18</a><a href="敬轩文集_page19.html">19</a><a href="敬轩文集_page20.html">20</a><a href="敬轩文集_page21.html">21</a><span>...</span><a href="敬轩文集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
