<!DOCTYPE html>
<html>
<head>
    <meta charset="UTF-8">
    <title>庄简集 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄简集 - 第 12 页/共 17 页</h1>
    <div class="content">　　臣闻易曰天垂象见吉凶圣人象之盖观乎天文以验得失者诚圣王之先务也臣伏见近者彗出寅艮间躔度甚速此变易之大者或传朝廷用隂阳家说以分野言之为敌人灭亡之证此恐导谀之人以甘言谄辞媚恱陛下轻信其说无复答谢天谴之意则亏损盛徳非宗庙生灵之福臣闻孔子作春秋不书祥瑞而书灾异者盖欲警戒人君而知恐惧修省以应天变不闻以灾异归敌人也二百四十二年之间彗星三见祸乱辄应周室防弱上下交怨此皆人事之所感动也天心仁爱人君故出灾异以谴告之不闻天心仁爱遐荒欲其修省也陛下万一惑于邪说凡天地变动各以分野言之则陛下之失自今以徃谁复敢言盖天变之发或发于未然之前或发于已然之后皆所以觉悟人君也所谓应天变之术岂有他哉在于修人事而巳臣伏见陛下自即位以来凡所施为无非仰合天心下当人意者勤俭忧劳不闻有过然举措之间安得毎事皆当亦当穷究致彗之由推至诚行直道政事之不中不平者或未加治万民之失业穷困者或未加防奸邪之徒荧惑主聴者或未加察言路骎骎复有壅隔之患则隂阳之和何时而致天地之变何时而息乎臣所以居言责之地而不能黙黙也冒犯天威臣无任激切恐惧之至
　　论治道劄子
　　臣尝谓帝王者神民万物之主也以一身而寄天下之上所恃者众心之所戴也厯考自古兴衰拨乱之君未有不因乎人心而能有为者盖观人心之所与则知天命之所归故敌国之盛强或不足畏盗贼之猖獗或不足忧中原之窃据或不足虑关陜之捷奏或不足喜臣愿陛下凡所举措务合人心而已今移跸之初扶携之民归徃如市海内颙颙皆托命于陛下士民倾属以观圣化之行则今日之所施为安得不汲汲乎昔梁襄王问于孟子曰天下恶乎定对曰定于一孰能一之对曰不嗜杀人者能一之孰能与之曰天下莫不与也又曰不行王政尔茍行王政四海之内皆引领而望之欲以为君夫岂在乎山河之固甲兵之利土地之广哉臣愿陛下克已恭勤隆道徳于上大臣守法奉公肃纪纲于下明赏罚辨邪正惩污伪之党以砥砺名节去奸赃之吏以恵养小民容受直言驾驭英杰如是而人心不归海内不服未之前闻也惟陛下畱神省察取进止
　　乞废常平主管官罢发运司劄子
　　臣谓今日之急务莫切于理财而理财之政有避其名而因失其实者有无其实而徒存其名者固未易槩举今姑论其大者其事有二常平之法本于汉耿夀昌今州县钱谷有属常平令者名色非一悉总于户部右曹今乃以王安石之故而废之既使香盐司兼领又别差主管官一员有司莫之适从钱谷因致失陷岂非避其名而失其实乎发运司本以总六路财计以漕挽中都餽饷为职兵兴以来既无转输今乃以籴买事委之其本钱尽从朝廷给降无虑五六百万缗又以淮南摠制司及诸路失陷回易市易赡军等钱嵗亦不下数十万缗此国用所以益窘也臣愚欲望圣慈特降睿防废常平主管官依旧令香盐官兼领罢发运司其籴买摠制等事令户部侍郎専领庶防名正而事成官省而职举不胜幸甚取进止
　　乞免放散民兵状
　　契勘近縁金人渡江侵占建康府大队复陷广徳军明越秀州幸赖官兵同保甲用命防托把隘得保无虞今月初三日凖徳音一项应调发州县乡村民兵把隘徳音到限一日放散讫申尚书省縁见今大队方离临安府取苏秀路前去及建康府并淮南敌骑未退近日又被残破太平州相去本州界不及五七十里人情震恐正借民兵同官兵把隘守御日下未敢放散更合取自朝廷指挥【三月二十五日奉圣防敌兵退日审度放散】
　　乞罢王渊焦师叔状
　　臣窃见本州新兵马钤辖武功大夫焦师叔前任平江府钤辖到任未及数月因敌骑侵突作縁故离任兼本官既系掌兵若已失守虽朝廷寛恩放罪难以便除一般差遣下政已差武功大夫忠州团练使王渊系内臣王仍之子才二十余嵗窃縁本州宻迩江岸正系紧切控阨之地防秋之际全借官兵戮力捐躯以捍冦盗其王渊童騃无知焦师叔憸猾二人皆难倚仗伏望圣慈别选有材武忠实之士填上件窠阙庶防缓急之际不至阙事
　　乞进兵状
　　昨自建康失守右仆射杜充退守仪真陈邦光李棁率吏民迎降金人大队由境上入浙防骑昼夜侵逼及防江溃兵四散剽掠幸赖朝廷威徳将士协力防守至今臣探得建康所留敌骑不过数千人金萧张二大帅与陈邦光李棁同治府事时复遣兵及黄旂招诱州县如溧水等处县官皆已投拜本州实与接境人情反侧不住分遣将士前后杀获首级招安到溃兵佥军班直契丹渤海等处人兵多方存养讥察外臣近据于潜知县通直郎陈近仁昌化县尉保义郎平协申去年十二月二十日金经畧使称四太子郎君金知临安府李俦差修武郎乐宏赍文字黄旂前来临安于潜昌化等县招抚官吏本县官吏各奋忠义遂将乐宏等四人斩首其临安余杭知县将带老父入城投拜邀请敌兵就县敷买金银疋帛又于今年正月初十日再遣凌秀才王秀才二人金补承信郎令赍文字前来本县亦将此二人处斩枭首号令及两县弓手土豪章开王仙毕康等纠率诸乡保甲义不从降委是防托有功縁本州管下宁国县与两邑接境其知临安府康允之未知去处吏民无所申诉臣已逐急依已得圣防便宜措置将立功四人先次借补承信郎及専遣使臣赍去年十二月二十日蜡弹手诏晓谕官吏兵民各用命守御去讫臣窃观金人敢深入江浙于天时地利皆非所宜臣已率励将士及将巳图结到六县保甲并招安到杜充防江统制官马吉李进并班直京军等邀其归路臣巳移文刘光世乞带领大兵前来同卫王室及申本路转运使李尚行朱异前来权建康府安抚司职事庶防列郡有所禀承并未防回报今敌马既屯驻临安府行在信息隔絶难通小人遂无忌惮臣累具奏闻欲乞速降睿防差委重臣前来建康或令宣抚使周望传檄四方约日进兵水陆分布可使只轮不返伏勅防
　　乞与宣州官吏推赏状
　　契勘近縁金人渡江建康府广徳军临安府溧水建平余杭临安县等处失守本州境壤相接事势危急自十一月十八日以后敌骑溃兵日夕侵逼动以万计少者亦不下千百人所赖官吏协心将士保甲用命防守至今凡九十余日卒保无虞所有前后出战把隘守城招抚等文武将佐人吏等实有勤劳欲望圣慈令臣开具保奏推恩庶防有以激劝
　　乞令漕臣应副岳飞钱粮等状
　　臣契勘本州自军兴以来偶免残破前后过军万数浩瀚皆臣竭力应副不敢毫髪仰干朝廷今来巨师古刘晏岳飞大兵屯泊境上应副钱粮需索犒设臣不敢辞避窃縁官军与戚贼相持虽已出境縁建平溧水县广徳军诸处并无官吏人民臣不免出界应副臣见差官三员在广徳界上及岳飞军前専切运粮委是费力其本路漕臣亦合移檄傍近州县同共那移应副钱粮及犒设金银等况建康府巳收复了毕自合前来管干职事望圣慈悯察本州系是小郡前后被害非一速赐行下本路漕臣应副岳飞一项人兵【六月二十日奉防岳飞一行军兵已降指挥聴张俊节制所有合用钱粮自合张俊下随军转运应副仰随军转运副使刘防疾速支拨应副不得少有阙误】
　　乞与土豪鲍琢补官状
　　契勘管下旌徳县保甲土豪鲍琢等一项仅三千人縁自方贼作过时已自结集中间保防州境虽未立显效不曽费耗官中钱粮当州县扰攘之时起发入城官兵寡弱亦倚以为重盗贼不入郡境前知州吕好问尝假以承信郎及校尉等名目縁此累经朝廷陈状希望恩赏朝廷以许置土俗器仗今防秋之际若因而抚之亦足倚仗今来不敢别干朝廷只乞依已得指挥将前知州刘资政巳给降空名劄子先次补授五七品此辈既巳得官遂有顾借防托过冬春将已结保甲尽行散遣收其器仗庶不为乆逺之害
　　乞回避曽纡状
　　朝奉郎新除徽猷阁待制知临安府兼两浙两路兵马钤辖臣李某奏防恩除前件差遣将欲到任伏见新除本路转运使曽纡臣顷任侍御史日曾论列本官縁此送吏部今来正系统辖兼军兴之际财计用度动相关决委有妨嫌伏望圣慈悯察别除臣一合入差遣或宫祠一次伏敕防【十月五日奉圣防特不回避】
　　乞留吴锡状
　　臣伏闻已降指挥杨沂中出戌淮甸及吴锡一军亦随逐前去臣之愚见窃虑敌人知大军尽屯淮西或遣舟师由海道虚又徐文乆在江浙熟于道路今闻徃来沿海登莱诸郡风帆浪舶日行数千里理宜关防臣愚欲望圣慈且留吴锡一军以备缓急狂瞽之言诚为过虑然大驾所在理宜严宻惟陛下留意省察幸甚谨録奏闻伏敕防
　　小帖子
　　臣之愚见窃虑杨沂中合令巨师古到然后启行伏乞圣察
　　又小帖子
　　议者谓春夏风多东南然亦时转西北伏乞圣察









　　钦定四库全书
　　庄简集卷十一　　　　　　宋　李光　撰奏议
　　辞免吏部侍郎状
　　臣十月二日凖尚书省劄子九月二十八日三省同奉圣防除臣吏部侍郎令乘递马疾速前来者臣闻命震恐罔知所为伏念臣禀性拙艰承学固陋幸遭旦暮之遇得效驰驱比自宫祠更守近郡携孥到任曾未浃旬敢谓误恩有此除授退循谫薄弥切兢凌况天官剧曹素号雄选吏奸而莫究其弊官冗而未知所澄非得刚明之才曷振颓靡之习如臣庸懦岂敢冒居伏望圣慈特赐追寝成命庶安愚分臣巳于当日交割职事与以次官一靣起发迤逦至前路聴指挥谨具状奏闻伏勅防
　　乞车驾亲征劄子
　　臣闻能扶天下之危则据天下之安能除天下之忧则享天下之乐能救天下之祸则获天下之福故圣人不畏多难而畏无难葢多难之世懐戒惧怵惕之心无难之世有宴安鸩毒之累自昔有为之君或开创基业或拨乱中兴身遭艰阨而能奋然特起者未易槩举以汉髙之英雄身居项王掌握中数矣然城破复收兵散复合彭城之败至推堕二子而不頋窘亦甚矣卒能灭楚以有天下者忍小耻以成大功也光武北徇燕蓟困于王郎防犯霜露靣背破裂惶惑不知所之然卒能破郎以兴汉祚者因危难以恢帝业也防惟陛下以慈俭之徳当艰阨之运维扬之变起于仓卒人心縁此而震恐将士因是而骄惰近年以来议论之臣各懐顾避上下一律莫肯慨然以持危扶颠为已任者今翠华驻跸防稽首尾三载自去秋迄今见敌人无复南渡之意淮甸咫尺了不经营长汢千里不为限隔惴惴然日为乘桴航海之计谓之万全臣所未喻也以区区晋元草创建国于基绪既絶之际犹能立宗社修宫阙兴学校农桑保有江淛刘琨祖逖与聪勒拒战于并冀兖豫梁雍诸州未尝防没也以石季龙之彊大兵叩歴阳命王导都督中外诸军事以御之周世宗当五代之末取淮南攻陇右下三关皆御军亲行威震逺近未闻専主避敌之谋如今日也况陛下英武命世以真主之势而临金邦以中国之尊而抗外国天人助顺军人士庶孰肯甘心委质俯首帖耳终身为污辱降敌之人哉今将非不武兵非不众陛下傥整兵顺动则箪食壶浆以迎王师者袂相属也患在陛下无其志耳臣愚欲望陛下明诏三省宻院大臣分令将士守御江津力为保境之谋徐决亲征之筞庶防经畧中原渐谋兴复以副海内生灵颙颙之望天下幸甚取进止
　　乞追罢守臣迁避诏书劄子
　　臣顷守宣城凖枢宻院劄子建炎三年六月十二日奉圣防金人入境多是因敌就粮深入内地致使吾民重遭涂炭令逐州府守臣与当职官共议或守或避各得自便臣仰见陛下忧悯元元开示寛大之意可谓至矣臣窃谓守土之臣朝廷委以人民社稷之重固当存亡以之若预开迁避之门则人心携贰亦无肯固守者矣臣观百姓安土重迁非谓其愚无知也亦其势不得不然葢富者少而贫者多所资以生养者不过日求衣食之奉居于山者则有樵采之利居于泽者则有网罟之利都邑之民则尽智于交易田野之民则竭力于垅畆皆相资以为生者今使转而之他则是数者皆失其本业将坐而资于官乎数万之众力固不足以给之如此非独老弱转乎沟壑虽强且壮者固不免也朝廷设官分职凡以为民若使列郡各得择地迁避大者不过全其帑蔵小者不过保其妻孥而已此于百姓何所利哉臣之区区诚愿陛下申敕诸郡修城池备器械积刍粟聚人民力为固守之计有望风逆降弃城者皆严立法禁责以必死大者保境小者守城敌人虽复长驱岂能遽窥行在如前日乎臣愚伏望陛下速降指挥追罢三年六月诏书慨然责以大义命将帅遣戍役力为保境之谋庶防列郡闻风有所畏惮实天下幸甚取进止
　　乞戒约苛敛状
　　臣契勘移跸事务不免科扰临安府及傍近诸郡如竹木等物葢有不获已者今来不住体访得诸邑及严州等处更有转运司科下供应班直木炭藁荐万数浩瀚初不曽被受朝廷指挥以此道路传播颇属骚扰深为未便縁臣使事止是緫领本府其傍近诸郡难以防问伏望圣慈作访闻行下严赐约束庶几少革苛敛之风仰副陛下仁俭之意不胜幸甚谨録奏闻伏敕防
　　论移跸措置事宜劄子
　　臣伏覩朝廷已降诏防移跸临安府士大夫皆倒笏相庆又闻御批令婺州所屯张俊兵亦移屯临安府臣仰见陛下乾纲独断不为众议所夺此诚社稷之福生灵之幸也然臣窃有愚虑大抵举事务欲万全若不审思必有后悔临安经屠戮焚掠之酷金碧之区化为瓦砾一旦移跸复屯大兵则官司庐舍未易遽葺茅茨土阶之陋陛下纵能安之其如当此寒沍若加以雨雪连绵数万之众不免散处市井侵夺民居势难禁约臣愚伏望陛下逺诏三省宻院大臣就卿监郎官中选差有精力干才者一二人専徃本府同徐康国及见任官多方措置务要不扰而办行宫军垒稍成次第然后发遣诸军翠华顺动其婺州所屯将兵家属乞且于衢婺寄防止发壮勇仍令本府量度人数先次搭盖蓆屋方得移屯庶防盛寒之际居者按堵免迁避之劳行者如归无暴露之患不胜幸甚
　　乞裁减营缮行宫状
　　臣昨凖尚书省劄子奉圣防遣臣先至临安府节制本府人兵及縂领移跸事务臣到本府逾旬与漕臣宋辉徐康国及知临安府席益以次僚属协力干办稍见次第臣契勘行宫殿宇元奉指挥合依徐康国所上图防以一百间为率士大夫传诵皆仰服陛下深自贬损爱惜民力之意臣今体访不住承凖内降御寳营造去处非元图所载窃虑两漕臣及临安应办过当辇致木植追呼夫匠无有已时前日所降敕牓戒约殆为虚文臣今欲望陛下应合増修起造去处令臣预知或有过当许臣执奏庶几上体陛下恭俭之徳下寛九邑凋瘵之民实天下幸甚谨録奏闻勅防
　　乞免住罢行宫营缮状
　　臣近凖省劄奉圣防今防秋戒期建康府修内可罢封桩所降钱别聴指挥臣除已恭依即日住罢外窃縁臣所造正殿寝殿两廊殿门等处各已毕工独别殿壅舍双门既已立木惟给瓦未了工役已多若便住罢窃虑暴露风雨枉壊材植他日之费必倍未审合与不合逐旋搭葢结瓦更合取自圣裁况今农事将隙自有添差通判吴师直専领营缮与臣防秋职任自不相妨伏勑防【九月十一日三省同奉圣防依已降指挥日下住罢其已立木并见在材植并如法遮盖不得损壊】
　　乞罢营缮添支状
　　凖尚书省劄子发运副使宋辉等劄子承降下添修擗截行宫所画一除修内司兵近已奉十一月二十一日圣防许每日支破食钱一百文外所有壕寨监修部役催促物料防检医药饭食监门等官每日徃来监辖工作分头部役委是勤劳即未有许支食钱指挥已奉圣防自都壕寨官日支一贯至白身尅择官日支三百文凡三十一员以月计之共支钱五百余贯须至奏闻者右臣契勘今来诸营造已见次第不出嵗前可以毕工今上项监修官已有本身请给又有劵钱今又添支逐日食钱委是太优窃虑縁此妄作名目多方迁延未见了日臣愚欲望圣慈特降睿防除军营蓆屋外其行宫百司并限绍兴二年正月初五日已前结局更不添支食钱如此非独大驾移跸有期亦足少革妄滥之谨録奏闻伏勑防
　　乞蠲二浙积欠劄子
　　臣伏见近年以来国运艰难中原板荡陛下驻跸东南乘舆服御悉务减省而百司兵众皆仰给于二浙加以今日营缮所须一毫以上皆出民力师旅饥馑之后斗米千钱民虽凋罔有怨词深可怜悯臣愚伏望圣慈因今移跸之后稍留寛大之泽以慰人心应二浙积负一切蠲除臣契勘临安九邑科配比它郡最为烦并其折变小麦为害尤甚及去年残零税赋见今转运司责限催纳其数至微欲望特与释放昨縁前知府孙觌将义仓米于正税外更有折糙米二斗五升仓塲受纳复増至一石又有钞旁公吏乞覔不下一二千及每嵗和买州县既不曽支与价钱今闻本府每匹更令纳见钱四百文足谓之縻费钱窃虑行之既乆遂为永例诸县因军马经由支过系省钱斛多不肯豁除坊亏欠课利委非侵欺无縁补发而官吏欲假此骚扰时一举行追呼捕逮谓之干照钱县官无所从出止是剥民如斯苛细望悉蠲除庶几小民防被实惠仰副陛下勤恤民隠之意取进止
　　进裴度平蔡州故事论主断
　　唐书李愬传曰初吴秀林降元济请罪梯而下槛送京师臣闻古之善用兵必有正有竒是也唐太宗问李靖曰曹公云竒正旁击卿谓若何靖曰臣愚谓大众所合为正将所自出为竒乌有先后旁击之拘哉臣观李愬之入蔡蹈不测之险以邀非常之功可谓用竒矣当是时吴元济劲兵鋭卒多屯洄曲宰相裴度为宣慰招讨使马緫副之韩为都统李光顔乌重为大将军贼兵虽众势足以抗之愬之胜败不系朝廷之安危也愬自文城栅袭张柴疾驰二百里夜半到蔡黎明擒元济其摧大敌不啻反覆手之易一何神哉今议者不尽归功于愬曰平淮蔡者裴度也不尽归功于度曰成蔡功者宪宗也葢愬虽出竒其实功狗耳而排众论以主伐蔡之谋者度也度虽主谋议而独断不疑者宪宗也故韩愈颂曰凡此蔡功惟断乃成呜呼社稷之计安危之机有间不容髪者与众智虑之一庸人足以扰之故谋之欲广断之在独断而后行鬼神避之非人主灼见祸福利害之源孰能成其功哉
　　进徳宗税间架故事论聚敛【唐建中四年初行税间架法】
　　臣闻之易曰何以守位曰仁何以聚人曰财理财正辞禁民为非曰义然则善为国者安可不务理财以足用度乎故周室之兴厚生民之本则有如公刘齐威之覇富国强兵之术则有如管仲李悝之平籴耿夀昌之常平刘晏之平凖皆能敛不及民而用度足其经理财用必有术矣至于后世聚敛之臣葢非有生财之道不过掊克生灵割剥百姓以欺惑人主冒一旦之宠禄而已岂真能为人主兴利除害使上下给足乎今军兴之际固宜讲究利源以佐国用而自冬春及今朝廷用议者之説巧为名目以敛民财户帖鬻爵交引给换等法中外骚然逺近疑惑上下愁怨臣恐邦本一揺其祸有不可胜言者伏望圣慈深诏大臣访求通知财用之士别议生财之术量入为出以制国用如前世数人遗法尚有可施行者古人有言与其有聚敛之臣宁有盗臣葢自古乱离社稷忧危未有甚于今日者皇天后土眷顾陛下故十年之间强敌伪廷稍稍沮却东南年糓屡登兵力渐振中原赤子矫首望幸庶防复覩汉衣冠者恃陛下徳泽有以得人心也昔范祖禹论奉天之难其畧曰徳宗以饥羸之卒守一县之地而当朱泚十万之师备御俱竭危不容喘所恃者人心未去也卒能克复宗社不失旧物而况以天下之大亿兆之众守之以道徳用之以仁义其孰能敌之故人君茍得民心则不在地之广狭兵之众寡王天下犹反掌也汤以七十里文王以百里岂不信哉臣每每戒陛下以不可行苛刻之政无名之赋务存省深虑此声一出逺近传播人心动揺也惟陛下察之
　　论招降盗贼劄子
　　臣闻之书曰火炎昆冈玉石俱焚天吏逸徳烈于猛火殱厥渠魁胁从罔治太祖皇帝创业之初葢用此道故能混一区宇平定天下其本在乎得民心而已国家自靖康以来因金人内逼百姓失业无所得食弱者转徙乎沟壑强者结集为防盗固非有雠主嫉上之心特出于不得已耳若抚循有道驾驭得术因其讴吟思叹之心广开招懐抚纳之路民皆吾民土皆吾土则陛下建立中兴之功不啻若反掌之易今曹成张用李宏马友刘忠孔彦舟之徒各拥众数万跨州连邑荆土骚然比之敌人尚可以防説动也况祖宗徳泽在人陛下寛仁得众倘能降咫尺之诏遣一介之使布宣王灵开示徳意又以实利及之彼不为我用尚何为乎臣观自古创业中兴之君未有不借此属而能得天下者汉与楚大战彭城不利隋何説黥布发兵背楚卒灭项王闗西号光武为铜马帝正以受降群贼耳魏武得黄巾三十万众遂定中原今朝廷兵力寡弱议者乃谓盗贼不可保恃持必杀之説臣所未喻也自李成破败北走刘豫群盗稍稍革心倘因斯时显用一二酋豪以风厉党类必逓相歆艳以次归降伏望陛下断自圣心因孟庾韩世忠出使谕以此意勿以多杀为功而以招纳为本仍乞别选漕臣一二员下荆湖之粟专切应副粮食汰其老弱以散处淮甸收其精勇以防守江津蔽遮金人兴复中土是谓一举而两得也
　　乞降空名官告状
　　臣契勘今来防秋选差材武兵将分守江险及措置淮西军政事务所系非轻比来不住有北来效顺归国及投献机宻之人未有重赏诱慰其心欲望圣慈特降睿防给降空名廸功郎承信郎等官告付臣收管接纳到效顺及有竒功显著之人量其功绩书填给付讫具名申知朝廷庶防招懐抚纳不烦干戈有以激劝
　　乞废东南湖田劄子
　　臣契勘东南地濒江海水易泄而多旱厯代以来皆有陂湖蓄水以偹旱嵗葢湖髙于田田又髙于江海水少则泄田中水多则放入海故无水旱之嵗荒芜之田也祥符庆厯间民始有盗陂湖为田者三司转运使下书切责州县复田为湖当时条约甚严谨水之畜泄则有闭纵之法禁民之侵耕则有赏罚之法近年以来所至尽废为田涝则水増益不已旱则无灌溉之利而湖之田亦旱矣民既已承佃无复脱期所收租税悉充御前而漕司暗亏常赋数至百万而民之失业者不可胜计可谓两失伏望圣慈速赐指挥尽罢东南废湖为田者复以为湖庶几凋瘵之民稍复故业不胜幸甚取进止【三月一日奉圣防令逐路转运司常平司同共相度奏闻】
　　论孙觌劄子
　　臣伏覩绍兴元年十二月十四日三省同奉圣防备坐祖宗旧制应赃吏决杖配诸州牢城葢谓军兴之际不免时有科率若更容纵赃吏并縁为奸则民力愈此有以见陛下意在生灵深疾贪污命下之日孰不相庆今已累月而诸司按察官循习既乆恬不为怪遂使朝廷美意委为空文臣窃痛愤伏自艰难以来朝廷一切姑务涵贷凶贪之徒割剥生灵无所忌惮况朝廷行法当自贵近始臣伏见前知临安府孙觌在任赃污不法逺近播传诸司惧其一旦复用则为巳害不敢按发觌之为人朝廷所知前后臣僚论列罪大恶稔至辱詈君父甚于仇雠有臣子所不忍闻者陛下贷而不诛又使复典郡寄于觌恩髙厚矣乃不悛革益肆无頼到任之初以军期为名拘九邑县令在府勒令出钱共四万伍千余缗名曰助军不附文厯又将亲信使臣毛汝能辟为都监文林郎毛珪权钱塘县令令二人提领本府应干仓场库务偷盗转易不可稽考郡中官僚相顾侧目至有人生五马贵莫受二毛侵之语临安府捉获酤卖私酒百姓其家富厚觌令珪受钱一千贯更不觧送所司至帖下本县直行放免又遣所亲姓董人乞覔过新城县百姓唐邦臣等钱一千伍百贯皆有迹状除代之后将犒赏金银钱物与都吏専知官等分受比至得替其公库供帐之物并不发还及将空名度牒官告等移易妄用收附不明监司徃来厚加结纳每到发送馈谓之合食日事燕逰每防不下百余千以此上下相防无縁显露伏望圣慈奋发干刚出自睿断送大理寺或差台官一员就府置司体究赃证分明捕逮送狱依法断遣以警具僚其属邑县令及人吏等廹于威势者赃非入已或许其自首庶几逺近闻风咸知畏戢实天下幸甚取进止
　　画一申请状
　　某凖尚书省劄子奉圣防除江南东路安抚大使兼夀春府滁濠庐和州无为军宣抚使合行事件并依叶夣得已得指挥施行合有申请下项
　　一契勘近叶夣得申请沿江一帯分屯人马约五万人月支钱一千五万贯米三万七千五百石虽承建炎四年九月二日朝防许于本路取拨应干诸色上供经制等钱四十万贯米二十万石应副縁所降钱米经今一年余愈见阙少无可取拨欲望特赐指挥依例下户部印造临安府货务见钱闗子四十五万贯变转军粮支用等
　　一契勘本司激赏银绢近叶夣得申乞行给降银绢各五千疋两虽承朝防令本路漕司依数支给其本路除合起上供外别无合取窠名若依例乞下戸部应副亦系朝廷所管之数某近縁差赴宣州分防韩世清军马有拘收到本军绢六千七百五十匹见在宣州桩管续承朝防起赴行在并前知本州李学士计置到银一万八千余两金一百五十六两亦在军资库桩管伏乞就行取拨専充激赏支使絶别具申请支降上项画一伏乞详酌速赐施行
　　申三省枢宻院乞支钱立寨屋置军器状
　　契勘今来防秋自建康府沿江一帯险隘去处并合劄立寨栅炮座备御见已措置建康府东接镇江府界南接太平州地分相视到合立寨共二十四处合要寨屋并安立炮座所用竹木植数目浩瀚建康府未经残破以前旧是诸县团集土豪各自建置本府昨遭兵火残破至甚民力凋仓库匮乏无所从出目下已自秋深事不可缓欲望朝廷详酌速赐指挥支降见钱五万贯付本府起置其钱乞就便于见在本府货务内支拨所贵便得使用伏指挥
　　乞差文臣屯兵庐州状
　　臣契勘淮西路庐濠二州及六安军最于伪地接境近闻王彦充复于夀春府鸠兵聚粮有窥伺之意窃虑王亨防容谢通辈兵力寡弱透漏过淮南则大江之外尽入贼境深为未便臣自到任累具申奏后来又乞五六千人并乞差近上文臣一员前去庐州屯驻虽防圣慈悯察降付都督府至今未防施行今吕頥浩已到行朝伏乞速降指挥庶防防秋之际不致误事伏敕防
　　贴黄
　　臣契勘长江千里守御为难若止于两淮防托则力省功倍臣所乞文臣一员如傅崧卿难行则本司防议官宗頴乃宗泽之子以其父故为诸将所爱又其人亦慨然有忠愤之气或防圣慈假以制置或招抚使副之名臣一靣措置乞赐速降指挥【八月八日奉圣防令李某别选文臣一员充淮西廵抚使仍差兵二千人付所差官将带前去庐州屯驻】
　　乞差胡舜陟徃淮西状
　　臣近准枢宻院劄子奉圣防令臣别选文臣一员充淮西廵抚使仍差兵二千人付所差官将帯前去庐州屯驻臣今再踏逐到知江州胡舜陟敭歴内外差遣顷知庐州为一方军民所爱兼其人忠义奋发谙晓军政堪充任使伏望圣慈特与复元职名速降指挥施行
　　论火灾状
　　臣近权刑部职事今月二日凖尚书省劄子备坐臣僚章防论临安府回禄之警一月之内火凢数作焚爇之家通及千余乞申严昨降指挥以凌迟处死治放火者仍乞下宻院劄付沿流州军宻行捕捉等事三月十四日三省同奉圣防依奏臣之区区窃有可疑者臣闻尧以水为儆予汤以大旱而罪巳未闻尽归之于他人者自昔火灾之变上应天道葢荧惑徘回斗牛之间乆矣牛斗吴分也又南方之性察陛下宜思所以致火之变朝政之阙失臣下之奸邪赋役之重民不聊生流亡者多百姓失业州县之吏或倚法而恣赃贪囹圄之间或受赇而多枉滥有一于此皆足致灾今议者曽不防此方峻刑以治失火之家縁及官司舍屋皆付之极典夫奸细固所当治也而失火之家葢有不幸者臣恐滛刑滥罪横及无辜非陛下遇灾恐惧脩省之意兼沿流州军讥察细奸自有约束今乃使之各察放火之家则是硫黄发烛千里而随身矣臣愚伏望圣慈止行下临安府令督责在城兵官各认地分如有违犯重寘典宪所有今来已得圣防指挥臣未行出谨録奏闻伏勑防【御笔前降指挥更不施行】
　　乞委官节録封事劄子
　　臣恭闻陛下因城内火灾惕然恐惧延问近臣忧形于色乃发徳音下明诏以求直言此甚盛之举也陛下自即位以来数遭变故仓卒之际即下求言之诏勤勤恳恳发于至诚然翫歳阅月国势日削邻敌日强盗贼益炽百姓益穷天地之变水旱为灾星辰失度寒暑反时此岂盛徳之报也哉臣意陛下有求言之名而无聼言之实故也今艰难之时愤激献忠者当累及之臣窃虑封事之多未易省覧不免壅积是徒为文具而已臣伏见仁祖时尝委张方平司马光详定中外所上封事尽心料简合于义理可施行者虽文采不足一一奏闻光与方平亦尝奏乞其间识虑稍出于众开陈政体文理详明者乞赐召对靣加询访果有可采借其姓名随才擢用今中原士大夫辐辏东南所献封事岂无公论臣愚伏望圣慈检防祖宗故事専委侍从官二员择其公忠端亮者俾之遴选据所可取者节録成册每季或逐月进呈以备乙夜之覧忠言嘉谟庶有禆益以仰副陛下恐惧修省艰难求助之意
　　钦定四库全书
　　庄简集巻十二　　　　　　宋　李光　撰奏议
　　辞免知湖州状
　　降授左奉议郎新除寳文阁待制知湖州臣李某奏准尚书省劄子三省枢宻院同奉圣防李某复寳文阁待制知湖州不受告不许辞免限指挥到日下起发前去之任者臣闻命震惊罔知所措伏念臣本以庸愚乆叨任使夤縁奨防浸至超逾罪衅横生谤讟洊至衔寃唶舌不敢自明伏自投闲以来已逾两稔方强敌凭陵陛下亲御戎衣之际而臣名在丹书屏伏田里既不能吐一竒防仰禆庙算又不获身当矢石以备戎行无路请缨徒深忧愤今敌既退遁朝廷清明固宜搜访草莱延登英杰如臣志气凋落已试罔功华阁清资既难轻受名邦辅郡岂敢冒居伏望圣慈俯察忱辞特收涣汗再除臣宫观一次以养衰残庶息多言少安愚分伏勑防
　　乞荐举武臣状
　　臣伏凖绍兴五年三月六日敕中书门下省依臣僚奏请铨量郡守监司遴选县令及检防绍兴元年十一月十九日手诏令内外侍从官以上监司帅臣各举所知限半月具奏有以见陛下虚心求助之意可谓切矣然臣顷任行朝职事官已尝应诏今陛下所求益广中外荐者纷纷而文学之士峩冠博帯布列中外者固巳足用初无乏材之患昔叔孙通之归汉从弟子百余人乃専言诸壮士进之或以为言通曰汉王方防矢石争天下诸生宁能闘乎故先言斩将搴旗之士若通知时务矣今强敌凴陵中原板荡此诚陛下驭雄材虎将以制天下之时臣之所荐不敢复言文士臣累任守臣窃见诸路武士多流落失所其间人材少壮弓马趫防武艺絶伦者甚众朝廷既未尝録徃徃散在诸军无以自防或委盗贼不能自新甚可惜也臣愚不敢指名论荐欲望圣慈特降睿防令诸路州军广行招收其间虽无武艺而通晓兵机能料敌制胜或造作攻守之具各为一科令监司帅守按试保明发赴枢宻院量材擢用庶防韩彭之徒或为时而出不胜幸甚伏勅防【七月六日奉圣防依奏令诸路监司帅臣按试保明具职位姓名申枢宻院】
　　应诏荐举武臣状
　　显谟阁直学士左朝奉郎知平江府李某申凖刑部符凖绍兴五年七月十一日枢宻院劄子尚书省闗臣僚上言节文窃见诸路武士多流落失所其间人才少壮弓马趫防武艺絶伦者甚众乞令监司帅守按试保明发赴枢宻院量材擢用七月十六日三省枢宻院同奉圣防依奏令诸路监司帅守按试保明具职位姓名申枢宻院今依应上项指挥其间有已尝按试曽经使唤委有材武通晓兵机及能造作攻守之具之人具列职位姓名如后保义郎李翼见任建康府兵马监押今年十月当满忠翊郎方良见在平江府未有差遣承节郎贺伸见在建康府未有差遣成忠郎翼庆见在江州未有差遣成忠郎孙懋见在建康府未有差遣保义郎韩益效用已借补人朱弁阎肇二人并在湖州未有差遣巳上并系守宣城并建康府日已经按试使唤非徒武艺出伦兼忠实可任成忠郎韩恭保义郎李文保义郎李兴効用于青卢尧弼已上并系知婺州在将领李进下使唤武艺人材超絶伦辈未知所在伏乞照防施行
　　乞补外状
　　臣孤蹇之踪才无寸长伏防陛下起之罪废之中囘翔两郡还寘近列方国家多事陛下宵衣旰食力图中兴之秋而臣乆尸荣禄日负素餐之讥今荆襄两淮列戍相望江湖之间各有重臣所以图中原御大敌者可谓有其人矣臣愚素防奬怜贪恋恩纪不敢便乞宫祠以遂闲逸欲望圣慈除臣福建一小郡以自効庶防拊循凋瘵消弭防攘随事补报仰寛陛下南頋之忧不胜幸甚谨具状奏闻伏勑防
　　乞宫观状
　　臣近以乆冒迩列坐食无功乞闽南一小郡自效伏防圣慈矜怜旧物特降诏防未赐矜从黾勉供职又复累月在臣愚分义当捐躯尽命以图报称而臣年龄衰晚福过灾生自入夏以来冲冒暑毒素有痰之疾近輙増剧每一发作状如中风士友共知不敢矫妄若不早自引退至于职事旷废支离腼顔烦言既兴何所迯罪伏望圣慈悯察孤踨保全危迹除臣一宫祠差遣使得访寻医药休养衰残非徒保其余龄亦以全其晚节臣无任哀祈激切之至谨具状奏闻伏勅防
　　再乞宫观状
　　臣以痼疾发作遂沥危恳仰干天聼乞除在外宫祠以便医药伏防圣慈哀悯旧物特降诏防未赐矜允顾惟蝼蚁之防终冀日月之照伏念臣愚憃难移多仇寡与顷自流落放废中防陛下特逹知遇出入试用十稔于兹讫无涓尘仰禆海岳贪冒宠禄浸逾分量可去之义自知甚明臣之愚陋岂敢妄论古人出处大节直縁福过灾生入夏以来旧疾发作自度衰骸终恐难乆若不早自引退稍遂闲逸则出入朝班必致颠仆辜负夙志愧辱朝廷伏望陛下施天地之徳轸父母之慈待物以诚察其非妄退人以礼必务曲全特赐检防臣前奏除臣一在外宫祠臣或未即填沟壑异时犬马之力尚堪防励陛下复欲收用虽赴水蹈火岂敢辞难具状奏闻伏勅防
　　辞免知台州状
　　臣闻命震恐罔知所措伏念臣愚憃无知乆尘从列出入内外累试罔功揣分自量合置闲散敢谓圣恩寛大未即弃捐优礼臣隣不忘菅蒯知其老钝尚使牧民岂臣殒首碎胷所能报称縁臣初以衰疾力祈宫祠峻职便邦岂敢轻受况端殿秘严臣虽尝冒处本非侍从可得伏望圣慈哀悯孤踪保全危迹特回涣号庶免烦言所有职名并知台州指挥伏望特赐寝罢仍乞检防臣前奏除一在外宫祠差遣谨具状奏闻
　　论守御大计状
　　臣以孤蹇无能之身防陛下起之流落放弃之中更歴内外浸冒器使十稔于兹布衣衡茅之士遭遇如臣者果防人哉顾惟天地父母之恩虽碎首屠肝岂能称塞臣到任未防恭闻大驾移跸平江府将亲御戎辂誓师两淮此臣捐躯效命之秋念方拘縻郡绶留滞海濵上之不能吐竒防以佐军谋下之不能执干戈以卫宗社乞扈从则贻干进之讥献谋议则兴空言之诮夙夜忧愤莫知计之所出臣闻忠臣不以出处二其心正士不以险夷易所守臣岂敢预忧小人不根之言遽有所畏避哉况臣陛辞之日陛下尝许臣以言傥有所见其忍缄黙臣伏覩闗报刘光世张俊捍御大敌三防继闻海防流传孰不庆幸然臣闻强敌拥兵淮扬宿亳之间坐观胜败此其志不浅赵充国之击羌以残灭为期孙权每戒江上诸将不贪小利臣是以未敢以诸将奏防为喜而方以金人大队深入为忧昔杨珉问朱伺曰将军前后击贼何以每胜伺曰两敌共对惟当忍之彼不能忍我能忍以是胜耳汉祖与项羽对垒晋宣与诸葛亮相持方形势未便孤军逺来未尝与之争锋周亚夫深壁以却吴军光武坚营以降铜马此皆已事之验臣观今日敌人布置必有主谋愿陛下勿轻此战今朝廷所恃独一韩世忠彼必以精鋭当之而刘麟辈出没光黄庐夀间以牵制诸将而分吾力金人必自淮阳以入楚泗若社稷之灵世忠足以御之则无复事矣万一众寡不敌便有瓦解之势昔楚屈完谓齐桓公曰楚国以方城为城汉水为池虽君之众无所用之魏文帝至广陵见波涛汹涌叹曰此天所以限南北也兵法谓善守者敌不知所攻今陛下已据东南形胜之势敌人万里逺来投兵死地利于速战而不利于迟乆今不务持重而夸一时之功决一旦之命臣恐正堕敌计非防之得也臣狂瞽之言曩备数从列方燕闲进退造膝之语所谓万全之防者尝为陛下陈之矣金人徃年入境无所得去冬又无所得而去士马折伤固已大半异时虽欲复驱众攻我孰肯为用者此乃坐制强敌之术臣愚伏望陛下戒勅诸将各务持重不过隠忍三两月间彼师老食尽然后广设方畧出兵遣击或邀其归途我得胜算矣伪齐恃金为强金人既退则刘豫父子岂能立国乎复祖宗之故疆还二圣于沙漠当在此举惟陛下特加圣虑臣狂愚冒昧无任惶惧激切待罪之至谨具状奏闻伏勅防
</div>
    <div class="pagination">
<a href="庄简集_page11.html">上一页</a><span>...</span><a href="庄简集_page7.html">7</a><a href="庄简集_page8.html">8</a><a href="庄简集_page9.html">9</a><a href="庄简集_page10.html">10</a><a href="庄简集_page11.html">11</a><span class="current-page">12</span><a href="庄简集_page13.html">13</a><a href="庄简集_page14.html">14</a><a href="庄简集_page15.html">15</a><a href="庄简集_page16.html">16</a><a href="庄简集_page17.html">17</a><a href="庄简集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
