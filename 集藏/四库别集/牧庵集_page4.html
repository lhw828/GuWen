<!DOCTYPE html>
<html>
 <head>
  <meta charset="utf-8"/>
  <title>
   牧庵集 - 第 4 页/共 15 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧庵集 - 第 4 页/共 15 页
  </h1>
  <div class="content">
   牧庵集卷六
　　钦定四库全书
　　牧庵集卷七
　　元　姚燧　撰
　　记
　　江汉堂记
　　江汉南北之限也三王之徳之封建嬴秦之力之郡县汉氏则曰吾王霸杂兼封建郡县而犬牙之是时无有裂幅员而自帝者殆汉始有之徳不能以相髙力不能以相卑虽皆画是为守而帝南者直不能北有尺地借以一天下能一之者皆自北而南也故呉自帝晋平之宋齐梁迭自帝迄之于陈隋平之宋自帝我元又平之岂江汉能限世道之否不能限天运之通与尝合二代而观之以皇上之冠古无伦晋武隋文何人斯哉然非有君无以开其功非有臣孰能成是功古今人不相及而谋或一揆隋臣不道也晋羊祜首防平呉呉平而身不及见武帝追念其功封其夫人万嵗鄊君于太尉忠武史公其事差似盖公自事潜藩尝使经畧于汴縂兵十万屯田千里不専强武而恵信是敦耕商之民错行其疆不相贼杀有获俘亡皆生还之虽隣国臣亦许其自负羊公者无惭徳焉于是当曰江汉固已张吾雄噬南纪之本皇上践阼又以四圣元臣丞相忠书燮和雍熈者十有六年方将百万之众南伐至郢而疾诏他将専制而还公于军其词若曰画翦宋防汝也成功而疾汝俟何言诚有不讳俾汝之勲班汝之爵予不可必死者之知能知之者非人与汝子孙耶四海闻之以皇上归平宋公于公之生已贤乎思祜于死及薨有今赠諡又诏其元子格以章政事行省湖广季子彬宅端揆于中皆相继薨又诏中子杠为中书左丞行省湖广孙燿以平章政事行省江西视封祜妻万嵗郷又何以如也左丞今至无第于邺完官屋于居谋名其堂燧应曰曰新堂也非专昼访而夕修必将嵗时奉尝太尉其铺张劳庸扬侈蝉冕报皇上而归美必文为声归之笙钟侑其利成为诗之名舍曰续江汉者他宜无称于以格其精神魂魄乗云御风陟降在庭必怿然曰始为吾室比此千里于时未逾江汉也后数十年吾子乃能尸祝吾于江汉庶其善承先志哉汉祖之誓功臣曰黄河如带泰山如砺国以永寕爰及苖裔今由河而视江汉曽不得其三一河诚可带江海犹当为襟计将来及吾苗裔者或终古而无究也必容与依归不是去焉公曰记之吾思不及者公字柔明以至元壬辰下车人见其不俭不及不丰过中恢乎有容属属乎敬坦以明也相与以为托太尉遗体而得其遗风诗曰虽无老成人尚有典刑其嘉平庚寅胐记
　　奎章阁记
　　臣尝官外每闻诏下惟谕行省院台行慰亷访转达三司与司军民之官读已则还之中书或掌于行省院使亷访转运而宣慰与职民者省治之职军者院之故惟受其成文以行无有所掌三司中宣慰班最髙谕所及者犹无所掌况提举学校五品居职军民官下其受成文以行无惑也然其治必居宣慰亷访所治府州教官聴其约束者其地与二司等此实世祖建元后故事也二十五年始方降诏复江淮多士力役俾一提学自掌其一由是师生鼓舞相语以为平日谕所不及一旦与行省院防亷访转运者同有是掌卑于名而尊其实其势反若居宣慰职军民者上自十三年宋后所无北方人士闻之曰是岂独无平宋之后列圣兹降所无实兴起斯文万世之成规也今上皇帝当宁首致意扵学校为分降访如世祖又加宻焉其宏纲曰圣人之道垂教万世其目则还正贡荘学田为释奠养老完庙与师生之廪俾有司举其才徳亦一提学自掌其一江西提学臣王谦亨龙兴教授臣叶圣明相与谋曰至矣圣祖贤孙之恵逢掖也复其力役既富之还正学田以廪其师生又教之俾有司抜其才徳又庸之士生斯时何其幸哉观今掌诏者多随印所归秘之私家其完是六经阁表曰奎章镂椟而丹髹之锦韬而金鐍之职教之官日夕番直其下庻以逺防而少致崇敬亦小臣报上区区万分一也请诸省臣省臣曰宜俾臣为记臣闻虞夏商周四代之书曰典也谟也训诰与誓命也其为体者六诏有其五焉曰尚书所请近于谟诞播多方钧乎诰为法将来则训俾职教臣恪以持则命先儒谓二典者册在丌上尊阁也今是重屋上以除风雨下以逺尘湿既翼矣金匮其上岂不加盛于丌孰曰非典也耶表曰奎章敬以侈二圣作之君师之锡且风厉是道方千里之士使人人自饬责成徳达才于躬云
　　南平楼记
　　天下有形便之地如衣之领身之项也在战国时秦函谷齐即墨韩宜阳魏马陵赵井陉燕易水我守之足以为国敌有之踵不旋国随以亡方地千里且然况楚之襄汉为南土六千里东南两际海可出战以入守之领项乎晋羊祜之规以平吴梁萧野之资以袭齐无不由此者也其甚惜者当顾成庙襄阳下矣守臣百人歌讴思归弃而弗戍使宋窃筑辟荆制围因唐莭度牙城南门为雄楼扁曰山南东道恃为北鄙以扞天刑岂彼炎赵九鼎时未沦泗耶世祖潜藩嵗壬子炭置屯田千户府于邓后易为都督府又易为统军司戍兵积谷与襄掎角凡十五年廼大集天下之兵又长围六年而下之其明年诏故太傅巴延公莭度围襄诸军而济以新师南伐比其启行尚下申令斯楼旬月乱汉而南浮江而东濒岸之城迎下恐后虽惊风之槁叶若瓴水之建髙屋有未易以逾其速者宋社既墟循本以求髙观而思则斯楼其南平之基乎后为戍守故万户杨侯珪奉之治事其上嵗久檐倾榱腐人之过之必仰视鞭马疾驰惴惴然瓦木之击轧嗣侯万户显侯谋新之赋竹石木瓦一军或劝其聼省命或以为役大作众非尽嵗成功不能或教小易故败无大擿修则应之曰事所义为奚省之白吾一军三抽其一可不再月而落且材已集为苟完计赢将安施分有之乎就省罪其擅兴吾不能为请身任之不以累诸君也副万户张侯塔塔尔岱亦以为然从而鼔舞之不盈一月而防手呜呼果哉大徳苍龙辛丑端月丙午两万户侯觞宾其上酒酣余起谓侯曰是扁山南东道者胜国之臣所书岂堂皇巍焕之吾元可仍夫人之旧称乎其易为南楼两万户侯跽受曰甚善遂酌酬而椘歌曰翳南土之幅员兮实三甲子焉于兹世祖自其龙潜兮肇丰屯于汉之湄夜火鼓之千里兮昼万耦其耘耔蓄威武以积嵗兮乃大济以天下之师三进夹寨而薄隍兮逾五稔乃下之制曰乘势可逞志兮亦犹镃基之待时前太傅假以黄钺兮即襄阳其祃旗将师景从纷若云兮矕龙虎之陆离曰受誓于斯楼兮义声先路而交驰齐千万艘以鼔棹兮江永之不可方思彼孱主知不能国兮组靣缚而颈縻思就是振古之功兮太传固命世之雄竒匪世祖之祖明兮混庭臣黾勉其畴知缅今在天之灵兮犹臣都而君咨曰授坤舆于今皇兮克玉执而盈持来万方而臻百瑞兮如舜恭已而衣垂谇曰太史生斯昭代兮亦井坐而天阕乏求金马碧鸡之才兮歌乐职其或宜南书平碣之翚楹兮颂寳厯于无期两万户侯无他言惟北向瞻跂曰鼓鼙之臣知捐身报国而已
　　滕王阁记
　　龙兴即唐之洪宋之龙兴世祖赐今名以封裕皇者也故辟省乎是其治所及北始江而南际之西澨而北尽乎人迹所不可践者三分有一地不足并也滕王髙祖支子而视裕皇为世祖元嫡今天子皇考其位与圣又不足并也观察非有是省之尊所观察地已于八州亦无是廿有八城之逺之众葺者支倾补敝故易败非若今出钱隆福宫一瓦一木不阶其旧悉秌而新之如是不变其名犹曰滕王阁盖不欲求胜前人又以见太后之仁也鸣呼得恭记之其侈盛羙当何如防当何如防今记者之遇阁之不遇也虽然事由可知不可知由可知言龙兴距两都数千里涂非乗舆所出尹府之臣图阁上之亦必经圣覧或者裕皇在天从二先王风马云车遐狩八极过之而一息者人则不得而知也
　　三贤堂记
　　奉训大夫知辉州司侯仁以至元三十年下车奠谒孔庙已乃谓曰是州学官堂而不陛简漏至矣荐盥春秋何以称百事之奔走笾豆捐奉为劝鼓舞士民撤而改为凡再阅嵗殿庑门垣崇卑适宜丰俭居中既严以翼人之改观可十百于千昔矣又举我先世父太子太师公故翰林学士承防王公故中书左揆许公语州人曰之三贤者比股肱元首为今闻曽毓徳含休实在乎此白叟及见而谈黄童所闻而知其可不祠乃以羡材为堂三楹于殿之东像而事之元贞苍龙丙申夏五燧以得告防燧葬先公之于辉侯求记之燧曰古之人必其生也世之相继情洽而道符功夷而徳齐而后死可合食一堂也近世祀唐白居易宋苏轼林逋三贤一堂而不揆其世不相及贵贱势殊文章非伦孰与四皓之同不臣秦同避汉之髙帝而同应恵之招成功而同归死而为墓相迩同庙商于情洽而道符功夷而徳齐也今以三公方之固不如是出处齐同若其生之相与微显之相后先同其大者有不得而让焉矧成功反有过之者合而祀之谁曰不然哉然燧于先公也左揆也承也则为犹子为弟子为故人子亲而尊之者也智虑未尝少及乎是由侯发之使人终死以观反覆以思损其一则后其相与而失于遗也加其一则所志不相如而难为辈也虽有善权人物者终亦不能推移其间盖以语友也先公生以辛酉承防少一嵗左揆少八嵗齿固不大相絶吾姚氏营人先公生于汾承防永年左揆河内于辉非絻一旦聚居而为寓公其处同也先公以癸夘来此而承防已师是方后将以事趋燕尽前其徒假先公以函文俾师之以无废受业迨庚戌左揆徙家自魏方先公为相即其年无防时先公出应世祖之招左揆独留师是方其道同也先公中统建元之明年由常侍读裕皇以东宣抚使拜太子太师四年拜中书左丞官而翰林学士承防详定礼仪事左揆之聘则在癸丑惟居长安中统之元始召入对至元七年拜中书左丞以昭文馆大学士领太史院事去位承防则由中统三年烛璮乱徴自海濵辇妻妾逃回济南世祖忠之始兆入对自讲读为学士为承防去位一官翰林三十二年则左揆之相虽后先公而同賛元承防之长禁林亦后先公而同为代言其出又同也以语其学得圣徳济人利物于干戈之际上説而下教赞神武以不杀开文物之先肇太平之基已裨巍巍之化进寸退尺拱而让人与夫建大义决大疑不瘖结舌视身如捐触试雷霆与道徳仁义化服一世扶植人极为儒臣宗而不少诡其守于正致君谋国不同为道而同为心其事载诸今史燧与有闻不敢漏于为言以告人者呜呼君子用世譬则治田不难于耰播而劳于龈根枿于荒世有以是为知言者然后可语三公之易地也先公以十五年卒年七十八左揆十八年年七十三承防三十年年九十三其卒若以显之先后为次与两公遂其去位先公独卒官京师盖由于久故请而不释也与承防不后者此为异焉尔今惟左揆葬其郷承防虽天下必时魂逰永年是州东北望永年西南望河南实道里均嵗时合食虽主辉人则先公有田有私庙与墓此者又非两公之专于賔也又尝思古者大臣死为明神配食庙庭于以左右先王隂隲下民者也或三公者将终古庙食止一州乎亦从祀有时此起本也呜呼二家子孙其无防司侯始之志焉先公讳枢字公茂号雪斋承防讳磐字文炳号虎庵左揆讳衡字仲平号鲁斋侯字毅夫观所事不滥而宜则守土吏民善于其职从可知也【原注后是记一年而三公同受赠諡先公少师文献公左揆司徒文正公承防少保文忠公则记所谓有时者岂非不亦亿则一中乎大徳辛丑嘉平月戊辰朏谨识】
　　牧庵集卷七
　　钦定四库全书
　　牧庵集卷八
　　元　姚燧　撰
　　记
　　乔木堂记
　　余读孟氏书至所谓故国者非谓乔木而谓世臣者叹汉之通侯其鼻祖头蓬葆而手胼胝百战以得之子孙恃其有王与民相师非度传才一再罪以国除其善失者坐酧金巵恶而免耳幸复念功徳世续之无防何时已后效前呜呼尚何有于故国世臣者今兼有者才汪氏盖义武公以金亡明年乙未开壁天门山来归而有陇西廿有四州之地介于羌浑氐凉之间将其众首残全蜀诸子显者忠让忠烈忠恵忠烈子忠肃三世五公忠让推节其弟忠烈从宪庙伐蜀尽瘁死绥忠恵斩叛将炖煌忠肃擒叛王略畔国家皆恃为西陲长城自外将相使牧犹廿有余人名以世世通侯而岂惭焉中统之未诏夺强诸侯之世其土者俾不得而有转使牧州独是一门父死而子以继兄终而弟可及旄钺相后先圭衮相焜煌自乙未至庚戌七十有六年袭守其土而不变非列圣私之亦克终为下有以致也呜呼不曰故国谓之何哉校今名臣无亚匹者忠让之孙懐逺大将军荘浪路总管安昌求名其堂为乔木且语其故曰国固不赖乎乔木以为故然无是亦以之知为故国何则其始也世臣树之自夫甲拆而蘖培而溉之而拱把不枉斧斤使得全其天年而后至于乔其极者可表以百寻不然世臣去之故国迁焉则亦何顔而存为匠石所寻资矩矱矣虽有条枚萌蘖之生樵苏利之牛羊牧焉防何不为牛山之濯哉则人所树也南北异宜南方气燠叶斾斾然凌冬不改必春而新叶挺出而始陨箨其乔也易故厥木维乔书载惟扬南有新木汉广诗歌北方气寒木生于春而夏以长秋而零冬藏之根生才半年陇西得金气之先而寒逾早其迟于乔也逾倍他方而史迁曰十年种木百年种徳观今十年才拱把耳虽乃鼻祖树于种徳之初至今七十六年未必能百寻其百寻者非贯千嵗不能以至君能知乃祖种徳之难亦迈种之自身而子而孙而云仍期百寻乎千载之后则为国益固而臣之世数益多则乔木者岂不与故国世臣相始而相终欤是为记其年二月清明书于神州客舍
　　遗安堂记
　　故上懐防监州唐古君齐年友也以燧之生偶先兄命之其不恙时尝谓记其遗安堂疾革犹促为将启手足顾言其子师臯曰记成当奠几筵以告呜呼君欲鄙文忍死以俟而吾迟忽于操牍其真负君哉追记之曰时有治乱故士有显晦炎汉末世何时哉中原板荡曹操托故讨贼挟天子令诸侯孙防再战而有江东以故厐公荆州焉依刘表葢幸是方无有日寻干戈之大伐事为避地谋耳及表即陇上来候发不官无以遗子孙之问故对以遗安表终其白其心之不欲已臣徒髙其事而去自今思之畎畆果可以尽天下之安乎是有二焉在定在之安有无定在之安有定在则道无定在则义犹权衡也加铢于两则不安而仰徙石于钧则不安而頫且错置轻重于尺寸之间而不安有是焉况大此者乎三仁同事殷矣微子安去箕子安囚比干安死二老同归周矣太公安为伐纣之师而鹰扬伯夷耻不聼其扣马安亦不可必人之安伊尹又异是焉方耕莘畆非不安已及汤三聘遂任天下之重一人之身始终之安自不能同者非易所谓时义者乎义之安可推移于一时道犹规矩也哲匠亦此守此有不能舍以为方圎如君止仁臣止敬子止孝父止慈交国人止信非书所谓安汝止者乎道之安可不易于万世以君生平一官裔夷呼嘘毒疠不难为往既时其出至郡逾年而求终养其亲以归归有道俾师其子笃其成材与自汴而鄂安而能徙又时其处臣责塞子责供而父道周矣其安于道义者何如君其深思乎故于先民歌哭聚族之地揭以是名其意以为取之古未若师之今与其法之人未若本之今然遗必有受师臯其受者也年方壮矣好学有誉其行于家既如君之孝其家者孝其亲其闻诸郷又如君之信之友者信于友推是移忠他日有不能如君事其上者事其君乎君见厐公之防可施其时未可施是家于休明之世也大徳龙集辛丑十月记
　　夀萱堂记
　　至元十一年既诏大军南伐别遣宿卫之臣将骑万人出荆州为之声威大将下鄂东岳湖广诸军谋方江陵沙市是军已翺翔峡澧江陵之郊入闻曰三郡某县吾所下也封之万家领以一府俾嵗传置其赋京师待以分赉卫士毛君巨源由副縂管而縂管逾二十年自燧二宪山南分刺其守寄治松滋也闻唱邑士举司焉温公真率防约而月修之使民知长长于鄊因惟曰弟实孝之推也非善老老其家不知笃此遂友之亦十五年矣大徳之元请记其夀萱堂为赋伯兮之卒章曰焉得萱草言树之背窃怪汉儒郑许慎同其释而异其文笺者曰諠草令人防忧説文者引以为藼曰谖萱同物后本草者亦第言忘忧不及所防之方将枵然徒对之耶□之耶饵之耶至唐孔頴逹疏之専训谖为忘盖欲得今人善防忧之草不谓萱为草名始与诸説判不相契矣斯堂制名其在于忘忧乎夫曰忘者犹始有忧有待于排解消拂之也使初无忧乌乎施忘燧未尝及识夫人之几杖以君白发占之则夫人之黄髪而者其年者从可知也夫以黄髪之亲頫而俯其上白髪之子仰而承其下四表之内两间之中得是防家虽啜菽饮水犹胥与乐况宅是光显而奉以华堂定省以侯晨夕也温凊以莭寒暑也悦其口体有甘防之充也伺其色言有使令之偹也是府乆其官而不调无三嵗一徙陆走水浮资车与舟衘橜维节之戒也为之鍳者人嵗讼之至以罪去而独无丝毫污盖善慎身羞亲之所不蹈显亲之事必立忧情以忘用是道也萱何为哉不然彼闾阎之子力为可忧谴于有司诟于乡邻无理之声日盈亲问而富树萱求以防之虽甚昧者皆知其不可也故萱能忘不忧之忧而不能忘有忧之忧疏者未深信之盖亦若愚推类而不得説者也虽然凡耆年之人方欢而叹不疾而呻者情所同然同乎忧乎求易于愉心而快目者莫草木敷华之若或当其时君服命服为夀而前万室之人其戚且故从而母之得其一莞而忘之者谁曰非萱之徳哉
　　承顔亭记
　　尝谓人子之事亲不难于燠寒其衣防甘其味以适其口体之奉而难于承顔以得其欢心斯正孔子语子夏以色难者也又尝思之夫人之心变动于中千百不动而防微必形于顔靣涂人过前其安而色舒志而色厉荘而色専有懐者其色鬰而肆满者其色扬扬也吾皆得以识之况人子者日侍亲侧乆接熟伺而不去者乎其承顔也亦易焉而已耳虽然天之厚薄于人者不齐有役是心履霜践露不及承顔者斯固非人力所为末如之何也已又有生而不学伦理不明防爱不笃不知承顔者亦有堕四支束于贫而力不能自防不足于瀡之其不能承顔者力至矣或牵于禄仕仁逰逺适委亲而不遑将反曰吾能公尔忘私不得承顔者是数者皆五典之罪人曰仁卿尝侍矣行年五十而母氏八襄犹康强咸禁不就其色养而仁卿思以终身寕燕休心娱目乃作亭中园周植嘉树竒石名卉丛篠绮张绣错麝芬云蓊者亡虑百品风雪之朝花月之夕称一觞为夀其间其善承顔者哉诗曰孝子不匮永锡尔类客之登斯亭者内顾其家而及承顔者将同是乐其内顾非家无有承顔者将有不胜履霜践露之悲则亦斯亭之感之为者矣亭旧其名余病其不关子职也故以易之仁恕名恕辽氏遗裔也由金人恶耶律为字有父嫌譌为移喇后逃乱奔宋再譌为萧云
　　朋簮堂记
　　天下之道有二君子小人而已矣然各视其为执孰主而孰宾之主而人宾则人从己巳宾而人主则已从人无有无其朋者易之为书本为君子谋不为小人设于小人则惧其为朋故泰之六四曰翩翩不富以其邻不戒以孚于君子则恐其不朋故豫之九四曰由豫大有得勿疑朋合簮盖豫之为卦五隂一阳九四以才干之臣上见信于六五柔中之君而无多忌之嫌是以若是易为成功也大传曰崇髙莫大乎富贵然使爻位之贵孰加于四臣而五君贵之所在富不必言矣而卦亦有専言富者不于他爻而亦恒在四五故泰六四与谦六五皆言不富以其邻家人六四亭曰富家大吉苟无位之士而富其势亦与崇髙之一故亦由我和顺得志开诚而朋从之则富者又为兼善之资而有朋从之来耶然又思朋从则羣居羣居则必有事为而言及义必也如兊大彖之讲习乃有互长相滋之益有必粹也而得其要如干爻言学聚问辨寛居仁行以行其徳斯尽善矣闻者其然余斯言乎非欤非践行有素乎骤欤史君生洛渉穰竒士也名仪客仲威其封殖若可比封君素侯力善而泛爱赴急而施积寒士之来归者争效之浥泉流随其小大而斟酌饱满之不虚其往而遂所愿欲言其处易时位可当豫九四适余读易求名诗堂为书朋簮俾揭之楣间盖仲咸与余同邑以年偶先尝兄之礼意甚至言其可谀况济齐先生之弟子犹惧其盍簮与燕逰好也故又举兊象干文言者申告亦庶防辅仁之一道也至元戊子日次实沉
　　归来园记
　　嵗壬子余与令今醴泉雷君损之交至至元丁亥最之三十六年为故人始余从先世父中书左辖公爱读四书君与横经几席为同业交不为浅年不为浅故凡见其小不足余意者必为之尽言盖君自践仕至今三十年位止一令所至与去人称其贤今老矣不厌不已犹为之将行道耶县之上莅而压之者数十府寺守成法而遵之幸且无事苟鬻之其能自用其情折摇手触禁而罪随之是其道非易行也将为贫耶诸子孝且克家有脂田十顷终南堂室髙丽固其墅植榆杨杂果数千小者围桮椀大则合抱充栋梁嵗入绢多于江陵李衡木奴其本富已埒封君素侯矣呜呼岂余蒙闇之甚未真甞宦味之甘便者耶余尝激之使委印而去君以故人同业之故受其説而不愠焉此可见其寛有容也然复有优防牵制未防之言焉曰今遽不可吾必以开嵗某月而行呜呼君子进三揖退一揖所以砺难进易退于平居也如君所言正如东莱讥鲁隠当授即授何谓将授当营即营何谓将营之説也君又不以余为躁而斥已肯服其非是又见其善从人也徐曰吾家有园凿池其中中池为堂外为四亭东亭艺兰兰则春芳取楚屈原之辞曰纫兰南亭北轩阚池种莲莲则夏敷取周子之説曰爱莲西亭植菊菊则秋荣取陶潜之诗曰采菊北亭树梅梅则冬花取林逋之句曰疎影顺四时草木秀发循环流居四亭期没吾亭独中池之堂与园未名子为制之余曰屈原之爱君周子之鸣道陶潜之明逹林逋之隘狷能发四贤足矣又可他求为耶诗曰髙山仰止景行行止宜名之曰景山虽然周子为人邹孟氏之亚其言亦六经洙泗之遗余固不在浅学之妄论余三子则皆有説屈原之不忘君其失未免怨怼激发而不林逋终身遁弃而防君又类洁身乱伦其吟啸多赋近体句律清快可诵者有数陶潜既仕矣则其心为不防君知其不可以耻束带见督邮为目以去正得孔子燔肉不至微罪行之遗意又其言和微婉犹酒希声后世虽有效而和之终不能一造其堂奥三子之中古所谓吾无间然者也园宜以归来名君试诵其辞将不待人之劝激惧穷日力而归矣以是为记是嵗十月晦书
　　楚山山房记
　　孟徳麟作楚山山房或疑而问曰古人之乐山者皆有所指名晋谢传之东山唐白傅之香山宋王舒公之半山虽枚举之将不能一而尽未有若徳麟之槩而名椘山者因而思之尽禹贡荆州之域皆曰椘宋火维衡岳崇其髙大与细而丘垤皆则椘之为地大抵人亡虑周数千里之逺也山之为名虽布斗粟为算有不能以殚之之名也而自命之无乃鲜亷而已贪乎使止曰楚山犹曰随吾厯覧之所至何所非椘何地无山犹足御人而缀以山房之名乎孟子之言堂髙数仭盖人臣之居其极不过乎是是房也崇不逾于寻文深不出乎数辙今将举是名是尽禹贡荆州之域周数千里之逺者之椘与火维衡岳巍大细而丘垤虽布斗粟为算有不可殚其名之多之山曰吾将纳之一房则并蔵山于泽者为尤诞也良不信之燧闻而笑曰子辩辩余真能纳辩天壌之间二者而已曰同耳曰独耳同则与人共之独则我其知之今一世一人鼎鼎所趋逐者意亦曷甞在山意不在山是人之所弃也太史公曰人弃我取余所独得者也乌乎贪然之山也人有庐其麓者梁其泽者车来其川者舟其川者材其林者薮其薮者曷尝不与世共之是人之所取也太史公曰人取我与是人所同得者也乌乎亷且以迹求之房诚不足以纳楚之山由理言之徳麟生平厯覧之熟或时读书之休饮酒之醒作诗之暇看云白画而眠聼雪清夜以思则夫崔然崒然嶻然岌然藂而离离峭矗而坡陀千变万殊不易状名者莫不呈露彷佛于眉睫今见纳之一枕之上而有余岂崇以寻丈深以数辙之房有容而不足者耶防者舌挢不下惴聋而退噫余由爱椘山买田郊郢以分是风烟泉水之胜而南郢实楚都去郊郢才数舍亦将名楚山君能视同庐者梁者车者舟者材者搜者来即共之则已或校其君先将谓余后则余将以郢去楚都逾千里未免以逺近为讼上劳山林聼其直之谁在也徳麟名之绂在胜国为少保佳公子明时在令潭之湘鄊今辞仕而休居焉














　　牧庵集卷八
　　钦定四库全书
　　牧庵集卷九
　　元　姚燧　撰
　　记
　　暖翠亭记
　　九江为州居庐山之隂城有二阜焉其一在州治东南一射上故有亭迩南门则都漕公宇距堂西北无有三十歩轫其阜南北延而东西狭岿然独荒丘辛君持使节来之明年当大徳乙巳而茗产诸河南湖广江西江淛四省之地广周且万里之赋为缗几九百万半嵗而集人诵以为前政未有君以事治思有自娱其秋八月作亭三楹八日而成中楹东西为门相直北其墉而南其牖可洞辟以纳庐山胜概余由洪江告老而归首涂疾作舣舟九江五旬而始少间君集同官觞余其上由扁未名求以命之为赋欧公庐山髙辞而慨曰东坡公门下士也其赏公诗则称沧波万古流不尽白鸟飞意自闲万马不嘶聴号令诸蕃无事乐耕耘未尝一言及是辞山谷坡友也独甚爱之大书而镵诸石已一异也其甚异者在汉甄鸾之测海岛一立重表累矩无有逺迩而髙深广袤皆可坐致其前无所遁形于芒忽韩公南山之诗亦复如是且其强韵险语实则歩骤北征然山谷又谓方之北征虽不作可欧之与韩特变其音节尔山谷亲为书无乃讥其始作而媚夫继为乎自后世推欧亦一代文宗是辞固瞠南山后鹿至叙岩岫出缩泉石窈深云烟变灭之得于天禽鱼飞沈草木蕃畅之遂为物道流释子依居其下大为室屋以侈靡相轧由人力益致夫其秀者非巨笔如杠孰彷佛其全体能尔之尽兹亭取名苟外是焉将奚以今余与君属觞乎此为何时哉当建子月水火地坼而衰日暄融助为明妍浮岚佳气绵亘百里容容勃勃泛溢檐户之外岂兹山之英显幽发微于贤主乎抑为病客而然也平昔之逰熟秦与蜀天宇之浓緑石壁之空青皆身至其所而日接焉角之以是无少退让于时且然则夫春风方永之昼秋露暑雨晞霁之朝其位簁什伯不啻焉者可意知也其以暖翠名之何如君则曰善君名仲实字仲和号松隠其年日短至书于庐山太平宫
　　易安斋记
　　医之为业有相道焉伊尹耕莘説筑傅岩之野太公钓渭诸葛亮耕南阳之数子者其始岂有心求商汤髙宗周文与汉昭烈之知己乎哉彼四君者知有命世之才可与共天位故或三聘或俾以形旁求天下或见于卜兆或闻之水镜三顾草庐之中身先求之深拒固闭弗得弗已彼数臣者由礼至情笃始起而应之是与夫医者不求疾家而疾家恳恳夫我奚以异哉是一也与夫相者见时君任已贰而不专则解冠纳履而去是与夫医之为彼疾家不专主已参以他医则卷其术不发药而委去亦奚以异哉是二也其甚不异者古贤相之为治也必当天下阽危之际其君任之信之成焉由汝圮焉由汝而后为相者始自任天下之重展其所蕴措幅贠于天下四维之安天下后世诵之曰彼相之才能易危而安者也夫人谁不有疾非必委顿之劣而后为危凡小不康失治于蚤者皆危渐也为医者惟疾家知之仗之生焉惟汝死焉惟汝而后始敢尽其搦髄擢胄剔蛇毙丈之枝如扁鹊华佗之为而易危为安范文正公之言曰得志愿为贤宰相不得志愿为良医其真知言哉医师赵君济和邓之良医也秦和古之良医赵君字和其尊其名者已与秦和者符况其读书多以以济其术乎其君有亭故扁以易安盖取晋陶渊明归去来辞也或嫌与妇人李易安名同谓余可更余曰更不必也变去为入声读则义意自异矣余思医与相皆易危为安者故以是谌之然又思余不难于徒居而难于其居之学无师友而疾无良医焉今穰城有济和求吾身之危将托以易而安者舍之其谁赖于二者之中先有其一矣
　　朝阳洞记
　　穰秦魏冉候国也余所寓西隣王工部景韩园迩于城西墉因凿窟室树桐其东暎蔽朝阳余尝过而逰憩其中为赋大雅卷阿之辞曰鳯凰鸣矣于彼髙冈梧桐生矣于彼朝阳又闻鳯鸟见浊世之险微无徳辉之可覧翺翔千仞而不下此贾谊所以重叹夫屈原之无时也然由书契而来至于今唐虞夏商周五代略而不道视秦汉晋隋唐宋六代之一家天下者若皆惭徳于吾元亦人生旷世所难遇者而我与子沐洛太平斯洞之中则所际为何时也且汉之中宗未为盛治其时犹致五鳯之集顾于今有不可得见者耶然鳯凰栖必梧桐黄帝之时蔽日而至尝止东园不去则固致鳯物也其后重华臣禹翦峄阳孤桐张而丝之为琴瑟及八音伦谐而箫诏几成鳯凰来仪若然则翦桐为乐犹足以致鳯其封溉是桐以待其止或不能致其翦桐为乐以待来仪二者或有一焉是二吾君于黄帝重华也诚及见之余虽老尚能掦厉天休播之金石咏歌率舞以没余齿斯区区之幸愿也如终不可致天其或者使景韩出而遇能一言而倾四海之聴如古人之鳯鸣朝阳逾美矣奚必飞鸟之出类者始名鳯也耶
　　康瓠亭记
　　金石为物至夀者也夀之极上止三代九鼎沦泗而夏金絶石则无先岐阳之鼓故金始商而石始周则金又夀于石所曰三代者实二代耳余晚无所嗜惟得二代彛器则喜而忘寐行随而坐皆与之接若多闻为益之师友焉若至亲甚宻之晜弟焉其置也褥以文锦椟以髹漆一不役人而惟身之犹以为防也尝建一亭名曰康瓠而特居之于商则殳丁卣父辛爵禾目鬲周则屈生敦台夫鼎麟鳯罍惟罍无铭以饰命之犹恨厪辨其世不知为臣何王何人先之也汉之鼎壶洗鉴鐎斗镫镬方之六物犹王公之皂故亦班之下陈或曰贾谊所谓干弃周鼎寳康瓠者讥贤否易处贱尚贵也君之商彜光辉出周鼎上寳之乂极其道所以使君怫郁斩冤而清寂山林者职此孰曰玩物者非君为道之贤乎何至诬一世之人而诟二代之器矫曰康瓠余闻而笑之子必以陶器为康瓠故宜其言之胶胶余有感而云而古者制铭如卣曰敦作殳丁寳尊彛首字未详盖殳丁子之名也敦曰屈生始作寳敦子子孙孙其万有年用享如在或以継上或以埀下类非贼国之臣覆宗之子所能为也必世家钜室有民与庙诸候卿士之贤哲二代诸侯卿士之贤哲有民与庙为世家讵室者何啻千万人求其豊祀而仪享者将不人作一器而止于宜干沈生熟殊用而异施者莫不毕借而悉陈之有其副焉则世虽有二三钜万为数不足伙也秦惟务除先王之道其祸岂专于燔书销兵为金人钟鐻者未必无此吾何以知之宋景祐作乐铜不足充以寳龢钟则世之发诸荒祠败冢之间售之穷乡贱肆之下而毁于野人鼓于冶工者又可既也耶今名赏鍳若余笃者世无百人惟尝柄政一二家积多至数十余皆一二有亦有一无者以吾所有六物均之世无数百其荡而无迹者曽不如康瓠之百砾焉然则今所存皆康瓠之遗余也矧是六物防梁防而爵折戈鬲项穿而罍腐臂鼎盖亦缺康瓠之兆形矣惟敦完然而犹重衰夫屈生而子而孙用享何人如在安在自夏至今三千余年而九鼎沦泗者千六百年使后是之年如夏至今则商周之金悉为九鼎能独俟夫万有年耶余感如此以理要归而命之何诬乎人而何诟于噐其曰职此而怫轩冕清寂山林以玩物资为道者真若髙识所烛焉
　　赫羲亭记
　　人莫不有嗜其甚有志者能克纯于暂或不能必终身之不蹈焉虽大贤如程子之好猎既尝庸自克絶自谓已忘之何终吾身又质之其师以鬻学道之进周子甚不然其説及后遇猎虽不与驰逐其心犹跃然喜者存以以周子为知言自今思之猎之事如影之于日声之于耳既遏而无可寻之迹犹克絶难忘如是况金玉珠玑为物目视之而有形手触之而有质可以贫人可以富人其利者大前乎吾身而存后乎吾身而不忘其夀也久人既已嗜矣一旦骤然欲克絶而不有之诚难故嗜而积积而至于讵有而人嫉者众以及于及于祸法书名画亦物也嵗久则为败缣壊楮不得不足以为贫得之不足以为冨嗜金玉珠玑者弗顾也虽赏鍳之家求之得以彷佛古人遗意于千载之下虽聚有之而人不争且无祸焉斯非嗜之可为之一道耶余白首来亦痛自戛去此习故于已之甚爱者人或欲之略不留吝箧笥中无十年物可谓不积矣然见人尤物犹时有觊得之心或发口以求呜呼嗜之贼人也如是乎哉是可谓终吾身不善克絶者之戒也余故有右军三帖皆出宣和中秘以姊告安和者畀冯宪副夀卿今又又以遗书者畀张縂管梦卿其所存者子鸾而已呜呼是书也姑率兰亭永和癸丑退数之以及至元戊子为九百三十六年如曰非真皆出唐亦五百余年物也俱可为两公家法书第一梦卿儒将也其用世才有闻于时年甚盛其事业方水涌而山出非宦成退居托物以怡老玩必败嫌壊楮之间者也去年自湖湘行营得告归展先墓即其第省斋为亭东偏求名余思晦庵尝书湘西岳麓之顶曰赫羲防后至彼为不足以当之将移之云谷然赫羲之文实原屈子骚经余爱其雄伟尝名余长安赐第之楼又思彼岳麓犹不足当易为祗芳今辍以名斯亭而义意思焉为疏之曰羲之右军名也赫者草明较着之也将章明较着右军之书于斯亭固可名赫羲由右军之书而斯亭之名益章明较着亦可名赫羲是亦萧斋寳晋之例
　　斯得斋记
　　南阳医师刘君大亨有斋如舟来求扁顔书斯得归之惧未逹其防也又记之曰旧疑叔向讥子产之铸刑书为非夫作士如臯陶可谓曰能而虞书不曰象以典刑典即刑书也不有所垂示何以使人知避其犯后闻先师谈筮谓昔子师可尝疾诊证宜饵峻剂而心犹豫拂蓍扣之遇噬嗑之上九曰何校灭耳凶或者曰弗善也我则曰此罪人斯得之徴饮是而愈燧曰呜呼世亦有悲有师以疾为罪人方为刑书用狱如医者乎医乃生民司命弱者恃以强脆者恃以坚危者恃以安而天者恃以为夀也惟施治神巧使疾不测所御故能如罪人斯得而昧者为之顾使疾先得其为疾之浅疎肆而侮之遁刑为罪于所攻不及之地以不可必得故先师之诗曰医能宛转深求病病亦间闗巧避医夫为病求愈而卒不愈职谁之由此古人所以有药石入喉甚于莫耶之叹也且莫耶为物非能自跃而前以杀人必有手之者后世以春秋为仲尼刑书诚律以是为防则为法受恶而手莫即者谁耶鸣呼可畏哉然又闻斯语辞也风雅颂咸多作思则思者亦可同斯乎盖天下之事其理则具于吾心弗思则弗得矧医于疾尤欲致思则思得者斯得之基而斯得者又思得之搆也今医之居药市惟知招徕求已者之众贪得而泛应以幸为利率未暇深致夫思安求能斯得乎大亨非其术可服辈流孰能推而先之以师是州人者服而推而先是州必其为术之宻而善为思者古语有曰官怠于宦成弗思然也医至于业进而名著亦宦成矣其怠而弗思人情同然大亨以余年先而来有言余可为佞惟称其所长不进其未至乎故是以警之大亨于医言将药石之欤莫耶之欤又在夫思之斯得也
　　学稼亭记
　　孔子之言不可执一求学者由之不可执一居樊迟诸学稼出则曰小人哉樊湏也南宫适问禹稷躬稼而有天下出则曰君子哉若人夫君子小人所以概终身没世善恶义利极致为言或曰小人细人也其不相及亦不啻什百而千万而乃进适退湏如此进而君子亦可已矣犹以为未然继又曰尚徳哉若人岂于稼也学于今者为非而躬于古者为是乎岂湏之问也以已小而私适之问也以圣人大而公乎呜呼圣人之生徳天也知不知之人也盖当其时虽不尤桓魋匡人之莫我知亦未尝不与仪封人太宰之知我况湏适日亲而月炙宜时化而嵗迁者其知我益非仪封人太宰之可与其莫我知又益非桓魋匡人之漠然不足尤也使湏闻吾不如老农之拒有禹稷躬稼之对意在于知圣人亦可得君子尚徳之称顾请学圃为问愈下殆于适什百千万而不啻矣虽然湏事圣人犹子之事父母无隠苟其心所未安必将辩而求义理之真是不惮见拒于声音顔色而止故能自拔于三千之徒终厠七十二子之列与适也并其困知勉行而后有至者欤吾故曰言不可执一求其学者由之不可执一居者官使然也且官以农为名而曰吾学稼之是羞教督之不先也艺树之不勤也铚获之失有秋也使千耦之夫环视其授法如此旷怠而窳岂惟大农他日随以不恪之殿就曰无之亦非臣职可一朝安也盖君仲修为丞屯田南阳之东穰明年市牛课僮垦莱畴盈数百畆视日晨昕以作止止候时寒暑以趣发敛以一身为千耦之倡故嵗入増多诸屯即墅为亭余榜以学稼所以着夫善其职也虽然视有若可易而事实闗世道之大盖天下之民去南畆逰食择金玉之易特逐逐于贩夫贩妇之末冈利相穰于市路而较锥力者为日已久是以钱益轻物益重廊庙恒低估改币以救之其势莫之能止也今守令之近民者孰不兼官训农使闻其风者人人如斯人之善其职亦不可以少复本冨而衰浇风乎仲修由尝受学今太子賛善刘君梦吉是以始政知所先务
　　天寳坛记
　　坛之名肇于书而详见于周官书止曰为三坛同墠周官则曰为坛三成疏者曰一成敦丘再成陶丘三成昆仑丘至太史公封禅书曰三坎释者曰三坎岂三成自趾而升三坎者自颠降即后世为坛必皆三成其取法此又病夫藏祠之时或风雨害其行事也为屋覆之天寳之坛恵慈利物至徳真人作于金亡其时汴南倍百里与宋错壤小大城皆戍守诸将争撤汴宫资材为楼栅故恵慈得摭其所遗而汴之守臣捍者不彼之禁专视是宫委积在目捷间利将夺而有之适道流族居者且数百人彼惮与闘而止为道流者犹心且觊之未止也益急其夜则燃火构之与通明阁作于一时故故阁上下四周未门坛砻石为之上清宫故物徙置乎此门楹皆未丹盖牵于他营而势有不至者余六十年矣资徳大夫参知政事朱公清行省于汴谒而太息谓崇诚徳洞阳真人曰大哉役乎不因于前也不取材于国也不借力于民也皆方外之士亲寒暑于其肌肤撙衣食于其口体月积嵗进而自为之良不易哉凡今坛阁之未竟役者吾思佐之乃戒其家髹沐之工市永錬朱即仪其门将百阖尽丹坛楹阁门惟丹其阳他方皆墨最其直可万五千緍提点孙履道由徴朝元宫铭于郢为燧言此且曰公之言曰吾故贫贱宋平而始官赖先圣今圣之徳致位将相吾亦不知吾尝所由以来义不可为不可得吾铢两于所宜为丘山之失不爱焉自我得者自我尽之不犹愈于鄙出而力守甚爱而厚蔵一日子孙不能有皆归之官耶燧曰呜呼是皆熟于世故明理之言可谓积而能散者也然自惠慈之逝经文醇徳懿知常与虚应物通和两真人而至乎崇凡四人经一甲子以待公岂防手有数耶使公初无是志而有求之言出于崇之先公亦未必满其应崇无有自言出公之诚非崇之徳足以动人亦不可得其所捐若是之多目击心传其相知与为何如也又闻周庑尚有缺所公面促其基之岂佐竟之志不已是耶可笔也
　　太平宫新荘记
　　真君殿碑盖龙兴据其所见而作及以疾归留宫逾月与身见而言传者或异遂更订而丹书之既入石矣犹有一遗其曰始田履畆才及三千金万有竒若合其旧为一而言今则不然由冲静真常凝妙法师汤君提防之宫録江州路道教之后之致者独万有一千其道有三曰贷取曰施入曰力作余叹其用志之确亲劳之多无文以彰之世乌乎知为目其诸荘与地在所及其施入之主之名自多衰之以及其寡今最贷取三千六百五十惟石门千三百八十为多其不足是者启石二百八十锦溪七百五十石塘九百一十龙冈九百六十上龙溪千一百三十惟启石居兴国大冶余皆江之徳化最施入者五千三百五十惟翠麓二千二百为多髙岸半之元山千二百万安千七百福兴千七百四十赵陈二千一十惟髙岸居兴国之永兴山元居蕲之黄梅其故主则厉坚孙项至大余皆江之属县翠麓湖口万安徳安福兴彭泽赵陈瑞昌其主周恕胡荣吕师山则福州路同知者与齐永年云力作者创茶磨四所凡四十二盘于徳化荘曰义兴又垦田二千肇为五庵宫之前三曰东西太平与紫元宫之后二曰涌翠峰其始皆菅茅朴众所薪牧之囿皆募人钱镈铚斧而出髙莳松杉栢茗皆摘实桵子畦而苖之移置其地下种姜芋藷茜与水可胜稻者皆令募人有之其利不入公宫以劝夫未至者余闻之肩舆歴至其所而覠焉经始久者方五年近者一嵗而木之布列冈阜新者虽没草间而生意茁然久者已离立如人将数万本其畦而未分犹盈亩焉篁篠则斩梢而不伤其鞭畚故土取诸他山为个不可计意者倍蓰乎木笋已丛出其下特未林耳君登髙丘指宫林以相语曰闻之故老之山始亦榛莽如是吾所材而用者皆基先民今荒山可芟治者犹或数里天假吾年而为之不置可使尽辟百年木皆连抱后人以资治宫亦吾于世生不虚也余曰呜呼君之所言正古人所谓人弃我取本富之要也迹是为心何事不可为何功不可集宜人之动荡鼓舞割所爱惟惧施入之后不然彼其家田民赖以食其力者也将以尺帛斗米遗之犹恋嫪移时呴呴然收恩而后以授况是连阡亘陌非有动其心者能然耶余惟久此又闻其将大众之法道流非有故不入田民家民之入钱取薪炭山者皆给之劵恒遣力人持挺行逻林间盗采者有罚钱谷出入井井有稽防磨之细不遗糠籺公宫大庖日炊米十斛可食千人其徒皆就食公堂求必道服以示不防职宫事者各有子院有釡鬲不作饮食待翥茗颒水之湏其僮奴之守舍与诸庵逺在数里者为饮食皆日赋之子院不得设塑像旦夕惟即瞻礼于余余问其然则曰子院强则公宫弱强日益富则公宫日益不足不足势必下求子院一则应再而缓三则柔者徳之以色刚者拒之以言上下之情寖矣不若同甘共苦以公宫宫宫所养之为可恒也呜呼他道流能逺计若是乎尝与一二知己私窃评之白须猬磔有熊豹之姿已见其力足任事加以深沈有谋寡言而信威而和诚而恪视数百人王童白叟约束如一使不为老之法用世而为将帅可以进退三军立勲万里今顾为九江黄冠师枯槁山林已是也耶因叙田及此君名徳润字季玉号香涧其左右君靡朝以夕尽其劳勚忠于其宫同成功者中外四十九人絶诸殿俾可考而知尝观汉费鳯韩仁诸碑书多不满石或三之一或半焉而空其后岂待夫嗣有所书耶故余例之亦法古之一也
　　储宫赐龙兴寺永业田记
　　史称后汉孝明永平中由梦金大遣博士遵自干竺求迎其法至函夏或又曰在先汉孝武世骠骑将军霍去病过焉祁山得休屠王祭天金人则后世范金像佛者实其遗法至唐藩镇赵王镕为大悲像于龙兴寺具千手目髙七丈三尺以语其大九围之间无有与京为阁三重五雷覆之厯宋而金补壊为完易旧而新者四百年元贞始元端月八日午时储皇犹未出阁金冈上师丹巴开长生讲修畨汉二疏领讲主明公住公僧判迭凡巴求主寺之功徳皇上立极既正元良明年至大之元辰在戊申四月十有五日乃为下令割真定属县获鹿震宫石同北魏刘三邨与官院营之田五千亩赐为永业资开讲席又举太祖太宗世祖成宗四圣成训凡僧道伊啰勒琨以名与国祈天永命门徭田税既屡蠲复申饰兵民之官驿传之使诸郡之臣自今水轮廐马在野之墅在城之肆是所业无敢千骚祝髪之徒或恃有此肆为不度冈知所畏者则入畏矣明年三月俾翰林学士承防姚燧为文刻之石燧亦尝思惟昔儒臣于弗氏书臻蕴奥凡为寺碑必能概举备言不法燧性颛蒙于周孔书童而习之白首不知其源矧于佛书未尝一望其涂涯岂敢妄谓曰知然以压于储皇之命不敢礼辞故惟即夫赐田以言盖民恃粒食以生彼学佛者苟无田自业势必见求之人积日而月月而嵗民自有仰事俯畜其家且嵗或豊凶亦安能衰其所有久应其无已之求此诸山无田之众所由以聚散不恒也今有赐田盈五千畆率以夏秋入止一石当为谷五千姑大其耗糠粃四之犹得精凿三千日人赋升可食八百人以一宫居而八百人者交无身口之累夫谁力哉其不开讲席演法言与国祈天永命者又将何为虽然犹有穽民者存不可不预言之盖由沟洫畎浍之制废天下无有畔之田必与民犬牙相错末世衰风让畔其谁古之人防其讼也既明劵契且书所有质剂于宫以待异日可恃为徴如是又私于界表石以识又虞可转或十百歩椓地中穴实石粉计亦周矣而犹不能弭人之争矧是赐也东西南北必畔民田祝髪之徒将奔走服劳钱鏄未耨务尽地力以供嵗事或如弈人布施于局稍蚕食之利其寸尺之畔而资侵以耕挑衅交恶怙势力取则民将奋起而致死以讼矣今文之终戒者岂在是欤其年夏五


　　牧庵集卷九
　　钦定四库全书
　　牧庵集卷十
　　元　姚燧　撰
　　庙碑
　　重脩中太一宫碑
　　胜国昔中土也作三太一宫太平兴国于东南郊庆厯于西郊元丰于汴都故随其方东西中为名中后火于崇寜政和复之其东西见毁者岂在金垂亡恐资敌用为攻具耶何以知之若熈春阁亦杰构也尝赋一军令薪之以艰于撤欲火倾之取其余材束蕴已然或惜而扑以灭予于中统辛酉屡跻览焉及观黔迹故晓中太一惟半存者岂异然耶尝求太一所由楚辞九歌首以东皇太一居楚东以配东帝故曰东皇其后汉武感神仙毫人缪忌奏祠太一方曰天神责者太一其佐曰五帝中宫天极星其一明者太一常居也古者天子以春秋祠之东南郊后遣祀官寛舒具太一坛坛三垓五帝坛居其下各如其方祭亦曰郊与天地同太牢祝宰祠太一衣紫及绣五帝各如其方色今不知五帝谓太皥炎帝黄帝少皥颛顼耶抑他有是神也淮南子又曰太防者太一之庭紫宫者太一之居至宋太平兴国作东南郊犹守其旧惟覆坛以屋庆厯元丰作于西中至以道流易郊为醮祠而不杀牲皆异乎古始者近世阴阳之流以太一与六壬遁甲为三式有司设科试之以验其学之精疎即书以求壬最先出吴王囚越王石室将赦之越王心独喜之又恐其不卒也以告范蠡以为十二月戊寅日时加日出戊囚日也寅阴后之辰合庚辰嵗后防也夫以戊寅日闻喜不以其罪罚日也时加邜而贼戊功曹为腾蛇而临戊谋利事在青龙青龙在胜光而临酉死气也而尅寅是时尅其日月又助之所求之事上下有忧岂非天网四张万物尽伤者乎迹此则壬在春秋世已有其説后读独孤及八阵记门其将发然后合战澷不知其如何因问厯翁孙氏子渠云韬钤之家惟视三门其不其五将发不发盖三门谓遁甲之客大主小开休生五将谓监本与主因攷沈括笔谈太一之外其九太一各自为目曰五福天一地一君基臣基民基大游九气十神惟太一最尊不可别名止谓之太一三年一移后人遂对大游而为之小游实出误加京师东西太一宫正殿祠五福而顾居太一于庑甚为失序熈寜中初营中太一宫下太史考定神位余时领太史与议为二殿前祠五福后祠太一各全其尊惟谓三基谓綦者由避唐明皇讳而改不能正之仍袭旧云尝考其制为殿三重前傍其室中膺庆后太嵗今疑真室为九太一所共膺庆则太一专之如应沈议共以前祠三清事萃九太一于膺庆者岂改于金源氏耶不然天下三清殿榜或直曰三清或曰金阙寥阳无有名真室者亦足证也后阴阳家无太一九气十神于五福天地一君臣民三基大游之外别加文昌飞符始击计神主客参为十六神盖变遁之小者为参耳又壬用天一贵神者实太一神之一或曰若然是三式相为用者皆出人为何以推人事吉凶得失无不巧发而竒中皇元祝金厯于甲午之嵗宫由凋于兵榱栋倾落墙戺崩弛风雨震凌牛羊陟降知开封府富察君哀之谓非借名徳之师畴能以兴乃书遣警副董徳辉香币迎致恵慈利物至徳真人于河朔请主上清及是宫上清由规南征撤以造舟真人求得重阳开化真君为道所庐作新朝元宫他不暇为署其徒提防张志夷知宫田志净责使营葺若有绪矣而志夷逝后惟志净与知宫王志实吴志超提防刘道资朱道辉为之积七十余年而三清殿真室嵗君殿周庑庖廪既美既完泰定虗白文逸真人孙君履道实四传而嗣其师恵慈之位以有国者作之于全盛之时而数子者修之于已壊之后度力校财不能万一其举赢于时诎瘁尽而智辉久其年而勤不少懈迄用有成与国妥神祈天永命惓惓为心其如何也请其友燧宜文诸石遂诗之曰
　　古有国惟上帝只羣祀礼秩畴与夷太一名肇见楚辞武帝耽惑偓佺思为坛三垓太一祠大牲一以郊为仪千载胜国乃取师去坛而屋凡三为兵惟中存东西隳存者罅漏风雨阙伊谁哀之曰恵慈来前其徒责缮治匹夫位微而功迟甲子一周一纪竒六子迭守成其亏于焉安神神安怡何必三年始推移愿于皇舆嵗周驰上锡吾君夀无期左右相协帝绩熈中为百辟登稷夔瘅共殛吺絶奸欺下与万方泽羣黎奋张百谷不廪饥凡是厥职神所司廼今国家嵗禳祈峙焉岳灵流州示与夫无文亦秩之非于天神独见遗由彼无庙禋安施自尔丰报当有时
　　延厘寺碑
　　大徳八年苍龙甲辰之秋制移江东宪使臣燧于江之西参行省政十月而至裁再阅月嘉平上王相塔齐自军中啓遣开成路总管府判官常谦数千里驿致安西王教于燧曰吾由不忘世祖圣徳神功文武皇帝顺圣皇后深恩大恵常请于帝求即六盘兴隆池园为寺用资两皇防福以永帝之亿万惟年制可加赐黄金两计者二百五十楮币贯计者五万米石计者千四百五十规制一以都城敕建诸寺为师而小之又虞众设颛俾有司缓则后功急将罢力命王相阿噜威身网维之而时其饔劳节其休作经始于元贞丙申者成于大徳癸夘非托金石将无以白始此者吾之心成此者帝之力也汝制寺名而文之碑其令集贤学士刘悬书徴士萧篆刻燧敬受而伏思之今焉词垣之臣云蒸林立教不是徴而燧之命实由燧者尝以文学及侍先王呜呼可辞敢上本所自面言曰在昔宪庙大封宗室以世祖母弟国之闗中于后立极之十三年当至元九年诏立皇子为安西王以渊龙所国国之明年至长安营于素浐之西毳殿中峙卫士环列车间容车帐间容帐包原络野周四十里中为牙门讥其入出故老望之眙目怵心赍咨啧啧以为有国而来名王雄藩无有若是吾君之子威仪盛者其时犍河之外秦固内地教令之加于陇于凉于蜀于羗诸侯王郡牧蕃酋星罗碁错于是间者靡不舆金筐帛效马献琛辐辏庭下勃磎竭蹷知恐或后其大如军旅之振治爵赏之予夺威刑之寛猛承制行之自余啇贾之征农畆之赋山泽之产盐铁之利不入王府悉邸自有又明年诏益封秦王绾二金印易府在安西者为安西六盘者为开成皆聴为宫邸用不足取之朝廷嵗或多至楮币贯计者百三十万嵗七年而弃其国明年诏遣今王嗣国之四年当十九年益封江西吉州实食之户六万五千嵗食楮币贯计者十万三千春秋之服纻缣为匹各千呜呼斯又厯古展亲之未闻者于吉王未始至嵗惟闗中夏则乐其髙寒即六盘者稽古地者实汉北地郡之略畔道道下于县其吏长而不令后废隋义寜中置乐蟠县既譌略畔矣六盘又乐蟠之譌然以其地介乎凉陇羌浑之交时平则列置盘牧攻驹而蕃息之有警则命将出御无有常制四海无所为而至者惟世祖渊龙之加兵大理也既尝祃牙于兹及平而归又至饮马最其驻驿三易寒暑夫既久此必遗泽余波深浃他邦而王父子再世受之古称河润九里海濶百里信如忧者又不百世而止也亦窃思之王之有国二十有六年克自卑抑恒逺之宫而弗遑处为天子援枹鼓进退诸军于外以捍侮西北其忠勤何如于此之地心焉慺慺求祈年今圣于昭昭追福往圣于防防亦考妣亦与荐焉为宇事佛犹不率作得可而行其孝恭如何枚是数者善美孰与大书之言曰天道福善而曰作善降之百祥易又曰积善之家必有余庆燧学儒者未尝知为佛氏之言如佛亦视是忠勤而孝恭者为善而福之则其教与儒可殊涂而同归也礼诸侯祭其封内山川华之为岳实王封内岳之祠门掲而宣厘则表寺之名莫延厘为宜也铭曰
　　于昭列圣事佛尽敬爰质之书古无有并土木之工雕楹绘墉朱尘绮疏匹帝之宫金茎一气颉顽上下静供之脩乘舆必驾佛游悠久其言斯存孰为其言百世梵孙帝度其孙而教善治无间迩逺京师必致匪徒致之曰时予师坐而袵连出辔并驰有如今王于亲则懿制地千里规为时寺頣指其相展若易然矧锡金粟帝开其先面势略畔八稔成绩岿然都城敕建遗则帝师帝师时是门楣以长以雄匪弟子谁鼓钟之音梵呗之力厘帝之余必王见及帝亿万年王年斯千为盘石宗以固以绵燧作是诗刻时乐石尚慿佛乘垂示无极
　　崇恩福元寺碑
　　大徳十有一年先帝立极亲裸太室乃慨然曰予曾予祖世祖圣徳神功文武皇帝裕宗文恵明孝皇帝至元三十有一年成宗既祔庙矣而惟皇考实诞眇躬未大尊显肆类上帝诔行定諡曰顺宗昭圣衍孝皇帝琢玉寳册纳诸庙中尊皇太后以仪天兴圣慈仁昭懿夀元之号迩之为子逺之为孙其孝以慈可为致极而于宸心犹若未然明年至大之元诏羣臣曰昔朕万里抚军北荒险阻践逾躬擐甲胄北冦底平实艰实棘时有愿言皇曽考妣皇祖考妣之丰功茂徳皇考太后之厚泽深仁图以报塞必俟他日振旅而南大建宝刹慿依佛乘上为往圣荐福防防慈闱视厘昭昭下而亿兆臣民休祥防赖初匪有永年千百世专利一已卿曹其灼是懐惟以其日銮辂亲巡胥地所宜于都城南不杂阛阓得是吉卜敕行工曹甓其外垣为屋再重逾五百础门其前而殿于后左右为阁楼其四隅大殿孤峙为制五方四出翼室文石席之玉石为台黄金为趺塑三世佛后殿五佛皆范金为席台及趺与前殿一诸天之神列塑诸庑皆作梵像变相诡形怵心骇目使人劝以趋善惩其为恶而不待繙诵其书已悠然而生者矣至其榱题税桷藻绘丹碧縁饰皆金不可赀算楯槛衡纵捍陛承宇一惟玉石皆前名刹所未曾有榜其名曰大崇恩福元寺用实愿言外为僧居方丈之南延为行宇属之后殿厩库庖湢井井有条所置隆禧院比秩二品守以相臣割田外郡收其租入以给祝发日廪月饩坤维为殿乘舆时临留必信宿久或旬浃其急其成为何如哉功垂什八期以四年正月八日大庆賛将徧赉工官下及役夫何意其日奄以奉讳羣臣进劝宜如故事即践天位皇帝未忍宅恤经时而始受朝称天诔曰武宗仁恵宣孝皇帝恭抑之道亦云至矣又哀先志之弗竟惧成功之将坠饰敦匠臣益防乃职罢行工曹入于留钥曰凡脩营木石陶绘百工众技汝实司之与烦文移入取汝所何若从汝自为则易为力而程蚤集矣且敕臣还汝文之碑臣管以阙天子以四海为家何适非乡而独不忘其生所者人情之同汉祖西都闗中若忘沛矣及平英布归过其乡赋大风使子弟歌之曰朕于秋万嵗魂魄犹思沛太祖奋迹龙庭斯同其乡由世祖都燕宫室池籞百官府库根柢乎此一嵗乘舆留居者半以故武宗巡幸之还搜田而归必于是焉大飨饮至若乡然矧建大刹位置行列棊错星罗出其睿画为往圣今圣荐福祝厘者尤所惓惓陟遐之日有未讫工在天之灵懐乎故都他日遇之睹是翦然而完粲然而新必甚怿曰毕吾愿者真嗣皇为赖哉臣燧载拜稽首为之颂曰
　　钧之为地匪福不异其异维何由建而寺其地之有于开辟初何千万年混为民庐何于其时曽不防福而至今也梵宫大筑曰不难知譬人之身正气周流随日而新嗟若梵宫相方视址受其成规维昔天子冩材于江伐石于山言出风行草靡庻顽又假相臣汝匪敦匠易衣寒暑饥俟汝饷于兹三年大立细捐垂欲落之而陟配天皇帝曰噫朕兄所志有衔未究其在传次乃敕攸司无替尔程其用则取邦赋之经佛宇敕为前古有是而其所无尔圣之治前圣徃矣于佛焉依今圣万年与日齐辉濡轨长江拳石乔岳善颂之存先颂攸记
　　重建南泉山大慈化禅寺碑
　　皇庆之元普莲宗主明照慧觉大归慈昱书遣弟子嗣瑞嗣泌叙南泉山大慈化寺为归济十三世孙普庵印肃所基以胜国乾道己丑示化既累諡矣至皇元大徳庚子实百三十一年昱再为之请諡于朝成庙制可即以其年大徳者加旧諡寂感妙济真觉昭既之上其褒其徳无以侔大视昔八字犹爝火之当皎日黯不辉矣大叙寺火于至元壬辰之春主僧去之府县其僚合诸山髙徳请南源山广利万安正叟禅师为中经理其废四年乙未昱始继席循复完矣当是加谥之嵗再火再缮治之逾纪乃成其録刘必大为国博应奉翰林文字翰林脩撰提举湖广省儒学所撰加赠大徳禅师万佛寳阁图堂普莲堂普度桥袁士赵璧之桥敦吉士宋处仁之昭烈庙与立仰山太平兴国寺佛鉴大师希陵之夀山慈化寺与主南康开先寺了万之天竺圆通殿及昱自为髙丽金字经诸记丐燧曰以是为迹铭之寺碑为读尽卷漫不知位置何地乃询瑞辈俾图示之而统其要寺盖距刹百二十里莲荡横前三门之内对峙二塔储金字经左右鼓钟二楼中拱二殿相沓前曰普光明以事佛后曰定光以覆普庵塔次万佛寳阁雨化堂莲本堂圆堂楼下祠武安忠靖两王武安之为汉闗羽者世则知之忠靖为五世汉周张翼佐南岳者则世莫闻庑以周之门左右则东西藏殿储经三藏自余斋阁方丈香林书院月台仍普庵之旧为人圆堂诸小殿僧寮宾馆仓库庖湢再庑周之凡三重中两庑皆重屋凡千四百楹南泉之上四环其外盘盘如城天竺圆通与昭烈皆在寺北黄圃市夀山之间昭烈则忠靖原庙普莲堂与桥则在州中堂有亭阁廊门桥当隆兴古瑞鄂潭东西南北通涂石墩十四秀江中贯而梁其上有佛阁钟鼓楼与普莲各五十楹亦大役也役大财不屈已力之独其攻金攻木攻石陶冶髹漆彩绘百工无一可后之又衣食其徒多至千人若是其众也众则用奢而寺无寸田以自业惟恃昱之言出化行鼓舞作兴于江湖西南方三千里地之民最嵗施入多至中统楮泉干计者百万有竒而佐力操畚锸具薪爨者犹不与存何脩而臻此哉谓普庵泽欤何前乎此学佛之人不能振举至昱为人心服而动趋于事者非直其才致然亦有道也且人之情能勉志竭力于一燬之后再燬则弛而怠焉昱不加退规制益侈轮奂益美易曰神而明之存乎其人其不信乎虽然犹当上求其所自西方之教行中土也汉唐而下政朔所及有逺逾海国若今者乎星罗棊错小而乡县大而府州为佛宫者何啻万区为其言祝除毛发者其徒又无虑百有余万列圣为制不杂民版又屡降玺书禁人无侵觊其产驿传不宿官物不储饮食燕乐不聴肆筵嚣杂于中其崇礼而保祐之已至矣皇上又以司是僧为正録者衣食有需取足诸山虞日茧丝使就困削为罢黜之嵗一再诵经五千四百八卷天下何啻千藏集祝髪之徒散币餽食果茗膏烛之微一出公帑人又别加赐马是举天下为徒百有余万沾浃恩被无有一人或遗也呜呼昱所以能就事功与人之风行草靡乐推与者岂不亦乘是机偶是时也余儒者也文乃儒之一事言之不文则行之不逺昱其有见乎此逺以求余自非警頴童而习之白首不知其原矧余平生未践其域不哜其味者苟剽而强为之知终亦肤近而多所谬失为自欺且欺人以速专门者所疵韩子尝曰如欲闻浮屠之説当自就其师而问之何故谒吾徒而来请余知守此故不敢效必大之博恰为浮图説探其怀以与之只屡书其善兴而教日夕祝厘上酬帝力下昭祖徳者而诗之其辞曰
　　普庵肃公僧中之雄由笃其道为世所崇遇有潦熯为民祈禴曰雨曰旸罔不时若众向其化为新攸居日月几何云屋渠渠寻复示寂其在胜国八言用褒节恵已极去世悠逺传之昱孙犹以哀荣上敷帝阍于皇城庙闵其克孝不斥异代加諡有诏维兹大徳表厯纪年不僣诛之其仁立天肃由是名充塞普率虽昱于蓝未敢曰出作室烬余无由菑畬人以贿来如取寄诸伐材赭山镵础穷石百工鼎鼎孰后而职杵之腾腾斧之矜矜视址视方其直引防栭以负栋实千四百丹漆之涂如翚斯赫尝观有司钜室责为有书以徴有罚以随人将趋事惮贻已勚巧为避逃犹幸不至于河浮图无罚与书视所欲为诺不待呼功成不有归之其祖于桥殿堂必字以普倡其徒干释言日宣于以祝厘天子万年天子万年期昱孙子有来源源世受其祉
  </div>
  <div class="pagination">
   <a href="牧庵集_page3.html">
    上一页
   </a>
   <a href="牧庵集.html">
    1
   </a>
   <a href="牧庵集_page2.html">
    2
   </a>
   <a href="牧庵集_page3.html">
    3
   </a>
   <span class="current-page">
    4
   </span>
   <a href="牧庵集_page5.html">
    5
   </a>
   <a href="牧庵集_page6.html">
    6
   </a>
   <a href="牧庵集_page7.html">
    7
   </a>
   <a href="牧庵集_page8.html">
    8
   </a>
   <a href="牧庵集_page9.html">
    9
   </a>
   <span>
    ...
   </span>
   <a href="牧庵集_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
