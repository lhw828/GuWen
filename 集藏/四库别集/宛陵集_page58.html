<!DOCTYPE html>
<html>
<head>
    <meta charset="UTF-8">
    <title>宛陵集 - 第 58 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛陵集 - 第 58 页/共 63 页</h1>
    <div class="content">





　　宛陵集巻五十四
　　钦定四库全书
　　宛陵集巻五十五　　　　宋　梅尧臣　撰
　　次韵和池守王微之访别
　　君荣初出守我老未东归病眼生花早苍毛似叶稀往还従更少谈笑暂相依不及秋鸿翼能随向楚飞
　　寄题资州钱固秀才道胜堂
　　醮坛旧山下髙卧一儒生有室罗经籍无心取组缨芋肥収岁计柑熟摘霜晴暂向京都见添书入蜀城
　　送黄国博知抚州
　　逆水乗风上蒲帆满挂樯日行知几里江渺不分疆宿浦随潮入逢人问路长临川十万戸劝劳执壶浆
　　观韩玉汝胡人贡奉圗
　　时世重古不重新破圗谁画旧胡人臂鹰捧盘犀利水铁鎻狮子同麒麟翘翘雉尾插头上深目钜鼻青搭巾涂朱防绿笔画大筋骨怒露蛮祠神茜袍白马韩公子从何得此来秘珍定应海客逺为赠中国未覩难拟伦公子自言吴生笔吴笔精劲瘦且匀我恐非是不敢賛退归书此任从嗔
　　送韩文饶賛善宰河南
　　退之曽作河南宰韩氏于今又见君县政从来人有望家声不坠世多文后池分洛贮蓝水髙槛看嵩迷岭云主簿堂前七叶树手栽应莫已刳焚
　　送刁秘校授涟水主簿归四明省亲
　　桂得嫦娥枝妇得黄姑女直归东海头翁妪笑相语何当却之官古县入平楚莫嫌簿书緐百事由区处
　　依韵和永叔戏作
　　琵琶转拨声繁促学作饥禽啄寒木木蠧生虫细穴深长啄歊铿未充腹摆叠响入众耳发自深林荅空谷上急逼下清正如螗螂捕蝉声坐中賔欢呼酒饮门外客疑将欲行主人语客客莫去弹到古树裂丁丁内賔外客曽未聴乍闻此曲无不惊还忆昭君出塞日乌孙帐下边马鸣安知如今有乐事能使女奚飞玉觥女奚年小殊流俗十月单衣体生粟言事闗西杨广文广文空腹贪教曲曲奇谱新偷法部妙在取音时转轴翰林先生多所知又笑画圗收满屋不肯那钱买珠翠任从堆插阶前菊功曹时借乃许出他日求观殻缩我嗟老钝不如渠幸得交朋时借娱但乐休计有与无
　　送吴仲庶殿院使北
　　汉朝重结单于好岁遣名臣礼数増紫鼠皮裘从去着飞龙廏马借来乗天寒将遇碛中雪鼻息暗添髭上冰定见南鸿起归思家书欲寄不堪凭
　　送吕冲之司谏使北
　　邉人多识朝廷礼译者交传应对辞千里闗山随地逺百年信誓有天知曚曚白日穿云出漭漭黄沙作雾吹知去燕京几千里秋笳乱动月明时
　　送孙隠之都官通判秀州
　　柳条枯落尽不折意徘徊泛汴趋残水到吴看早梅无端聴鹤唳有信寄鸿来闻说闾亭改灵光化劫灰
　　依韵和王平甫见寄
　　兄为太守两轮朱仲泛吴人燕尾舻且看洞庭多橘柚莫怀江国有枌榆少游山水殊非俗老爱诗书又似愚百事输君休问我风沙不比在云湖
　　得王介甫常州书
　　斜封一幅竹膜纸上有文字十七行字如瘦棘攒黑刺文如温玉烂虹光别时春风吹榆荚及此已变蒹葭霜道途与弟奉亲乐后各失子怀悲伤到郡纷然因事物旧守数易承蔽藏搜奸证谬若治絮蚤虱尽去烦防汤事成条举作书尺不肯劳人鱼腹将鱼沈鱼浮任所适偶尔及我为非常勤勤问我诗小传国风才毕葛屦章昔时许我到圣处且避俗子多形相未即寄去慎勿怪他时不惜倾箱囊知君亦欲此从事君智自可施庙堂何故区区守黄巻蠧鱼尚耻亲芸香我今正值鴈南翔报书与君倒肺肠直须趂此筋力强炊粳烹鲈加桂姜洞庭緑橘包甘浆旧楚黄橙绵作瓤东山故游携舞娘不饮学举黄金觞谿如罨画水泱泱刺船静入白鹭傍菱叶已枯镜面凉月色飞上白石牀坐看鱼跃散星芒左右寂寂夜何长乌栖古曲传吴王千年万年歌未央莫作腐儒鍼膏肓莫作健吏绳饿狼傥如龚遂劝农桑傥如黄霸致凤皇来不来亦莫爱嘉祥
　　司马君实遗甘草杖
　　美草将为杖孤生马岭危难从荷篠叟宁入化龙岐去与秦人采来扶楚客衰药中称国老我嬾岂能医
　　逢雷太简殿丞
　　长安初见君君颔微有须后于河内逢秀俊美防胡又防在桐乡谈诗多孟卢学书得天然钟王不能奴荏防三十载邂逅遇京都朝接北扉饭暮应西垣呼坐中如梦寐相语故人无昔由处士召胸怀开庙谟今看髭已白议论耻非夫拜章陈时事皆与相意符其识固不浅其用当亦殊人多惜老大我复叹羇孤终朝重相笑为君倾酒壶
　　雷太简遗蜀鞭
　　蜀道山之峭壁兮如快刀一削平无痕其间春雷惊龙走竹根迸石垂虺尾骨节瘦密风霜吞野夫采之缒悬蔓分寸脱死持还奔他人不可得此物乃重太守公侯孙献来一钱不肯要只乞斗酒抱归村太守立性岂谄防将赠故人唯义存我骑瘦马固莫称破鞯烂辔沙尘昏明日试执趋君门孰不怪视窃笑言
　　得雷太简自制防顶茶
　　陆羽旧茶经一意重防顶比来唯建溪团片敌汤饼頋渚及阳羡又复下越茗近来江国人鹰爪夸双井凡今天下品非此不览省蜀荈久无味声名谩驰骋因雷与改造带露摘牙颖自煮至揉焙入碾只俄顷汤嫩乳花浮香新舌甘永初分翰林公岂数博士冷醉来不知惜悔许已向醒重思朋友义果决在勇猛倏然乃以赠蜡囊収细梗吁嗟茗与鞭二物诚不幸我贫事事无得之似赘瘿
　　送吕寺丞希彦邠州佥判
　　自有仲宣乐从军仍近亲闗河歴周郑风雪过咸秦原上方驱马鞍傍忽起鹑世家传钓玉重问渭川濵
　　送施司封福建提刑
　　命使得才臣钦刑圣主仁铜苗休问发田种去教亲白茗出溪上红蕉连海濵轻车莫道逺诏意重生民
　　江邻几暂来相见去后戏寄
　　低头拜我苍防翁来如飞鸟去如风一夕共饮斗柄北平明已向函闗东众中旧骑跛鼈马塞下新买连钱骢疾驱似逐邓林日不肯暂住行何穷
　　送徐无党归婺州
　　吴蚕吐柔丝越女织美纨机杼固已勤刀尺诚独难裁缝失分寸长短为损残尝闻仲山甫能补帝衮完衮完民衣足天下无苦寒徐从信都学染翦宜弃冠彼实山甫徒尔亦非綷剜东归道自胜人谁故时看
　　依韵和永叔内翰酬寄扬州刘原甫舍人
　　东望淮海间恨无鸿鹄羽鸿鹄日已飞风雪歳将暮忆聴谈老庄达生无恐惧我今齿发疎何异树有蠧辞别不必道俛仰已成故书问虽惟为梦寐则往屡乗桴思仲尼好勇慙季路愿希隆中卧不是邀三頋二公廊庙才酬寄封尺素皋夔久相称舜禹时已遇举杯向明月此意聊可寓
　　和韩钦圣学士襄阳闻喜亭
　　亭栏下望汉江水净緑无风写镜明日脚穿云射洲影槎头摆子出潭声樯帆落处逺乡思砧杵动时归客情使者徘徊有佳兴髙吟不减谢宣城
　　许仲涂屯田以新诗见访
　　许氏世工诗浑棠格力微独能兼古律无不是珠玑捧巻光蓬室停车照竹扉阳春复髙调自昔和人稀
　　荅祖择之惠黄雀鲊
　　李白劝尔莫逐炎洲翠亦莫近吴宫燕尔不聴我言祸患今乃见吴火时虽无越罗日生变空知稻粱肥岂悟杯盘荐我不闻尔声谬成先生馔咀嚼勿言非雉鴈犹充饍
　　览显忠上人诗
　　昔读逺公传颇闻髙行僧庐山将欲雪瀑布结成冰寻迹数百载歴危千万层师来笑贾岛只解咏嘉陵依韵和吴长文舍人对雪怀永叔内翰
　　紫禁低云拂绮栊西垣人忆玉堂翁撚髭觅句方传咏着树成花尚舞空不管因风吹塞外任教飞片落杯中晓来城郭遮无路阮籍驱车莫叹穷
　　送王岩夫秘校通判滑州
　　昔闻信都侯尝作画舫斋空戸两向辟尊席长对排左顾树若岸右盼堵成崖既无风波虞但与物景谐一从信都去来者趣意乖屋室改库廏花木为薪柴君当访其迹更葺安旧碑记石傥尚在尘土加洗楷然后酿井泉吟醉前人偕寄言灵河守髙此别乗怀
　　和宋次道荅弟中道寄怀
　　陆家兄弟苦西东黄耳传书近已通共叹流年同转毂各惊华发似飞蓬河冰夜合知霜劲塞雾朝开见日红腊尽春来又相逺江南江北望归鸿
　　元日閤门拜表遇雪呈永叔
　　六花随表拜东厢庭下遥呼万歳长王防圗中陈璧马汉官仪里湿旂常因风乱絮霑螭首似鹄轻毛落井牀素发垂冠少顔色众人休笑老为郎
　　王乐道太丞立春早朝
　　近臣头上黄金胜殿前拜赐东风应蓼芽疏甲簇春盘肉抺长丝何亘亘寛衣武卒轝至庭人归下箸殊难称我家无火甑生尘防柳防花空着兴空着兴将厎为但愿得米资晨炊不管飞霙与麦宜千官队中身最卑五日一谒前旒垂
　　上元夕有怀韩子华阁老
　　一歳老一岁新年思旧年东楼尝共望九陌聴争先白发更中笑舞姝应转妍追随都已倦强对月明前
　　钱君倚学士日本刀
　　日本大刀色青荧鱼皮帖欛沙防星东胡腰鞘过沧海舶帆落越栖湾汀卖珠入市尽明月解绦换酒琉璃缾当垆重货不重宝满贯穿铜去求好防稽上吏新得名始将传玩恨不早归来天禄示朋游光芒曽射扶桑岛坐中烛明魑魅遯吕防不见王祥老古者文事必武备今人裦衣何足道干将太阿世上无拂拭共观休懊恼
　　依韵和杭州梅龙圗入怀见寄
　　东都车马苦飞霾南国桅帆喜过淮船背插旗风自展沙头迎浪雪相排白鱼已荐糟増味红稻新炊粟猒怀定似谢公迎逺岫钱塘应合有髙斋
　　送周直孺秘校和州都曹
　　箭头破贼弃不为笔端射防取桂枝殿前脱袍改旧色庭下折腰甘去时歴阳郡小太守好督邮官闲众吏嬉江边竹园啼竹鸡竹里种花春过迟东望望夫云脚垂烟雨隔岸风樯攲湿鴈不起沙上嘶君思歴乱如盎丝















　　宛陵集巻五十五
　　钦定四库全书
　　宛陵集巻五十六　　　　宋　梅尧臣　撰
　　送谢师厚太博通判汾州
　　频官吴越饱秔稻况住南阳多水田北登太行入汾曲正获防防秋风前晋人朴厚自寡讼软炊玉粒何鳞鲜君方少壮齿颊健甘美不负经腹便有意南飞寄我信满川鸣鴈下连连
　　依韵和永叔都亭馆伴戏寄
　　去年鏁宿得聮华二月墙头始见花今日都亭公感物明朝太学我辞家
　　送李君锡学士使丹吊慰
　　昨日匈奴来告哀殿门不识桃花开今闻君去作吊使正值鴈嘷从北廻风巻黄云无逺近山留白雪犹枯荄归看车马汗流沬逃暑为传河朔杯
</div>
    <div class="pagination">
<a href="宛陵集_page57.html">上一页</a><span>...</span><a href="宛陵集_page53.html">53</a><a href="宛陵集_page54.html">54</a><a href="宛陵集_page55.html">55</a><a href="宛陵集_page56.html">56</a><a href="宛陵集_page57.html">57</a><span class="current-page">58</span><a href="宛陵集_page59.html">59</a><a href="宛陵集_page60.html">60</a><a href="宛陵集_page61.html">61</a><a href="宛陵集_page62.html">62</a><a href="宛陵集_page63.html">63</a><a href="宛陵集_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
