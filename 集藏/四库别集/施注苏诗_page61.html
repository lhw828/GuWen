<!DOCTYPE html>
<html>
<head>
    <meta charset="UTF-8">
    <title>施注苏诗 - 第 61 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 61 页/共 86 页</h1>
    <div class="content">　　次韵吴传正枯木歌【吴传正名安诗父克相神宗传正元祐中为右司谏与刘噐之同攻蔡确窜荒服迁左史摄西掖坐草苏黄门知汝州词溢美罢去后为子累编置湘中诗中有龙眠居士本诗人指李伯时也】
　　天公水墨自奇絶瘦竹枯松写残月梦囘疎影在东牕惊怪霜枝连夜发生成变坏一弹指乃知造物初无物古来画师非俗士妙想实与诗同出龙眠居士本诗人能使龙池飞霹雳君虽不作丹青手诗眼亦自工识拔龙眠胸中有千驷不独画肉兼画骨但当与作少陵诗或自与君拈秃笔东南山水相招呼万象入我摩尼珠尽将书画散朋友独与长铗归来乎
　　【卓异记天授二年十二月则天幸上苑遣使宣诏曰明朝游上苑火急报春知花湏连夜发莫待晓风吹凌晨名花瑞草布苑而开楞严经度百千刼犹如弹指杜子美曹将军画马图诗曾貎先帝照夜白龙池十日飞霹雳又丹青引干惟画肉不画骨又韦偃画马歌戏拈秃笔扫骅骝歘见骐驎出东壁圆觉经清浄摩尼寳珠映于五色随方各现】
　　送黄师是赴两浙宪【二十二巻有泗州除夜雪中黄师是送酥酒诗黄师是名实神宗时登进士第歴京东河北转运师是为章子厚之甥子由官陈师是二女皆为子由妇哲宗欲召用而林希用是沮之终寳文阁待制知定州赠龙图阁直学士孙勰防此诗云先生侍儿尝问朝之诸公迁擢不淹时独黄师是昔为提刑今又提刑何也先生时方作诗送之故有白首沈下吏緑衣有公言之句按陆游序亦云侍妾朝云尝叹黄师是仕不进故此句之意戏言其上僭云】
　　世乆无此士我晚得王孙寜非叔度家岂岀次公门白首沈下吏緑衣有公言哀哉吴越人乆为江湖吞官自倒帑廪饱不及黎元近闻海上港渐岀水底村愿君五袴手招此半菽魂一见刺史天稍忘狱吏尊防稽入吾手镜湖小于盆比我东来时无忧疮痍存
　　【后汉征君黄宪字叔度西汉循吏黄覇字次公五袴后汉亷范事屡见汉项籍传今岁饥民贫卒食半菽后汉苏章传为冀州刺史故人为清河太守章行部请太守陈平生之好太守喜曰人皆有一天我独有二天汉周勃传下庭尉既岀曰吾尝将百万军安知狱吏之贵也防稽句先生时方请越故云】
　　送范中济经略侍郎分韵赋诗得先字且赠以鱼枕杯四马棰一以元戎十乗以先启行为韵【范中济字子竒五世祖仁恕相蜀因葬成都祖雍字伯仁始家河南中济以防歴官判将作监使契丹卤欲挠之不为屈历四路漕左司司农卿由河阳守召权户部侍郎元祐八年二月为集贤殿修撰知庆州伯仁在仁宗时为副枢李元昊叛拜鎭武节度使知延州又知永兴军故云庙堂选世将范氏眞多贤中济在庆进宝文阁待制广储蓄城栅严守备羁羌推诚待下人乐为用入为吏部侍郎以待制致仕】
　　梁李乆乐祸自焚岂非天两防鬭穴中一胜亦偶然谋初要百虑善后乃万全庙堂选世将范氏眞多贤仁风被宿麦緑浪揺秦川号令耸毛羽先声落虚我家天一方去路城西偏投竿困障日卖剑行归田赠君荆鱼杯副以蜀马鞭一醉可以起毋令祖生先
　　【梁李谓西夏二种族西夏在唐赐姓李为李继迁本朝赐姓赵为赵元昊承袭者姓赵其余种族犹李姓梁则其妻之党也左传庄二十年王子頽歌舞不倦乐祸也又隐四年鲁大夫众仲曰兵犹火也弗戢将自焚史记赵奢传秦伐韩军于阏与奢曰其道逺险狭譬犹两鼠鬬于穴中将勇者胜后汉安帝记诏以宿麦不下赈赐贫人注宿旧也麦必经年而熟故称宿落虗用战国防更嬴射鴈事再见欧阳公送刘侍读诗酌君以荆州鱼枕之蕉赠君以宣城防湏之笔杜牧之送冀处士诗赠以蜀马棰副之胡罽裘晋刘琨传与祖逖为友闻祖逖被用曰吾枕戈待旦常恐祖生先吾着鞭】
　　书晁説之考牧图后
　　我昔在田间但知羊与牛川平牛背稳如驾百斛舟舟行无人岸自移我卧读书牛不知前有百尾羊聼我鞭声如鼓鼙我鞭不妄发视其后者而鞭之泽中草木长草长病牛羊寻山跨坑谷腾趠筋骨强烟簑雨笠长林下老去而今空见画世间马耳射东风悔不长作多牛翁
　　【圎觉经云驶月运舟行岸移唐李宻传以蒲鞯乗牛挂汉书一帙角上行且读神仙传王方平牵蔡经鞭之曰吾鞭亦不可妄得也庄子逹生篇善养生者若牧羊视其后者而鞭之杜子美诗老去人间空见画李白寒食独酌诗世人闻此皆掉头有如东风射马耳】
　　吕与叔学士挽词【吕与叔名大临京兆蓝田人博学无所不通尤深于春秋二礼毎欲掇拾三代遗文旧制令今可行不为空言以拂世骇俗元祐间从官荐其行义修饬文词尔雅除太学博士迁秘书省正字范内翰淳甫乞以备劝讲未及用而卒兄大忠字进伯终宝文阁直学士大防字防仲为左仆射兄弟平居相切磋论道考礼制度冠婚丧祭一本于古关中言礼学者推吕氏】
　　言中谋猷行中经闗西人物数清英欲过叔度留终日未识鲁山空此生论议凋零三益友功名分付二难兄老来尚有忧时叹此涕无从何处倾
　　【后汉黄宪传字叔度荀淑遇宪于逆旅与语移日不能去世説郭林宗至汝南造袁奉高车不停轨銮不辍轭诣黄叔度乃弥日信宿唐元徳秀传字紫芝苏源明尝语人曰吾不幸生此衰俗所不耻者识元紫芝也尝为鲁山令天下高其行谓之元鲁山再见世説陈元方子长文季方子孝光各论其父功徳争之不决白于太丘太丘曰元方难为兄季方难为弟礼记孔子遇旧馆人之防入而哭之遇一哀而出涕子贡曰无乃巳重乎子曰予恶夫涕之无从也】
　　丹元子示诗飘飘然有谪仙风气吴传正继作复次其韵
　　飞仙亦偶然脱命瞬息中惟诗不可拟如写天日容梦中哦七言玉丹已入懐一语遭绰虐失身堕蓬莱蓬莱至今空防短不养才上界足官府谪仙应退休可怜吴与苏肮脏雪满头雪满头终当却与丹元子笑指东海乘桴浮
　　【楞严经众生坚固草木而不休息药道圆成名飞行仙韩退之记梦诗壮非少者哦七言六字常语一字难我以指撮白玉丹行且咀嚼行诘盘口前截断第二句绰虐顾我顔不欢乃知仙人未贤圣防短凭愚邀我敬】
　　次韵王定国书丹元子寜极斋
　　仙人与吾軰寓迹同一尘何曾五浆餽但有争席人寜极无常居此斋自随身人识郗鉴天不留封伦误落世网中俗物愁我神先生忽扣户夜呼祁孔宾便欲随子去著书未絶麟愿挂神虎【一作武】冠往卜饮马邻王郎濯纨绮意与陋巷亲南游苦不蚤傥及莼鲈新
　　【庄子列御宼吾尝食于十浆而五浆先馈寓言篇其往也舍者避席炀者避灶其反也舍者与之争席矣缮性篇不当时命而大穷乎天下则深根寜极而待此存身之道也唐纪闻谭武威叚防天宝五载过魏郡逆旅有客市药防知是道者即市醪荐之自言吾姓孟名期思居在恒山防祈至山中遂约入山居五日孟先生曰今日盍谒老先生于是启西室老先生据牀防谒拜焉防在山四年见老先生岀户不过五六度但端坐正心禅观不食毎出禅时即饮少药汁防问孟叟老先生为谁叟取晋书郗鉴传吟读之曰欲识先生即鉴也杜牧之题魏文贞诗可怜贞观太平后天且不留封徳彛封伦字徳彝再见晋祁嘉字孔賔事详十八巻石芝诗注左传哀十四年春西狩获麟杜预曰仲尼伤周道之不兴感嘉瑞之无应故因鲁春秋而脩中兴之教絶笔于获麟之一句所感而作故所以为终也挂冠陶景事屡见神虎门避唐讳改神武】
　　王仲至侍郎见惠穉栝种之礼曹北垣下今百余日矣蔚然有生意喜而作诗
　　翠栝东南美近生神岳隂惜哉不可致霜根络云岑仙风振高标香实陨平林偶随樗栎生不为樵牧侵忽惊黄茅岭稍出青玉鍼好事虽力取王城少知音岂无换鹅手但知觅来禽高怀独夫子一见捐橐金得之喜不寐赠我意殊深公堂开后閤凡木媿华簪栽培一寸根寄子百年心常思樊笼中摧我鸾鹤衿谁知积雨后寒芒晓森森恨我廹归老不见汝十寻苍皮防玉骨旦莫视古今何人风雨夜卧听饥龙吟
　　【换鵞来禽用王羲之事屡见庄子千岁而一遇大圣是犹旦莫遇之也】






　　施注苏诗巻三十三
　　钦定四库全书
　　施注苏诗巻三十四
　　宋　苏　轼　撰
　　施元之　原注
　　武进邵长蘅　删补
　　诗五十七首
　　【起在礼部洎元祐八年癸酉出知定州绍圣甲戌改元就任落职知英州再贬惠州赴岭道中作】
　　次韵钱穆父马上寄蒋頴叔二首
　　玉闗不用一丸泥自有长城鸟防西剰与故人寻土物腊糟红麴寄駞蹏
　　【后汉隗嚣传嚣将王元曰请以一丸泥为大王东封函谷闗唐李勣传治并州十六年以威肃闻帝尝曰炀帝不择人守边劳中国筑长城以备卤今我用勣守并突厥不敢南贤长城逺矣尚书西倾朱圉鸟防孔安国云在陇西之西雍州之南山】
　　多买黄封作洗泥使君来自陇山西髙才得兔人人羡争欲寻踪觅旧蹏
　　【庄子外物篇筌者所以在鱼得鱼而忘筌蹏者所以在兔得兔而忘蹏】
　　表弟程徳孺生日【程徳孺名之元事见二十四巻送徳孺守楚州诗注徳孺元祐七年六月自岭外持节归以右朝奉郎为主客郎中进金部时与先生同朝先生还自海南又与德孺会金山始决计归毗陵】
　　仗下千官散紫庭微闻偶语说蘓程长身自昔传甥舅寿骨遥知是弟兄【公自注予与君皆寿骨贯耳班列中多指予二人不问而知其为中表也】曽活万人宁望报【公自注君在楚州予在杭州皆遇饥嵗活数万人】祗求五畆却归耕四朝遗老凋零尽鹤发他年防个迎
　　七年九月自广陵召还复馆于浴室东堂八年六月乞会稽将去汶公乞诗乃复用前韵三首
　　乞郡三章字半斜庙堂传笑眼昏花上人问我迟留意待赐头纲八饼茶【公自注尚书学士得赐头纲龙茶一斤今年纲到最迟】
　　梦绕呉山却月廊白梅卢橘觉犹香【公自注杭州梵天寺有月廊数百间寺中多白杨梅卢橘】会稽且作须臾意从此归田防最良
　　东南此去防时归倦鸟孤飞岂有期断送一生消底物三年光景六篇诗
　　呉子野将出家赠以扇山枕屏
　　峨峨扇中山絶壁信天剖谁知大圆镜衡霍入户牖得之老月师画者一醉叟常疑若人胸自有云梦薮千岩在掌握用舍弹指乆低昂不自知恨寄儿女手短屏虽曲折髙枕谢奔走出家非今日法水洗无垢浮游云释峤宴坐柳生肘防懐紫翠间相与到白首
　　【楞严经六根圆通明照无二含十方界立大圆镜后汉马援传何能卧牀上在儿女子手中耶韩退之诗释峤孤云纵庄子至乐篇支离叔与滑介叔观于防伯之邱昆崘之虚黄帝之所休俄而桞生其左肘】
　　东府雨中别子由
　　庭下梧桐树三年三见汝前年适汝隂见汝鸣秋雨去年秋雨时我自广陵归今年中山去白首归无期客去莫叹息主人亦是客对牀定悠悠夜雨空萧瑟起折梧桐枝赠汝千里行归来知健否莫忘此时情
　　【汉地理志中山国高帝郡景帝三年为国九域志定州定武军有中山城对牀夜雨按辛丑嵗东坡与子由别于郑州诗云夜雨何时听萧瑟语意详见巻一注下】
　　谢运使仲适座上送王敏仲北使【王敏仲名古文正公旦曾孙】
　　冲风振河朔飞雾失太行相逢不相识下马须眉黄洗眼忽惊笑见此玉节郎喜有贤主人共惜【一作此】残烛光聚散一梦中人北鴈南翔吾生如寄耳送老天一方幸子遇眀主陈经入西厢归期不可缓倚相宜在傍
　　【楚辞九歌冲风起兮水横波唐地理志懐州河内县有太行山杜子羙赠卫八处士诗今夕复何夕共此灯烛光欧阳公诗白云汾水上人北鴈南飞汉扬雄甘泉赋溶方皇于西清顔师古曰西清西厢清闲之处也厢作箱王文考灵光殿赋西厢踟蹰以闲宴左传昭十二年左史倚相趋过王曰是良史也子善视之是能读三坟五典八索九邱】
　　书丹元子所示李太白真
　　天人几何同一沤谪仙非谪乃其防麾斥八极隘九州化为两鸟鸣相酬一鸣一止三千秋开元有道为少留縻之不可矧肎求西望太白横峨岷眼高四海空无人大儿汾阳中令君小儿天台坐忘身平生不识髙将军手汚吾足乃敢瞠作诗一笑君应闻
　　【庄子田子方夫至人者上闚青天下潜黄泉挥斥八极神气不变曹子建七启似若狭六合而隘九州韩退之双鸟诗天公怪两鸟各捉一处囚还当三千秋更起鸣相酬李白蜀道难歌西当太白有鸟道可以横絶峨眉巅李白传初逰并州见郭子仪竒之子仪甞犯法白为救免及白坐永王璘当诛子仪请解官以赎子仪为中书令汾阳王大鹏赋序昔于江陵口见天台司马子防谓予有仙风道骨可与神游八极之表子防坐忘论序敬寻经防与心事相应者着坐忘安心之法略成七条以为修道阶次李白传甞侍宗饮醉使髙力士脱鞾力士素贵耻之摘其乐府以激杨妃帝欲官白妃輙沮止】
　　次韵曽仲锡承议食蜜渍生茘支【曽仲锡温陵人时为定武倅】
　　代北寒虀韭萍竒苞零落似晨星逄盐久已成枯腊得蜜犹应【一作疑】是薄刑欲就左慈求拄杖便随李白跨沧溟攀条与立新名字儿女称呼恐不经【公自注俗有十八娘茘支蔡君谟荔枝谱红盐者以盐梅浸佛桑花为红浆投茘支渍之曝干色红而甘酸蜜煎者剥生茘支笮去其浆然后蜜煎煮之汉杨王孙传欝为枯腊神仙传孙讨逆怒左慈使行于马前欲自后刺之慈着木屐拄竹杖徐行讨逆鞭马逐之终不能及再见】
　　大行太皇太后髙氏挽辞二首
　　至矣吾三后功髙汉巳还复推元祐冠盖得永昭全【公自注尝于经筵论奏仁宗皇帝諡曰明孝若明而不仁则民畏而不爱仁而不明则民爱而不畏今大行太皇太后亦兼此二徳故天下思慕庶防于仁宗也】有作犹非圣无私乃是天侍臣谈要道家法信家传【公自注宰相以下尝于经筵论奏祖宗以来家法十余事书于记注三后真宗后章宪明肃刘氏仁宗后慈圣光宪曹氏英宗后宣仁圣烈髙氏皆尝垂帘聼政】
　　郤狄安诸夏先王社稷臣固应祠百世何止活千人定防天知我忘家帝念亲万方何以报得疾为勤民【社稷臣谓楚王髙琼景徳契丹之役羣臣皆欲避狄独莱公防凖不可武臣中惟琼与莱公意同公既争之力上曰卿文臣岂独尽用兵之利害公曰请召髙琼既至乃言避狄为便公大惊以琼为悔也既而徐言避狄固为安全但恐扈驾之士中路逃亡无与俱西南者耳上大惊始决北征之防宣仁后琼曽孙也后汉和熹邓皇后纪叔父陔言活千人者子孙有封兄训为谒者使修石臼河嵗活千人天道可信家必防福后训女也汉霍光传定万世防以安社稷言太皇太后定立元祐天子之防】
　　再和曽仲锡茘支
　　栁花着水万浮萍茘实周天两嵗星【公自注桞至易成飞絮落水中经宿即为浮萍茘支难长至二十四五年乃实】本自玉肌非鹄浴至今丹殻似猩刑侍郎赋咏穷三峡妃子烟尘动四溟莫遣诗人説功过且随香草附骚经
　　【荘子天运篇鹄不日浴而白乌不日黔而黒华阳国志永昌郡有猩猩其血可染朱罽唐白乐天为忠州刺史有题郡中茘支诗重寄茘支与杨使君诗种茘支诗荔支楼对酒诗乐天入为刑部侍郎九域志忠州防州路三峡山在防州唐书杨贵妃嗜生荔支乃置骑传送味未变巳至京师杜牧过华清宫诗一骑红尘妃子笑无人知是荔支来楚辞离骚经序离骚之文依诗取兴引类譬谕故善鸟香草以配忠贞恶禽臭物以比谗佞】
　　次韵滕大夫三首【大夫名兴公海陵人时为定武倅】
　　雪浪石
　　太行西来万马屯势与岱岳争雄尊飞狐上党天下脊半掩落日先黄昏削成山东二百郡气压代北三家村千石巻矗牙帐崩崖凿断开土门朅来城下作飞石一礮惊落天骄魂承平百年烽燧冷此物僵卧枯榆根画师争摹雪浪势天工不见雷斧痕离堆四面绕江水坐无蜀士谁与论老翁儿戱作飞雨把酒坐看珠跳盆此身自幻孰非梦故国山水聊心存
　　【唐文粹郑亚防昌一品集序云上党居天下之脊当河朔之喉史记张仪传席巻常山之崄必折天下之脊山经太华之山削成而四方王注古所谓山东乃今之河北晋地是也杜牧云山东王不得不王覇不得不覇指今之河北谓之山东盖太行山之东也山东二百郡正谓太行以东冀州之域矣杜子羙河北入朝絶句澶漫山东一百州削成如桉抱青丘国史补雷州多雷秋冬伏地中人取得雷斧雷墨可以为药用汉沟洫志蜀守李氷凿离堆避沫水之害穿三江成都中韩退之盆池诗老翁真个似童儿汲井埋盆作小池白乐天三游洞序水石相薄磷磷凿凿跳珠溅玉惊动耳目】
　　同前
　　我顷三章乞越州欲寻万壑看交流且凭造物开山骨已见天吴出浪头【公自注石中似有海兽形状】履道凿池虽可致玉川巻地若为收洛阳泉石今谁主莫学痴人李与牛【山海经天吴水神也八首十尾唐白居易传东都所居履道里疏沼种树构石楼香山凿八节滩卢仝诗我纵有神力争敢将公归扬州恶百姓疑我巻地皮贾氏谈録赞皇公平泉荘周回四十里天下竒花异草珍松怪石靡不毕致今悉以絶矣怪石名品甚众各为洛阳大族有力者取去李卫公平泉花木记及诗序云后世以一花一石移于它处者非李氏子孙徳裕初封赞皇伯后封卫国公唐牛僧孺传治第洛之归仁里多致嘉石羙木白乐天石记云公嗜石以甲乙丙丁为品第】
　　沉香石
　　壁立孤倚砚长共疑沉水得顽苍欲随楚客纫兰佩谁信吴儿是木肠山下曽逢化松石玉中还有辟邪香早知百和俱灰烬未信人言弱胜刚
　　【唐本草注沉水香出天竺单于二国树叶似橘经冬不凋本似榉栁重实黒色沉水者是呉儿木肠用贾充呉儿木人石心语出晋书夏綂传已见録异记婺州永康山有枯松因防堕水化为石枝干及皮与松无异笠泽丛书东阳多名山金华永康之地中饶古松往往化而为石杜阳杂编自汉至唐公主下降乘七寳歩辇四面缀五色玉香嚢囊中贮辟邪瑞麟香皆异国所献也唐肃宗以香玉辟邪赐李辅国其香可闻数里老子柔之胜刚弱之胜彊】
　　石芝【并引】
　　予甞梦食石芝作诗记之今乃真得石芝于海上子由和前诗见寄予顷在京师有凿井得如小儿手以献者臂指皆具肤理若生予闻之隠者此肉芝也与子由烹而食之追记其事复次前韵
　　土中一掌婴儿新爪指良是肌骨匀见之怖走谁敢食天锡我尔不及宾旌阳逺游同一许长史玉斧皆门户我家韦布三百年祗有隂功不知数跪陈八簋加六瑚化人视之真块苏肉芝烹熟石芝老笑唾熊掌嚬雕胡老蠺作蠒何时脱梦想至人空激烈古来大药不可求真契当如磁石铁
　　【神仙感遇记兰陵萧静之买地葺居掘得一物类人手肥且润其色防红烹而食之逾月齿髪再生偶游邺都见一道士指其胍曰子之所食者肉芝也神仙传亦云周易包有鱼义不及賔也洪州十二真君传许逊字敬之弱冠拜旌阳令晋太康二年八月一日防宅上升东晋尚书郎迈防军长史穆皆族子也真诰许迈清虚懐道遐栖世外改名逺游弟谥一名穆外虽泯俗务而内修真学穆生三男小男名翽字道翔小字玉斧礼记殷之六瑚周之八簋郑氏云皆黍稷器毛诗于粲洒扫陈馈八簋化人块苏出列子详见二十九巻与叶淳老诗注抱朴子芝有石芝木芝草芝肉芝菌芝名有百许种西京杂记菰之有米者长安谓之雕胡传灯録志公善恶不二颂云声闻执法坐禅如蠺吐丝自防吕氏春秋慈石召铁或引之也大湼槃经譬如磁石去铁虽逺以其力故铁则随着众生佛性亦复如是华严经如好磁石少分之力则能吸壊诸铁钩锁】
　　鹤叹
　　园中有鹤驯可呼我欲呼之立坐隅鹤有难色侧睨予岂欲臆对如鵩乎我生如寄良畸孤三尺长胫阁瘦躯俛啄少许便有余何至以身为子娯驱之上堂立斯须投以饼饵视若无戞然长鸣乃下趋难进易退我不如【汉贾谊服赋服乃太息举首奋翼口不能言请对以臆礼记儒有难进而易退者粥粥若无能也】
　　送曽仲锡通判如京师
　　邉城嵗暮多风雪强压春醪与君别玉帐夜谈霜月苦铁骑晓出氷河裂断蓬飞叶巻黄沙祗有千林防松花应为王孙朝上国珠幢玉节与排衙左援公孝右孟博我居其闲啸且诺仆夫为我催归来要与北海春水争先回【唐艺文志有玉帐经年号记又咸通十一年以厐勋盗徐州停贡举卢尚卿赋诗曰自从玉帐论兵后不许金门谏猎来李华吊古战塲文月色苦兮霜白曽子固云齐地寒甚夜气如雾凝于木上旦起视之如雪日出飘满庭阶齐人谓之霜松防松花疑即此白乐天懐微之诗今日排衙得免无后汉范滂字孟博岑晊字公孝啸诺注屡见】
　　和钱穆父送别并求顿递酒
　　聫镳接武两长身鹓鹭行中语笑亲九子羡君门戸壮八州怜我徃来频伫闻东府开賔阁便乞西湖洗塞尘更向青齐觅消息要知从事是何人
　　【九子穆父之子九人东坡甞戯之为九子母丈夫又东坡甞歴宻徐湖登杭颖扬及今定武凡八郡守】
　　刘丑厮诗
　　刘生望都民病羸寄空窰有子曰丑厮十二行操瓢墦闲得余粒雪中拾堕樵饥饱共生死水火同焚漂病翁恃一褐度此积雪宵哀哉二暴客掣去如饥鸮翁既死于寒客亦易此龆﨑岖走亭长不惮雪径遥我仇祝与苑物色同遮邀行路为出涕二客竟就枭譊譊诉我庭慷慨惊吾寮曰此可名寄追配郴之荛恨我非栁子击节为尔謡官赐二万钱无家可归娇为媾他日妇婉然初垂髫洗沐作小史裹头束其腰笔砚耕学苑弓【一作戈】矛战天骄壮大随尔好忠孝福可徼相国有折脇封侯或吹箫人事岂易料勿轻此僬侥
　　【唐地理志定州望都县荘子盗跖篇操瓢而乞者皆离名轻死不念本养夀命者也周易重门击柝以待暴客栁子厚童区寄传童寄者郴州荛牧儿年十一嵗二豪贼刼持反接布囊其口去虚所卖之寄伪儿嗁恐栗为儿恒状贼易之对饮酒一人去市一人卧植刃道上童以防背刃力下上得絶因取刃杀之逃未及逺市者还将杀童童遽曰为两郎僮孰若为一郎僮邪市者善之持童愈束缚牢甚夜半童以防即炉火烧絶之复取刃杀市者因大号一虚皆惊吏白州州白大府刺史顔证竒之留为小史不与之衣裳防还之乡史记范雎传魏齐笞击雎折脇折齿雎佯死得出后遂相秦汉周勃传常以吹箫给丧事后从髙祖封绛侯列子汤问篇从中州以东四十万里得僬侥国人长一尺五寸】
　　题毛女真
　　雾鬓风鬟木叶衣山川良是昔人非祗应闲过商顔老独自吹箫月下归
　　【异闻集洞庭灵姻传栁毅见龙女风鬟雾鬓商顔老商山四皓也】
　　寄馏合刷缾与子由【此诗真迹临川口掞尝刻于婺倅聼事公自题其尾云元祐八年十二月二十五日醉睡中作】
　　老人心事日摧頽宿火通红手自焙小甑短缾良具足穉儿娇女共燔煨寄君东閤闲烝栗知我空堂坐画灰约束家僮好收拾故山棃枣待翁来
　　次韵子由清汶老龙珠丹
　　天公不觧防痴龙玉函寳方出龙宫雷霆下索无处避逃入先生衣袂中先生不作金椎袖玩世徜徉隐屠酒夜光明月空自投一鍜何劳纬萧手黄门寡好心易足荆棘不生棃枣熟珠白璧两无求无胫金丹来入腹区区分别笑乐天防知空门不是仙
　　【刘庆忌幽明録洛下一洞穴深不可测有人堕穴中良乆方苏旁得一穴入见郛郭台榭悉以金瑰为餙人皆长三丈因告哀求去长人引令过九处最后所至苦饥馁指中庭栢树下一羊令跪捋羊须初得一珠长人取之次捋一珠亦取之后得一珠令噉甚得疗饥因问九处名荅曰还问张华可知其人复随穴而出至交州七八年间方归终南诣华问之华曰是昆仑下地仙九馆羊名为痴龙初一珠食之与天地等夀第二珠食之可以延年第三珠充饥而巳酉阳杂爼孙思邈常隐居终南山时大旱西域僧请于昆明池结坛祈雨凡七日缩水数尺池龙化为老人至思邈石室请救孙谓曰我知昆明池有仙方三十首留传与予予将救汝老人曰此方上帝不许妄传今急矣固无所恡有顷捧方至孙曰尔第还无虑自是池水忽涨数日溢岸胡僧羞恚而死韩退之诗仙官敕六丁雷电下取将僧史僧闻禅师住邵武山中一日有老人谒闻曰我龙也以疲堕行雨不职上天有罚当死頼道力可脱俄失所在闻视坐榻傍有小蛇尺许延縁入袖中屈蟠暮夜风雷挟坐榻电激雨射山岳为揺而闻危坐不顾达旦晴霁垂袖蛇堕地而去史记魏信陵君传侯生谓公子曰臣所过屠者朱亥此子贤者世莫能知故隐屠闲耳又公子矫魏王令代晋鄙晋鄙疑之朱亥袖四十斤铁椎椎杀晋鄙公子遂将晋鄙军荘子列御寇河上有家贫恃纬萧而食者其子没于渊得千金之珠其父谓其子曰取石来鍜之唐百官志门下侍郎龙朔二年改黄门侍郎按子由时为门下侍郎灵枢经扁鹊注曰化灵为姹女之胞十月分胎状如紫金上赤下黒左青右白其中央黄号曰紫金丹白乐天诗吾学空门不学仙恐君此语是虚传海山不是吾归处归则须归兠率天互见七巻竹阁诗注】
</div>
    <div class="pagination">
<a href="施注苏诗_page60.html">上一页</a><span>...</span><a href="施注苏诗_page56.html">56</a><a href="施注苏诗_page57.html">57</a><a href="施注苏诗_page58.html">58</a><a href="施注苏诗_page59.html">59</a><a href="施注苏诗_page60.html">60</a><span class="current-page">61</span><a href="施注苏诗_page62.html">62</a><a href="施注苏诗_page63.html">63</a><a href="施注苏诗_page64.html">64</a><a href="施注苏诗_page65.html">65</a><a href="施注苏诗_page66.html">66</a><span>...</span><a href="施注苏诗_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
