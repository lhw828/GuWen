<!DOCTYPE html>
<html>
<head>
    <meta charset="UTF-8">
    <title>家藏集 - 第 45 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 45 页/共 57 页</h1>
    <div class="content">　　跋清明上河圗
　　金燕山张着以此圗为张择端笔必有所据至后人乃以择端作于宋宣政间今画谱具在当时有如斯人斯艺而独遗其名氏何耶太卿朱公藏此已久予始得展阅恍然如入汴京置身流水游龙间但少香尘扑面耳朱公云此圗有稿本在张英公家盖其经营布置各极其态信非率易所能成也
　　跋苏子美草书老杜絶句
　　全卿侍御得此巻示予予初阅之以为山谷书不知其出于沧浪翁也盖翁晚寓苏州其手迹絶少虽予苏人亦未尝见其书也山谷与翁生同时盖尝师之故其书相类后特加工耳然翁之妙处未可轻论所谓惟观其深者知之
　　题倪云林画
　　云林子当元末不与陈敬初辈食张氏禄避地云间以全其身盖鸿飞冥冥不丽于鱼网者也此竹石圗作于乱定之后乃国朝建元洪武之嵗而云林为书甲子其意欲效陶靖节耶然不知云林出处与靖节同否范斋先生俾予题识因以质之
　　跋周寅之八哀诗后
　　昆山周寅之作八哀诗盖拟杜子美以哀其乡八贤者也八贤中予所识者宪副张公侍郎叶公及朱评事三人若宪使王公今秀水教谕成宪之祖予尝表其墓者而卢太守殷教谕及孙刑部亦素闻其文行气节者也所不知者吕沁水而已然列于诸公之间其为人亦不待论矣即此可见昆山之多贤而况或有所遗乎予于寅之亦未之识成宪携其诗来示并得其自序读之知其向慕之髙已超乎流俗岂特取其词而已哉
　　跋杨文贞公并杨晞顔尚书遗墨后
　　寛防则闻两杨先生寓武昌时所与共贫贱之事今观文贞公手帖益信所传之不妄若晞顔尚书则诗文数首亦出手书蔼然有徳者之言也噫世岂有文行若两先生而长贫贱者乎玉女于成是岂虚语吾党安居厚奉而嬉游不学其终为常人也宜哉寛生也后不及识文贞公昔居乡里犹幸遇尚书于道时尚总角尚书年已八十余犹下马与揖其谦厚如此巻首有小像故独知其似阅之不觉竦然起敬也吾乡汤原静旧藏此今传其子曰忠忠以太学生游京师重其先人遗物出入必偕非但名贤词翰可重而已
　　跋唐贤夜宴圗
　　唐贤夜宴不见载记画者特意当时必有其事想象为之耳此固不必深论独太宗方在秦邸罗致人物极一时之盛至于王魏楚材后来复收用之其终成贞观之治宜哉论者独以敬宗何人亦从房杜之列夫开馆置属始皆以文学进彼能为帝丘之对者徒以该博见取耳唐史序十八人者特殿其名意亦有在吾固有感乎世以文学进者不能皆贤其利口辩给能免乎邦家之祸也耶此巻为翰林编修黄子敬所藏子敬志识甚正其亦有感于兹乎
　　跋徐仲山纪行诗
　　使劳事也古诗有岂不懐归之语盖使臣之意而其君能道之如此至曰大夫不均我从事独贤则直形于言矣仲山武选有册封郑藩之行往返余三千里有所感遇嘿然成诗驿舍止宿辄索纸笔録之当穷冬逺行冲犯霜雪劳亦甚矣而其意和平闲静略无怨怼又将出于四牡北山之上也乎
　　跋张氏尺牍
　　故元时宜兴张氏自鹤溪而下累世好文雅多所交游其往还尺牍散落人家克温以邑人故能聚成此巻亦爱前辈之意也张氏以为吴县尹者予尝过吴中治平寺见小屏上刻其诗一首当时为人所重如此壬子六月九日病中无聊为书此于后
　　书拙修庵记后
　　右拙修庵记一篇故中书舍人王君允逹为亡弟原晖作者庵在东庄续古堂后西偏拙修云者盖取东坡先生和陶诗下士晚闻道聊以拙自修之语也记成于原晖亡后之一年又五年而允逹亦不可作矣偶检书箧得之益増悲痛盖原晖平日谦抑好徳之心于此可见而允逹笃于孝友推以及我其情亦可识也因裱饰成巻冠以二李先生题字并旧圗一纸侄奕既长知求其父遗事乃归而俾藏之
　　题王荆公诗后
　　陈君坚逺旧尝为予言其先艾庵先生藏王荆公墨迹亟欲见之而不可得顷其弟明逺始持来示览之不类公书特其诗耳其诗今载集中题曰天童山溪作盖天童浙东胜处公为鄞令时所游行地也陈之先出宋相升之升之与公善复尝共事后人自建宁徙鄞再徙南京至坚明兄弟并以科第发身通守湖湘间清才雅操有光祖徳为多夫先友不作而词语若新故乡虽离而景物犹在是诗非秀国子孙藏之而谁耶
　　题米原晖逻钓圗
　　吴淞秋晚羣渔集小舟捕鱼渊中谓之起丛今观史文鉴户曹藏小米此圗览之景物宛然其间渔具数种予不能识安得陆鲁望者为一一赋之
　　跋米原晖寓大姚村所书三诗
　　大姚在吴东四望皆水而有土隆然上有佛寺据之其旁多居民隠然聚落盖江湖间一佳处也而陈氏实居其地为望族昔米原晖尝过此手写三诗而为沈石田所藏以玉汝大理里中故物也因以归之自宋绍兴至今几四百年不知流传几家而复归其里人真竒事也予忆旧访玉汝宅扁舟出没巨浪间竟日始至自以其地幽僻过者殆少乃今得米氏则所以使前人姓名不遂湮没而吾无羊叔子岘山之叹者非此诗也耶
　　跋原晖云山圗
　　玉汝既得原晖三诗他日过赵给事良度见壁间云山圗题曰作于大姚妹家顾而叹曰此又吾里中故物也良度乃亦归之玉汝因令其子镃与诗迹并藏仍乞予题其后此圗自吴中转徙京师今复归其里人又益竒也
　　题朱陆二先生遗墨后
　　朱陆二先生道学之妙皆杰出于百世之下者也世之论者谓其学不同此特因其议论之不合耳夫惟不合故各得发其所蕴而理愈明岂非后学之幸哉二先生并称于世其遗墨乃亦聮焉朱子书与黄商伯作于提举鸿庆宫时正韩胄用事故有时论日变等语若陆子书则残缺不完莫知所与主名独其语及晦翁者犹存宁波通守王君必充家藏二帖已久与其弟宜都令必懋谒选都下携以相示大贤君子之书岂区区所当题识亦可谓不知量者也
　　跋陈闳人马圗
　　世以韩干马为第一然明皇犹怪其无闳笔力令师之今观此巻虽破烂而人马精神犹存信出干之上也
　　跋韩干马圗
　　韩干画马之妙见于杜少陵之歌备矣所谓画肉不画骨观于此圗尤信
　　跋石勒问道圗
　　画谱载隋展子防有石勒问道圗此幅殆仿之者刘后村以为郑夹漈家物今谦斋宫傅先生得之观澄之禅定勒之作礼意态各极其妙自是画家絶品正不必究其事也
　　题马逺栁塘聚禽圗
　　栁塘水漫群鸟翔集咫尺中似来亲人晋简文帝云防心处不在逺其言妙矣
　　题刘松年三生圗
　　右三生圗赵松雪鉴为刘松年笔其后题咏者二十人皆近代名僧盖亦有慕于泽者欤
　　跋顔鲁公祭文稿
　　禄山之变鲁公与其从兄杲卿同心抗贼杲卿竟不屈而死而为杨国忠所蔽无褒赠之典后朝廷用鲁公诉始赠太子太保谥忠节此公将赴饶州刺史至东京拜扫先墓告于杲卿之父濠州府君元孙之文也其间歴叙一门俱得恩盖公道终不可冺如此公之书疏直清劲畧无一毫倾侧之态其为人实似之盖不待使李希烈知其遇难必死而不愧其兄也
　　跋孙过庭书谱
　　孙过庭书谱曽为宣和御府所收有上下巻今下巻已亡上巻亦不完然得其数字亦足以见古人用笔之妙况此烂然累幅哉过庭书传世者盖止此当永为洑溪书堂之寳玩也
　　跋髙闲草书千文
　　唐僧多能书如髙闲其一人也闲又得韩昌黎文其名益显盖缣素易壊不必传世惟载之名人之文则传也久观懐素自叙多援士大夫语可见闲之书予特见此知书者必能鉴之
　　跋蔡忠惠公谢赐御书诗真迹
　　蔡忠惠公书名重当时上尝令写碑志则以例有资利辞曰此待诏职也与待诏争利可乎力不从竟已其人品如此其书之庄重凡落笔皆然岂以御前表疏始不茍耶宫傅谦斋先生得此甚加珍惜盖非特重其书重其人尔
　　跋黄山谷书南山懒残和尚歌
　　山谷好佛故书此歌亦甚着意然其平生固未尝一笔率易也
　　跋赵松雪补唐人临王右军三帖
　　唐人临右军三帖固不若张翼之乱真然松雪所补视唐人则如张芝之鴈行矣
　　跋赵松雪书王右军四事
　　松雪翁平生学书以羲献为师故喜书其事其风度盖亦类之
　　书分韵送文太仆诗首简
　　文君宗儒以名进士歴宰永嘉博平政绩暴着数为巡按宪臣奏请旌异有防竟召入时同召者多得御史君政绩出同辈上顾以南京太防丞去士大夫为不平者閧然而君谈笑自如曰吾固宜尔也于是众相与饯之有诵晋谢氏诗四句以似为宗儒今日发者乃分韵为诗赠之既成什矣后数年宗儒称疾归而予以制服家居适阅旧册叹宗儒滞于防丞蓄其才猷不获展布必有任其咎者固吾党之愧也
　　题史氏宜乐堂诗序后
　　史氏在溧阳旧族且大永乐间仲川仲和兄弟作宜乐之堂一时人多题咏而梁用之先生实为之序后七十余年仲和之孙户部主事文鉴求其诗不可得幸序文在梁先生集中乃録于巻而请士大夫补亡盖文鉴之贤而史氏为有后也予又闻文鉴云序中名常者尝预修永乐大典时事竣当得太学生乃不屑就竟登进士第仕至郡守盖其族之多贤久矣
　　跋顔鲁公干禄字石刻
　　此顔鲁公干禄字也按成都句咏跋公尝刺湖州此刻初在其宅东防后翻刻蜀中予所得乃全幅然缺平声字虽上声亦不完岂是二石或一石而两面书之予所得者乃其半耶或所谓刓缺而不可推究者耶然不应缺之之多也书盛于晋顾多破壊其体鲁公此本特正其缪误以惠学者则其书名岂特妙于笔墨而已咏所书与公书颇类岂尝师公而得其彷佛者耶
　　跋秦氏科第録
　　故舒城秦公子仪科第録三册其孙户部侍郎崇化之所藏也公以洪武己卯应天府乡试中式明年防试礼部再中遂登进士第凡试必有録公家所藏者嵗久皆不存及是户部公以科第继起游仕于外从人访得而誊写之始复完具方公登第后初授兴山知县在太宗朝满考命从给事中治事再署应天府事时仁宗监国已知其名后公既擢刑部郎中寻以事调卫辉适洪熙改元上辅政策二十五条悉见纳已而有防召用俄卒于道知公者盖深惜之于是侍郎公以清才雅望佐掌邦计固其贤足以自致亦先世之所郁而未发者有以遗之欤
　　书大雅堂巻后
　　元季盗起蕲黄间陈友谅来冦饶州州人胡振卿集义旅以助官军乡里方倚之俄有他冦至竟死于难其妻赵氏又能守志不移﨑岖避兵卒保其孤节义之美可谓萃于一门矣其乡周伯琦尝为其孤节题所居之堂曰大雅而金华宋太史而下皆书其事以传振卿之死至今殆百四十年其六世孙刑部员外郎韶寳藏遗墨惟谨而刑部尚书旴江何公而下尚为书其事不已岂非其事足以感动乎人欲为暴白于世也乎予因忆当时固有与其事类者盖元季倡乱以陈友谅张士诚为首士诚自泰州猝入姑苏守将托音不能御遁去其参谋杨椿独挺身前向誓挫其锋盗刃其胸瞠目怒骂而死明日其妻覔其尸既得遂自经死于是杨防夫辈亦传其事而吴兴张文蔚实为诔辞其节义若此虽吾乡之人有不知者盖惟无后人如员外君之贤故耳此可叹当时尚有类此者惟无后人或未尝托之文辞而人之不知者多矣此又以见文辞之有用也予尝得所谓诔词者故于椿独知之乃因读振卿事敢附书于后椿字子夀故蜀之眉山人流寓吴中为宋少师栋之后平生多著述盖文士也
　　跋钜鹿耿氏公牍后
　　寛尝阅耿氏家乘知其世序甚逺盖自金歴元累叶仕宦虽不甚显而未尝弃儒为业及皇明有天下始定户版耿氏犹以儒系籍至科举诏下而卢氏教谕汝明先生遂登乡试先生有四子其季事英宗为南京刑部尚书卒諡清惠清惠有三子其仲事宪宗及今上为吏部尚书再世甲科显庸于时清徳雅望济美不絶而耿氏遂为海内仕宦家之冠噫盛矣于是吏部公检诸故箧得其大父当时所给户帖及乡试公据曰此吾家故物不可弃也饰成钜巻而谨藏之以寛在寮末公暇出以相示夫所谓户帖国初人家有之而公据则凡预乡试者未必无也惟夫子孙贤虽世逾十纪而断烂故物犹相传如新否则煌煌寳墨玉轴牙籖往往有落于他人之家者然则此盈尺之纸岂独考见耿氏之先而其后世之有人不于此而见乎耿氏初为钜鹿大族后有讳昉者仕平定为宣武指挥因家焉及汝明先生官卢氏爱其风土而诸生感其徳教且留居之故今又为卢氏人云
　　跋赵彛斋画兰蕙
　　赵彛斋为宋宗室画名在前元虽不若松雪翁之盛然胸中自有九畹百亩幽姿秀色溢出腕指间亦无声之楚骚也容轩隠君积学不仕盖同宗之贤者其藏此巻固吾家旧物之可惜亦气味相投而相好也耶
　　跋豳风圗
　　国初林子奂作豳风圗每圗篆书其诗于后学士解公又各疏其大畧而总题之观之者如生于周处于豳而古风宛然必如是而后为圗画也
　　跋下蜀江山圗
　　此宋范寛画下蜀江山圗也盖川峡之间戈船云梯防渡仰攻旌旗若林飞鸟莫度所以模写王全斌辈一时武功之盛大畧可见噫劔门天险古有是言然终不可恃而人得以取之所谓固国不以山谿之险也欤
　　题白云亲墓圗
　　故赠太子太保都察院左都御史陈公孟玉在永乐间以太医院医士居京师悲父母早亡南望吴门辄潸然流涕求得翰林王公汝嘉作白云亲墓圗记以自慰一时名公卿多为之诗今八十余年矣其曽孙乡贡进士汴谨藏之而以示予盖记所称太保公镒时为监察御史后长宪台卒諡僖敏伟然为时名臣声望在中朝功业在西土为吴中仕宦之冠然不知太保之孝实有以基之观于此巻可以见矣后有着窦谏议録志程太师墓者其必有取于斯
　　跋林酒仙诗
　　酒仙名遇贤俗姓林在宋为苏城东禅寺僧人传其事甚异至号圣僧以其嗜酒故又号酒仙此巻皆其所作诗也诗意有髙絶处盖寒山子之流当时张即之特书以刻石其石已亡寺之东林房独藏此本夫寒山子之诗虽晦庵朱夫子亦赏之此酒仙之言所以不可废也
　　跋宋仲温草书
　　右索靖草书势宋仲温书盖得其妙而无愧于靖者也今人或肆妄议则以学之者之过而未见其真迹耳
　　跋原已松轩赋
　　予旧见原已制此赋自以为未及古作者不即持出其慎重盖如此夫今之文士才豪者固有之若详宻典重如原已者吾未多见也












　　家藏集巻五十三
　　钦定四库全书
　　家藏集巻五十四
　　明　吴寛　撰
　　题跋三十四首
　　跋赵魏公临智永真草千文
　　古今人书千文甚多如赵魏公此巻尤秀润可贵者按方正学跋语宋舍人仲珩尝评此以为公中年得意书仲珩为国初书家第一手其言如此岂待他人言哉此巻初为临海叶夷仲惠仲之物今文太防宗儒得之太防之子璧好文而能书必有以识其妙矣
　　跋杨眉庵春懐八咏
　　予过西山道经王氏主人叔仪出杨眉庵春懐八咏示客盖眉庵与叔仪之先世曰允原在国初同官并州书以遗之者也其详见郡人冯之严序文于是叹允原之后有人虽区区故物犹保守不坠而先世因以考见于斯则此纸有益于王氏且多岂可以吟弄风月之迹少哉
　　题钟繇真迹
</div>
    <div class="pagination">
<a href="家藏集_page44.html">上一页</a><span>...</span><a href="家藏集_page40.html">40</a><a href="家藏集_page41.html">41</a><a href="家藏集_page42.html">42</a><a href="家藏集_page43.html">43</a><a href="家藏集_page44.html">44</a><span class="current-page">45</span><a href="家藏集_page46.html">46</a><a href="家藏集_page47.html">47</a><a href="家藏集_page48.html">48</a><a href="家藏集_page49.html">49</a><a href="家藏集_page50.html">50</a><span>...</span><a href="家藏集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
