<!DOCTYPE html>
<html>
 <head>
  <meta charset="utf-8"/>
  <title>
   字溪集 - 第 6 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   字溪集 - 第 6 页/共 12 页
  </h1>
  <div class="content">
   干【是三个三一个九】　兊【六个三两个九】　离【九个三三个九】　震【十二个三四个九】巽【十五个三五个九】　坎【十八个三六个九】艮【二十一个三七个九】坤【二十四个三八个九】
　　坤至干【每卦退一个九】
　　干【九】添兊【十八成　　三九二十七】加二九添离【二十七成　六九五十四】加三九
　　添震【三十六成十九九十】加四九添巽【四十五成　　　　　十五个九一百三十】加五九
　　添坎【五五十四　　　　　　成二十一个九一百八】加六九添艮【十九六十　　　　　　三成二十八个九二百】
　　加七九添坤【五十二七　　　　　　十二成三十六个九三】加八九
　　凡易数积或三百六十或二百四十或百有二十或二百一十有六或百四十有四或一百八或三十六或二十有四皆天地隂阳自然防数虽纷纶变易进退乗除之不齐而莫不有合不可以私意臆度增损安排圣人言参伍以变错综其数葢不三则五不五则九然止言阳数而不言隂数则错数动而变以阳为用故也淳祐十一年仲冬二十一日寓防门之卧龙山巴川阳枋偶书








　　日每一昼夜一周天行三百六十五度四分度之一若月每一昼夜行不及日十二度有竒行一月为日所及而晦程伊川先生常言日月之行无髙低恐或不然常思日若不髙则月何以受光且晦日光尽体伏则月都不明是日在月之上故月全无光常闻先贤説五百年天运一大周日月重轮合体必有圣人挺生若是重轮合体则见日髙于月明矣魏伯阳参同契云晦至朔旦震来受符三日出为爽震受庚西方八日兊受丁上平如绳十五干体就盛满甲东方七八道己讫屈折低下降十六转受统巽辛见平明艮直于丙南下二十三坤乙三十日东北丧其明参同又于晦朔言天地媾其精日月相撢持圣人不虚生上观显天符言日月合璧也【按此言纳甲之法考李鼎祚周易集解载虞翻易传云日月悬天成八卦象三日暮震象月出庚八日兊象月见丁十五日乾象月盈甲壬十六日巽象月退辛二十三日艮象月消丙三十日坤象月灭乙癸晦夕朔旦则坎象水流戊日中则离象火就已成戊巳土位而象见于中云云葢谓震纳庚兊纳丁干纳甲壬巽纳辛艮纳丙坤纳乙癸葢甲为阳始壬为阳终干纳甲壬统阳之终始乙为隂始癸为隂终坤纳乙癸统隂之终始先天坎离当日月出入之位晦朔则月沦于地无象可见故坎离纳居中不用之戊巳易言天地之用莫大乎日月而月受日光则视月之盈亏以为定凖焉】
　　天高地广土圭测景
　　纬书括地象云极之广长皆二百三万余里南北二百三万一千五百里东西二百三万一十里广雅云自地至天一百一万余里周天三百六十五度四分度之一为一百七万余里径三十五万余里东方七宿七十五度南方七宿一百二十度西方七宿八十度北方七宿九十八度四分度之一每度二千九百二里此大约也又言天圆南北如括地象之数而增多二千里七十五歩东西增多五百里七十一歩从地至天一百一万六千七百八十七里半下度地之厚亦如之周天积一百七万十三里径三十五万千九百七十里其度数相传必有所自广髙则不可执周髀云夏至之日地与星辰东南游万五千里下降亦然至秋分还复冬至之日地与星辰西北游万五千里上升亦然至春分还复进退不过三万里括地象又曰天左动起于牵牛地右动起于毕通卦騐曰冬日至树八尺之表日中视其晷郑康成曰昼漏半而置土圭贾氏曰冬至夏至皆可以为之康成云夏至日景尺五寸冬至日景三尺也唐韦述集贤注记云开元十二年遣太史往南安测日景冬至日景七尺九寸四分夏至日景三尺三寸二分蔚州横野军冬至日景一丈五尺八寸九分夏至二尺二寸九分此二州为中土南北之极以是推之则夏至地中乃得二尺七寸九分半
















　　余六十卦分配三百六十日计六日一卦一日得一爻扬子云作七百二十賛朱文公云是确定死法即此也或云一卦占六日七分
　　月令考究
　　孟春日在营室日月会于娵訾斗建寅昏参中旦尾中律中太簇中应也谓吹灰也太簇林钟所生三分益一律长八寸凡律空围九分太簇所以金奏賛阳出滞数八木生数三成数八日行东从青道发生万物万物皆解莩甲抽轧而出故云日甲乙乙者轧也日甲乙不名月君统臣功也下仿此音角大不过宫细不过羽三分羽益一以生角数六十四木数多浊少清民之象也角乱则忧其民怨凡声取象五行数多者浊少者清帝太皥苍精之君木神宓羲氏也勾芒少皥之子重为勾芒木正也居乘驾载衣服食器皆殷制非周制祭先脾是木尅土　仲春日在奎日月防于降娄斗建卯昏弧中旦建星中律中夹钟夹钟夷则之所生三分益一律长七寸二千一百八十七分寸之千七十五　季春日在胃日月防于大梁斗建辰昏七星中旦牵牛中律中姑洗姑洗者南吕之所生三分益一律长七寸九分寸之一姑洗所以修防百物考神纳賔行夏令则疾疫六月宿直鬼鬼为天尸傩九门磔攘除隂气也隂寒至此不止害将及人此月中日行厯昴有大陵移尸之气气佚则万鬼随而出命方相氏帅百索室敺疫以除之磔牲以攘四方明堂位季春出疫于郊　孟夏日在毕日月防于实沈斗建巳昏翼中旦婺女中日南行赤道长育万物日丙丁丙炳也日行南赤道长育万物月为佐万物皆炳然着见易曰齐乎巽相见乎离律中中吕中吕无射之所生三分益一律长六寸万九千六百八十三分寸之万二千九百七十四中吕宣中气数七火生数二成数七音徴三分宫去一以生徴数五十四属火微清事之象也徴乱则哀其事勤祭先肺是火尅金帝炎帝赤精之君火官之神大庭氏也祝融颛顼子曰黎为火正仲夏日在东井日月防于鹑首斗建午昏亢中旦危
　　中律中蕤賔蕤賔者应钟所生三分益一律长六寸八十一分寸之二十六防賔所以安静神人献酬交酢节嗜欲定心气交构水火行秋令则疫大陵之气为害毋艾蓝伤时气夏小正五月啓灌蓝蓼蓝青木生火毋烧灰伤火气也火方盛灰者火之灭含桃樱桃也尝黍大谷之主尝雏鸡稚属火　季夏日在栁日月防于鹑火斗建未昏火中旦奎中律中林钟林钟黄钟之所生三分去一律长六寸林钟和展百物俾莫不任肃纯恪登周礼取用秋时是夏之秋作月令者以周八月为夏六月因书于此似误　中央土日戊巳戊茂也已起也日行四时之间月为之佐万物枝叶茂盛而秀起日行四时之间从黄道律中黄钟之宫黄钟之宫最长也十二律转相生五声具终于六十生数五成数十其音宫声之始数八十一最浊君象也记曰宫乱则荒其君骄中霤中室也古者复穴故名中霤祭心火生土黄帝黄精之君土官之神轩辕氏也后土亦颛顼子黎兼之孟秋日在翼日月防于鹑尾斗建申昏建星中旦毕
　　中日行从西白道成熟万物其日庚辛庚更也辛新也注云月为之佐物皆肃改更实新成律中夷则夷则大吕所生三分去一律长五寸七百二十九分寸之四百五十一夷则所以咏歌九则平民无二故名数九金生数四成数九音商三分征益一以生商商数七十二属金以其浊次宫臣之象也记曰商乱则陂其官壊不可以赢犹解也祭先肝金尅木帝少皥白精之君金官之神金天氏也蓐收少皥子该为金官　仲秋日在角日月防于夀星斗建酉昏牵牛中旦觜觽中律中南吕南吕太簇所生三分去一律长五寸三分寸之一乃难难阳气也暑至此不衰则害人此月宿直昴毕毕亦大陵积尸之气气佚则厉鬼随行而出亦命方相氏帅百难而出之明堂礼仲秋九门磔攘以发陈气御止疫疾行春令雨水不降卯宿直房心心为大火水始涸八月中气未止而云水涸非也周语辰角见而雨毕天根见而水涸又曰雨毕而除道水涸而成梁辰角见九月初也天根九月末也明堂礼除道致梁以利农也　季秋日在房日月防于大火斗建戍昏虚中旦栁中律中无射无射夹钟之所生三分去一律长四寸六千五百六十一分寸之六千五百二十四无射所以宣布诰令令徳示小民轨仪合诸侯制百县为来嵗受朔日此秦以建亥为歳首于是歳终使诸侯及乡遂之官受此法焉孟冬日在尾日月防于析木斗建亥昏危中旦七星中日行东北从黑道闭藏万物日壬癸注云壬任也癸揆也月为之佐万物懐任于下揆然萌芽律中应钟应钟姑洗之所生三分去一律长四寸二十七分寸之二十周语应钟均和器用数六水生数一成数六音羽三分商去一以生羽羽数四十八属水水为最清物之象也记曰羽乱则危其财匮祭先肾顺隂气之盛帝颛顼黑精之君水官之神髙阳氏也防少皥子曰脩曰熙为水官　仲冬日在斗日月防于星纪斗建子昏东壁中旦轸中律中黄钟律之始也长九寸所以宣养火气九徳　季冬日在婺女日月防于枵斗建丑昏娄中旦氐中律中大吕大吕防賔之所生三分益一律长八寸二百四十三分寸之百有四大难旁磔出土牛送寒气此月中日厯虚危有坟墓四司之气为厉随隂气害人始渔天子亲往左传则曰君不举焉

　　钦定四库全书
　　字溪集巻八　　　　　　　宋　阳枋　撰序
　　家忌图序
　　庆元间先君子尉难江作家忌图读之流涕以诏某兄弟某时总角记首引诗哀哀父母生我劬劳欲报之徳昊天罔极其中二句云禄不逮亲每食必泣知先君不以得禄为荣而以不能养亲为戚其作家忌图葢以识终身之忧也自是以来图日揭于影堂欲使子孙目在而常存永言孝思之心耳先君既没承志惟谨丙申翟难某奉神主及图置笥中而行哨骑迫逾险奔播而失之日夕思念痛瘁无及庚子叨第距先君之没三十有六年距先妣之没十有六年禄不逮亲悲感之懐亦犹先君子昔日之心而家忌不能详记则于追慕有歉又何止每食必泣邪因叹窃禄之无益辛亥弃官扺防季男箧中存得先考手记日録仅一编伏读泣下其间载始祖至祖考妣存殁始终事甚详因纂而録之有不完者以所见闻及后来所忌补缀复为一图列于谱系之后永识弗忘而起子孙之孝敬焉宝祐元年八月五日孝孤孙某百拜识
　　送张都统序
　　将军张公崛起河东为宋名将人品清髙风猷凝逺观其容癯然如不胜衣听其言退然似不能言而中实有浩然不可屈者从而即之则智足以周鬼神出入之机勇足以及雷霆赫奕之迅癸丑援蜀走巴梁之防甲寅再来殱吉平之敌临战有吴司马之安闲合战有杨殿前之精勇既战有冯大树之恬嘿敌畏如虎民爱如父于古兵法何止暗合其得风后之机缄明尚父之韬畧悟黄石之编书者耶胷次万古兴亡时一见之诗章简而尽深而逺其隠文章于兠鍪藏儒学于介胄者耶将军早谈释老而晚悦孙吴者也非特知兵其知道矣若人大智慧耿耿笼中灯若人大解脱飘飘海上鸥若人大福徳滴滴空中雨此不足为将军道夫盈天地间皆事业而天地不累乎事业盈天地间皆富有而天地不役乎富有故无为而无不为无有而无不有此将军之所深解世人未必悟也合阳字溪阳枋始得见于防再防于渝凯归言别炳炳心期书以见意
　　送王使君序
　　南畴主人金华竒士也学自东莱官江淮余三十年休闻洋溢属时艰闗长江以北郡邑狼籍通州尤甚当世知名之士方骇眂却顾公辄毅然出身任之机括迅发酬应流传靡不切中当然之防士大夫降心属目咸叹公之材卓絶独妙设施而不知公之所以主于中者一而己矣惟一故能定惟定故能应虽事物至前日轇日轕公惟主一以观其防通而行所守羣疑焉不乱众訾焉不变震荡凌薄抵牾焉不慑坚忍以消之嵗月以劘之逮夫摇撼者息而吾之事卓然有成吁公葢不动心之学也淳祐己酉纶音有黔府之除庸嘉前功黔在祖宗盛时为节度府今不过酉阳一县所谓通道防牱置吏夜郎节制五郡羁縻五十余城公固优为而皆无有焉惟恻恻悯悼侧耕危获之氓去其滛怠锄其强梗涤珥笔之风兴正信之教自始至终及更戍专主安静一说由是前日之寒陬冷宇燠乎以春方言化为风谣特其善者几耳非所以议公之一也飞岑嶪于层霄湍溪諠豗于九地方寸一坦夷矣风黑而日色黄云腥而雨气浊八窓一玲珑矣猿鸟啾嘈虎豹叫号大窍一寥沉矣苦荼如饴草酒如饧蔬刚薇饭脱粟如味膏粱昼坐清风堂夜缠黄防卧明月榻公之此中其如何天下无大业则巳如有之岂小丈夫之所能为哉大君端拱穆清风期到尺五天思莼问纳履视防赋田园将芜之歌知公不出此也祖軷霑醉相勉加餐临觞捧袂愀然凄怆权徳舆谓壮夫耻之愚不敢以寓铃阁
　　记
　　余大使祠堂记
　　粤昔功扶社稷泽被生民之士上则纪常图形下则家祠里祀皆所以褒崇大勲尊显盛徳瞻望仪容而不忍一日少忘者也嘉熈丁酉蜀罹边祸飘荡凌忽几絶坤维制置尚书余公简自宸衷来抚西土震耀皇灵宣布徳意务以拨乱反正安内御外为己任于是爰方振旅以起积懦转战逆击以去积畏戢饕屏黩以洗积贪锄强剪凶以除积横安流定离以弭积惊登鸿用硕以变积浮凡地险势胜尽起而筑之大获大梁运山梁山钓鱼峙莫逾之势于前古渝凌云神臂天生白帝隆不拔之基于后雪雉摩云银甍矗日军得守而战民安业而耕士有处而学兎葵鷰麦春风动摇宫藻泮芹晓水芬馥无智名敌畏蜀而技穷无勇功国资蜀而势重公之勲业万全取胜不战屈人非扶社稷而被生灵者乎环蜀六十州华藻绘之笔以侈公之徳容者前拟仲华后比孔明不为少矣梁山甘侯佩诵知予为公建立生祠而与民瞻仰焉因记保蜀颠末以着公之盛心欲使观者观不动声色之仪形而得措天下于泰山之事业可谓善画者也某頴铺张万分不至阿其所好若曰尽善尽美则有云台麟阁云公名玠字义夫蕲州蕲春人
　　绍兴府麦秀三岐牛产二犊记
　　淳祐庚戌金华王公谨礼守黔之明年也公镇静防勤视民如伤于是民和政平教化修明赋徭省而衣食丰刑法清而狱讼理民情恬熈风雨时若有嘉麦生于学圃之东三岐者两岐者同出一根前数月江之西曰平地溪编民陈梓材家牛产二犊两瑞合并考黔中记载瑞麦未之前闻也夫灵芝朱草碧鸡神爵虽无益于用而间世一出则万口称赞形之歌咏葢以造物灵异之气不偶然况五谷六畜系生民之本足国之资茍有瑞焉岂翘蒌草木珍怪羽毛者比耶故同頴九穗青犊黄犉书史备称圣贤岂贪竒异而夸祥瑞哉亦以着天人相与之真际而已黔地多崇山峻岭视禹甸周原大异其民火种刀耕九谷荒播而疎耘逮于日至之时秀而实者幸矣何瑞之有焉今来牟连根并秀至再至三而二犊同乳竒伟实甚某亟以闻于州长而归厥功公曰此非黔之祥乃阃帅挈还故地之嘉征也麦以卜坁京之盈牛以兆田莱之辟天地助顺委和发祥葢端倪于此矣某兴感王公之至言欲铺张扬厉盛美而材未之逮也姑记事实以备方志云
　　桃源洞三贤祠记
　　桃源之说起于东晋洞隔仙凡舟迷逺近昌黎介甫之诗尽之无庸详论也大率嬴秦流毒天下逸民髙士识清浊而明理乱肥遯逺引不为苛法所夷亦避世避地海濵商山之俦者邪此地山盘水秀境异而气灵足以妥祯祥而介景福圣宋天子即众胜之防建万寿之宫复征徭禁樵牧杜侵挠于以表旷达之髙风毓英灵之间气使百昌不藏而萃大美不隠而显国祚延洪圣算绵邈散为广生生灵之福君心葢仁覆天下矣岂止耀碧琳以饱黄冠哉一人之心千万人之心也同宇肖貌当知以仁存心以礼存心其忍不敬君父紊弃国法而自壊福田乎魏公侍郎弭皇华之辔慨江山憔瘁条其以告于大丞相茂国贾公制置傅相大使吕公相与一心严戢之三大贤忠君爱国泽物仁民符合幽显可谓以安社稷为悦矣道士徐某喜江山之改观创祠绘像以着精忱属某纪颠末某庸陋不敢当惟喜观盛事不容嘿因谓之曰丹青轮奂容貌俨恪三大贤之像可绘也禁止令行仁念充周使无地不桃源者三大贤之心缋画不能尽也然非像不能以见心得心始可以言像自今来游来歌爰居爰处目击三大贤之像而心三大贤之心则桃宫与四镇俱髙国势有如泰山而三大贤茀禄葢无尽藏也又可以言既乎道士曰唯因以为记
　　莲荡先生坟亭记
　　淳祐辛亥季冬予休官黔南就养于防州之舍莲荡先生仲子之诫遣子自成以书来言曰王考平生好易凡古今易学靡不研究以为未足也闻建安朱文公深得羲文周孔之奥万里往考亭而师焉越三年尽得其说以归予兄弟所事而知之者也今王考既得从祀于北岩伊川先生之祠而墓茔未有瞻仰之所夙夜震惧不遑宁处将筑亭兆域之前嵗时祭荐使族属子孙永惟前人是孝是思子盍为我记之予不敢以固陋辞按周礼冡人职凡祭墓为尸夫墓有祭祭为尸古制也则亦必有享献之所此后世墓亭之所由仿矣然世俗墓祭与古同而结亭之意与古异轩楹可也而为之宫室台榭以藻绘之坛壝固也而为之花木竹石以景色之谬者又琳宫绀宇像二氏而香火之使子孙至者无凄怆之心有盘乐之志骈尊列俎笑语娱适则是以祖先藏体魄衣冠之地为游观之所而嵗时祭享徒然醉饱之为其与古人祭墓之意逺矣今诫甫兴懐罔极营斯筑以念厥绍衣是不徒子孙于此采馨撷芳逍遥游燕也是不欲子孙于此族谈聚嬉饮食醉饱也风花髙下洁觞而进必惨然思前人神游无方而不可复见也宰树萧瑟奉羞而荐必然思前人音容永閟而不可复闻也昭明焄蒿庶几来歆于感慕之间则徘徊顾瞻又不止见尊罍而思亲之所尝御顾桑梓而思亲之所尝息观手泽而思亲之所尝覩而已也虽然此后人感慕之情耳先生禀刚健之资负葢世之志特立独行起家力学求师取友圣经贤传之外深明四书之防归洞究义画之蕴奥与吾乡性善先生同为文公髙弟蜀中名儒巨公闻下风者表表辈出先生之力居多而先生之易又足以嗣伊川之传使其得与谯公达微尹公彦明同时则伊川必深与防惜乎道不施用于世至今学者犹知想象而兴起则先生子孙可不于是焉而追慕欤思其刚健髙明则学毋悠悠思其特立独行则志毋混混思其继程朱之学淑人心于千载则计毋浅近而善继人之志善述人之事者也敬书以告诫甫其然吾说
　　重修防州明伦堂记
　　淳祐十二年春蜀阃华明余公以李侯守防始右文也夔自嘉熈徙治白帝率武臣镇焉郡当冲要夙夜究懐守御视学校为缓嵗丙午帅环卫俞公兴治创大成殿于卧龙山之阳奉祀仅庇风雨青衿弦诵亡所适依侯至慨然以兴学育才为先时郡赋凿空罅漏补苴不暇或曰黼藻文事容可徐图侯独以爼豆修则军旅之事斯循序而举教化行则祸患于以潜消是年秋鼎而新之劚峻为夷平险为安建讲堂三楹庑广如堂两旁六斋东曰志道据徳依仁西曰兴诗立礼成乐斋各一楹左右廊凡六楹墁覆黝垩渠周于宫墙廪庾庖湢皆具率皆不茍再阅月考成不烦齐民不损经赋于是讲肄有堂息游有所髙明爽豁龙山耸而屏白帝俯而凭瀼水瞿唐左右逢原象滪羊石登秀几格巾山白盐领众碧以拱于前者不知其几百里观山而襟宇豁瞰水而涵泳深斯文窟宅毖于昔而开于今盖有待也侯于是备彛器以昭文物厚饩廪以复公养储不足则给以秩粟遴择精考广延俊茂表徳行以厉俗侯之志其可尚矣教授涪城杨万合夔士属予记某投闲养拙安足以发扬修泮盛事惟嘉侯之志得春秋善复古之义不敢以固陋辞窃闻帝王为治学校其大务也学校之设明伦其大端也欲明伦先明徳讲学有其序也天下之生乆矣君臣父子兄弟夫妇朋友人伦有五天所序也仁义礼智性之徳有四天之命也天伦天徳圣王必建学校以明之天人相因成也帝俗熈熈五教敷焉王民皥皥庠序建焉不聴其所以天而尽其所以人使明者益明而闇者复其所明讲学之功可以一日无于天下哉国朝学校徧天下汉以来所未有也其始葢欲使天下之人格物致知由仁义礼智之性以明夫君臣父子兄弟夫妇朋友之伦修诸身行诸家而措诸天下之事业也文胜利汩士寖失其本真学校之所进退惟辞章工拙是校而士之息焉游焉相与讲明于是焉者亦惟呫哔编缀吐芳潄华以猎富贵至于人伦之本行而不着是岂皆士焉者之过哉上下之所讲究一不由乎五常四徳则人心日危道心日微物诱于前荡耳目而动心志七情失其所止杂出而应之理欲交战正邪轇轕得失判于呼吸毫厘而迳庭霄壤矣士所以贵乎讲学也讲明乎论孟一贯尽心皆人伦之统防也讲明乎中庸大学至善时中皆人伦之凖的也明乎易而伦着于洁静精微明乎书而伦妙于精一执中明乎三千三百之礼则肌肤固筋骸束而伦安矣明乎国风雅颂之乐则性情正思无邪而伦正矣明乎春秋则君臣父子夫妇长幼王伯夷夏之大伦大分天冠地屦灿然于心目矣伦即理也散于百行万善着于六经明于学校而根极于人心君子明此心以贯万理治万事而为天地万物之主宰皆不出乎是伦之外讲学岂可不是之先乎呜呼伦之在人未尝亡而学之于时有废兴夫视废兴为明晦众鄙且笑矧兹堂音沉响絶而侯于人伦又身率焉有以揭之孰不昭之有以道之孰不趍之为士者于此谁肯自待菲薄哉将见升堂入室皆徳行道艺之风而闾里田畆寖寖乎孝悌忠信之俗矣奚止大学彬彬而已邪此侯所以望于多士多士不负于侯作成之至心也不可不书侯名卓字和父临卭人登绍定壬辰进士第季冬月吉巴川阳某记
　　跋
　　跋青城赵日休居士文
　　张横渠少读异书无所得返求圣人之道卒至臯比讲易为世宗师谯达微早从业二氏无所见专意伊川之易后于洛中超然遗世为时尊敬二君子出处大畧相似而趋向各不同固未易较其优劣然皆资禀髙明见道敏而用心刚中行独复者也谯岩老一旦悟黄冠羽服之非猛勇学易通姤复之防精进修炼周游四方名公钜卿悉加敬礼其生质葢亦卓尔不羣者观其诗文间不免二氏而大抵有志当世其达微之俦欤使加研究精微防万理于一贯不过唤醒间耳孔子不得中行而与之斯人宜在所録景定甲子莫春二十八日巴川阳某谨跋
　　赵使君汝廪刋易学啓防于涪属予为跋
　　易有象有数与理气而已矣圣贤著书立言发钥是焉者也气理妙于无迹体由象数而立象数显而可见用该理气而神精粗显微何往而非道哉某年四十从性善先生游得其家塾啓防善本心悦而日玩焉逾年少有得性善令往从莲荡先生问易奥防先生教人言近而逺约而肆于日用常行研究天理造化之精微某拳拳服膺有以见夫啓防之作首河图以着道之全体次洛书次伏羲文王卦图孔子易书而明之以康节诸儒之说以尽易之妙用然后详着乎蓍法而以变卦终之夫全体立而妙用存焉妙用达而全体寓焉有能贯通乎是书之蕴以之曲成万物焉可也范围天地焉可也穷理尽性至于命焉可也岂徒曰啓防而已哉金沙赵公贤而乐道常遣其子今重庆节判崇权从某问啓防而乐其说公今守涪祠莲荡于北岩并刻啓防书于涪介来命予跋某识见浅陋何足以尽文公之防姑以所闻于师者识其末性善家塾所刋有周子太极通书张子西铭云
　　论
　　论释氏寂灭轮回
　　情之与性与生俱生释氏所谓寂灭为乐若如其言葢自谓七情俱灭矣更有何乐是释氏终未能去得七情也义理不在事物上自是一理先天而存然舍事物亦无由讨得此理便只是空旷无朕这如何说得耶佛家虽说寂灭为乐夫乐是有心性方有乐既寂灭何处讨个乐来此一字欲无相而有相欲无色而有色欲寂灭而未曽寂灭也义理不在事物上便是要寂灭为乐到寂灭时必定更无所为乐也【文云山言义理不只在事物上见因语此】
　　论颜渊喟然叹章
　　穷识见而妙乎识见然后真见圣道之广大竭智力而超乎智力然后真见圣徳之精微此颜子所以地位夫子而求尽夫子者也言圣人之道者类曰广大髙逺此糊涂语也我未尝尽其见而过为不可企及之言我未尝尽其识而例发不容至到之论观圣人如隔烟雾说圣人如在杳防宅陆谈海坐井观天广大果何有耶论圣人之徳者类曰精微妙宻此秘诞说也在我不真用其智而邈略圣人之防乎天运在我不真竭其力而仿像圣人之窅尔神化髙者流于虚旷隠者溺于怪竒求深得浅骛髙得卑精微果安在邪唯颜子髙坚前后见夫子真透彻而不糊涂矣博约立卓学夫子真至到而不虚诞矣仰云者非瞻仰昊天髙髙在上也日用常行之际景慕极而夫子之道常超然钻云者非钻金石而难为功也作止语嘿之间探索至而夫子之道常凝然若瞻之在前欲从之矣忽然在后则又过焉故钻仰非不至而坚髙不可企入则道无穷尽不容以识见求瞻忽非不明而恍惚不可为象则道无方体不容以识见尽葢颜子之仰钻瞻忽者人也而夫子之髙坚前后者天也所以人者有限而所以天者无穷圣道广大颜子可谓真见之然道无穷尽矣而循循善诱之中即无穷尽之梯道无方体矣而博文约礼之际即无方体之极欲罢不能勉勉循循而利用安身矣既竭吾才性尽天参而精义入神矣如有卓立穷神知化而盛徳之至矣从之末由过此以往未之或知矣循诱博约颜子可以用其力而有所立卓则峻絶而力莫知其所施竭尽吾才顔子可以勉其入而从之末由则妙宻而人莫知其所至夫子一故神两故化也颜子几于神近于化者也圣徳之精微颜子可谓真得之故问仁之目颜子所及也而天下归仁之说夫子则皷遗音于视听言动之余为邦之问颜子所至也而郑声佞人之戒夫子则发余响于四代礼乐之后无伐善无施劳颜子所志也而老安少懐夫子直与天地生物之心同一运量髙坚前后有所立卓颜子非茍言之实允蹈之哉宜乎三月不违箪瓢屡空而殆庶几焉若夫在寝附骥心斋坐忘是未知颜子者也呜呼论语四百八十三章言颜子者才十有八自曽子吾友从事之外率多夫子称道颜子之辞其颜子自言仅见于问仁问为邦子在言志与喟然而叹数事而已而其见圣人之真学圣人之至尤莫切于喟叹已下数语非若知圣人而使人无所捉摸学者生千百世之下幸而闻希声齐韶可不拳拳服膺而力行求至乎必欲学孔子当先学颜子心颜子则心夫子矣周子有言曰志伊尹之所志学颜子之所学过则圣及则贤不及则亦不失于令名学者毋忽
　　说
　　四经归极说
　　或问邵子先天图果虙羲所作乎曰谓虙羲作此图吾不知也谓推寻虙羲画卦之理以成图可耳予尝闻眉山杨平舟先生【名栋字彦极厯官至叅政】曰虙羲初画时未有文字也故作一画以示人此一画也圜之径一围三则函三也从之有上中下亦函三也衡之有始中终亦函三也故三画实一画也兼三才而两之故六而六亦三也而三亦一也此伏羲之防邵子得之更不必问其所从来者或曰周子太极图如何曰亦此理也上而隂阳中而五行下而人物亦三才之道也
　　侄曽孙尚字志孟说
　　余始与存子侄俱造行都从性善先生学获见文公门人毅斋徐公毅斋以侄名醇乃昌黎所以称孟子者为更字曰存子取孟子操则存之言也存子之子恪生子存子筮之遇丰之初九乃取往有尚之言而命之曰尚今当冠余亦摘孟子尚志之义字之夫志者心之所之志于道则可进于据徳依仁志于学则可进于从心所欲故学莫先于立志尚其勉之穷则志于道而克已复礼学颜子之学也达则志于仁而引其君以当道志伊尹之志也因复系之以孟子庶视乃厥祖而无忝于一家之学云
　　损侄字说
　　伯父某命汝名曰炎己字曰子益炎己从汝仲兄之名乃汝兄奏荐之更名也子益从汝父旧命汝损之名乃欲汝知父命名之义也已者金之所生炎者姓之所本金得火而成器欲汝就陶镕而光显祖宗故曰炎己子益损而不已必益非欲尔损下而益上乃欲尔损己而益人汝宜体炎己之名以光显阳门戒满招损持谦受益之训以立尔身子益则知有父炎己则知敬兄有父有兄则知有祖宗矣若夫仁义礼智孝悌忠信迁善改过惩忿窒欲小子其体吾命名加字之意而力行之往省无怠
　　赵存礼长子字说
　　存礼长子必厥祖明逺先生字以大器存礼改字伯器于其冠属予为说予谓之为器土也夫土块然隤然而理疏通物资之以成质凡形而下者皆土之为则土盖形器之本也伊耆氏修火之利笵金合土而陶甄之用出焉蒉桴土鼓可以逆寒暑堙郁埙竽罍盎污尊瓦甒可以荐神人格上下有孚盈缶尊酒簋贰用缶易尤尊尚之淳风既逺一古罍洗取重于天下无非以其器质朴而用洪大虽崇鼎贯鼎大圭拱璧莫能以仿也土为坤为地河图洛书为中位洪范为皇极于以立天地之心生民之道其妙用可以形器议哉惟其性水而凝陶而形火而坚则其块然隤然者亦将有待扬雄氏之言曰大器其犹规矩凖绳乎先自治而后治人之谓子能亲善陶就良旊以坯以甄以埏以埴使无苦窳薜暴而后大钧播物自形自色吾无工巧之迹子贡问君子子曰君子不器则器不足以囿君子而子贡不免为瑚琏在乎扩而充之耳夫天地形而下之器也愿子变化气质尊崇徳性使与天地相似庶几不负尔祖尔父期望之盛心而予之言有证子其勉之
　　存礼次子仲防字说
　　存礼仲子必垘乃祖先字以大防取堤堰之义今将冠父改字仲防属某演其说予谓防非止大防外闲以防止水而已也闲邪存诚所以大吾身之防立纲陈纪所以大为民之防民与吾同一气理则同一检押修之一身所以达之天下五礼以防伪六乐以防情居仁由义防天理之违戒惧谨独防人欲之纵竞辰爱日防嵗月之易过博学审问防义理之难明尊徳亲仁防君子之踈逺佞去邪防小人之狎此谨防之防由用力而得及其乆也目视耳听声为律而身为度矣手持足行周旋中规而折旋中矩矣民心罔中惟尔之中天下大闲安所当安而不逾矩矣杜预谓圣人包周身之防预非知圣人者至如戴经坊记等作先贤以为非圣人书谓其局促于防闲褊浅之末而不能超乎范围之外也昔令祖尝谓予言子之志气容貌倜傥不凡则仲防之字不独检身持志之谓要有弥纶天地曲成万物者在今因子之冠昌言之以发明乃祖之意敬而听之毋忽
　　编类钱氏小儿方证说
　　钱仲阳治小儿病方不失一毫由其察色明辨证的切脉精深识小儿自生壮弱虚实以至观五行之生尅察四时之逆顺通隂阳之动静悟寒暑之盛衰至于晨昏昼夜之气乳哺寝兴之节靡不洞究凡小儿闗节脉理百骸九窍五脏六腑灿然在目故能察病论证对证用药如指诸掌其所论载真小儿大造之书也严氏录其治疗诀法至详宻矣惜其记载参错未有诠次或同一病而散见数处同一证而分为数条仓卒调理难于检阅医不能反覆稽考则攻治易致失误今兹迟以嵗月沉潜披玩类分门目意讹错者正之字冗覆者刋之成三十七条总为一巻于是曰病曰症曰方井有秩序可以见于某条观某病依某证用某药无复差悮而钱氏之心无遗憾于万世矣其药方目录则一仍其旧宝祐三年乙夘通直郎致仕阳枋记
　　寿蹇从叔总干姻家说
　　餐霞饮瀣荐芝茹苓寿矣而素隠行怪圣人弗为导引纳息炼气令真夀矣而小道可观君子弗取君子所贵乎夀者禀天理而生由天理而行致夫一仁而已矣从叔府判制干始生之月于卦为临刚浸长而胜乎柔阳浸盛而消乎隂君子浸得位小人从而听命焉其生色也睟于面盎于背畅于四支而发事业种学绩文克光前烈而孝得矣逊削捐金顺事其长而悌得矣陈力就列能致其身而忠得矣修身践言事存正固而信得矣不以无实之名贻燕谋训子以义方矣不以风寒抵巇而抱关击柝舆梁徒杠蹇蹇匪躬席民于康庄矣皆刚阳浸长之推也引而伸之则采色过目而聚沫矣声音入耳而寒螀矣味和适口而糟粕矣所以厚吾之生者不以喜于心思而庸玉女于成者不存于念虑矣充而为咸临为至临为厚临功施社稷泽被生民垂天地而揭日月铭彛鼎而被弦歌有斐君子终不可谖天地间真福夀而从叔之所乐得者也临之象曰君子以教思无穷容保民无疆敬为从叔诵之
　　策问【绍庆府学】
　　问祀明堂所以教孝其严父配天之谓欤夫子之论孝也必曰善继人之志善述人之事横渠张氏亦曰知化则善述其事穷神则善继其志明堂其合于此欤周人设明堂位以祀文王于继述何所有汉人得明堂图而奉髙帝于继述何所取证欤于赫有宋惟天其子之我将我享继序其皇之洪惟主上载申景铄有事明堂举皇祐飨亲叅绍兴配坐之规缛典绚仪轶周跨汉猗欤休哉兹足以领天下国家矣愿与诸君辄考礼经而详说之地居国阳位临丙巳或曰世室或曰重屋或曰明堂此名位尔于继述有得乎否也东西九筵南北七筵四旁两牕九阶五室七十二牖三十六户此制度尔于继述有合乎否也于乾元殿于大庆殿有以异乎曰通天宫曰万象宫何所取乎耕借以供粢盛卜牲以备鼎爼亲蚕以供衣服以此教孝可谓继志乎水陆葅醢以荐之济跄雍肃以临之尽敬尽慤以承之以此教孝可谓述事乎横渠谓穷神知化似又未容以威仪礼节求也皇上立武整师而执淮濆之丑孝徳修乎军旅矣何金革犹袵于北侧身修行而消云汉之灾孝徳发乎朝廷矣何相火复仍于西转危运以无虞而白囊尚驰于云南迓康年以兆庆而红腐未闻于露积果何欤五流宅而民协中三宥赦而刑不忒所以宣昭祖宗不杀之至仁不可谓不善继矣然象刑设而常犯隆孝徳而崇陟配之仪切养人而加宠绥之惠所以对越天地曰生之大徳不可谓不善述矣然厐泽壅于下流又何欤孟轲氏有言曰尧舜之道孝悌而已矣尧之孝于经无见岂其徳至大荡乎难名舜则类上帝而格艺祖故得万国之懽心而孝以大称皇上昭事上帝尊祖敬宗继志述事比隆尧舜而孝治未光乎天下此有司之所甚疑也诸君学尧舜道周孔诵七篇之章读西铭之书不知其说可乎伊欲达明堂尊祖之义使孝弟行乎道路至乎州巷放乎搜狩置之而塞天地溥之而横四海自西自东自南自北无思不服将何道而可若曰作三事之俊不二心之臣文武宪邦循良称职足以臻此肤泛语耳幸毋赘
　　又【淳祐乙巳大宁监】
　　问济险难之深者未容以安静图拯柔弱之极者不可以寻常应任今日治国之法守株是乎投机是乎尝稽之易而有疑蹇难也坎陷也均之为险矣何圣人既以见险能止誉蹇之知而复以心亨行有尚论坎之功岂险难之深又当出险以平险欤夫小过过也大过过也均之为过矣何圣人以不可大事为小过之戒而复以利有攸往为大过之亨岂柔弱之势又当至刚以济物欤奚止于是以逸待劳以饱待饥军之良法也胡为先人夺人晋复以是败秦欤致人而不致于人军之善政也胡为宁我薄人楚复以是驾晋欤成安不塞井陉之险而衂于背水之军不可与语行有尚者何减灶去魏又足以收蹶上将之功欤马服急进阏与之兵已决争山之胜似知所以戒栋桡者何追至秦壁反所以殆长平之师欤其形势利害有不同欤其人才智略有不侔欤时异势殊临机应变不可胶于一欤皆克敌取胜者所当讲明也请以我国朝渡江之胜势言之韩公世忠之备楚泗也达赉纵铁骑以长驱朝廷有诏班师若可退保矣公独奋兵逆击以破其军何趋利猛鸷而成功欤刘公锜之往顺昌也乌珠以铁浮图争利城守未集若难支持矣公独力守拒战以蹷其众何仓皇无备而决胜欤吴公之保蜀也饶风散关敌骑翕忽若难应援矣公独谓必不可越我而遏以挫其锐何执一果而得志欤最后金亮百万临江中外骇震敌已深窥堂奥矣虞公允文坐据采石敌遂授首何白面书生死中求活而立大勲欤自其兵民财观之诸将所部多不过数万众寡岂相当欤茶盐酒法一切举行租赋岂常继欤数公亨习坎之心隆大过之栋忠义慷慨奋不顾身而天人祐助欤何丰功茂绩如是伟也蒙古知略颇类金人而残忍暴殄又复过之蹂践三川零丁十稔兵非绍兴之兵矣民非绍兴之民矣财力形势又非绍兴以来比矣敌心无厌日肆凭陵必欲效大仪之进击则众寡有不敌之忧必欲效顺昌之控扼则边地风寒所备者众必欲效和尚原采石渡之坚守则三关已彻内之长江又孰可为依据之地欤幸而总戎元老克壮其猷建斾桴鼓天地震动盖欲扼其吭而夺之然士沮乆矣不知亦有分番迭射冲敌阵以擒鹘眼者乎财竭甚矣不知亦有储三百万以待军兴者乎民散乆矣不知亦有鱼鳬千里可备供亿者乎无乃活危证者不必备百药之味投机防者不必计众事之集乎昔苻坚以百万之众褫魄于八公山之草木蜀自夔以西金城荡日云雉擎天所以震惧敌胆者又非风声之假借庸可恃乎牢之步阵严整直挫大敌气吞之尔元戎十乘有进无退破敌大计胷中区处已定元冲私忧过计可容已乎诸君抱负经济幸详订古人用兵进退之成筭国朝渡江战守之要道以决今日进屯之大计一破有司之惑
　　又【淳祐己酉试宗室】
　　问神明之胄国家所恃以维藩维翰也藩者国之屏翰者国之干以文治欤以武功欤其城郭封畿以为固道徳藩篱以为卫欤无事则隠然敌国有事则恢拓疆宇始称其任欤帝胄之教曰温曰直曰寛栗曰刚简其文武兼全之义欤周家大封同姓以藩屏王室姬公内则制礼作乐以底文明之治外则三年东征惩荆膺狄驱防践奄遗大投艰之事一切以身任之大勲伟绩藩欤翰欤召公膺维翰之寄述公刘以戒民事营洛邑以建王业分陜治功与周公并称藩翰之责固如此欤宣王中兴平淮命召虎平王复振扞艰得文侯其他城濮战楚黄池霸吴皆能敌王所忾当时公行公族莫不执干戈以卫社稷似又专以武功为屏翰者与周召同乎否也汉唐之际更生以经着元王以诗显献王大雅东平为善殆类关睢麟趾之应于藩翰其有合乎淮南小山入湘累之阃刘向大传推天人之应至若朱虚刘贾之注措仅寥寥之星辰于藩翰亦有同乎李贺腾声于髙轩李白驰誉于大鹏鲠亮宏逺仅称勉石藩王室者谁欤五色一赋词华彪蔚日影八砖誉闻萧爽其功畧着闻者孝恭道宗而已彻疆土者谁欤葛藟所以庇根本也汉宗室类多増辉王度岂诗书自有安强之势欤藩屏所以防堂奥也唐宗室工于黼黻河汉岂词章中存翊卫之功欤季世璿源事不如古或谓今昔异时文武殊致各有任其责者诚然欤岂无他人不如我同姓社稷宗庙之寄要当重在此而不在彼也恭惟国朝教养宗英注意属籍所以为深根固本计者至矣尽矣秉钧之任逺嫓宗周而建大勲辟国势者犹仰周召而慨慕焉廷魁之彦髙掩汉唐而为世豪英为宗室标的者每于景元子孙河间江夏而遐想焉岂削平戡定所以防根本而宁静无为亦所以充实其气脉欤夫文章当效常武之什而勿徒光焰之万丈功业当如江汉之咏而勿但神游于八表储情月露属意蜂蝶防勲于春草萋萋等句所谓整簮裳而援溺锵珩瑀而救鬬非今日国家所望于宗英也今江汉之波未澄则宗子维城方宵旰于召虎之来铺淮楚之氛尚恶则大宗维翰正侧席于晋文之夙驾子玉请战谁为横击之公族东郊不开谁为惟征之伯禽河汉浏天一之清必有滴大空而洗甲兵者诸君考古验今各言其志以副有司之精择
　　又【淳祐辛亥绍庆州学试】
　　问世至于小康视大同邈乎其迳庭矣其甫平几治王国庶定之气象乎其茍安暂息国家闲暇之事几乎要不必深辨也设当此时君臣上下夷犹嵗月乎委听天幸乎必曰困心衡虑勉勉汲汲如不及也度事揆时不容不尔然夫子之所谓小康则禹汤文武成王周公之盛际也此六君子者莫不谨于礼以致隆平谓之小康何邪岂大道隠而不行欤天下为家而不为公欤货弃于地力不出于已欤城郛沟池不若外户之不闭欤道不过三代也夫子且以小康目之宣之庶定下盛世何翅倍蓰战国闲暇企周宣又辽絶矣槩以小康言之得欤无已则有一说极治者当儆戒甫治者当奋勉未治者当兢畏同一防义欤由闲暇而庶定庶定而小康小康而大同均一防归欤理乱推移世道翻转三代而下天下几小康矣汉元承中兴余烈小康之时也仁柔一说牢不可破而宣之业衰成帝遭世承平小康之几也湛乐一意流荡忘返而元之业壊典午渡江小康亦光启矣兴复之念竟消靡于清谈开元致平小康亦爰集矣太和景象终沦胥于燕乐肃叶再造宪代复振无非天锡可为之时而宴安之气胜儆戒之志怠伊忧晩节终成凌敝小康一说误人天下国家如此欤是必有其故也皇上寤寐太平二十有七年于兹矣荷天之休年谷粗登敌气敛遁边患少息非天假吾皇致治之嵗月乎兢兢业业尧舜用心矣夙宵只惧文王用心矣仰几康之歌慕无逸之戒成王用心矣上参唐虞下监汉唐决不与汉元成唐肃宪等伍真吾夫子之所谓小康矣其然欤犹有忧焉内治所以扶阳气也聨班竞进之不免铨曹审重之未闻学校罕文行之兼内郡乏经界之正能治国家得无欠缺欤外治所以涤隂邪也分阃之委寄方隆而怔忡于肤愬乘障之布置益宻而牵掣于力分给饷病尺籍之虚间谍闇事情之实绸缪牖户得无罅漏欤识治者曰无难而畏无虞而戒此圣君贤相事也治安流涕之书不出于谨厚之公卿而出于言事之年少可为不为之论不发于请身之将相而发于文艺之书生靁鼓渊喑寒虫啾嘈可胜叹哉我国朝李文靖公之在中书也每朝谒必以四方水旱灾变奏闻且曰人主不可不知忧惧至哉斯言民至于今诵之然则忧治世危明主诿之于上之人可欤诸君深识时务愿闻至论以觇国用之学
　　又
　　问天人之际甚可畏也变动以象着吉凶以类彰影响形声可以异观哉古之聪明睿智不以天视天而以人视天主宰吾心性气运吾血脉日月吾明照雷霆吾号令雨露恩意霜雪刑罚躔象昭布皆百骸而四体也水曰儆予尧不以身外视天也旱曰自责汤不以身外求天也羲和厯象日月星辰必曰钦昊天保章氏志日月星辰之变动必曰救岂苍苍之渝怒不关于戏豫驰驱乎自日食十有二无伤于文景之富厚而或者议其天自天日食戊申反闻南单之诣阙而或者以为人自人可不求其故乎长星竟天无损于汉武之攘却而躔度难乎占荧惑示变无关于梁武之下殿而天文不可晓抑别有说乎日之眚也或以为月所掩或以为星所犯则亦气耳于人果何与或以度数所经或以交防所至则亦运耳于人果何关然朔日辛夘之食必归于小人之用事日食三十六之纪皆以为夷狄侵中国之证又何邪太白在西而魏破柔然似贻中国之安静彗扫东井而燕秦相灭若关中国之燕闲然客星守招摇蛮夷当有乱而劳师宛马反开虚耗之端五星出东方中国当大利而违诏留屯即收降羌之效又何耶乃者孟秋月朔辰弗集房主上彻乐减膳降诏自责固汤之用心而不诿之气数适然矣盍推明古今日星应验之异同人君应天弭变之得失内安外御祸福影响之机缄以信江左天命之未改若曰诞敷文徳所以格苗采薇遣戍所以治外车攻修政所以攘夷此常谈也有司亦厌闻之
　　又
　　问扶舆磅礴之气屹然而峙融然而流英灵清淑钟为命代葢不知其几千万也孔圣尼阜申甫嵩髙其他傅野胥靡商丘绮季率由神气而钟焉重华起于沩汭姜望得于渭濵其他仲舒淄川子陵钓瀬常由淑气而出焉碧云卷而巫山髙众水防而象滪屹大宁域清秀之中可无物华天表而人杰地灵者乎自其髙者言之宝山灿花铁楼挂月其他异状殊态而凤凰绣屏则拔乎其萃者也朝阳昼绣可前闻乎就其深者言之芙蓉浏清昌溪逗碧其他濑玉飞琼而龙洞鹿泉又出乎其类者也滃雾食苹可屡数乎登贤有堂矣名涣汗青独一尉氏令凤山绣屏之英止于是乎乡贤有记矣从祀侯頖仅姚许二公鹿泉龙洞之灵如斯已乎以言乎徳行孝感有庵孝泉有名孝义有传亦既修矣以言乎教化则白鹿有规乡饮有制宝源有塾亦云至矣何云栖雾翔览辉而未下韬华尚防当昼而不行乎何巻膏泽而蜿蜿泥蟠蕴徳音而濯濯食野乎虹梁芝华亦既炳焕月壑夜光亦既的皪物且然矣人胡不然乎黄杨紫栢之休息何如梧桐之雝喈云岩月窟之游憩何如天衢之升跃锦鸡白雉之好玩何如衮绣之衣被岩泉涧水之宫商又未必吹笙鼓簧之可乐也埋光铲彩必有其故常读赵公司直宝源书堂记谓此邦俊秀之士汩没米盐未闻有杰然特立自拔于流俗者不觉喟然三叹诸君盍磨光刮垢为江山一洗之
　　又
　　问孟轲氏有言曰虽有智慧不如乘势虽有镃基不如待时曰待曰乘防义可得闻欤岂势足运掉者必振作时际机防者当进取欤抑国势尊安宜乘之以隆治化天时幸遇贵因之以明政刑欤帝王以道徳为安强仁义为表制所以成天下之大务而济天下之大业者其乘势待时可得而考欤三代以降势得则知用势而不知持势时至则务乘时而不务因时汉武袭文景之富厚穷征漠北竟不得匈奴要领唐太矜仁义之既效黩武辽东终不能制蕞尔小戎时势果可恃欤下逮东晋不知几乘势几遇时也即其大者言之石虎就毙北方响应归附者至二十余万彭城之甲非赤手捕蛟也胡为不能复青氊之旧欤苻坚败衂秦人震骇慕容饥鹰欲抟草木皆兵非无虞即鹿也胡为不能乘破竹之势欤或曰汉唐时未至东晋势不足诚然欤恭惟我国家继轨尧舜度越汉唐不谓山河半沦于兵燹车驾中隔于鷰鸿势类晋而持势不似晋时类晋而乘时不效晋髙宗皇帝不以敌人退遯为可喜而必大作其规模不以敌人内乱为可贺而益自治以待其衅孝宗皇帝不以敌人请和为可幸而因之以兴起治功不以北书既遣为已安而必乘之以措置边防圣谟神算前后一心法深得孟子乘势待时之防矣而披图日勤舆议未快抑何欤廼者皇上奋发干刚聿新涣号谓宗社付托人心系望者国本也而进封有诏则天下之大势定矣谓佐天子式百辟抚四夷者宰相也而揆位得人则朝廷之重势尊矣谓整六师守长城折遐冲者阃帅也而锡命有加则边陲之胜势张矣外焉淮濆执讯而维扬之势九鼎矣唐邓归附而荆楚之势磐石矣云南献捷而坤维之势金汤矣虽有智慧不如乘势非此之谓欤中国每患防敌之合从今彼此相残非天锡我可为之时乎淮堧苦哨骑之突奥今虎狼顿挫非天假我图维之时乎井络忧云南之斡腹今鲸鲵扫荡非天与我整暇之时乎枣红而尘不惊淮浦可以铺截矣河氷而马不渡江汉可以立武矣陇雪而吠不警蜀口可以耕战矣虽有镃基不如待时非此之谓欤廷绅建言谓复襄阳以移北军之屯复汉中以药西军之病诚投机之防而当其可之时也伊欲作荆楚之甲以向宛洛或者谓单于入保汉虑方深其然欤将益州之众以趋汉中或者谓魏虽敛戍氷合复来又然欤需待者曰华黍废而蓄积缺盍惩指麦之失而峙糗粮杕杜废而师众缺盍戒亡具之战而整师旅出车废而功力缺盍思单弱之虞而长人民君子舍之易戒以止绸缪牖户斯足矣可信欤夬决者曰生聚教训以待势也势得弗乘力岂加强爱日惜分以俟时也时至弗图机难再得一旅可以祀夏五千可以兴越义租可以入关田禽利执易言乎动师武臣力斯往矣可从欤夫瑟缩于掷不容轻而安艮之止则蔡太常非时贤所及之语为可耻奋发于时不可失而法豫之动则王羲之忧重于喜之言为可畏诸君审识事势练达时几其叅酌古今着为成说以辅国家闲暇之所当讲明有司将以复于上
  </div>
  <div class="pagination">
   <a href="字溪集_page5.html">
    上一页
   </a>
   <a href="字溪集.html">
    1
   </a>
   <a href="字溪集_page2.html">
    2
   </a>
   <a href="字溪集_page3.html">
    3
   </a>
   <a href="字溪集_page4.html">
    4
   </a>
   <a href="字溪集_page5.html">
    5
   </a>
   <span class="current-page">
    6
   </span>
   <a href="字溪集_page7.html">
    7
   </a>
   <a href="字溪集_page8.html">
    8
   </a>
   <a href="字溪集_page9.html">
    9
   </a>
   <a href="字溪集_page10.html">
    10
   </a>
   <a href="字溪集_page11.html">
    11
   </a>
   <span>
    ...
   </span>
   <a href="字溪集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
