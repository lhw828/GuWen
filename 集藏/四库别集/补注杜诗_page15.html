<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 15 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 15 页/共 44 页
  </h1>
  <div class="content">
   补注【鹤曰晚交严明府矧此数相见又首云东城抱春岑江閤邻石面当是大厯元年春在云安作梁权道编在大厯三年然是年正月公已出峡矣未必是朝日作朝旭】
　　东城抱春岑江閤邻石面崔嵬晨云白朝日射芳甸【洙曰谢晖诗杂英满芳甸】雨槛卧花丛风牀展书巻钩帘宿鹭起丸药流莺啭呼婢取酒壶续儿诵文选晚交严明府矧此数相见【数色角切】
　　晚登瀼上堂【大厯二年作】
　　补注【鹤曰大厯二年三月公自赤甲移居瀼西此诗云系马林花动又云山田麦无陇当是其时作】
　　故跻瀼岸髙颇免崖石拥开襟野堂豁【赵曰文选赋向北风而开襟】系马林花动雉堞粉如云【郑曰堞徒叶切城上垣也梦符曰按公羊传五板而堵五堵而雉百雉而城堞城墙马靣也文选鲍明逺芜城赋以板筑雉堞之盛井干烽橹之勤】山田麦无陇春气晚更生江流静犹涌四序婴我怀羣盗久相踵黎民困逆节天子渴垂拱【洙曰时丧乱既久民困于贼后天子播迁未获收复也赵曰天子皇皇于庙谟不得垂衣拱手】补注【鹤曰按旧史大厯二年正月戊寅勑同华二州顷因盗据民力凋残宜给复二年一切蠲免黎民之困不独此也详考元年以乾元已来天下用兵议于天下地畆青苖上量配税钱以充百官俸则其困非止于逆节矣羣盗久相踵谓崔旰周智光相继而叛也】所思注东北深峡转脩耸衰老自成病郎官未为冗凄其望吕葛【洙曰以世乱思得良臣如吕望诸葛者赵曰可以有为于世而叹其衰病谢灵运诗钦圣若旦暮懐贤亦凄其】不复梦周孔【洙曰如周公孔子不可梦见矣又况得见之乎】济世数向时斯人各枯冢楚星南天黒蜀月西雾重【赵曰以况风尘昏蔽道路阻隔也】安得随鸟翎迫此惧将恐【师曰楚地有瀼东瀼西地髙可以登眺故云颇免崖石拥雉堞矮墙也麦无陇言麦茂熟静犹涌言无风而波逆节指禄山之乱渴垂拱谓未收复京城所思注东北甫以东北为寇所扰不能无忧思也深峡转脩耸言困于楚峡不闻朝廷消息是以衰老自成病也郎官未为冗言不见用故思得贤俊如吕望诸葛周孔之徒出为国家整顿奈何斯人骨已朽矣楚星南天黑蜀月西雾重庶民惟星卿士惟月复叹楚蜀数昏乱是以甫欲随鸟翅奋飞而去也】
　　敬寄族弟唐十八使君【大厯三年】
　　补注【鹤曰案公有巫山县汾州唐使君十八弟宴别诗盖公大厯三年下峡时与唐相别于巫山而此诗云春江洪涛壮谷转颇弥旬又云登陆将首途笔札枉所申归期局病肺叙旧思重陈当是别后唐寄书而公赋此以简之是时犹未出峡也】
　　与君陶唐后盛族多其人圣贤冠史籍枝罗源津【洙曰甫自撰万年县君京兆杜氏墓铭云其先系统于伊祁分姓于唐杜春秋传云穆叔谓之世禄其在兹乎汉髙纪賛曰范宣子亦曰祖自虞以上为陶唐氏在夏为御龙氏在商为豕韦氏在周为杜氏注唐杜二国名】补注【鹤曰唐宰相世系表云杜氏出祁姓帝尧裔孙刘累之后在周为唐杜氏成王灭唐以封弟帝叔虞改封唐氏子孙于杜城京兆杜陵是也然则唐与杜盖同族也】在今最磊落巧伪莫敢亲介立实吾弟济时肻杀身物白讳受玷行髙无污真得罪永防末放之五溪滨【洙曰汉黄琼皦皦者易为汚峣峣者易为缺四子讲徳青蝇不能秽垂棘诗白圭之玷尚可磨也语杀身以成仁马援传武陵五溪蛮夷注雄满酉抚辰所谓五溪也赵曰所以明得罪之由以不受污玷而致然】鸾鳯有铩翮【铩所戒切】先儒曽抱麟【洙曰顔延年咏嵇中散诗鸾翮有时铩铩残也刘越石诗谁云圣达节知命故不忧宣尼悲获麟西狩涕孔丘注孔子亦抱麟而泣】雷霆劈长松骨大却生筋一失不足伤念子孰自珍泊舟楚宫岸恋阙浩酸辛除名配清江厥土巫峡邻【洙曰清江属施州郑曰清江溪名在施州本汉江巫县地今防州巫山县】补注【鹤曰施州为清江郡水经云水色清照十丈故名厥土字本禹贡按九域志施与防为邻在防之南三百余里】登陆将首途笔札枉所申归朝局病肺叙旧思重陈春风洪涛壮【洙曰顔延年春江壮风涛刘越石弃置勿重陈重陈令心伤】谷转颇弥旬【赵曰郭景纯江赋盘涡谷转】我能泛中流搪突鼍獭嗔【洙曰鼍獭嗔言为小人所怒也】长年已省拖【洙曰省视也柂舟尾正船者长年操舟者视柂则将行矣】慰此贞良臣【赵曰欲春时乗船而往得一见唐公以相慰也师曰盛族之后枝蕃大故多产圣贤介立为人孤介也唐使君以介特不防时辈为谗佞中伤代宗之时遂斥于五溪自古贤士困厄无代无之然长松虽遭霹雳犹有再生之期一失又何足伤也时唐公泊舟于楚岸以见甫复恵以书甫意欲乗春以视之慰其寥索故有春风洪涛壮唐突鼍獭嗔之语省柂言具船将行矣甫病渴无复还朝惟乐与朋旧叙懐故云归朝局病肺叙旧思重陈】
　　释闷【广徳二年作】
　　补注【鹤曰诗云四海十年不解兵犬戎也复临咸京谓吐蕃以广徳元年入冦陷京师前此禄山陷京师今又为吐蕃陷之故云犬戎也复临咸京自天寳十四载乙未禄山反时起兵至广徳元年为十年兵不解也此诗当是广徳二年作故又曰天子亦应厌奔走时在阆州故自称江边老翁而梁权道编在大厯三年第本旧次也】
　　四海十年不解兵犬戎也复临咸京【洙曰自禄山思明之乱方已而吐蕃复陷京城蒭曰咸谓咸阳即西京也】失道非关出襄野【苍舒曰按庄子黄帝将见大隗乎具茨之山至于襄城之野七圣皆迷无所问涂】扬鞭忽是过胡城【修可曰世説王敦作逆明帝骑巴镇马赍一金鞭至湖阴察军形敦昼梦日绕其城忽然惊觉曰营中有黄须卑奴来何不防取命骑追之不及也炎曰避寇者奔走迷道故有是句耳】豺狼塞路人断絶【洙曰豺狼盗贼也】烽火照夜尸纵横【洙曰汉制有寇则举烽燧言寇乱未平则烽火照夜也】天子亦应厌奔走【洙曰时帝幸陜赵曰车驾虽归长安而有乞迁洛巡悔之説】羣公固合思升平但恐诛求不改辙【朋曰讥赋敛之重也】闻道嬖孽能全生【洙曰指程元振也时元振用事媒蝎大臣故吐蕃入寇功臣不肯用命符曰代宗不能正其典刑】江边老翁错料事眼暗不见风尘清














　　补注杜诗巻十三
　　钦定四库全书
　　补注杜诗巻十四　　　　宋　黄希　原本
　　黄鹤　补注
　　八哀诗【并序寳应广徳至大厯初所作】
　　补注【鹤曰八诗非一时所作如李光弼诗云洒涙巴东峡严武诗云怅望龙骧茔武以永泰元年夏薨而旐出江汉舟转荆衡巳是数月今复葬罢而怅望其茔则二诗在防州作无疑如李雝诗云君臣尚论兵将帅接燕蓟朗诵六公篇忧来豁防蔽则是史朝义未死之前正经营河北之日当在广徳元年之前揔序云伤时盗贼未息盖自寳应广徳至大歴初有此作故云前后存没遂不诠次梁懐道编在大歴二年特自其成而云耳】
　　伤时盗贼未息兴起王公李公叹旧懐贤终于张相国八公前后存没遂不诠次焉【洙曰王仲宣张景阳皆作七哀诗黄鸟哀三良亦其义也】
　　赠司空王公思礼
　　【彦辅曰按思礼传加守司空上元二年以疾薨赠太尉谥曰武烈】
　　司空出东夷童稚刷劲翮【端本曰谓修整其仪矩】追随燕蓟儿頴鋭【洙曰一作脱】物不隔【洙曰王思礼营州城傍髙丽人也少习戎旅随节度使王忠嗣至河西与哥舒翰对为押衙髙丽东夷也】服事哥舒翰意无流沙碛【洙曰及翰为陇右节度使思礼为翰押衙无流沙碛言其轻视夷狄不以为意也】补注【鹤曰流沙碛自是两地名禹贡弱水余波入于流沙楚辞招魂西方之害流沙千里注沙流而行言西方之地厥土不毛流沙滑滑昼夜流行纵横千里西州有礌石碛北庭都防府有小碛开元二十八年八月乙亥碛西节度使盖嘉运败突骑施于贺逻余见送逺诗注】未甚防行间犬戎大充斥【敏功曰充斥言盛大也】短小精悍姿屹然强防敌【定功曰前汉严延年为人短小精悍敏防于事虽子贡冉有通于政事不能絶也赵曰按史加思礼金城太守安禄山反翰为元帅奏思礼赴军宗曰吐蕃有衅唯倚思礼且观宗之言则思礼在金城时能敌吐蕃可知矣】补注【希曰史记郭解为人短小精悍】贯穿百万众出入由咫尺马鞍悬将首【苏曰辛倚破匈奴常悬蕃将首于鞍前齐太祖见而赏爱倚能骑射尤妙文墨】甲外控鸣镝【夣符曰右按前汉书冐顿作鸣镝习勒其骑射应劭曰髐箭也】洗劔青海水【孙曰青海在山东】刻铭天山石【洙曰思礼以防石堡城功在行间除右金吾卫将军充闗西兵马使赵曰皆战胜而深入也班固为寳宪刻铭燕然山敏功曰唐薛仁贵传将军三箭定天山】补注【希曰哥舒翰筑神威军于青海上吐蕃至击破之又筑城于青海中龙驹岛吐蕃屏迹不敢近青海事见通鉴又唐志伊州伊吾县有析罗漫山亦名天山又西州有天山军自州西南有南屏安昌两城百二十里至天山又有天山县】九曲非外蕃其王转深壁【夣符曰右按唐防要景龙四年賛普请昏以左衞大将军杨矩为送金城公主使吐蕃因请河西九曲之地以为公主汤沐之邑矩遂奏与之吐蕃既得九曲其地肥良尤与唐地接近自是复叛思礼事哥舒翰以功授右衞将军闗西兵马使从其讨九曲也】飞兔不近驾【晁曰马名飞兎善走跃复能飞其骏快可知矣】鸷鸟资逺击【赵曰飞兎古之神马山海经曰鸷鸟之击】晓达兵家流饱闻春秋癖【修可曰汉艺文志云兵家者流凡百八十二家也晋杜预虽为将军而有左传癖】胷襟日沉静肃肃自有适【洙曰裴楷目夏侯云肃肃如入宗庙中俱见礼乐器师曰自短小精悍姿至此句皆美思礼之辞】潼闗初溃散万乗犹辟易【饶曰辟易退却奔走之貌】偏裨无所施元帅见手格【洙曰禄山之反也思礼从翰守潼闗宻语翰诛国忠又欲以三千骑刼之翰不从遂至于败思礼为偏裨而谋不见从翰遂被禽元帅翰也万乘天子也辟易播迁也】太子入朔方至尊狩梁益胡马纒伊落中原气甚逆【苏曰防将军一日谓扶苏曰今天色黯淡囘视中原其气甚逆吾虑者恐不测之祸在其中后果如其言】肃宗登寳位塞望势敦廹【洙曰翰既败潼闗不守宗幸蜀太子从百姓之请遂入灵武图兴复乃即位以从人望思礼奔行在】公时徒歩至请罪将厚责际防清河公间道传玉册天子拜跪毕谠议果氷释【洙曰思礼至行在上责其不坚守坐纛下将斩之防房琯在蜀奉太上皇册命至谏上以为可収后效遂释之苏曰徐倜数上书明刘向事谠议谀论即日水释】翠华巻飞雪熊虎亘阡陌【赵曰翠华天子之旗上林赋建翠华之萎莛巻飞雪言其时在冬周礼曰熊虎为旗所谓亘阡陌言兵旗之多也旧注引如虎如貔却是言兵旅非是】屯兵鳯凰山帐殿泾渭辟【洙曰天子所在以帐为殿象宫阙台殿也赵曰庾肩吾诗囘川入帐殿鳯凰山鳯翔山名泾渭则在平凉乃渭州】金城贼咽喉诏镇雄所搤【洙曰思礼既释寻副房琯战便桥不利更为闗内行营节度河西龙右伊西行营兵马使守武功以控贼及广平王収复思礼入清宫】补注【鹤曰宗出奔夜将半至金城县金城即京兆府之兴平宗在兴平王思礼自潼闗至始知哥舒翰被擒以思礼为河西陇右节度使即令赴镇収防卒以俟东讨事见通鉴然兰州亦有金城县又有金城闗正属陇右道节度治鄯州金城虽在兰州而去鄯为近诗云诏镇雄所搤盖为此不以京兆京城而言也】禁暴靖无双爽气春淅沥【师曰和爽之气如春风然】巷有从公歌野多青青麦【洙曰言贼不敢犯境土也】及夫哭庙后复领太原役【洙曰郭子仪収复两京时太庙为贼所焚权移神主于大内长安殿上皇谒庙请罪及元弼镇河阳制以思礼为太原尹北京留守河东节度使兼御史大夫贮军粮百万噐械精鋭寻加司空】补注【希曰前此积石军麦熟吐蕃輙来获之无能御者边人谓之吐蕃麦庄哥舒翰尝伏兵于其侧虏至夹击之无一人得返者自是不敢复来今继以王公为节度故麦尤盛旧注失之又萧宗还京素服向庙哭三日盖是至徳二载而领太原在乾元二年七月】恐惧禄位髙怅望王土窄【赵曰在我之禄位则恐其髙本朝之土地则恨其窄又以美其谦忠】不得见清时呜呼就窀穸【洙曰左传唯是窀穸之事】永系五湖舟【洙曰范蠡事勾践既灭呉乘扁舟泛五湖】悲甚田横客【洙曰田横死賔客间之从死者五人言思礼賔客尤甚于横也】千秋汾晋间事与云水白昔观文苑传岂述亷蔺绩【洙曰言思礼抚御积畜之才在汾晋之间者与云水无晦也亷颇蔺相如古之名将言有武功不必责之文徳也】嗟嗟邓大夫士卒终倒防【洙曰邓景山曹州人亦为太原尹北京留守至太原以镇抚纪纲为已任检覆军之隠没者众惧有一偏将将抵罪当死诸将各请赎其罪景山不许其弟请以身代又不许其弟请纳马一匹以赎兄罪众感怒曰我等人命轻如一马乎军众愤怒遂杀景山】补注【鹤曰旧史云王思礼上元二年四月薨管崇嗣代为太原尹数月召景山代崇嗣及至未几以受马被杀亦在上元二年公因景山亦尹太原而不若思礼有统御积蓄之才故于诗尾言之亦以显思礼之功也】
　　故司徒李公光弼
　　司徒天寳末北収晋阳甲【赵曰光弼加检校司徒在至徳二载寻迁司空矣今止云司徒则据为司徒以前事而称其官耳按史云安禄山反郭子仪荐其能持节河东节度副使晋阳则河东之太原也】胡骑攻吾城愁寂意不惬人安若泰山蓟北断右胁朔方气乃苏黎首见帝业【洙曰贼将史思明等四伪帅来攻城光弼麾下众不满万皆乌合之人贼以太原屈指可取光弼伺其怠出击大破之斩首十余万级又破思明于嘉山而河北归顺者十余郡朔方河北也】二宫泣西郊【师曰二宫谓肃宗与皇后】九庙起頺压【洙曰见前篇及夫哭庙后注】未散河阳卒思明伪臣妾复自碣石来火焚乾坤猎补注【鹤曰通鉴云史思明至徳二载以所部十三郡及兵八万来降李光弼以思明终当叛乱明年乾元元年果分军为三一出邢洛一出冀贝一自洹水趋魏故云伪臣妾唐志碣石出在平州石城县又妫州懐戎县有居庸塞东连卢龙碣石】髙视笑禄山公又大献防【洙曰乾元二年为天下兵马元帅与九节度兵围安庆绪于相州防有日矣史思明自范阳来救屡絶粮道光弼身先士卒若战胜之思明因杀庆绪即伪位纵兵河南贼势甚炽光弼遂檄官吏引兵入三城贼惮光弼不敢西犯宫阙遂战于中潭西大破逆党赵曰髙视笑禄山言思明笑禄山而自矜也献防则传所谓献俘太庙】异王册崇勲小敌信所怯【定功曰光弼以功封临淮王非谓非刘氏不王也小敌怯谓北邙之败也】拥兵镇河汴千里初妥帖【洙曰光弼以临淮王镇河汴苏曰张逊上隋文帝表云幅员暂宁千里安帖】青蝇纷营营风秋一叶内省未入朝死涙终映睫【修可曰按唐史北邙之败鱼朝恩羞其防谬深忌光弼功髙而程元振尤嫉之及来瑱为元振谗死光弼愈恐吐蕃防京师代宗诏入援光弼畏祸迁延不敢行帝迁长安因拜东都留守察其去就光弼以乆须诏不至二年疾笃薨】大屋去髙栋【洙曰髙栋大屋所恃而安喻光弼朝廷之所倚頼也】长城扫遗堞【洙曰倚光弼如长城今其死矣是扫遗堞也】平生白羽扇【洙曰诸葛武侯持白羽扇指麾三军言人亡而所用之物存尔】零落蛟龙匣雅望与英姿恻怆槐里接【洙曰命京兆尹第五伦监防防事塟于三原诏宰臣百官祖送于延平门外前汉槐里属右扶风武帝茂陵昭帝平陵在赵曰槐里岂葬地乎以诏百官送葬延平门外按长安志延平门乃在郭西而前汉槐里属右扶风今之鳯翔府正在长安之西矣】补注【希曰潘岳闗中记三辅旧治长安城中长吏各在其县光武东都之后扶风出治槐里冯翊出治髙陵则槐里属扶风甚明】三军晦光彩烈士痛稠叠直笔在史臣将来洗箱箧【洙曰言平生功名书在史册也】吾思哭孤冢南纪阻归楫【赵曰南纪楚之分公自南纪徃归长安则可以吊光弼之英魂今阻而不能故云】扶颠永萧条未济失利渉【洙曰时未至大治而光弼亡如济江而失舟也】疲薾竟何人【郑曰薾乃结切疲也】洒涕巴东峡【赵曰巴东峡指言防州旧注指为荆州非是】
　　赠左仆射郑国公严公武
　　郑公瑚琏器华岳金天晶【洙曰以其得山岳之孕精也赵曰武挺之之子华州华隂人尔雅曰华为西岳右有帝王之号曰金天氏】补注【希曰金天亦精西而言如爽气金天豁是也岂为古有金天氏寰宇记亦云严挺之华州人】昔在童子日已闻老成名嶷然大贤后复见秀骨清【洙曰本传武神气隽爽敏于闻见幼有成人风】开口取将相小心事友生阅书百纸【洙曰一云氏】尽落笔四座惊歴职匪父任嫉邪常力争【赵曰言武初离防补其后自致身累迁殿中侍御史所谓嫉邪者乃御史之职而尝力争乃武之能矣】汉仪尚整肃【洙曰时武为侍御史】胡骑忽纵横飞传自河陇逄人问公卿【赵曰飞传则传遽之报也河陇西东蜀口之道有飞传自河陇来武必询问公卿为谁】补注【希曰髙帝纪乗传诣洛阳如淳曰急者乗一乗传师古曰传者若古之驿古者以车后又单置马谓之驿骑飞传其一乗传欤司马相如论蜀檄建节徃驰四乗之传又文纪除闗无用传注张晏曰传信也】不知万乗出雪涕风悲鸣受词劔阁道谒帝萧闗城【洙曰河陇劔阁萧闗城事新旧二史皆不载郑曰渭州清原县乃武州旧治萧闗县按其地即汉朝那县在原州西一百八十里龙朔中故于白草军城置萧闗】补注【鹤曰唐志大中五年以原州萧闗置武州按九域志镇戎军乃原州平髙县地有萧闗古城汉文帝十四年匈奴入萧闗即此地也西北与灵州为邻盖武赴灵武行在故云】寂寞云台仗【洙曰庾信哀江南非无北阙之兵犹有云台之仗】飘飖沙塞旌江山少使者笳鼓凝皇情补注【希曰霍光传曰使者旁午而今云江山少使者可知其时矣淮南王安传亦云使者道长安来】壮士血相视忠臣气不平宻论贞观体【洙曰贞观太宗拨乱反正时】挥发岐阳征【洙曰时肃宗理兵鳯翔】感激动四极聨翩収二京【定功曰史云至徳初武赴肃宗行在房琯荐为给事中已収长安拜京兆尹则固有建议収复者矣】西郊牛酒再【洙曰沈休文碑牛酒日至壶浆塞陌西郊谓文王也牛酒谓击牛酾酒享士也】原庙丹青明【洙曰叔孙通请立原庙注原重也先以有庙今更立之也】匡汲俄宠辱【洙曰匡衡汲黯赵曰以武之谏诤如匡汲也既拜京兆尹矣而坐房琯事贬巴州此则宠之所辱也】衞霍竟哀荣【赵曰武为东川及劔南节度则迁谪之中虽可哀而亦荣也】补注【希曰北史王洛儿传论生受恩遇没居哀荣】四登防府地三掌华阳兵【赵曰武为京兆少尹父为京兆尹为成都尹劔南节度又复节度劔南此为四登防府书曰华阳黒水惟梁州则东川西川皆华阳也】京兆空栁色【洙曰色亦云市张敞为京兆尹走马章台街唐诗有章台栁是也】尚书无履声【洙曰前汉哀帝擢郑崇为尚书仆射数求见谏诤上初纳用之毎见曳革上笑曰我识郑尚书覆声】羣乌自朝夕【洙曰汉成帝时御史府中列栢树常有野乌数千栖宿其上晨去暮来号曰朝夕乌乌去不来者数月长者异之后果废御史大夫是其徴也】白马休横行【赵曰汉张湛为光禄大夫常乗白马光武毎有异政輙曰白马生且复諌矣】诸葛蜀人爱【洙曰陈寿言蜀人爱亮虽甘棠之咏召公郑人之歌子产未足为过也】文翁儒化成【洙曰文翁之守蜀召下县子弟以为学官弟子为除更繇髙者补郡吏以为孝弟力田由是大化蜀之学于京师者比齐鲁】公来雪山重公去雪山轻【洙曰雪山西山也言轻重在公而不在山】记室得何逊【洙曰梁书何逊为建安王记室王爱文学之士日与逰宴又为广陵王记室复随府于江州】韬钤延子荆【洙曰晋孙楚字子荆叅石苞骠骑军事】四郊失壁垒【洙曰失壁垒言无屯戌也此美武能镇静也】虚馆开逢迎【洙曰开閤以礼士也】堂上指图画军中吹玉笙【师曰言公镇静蜀中惟以宴乐图画与众共乐无防盗之忧也】岂无成都酒忧国只细倾时观锦水钓问俗终相并【赵曰上句虽成都有醇酒国难不敢盛为宴饮也下句言车骑之出非専为闲逰终以问俗为事也】意待犬戎灭人藏红粟盈【赵曰犬戎指吐蕃也武再节度劔南日破吐蕃七万众于当狗城然其意终待尽灭而人免诛求使粟至于红腐也】以兹报主愿庶或【洙曰一云获】裨世程炯炯一心在【洙曰炯炯明貌】沉沉二竖婴【洙曰晋侯疾求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰不可为也在肓之上膏之下攻之不可达之不及药不至焉不可为也公曰良医也】顔囘竟短折【洙曰顔囘年三十二蚤死武终时年四十】贾谊徒忠贞【师曰公之意在于报主不幸疾化故比之囘谊谓年少而殂也】飞旐出江汉【赵曰武卒于蜀舟行而归】孤舟转荆衡【洙曰荆衡乃楚地也】虚横马融笛【苏曰后汉马融精覈术数性好音律能吹笛为督邮无留事独卧郡平阳邬中有洛客舍逆旅吹笛融去京师逾年暂闻悲甚而乐之作长笛赋】怅望龙骧茔【田曰武帝以謡言拜王濬为龙镶将军至太康六年卒葬桓谷小大营茔城旧注以龙骧名墓非是】空余老賔客身上媿簮缨【洙曰武在蜀辟甫为叅谋】补注【鹤曰观此诗而谓莫相疑行贫交行赤霄行为武而作可乎空余老賔客身上愧簮缨之句无怨恨之意也不为此其哭严仆射归榇云一云三峡暮遗后见君情又可知矣】
　　赠太子太师汝阳郡王璡
　　【郑曰璡资辛切】补注【天寳九载卒赠太子太师】
　　汝阳让帝子【洙曰让皇帝宪本名成器睿宗长子立为皇太子以宗有讨平韦氏之功成器恳让储位封为宁王薨谥曰让皇帝长子汝阳郡王璡也】眉宇真天人虬髯似太宗【洙曰书生相太宗曰龙鳯之姿天日之表又有虬髯也】色映塞外春【师曰谓貌和雅也】徃者开元中主恩视遇频出入独非时礼异见羣臣【师曰宗以璡父让位于已故眷遇之恩异于诸王出入宫禁不以时也】爱其谨防极【洙曰新史采此语】倍此骨肉亲从容听朝后或在风雪晨忽思格猛兽【洙曰江都王力格猛兽】苑囿腾清尘羽旗动若一万马肃駪駪【洙曰三礼图全羽为旞析羽为旌所谓注旄于竿首也诗駪駪征夫注众多之貌】诏王来射鴈拜命已挺身箭出飞鞚内【洙曰言王从帝猎苑中帝诏王射鴈也】上又囘翠麟【洙曰又一作入】翻然紫塞翮【修可曰崔豹古今注曰秦所筑长城土色皆紫故云紫塞】下拂明月轮【赵曰言鴈下而拂弓也皆言王射猎之精絶】胡人虽获多天笑不为新【洙曰长杨赋上将大夸胡人以多禽兽令胡人手抟之自取其获上亲临观焉天笑天子之笑也夣符曰右按仙传拾遗木公与一王女投壶设有不入者天为之嚂嘘注嚂嘘开口而笑也】王毎中一物手自与金银防中谏猎书扣马乆上陈【赵曰言王虽随猎矣而有书谏猎也諌猎书暗以司马相如比之】竟无衔橜虞【洙曰相如书曰且夫清道而后行中路而驰犹时有衔橜之变橜音掘】圣聪矧多仁官免供给费水有在藻鳞【洙曰以其谏猎而罢故官免供给之费而物亦得所赵曰非特止猎且不渔也】匪唯帝老大皆是王忠勤晩年务置醴门引申白賔【洙曰璡歴太仆卿贺知章禇庭诲为诗酒之交天宝初终又加特进楚元王既至楚以穆生白生申公为中大夫初元王敬礼申公等穆生不嗜酒元王毎置酒尝为穆生设醴师古曰醴甘酒也少麯多米一宿而熟不齐之矣】道大容无能永懐侍芳茵【洙曰言已无能而惟王之所容侍芳茵言侍王也】好学尚贞烈义形必霑巾【洙曰义形于色】挥翰绮綉扬篇什若有神川广不可泝【赵曰言自别之后流落于蜀欲上见王则川广不可泝也】墓乆狐兎隣【洙曰张孟阳七哀诗借问谁家坟皆云汉世主狐兎窟其中芜秽不复扫】宛彼汉中郡【洙曰王弟瑀早有才望伟仪表天宝十五载从宗幸蜀至汉中因封汉中王】文雅见天伦补注【鹤曰璡以天寳九年卒而此诗作于永泰大歴间故曰墓乆狐兎隣公广徳元年又与汉中王瑀防于梓州故章梓州水亭诗有近属淮南至之句今因懐感而及其天伦故有此句而末又云何以开我悲泛舟俱逺津也】何以开我悲泛舟俱逺津温温昔风味少壮已书绅【洙曰书之绅带也语子张书诸绅】旧逰易磨灭衰谢多酸辛
　　赠秘书监江夏李公邕
　　长啸宇宙间髙才日陵替【苏曰王粲曰小人日觉得志髙才日觉陵替夫造物者其意于贤愚何如哉】古人不可见前辈复谁继忆昔李公存词林有根柢【洙曰唐文苑传李邕广陵江都人少知名在长安李峤张廷珪并荐邕词髙行贞堪为谏诤官苏曰潘安仁文章块玮友人谓潘词林繁茂根柢衍宻不然何妙秀发如斯】声华当健笔洒落富清制风流散金石追琢山岳鋭【洙曰邕早擅才名尤长碑颂中朝衣冠天下寺观多出其手】情穷造化理学贯天人际【洙曰董仲舒言天人相与之际】干谒走其门【苏曰羊叔子吾非干谒走人门】碑版照四裔各满深望还森然起凡例【洙曰杜预左氏传序发凡以言例邕虽贬黜在外人亦多赍金帛徃求其文也】萧萧白杨路洞彻寳珠惠【赵曰坟墓之路幽昏而得邕之文如寳珠之洞彻以照之所以为惠】龙宫塔庙涌浩刼浮云衞【洙曰云一作空夣符曰右按南史阿育王佛灭度后一日一夜造八万四千塔梵言塔华言庙也仙传拾遗昆明池龙宫有仙方三十六首赵曰浩刼无穷之刼也度人经曰唯有元始浩刼之家部制我界统乗都也龙宫之塔庙得邕之文亘厯浩刼而浮云卫防之也】宗儒爼豆事故吏去思计【赵曰爼豆事言作修学校记文宣王庙记之属也去思计言使者太守县令替罢而作颂政碑之属】眄睐巳皆虚防涉曾不泥向来映当时岂独劝后世【洙曰自萧萧白杨路至此皆邕所造碑事也】丰屋珊瑚钩骐驎织成紫骝随劔几【洙曰髙纪贾人毋得衣师古曰织毛若今毼及氍毹之类郑曰説文曰西湖毳布也】义取无虚嵗【赵曰丰屋大屋也珊瑚钩屋中之帘钩织成则上所织者麒麟也既以紫骝马而又随之以寳劔与凭几此数者皆冨贵家物不惜以馈邕矣义取无虗嵗则以文得财矣新史云奉金帛请其文前后所受钜万计】分宅脱骖间感激还未济【洙曰呉志周瑜推道南大宅以舍孙防与防为友升堂拜毋有无通共史记越石父贤在缧絏中晏子出遭之涂解左骖赎之延入为上客邕之急于养士如此】众归赒给美摆落多藏秽【赵曰在众人则归其能赒给在邕之身则虽多藏而能摆落其秽也】独歩四十年风听九臯唳【洙曰邕知名长安中死天寳初四十年间可谓独歩矣累献词赋甚称宗防后因上许中使临索其新文以文章彻天听故有九臯涙云】呜呼江夏姿【赵曰此黄香也汉人语云天下无双江夏黄童】竟掩宣尼袂【洙曰孔子获麟反袂拭面称吾道穷】补注【希曰虽用汉人语亦以邕父善本江夏人故云曹宪传同郡魏模公孙罗江夏才善相继传授者也】徃者武后朝引用多宠嬖否臧太常议【洙曰邕有批韦巨源谥议文士推重之】靣折二张势【洙曰初邕为左拾遗俄而御史中丞宋璟奏侍臣张昌宗兄弟有不顺之言请付法断则天初不应邕在陛下进曰璟言事闗社稷望陛下可其奏则天色解始允宋璟既出或谓邕曰子名位尚卑若不称防祸福将不测何为造次如是邕曰不颠不狂其名不彰】衰俗凛生风排荡秋旻霁忠贞负寃恨【赵曰以邕忠正为人所陷】宫阙深旒缀【赵曰此言天子深居九重不加省察也】放逐早聨翩低垂困炎疠【洙曰邕始以与张柬之善贬雷州宗初又贬崖州后召还为姚宗所嫉贬栁州又为张説所恶发陈州赋事扺死防赦免贬钦州邕少有名累被贬逐后进不识京洛阡陌聚观以为古人或将眉目有异衣冠望风寻访门巷又中使临问索其新文复为人隂中竟不得进用也】日斜鵩鸟入防断苍梧帝【赵曰言其悲愁如贾谊鵩鸟赋云庚子日邪鵩集余舍帝舜之狩至苍梧而死今之梧州也】荣【一作防】枯走不暇星驾无安税【赵曰荣枯之不常故奔走不暇所以无安息税驾之地诗星言夙驾】几分汉庭竹【洙曰汉制以竹使符分给郡守邕累为刺史故曰几分也】夙拥文侯篲【洙曰魏文侯拥篲以迎朋友】终悲洛阳狱事近小臣毙祸阶初负谤易力何深哜【洙曰邕与栁勣马一疋及勣下岳吉温令勣引邕议及休咎事遂诛赵曰天宝初栁勣有罪下狱邕尝遗勣马故吉温使引邕尝以休咎相语隂赂遗竟杖死北海郡】伊昔临淄亭酒酣托末契【洙曰甫有陪李北海晏歴下亭诗是也】补注【希曰唐志齐州济南郡本齐郡天宝元年更名临淄然青州亦有临淄县此当是言齐州歴下亭也】重叙东都别朝隂改轩砌【朝直遥切】论文倒崔苏【洙曰崔信明苏源明二人皆以文章擅世】指尽流水逝近伏盈川雄【洙曰唐文苑传杨炯为盈川令卒张説曰杨盈川文思如悬河注酌之不竭既优于卢照隣亦不减王勃】未甘时进丽【洙曰张説曰李峤之文如良金美玉无施不可李峤为时进故也】是非张相国相扼一危脆【赵曰指张説也邕素轻与张説相恶公诗言张説以相国势力所能胜邕特一身危脆易于一扼耳】争名古岂然【洙曰魏文帝典论云文人相轻自古而然】键防歘不闭【赵曰邕于闗键则防急而歘然不闭所以召祸】例及吾家诗旷懐扫氛翳慷慨嗣真作咨嗟玉山桂【洙曰郄诜云昆山片玉桂林一枝】钟律俨髙悬鲲鲸喷迢遰【师古钟律喻诗有法度鲲鲸喻其雄健】坡陁青州血【师曰坡陁髙聚貌青州血谓死所】芜没汶阳瘗【洙曰邕塟所也】补注【鹤曰青州是为北海郡乃邕守其郡李林甫忌之因传以罪诏就郡杖杀之又唐志武徳二年以北海营丘下宻置潍州又置连永平寿华池汶阳等十三县六年皆省今云汶阳者殆指旧县地而言邕客塟于此故云瘗】哀赠竟萧条恩波延揭厉【洙曰代宗时国恩例得赠秘书监】子孙存如线旧客舟凝滞【赵曰存如线伤李无后也旧客则公自伤其流落于外未能乗扁舟以徃也】君臣尚论兵将帅接燕蓟朗咏六公篇【洙曰邕有张桓等五王泊狄相六公诗】忧来豁防蔽【赵曰叹时之多艰当复如邕者慷慨有所陈説故咏其所作六公诗以觧忧也公自注云桓彦敬晖崔晖张柬之袁恕已也洎狄相六公六公篇咏具载邕传】
　　故秘书少监苏公源明
　　武功少也孤【赵曰源明京兆武功人故直以此名之】徒歩客徐兖读书东岳中十载考坟典【洙曰按新史源明初名预字弱夫少孤寓居徐兖工文辞有名】时下莱芜郭忍饥浮云巘补注【鹤曰东岳莱芜俱属兖州莱芜兖州属邑名唐志云本颖淄州武徳六年省入博城长安四年以废嬴县复置九域志淄州有莱芜旧城淄南去兖四百里而九域志又云莱芜东北去兖州三百里疑不能时下然东岳唐在干封县亦在兖之东北岳与莱芜为近盖自东岳时下莱芜也】负米晩为身毎食脸必【洙曰子路为亲百里负米源明养不及亲负米自为而已故毎食必】夜字照爇薪【夣符曰右按文士传侯瑾字子瑜家贫佣赁暮輙烧柴薪以读书独处一室如对尊賔】垢衣生碧藓庻以勤苦志报兹劬劳愿【洙曰以已勤苦之志报父母劬劳也】学蔚醇儒姿【洙曰贾山渉猎书记不能为醇儒】文包旧史善【师曰源明尝私着国史后史馆采其语用之故云云】洒落辞幽人归来潜京辇射防君东堂宗匠集精选制可题未干乙科已大阐【洙曰元明天宝中及进士第更试集贤院汉书顔师古曰射防者谓为难问疑义书之于防量其大小署为甲乙之科列而置之不使彰顕有欲射者随其所取得而释之以知优劣】文章日自负椽吏亦累践【赵曰累迁太子谕徳】晨趋阊阖内足踏宿昔趼【郑曰古典切胝也】一麾出守还【洙曰源明累迁太子谕徳出为东平太守故召为国子司业也夣符曰右按文选云屡荐不入官一麾乃出守】黄屋朔风巻不暇陪八骏虏庭悲所遣【赵曰朔风巻则明皇乗舆以禄山反而出狩源明不得扈从而留虏庭毎悲恨以遣懐耳八骏事周穆王乗八骏以出逰】平生满樽酒【苏曰阮迷爱诗好饮足不迹公卿大夫之门水边林下放懐自若张翰相顾遇问其所欲迷曰平生满樽酒活计一张琴翰叹防曰真傲逸竒士非我辈比也】断此朋知展忧愤病二秋有恨石可转【洙曰安禄山陷京师源明以病不受伪官赵曰诗曰我心匪石不可转也其二秋忧愤则石可转而吾心不转焉此言源明不污贼也】肃宗复社稷得无逆顺辨【洙曰肃宗复两京权考功郎中知制诰】范煜顾其儿【赵曰范煜坐谋反诛临刑醉其子蔼亦醉取地土及果皮以掷煜煜问曰汝瞠我耶蔼曰今日何縁瞠但父子同死不能不悲】李斯忆黄犬【洙曰李斯传二世二年七月具斯五刑论腰斩咸阳市顾谓其中子曰吾欲与若复牵黄犬俱出上蔡东门逐狡兎岂可得言受伪官之人如范李之顾恋也】秘书茂松意【洙曰源明后以秘书少监卒茂松意以不变节于艰危如松栢不为风霜所夺也】载从祠坛墠前后百巻文枕藉皆禁脔【赵曰禁脔言其文之美也出晋元帝始镇建业毎得二豚以为珍膳项上一脔尤美輙以荐帝呼为禁脔】篆刻扬雄流溟涨本末浅【赵曰扬雄以赋为童子雕虫篆刻然竟为长扬羽猎赋见称于时溟涨谓其文波澜浩汗虽溟海之涨其本末比之犹为浅】青荧芙蓉劔犀兕岂独剸【洙曰呉越王允常取纯钩劔示薛烛曰光乎如屈阳之华沉沉如芙蓉始生于湖王子渊颂巧冶铸干将之朴水断蛟龙陆剸犀兕】反为后辈亵予实苦懐缅煌煌斋房芝事絶万手搴【郑曰搴九辇切取也洙曰汉武帝大兴祠齐房生芝而作歌肃宗时宰相王璵以祈禬进劝上兴祠祷事禁中稍崇淫祀源明数进时政得失】垂之俟来者正始徴劝勉【赵曰源明所言可以垂后世法乃正始之道也】不要悬黄金胡为投乱贙【修可曰按尔雅贙有力注云出西海大秦国似狗多力犷恶炙毂子载贙铭曰爰有犷兽厥形似犬饥则驯服饱则反眼出于西海名之曰畎赵曰所以美之且危之也乳贙谓乳虎也盖言安媚则黄金可恶而切直犯上之怒不啻投饥贙也贙乎犬切】结交三十载【洙曰任彦升哭云仆射结懽三十载生死一交情】吾与谁逰衍【洙曰新史亦言源明雅善杜甫郑防】荣阳复冥寞罪罟巳横【洙曰上户孟反下音畎谓郑防也】呜呼子逝日始泰则终蹇长安米万钱凋防尽余喘【赵曰言源明未死间犹及肃宗反正之后时已向泰矣而源明死后时复屯蹇所以有米万钱而至凋防也旧注所引非旧注云是时乗大盗之余国用乏屈史思明防洛阳有诏幸东京源明以防早饥陈十不可以諌上嘉其直遂罢东幸】补注【鹤曰二注俱非不过言源明死时适值嵗歉而已旧史广徳二年自秋及冬斗米千钱今云长安米万钱盖以一斛言之史不言苏与郑死之年以此诗及长安米价论之当是其年苏郑相继而死故云荣阳复冥寞后诗又云凶问一年俱】战伐何当解归帆阻清沔尚纒漳水疾【洙曰刘公干余婴沉痼疾窜身清漳濵赵曰公言在云安不得沂沔以归】永负蒿里饯【洙曰蒿里送士大夫庶人挽歌苏曰徐翔之侄陵泣曰永负蒿里之哀东门相饯】
　　故著作郎贬台州司戸荥阳郑公防
　　鶢鶋至鲁门不识钟鼓飨【洙曰庄子至乐篇昔者海鸟止于鲁郊鲁侯御而觞之于庙奏九韶以为乐具太牢以为膳鸟乃视忧悲不敢食一脔不敢饮一杯三日而死此以已养养鸟也非以鸟养养鸟也海鸟鶢鶋也孔子谓臧文仲不智者三而祀鶢鶋一也注鶢鶋止于鲁东门文仲使国人祀之】孔翠望赤霄愁思雕笼养【洙曰孔翠翡翠孔雀也其志在丹霄然终不免樊笼之愁者以其质之异于众禽也故鹪鹩赋彼鹫鸮鹍鸿孔雀翡翠或陵赤霄之际或托絶垠之外翰羽足以冲天觜距足以自衞然皆负矰缨缴羽毛入贡何者用于人者然也赵曰言郑公如鶢鶋如孔翠非钟鼓所能乐之雕笼所能拘之也】荥阳冠众儒早闻名公赏地崇士大夫况乃气清爽【洙曰文艺传郑防郑州荥阳人天寳初为协律郎】天然生知姿学立防夏上神农或阙漏黄石愧师长【赵曰郑防自著书外又选胡本草七巻故公所言补阙乃神农本草之所不载也张良遇黄石公为师令公言愧者愧则不敢为防之师长也】药纂西极名兵流指诸掌贯穿无遗恨荟蕞何技痒【郑曰荟乌外切蕞祖外切小貌痒以两切本作痒】圭臬星经奥虫篆丹青广【洙曰按新史防集撰当世事著书八十余篇有窥其藁者遂上书告防私撰国史防仓皇焚之坐谪十年名其书为防粹孔子作春秋游夏不能賛一辞防私撰国史是出其上也神农黄石药纂兵流皆古书也言防无不贯穿复通防艺星经丹青之类赵曰圭臬言其善地理也选言陈圭置臬圭者土圭所以测日影臬者防臬所以度广狭虫篆言能书丹青又言能画】子云窥未遍【苏曰刘荐语陈贞曰吾腹中书皆扬子云窥未遍者】方朔谐太枉【赵曰言郑防能知荒逺之所在也东方朔毎言其所指皆神仙之处故云谐枉犹太迂也】神翰顾不一体变钟兼两【修可曰书苑曰防善草頴吕揔云防书如风送云収霞催月上钟兼两钟繇钟防也父子善书皆尽其妙或云兼两车也汉呉恢为南海太守欲杀青冩书子祜谏曰此书若成则载之兼两注车有两轮故称】文传天下口【苏曰相如片文只字朝出而暮传天下古诗云髙文满天下借借喧万口】大字犹在牓昔献书画图新诗亦俱往沧洲动玉陛寡鹤误一响三絶自御题四方尤所仰【洙曰防自写其诗并画以献帝大书其尾曰郑防三絶寡一作宣】嗜酒益疎放【洙曰防嗜酒疎放故杜甫赠诗云頼得苏司业时时与酒钱苏司业源明也苏曰陶潜阮籍軰嗜酒疎放逸山野终免其祸当世莫及其髙见自全之机】弹琴视天壤形骸实土木亲近唯几杖【赵曰言亲近于天子今以言几杖则未尝暂离之意】未曽寄官曹突兀倚书幌【洙曰防初坐谪还京师上爱其材欲置左右以不事事更为置广文舘以防为博士防闻命不知广文曹司何在诉宰相曰上増国学置广文舘以居贤者令后世言广文博士自君始不亦美乎】晩就芸香阁【洙曰迁著作郎鱼豢典畧云芸香辟纸鱼蠧故藏书台称芸台】胡尘昏坱莽【曽曰坱莽广貌】反覆归圣朝防染无涤荡【赵曰防值禄山反为受防水部郎中因称风缓求市令潜以宻草达灵武故言无一防所染不烦浇荡之意】老防台州掾泛泛浙江桨【洙曰禄山反遣张通孺刼百官置东都伪授防水部郎中因称风缓求摄市令潜以宻草达灵武贼平免死贬台州司户叅军】履穿四明雪饥拾楢溪橡【洙曰四明楢溪皆浙江地名言防贫困拾橡而食之定功曰按唐史防以汚禄山伪官贬台州司戸四明及楢溪皆属台州孙绰赋云登陆则有四明天台】补注【鹤曰楢溪虽未详在何郡而四明山不属天台唐云明州以境有四明山为名九域志云其山有四面各产异木不杂又孔防稽记曰四明山髙峯轶云连岫蔽日今云履穿其雪亦第言经从其山耳非指在台州】空闻紫芝歌不见杏坛丈【洙曰庄子渔父篇孔子逰乎缁帷之林休坐乎杏坛之上弟子读书孔子弦歌鼓琴奏曲】天长眺东南秋色余魍魉【洙曰天台赋始经魍魉之涂卒践无人之境师曰言荒僻也】别离惨至今班白徒懐曩春深秦山秀叶坠清渭朗剧谈王侯门野税林下鞅【洙曰鲍明逺诗无田税归鞅】操纸终夕酣时物集遐想【师曰自春深泰山秀至此追忆昔时与防聚防于闗中春和秋凉之日或剧谈或解鞅操纸赋诗把酒酣饮今词场疎濶故伤之】词场竟疎濶平昔滥吹奬【赵曰指言昔与郑逰于词翰之场而今竟疎逺间濶又忆郑之平昔滥有推奬于已】百年见存没牢落吾安放【洙曰一云仿赵曰孔子将死子贡曰泰山其頺吾将安仰梁木其壊吾将安放】萧条阮咸在出处同世网【洙曰阮咸阮照子也任达不拘虽处世不交人事】补注【鹤曰郑审当是与为兄弟故谓阮咸在如杜位乃公之从弟而云阿咸家是也东坡本此故与子由诗云头上银旛笑阿咸审虽谪江陵而有宅在防公尝过其湖亭有诗又选世网缨我等此诗当是大歴元年作】他日访江楼含凄述飘荡【洙曰著作与今秘书监郑君审篇翰齐价谪江陵故有阮咸江流之句赵曰阮借与其侄共为竹林之逰今以阮咸比郑审故云阮咸在】
　　故右仆射相国张公九龄
　　相国生南纪【师曰滔滔江汉南国之纪説者援是诗以江汉为南纪非也葢南纪乃分野名广天文志云东循岭徼达瓯闽中是谓南纪所以限蛮夷也张相国曲江人曲江韶州正岭徼瓯粤之地大扺自江汉以南皆谓之南纪非特江汉而巳】补注【希曰史记秦庄防王薨太子政立尊吕不韦为相国又髙后病甚廼令梁王吕产为相国前汉百官公卿表相国丞相皆秦官张公相明皇故云】金璞无留矿【洙曰张九龄父为韶州别驾因家于始兴今为曲江人九龄幼聪敏善属文十三以书干广州刺史王方庆大嗟赏之曰此子必能致逺金玉未成器曰矿言九龄成器早故不留矿也赵曰言已为金而不复留在矿以譬张曲江出而应用不复退缩也】仙鹤下人间独立霜毛整【洙曰言九龄之出也如仙鹤然洁白修整】矫然江海思【苏曰阮熙年来浩然起江海之思】复与云路永【师曰言其志趣髙逺前桯亦不浅也】寂寞想土阶未遑等箕颍【洙曰尧生阶三尺想土阶有致君尧舜之心也有致君之心故未遑于箕颍箕山也颍水也巢父许由所隠之地】上君白玉堂倚君金华省【洙曰由玉堂金华省言直登清华之地赵曰此言张曲江为校书郎为左拾遗为左补阙为中书舍人为集贤院学士是也】补注【希曰玉堂金华防殿名翼奉疏孝文躬行节俭其时未央宫无髙门武台玉堂金华之殿又李寻传久污玉堂之署杨雄传上玉堂又郑寛中张禹朝夕説书于金华殿中今张公为拾遗补阙及中书舍人切近于君皆可谓之玉堂开元十三年改丽正修书院为集贤殿书院侍讲学士侍读直学士而公为学士故云倚君金华省】碣石嵗峥嵘天地日蛙黾【师曰碣石山在安禄山所据之方峥嵘髙大貌禄山有叛志尝自髙大视天地间如蛙黾然全无忌惮相国料其有反意屡请于帝】补注【希曰此却非指齐地碣石而言葢谓安禄山在河北日自强大唐志河北名山日碣石尔雅在水者黾释曰一名耿黾一名士鸭状似青蛙而腹大陶注本草云俗名士鸭其鸣甚壮又云一种小形善鸣唤为鼃比言禄山强恣天下之人籍籍有言如蛙黾而明皇独不知也鹤曰楚辞谬谏云鼃黾防乎华池注喻谗谀弄口得志也】退食吟大庭何心记榛梗【洙曰大庭古至治之国也言九龄虽退食之间未尝忘致治也榛梗言不以嫌猜为心也】骨惊畏曩哲鬒变负人境【洙曰鬒黒髪也变而为白以负人事而已谢晖诗谁能鬒不变赵曰上句言畏其不逮故前人下句忧其髪白而将老皆伤功名之不立也】虽防换蝉冠右地恧多幸【赵曰此乃侍中事而史不载汉官仪侍中冠武帝大冠加金珰附蝉为文貂尾为饰谓之貂蝉也下句则以九龄以尚书右丞相罢言在右也已惭恧而多幸何者有林甫之嫉仙客之憾则得此为幸矣】敢忘二疏归【洙曰疏广为汉太子太传谓兄子受曰吾闻知足不辱知止不殆岂如父子相随出闗归老不亦善乎遂上疏乞骸骨上许之公卿设祖道供帐东都门外】痛廹苏耽井【苏曰神仙苏耽种橘凿泉以救时疫病者食橘叶饮泉即愈赵曰神仙传苏仙翁名耽忽辞母去毋曰使我如何存活仙翁曰明年天降疫疾庭中水檐边橘树可以代养】紫绶映暮年荆州谢所领【洙曰初九龄为相荐长安尉周子谅为监察御史至是子谅以妄陈休咎上亲加诘问令于朝堂决杀之九龄坐引非其人左迁荆州大都督府长史】补注【希曰汉公卿表丞相金章紫绶】庾公兴不浅【洙曰庾亮镇武昌诸佐吏殷浩之徒乗月登南楼俄而不觉亮至将起避之亮徐曰诸君少住老子于此兴不浅便据胡牀与浩等谈咏其坦率如此】黄霸镇毎静【洙曰循吏传黄霸独用寛和为治擢为扬州刺史颍川太守治为天下第一自汉兴言治民吏以霸为首】賔客引调同【洙曰谢灵运诗异代可同调】讽咏在务屏诗罢地有余篇终语清省一阳发隂管【赵曰谓如黄钟之律也言其诗之和而可聴耳】淑气含公鼎【赵曰谓如大烹之和也言其诗之美而可味于口】乃知君子心用才文章境【洙曰九龄善属文有集二十巻】散帙起翠螭倚薄巫庐并【赵曰言开散曲江文帙神物歘起其髙至并巫庐之山也广雅云龙无角曰螭师曰公有集二十巻荆人刻之碑翠螭即碑头刻螭文也倚薄巫庐并巫庐二山其才气能与二山之气相倚廹也】绮丽晖拥【洙曰谢眺字晖少有美名为文绮丽】牋诔任昉骋【洙曰任昉字彦升长于牋诔】自我一家则未阙只字警【洙曰史记序勒成一家传序只字之褒】千秋沧海南名系朱鸟影【赵曰韶州即沧海之南朱鸟南方之宿当时谓九龄为沧海遗珠则有名称矣】归老守故林恋阙悄延颈【赵曰九龄在荆州之久封始兴县伯请还展墓也恋阙言其心不防君也】波涛良史笔【苏曰班孟坚信知一代良史下笔善恶澜翻而昭著】芜絶大庾岭【洙曰恨赋终芜絶于异域九龄自荆州请归拜墓因遇疾卒年六十八谥曰文宪至徳初上皇在蜀思九龄先觉安禄山靣有反相乃下诏褒赠司徒赵曰意谓九龄之文如波涛之翻可充良史之笔惜乎芜没隔絶于大庾岭之外也】补注【鹤曰无一本作芜赵注乃尔善本作无字为是张公之文何尝芜絶公意谓良史之笔当纪其初终无絶于庾岭也如先知禄山反相不与林甫同恶皆史笔所当书殆公之所望于史笔者前篇李光弼诗云直笔史臣在将来洗箱箧亦此意也南康记云汉兵击吕嘉众溃有神将戌是岭以其姓庾因谓之大庾又以其上多梅而先发亦曰梅岭按武帝元鼎四年南越相吕嘉杀汉将杨千秋函封汉使节置塞上即此岭张公居于岭外故云】向时礼数隔制作难上请【赵曰此言帝眷已衰难以制作上请于朝也】读徐孺碑犹思理烟艇【苏曰谢安石理五湖烟艇赵曰徐孺汉之髙士也曲江为之墓碣公之句意谓今再读之而犹思理烟艇则以慕徐孺髙风而不防江汉之念】
　　醉为马坠诸公携酒相看【大厯二年作】
　　补注【鹤曰诗云骑马忽忆少年时散蹄迸落瞿塘石当是在防州作而梁权道编在大厯三年按公是年出峡有赠南卿兄瀼西岸园诗曰正月喧莺未兹辰放鹢初则公是年正月巳去防若是时伏枕则是月岂能发舟当是二年作】
　　甫也诸侯老賔客【苏曰卜子夏见鲁大夫曰商也诸侯门下老賔客尔思以恢仲尼之道贤大夫冝如何】罢酒酣歌拓金防骑马忽忆少年时【苏曰许禇骑马过新丰涙下不止客问其故禇曰忆少年时挟矢跃马醉戯于此囘首五十年事不觉泪下】散蹄迸落瞿塘石【禹侢曰瞿唐峡名时甫在防故言及此】白帝城门水云外低身直下八千尺粉蝶电转紫逰缰【洙曰粉堞城堞也以垩土涂之故曰粉堞缰马缰以紫丝为之故曰紫缰禹侢曰电转言其疾也】东得平冈出天壁【逢原曰言山立与天齐髙也】江村野堂争入眼垂鞭亸鞚凌紫陌【逄原曰亸鞚谓俯勤其马也】向来皓首惊万人自倚红顔能骑射【赵曰言虽以我皓首为惊而自谓其年少时能骑射今亦尚能也】安知决臆追风足【洙曰决臆纵意也追风言马足疾可以追风也赵曰追风太宗十骥之名】朱汗骖驔犹喷玉【赵曰朱汗即汗血也崔液上元夜逰诗骖驔始散东城曲倐忽还逢南陌头穆天子传王东逰于黄泽时人语曰黄之泽其马歕玉】不虞一蹶终损伤人生快意多所辱职当忧戚伏衾枕况乃迟暮加烦促【赵曰张茂先云烦促毎有余】朋知来问腆我顔【洙曰腆厚也】杖黎强起依僮仆语尽还成开口笑提携别扫清谿曲酒肉如山又一时初筵哀丝动豪竹【琪曰大管也】共指西日不相贷【琪曰言欲暮须痛饮不相假贷】喧呼且覆杯中渌何必走马来为问君不见嵇康养生被杀戮【洙曰嵇康注养生论后以事坐诛】
　　李潮八分小篆歌【大厯二年作】
　　【余曰邵氏闻见录云韩退之石鼓诗体子美八分歌也】补注【鹤曰巴东逢李潮当是在防州作盖防本巴东郡也梁权道编在大厯三年然是年正月公防诗但云逾月求我歌我今衰老才力薄潮乎潮乎柰尔何无分别语意是二年】
　　苍颉鸟迹既茫昧字体变化如浮云【洙曰苍颉黄帝臣也观鸟迹而为文字自苍颉之后字体变易如浮云焉无定体也】陈仓石鼓又已讹【赵曰韩退之诗周纲陵迟四海沸宣王愤起挥天戈防功勒成告万世凿石作鼓隳嵯峨郑曰陈仓山名在鳯翔宝鸡县】大小二篆生八分【洙曰周太史籕始剏大篆唐苏载记石鼓文谓之周宣王猎碣共十鼓其文则史籕大篆汉蔡邕字伯喈为中郎将正六经于太学石壁天下摹学邕大篆入妙品小篆者秦丞相李斯删古文复篆及史籕之书也斯作苍颉篇胡母敬作博学篇皆取史籕大篆或颇改所谓小篆师曰书苑云八分书者秦羽人上谷王次仲饰书为之钟繇谓之章程书王愔曰王次仲始以古书方广少破势建中初以书作楷法字方八分始皇得次仲文简略赴急病之用甚善之蔡姬别传曰臣父邕言八分书割程邈字法去八法李斯小篆去二分取八分故曰八分书蔡希总曰王次仲以楷法局促更引而伸之为八分故号八分书张懐瓘云八分本谓之楷书楷者法也渐若八字分散故名八分】补注【鹤曰鳯翔府宝鸡县本陈仓县寰宇记云石鼓山在县南二十许里石形如鼓其数有十盖纪周宣王畋猎之事其文即史籕之迹秦燔诗书废古训而官狱多事乃令下杜人程邈作小篆唐张懐瓘书断云蔡邕八法入神入妙又云张昶八分碑在华县今华山所存汉碑凡四华亭一碑乃昶分书也】秦有李斯汉蔡邕【见上注】中间作者寂不闻峄山之碑野火焚枣木传刻肥失真【洙曰峄山碑李斯书也为野火所焚人惜其文故以枣木传刻按史记始皇二十八年东行郡国上邹峄山于是刻之于石以颂秦徳】补注【鹤曰峄山碑即李斯所书秦诏者也本朝刘跂以大观二年春访于泰山絶顶见其岿然依丛石间其髙不逾四尺厚约二尺有竒石皆残缺四面周围悉有刻字总二十二行行十二字其十二行是始皇解其十行是二世诏殴阳公云今俗传峄山碑史记不载其字特大不类泰山存者其不传刻尔又云江休复尝自至泰山顶上视秦所刻石处云四面皆石无草木而野火不及故能若此之久然则在公所谓野火焚者亦闻听之误欤】苦县光和尚骨立【定功曰苦县属陈国故城今在亳州赵曰野火焚谓李斯书也尚骨立谓蔡邕书也故于峄山之碑则伤枣木之失真于苦县之碑则喜其有骨立也师曰续汉书云桓帝夣见老子令左棺于頼乡祠之诏陈相边诏立祠兼刻石即蔡伯喈八分书又灵帝纪光和五年始置鸿都门生注云召能为尺牍工书鸟篆者时南阳人师冝官称八分为最大则一字径丈小则方寸以是考之疑苦县蔡邕书光和师冝官书也详观此歌峄山之碑谓李斯书也苦县谓蔡邕书也然苦县之祠立于桓帝之延熹而光和乃灵帝年号岂非祠立于延熹而碑刻于光和乎盖延熹至光和才十年之近尔或谓光和为伯喈所书华山碑苦县老子朱碑未知孰是】书【洙曰一作画】贵痩硬方通神【苏曰羊欣曰古将军笔画劲硬妙絶通神】惜哉李蔡不复得吾甥李潮下笔亲尚书韩择木骑曹蔡有隣开元已来数八分潮也奄有二子成三人【洙曰韩择木昌黎人官至工部尚书散骑常侍工八分师蔡邕法风流闲媚号伯喈中兴蔡有隣济阳人官至胄曹叅军善八分始拙弱至天寳中遂精妙相卫间多其笔迹】况潮小篆逼秦相快劔长防森相向八分一字直百【洙曰一作千】金【郑曰程邈见李斯书曰此一字直千金】蛟龙盘拏肉屈强【郑曰屈九勿切亦作淈洙曰言笔迹竒怪劲屈如蛟龙之盘拏也】呉郡张颠夸草书草书非古空雄壮【洙曰张旭呉郡人官至右率府长史时善草书言吾见公主檐夫争路而得其意后又观公孙氏舞劔器而得其神饮醉輙草书挥笔大呌以头濡墨水中天下呼为张颠醒后自视以为神人谓之草圣】岂知吾甥不流宕【郑曰宕徒浪切过也】丞相中郎丈人行【洙曰丞相斯也中郎邕也丈人行尊老之称也】补注【鹤曰此诗云惜哉李蔡不复得吾甥李潮下笔亲则潮乃公之甥然尔雅云姑之子为甥舅之子为甥妻之昆弟为甥姊妹之夫为甥若帝馆甥于贰室则壻亦可谓之甥未知潮之父母为谁丈人行乃本苏武传王注云尊老之称亦本师古而云耳】巴【洙曰一作江】东逢李潮逾月求我歌我今衰老才力薄潮乎潮乎奈汝何
　　别蔡十四著作【大厯元年作】
　　补注【鹤曰忆念鳯翔都聚散俄十春按公至徳二载丁酉在鳯翔至大厯元年丙午为十春当是其年作诗又云主人薨城府扶榇归咸秦主人谓郭英乂为崔旰所杀蔡访郭于成都值其死遂扶其榇以归公与蔡相逄于巴道巴道云者尚未至防意在云安葢郭以永泰元年闰十月薨而此诗云积水驾三峡浮龙倚长津扬舲洪涛间仗子济物身非峡中冬间事当是大厯元年春严武死而公有诗哭其归榇又有诗预八哀之一今郭英又死公寜作诗以别扶衬而无语以及郭谓少年行赤霄行莫相疑行为武作是也】
　　贾生恸哭后寥落无其人【洙曰贾谊上书言时事六可为恸哭】安知蔡夫子髙义迈等伦【苏曰朱云意争超迈等伦映絶今古】献书谒皇帝志已清风尘流涕洒丹极万乗为酸辛天地则创痍朝廷当【一云多】正臣异才复间出【洙曰间出犹间生也】周道日惟新使蜀见知已别顔始一伸主人薨城府扶衬归咸秦【赵曰史记云士伸于知巳主人指郭英乂于永泰元年为崔旰所杀故言薨】巴道此相逢【洙曰巴道蜀道也相如论蜀文巴蜀之士】防我病江濵忆念鳯翔都聚散俄十春我衰不足道但愿子意陈稍令社稷安自契鱼水亲【洙曰蜀先主得孔明犹鱼之得水也】我虽消渴甚敢忘帝力勤尚思未朽骨复覩耕桑民【洙曰民安于耕桑则至治之世然也】积水驾三峡浮龙倚长津【赵曰郭景纯逰仙诗髙浪驾蓬莱浮龙倚长津亦实道三峡中事】扬舲洪涛间【苏曰马藻扬舲椮檛语笑于洪涛之间】仗子济物身鞍马下秦塞王城通北辰【赵曰秦塞则出陆矣北辰言帝居也】甲聚不散兵久食恐贫【洙曰兵聚而食贫也赵曰班固燕山铭曰甲曜日注铁甲也】补注【鹤曰霍去病传已云发属国甲军师古曰甲谓甲之黒色也是时崔旰反而柏茂材等并起兵讨之蜀中大乱故云】穷谷无粟帛使者来相因若冯南辕吏【洙曰又作南辕使】书札到天垠【洙曰使者徴敛之使也相因言来相继汉书陈陈相因古诗云遗我一书札垠岸也赵曰穷谷指防州也来相因不断也此言方用兵须食而频遣使者来至穷谷如此则南辕之使可为其使而附书也】
　　别李义【大厯二年作】
　　【彦辅曰公自言杜与李同出于陶唐氏故此诗言余亦忝诸孙也诗云中外贵贱殊乃与义为表昆弟非李杜同出陶唐氏】补注【鹤曰诗云三峡春夏交江山云雾昏正冝且聚集恨此当离樽当是在防州梁权道编在大厯三年然三年正月出峡不应与义聚集于三峡春夏之交当是二年三月末作】
　　神尧十八子十七王其门道国及舒国实惟亲弟昆【鲍曰髙祖二十二子道王元庆舒王元名卫懐王霸楚哀王智云皆先薨太子建成巢王元吉以事诛诏除籍故止言十八太宗有天下故有十七子封王也】中外贵贱殊【师曰义宗姓为内甫异姓为外故云贵贱殊】余亦忝诸孙【赵曰详味诗意则李义者道国之裔孙而公则舒国后裔之外裔也旧注云公自言杜与李同出于陶唐氏是何等语】补注【鹤曰彦辅之説是葢有中表外表故云自谓忝诸孙则公之父祖虽是舒国之外孙而于道国亦可谓之孙也】丈人嗣王业【赵曰丈人指言李义之父也嗣王业则继嗣前王之业也旧注云袭封谓之嗣王其説误矣】之子白玉温【赵曰称李义也谓其温如五也】道国继徳业请从丈人论【赵曰申言丈人乃道国之后其能继其徳业者请从李义之父言之也】丈人领宗卿【洙曰宗正卿也】肃穆古制敦【马曰肃穆钦和貌古制敦谓敦厚宗族也】补注【鹤曰唐宗室世系表道国之后为宗正卿者有二曰徴曰谏未详义之父为谁又道王元庆传云有九子】先朝纳谏诤【马曰先朝指太宗也】直气横乾坤子建文章壮河间经术存【洙曰曹子建能文汉河间王能明于经术献礼乐建三雝之教】温克冨诗礼补注【希曰温一本作尔】骨清虑不喧洗然遇知己谈论淮湖奔【洙曰言谈论锋起若淮湖奔狂不可涯涘也苏曰梁衡曰见王戎谈论如淮湖倾注源流莫可拟此而测掩也】忆昔初见时小襦【洙曰一作孺】绣芳荪【洙曰文选芳荪紫绮为上袴也赵曰自经术存而下皆言李义短衣也贾谊过秦论云寒者利短褐注曰一作短小襦旧注妄添文选五言诗为七字云芳荪紫绮为上何辄附防如此】补注【鹤曰霍光传璧珠玑王衣师古曰汉仪注以玉为襦如铠状连缀之以黄金为缕匈奴服传绣袷绮衣长襦锦袍各一叙传在于绮襦纨袴之间晋灼曰绮之襦氷纨之袴也并贵戚子弟之服观此则襦不可以为袴又百姓歌亷范曰平生无襦今五袴则襦下于袴也楚辞湘君注荪芳草当是绣芳荪于襦上如绣袷也】长成忽防面慰我久疾魂三峡春冬交江山云雾昏正宜且聚集恨此当离樽莫怪执杯迟我衰涕唾烦【洙曰王仲宣诗杯行迟解嘲涕唾流珠沫赵曰举杯怪我独执之迟葢以涕唾烦故也旧注引但讶杯行迟却是防主人行杯之迟耳何干此义】重问子何之西上岷江源【洙曰顺流为防逆流为泝自防入蜀泝流也故曰西上】愿子少干谒蜀都足戎轩误失将帅意不如亲故恩【洙曰甫几不能脱严武之暴又为郭英乂所不容有是句】少年早归来梅花巳飞翻努力慎风水【洙曰言世苦风波也赵曰舟行之所当慎也】岂惟数杯飱猛虎卧在岸蛟螭出无痕【洙曰言所在皆害人者也此皆讥时】王子自爱惜老夫困石根生别古所嗟发声为尔吞【洙曰王子称李义也困石根言得其地也吞声言声出而复吞也】
　　送髙司直寻封阆州【大厯二年作】
　　补注【鹤曰司直大理寺官后魏永安三年髙穆奏置司直十人覆理御史检核事唐制六人寺有疑谳则叅议之诗云万里长江边邂逅一相遇又云西谒巴中侯当是在防州作梁权道编在大厯三年然诗又云防枕闻别离畴能忍漂寓是年正月公出峡未尝言病意是大厯二年观老病山里之诗与小园散病诸作可知也】
　　丹雀衔书来【洙曰文王之时赤雀衔书集于周社】暮栖何乡树骅骝事天子辛苦在道路【洙曰丹雀异也骅骝骏也言骏异处非其位赵曰尚书中侯曰赤雀丹书入丰止于昌前昌拜稽首受之旧注模棱所引非是骅骝事列子周穆王驾八骏之乗有曰右服骅骝此言髙司置通籍事主故以丹雀之于文王骅骝之于穆王比之】司直非冗官荒山甚无趣【洙曰司直华选也而在荒山此所以无趣】借问泛舟人胡为入云雾与子姻娅间既亲亦有故【洙曰姻娅犹言姻聨也诗姻娅非特亲也又有旧故】万里长江边邂逅一相遇【洙曰邂逅言不期而遇也】长卿消渴公干沉绵屡【洙曰长卿相如也病渇刘公干诗余婴沉痼疾窜身清防濵赵曰公自言其病与相如公干同】清谈慰老夫开巻得佳句时见文章士【苏曰枚叔见司马犬子逺寄诗喜而谓室家曰不意开巻得此佳句琼瑰南金不足贵也】欣然淡情素伏枕闻别离畴能忍漂寓良防苦短促溪行水奔注熊罴咆空林【苏曰古诗熊罴呼林寒言小人得志自肆之意也】游子慎驰骛西谒巴中侯【洙曰阆为巴中赵曰巴中侯则封阆州也官艰险则髙君之不惮逺如此】艰险如跬歩【师曰半歩曰跬巴蜀路险难行故云如跬歩】主人不世才先帝常特顾【洙曰主人巴中侯也】防为天军佐【洙曰天军禁军也赵曰必尝佐禁旅之任】崇大王法度【师曰主人指巴中侯宗常擢之为禁军副将持军整肃故云崇大王法度】淮海生清风南翁尚思慕【赵曰言淮海则必为杨州等处官南公者南方之老人也师曰南翁甫自称以留滞于南方也】补注【希曰汉天文志虚危南有羽林天军在唐有天武健儿神武天竒亦以此为天军耶南翁即如项羽传所谓南公赵注南方之老人者乃服防云】公宫造广厦木石乃无数【赵曰建广厦于官府者也凡官府贵处谓之公宫左传构其公宫旧注谓幕府方须才不知此乃述封阆州事非指髙司直也师曰言天子正再造王室人材虽多一柱尚未用盖言房琯见贬阆州训练征戌之兵故甫托司直以劳问之】初闻伐松栢犹卧天一柱【赵曰此言廊庙之具矣非封阆州不足以当之神异经云昆仑有铜柱焉其髙入天所谓天柱也】我瘦【洙曰一作病】书不成【苏曰郭防久疾书不成欹倾倒侧经月自读亦不能识何况儿童搭防】成字读亦误为我问故人劳心练征戌【洙曰此诗观末章则阆州是房琯也赵曰故人指封阆州也】
　　遣懐【大厯元年作】
　　补注【鹤曰诗云系舟卧荆巫当是在防州作诗又云乱离朋友尽合防嵗月徂吾衰将焉托存殁再呜呼盖此诗言昔与髙适李白同逰吹台今二公尽去世而公独在盖李白以宝应元年卒而髙适今又以永泰元年卒故曰存殁再呜呼此当是大厯元年作故曰系舟卧荆巫】
　　昔我逰宋中【郑曰宋州也禹贡豫州城秦改为梁国汉文帝封子民为梁王于曜阳置宋州】惟梁孝王都【洙曰宋即古大梁也】名今陈留亚【洙曰陈留属汴州也】剧则贝魏俱【洙曰贝魏州名在河西剧大也】邑中九万家髙栋照通衢舟车半天下主客多欢娯【赵曰主则本处人客则浮寄者】补注【鹤曰唐志云宋州本梁郡天寳元年更名户十二万四千有竒旧史云旧领县七戸一万一千三百天宝领县十户一十二万四千二百有竒而今称邑中九万家何　也本朝九域志作于哲宗其时主戸六万五千四百九十客戸二万五千八百四十共亦不过九万又云孝王有大功景帝为之广睢阳大治宫室制度法长安自应栋宇之美主客盖指主户客戸而言未必分本处与游寄而言也】白刃讐不义黄金倾有无杀人红尘里报答在斯湏【洙曰言多豪杰也文三王传梁孝王武始立为代王四年徙为淮阳王十二年因梁懐王揖入朝堕马死无子国除遂徙王梁后七国反梁王城守睢阳梁最为大国居天下膏腴地北界秦山西至髙阳赵曰鲍明逺诗失意杯酒间白刃起相讐】忆与髙李軰【髙适李白】论交入酒垆【师曰甫昔与适白尝逰此酒垆埋甖于地也相如涤器文君当垆也】两公壮藻思得我色敷腴【洙曰世説王濬仲为尚书令着公服乗轺经黄公酒垆中过顾谓后车客曰吾昔与稽叔夜阮嗣宗共酣饮此垆竹林之逰亦预其末自嵇天亡阮亦亡便为时所羇绁今日视此虽近邈若山河两公李髙也言李髙得我而后惟悦故敷腴也】气酣登吹【一作文】台懐古视平芜【洙曰吹台梁王歌台也今谓之繁台郑曰在开封县南五里苏曰新唐本传云甫与李白髙适过汴州酒酣登吹台慷慨懐古人莫能测盖谓此也】补注【希曰唐子西平台赋序云平台梁王刘武作也班史称平台唐称吹台世以谢灵运尝为雪赋则又谓之雪台旧説在大梁城东北如淳晋灼云大梁城东二十里今在城东南葢汉距今千嵗城郭凡几变则闻见之异宜哉九域志云吹台即繁台本师旷吹台梁孝王増筑在今沐州与新史所谓甫与李白髙适过沐州酒酣登吹台合公昔逰诗云昔者髙与李晚登单父台寒芜际碣石万里风云来盖懐古而视之也】芒砀云一去鴈鹜空相呼【洙曰前汉髙祖隠于芒砀山泽间吕后与人俱求常得之髙祖怪问后曰季所居上常有云气故从徃常得季人去乃人亡也不欲指言之尔人亡鴈鹜相呼师曰谓懐古也】先帝正好武【师曰先帝谓宗好事边功也】寰海未凋枯【洙曰言方盛之时也】猛将収西域长防破林胡【洙曰宗之时开拓境土如安禄山王君毚张守珪王忠嗣辈皆以边功为巳任故张説献鬬牛以箴之而上不之改】百万攻一城献防不云输【赵曰攻取岂无胜负耶但献防而已未尝言输而不胜】组练弃如泥【洙曰呉人大破楚军楚之免者惟组练三百而已组组甲练被练也】尺土负【一作胜】百夫【赵曰争一尺之土以百夫为偿则不惜人之命】拓境功未巳元和辞大鑪【洙曰谓政失其平和矣继有安史之乱赵曰庄子曰吾将以天地为大鑪】乱离朋友尽合防嵗月徂【晁曰合防相继貌】吾衰将焉托存没呜呼萧条益堪愧独在天一隅【洙曰一云萧条疾益甚愧独天一隅】乗黄已去矣凡马徒区区【洙曰乗黄骏马也喻贤者凡马喻常才苏曰古骏马行飞黄汗血已去矣驽骀凡马徒区区】补注【鹤曰诗正义云黄骍曰黄谓黄而骍色又唐百官志尚乗局奉御二人直长十人掌内外闲廐之马左右六闲一曰飞乗】不复有顔鲍【洙曰顔延年鲍明逺常作荆州叅军作芜城赋以讽宋临海王又比髙李二公】系舟卧荆巫【洙曰荆州巫峡也郑曰在白帝城及南郡】临餐吐更食常恐违抚孤【赵曰盖恐违戻抚养髙李二公之孤也此其为朋友之义】
　　君不见简苏徯【大厯元年作】
　　补注【鹤曰苏徯尝入湖南之幕公既有诗别之又有送苏徯兵曹适桂州诗云早作诸侯客则徯在大厯初摧頺为甚故此诗以拆桐喻之梁权道编此与后一篇同在大厯三年而别苏徯诗乃在元年今以后篇赠苏徯考当在元年】
　　君不见道边废弃池君不见前者摧折桐百年死树中琴瑟【洙曰蔡邕取防下桐为琴赵曰异苑载呉平在勾章州门外忽生一株桐上有謡歌之声平恶而斫其后桐自迁立于故根上又闻歌声曰死树今更青呉平寻当归桐林所以为琴瑟今言死树犹可为之譬士终有用也旧注所引非】一斛旧水蔵蛟龙【洙曰积水成渊蛟龙生焉】丈夫盖棺事始定【洙曰古诗盖棺事乃巳言死而后已也苏曰刘毅曰丈夫儿纵迹不可寻常便混羣小中盖棺事方定矣】补注【希曰韩诗外传学而不已阖棺乃止】君今幸未成老翁【赵曰魏文帝与吴质书云已成老翁但未白头耳】何恨憔悴在山中深山穷谷不可处霹雳魍魉兼【并困】狂风【苏曰鲍休清溪赋霹雳破石狂风惊林】
　　赠苏徯【大厯元年作】
　　补注【鹤曰诗云巴蜀倦剽刼幽蓟已削平当是大厯元年作剽刼指崔旰之徒为乱是时河北尽平故也苏徯自蜀赴湖南公有别苏徯赴湖南幕诗乃同时作故此诗亦云君今下荆杨独防如飞鸿梁权道编在大厯三年恐非】
　　异县昔同逰各云厌转蓬【洙曰古诗为客若转蓬言如蓬之随风无所定止也】别离巳五年尚在行李中【洙曰左传秦晋圉郑烛之武夜见秦伯曰若舍郑以为东道主行李之徃来供其困乏注行李使人】戎马日衰息乗舆安九重【洙曰天子之门九重乗舆天子所乗舆时京师初复天下渐平也赵曰以车驾尝因吐蕃防京师而幸陜今稍平定复还长安为九重之安矣】补注【鹤曰戎马衰息非谓复京师天下渐平也且广徳元年复京师之后无嵗无吐蕃党项浑奴剌之祸至永泰元年仆固懐恩诱囘纥吐蕃吐谷浑党项奴剌数十万众俱入防京城震恐十月郭子仪与囘纥再定约吐蕃引兵夜遁京师解严自是戎马始少息此诗作于大歴元年故云黄庭经坐在金台城九重后以喻天子之门亦如楚辞所谓九闗】有才何栖栖将老委所穷【赵曰公毎自负矣故不以言才为嫌微生畆云某何为是栖栖者欤】为郎未为贱【洙曰徯为宣义郎子美检校工部员外郎非以阶官也后篇云虽为尚书郎可证矣】其奈疾病攻子何靣防黒焉得豁心胷【赵曰指言苏徯也列子云靣目防黒】巴蜀倦剽刼下愚成土风【洙曰崔旰之乱也】幽蓟已削平【洙曰禄山所节镇处也】荒徼尚弯弓【洙曰时思明未平赵曰安史之乱虽已削平而犹有盗贼也】补注【鹤曰王注既以巴蜀剽刼为崔旰之乱又云时思明未平何不考之甚也广徳元年史朝义已缢死矣安得思明尚未平巴蜀之乱非一五年之间叚子璋徐如道崔旰之变相继而盗贼随起安得不倦于剽刼真是下愚习以为风也】斯人脱身来岂非吾道东【洙曰后汉郑学于马融辞归融谓门人曰郑生今去吾道东矣】乾坤虽寛大所适装囊空肉食哂菜色少壮欺老翁【苏曰吕安谓嵇康曰我辈稍有菜色反为肉食辈所哂徒知其外而不知内也周泽谓诸齐郎曰若年少壮不可欺老翁翁胷中有书万余巻若辈未到此田地诸人皆惭悚无一语对】况乃主客间古来偪侧同君今下荆扬独帆如飞鸿二州豪侠场人马皆自雄一请甘饥寒请甘养防【洙曰养防欲其晦迹以自全也】
　　寄薛三郎中【大厯二年作】
　　补注【鹤曰诗云峡中一卧病疟疠终冬春春复加肺气又云我未下瞿塘空念禹功勤髙秋却束带鼔柁视清旻当是大厯二年】
　　人生无贤愚飘飖若埃尘【苏曰丁固人生无贤与愚百年之后俱成粪壤又黄玘利名聚散若风中埃尘去来不足校轻重】自非得神仙谁免危其身与子俱白头役役【洙曰一云没没】常苦辛虽为尚书郎不及村野人忆昔村野人【苏曰马融曰我辈仕途不及村野之人鸡豚社饮足以自乐我辈区区尘土岂有此况味】其乐难具陈【赵曰一云欢乐难具陈】蔼蔼桑麻交公侯为等伦天未厌戎马我辈本常贫子尚客荆州我亦滞江濵峡中一卧病疟疠终冬春春复加肺气此病葢有因早嵗与苏郑【洙曰苏郑苏源明郑防是也】痛饮情相亲二公化为土嗜酒不失真【洙曰苏郑亦皆嗜酒】予今委脩短岂得恨命屯闻子心甚壮所过信席珍【洙曰席珍席上之珍也】上马不用扶毎【洙曰一作思】扶必怒嗔赋诗賔客间挥洒动八垠乃知葢代手【洙曰可葢覆当代也汉书功业葢代苏曰李宻葢代手段不可容易施呈也】才力老益神青草洞庭湖【洙曰青草洞庭皆湖名也郑曰二湖俱在巴陵】东浮沧海漘君山可避暑【洙曰君山在洞庭湖心】况足采白苹子岂无扁舟徃复江汉津我未下瞿塘空念禹功【洙曰又作禹力】勤听説松门峡吐药揽衣巾【赵曰闻松门峡之美则方吃药而吐之遽揽衣巾思去郑曰松门峡巴中地名】髙秋却束带鼓枻视清旻鳯池日澄碧济济多士新余病不能起健者勿逡廵【赵曰健者薛璩也绍勃然曰天下健者岂惟董公】上有明哲君下有行化臣【洙曰行化臣谓承流宣化之大臣也】
　　大觉髙僧兰若【大厯四年作】
　　【楷曰和尚去冬徃湖南若尔者切】补注【鹤曰诗云巫山不见庐山逺当是在湖南作而梁权道编在大厯二年防州诗内若在防州作何以言巫山不见诗又云香炉峯色隠晴湖虽庐山有香炉峰而衡岳亦有之唐志武宗即位废浮图法天下毁寺四千六百招提兰若四万然则兰若殆小于寺者有髙僧传续髙僧传载僧之徳行髙者大厯四年作】
　　巫山不见庐山逺【赵曰庐公惠逺也】松林兰若秋风晩【洙曰兰若寺也一云兰兰草也若杜若也修可曰释氏要览曰兰若者梵言阿兰若唐言无诤囘分律云空静处萨婆多论云闲静处智度论云逺离处大悲经云阿兰若者离诸忽务故数説不同其实无诤也注以为兰草与杜若非也】一老犹鸣日暮钟诸僧尚乞齐时饭补注【希曰楞严经云食辨击鼓众集撞钟又毗罗三昧经云佛为法惠菩萨説四食时一旦时为天食二午时为法食时佛断六趣因令问三世佛故制日午为法食正时也僧只律云午时日影过一髪一瞬即非时也又起因世经佛教过中不食为齐又晋书佛图澄斋时至流水侧従腹旁孔中引脏腑洗之】香炉峯色隠晴湖【洙曰香炉峯庐山之胜境也势如香炉上有飞泉赵曰逺法师庐山记曰东南有香炉上孤峯秀起】种杏仙家近白榆【洙曰神仙董奉居庐山治病重者种杏五株轻者一株号董仙杏林赵曰近白榆言其所居之髙近乎星辰也古诗曰天上何所有歴歴种白榆】飞锡去年啼邑子【洙曰髙僧传有飞锡而赴斋者定功曰要覧又云昔髙僧隠峯逰五台出淮西掷锡飞空而徃西天比丘持锡有二十五威仪凡室中不得着地必挂于壁牙故释子称逰行僧为飞锡安住僧为挂锡孙绰天台赋云应真飞锡以蹑虚赵曰言其去冬徃湖南也注云得真道之人执锡杖而行于虗空故云飞也邑子同邑之子也】补注【希曰尹翁归传于定国欲属托邑子两人】献花何日许门徒【洙曰髙僧传僧有戒行严防天女来献花赵曰后分经载释伽为静慧仙人时献五莲花于燃灯佛此献花之祖也其在佛僧则谓诸弟子之来从者为门徒也】













　　补注杜诗巻十四
　　钦定四库全书
　　补注杜诗巻十五　　　　宋　黄希　原本
　　黄鹤　补注
　　忆昔行【大厯三年后作】
　　补注【鹤曰诗云更讨衡阳董链师南逰早鼓潇湘柂当是大厯三年出峡后作权道编在荆南诗内】
　　忆昔北寻小有洞洪河怒涛过轻舸【加我切洙曰茅君内传大天之内有中之洞三十六所第一王屋山之洞围万里名曰小有清虚之天至于广雅南楚江湘凡船之大者谓之舸】辛勤不见华葢君艮岑青辉惨么麽【亡果切刘良曰小也洙曰葛仙翁传昆仑山一曰圃台一曰华盖仙人所居赵曰公昔逰云昔逰华葢君深小同宫脚玉棺已上天白日亦寂寞暮升艮岑顶巾几犹未却详考洞诗之意公逰王屋本欲谒华盖君适值君死也】千崖无人万壑静三步回头五步坐【修可曰曹公祭桥文有曰车过三步李陵别苏武诗曰辕马顾悲鸣五步一徬徨】秋山眼冷魂未归仙赏心违泪交堕【洙曰谢灵运曰赏心乐事四者难并陆机中心若有违赵曰上句言望华葢君招之而不来也下言欲为仙赏之游而事与愿违所以悲泣也宋玉招魂有魂今归来】弟子谁依白茅【洙曰一作石】室卢老独启青铜鎻【郑曰卢遨见淮南子】巾拂香余捣药尘阶【洙曰一作前】除灰死烧丹火圃沧洲莽空阔【洙曰十洲记曰昆仑山三角一角正于北辰星辉名曰阆风岭其一角正西曰圃台其一角正西曰昆仑宫修可曰葛仙传云昆仑一曰圃也沧洲十洲之一洲也】金节羽衣飘婀娜【郑曰婀于可切娜奴可切美也】落日初霞闪余映【洙曰以黄金为节鸟羽为衣汉武帝拜栾大为五利将军使衣羽衣立白茅上受印注以鸟羽为衣取其神仙飞翔之意赵曰王仲宣诗山冈有余映】倐忽东西无不可【洙曰言其飞翔无所往而不可】松风磵水声合时【磵居晏切】青兕黄熊啼向我【洙曰兕如野牛青皮坚厚可以为铠嶓冢之山其数多】补注【希曰兕似牛青色】徒然咨嗟抚遗迹至今梦想仍犹左【赵曰公在山中愁寂不堪抚华盖君之遗迹而梦想犹见之也】袐诀隠文须内教晩嵗何功使【洙曰一云收】愿果更讨【洙曰一云覔】衡阳董链师【洙曰董链师神仙也隠于衡阳赵曰以为求仙须得有功行而传袐诀不见华葢君矣却思南逰而访董链师也】南游早鼓潇湘柂【洙曰晋庾阐杨都赋青雀飞舻余皇鼓柂师曰神仙有三十六洞天第一王屋山之洞名曰小有清虚天仙人所居艮岑昆仑东北之岑甫昔游小有洞不惮辛勤冀遇仙赏时卢道人结茅山下居焉甫谒之访其仙术昔淮阳王有鸿寳枕中袐诀其文字隠之不以示人故曰袐诀隠文须内教董链师隠于衡阳即董京威也】补注【鹤曰道经中有大梵隠语即隠文之类也董链师乃昔游诗所谓董先生者方公逰王屋山时董在东防今在衡岳故云南逰一作南浮如司马子长浮湘泛沅之浮】
  </div>
  <div class="pagination">
   <a href="补注杜诗_page14.html">
    上一页
   </a>
   <span>
    ...
   </span>
   <a href="补注杜诗_page10.html">
    10
   </a>
   <a href="补注杜诗_page11.html">
    11
   </a>
   <a href="补注杜诗_page12.html">
    12
   </a>
   <a href="补注杜诗_page13.html">
    13
   </a>
   <a href="补注杜诗_page14.html">
    14
   </a>
   <span class="current-page">
    15
   </span>
   <a href="补注杜诗_page16.html">
    16
   </a>
   <a href="补注杜诗_page17.html">
    17
   </a>
   <a href="补注杜诗_page18.html">
    18
   </a>
   <a href="补注杜诗_page19.html">
    19
   </a>
   <a href="补注杜诗_page20.html">
    20
   </a>
   <span>
    ...
   </span>
   <a href="补注杜诗_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
