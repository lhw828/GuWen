<!DOCTYPE html>
<html>
<head>
    <meta charset="UTF-8">
    <title>容春堂前集 - 第 25 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容春堂前集 - 第 25 页/共 30 页</h1>
    <div class="content">
　　古之为国者各有史官掌记时事今之郡古大国也顾无所谓掌记之职者是以文献罕征焉虽然有志志非史也或能修之以时无废前传无絶后载则文献之征于天下后世者是亦史尔抑何必如古之云哉抚为江西大郡其地西南负山至郡治而平衍旷然数百里下控江湖视他郡为庶为富为多才俊其事之宜志者繁矣宋景定中家坤翁氏尝一修之君子谓之有体迄于今若干年尚无续焉斯可为文献之一嘅也弘治庚申胡知府孝暨同知赵瑞始图再修乃得里居之贤前行人姚君复亨知府徐君用济以主其局而布衣黎喆实与编纂之任今吕知府杰继而成之刻梓以传凡若干巻其例一承家氏之旧而少加损益葢无媿乎志云者虽谓一郡之史可也夫国史列是非备得失而不敢纯用春秋之法史固异乎经也志之于史名异而实同故亦得用史法法有不録録必实有不书书必直二者或缺史且不能信于天下后世而况志乎然直存乎人实存乎事事有稽古传闻之异是以纪録失真君子患之而墓碑家乗之类徃徃出于其时尤难尽信故直可必也实未可必也吾于其所未可必者而心诚求之欲必得焉以成吾直则是是非非得得失失公论在人亦莫之掩矣由是政有所资俗有所考以为因革之地他日采于国史传之天下后世天下后世之征文献者亦将不外于是孰谓志之非史哉书成之月予适视学至抚知府杰请序遂论以归之俟知言者评焉

　　谭烈妇祠祀録后序

　　右録一编为奏疏祭文碑记传序各一诗诸体总若干皆为永新谭烈妇作也烈妇宋宗室女遭元兵破城从其家匿县学孔庙礼殿中既而兵至戕其舅姑暨夫节妇被执义不受污及其儿死焉血渍于砖宛然其人形歴乆不灭若有鬼物呵护之者故天下之言妇节者尤以为烈而祠在学傍岁有私祀行于丁祭之后肇自知县乌斯道至今廵抚都宪钱唐张公守吉安时始建议上请诏列于典而烈妇之名于是益章矣方元兵之南偪也其势甚迫时士大夫死命死制者后先相望而吉郡尤以忠义称焉其邑里之间固宜有如节妇者然一死以全其身而使夫有贞妻舅姑有孝妇是岂独为女中之贤也哉昔汉宣帝诏褒黄颍川首以孝子弟弟贞妇顺孙日以众多为词而办集期会世恒以称吏者顾不一及则守之为职亦可知矣公在郡若干年治行于天下为最扶植振举不遗余力而尤汲汲于此非学通古今而知所轻重者其能然哉欧阳子作五代史死事传序引王凝妻李氏断臂事谓忍耻偷生之徒宜闻风知媿论者谓欧公此史以治法绳乱观其所叙而闵世之志见矣公之于政犹欧公之于史也是举也岂为妇节劝哉臣死忠子死孝激励于素而兾其成焉由一郡以及天下崇徳尚贤培养元气举斯心加诸彼而已矣集之成也公既序之兹复以末简授寳寳不佞谨书祠祀之故为政人告而死事始末顾若畧焉葢有诸作者在也

　　漕政举要録序

　　昔者圣人系易葢尝曰聚人曰财财莫大于榖粟榖粟之在天下必厚储于京师京师人之大聚也储不厚则人心离故京储天下之命有国者重焉然其初在民非耕也不获非敛也不积获且积矣非运也不至昔者秦人以陆元人以海皆运也然其为事既劳且险君子病之故言运者以漕为贵漕之法有转输有直达其论尚矣今之为漕者寓仓而支取诸转输比舟而兊几于直达自罢海运以来至是法凡几变变屡则务繁务繁则因革损益之故岁积月累不可胜穷而斟酌拟议具足以为变通之地凡有志经世之士皆宜究心焉而况以是为职者哉寳为诸生时尝读三原王端毅公漕河通志窃知其槩比举进士由许州入户部适有会典之纂与今少司徒太原王公德华同以郎中检详漕法始末且得其在都水时所为图志者观之于是凡政之闗于漕者粗若有见焉既而厯诸藩臬养士治民政以职异置是不讲者余数十年矣乃者仰奉明命承乏漕司视事之余遂本二志所载征诸户部副牍又叅以席主事书船志张主事文渊泉图次苐手録藏之巻笥以辅记忆之劣端居静思宜民裕国之道徃徃若有会于心者譬之为学有温故知新之义虽不敢以勤自慰而亦不敢不以逸自惩也书重典章易尚通变并行不悖则存乎乎人焉尔矣寳不敏行将与闻廷议当从诸君子讲而求之以为上献録凡若干巻曰举要者未及详也欲详者盍于诸图志求之

　　湖南道学渊源録序

　　湖南道学渊源者録宋大儒五君子之迹也五君子者为濓溪周子为明道伊川二程子为晦庵朱子而南轩张氏附焉葢濓溪世家道州明道伊川生于黄陂而晦庵则与南轩屡为南岳之会是以统曰湖南而并録之所録者有诗有文为体不一而五君子之迹在湖南者于是备矣初提学陈先生文鸣之为斯録也葢将以兴起湖南之学者也而或者未得其意予尝思昔孟子称陈良楚产恱周公仲尼之道北学于中国夫周公仲尼之道天下之达道也然不游中国则不可得而学焉由是观之道学之传虽系于人亦系于地在理若有固然者湖南古楚地也由周而来二千余岁矣乃有五君子者生长游寓其间所讲服者皆周公仲尼之道至于今流风遗泽徃徃未泯故凡学者之求之也葢有不必出其乡而自得焉者地同时异而学之难易系之提学君之意葢出诸此或者又以濓溪道人卒葬九江程子洛人朱子闽人张氏则广汉人也矧其平生所过殆遍天下彼凡一言一行莫不以乡以寓各有録焉湖南一方夫焉得而专之夫道至周公仲尼天下所同尊也而称其化之盛必曰东鲁为天下望国岂有它哉近而已矣予尝譬五君子之道犹水也谓水之流行遍于四泽而此谓渊源将不可乎继自今有志于学者始于一乡终于天下又尚论古之人不惟其迹而惟其心五君子之道得则周公仲尼之道于是乎在方今圣化流洽与海逺迩道徳风俗轨辙惟一湖南东鲁此固提学君奉诏之志而其所望天下者抑岂敢后哉君醇学雅行正已作人惟五君子是式其为道兴建甚多兹特其一耳观学者盍通求之録凡若干巻

　　酆都志序

　　古者国有史史必世官惟世故专专则实而审公而断传之天下后世而不诬若董狐在晋太史在齐倚相在楚是也今之郡县葢古列国之变然不得为史不得为史而志出焉志无世官则于谁作而可无世官而有世族世族者文献之所在也族有人焉以学以政于时称才志之作舍是人将焉归哉酆都为县国朝以进士举者惟佥宪某庵先生而温甫继之所谓文献世族者莫有盛于杨氏矣故论者谓温甫宜为志固若职分然而温甫亦以是自任采择以求实去取以求公如不得已焉凡十有五年始克成编乌乎志之病也乆矣而非独才之罪也葢附望以为雄其病也夸逞浮以为富其病也俗崇异以为竒其病也诡三者有一焉皆足以坏志之体况兼有之乎此无他执是笔者非宦焉之吏则游焉之客所谓实且公者无恠其慊焉而未足也况才之在人又有称不称哉今观斯志简而不夸质而不浮正而不诡学以基之政以叅之而文献之不可诬者于斯焉在君子谓斯志也其史乎古之为史者观其所书而知其所不书故左氏释春秋毎致意于不书之故以求圣人之情其义精矣今天下言酆都者多神恠之说而温甫顾畧焉不书则其所书者其实而审哉其公而断哉书曰絶地天通此天下之大义也以一邑之志而大义存焉使其当国史之任又将何如邪温甫有史才无所发而寓于此君子葢深惜之其请序于予久矣至是乃克以复其亦以是也夫

　　重刋孔子家语序

　　孔子家语若干巻王肃序以为皆当时公卿大夫士及诸弟子相对问之言其正实而切事者既集为论语余遂别出为此书相传至荀卿送入秦府故不以焚灭然博士孔衍则言汉武帝世孔安国因鲁壁书撰次以成戴氏集曲礼乃取而禆益焉厥既入礼遂除家语本篇其说与肃稍异大抵旨则夫子记则门人蔵以地异出以时殊其未列于经无足恠者朱子尝谓家语是当时书然而不纯乌乎得之矣寳读春秋三传及庄列诸子史汉诸书其间引孔子语或真或伪多可议者尝欲手録其词窃加辨论以与天下学者商确焉顾识与力未之能也况家语乃古成书君子读而思之因而辩论其纯也准诸经其未纯也亦准诸经以求合乎圣人中正之则此亦格致之大端也或谓记者留此为病岂其然哉监察御史黄君希武视学南畿博求遗书此其一也顷以刋成属其门生喻贡士义请纪岁月寳不敏谨述所闻为序

　　中和堂録序

　　中和堂録者吾友施君克和録其先君子北野公所得诗文于人者也中和为公堂之名以之名録尊其父也録既成编克和授简于寳寳因得读之率一时名硕之笔虽隠显不同而时称作者则一也可谓盛矣公以儒医名吴中凡三至京师公卿以下皆礼为客及谢事归缙绅东西行者多造其庐葢公慕贤爱士老幼一节是以能致多如此不然则亦何有于是哉且中和云者斯道之大宗也吾儒以理而医者以气皆不外此观公所以名堂则其平生从事可知矣是録所集比兴备于吟咏事理具于序论葢不必登其堂而公之风采可以尽得之譬之丹青其可谓极似者欤况穷观所交逺观所主古之道也非乡士则不能友于一乡非国士则不能友于一国君子于公可以观徳焉古之孝子思其亲者于凡居处笑语无所不用其诚克和以是诵之以传之人人则公之心术精神将终身一日矣岂直居处笑语之间而已哉君子于克和又可以观孝焉克和才瞻学充其进未艾所以为公显扬尚有大于此者寳不敏当为续书之

　　林氏家谱序

　　凡谱为家作也其要在辩族姓序昭穆明冢介嫡庶而家政行焉故天下之家各谱其谱而王道成谱之于世其亦可谓重矣然谱以修理亦以修坏坏之端有三冐望则坏养子则坏赘壻则坏故谱不可不慎也葢尝论是三坏者曰养曰赘多知戒之而望焉是冐虽士大夫亦或不免况庸人乎闽之林其族最繁其所宗也最逺道逢其人问之则曰吾某宗也今某公卿为伯仲行观其谱而信之天下无异议焉今户部主事魁廷元者之为谱也则异于是葢诸林满郡邑独据所知以为始祖而族姓辩代为图系兼取欧苏上承下继而昭穆序人各着其所出而冢介嫡庶明所谓三坏者皆无之君子以为善谱廷元初以进士有事江西予方承乏视学一见为相知今予领督漕命道出临清廷元适监仓政奉斯谱告予曰愿有序也廷元之先自隠庵府君以下世以敦朴恺弟相承至于今韦布而诗书者甚多廷元博雅有志好学不倦其所树立将未可涯观其所为谱而世徳于是乎征矣因书而归之

　　送方伯徐公赴湖藩序

　　寳为童子时闻先生长者论乡邦人物慨然慕叶文庄公之为人谓其亷介不羣名重当世稍长得其文辞而读之又闻其立朝议论与其所以施于外藩者乃知文庄之学问政事足以追古人而上下之非直一节而已也自是每见其门生故吏辄详询焉有谓寳者曰文庄前堂内寝各置文正范公图像退朝政暇拱手黙对良久乃去夫其若是也岂徒然哉葢心孚神会前奋后兴不啻亲炙焉者是宜其所造之至尔也惜夫威仪日遐有不得拜阶下以望见之恨及来河南进谒于大叅徐公公以乡晩命进之坐而论政首举文庄所以待士者诏之又以文庄所谓水东日记者示寳寳退而考吾徐公之所行一本其所学不少移易其风采足以消邪心其操守足以愧贪俗葢后文庄而兴起者其言必称文庄也亦岂徒哉寳尝以为文庄不可得而见乃今得见徐公焉夫范公与文庄皆吴产其出入将相大率皆同而所建立亦各彰彰于天下徐公扬歴中外茂着成绩今又奉命布政湖藩其入以辅理葢有日矣由文庄而希范公孰得而御之吾见乡邦人物之评又不落莫矣寳忝从属吏之后方以慕文庄者事公而不获终领其敎狂斐之志竟何如哉故于公之行敢有言于执事谓后进之于先达道盛徳而赞休声以播于人人寳之心也若以当赠言之列则寳岂敢

　　送施别驾序

　　今天子改元之春首诏史臣修先皇帝实録礼部请遣进士若干人分诣各省采集事之当録者以备叅阅于时吾贰守施君以河南省檄有事编纂将行寳与僚属具酒殽饯于北门外酒半寳起言曰世之人有忠直而不信者潜徳而不彰者憸邪奸宄而不露者事有是而或错者非而或举者一时之论晦而无征则曰后世有公论焉后世之公论奚慿慿乎今之纪録而已矣昔人谓左氏传失之诬胡丈定之说春秋也乃多取之不得已也今夫理官之听民讼成案既具虽有大吏者征词而阅实因而决断者什九从而平反者什一何则彼其始定之辞则然也史也者天下之大案也总裁也者天下之大吏也君之为编纂也听乎词以定案者也大吏将于是而征焉书曰察辞于差差不差出于民之口察不察系乎吏之听史之成与狱之成孰轻重乎君其辨之矣勿以一方为小勿以一人为寡勿以一事为微勿以一时为近天下一方之会也众人一人之聚也万事一事之集也万世一时之积也君其慎之君学问博洽壮既困于礼部晩复屈于有司其更事且多今其行也岂患其不慎哉惟古人赠言之意不敢不告耳君起谢请书为序

　　送石汜水赴召序

　　环府州而列者皆县也此得一人焉以为令则其民欣欣然有生意彼不得者反是一人之后复得一人焉继之则所谓生意者不冺而愈滋是其民之幸也茍今日得一人矣而继此或不得吾见生意转为戚容地若易而异者夫一县之休戚系一人一人亦易得尔然方千里或七八百里而为府四五百里或二三百里而为州府州之所统不下数县不得其人民有戚容者什八九而欣欣然有生意蒙得人之幸者纔一二而已甚者咸无焉此岂激劝之典有未至哉今之制县令有治行者率内迁数十年来闻某县起一人为御史矣曰此亷而材者也又闻某县起一人为御史矣曰此勤而能者也人人而询事事而核岁岁而计起一人必拔其尤激劝之典如是其至而得人之效又何其难也盖激劝之典悬于上出于一时而士之所学所养则藴蓄于中而定于平生平生有是学有是养则固是人也彼悬于上而出于一时者得之固可无加荣焉不得亦可无加辱焉自一命以至卿相皆然而况一县乎藁城石君邦秀以进士来令汜水至是六年矣其所行寛而有节简而无缺汜水之民所谓欣欣然有生意者与疆域广狭施及邻境亦质平焉故郑一州县凡四开封一府县凡三十六得一人如君者一汜水而已岂惟一府一州哉虽一省之内县加数倍得一人如君者亦不数也可谓难矣君藁城望家世以经学相传葢有所藴蓄而定焉正吾所谓其人者其有声于一县固其素也使天下之为县者皆如君则得人之效又何患乎其难之有寳与君以场屋事尝再聚于汴遂为相知葢望其为御史久矣今兹之召方将走书为贺而其县文学孔君乃以祖道之序见属寳故道君之为县而能幸其民者以为赠葢为君言之而非敢妄论夫天下之事也若夫君它日之政之大者寳不佞请于汜水观之

　　送杨户部使甘肃序

　　弘治甲寅冬甘肃有边警守将以闻诏司马治兵司徒会饷大为戎备越眀年乙夘春复有言者诏廷臣议可否佥谓兵宜振不宜辄兴而所谓饷者则当预为之处大司徒乃请勑其属才且綀者一人徃莅焉于是陕西司郎中壶闗杨君以选当行凡我僚友无不壮君者或为歌诗以赠而谓寳宜序寳谓杨君领天子命而督运于西陲其事甚大在它人或难而君为之甚称大司徒其知人哉杨君读古书见古人处边事成败利钝之迹葢尝一一熟筹之矣自君为主事时尝领命稽阅居庸等镇仓储其为员外郎也又尝领命赞漕事于东南及为郎中实司陕西诸边诸边奏请岁无虚月君按章复议例比义断左酬右应动中机会所谓出纳舒缩进止速缓葢其素具也今飞挽者吿劳屯戍者吿病庾廪告虚士卒告乏兵非有加食乃不足此其故何也君行矣将有新政邪将举旧政而复之邪夫亦去其害政者而已虽然去细害易去巨害难此知务者之所留意而深察也夫国家之患在戎夷而疆场之守在兵食食既足有自奋之兵兵虽精无自足之食食之所系亦大矣哉诗曰载驰载驱周爰谘诹君奉勅外幸画一敬献天子施行焉此亦使臣职也寳不敏何敢序诸公之作哉聊以是为杨君吿

　　送李大叅赴广西序

　　人之言仕者皆曰儒吏异途又曰内外不同体其果然哉夫吏固不能为儒儒而吏也簿书之中有义焉于从政乎何有然吏于内者亲上典法为宻吏于外者亲下事情为滋宻者所以处其滋必尽其滋而后可以言宻由是观之则内外不害其为同而儒之与吏又安在其异也哉南海李君元善始事白沙陈先生得静虚之趣继而北游京师闻见日博而学问文章益赡以雅葢所谓儒者也及登进士累官户部云南司郎中兼京兆及东南漕事京兆多豪猾徃徃欲有所挠而漕事之宜又岁更月异君一断以义理不亟不徐卒底于成在位若干年奏凡数百上上辄得允今年春吏部举最当迁上擢君广西左叅政命下之日君语诸僚曰吾久服在内行之外也将若之何夫君之为斯言固周于虑者然内外之不同者体耳体不同而理同举以措之宜无弗逹矣葢政莫大于典法天下乌有废典法而可行者哉故以典法而验诸事情则非具文以事情而稽诸典法则非臆见内惟是外亦惟是而后谓之良吏它日以牧伯最君者当犹今也而奚虑焉劳于外而复陟于内为天子之大吏以收儒者之成功其尚有望于君矣君行同朝大夫士与君游者皆有诗为赠而以序属寳寳不佞窃谓诗可不序也儒吏内外之异同则不可不论也于是乎言

　　送僧会定忞序

　　忞两住惠山凡二十年今年乃用荐者为县僧会夏六月来京师得选而去去之日予因而想九峯于烟云千里之外有余情焉忞为僧将以遗脱世累为其道顾舍其山中之乐而役役于一官何哉或谓忞于其道也浅于是乎官乌乎君臣之义不可解于心天地之间虽欲逃之焉徃而逃之忞也井而饮田而食桑麻而衣裳安居无患于草木泉石之间其亦知所自矣纵不即我攸居而其不能解与其无所逃者固未尝不存焉况敢自外于有司之荐乎葢吾犹恨其下山之晩也忞归哉祝厘之余尚以是告其徒

　　容春堂前集巻十三

　　●钦定四库全书

　　容春堂前集巻十四

　　（明）邵寳 撰

　　○序【二十一首】

　　重刋两汉文鉴序

　　予读唐栁子序其弟宗直西汉文类谓其条贯森然可为学者之端尝以未见是书为恨顷者训导黄云自瑞州来视予西汉文鉴一编则宋人陈鉴氏所集凡汉文之散见于纪传及选苑诸书者皆在焉意栁子所谓森然者殆不过是是可传已安仁冼知县光重刻之而请予序予也闻之今君子之论文者皆曰西汉为其近于古也抑尤有古者而必曰汉云汉云岂不谓夫汉之文通于今也哉今去汉已逺文之用于世者若册诰若制诏若奏对书檄赞颂诗赋之类犹夫体焉而汉雅醇矣雅醇则于古为近近之则可复复古于通今之中君子于天下皆然而独文乎记曰醴酒之用玄酒之尚葢物之兼乎古今也久矣汉之文在古诸酒其犹醴也古可用也今亦可用也夫是之谓通然自今视之则有玄酒之风焉由是而复古固其渐哉此君子取之之意也若夫有道者其文以经为师时而出之变而通之存乎其人闗乎天下之运而起衰振陋葢有不假乎力者寳也不敏请从诸君子而深论之云所藏本本宋刻其简帙甚约于简阅为便今稍加于旧凡若干巻皆贵溪诸生郑寅所校也同刻者又有东汉文鉴若干巻序方论西汉故弗及云

　　大学衍义重刋序

　　为人君而不知大学无以清出治之源为人臣而不知大学无以尽正君之法此西山真氏序衍义之言也寳尝观衍义之为书实为治国平天下而作其条分目疏顾若未及然其稽证古今极于世变通于天下之故者则皆指事切理原诸性命而议其所安鉴悬表植由此以应乎彼有余地焉所谓治平之地葢悉具于是矣是诚足以羽翼经传为万世君臣之监欲知大学者其可外是而他求哉惟我皇祖覧而悦之特掲庑壁以资圣学列圣相承用于经筵益加崇重清源之治葢有助焉凡今之臣欲求自尽于上亦执是以徃而已寳承乏视学谓诸生皆学为臣者亟以是书课之而苦板本未广乃访求旧藏属九江守周文济重加校刻传送诸学人给一帙俾之诵习庶几由眞氏之所衍以达乎程朱之所表章又达乎孔曽之所授受提纲挈领约以贯博藴焉发焉粹然一出于正他日为臣祗承休德以着大学之效此圣天子明诏作人之意也而寳也实钦承之故虽不敏不敢不与诸生共勉焉书刻既成乃复以为诸生告

　　新刋大儒大奏议序

　　儒者之学逹则行于天下夫天下岂能自行哉致乎君而已矣告君之言固君子所学之藴而不得不尽心焉者也孔子之告鲁君中正弘大孟子之告齐君明快警切观于其言而所以尧舜其君者可得而窥矣汉氏而下以天下为志者代有其人然或学而非儒儒而未大故形之章牍不过随时论事兴滞补弊各极其说而全体大用徃徃缺焉欲望古人致君之功不亦难哉宋程朱三子学绍孔孟为天下大儒平生敷对建请有书有疏有札具载文集其原叙体要得孔子之纯其分别事情得孟子之辨葢于天下绰有余地虽功业未究而人臣告君之法孔孟以后舍是将焉取哉昔蘓子瞻表上唐陆宣公奏议譬之经效医方谓使圣贤相契如臣主同时而归于能自得师君子以为有识寳尝以授学者而又欲其进于是也故有斯集曰大奏议者不尽録也虽然程朱之道孔孟之道也孔孟之道尧舜之道也身亲见之人孰无是心哉寳与诸生图所以自为夫固宜自近始区区芹曝抑有若苏氏者在虽惧僣渎尚愿献焉

　　重刋静修先生文集序

　　静修先生容城刘公文集若干巻川浙旧有刻岁乆鲜传有志诵读者葢深病之户部主事李君时雍公邑人也近得善本于九江捐俸重刋归公书院以惠学者比会寳于濓溪新祠具语其故且属为序寳为诸生时尝观是集继读公传而夷考其世葢自宋伊闽诸君子后以儒称者未能或先公也初公作希圣解其志已畧见之及夫闻风妙契能自得师而大精正贯之评出焉其识与力庶几副乎其志虽年未及上而其造于道者深矣不然何其出处进退贞而且裕一至是哉论者拟公两生四皓世以为名言然两生责汉以德四皓责汉以礼而不谓其世之不可也若公之世节义不立而天下靡然葢大异于汉公产其地如硕果在剥眇焉独存再征再孙而自靖以卒知春秋之义者当有以处公矣尚奚以它求为哉虽然伯夷之不臣周也爱斯义焉尔也是以有登山之歌仲连之不帝秦也爱斯名焉尔也是以有蹈海之誓公负名义之重而力莫能与山登海蹈未尽其愤顾乃敢为危行而不敢为危言呜呼秦人非周也元人又非秦也甚矣世之为变于是益可痛矣而裕以成贞非深于道者其孰能之由是观之则天下后世固有不假言而知公者况其言尤可传也哉公之书有四书精义及是集集凡若干篇具诸体裁词意所到壁立万仭而洞视千古葢不胜其壮也此其言之可传实与行称而孰谓其终于孙哉公没之后歴胜国至我皇明二百年间建请从祀孔庙者无虑数十最后教谕李伸言之尤力此固天下后世之公论也孟子谓尚论古人必自诗书始是集之鲜传也其何恠夫遗恨于学者哉李君文雅介直无愧公乡宜其汲汲于是君又欲求所谓精义者并刻以传且申从祀之请其意可谓勤矣吾尤望其成因并书之

　　送陈嘉言分司天津序

　　吾锡自国初至于今以进士仕者凡若干人而山林之儒居三之一其以辞翰称者则有某某政事称者则有某某凡锡之人皆能指而数也寳不敢僣论乃今见嘉言岂非其人哉嘉言幼克自奋种学绩文将出而有为于时然性鲠介不能茍合由是独以布衣进既得乡榜乡之人皆曰嘉言其某也其某也及第甲科为此言者愈众今官户部纔余两旬能持法以胜羣奸自大司徒下至同官皆谓嘉言称其职岂独锡之人知之哉然则嘉言将不止于所谓其人者矣昔孟子论善士自一乡一国极于天下又欲尚论古人焉君子之志固如此寳为嘉言乡人窃有志于古也而欲告嘉言乆矣因其天津之行遂以赠之若夫出纳之政寳虽不言嘉言未尝不能行也诸公有书宝为之序

　　送佥宪马君赴河南序

　　近者数月吾僚擢按察佥事奉勅督屯田之政者三人桂林胡用晦之陜西泸州邓志夔之广东而西安马君应房则河南也陜西当西北二虏广东当东南诸夷而河南则居中原故论者皆谓陜广为急河南为缓陜广为难河南为易君子曰不然也屯田之法兵农两便及其弊也农病于走输兵骄于坐食有司者玩而废之久矣岂独陜广哉然陜广之地时有所警一申饬焉乃若中原则异于是夫省则慎忘则弛者常物之大情也由是观之则陜广河南孰缓孰急孰易孰难当有间矣且夫河南心腹也陜与广四体也四体有疾则挛踠痿痹立见其害至于心腹受病怔症郁蛊如火未然如水未决不啻无恙一旦发作四体虽强犹恐不救于殆而况手足方仰于中者乎此又缓急难易之辨也予不敏闻而是之既有以赠胡邓二君应房行复书为别应房闗中之望其在户曹莫不贤之呜呼审缓急之宜者存乎识备难易之用者存乎才吾知应房其不负于君子之论哉

　　逺游诗序

　　逺游诗若干首柴墟储先生倡之白岩乔先生軰诸公和之以赠江东徐君子仁者也子仁少负才气攻古文词歴叅诸名家书法时时有所自得由是有声江东予曩获一再见独心赏其精逸而以不乆与居为恨既而解摈游于四方者于今数年矣予意其覊流顿漫之际必有郁焉无聊愤焉不平肆焉自誉且嘲之态而子仁之笑言坐起食饮咏歌犹昔日也君子谓子仁于是乎达为之赋逺游焉余尝观战国游士挟策走诸侯纵横捭阖一出其颊舌而徃徃有离忧之感及汉兴郡县海内叅建王国士之东西游者亦或以倦归何子仁独异是哉葢汉之士其逰也以宦战国之士其游也以说二者不能无求求之有得有不得得不得累乎其心欲勿着于外难矣今子仁曽有是乎夫乌得而不异也然子仁之游亦非无求者吾不暇悉试言其大则观秦碑于泰山览大风歌于沛考东都之石经订晋刻于兰亭读唐颂于浯崖搜两宋儒者之手墨于闽洛之地探禹穴之秘访殷盘周鼎诸铭识而句疏之入邹鲁之墟左右顾而括拾所遗目收其精手隠其度神会其机而心藏其妙有不求求无不得得而玩玩而乐乐而相忘焉是故飞沉所至见王公而不求贵其身遇岳牧而不求用其术兹其求也夫岂昔人之求欤其游之异葢无足恠者不然则夫【音无】夫也芒鞵布袍足迹半寰宇其亦劳矣抑有不劳而求在其中者曰隠逺游之余孰能为子仁赋卜居哉金陵天下之名胜也昔之人托隠于是者多矣子仁归其为我吊机云之宅登东山寻谢公旧迹葺草堂而栖焉以揖三茆君于云峯霞嶂之表其不将大有所得乎夫是之谓天游而今之所谓达者又不足以嘉子仁也作逺游诗序

　　分题寓赠诗引

　　行有赠古也言而诗诗有所指以起者葢兴之流而古之变也故君子不废焉礼部郎中王君应韶出守陜州寳预设燕饯宾客数人人为二诗诗各有题以寓赠言之意其始作也或谈陜之故迹有底柱者曰此禹功也应韶正色危言表然立于朝识与不识皆知倾仰以是徃治陜其济乎某盍赋是或曰蔽芾甘棠召伯所茇自陜以东皆是也而始于陜故今以甘棠名驿召公之遗应韶继之某盍赋是二题既立佥以为然然作者尚多词厌复出遂相与阅陜志歴选名胜以尽古今之变而底柱甘棠大矣乌乎有底柱之徳则可振天下之击撼有甘棠之徳则可绥天下之流离岂独一郡哉至于斟酌议拟激昂开阖固有道焉及其归也无愧于古而已矣焉知今之举不为他日之故也诸作既成寳僣为引

　　送陈大叅序

　　内省与外藩相承而体稍异藩有使有叅省有卿有亚然省之职兵不兼民刑不兼礼藩之治江不与浙陜不与山内以职分外以地总体虽若异其于政也所系实等吾尝观于藩使宣之叅叅之叅之云者利得举之病得去之弛得张之塞得通之迫得缓之猛得寛之葢凡藩之事无所不与焉者也然则叅之体虽与使异其于政也所系亦等而中州当四方之会有观瞻之道焉视他藩为重其奉勅以督赋者重轻损益斟之酌之使上裕于国下裕于人视他叅尤重陈君之为之也不亦宜乎盖君抱长才负高识一宜为有才识而不自露二宜为在户部若干年会计通融无弗讲究三宜为吾以是道叅之重者告之使自信毋自浅也再擢而使复旋于内因是行也而预期之岂予佞哉岂予佞哉
</div>
    <div class="pagination">
<a href="容春堂前集_page24.html">上一页</a><span>...</span><a href="容春堂前集_page20.html">20</a><a href="容春堂前集_page21.html">21</a><a href="容春堂前集_page22.html">22</a><a href="容春堂前集_page23.html">23</a><a href="容春堂前集_page24.html">24</a><span class="current-page">25</span><a href="容春堂前集_page26.html">26</a><a href="容春堂前集_page27.html">27</a><a href="容春堂前集_page28.html">28</a><a href="容春堂前集_page29.html">29</a><a href="容春堂前集_page30.html">30</a><a href="容春堂前集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
