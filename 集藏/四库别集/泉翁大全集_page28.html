<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 28 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 28 页/共 256 页</h1>
    <div class="content">　　前次书来报东山学规，而未欲答者，以白鹿洞虽出於大儒之手，而止可论理为名言耳，恐无下手用功处也。昔庄渠提学广东亦立四言，有邓童生前问曰：「四者不知何处下手？」魏公斥之曰：「童子何知！」吾谓童子此问，正有知也。今以五教之(日)[目]、为学之序、修身之要、处事之要、接物之要，判为五条，的於何处下手乎？而训规诸条不惟皆原於心，而心又本於几上用功，其孰为易简烦难也？故由训规而可括白鹿之五条者，则有之矣。未闻由白鹿之五条而可以引至训规者也。而使学者以先入之言为主，其复可以变乎？人皆曰：「是又别开一户牖也。」本欲无言，以惟仁书频来，不忍默默也。不悉。九月十九日 
　　
　　复太仆子仁 
　　
　　三复来谕，超出常见，深得老臣之心与时义之的，时辈蒋卿实诸人皆不及也。喜甚！喜甚！非喜执事之合己也，喜识见之真能合道也。前吾於蒋子之数简，吾忧焉，非忧其不合己也，忧其数十年学道，而犹如此同众庸人之见也。且白沙先生受官，而康斋先生不受官，一以处士，一以监生，辞受已不同矣，况於老臣乎！然区区之归亦只决在来岁矣。九月二十八日 
　　
　　书付时素子敦 
　　
　　先师石翁南岳诗云：「垂垂一影落人间，久矣无人一貌看。多少画师传不去，只欠元初画幅宽。」叹器小不足以受大道也。语曰：「执德不弘，信道不笃，焉能为有！焉能为无！」曰：「士不可以不弘毅，任重而道远。仁以为己任，不亦重乎！死而后已，不亦远乎！」今之人，一凡人誉之，则以为有余；一凡人毁之，则自以为不足。器小也甚矣！ 
　　
　　偶笔与赵丹山太守 
　　
　　若水顿首。灵应饯后，拟於次日至舟中再话，以雨阻，人事相绊，不果所愿。奈何！奈何！特差从官奉省舟次。全史昨令陈埙奉问，若果售人否？作何直，若有人售之，此直当作何落著也？又夜间静思前日奉赠鄙作，励初志也，而执事未见相领者。想昔江门所期待者，今各老矣，不可不收拾东所所谓临行带得的。今见执事每每谈仙，诚仙矣，亦必秘之，不宜往往向人言之。吾恐执事之易惑也，吾恐人将疑执事於夫子也。孔子曰：「朝闻道夕死可矣。」何必长年？夫子语水曰云云，恐名教自我而坏。今 执事数十年不复闻讲此矣，而乃区区之云，此吾所以切至於赠言之诗也。昨日有一人云，执事与僧道烧炼云云，不能不为惊惕。凡百别后，慎言寡欲，忠信笃敬，为朝廷布威德於荒远，居易俟命焉可也。念暮年远别，爱深而言切，生水灯下顿首。戊戌十一月初四日 
　　
　　复沉汝渊 
　　
　　吾志存於国家，爱我以及於国家者，诚能爱我者也。忘国家之急，徒曰爱我者，非真能爱我者也。今则吾如之何矣！去就之节，诚如汝渊之云矣。汝渊者非深爱我者，而又谁乎？近得刘举人名誉者，汝德同乡人也，来教来之儿甚笃，实有远志，所见亦相同。昨附蔡生圻一封已到否？汝渊及令婿盛礼拜领，多谢。钱采之近书来，期正初来会三山，遂北。蓍卦足仞至爱，感感。 
　　
　　复钱懋垣黄门 
　　
　　旧知湛若水再拜复黄门钱懋垣大人道契执事。承差来，拜领手翰书刻腆币之贶，即如觌面，感感慰慰。再闻去就之说，可以质之神明，然而未信於门下诸贤者。昔夫子之门，疑之者亦多矣。狄梁公仕乱朝、事女主，如以身处恶秽之坑，如以朝衣朝冠坐於涂炭，当时天下桃李皆在其门，不知又何以纷纷疑之也？久欲去，以俟时耳，时者，因事之类也。别纸疏稿，始复任即为之，以与曾惟馨议之久矣，因此事之类也，以俟秋间，秋间圣人议行明堂礼，又以嫌止，今欲腊间进矣。诸公又以重事逼避事为嫌，然亦欲进矣。执事若正初五六到犹可议也。草草布复，不一。若得早来共会三山，不减鹅湖风致。腊月廿二日灯下。 
　　
　　进论大葬事宜疏与郭夏诸公启 
　　
　　寓南都侍生湛若水谨顿首启。共谂嘉猷允协，天心褒显，爵禄荣增，凡在知者，莫不庆幸焉，矧如水者哉。扈驾南巡，勤劳跋踄，忠孝之事，上下两尽矣。昔太史公留滞周南；遥闻盛事而慨慕兴叹。水也非敢然也，第自顾居位食禄，无可报称者。谨具葬法一疏，因旧为新，求保全美，中则早冀回銮，以光大孝，实区区臣子沥血之至情，自比於刍荛之一得，忘其身谋者也。死罪死罪，惟相公其亮之恕之。谨启。(乙)[己]亥三月三日 
　　
　　与扈驾承天金濂夫徐子直潘子抑诸同志简 
　　
　　再拜白。今日之事，未闻有为忠谋者，私窃愤焉。兹具葬法一疏，盖权宜以上裨大孝者也，中冀早图回銮，以安九庙神灵者也。诸贤得无同此悃恳乎？得无欲共成此意乎？余不及多。(乙)[己]亥三月三日 
　　
　　再简顾东桥司空 
　　
　　别后途计中福履佳胜。到彼大计已有定议矣，固无假言矣。然而区区忠爱之愚，犹有不能自已者，故不辞烦渎，再贡其说焉。前拙疏论大葬事宜，差官行后，徐君叙来，偶道前年徐东园合葬其母太夫人於老国公之圹，乃亦见圹中之水泛其棺，棺已□矣。盖初亦为大空而葬者也，后乃以三合土实之，其事与前疏暗合。此问之徐家可知也，此其明验也。前疏所陈似凿凿可行，幸公同此忠爱之心，极力赞行之，因著为法。此非特一时一代之利之福也。谨启。(乙)[己]亥三月十七日 
　　
　　答行大仆卿王德征问(编注：此篇问语答语相混，兹参考康熙二十年本，用[]表示答语) 
　　
　　庆谓易有太极一章，夫子之至言也。推而要乎其旨，周易尽在是矣。然而读者诵言忘味，容有溺而弗察，混而弗别，吾恐仲尼赞易之初意不明於天下后世也，小子所以质诸门下也。仲尼曰：「易有太极，是生两仪。」岂非以道生天地乎？两仪生四象，岂非以既有天地，即有阴阳刚柔乎？四象生八卦，岂不以阴阳之往来，刚柔之错錝，斯八卦之所由出乎？[若如此生，是有二物相生也，道一而已矣。天地阴阳道，一物也，岂有如此相生之理？此一节只是说卦画之生，由一而分为二，二分为四，四分为八而] [八卦成矣。一是太极。] 
　　
　　[此二句是，深味之。]理之流行，气也。[此句便倒说胡涂□了。]皆阴阳也，惟阴阳故有屈伸、有升降、有进退，有相乘而无相违焉，非判然物也。[一气充塞流行於天地，故有屈伸升降进退相乘也，元非二物。]审如是，阳则主夫动也，阴则主夫静也。谓阳而生动可也，奈何言动而生阳也？谓阴而生静可也，奈何言静而生阴也？[只可言动而为阳，未可言动而生阳，又安可言阳而生动乎？只可言静而为阴，未可言动而生阴，又安可言阴而生静乎？盖阳与动、阴与静本是一物，不可言生。於此见濂溪未如孔子易传。]故阴阳犹体也，动静犹用也，闻体立而用行矣，未闻用先於体者也。[阴阳动静岂可将来分体用？]故太极动而生阳，不若言有阳之理而后动生也；静而生阴，不若言有阴之理而后静生也。互为其根，未尝偏倚，斯则於理不悖，於义似优，然非敢操戈於濂溪之室也。[此数言皆未见，涵养成熟后自晓然矣。立言最难。] 
　　
　　答葛举人清 
　　
　　水拜复。以吾契纯朴之资，坚白之操，而又骎骎乎高明之进，深为可喜可望。或谓吾子近深信禅学，吾谓程子云：「谨礼不透者，可令读庄、列，则亦不妨，但须有回头处，则见我圣学有禅学之所无，而禅学无我圣学之所有。」程伯子出入释老，后来觉后，辟异端者尤切。譬如人入盗跖之室，遍窥其所有赃私，一一打破，为尤亲切也。如何！如何！至於来谕所乐，所以忠告於区区者也，谢盛意，然终是堕在一边去了。若圣人真乐，则造次颠沛终食之间，必於是而不违。素富贵、贫贱、夷狄、患难，无入不自得，乐又不同也。幸吾契大其心，立中正，以观大道之矩。念吾子之资之志出於人远矣，故为一言之。幸不草草也。己亥四月二十八日 
　　
　　与丰城侯李缉庵熙 
　　
　　辱知友末湛某拜复大总戎缉庵李大人道契执事。公差官回，昨日到，领手谕嘉香之贶，感德何如。每怀缉庵天资高明，超出等夷，忘年忘势，孜孜求道，一时所无，以为南都同志者道之，为斯文之幸有人也。兹来谕云「终日奔忙」，此固势之所必不免，然孔子无终食之间违仁，造次颠沛必於是，则忙中未尝不闲也，幸自信自养。至於出处去就久速之机，执事固惓惓为国家之意，然吾自能知裁，固不敢同於众人，众人固未必知也。兹公差官入京，草草布谢，兼近稿草刻奉览。不宣。己亥五月三日 
　　
　　复庞举人朱明洞 
　　
　　水拜复。承手翰寄到，携学子入朱明洞读书，是飞?先我而到也。於此读书讲学，当得长人聪明，精彩百倍也。昔罗仲素入罗浮坐三年，而春秋大明，非其验欤？家人还，草草布复。幸为我白山灵，吾将归矣，宜扫清风明月之榻，以相俟於朱明洞也。呵呵！草刻一幅寄览。不具。己亥五月望日 
　　
　　初任南京兵部议请复快船月粮事宜与都宪王浚川启 
　　
　　前岁旅寓京师，幸得再接丰采，未悉请教之怀，至今歉然。兹承圣明不弃菲材，畀之重任，以嗣执事芳窃。受命以来，夜日惶惶，自恐无以报称，惟以执事画一之法守而勿失耳。其革守备厅不宜理户婚田土斗殴人命等事，至今守迷未行。仆到任三日，即大书告示於府门，以禁告者，今将渐次说下矣。若不然，仆当申明执事之奏，与萧郎中、秦给事之奏，奉有明旨三次者於当宁矣。兹止有快船革去月粮一事，其后摊报余丁帮甲，满城骚扰，为害特甚，万口嗷嗷。盖在公之时，差少则革之诚善也，今时差多则反为害矣。缙绅大夫及科道僚属皆同然一词，今不得已为之，具疏言昔之所以为善，与今之所以为累者上请焉。虽亮在高明时中之贤， 深知政由俗革者，未必以为不然。昔者周公毖殷，克慎厥始；君陈有容，克成厥中；毕公克成厥终。三后协心，同底於道。夫谨与和与成，大若相戾者，而以为协心同道者何耶？譬如四时之运，寒暑相戾，而同归於成天之运化，一气而无二也。万惟明公白之於元辅，讲之於东瀛公。若幸有遂，乃明公之大惠被於留都之人者，前后一致也，何被我之殊耶？惟聪明留意焉，幸甚！谨启。闰七月廿四日。若水拜具。 
　　
　　复王端溪简 
　　
　　旧知湛若水拜复宪副王端溪大人贤契执事，(候)[侯]生来，得领手翰，读之如见颜色矣。知向道不倦，为慰。只有默而成之，不言而信，存乎德行，为最的当也。孔子曰：「予欲无言。」颜子终日如愚。孔门之教人，学者之学圣人，正脉在此也。其有言者，圣人之不得已也。千百年来至於此时，号称好学之盛，然又多走作别处去。近来学者又竞趋慈湖矣。闲尝取其书，一一与之说破，以防其流，号曰杨子折衷，殊非得已而不已者也。予之不幸而不得从夫子无言之教，而不知者徒以我为好辨也。因侯生之归，漫寄一部，兼大事疏一册，幸览之。所望吾端溪以辅斯道者，夫岂小小哉！足疾据床，草草书此。所怀种种不既。三月廿日，水再拜具。 
　　
　　复张西盘少司徒 
　　
　　寓留都侍生湛某顿首启司徒西盘张老先生大人执事。奉违孔遐，梦想劳止。所托费钟石以委大书，初若未知闻者，李涔涯后见访，道临别之嘱，乃得闻所命八字，然又未知真否，固非仆之所敢慢也。次日即大书於粉板，一笔所成，殊无加点，中间岂有感应之机之妙耶？乃令此间善蹋者模之，盖用文公作字法也。兹附承差塞责耳，不能佳也。外近编杨子折衷一部奉览，盖以杨慈湖虚无之学近年大行於南北，吾为此惧，闲先(生)[王]之道，敢取以为忧焉。必执事者之所隐也，抑邪扶正，君子必加意焉者矣，如何！如何！请教未涯，惟为世道自爱。谨启。 
　　
　　简徽州胡二守 
　　
　　旧知湛某再拜二守胡巅泉大人道契。共谂荣任以来，首以振起斯道为己任，立程就讲於斗山，六邑之士翕然兴起，斯道增颜色矣。自有斗山以来无此也，幸甚！幸甚！六邑同志大会久已订之，未成，意者必待文王而兴乎？不尊不信，非虚语也。闻六月初间入进表，能於未行之前，召六邑之士行之，使继而有遵行乎？天泉之胜，绝境也，洪侍御毁邪像而正道聿兴，移岩中殿出前为正 堂，移右崦旧馆五间置於石桥之下，以对新讲堂，不过一转之间耳。其废寺无主田皆待执事以定，或分少半於斗山，亦无不可。必了此乃北行，多士之望也。兹具小简菲仪，托洪上舍、方儒士奉致贺敬，惟览存之。方生所谓墨名而儒行者也，幸不以艺士少之。余俟面既。庚子五月七日 
　　
　　　 
　　
　　答南京礼曹伦彦蕃主政论谢雨仪 
　　
　　眷末湛若水再拜复春官伦大人先生执事。承来谕云云，足见协神人、和上下至意，礼官之职也。执事所存所养可知矣。钦服！钦服！大报恩寺同内外守备祈祷，曾因其旧讹而正之，去释迦异教及昊天玉帝尊神，独存云雨风雷、境内山川、都城隍三神，而行事三晨礼毕。而独三至雨花台，除土积墩为五方龙神位，默祷每方跪百余息，而未有随车之应，是诚不足以感神。又遣官致香於墩，而默祷者又三日。今之霖雨滂沱，非薄诚之所致也，亦明矣。而执事乃以见归焉，水也又安敢贪天以为功乎？不敢当。所谕谢雨用牲币，见不轻易神祗之意。云汉忧旱之诗，则见用牲矣。恐此亦是民间习俗之礼，非当代典礼，又所祀祷未必天地之神耳，不可知也。且天地神祗至尊，礼有以简为敬者，救鼓用牲於社，讥- 12 - 
　　
　　非礼也。鼓可也，用牲又於社，不可也，类也。云雨雷风，天神也；境内山川，地神也。天神惟天子祭之；山川虽在列国则诸侯得祭之，而京师之山川，则在天子畿内，非命恐亦不当耳，未可知也。所以不用牲币以祭者，不敢也。不敢也者，不敢也，尊之至也。敬之者也。惟以诚心炷香致谢而已。心香升中，达诚於天地之神，尊敬之至也。礼有先王未之有而可以义起者，义有未安，莫敢举也。适遣人质诸京兆，亦云无牲币之祀，故并以复，未审执事以为何如？适晚，又设以二说，与宗伯二公议之矣。五月二十三日 
　　
　　寄渭?霍宗伯 
　　
　　萧何为法，曹参守之，民到於今称之。并称二贤，非也。何未必贤，参乃贤也。参非忘己从善，舍己从人，何以能然？故知参直贤也。观其能避堂以舍盖公，盖好道而能笃者也。昨见白原公，亲说执事有书道及俯从鄙见之规，熊公昌言之，知其心矣。是与公皆曹参以上人物，今得报，熊公代此任，甚慰鄙怀。熊公行之，即仆之行之也，则仆虽去，犹不去也。即令人录参赞行事送熊公一览，望公便间再赞，则我非萧何，而熊公真为贤於曹参矣。三后协心，同底於道，仆固不敢望周公，而熊公已为君陈 毕公矣。如何！如何！明日遂行，草草。七月朔日。 
　　
　　与周崦山论改移巡司便宜 
　　
　　大参周崦山大人先生执事。某闻之，惟仁人能举善事以福於兆民。今水所居之乡，西连番禺、小径、沙村诸乡，东连江南、槎诸乡以至东莞诸县；南边大海，海口有二，其西海口，则南江头当之，有把截指挥官军。其东口则独冈当之，独欠把截官兵。而乌石巡检司则旧在东洲，与南江头相连，二衙门并在西海口。海贼往往从东海口入劫各村，为害不小。今乡老共议呈乞以乌石巡司移在独冈，与南江头二衙门各当东西海口而把截捍御之，则一方安宁无虞矣。惟仁人俯念之，早赐裁夺，民庶早宽一日之忧。幸甚。 
　　
　　与督府蔡半洲先生 
　　
　　湛某顿首启大司马大中丞半洲蔡老先生大人契丈执事。日者已拜谢启，兹复琐琐者，因梁尹之行，将谒於军门，动企仰之怀也。因以梁子天锡义事告也。梁子之词翰，世或有之，而梁子则义士也。夫梁子者，名不登於科，秩不显於郎官，而义独超於流品乡里。金主政山者，梁子友也，误诖於宁贼之祸而落职焉。梁子周旋长篇，累辨於达官缙绅之间，幸金之诬枉卒直而还之职，此 古人之高义也，科第郎士大夫之间，有过之者乎？此乡党皆知之也，皆高之也。梁子以誊修武庙实录出身通籍，与数十人者等也。数十人者，皆例补中书，今多在显秩，有兼部寺以阶京堂者矣。而梁子独为争仆之屈於张罗峰阁老，被衔出补序班，竟不得入中书，以今流落於荒裔十里之尹，而终不悔。此亦古人之高义也。今科第郎士大夫之间，有过之者乎？此乡党朝著之人多知之矣，皆高之也。梁子今赴任武缘县，为开府下属。念开府素敦信明义者，故敢以告，当不蒙见讶焉。又近日侧闻筹边妙美，远人伏降，万全之策也。两广人民之福也，惟诸公所以处之者，剂量之者何如耳。国体於是乎尊矣。庆幸！庆幸！江湖廊庙之忧，未之或忘也。故汲汲焉。谨启。庚子十一月十三日 
　　
　　复洪觉山侍御 
　　
　　友末湛某再拜觉山洪侍御大人行台执事。自别后，小启凡四付五羊驿矣。二月十六日得接来谕，自雷阳发舍人来者，知不待五月而还，极慰想仰。来谕此番极为精详，知执事进学之功，不以政事分念也。何慰如之！涵养根本之说甚为切要，然所谓根本者，天理是也。所谓血脉骨髓者，亦天理是也。天理之外，无余蕴矣。天理者，吾心中正之体而贯万事者也。此外何有血脉？此外何有骨髓？即由仁义行之学，集义所生之学也。天理二字不落心事，不分内外，何者？理无内外心事之间故也。而或者以为袭影响者，自或者观之而(去)[云]然耳。易曰：「仁者见之谓[之]仁，智者见之谓之智，而君子之道鲜矣。」君子之道自在中间。近来阳明之徒又以为行格式，整庵之说又以为禅，真我只在中间也。影响(子)[了]不乾涉。磨[镜]之喻最切，此直是百世以俟圣人而不惑耳。幸以自信自养，以有诸己，以至美大圣神耳。行使匆匆，言不尽意。敬复。 
　　
　　泉翁大全卷之十二 
　　
　　门人邵阳陈大章校刊 
　　
　　讲章 
　　
　　经筵讲章 
　　
</div>
    <div class="pagination">
<a href="泉翁大全集_page27.html">上一页</a><span>...</span><a href="泉翁大全集_page23.html">23</a><a href="泉翁大全集_page24.html">24</a><a href="泉翁大全集_page25.html">25</a><a href="泉翁大全集_page26.html">26</a><a href="泉翁大全集_page27.html">27</a><span class="current-page">28</span><a href="泉翁大全集_page29.html">29</a><a href="泉翁大全集_page30.html">30</a><a href="泉翁大全集_page31.html">31</a><a href="泉翁大全集_page32.html">32</a><a href="泉翁大全集_page33.html">33</a><span>...</span><a href="泉翁大全集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
