<!DOCTYPE html>
<html>
<head>
    <meta charset="UTF-8">
    <title>晦庵集 - 第 104 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 104 页/共 166 页</h1>
    <div class="content">　　信州有潏水集印本乃长安人李复之文记董氊非嘉勒斯赉之子乃盗斯赉之妻而窃其国不知曾见之否事冗不暇细看更考之也
　　答王南卿
　　阵法细看尚有误处如上卷第五板阵法内左边两队各欠马军红防二十五人第四板阵法凡马军后并无押队照队中卷第一版四十万人而增之至三十万其四字当作由字幸更详考恐更有此等当改正也
　　答汪易直
　　示喻尊名之意极荷不鄙但今朋友必已有所称往时忘记奉扣后便幸批示或已得先端明本防即不必改也疑义数条意皆甚正但首章管仲事程子所推圣人本意恐已得之葢其不死子纠而从桓公乃是先迷后得如今叛逆而遭赦宥自无可死之理然此事夫子当时不曾明言但今以其言专取其功而畧无讥贬之词可以推见之耳若果有罪则圣人必有微词以见功过不相掩之意不特如此説矣故疑程子此意讲之甚精而鄙意所疑则其曰若当死而不死则后虽有功亦不复取此则未安耳功自功过自过若过可以掩功则功亦得以掩其过矣康节先生论学春秋者当先定五伯之功罪而以五伯为功之首罪之魁此语最为切当然非独论古事为然也见诸行事则操赏罚之权持黜陟之柄者亦当以是为心乃能尽用一世之材以济天下之务而不失其正耳仁之一字以其德而言则必心无私而事当理乃能当之若其功则惟利泽及人有恩有惠便可称之初不计其德之如何也偶来城中人事冗扰且畧为论此条试更思之余俟还家奉答别附便也夫子説可与立未可与权程子説春秋大义易见而时措从宜者为难知此等处更宜致思思而得之则所示数条皆可类推矣然此不可以强通却须反求诸心向性分上讲究存养始当有以自得耳末由面论临风驰想切几力学自爱
　　答汪易直
　　示喻自讼之篇足见立志为已之切尤以为慰此正大学所谓诚其意者然意不能以自诚故推其次第则欲诚其意者又必以格物致知为先葢仁义之心人皆有之但人有此身便不能无物欲之蔽故不能以自知若能随事讲明令其透彻精粗巨细无不通贯则自然见得义理之悦心犹刍豢之悦口而无待于自欺如其不然而但欲禁制抑遏使之不敢自欺便谓所以诚其意者不过如此则恐徒然为是迫切而隠微之间终不免为自欺也旧説大学此章葢欲发明此意而近日读之殊觉未透因畧更定数句今谩録去试深察之以为何如也近思小本失于契勘致有差误此执事不敬之罪也后来此间书坊别刋得一本卷尾所增已附入卷中仍削去重出数字矣偶未有别本旦夕求得续当附去也
　　答彭子寿【年】
　　齐铭之属岂所敢承况此病余昏惫将何以发明圣贤之防为日用功夫之助乎然窃闻之大学于此虽若使人戒夫自欺而推其本则必其有以用力于格物致知之地然后理明心一而所发自然莫非真实如其不然则虽欲防微谨独无敢自欺而正念方萌私欲随起亦非力之所能制矣窃意髙明于此非有所未察特因来喻僭复言之以为诚能于此益致其功则亦无待于御之箴而学日益进德日益修矣
　　答彭子寿【以日不足或作不足日以】
　　垂喻中庸疑义别纸甚详乃知贤者于此方且以讲求经防究极精微以日不足为事世间利害固未易以入其胸次也修道之教修之者固専出于人事而所修之道则天地万物之理莫不具焉是乃天人之合亦何害其为同耶又论事豫之説张游不同葢此章首尾以诚为本而推其所以诚者乃出于明善故释其文义且得以诚为言如大学之序始于格物而其后乃云壹是皆以修身为本亦此类也隠微闻见之分当时偶见如此而谩序之若疑未安置之无害此非大义所系不足深论也智仁勇经文本不曾分若以为疑亦不足论但诸家所分却未稳当必欲分之则须从今説乃为尽善若如来喻则仁字不合列于三德之中而又位于其次葢圣人之言其名理随处轻重所指不同读者须随其轻重而读之乃见其意不可一槩死杀排定也鄙见如此不审明者以为如何如复未安更望报及也
　　答折子明
　　伏蒙镌喻先正墓文使人三返而勤恳益至熹虽至愚心非木石岂不恻然有动于中亦何忍为此牢辞固拒以逆盛意实以衰悴心目俱疲不堪思虑检阅而两年以来名在罪籍每读邸报观其怒目切齿之态未知将以此身终作如何处置然后快于其心未尝不惕然汗出浃背沾衣也是以年来絶不敢为人作一字近所祈恳百拜而辞者已数家矣若以尊喻之严遽弛此禁则四面之责纷然而至从之则召祸不从则取怨反复思之未见其可兼余年无几疾病侵凌神思昏然岂有精力可以给此切告矜亮贷此残生不胜千万哀恳之至
　　答刘君房【元城之孙】
　　先正忠定公有德有言没而不朽百世之下闻者兴起而熹之外舅聘士刘公尝得亲见而师承之熹少时犹及窃闻其余论于忠定公之言行志节详矣是以虽不得及其门墙而想望其声容犹若相接不止于今世纸上所传而已也今辱惠书乃知其后人所以继业承家之意如此而所以见顾者又甚厚非浅陋之所敢承也但来喻颇以未有世其禄者为忧此则贤者虑之过矣先德遗风具在方册有能诵其言行其行不替其志节则所以世其家者孰大于是彼区区之外物何足道哉又承类次遗文已就篇帙见使为之序引以传来世此则又岂晚生妄意所敢几及但愿亟遂锓木传之其人使熹与有闻于大体之纯全则为幸甚矣
　　答刘君房
　　所喻读易甚善此书本为卜筮而作其言皆依象数以断吉凶今其法已不传诸儒之言象数者例皆穿凿言义理者又太汗漫故其书为难读此本义启蒙所以作也然本义未能成书而为人窃出再行模印有误观览启蒙本欲学者且就大传所言卦画蓍数推寻不须过为浮説而自今观之如论河图洛书亦未免有剰语要之此书真是难读不若诗书论孟之明白而易晓也此是伪学见识不审明者以为如何
　　答曾无择
　　【阙】　　　　已报去但觉得多是在外边看未有个入门处须更虚心静虑将圣贤言语从里面亲切处看出来庶几见得意味不为空言不然似此泛滥含糊无益于事终久不得力也
　　答曾无疑【三】
　　时承枉书奉报草草方以为愧忽辱再告益荷眷勤且审比日凉秋起处佳福足以为慰诗卷宠示尤认不鄙之意三复以还既叹其精丽警拔之不可及又重叹其不为大言险语以投世俗之耳目也然承喻及为学之意则似所志又有不止于此者此尤区区所乐闻但未知雅意姑欲粗一闯其藩篱而为彼善于此之计耶抑将勇革旧习而真欲一蹴以至道也如前之説则非区区所敢知如后之説则如来喻之云固非不善然欲自是以求道则恐亦未免为空言也大率人之为学当知其何所为而为学又知其何所事而可以为学然后循其次第勉勉而用力焉必使此心之外更无异念而旧习之能否世俗之毁誉身计之通塞自无一毫入于其心然后乃可几耳此固未易以毫楮既而承见语亦将有枉顾之期矣傥得面论庶竭鄙懐顾此迂濶干触科禁恐非贤者进取之利更冀审处于未动之前毋使贻后日之悔焉乃所愿也
　　答曾无疑
　　辱书良以为慰而反复来喻已得雅志之所存则区区所疑亦不敢隠也葢尝闻之孟子之言有曰人之所以异于禽兽者几希庶民去之君子存之此君子所为而学也然欲存此则必有以识此之为何物而后有以存之能识之则所以存之者又必勉勉孜孜而不少懈焉然后乃可几也此君子之所以为学者而终身勉焉唯恐一毫之不尽而不敢少贰其心者也今足下自谓学无本原心常驳杂岂亦自觉其未尝用力于此而然耶此其自知亦明矣然又欲因其固有而循习之则亦可以殊涂而同归则未知足下所谓固有者为何物又如何而循习之与何者为殊涂又同归于何许也又谓虽旧习之未忘而未尝为学之累则又未知今之新者为何学而昔之旧者若何而能不为之累也凡此所云窃恐非独熹之愚有所不解意者足下之心亦未必能别其孰为同异而孰为是非也足下幸试思之其然乎其不然乎如其果然则愿姑以前者所引孟子之言为主而博考古昔圣贤之遗训以参验之则夫人之所为而学与其所以学者不待外求而得之于我向之所谓固有所谓同归者始为有以识之而知昔之旧者真不足为而果有累乎今日之新矣人之为学必其有以先识乎此而知取舍之所定然后其功夫利病可得而言如其不然徒为论説皆是空言无下落处无所补于事也景阳季章于此皆尝有闻虽未知其后来所进如何然茍善取之亦当有以为助矣吾人既不见用于世只有自己分上一段功夫若见得门户分明端绪正当实用得些子气力乃可以不负降衷秉彞之重此外琐琐一知半解正不足为重轻也不审明者亦有意乎
　　答曾无疑
　　示喻为学之方固得其要然若只如此便了则论语只须存此两条其余皆可以削去矣圣人教人博学审问慎思明辨而笃行之葢于理之巨细精粗无所不讲然后胸次光辉明彻无所不通践履服行无非真实似不当如此先立界限预设嫌疑以自障碍也
　　答曾无疑
　　承喻令兄丧期于礼闻讣便合成服当时自是成服太晚以已失之于前然在今日祥练之礼却当计成服之日至今月日实数为节但其间忌日却须别设祭奠始尽人情耳
　　谓圣人以喜怒动其志固为不可若谓都无所动则是圣人心如木石而喜怒之见于外者特为伪耳岂有是理哉此等处须是存养体验自做得些工夫当自见之难以浅识悬断也
　　学习之习与传习之习非有不同传即谓所学也大抵博学审问学之事也慎思明辨而笃行之习之事也集注中所载诸先生説甚备可细考之
　　来喻忠恕二説皆近之熹乡来所论正谓如此近复细观乃有未尽已于论语集注中更定其説矣试详考之当见曲折所谓窃恐狂骛髙逺者视之【云云】却不当如此顾虑终身行之自是学者事于圣人何所预哉蓍数之説其义亦精但不知所谓老隂老阳其数则一少隂少阳其数乃三是如何葢四象之变极于六十有四老阳十二老隂四少阳二十少隂二十八乃自然之数不审增减揲者随其所得而言之又何虑其不可观变耶
　　揲法初爻成则便止有三十二卦二爻成则便止有十六卦三爻成则便止有八卦四爻成则便止有四卦五爻成则便止有二卦亦是自然次序节次可见今所疑者亦何嫌哉
　　揲蓍之法周礼领于太卜之官计其法度必甚详宻今皆不可见矣独赖大传有此数句可以畧见彷佛而以今推之亦无不可通处学者既不得见当时旧法则亦且当守此不当妄以私意横起计度也蒿固非蓍然亦犹是其类若以木棊竹筭金钱当之则其去蓍亦逺矣又如所言交重之论亦所未晓交者拆之聚故为老隂重者单之积故为老阳亦何疑之有乎然此六爻既成而画地以记之象耳于揲法初无所预也
　　答曾无疑
　　所论为学之意甚荷不鄙但若果有所得出言吐气便自不同才见如此分疏解説欲以自见其能而唯恐人之不信便是实无所得自明眼人观之固不待其词之毕而有以识之矣孝悌忠恕若浅言之则方是人之常行若不由此即日用之间更无立脚处故圣人之教未尝不以为先如所谓入则孝出则悌忠恕违道不逺是也若极言之则所谓通于神明光于四海无所不通而曾子所以形容圣人一贯之妙者亦不过如此又非如前者言之可易而及也故大学之道必以格物致知为先而于天下之理天下之书无不博学审问慎思明辨以求造其义理之极然后因吾日用之间常行之道省察践履笃志力行而所谓孝悌之至通于神明忠恕之一以贯之者乃可言耳葢其所谓孝悌忠恕虽只是此一事然须见得天下义理表里通透则此孝悌忠恕方是活物如其不然便只是个死底孝悌忠恕虽能持守终身不致失坠亦不免但为乡曲之常人妇女之检押而已何足道哉今且以所举有子曾子之言观之似于文义之间全未考究虽近世先觉如程夫子之言所以发明其妙者恐皆未尝过目而经心而况于其他义理精微千差万别岂能一一防其防归也哉故熹窃以为今日与其自辨以求合枉费言语枉费心力不若一切放下便依此説且将大学论语反复熟读而因程子之言与其门人数公之説以求圣贤之防意所在句句而讲字字而思使无毫髪不通透处则自不须如此妄自拘束强作主张也无疑试更思之恐或可信则一两月间天气差暖或能乗兴一来面罄其説庶几彼此殚尽免至如此担阁虚费光隂也晷景制作甚精三衢有王伯照侍郎所定官厯刻漏图一编亦与此同厯象之学自是一家若欲穷理亦不可以不讲然亦须大者先立然后及之则亦不至难晓而无不通矣北宫似孟施舍孟子本文无此语不知寻常如何晓防此句未敢轻论其得失也
　　答曾无疑
　　子约书来必盛称无疑之为人但不知中间相聚所与切磨诵説者果为何事计于要亲切处亦未必能尽所懐而日月逝矣嵗不我与丈夫有志者岂当为此悠悠泛泛徘徊犹豫以老其身乎
　　答曾择之【祖道】
　　礼即理也但谓之理则疑若未有形迹之可言制而为礼则有品节文章之可见矣人事如五者固皆可见其大槩之所宜然到礼上方见其威仪法则之详也节文仪则是曰事宜细考之忠恕二字其本义只是学者众人之事曾子所言乃借此以形容圣人一贯之妙程子之言又借天地造化之体用以明圣人之事须作三节看见得各有下落则一章之指自通贯矣更徐玩之非欲速所能达也
　　此説未然但漆雕语意深宻难寻而曾防之言可以玩索而见其意若见得曾防意则漆雕之意亦可得矣且看程子説大意两字是何意二子见得是向甚处如何见得
　　答曾择之
　　仁者心之德爱之理也
　　仁者心之德犹言润者水之德燥者火之德爱之理犹言木之根水之原试以此意思之
　　尽已之谓忠祖道初以为尽吾心之所至而无一毫自隠先生以为语未莹祖道再思之恐止是竭尽吾心而无一毫不足之义
　　后语转疎前语只自隠二字不切须知不必自隠然后为不忠但有不尽处便是病也
　　主一无适之谓敬
　　此等语须力行之方见得真实意味
　　礼者天理之节文人事之仪则
　　更就天人上看
　　义者事之宜也
　　更以孟子説义处推之
　　忠恕
　　曾子忠恕二字便是一以贯之底注脚可更以二程先生及上蔡説反复体认仍以集注之説参之便见圣贤之意直是细宻不是泛然儱侗説话
　　以约失之者鲜矣
　　约有收敛近里着实之意非徒简而已【上蔡説得好】德不孤
　　此德不孤与易中説德不孤不同此但言有德者声气相求自不孤立故必有邻易中却是説敬义既立则内外兼备则其德盛而不孤也
　　漆雕开曾防
　　二子是信个甚底又是如何地信曾防语可更以集注为主子细体验仍看上蔡之説发明得亦亲切
　　三年之丧而复有期丧者当服期丧之服以临其丧卒事则反初服或者以为方服重不当改衣轻服不知如何
　　或者之説非是
　　卒哭
　　百日卒哭承开元礼以今人葬或不能如期故为此权制王公以下皆以百日为断殊失礼意古者士逾月而葬葬而虞虞而卒哭自有日数何疑之有但今人家诸事不办自不能及此期耳若过期未葬自不当卒哭未满一月则又自不当葬也
　　答曾择之
　　前书所説欲于一字中推寻曲折不知后来看得如何恐亦不必如此但从头看到要处更加功夫子细辨别而不要处亦不可草草则久之自然浃洽贯通精粗一致矣季章説致曲处不知如何今亦不记当时所説大抵彼中朋友看得文字疎畧不肯依傍先儒成説反覆体验而便轻以己意着字下语正使得其大意中间亦不免有空阙处相接不着欲革此弊莫若凡百放低且将先儒所説正文本句反覆涵泳庶几久久自见意味也
　　答曾择之
　　所论曾防大意则然但谓漆雕开有经纶天下之志则未必然正是已分上极亲切处自觉有未尽耳虽其见处不及曾防之开濶得处未至如曾防之从容然其功夫精宻则恐防有所不逮也以此见二人之规模格局大槩不相上下然今日只欲想象圣贤胸襟洒落处却未有益须就自家下学致知力行处做功夫觉得极辛苦不快活便渐见好意思也天下归仁之説程先生是説实事吕与叔恐不免堕于虚见其得失自可见也季宏之来只是要求跋尾全然不曾讲学却须曾理防作文大率彼间士人多是如此乡外走作不曾乡里思量论其渊源葢有不得不任其责者矣甚可叹也因其告归附此为报熹衰病沈痼【阙】心之患已成尚思更与朋友讲论此事少革流弊以【阙】　　贤者无事更能见过相聚旬月是所望也
　　答王才臣
　　来喻缕缕备见雅志然于读书穷理所得所疑未有以见教者而较短量长非人是已之意实多若果有得于义理之归恐不应更有此病也明者思之以为如何茍有取焉则愿置此而姑相与实讲所疑乃千万之幸也无疑书来其大指与左右亦相似已详报之或因过目并以一言论其得失可也六咏之需非敢忘之实以年来纂次礼家文字头项颇多衰病之余精力向尽无暇可及亦觉未是急务故不敢以奉凂尔格齐大字此却好个题目顾未知所以充之者如何写字亦非所难适此两日寒甚衰病拘挛不可轻动向后晴暖当试为之以奉寄也承有枉顾之意尤荷不鄙若得防面彼此倾倒以判所疑何幸如之未间千万及时专力使有个端的用心处庶几合并之日有可讨论也子直诗甚佳南容之篇尤有余味已輙为题其后因书幸以报之也
　　答度周卿【正】
　　比来为况如何读书探道亦颇有新功否耶嵗月易得义理难明但于日用之间随时随处提撕此心勿令放逸而于其中随事观理讲求思索沈潜反复庶于圣贤之教渐有黙相契处则自然见得天理性命真不外乎此身而吾之所谓学者舍是无有别用力处矣因书信笔不觉缕缕切勿为外人道也
　　答李诚之【说】
　　特承寄示新刻二先生祠记并枉长书一通记文鄙浅而书意勤厚非区区所敢当也然先生之道即伏羲尧舜禹汤文武周公孔孟所传之道先生之书即所以发明六经孔孟之书初非别有妙竒特自为一家之説而与古之圣贤异轨殊辙也世之君子固未必尝读其书而骤读其书亦未能遽晓是葢不唯不知程氏之学实乃并与古昔圣贤之学而不知之也举世昏防恬不觉悟而其聪明辨博能为文字语言名有气槩才力者则其恶之为尤甚今以门下之才之美宜已无愧此数者而其用心独不然葢不惟立祠伐石以着其尊慕之意而来书之喻又将不鄙迂陋而辱问津焉此其志岂独贤于今世之士也哉窃感下问之勤故粗论其梗槩如此近所刋定大学章句一通今致几下所欲言者不能外此幸一读而三思之其必将有以得之而异时所以见于文章事业者愈有光矣僭率皇恐
　　答李诚之
　　昨蒙不鄙俾撰先正文集后序自知不文不足以副厚意顾以先契之重乡往之深且欲托此以少见尊奬节义别嫌明微之意以是不敢力辞而辄草定其説以求商订区区之心葢未敢自以为是也所欲更定尊复明辟四字刋去繁冗着语精切前辈所谓自有稳字正此谓也玩味叹服不能自己但平贼之功虽由外济之语乃是区区鄙意分功纪实以息争论之微指朱丞相所记当时之事非不详明正以欲专其功而反诋吕张为败事又其后深诋李赵诸公诬谤已甚故读者往往心非而鼻笑之并与其可信者而不信之也愿熟思之恐不可改如何
　　答徐崇文【侨】
　　日用功夫且得如此照管莫令间断久之浃洽自有见处亦不须别立标的便计工程也敖惰之説如所引孟子隠几而卧而以为当然则已得之矣何必疑其非本有耶不但孟子如孔子取瑟而歌亦是此类但大学之意却是恐人于此一向偏却更不照管今当看此重处识取正意受用省察不必向闲慢处枉费思索也子顔时时往来甚佳才卿得托门馆甚善其人有立作看得道理亦子细尽好从容讲论也
　　答林叔恭
　　为学只要致诚耐久无有不得不须别生计较思前算后也
　　答潘子善【时举】
　　辱书知学问之志甚善甚幸杜门独学与周旋师友之间学之难易固不同矣然其用力实在于我非他人所能代也况彼中朋友以书来者已自数人切切偲偲相观而善似亦不可谓之全然无助者更在勉力而已
　　答潘子善
　　便中两承惠书深以为慰比日秋凉所履佳胜熹衰病涉秋似有向安之渐但辞职告老皆未报可日深悚惕之懐耳恭父留此甚久尽得从容因其行草草附此其他恭父必能言之未间唯冀以时自爱眷集一一佳庆诸疑问各疏其下矣恭父当能道其详
　　答潘子善【问易传近思録】
　　大畜彖曰能止健大正也传曰能止乎健者非大正则安能据大畜天在山中之象则是能止其健于下也今曰止乎健者不知是止于健还是止其健耶伏乞批诲
　　能止健言以艮之止止干之健也传意亦是如此但其文势似倒他亦多此类也
　　习坎八卦中独坎加习字説者多矣未知义果如何
　　此等不必深求其説
　　习坎卦义传云一始于中有生之最先者也故为水夫阳气之生必始于下复卦之象是也今曰始于中其义如何
　　气自下而上为始程説别是一义各有所主不相妨然亦不可相杂
　　咸上六咸其辅颊舌窃意此爻宜有悔吝而不言悔吝何也
　　吉凶悔吝系乎邪正此但见其不足以感人之意耳未见有失故不得以悔吝言也
　　遯九三畜臣妾吉传曰系吝之私恩懐小人女子之道也故以畜养臣妾则得其心为吉也小人女子近之则不孙逺之则怨若专以私恩懐之未必不有悔吝而此爻以为吉何耶
　　此爻不可大事但可畜臣妾耳御下而有以懐之未为失正但恐所以懐之者失其正耳
　　大壮上六羝羊触藩不能退不能遂无攸利艰则吉传以艰字为遇艰困则失其壮而得柔弱之分故吉窃意不能退遂而无所利则是已艰困矣而又曰遇艰何也恐此艰字只作艰难其事而不敢求进不已则吉如大畜九三利艰贞之艰説如何
　　当如大畜之例
　　晋序卦物不可以终壮故受之以晋传曰物无壮而终止之理既壮盛则必进窃意物进而后至于壮盛既壮盛则衰退继之矣今曰壮盛则必进此义如何
　　物固有壮而后进者亦有进而后壮者各随其事而言难以一説拘也且以十二月卦论大壮之为夬夬之为干岂非壮而后进乎至干乃极而衰耳
　　晋传曰晋之盛而无德者无用有也然大有可谓盛矣而卦有卦德不知如何
　　元亨利贞本非四德但为大亨而利于正之占耳乾卦之彖传文言乃借为四德在他卦尤不当以德论也晋六三众允悔亡传曰或曰不由中正而与众同得为善乎曰众所允者必至当也窃谓世固有不义而得众如齐之陈氏鲁之季氏者矣顾可以为善乎
　　易是虚设之辞不可以实迹论若以卦象言之则顺而丽乎大明自不应有不善也
　　家人有严君焉传曰家人之道必有所尊严而君长者谓父母也如此则严君作两字説然自旧诸家只作一字説未知如何
</div>
    <div class="pagination">
<a href="晦庵集_page103.html">上一页</a><span>...</span><a href="晦庵集_page99.html">99</a><a href="晦庵集_page100.html">100</a><a href="晦庵集_page101.html">101</a><a href="晦庵集_page102.html">102</a><a href="晦庵集_page103.html">103</a><span class="current-page">104</span><a href="晦庵集_page105.html">105</a><a href="晦庵集_page106.html">106</a><a href="晦庵集_page107.html">107</a><a href="晦庵集_page108.html">108</a><a href="晦庵集_page109.html">109</a><span>...</span><a href="晦庵集_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
