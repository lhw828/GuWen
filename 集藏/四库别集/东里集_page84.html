<!DOCTYPE html>
<html>
<head>
    <meta charset="UTF-8">
    <title>东里集 - 第 84 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 84 页/共 87 页</h1>
    <div class="content">　　一浙江福建官台山乌峰洞等处有等人民因被府县及闸办官吏逼迫不得已逃命山林出没为盗诏书至日悉宥其罪各还原籍安生乐业永为良民
　　一陕西四川儧运茶课有己起运者即赴所指茶马司交收未起运者悉皆停止
　　一各处造作除军需外其余不急之务尽皆停罢今后有司非奉朝廷眀文敢有一毫擅自科扰军民者罪之
　　一逃军逃囚逃匠人等诏书到日为始许一月内赴官自首免其本罪军还原伍民还原籍匠复本业
　　一逓年为事发去买马当站及充军逓运驿夫皂膳夫军伴之类法司即便拨替放回为民不许延缓违者罪之
　　一有被水旱缺食贫民有司即便取勘赈济
　　一民间应有事故人户抛荒田土有司即为从实取勘开报以凭覈实除豁另行召人承佃中间如系官田即照民田例起科
　　一军中有鳏寡孤独者所司依例存恤毋令失所民年七十以上及笃废残疾者许令一丁侍养不能自存者官为赈给凢军民年八十以上者所司给与绢二疋绵二斤肉十斤米一斗时加存恤
　　一孝子顺孙义夫节妇许所司保勘眀白开具实迹奏闻以凭旌表
　　一军民之中有懐材抱德堪为任用或屈下僚或隐山林所司荐举以礼遣送赴京量材擢用
　　一凢有军民利病诸人直言无隐
　　一凢有贪官汚吏蠧政壊法作弊害民诏书到后不即改悔仍前贪虐者许巡按监察御史按察司即便拿问解京
　　一自后官吏敢有指以催办为由輙自下乡科敛扰害平民者许诸人首告所司即便拿问解京
　　一诸司官员敢有容隐吏卒弓兵皂牢子久占衙门逓年不替专浸润官长起灭词讼説事过钱及称主文等项名色各衙门结览弄法把持官府虐害良善诸人首告其有在按察司及廵按监察御史即便擒拿问罪解京
　　一法司所问囚犯今后一依大眀律科断不许深文违者罪之
　　于戯军民一体爱人必务于寛赏罚有经为国必彰于明信尚赖文武贤卿中外良臣摅乃忠贞匡辅不逮用承鸿业隆国家永逺之基嘉惠羣黎广海宇治平之福敷告天下咸使闻知永乐二十二年八月十五日
　　尊文皇帝文皇后諡号诏
　　奉天承运皇帝诏曰朕惟自古圣君哲后有大功大德者必有显号徽称以表扬鸿羙垂万万年钦惟皇考大行皇帝躬膺天命统御兆民制治保邦隆继述之大孝笃近举逺同覆载之至仁神武廓清之功圣文广缉熙之化天地宗社享于上华夏蛮貊戴于下舆图充拓旷古所无泰和融液嘉徴毕至海宇乂宁臻于熙皥钦惟皇妣仁孝皇后天禀元圣上配宸严至顺以承天厚德以载物含光大端一诚荘隆化理之原笃宗祧之敬宣昭懿范母仪天下神游益逺哀慕无穷属兹继叙之初式举尊崇之典谨命文武羣臣稽古礼文议荐諡号大公之义舆论佥同秪告天地宗庙社稷恭上皇考大行皇帝尊諡体天道髙眀广运圣武神功纯仁至孝文皇帝庙号太宗皇妣仁孝皇后尊諡仁孝慈懿诚眀荘献配天齐圣文皇后于戱惟神圣配乾坤盖名言之莫罄惟光华同日月着尊仰于不忘敷告臣民咸使闻知永乐二十二年九月初一日
　　文皇帝尊諡册文
　　维永乐二十二年嵗次甲辰九月癸酉朔初十日壬午孝子嗣皇帝某谨再拜稽首言臣闻惟圣神之德如天地之化至妙莫测至大难名然皇有羲轩之称帝有尧舜之号皆本谟烈表于万年恭惟皇考大行皇帝体天之心天之道具大而能化之圣存妙不可知之神统理万邦仁育庶类同乾坤之发育同日月之照临广大而髙眀刚健而不息扬神武以靖乱宣文教以兴治笃继志述事之孝兼创业守成之勲典章集百王之大成朝贡极八纮而必至道泰时康于兹二纪隆功盛德宜荐尊諡谨奉册寳上尊諡曰体天道髙眀广运圣武神功纯仁至孝文皇帝庙号太宗伏惟圣灵在天昭眀有赫垂裕后嗣咸被家国于万万年与天无极谨告
　　文皇后尊諡册文
　　维永乐二十二年嵗次甲辰九月癸酉朔初十日壬午孝子嗣皇帝某谨再拜稽首言臣闻圣君御极必有圣后如天地日月共成化功虞夏至周逮我皇祖咸得圣助光啓国家懿号徽称万世尊仰钦惟皇妣仁孝皇后上配圣考允孝允仁允钦允诚严奉宗庙协隆化理含光大配地承天表母仪于天下垂教范于无穷万方钦戴愈乆不忘涂山太任古今一揆谨奉册寳上尊諡曰仁孝慈懿诚眀荘献配天齐圣文皇后伏惟圣灵眀昭在天祚后嗣亿万万年谨告
　　册立皇后皇太子封宗室诸王诏
　　奉天承运皇帝诏曰朕惟致理必先正内所以崇王化之基承统必重建储所以厚国家之本乃若众建宗室式以永壮藩维帝王大经典章斯在朕祗承天叙君主万邦顾兹临御之初方切维新之治念德泽之未究耿夙夜其靡宁而亲王勲臣文武百辟志存爱国咸懐永图屡表摅诚请立皇后建皇太子稽率旧章勉狥众志巳于十月初八日册立妃张氏为皇后十一日册立嫡长子睿名为皇太子封次子　为郑王　为越王　为襄王　为荆王　为淮王　为滕王　为梁王　为卫王于戱惇叙彛伦自家邦以达于天下巩固社稷隆本支以传于万年用仁厚之风永协雍熙之化布告天下咸使闻知永乐二十二年十月十一日
　　勅五府六部等衙门求直言
　　朕以菲德嗣承大统君临亿兆顾天下之广庶务之繁岂一人所克独理亦赖文武贤臣相与协力共图康济矧属亮隂之际尤切倚毘之心是以嗣位之初首诏中外旁求直言此皆实意而渉月累旬言者无几夫京师首善之地四方之所视法或有人困于下而不得闻弊胶于习而不知革为国以得贤为重事君以进贤为忠今居官者或廉贪襍处贤否无别其何以望治效典兵者或部伍不实纪律不肃其何以严防御仕者之禄不足而冗食之员甚众法吏所尚未平恕而罪人或困于深文推之百司之务夫岂皆适于中近者如斯何以法逺岂非宪纪不振言路犹壅夫有功必赏有罪必罚贤者必进不肖者必退至公之典朕不敢私卿等皆受朕股肱心膂之寄无以直言而虑后谴君臣同体相与贵诚必嘉谋嘉猷辅朕不逮庶副倚重贤人君子之意故勑永乐二十二年十月十一日
　　勑谕天下文武羣臣脩政事
　　朕惟天地以生物为德人君以养民为任设官分职简贤任能所以相成其功朕祗绍鸿图仰惟祖宗创业守成之艰难夙夜惓惓体天为治嗣位之初蠲逋负赦有罪不急之务一切停罢慎选贤良共图维新之治期与天下安于太平今天下庶事未尽理生民未尽安斯朕之责亦尔文武羣臣之责尚勉思之咨尔文臣六卿掌国之庶务布政司受任方隅守令典郡邑大小庶官各有攸司其竭忠殚虑以安黎庶铨选必择人赋税必有常礼教必脩眀兵政必振举刑罚必平恕营缮必撙节凢百政令必勤审度以存恤为心内外相承兴利除害休息以蕃其生劝课以厚其本兴学劝士以正其俗以成其才必使吾民衣食充足礼让成风匹夫匹妇咸得其所斯为称职咨尔武臣都府掌国之军政都司控制一方卫所边圉各有信地其悉心戮力以卫国家简阅训练必公必勤纪律部伍必严必肃器械必坚利城堡必脩缮粮茭储峙必足于用廵逻瞭望必谨以备使奸宄屛迹吾民安于无事其要以抚养军士为本防其饥寒念其疾苦用之于万全斯为称职至于风宪为朕耳目朝政阙典吏治得失军民利病百官有司孰贤与否悉宜防察必使官得其人政无不举人咸乐生斯为称职夫君臣一体上下相须朕勉于脩德尔尚励于忠贞弼成治化以跻斯民于雍熙泰和之盛不其伟欤朕代天子民恪存戒饬不以小人备任使不以浮费伤财力不以刑法先教化不以贪黩劳士卒尔尚体予至意以副职任惟忠足以事君惟仁足以防人惟勤则庶事集惟防则公道存乃若骄淫纵恣朋比用事贪暴掊克渔猎吾民阿谀从事务为容悦庸壬保位无补于时黜陟之眀赏罚之公典章具在尔其钦哉故勑洪熙元年正月初三日
　　郊祀覃恩诏
　　奉天承运皇帝诏曰朕惟君国之道事天为大事天之实恤民为本我国家圣圣相承太祖髙皇帝肇基垂统靖万邦太宗文皇帝继志守成德威广被天下无事生民乂安六十年于今矣是皆天地祐祚之隆祖宗功德之盛肆及眇躬获承鸿绪嗣位以来夙夜祗慎上惟天地之重下念生民之艰式严昭事庶臻康济谨于今年正月十五日恭祀天地于南郊股肱助相群工骏奔三灵交悦百顺介祥嘉与臣民均膺庆泽一应合行事宜条示于后
　　一农桑衣食之本学校风化之原有司宜加劝课在内从廵按御史在外从按察司廵督毋为虚文务臻实效
　　一祀典神祗皆为保庇生民有司奉祭务在诚敬不许防慢
　　一天下岳镇海渎及各处山川社稷等坛帝王陵寝先圣先贤忠臣义士旗纛城隍祠庙常须洁净遇有损壊随即脩理仍禁约不许樵采牧放
　　一军民之家有孝子顺孙义夫节妇合该上司审覆眀白具其实迹奏闻以凭旌表
　　一军民有鳏寡孤独及笃废残疾无依之人所司常加存恤依例廪养毋令失所
　　一有防洁公正贤能干济之人未曾出仕或屈在下僚许所在官司荐举务得真才实行以凭擢用不许徇私滥举若考验不中或后犯赃罪原举之人连坐
　　一文职官员自永乐二十二年八月十五日以前有犯罪作办事官及发充吏役承差者并送吏部随才受职但有赃罪者不在此例
　　一武职官员子孙除应袭外其余子弟果有德行可取才识优长者听所在官司荐举以凭取用
　　一文武官有因公干在途病故者所在官司即以礼棺敛逓送还家若在任病故家小不能还乡官为依律应付脚力送回勿令失所
　　一广东珠池及各处官封金银场幷江西饶州烧造磁器官窑仍前禁止外其各处山塲园林湖池坑冶及菓树蜂蜜等件原系民业曾经官府采取见今有人防守及禁约者诏书到日听民采取不许禁约如有原防守之人各还职役
　　一官员父母有年七十之上家无丁力去任遥逺不能就养者许其眀白具奏放回侍飬待亲终起复就用若不得离职愿分禄于原籍支给奉养者听从其便
　　一内外文职官员离家年久者许其眀白具奏挨次给假回还原籍省亲祭祖
　　一文职官员年七十之上不能治事者许眀白具奏放回致仕若无子嗣孤独不能自存者其有司月给米二石养其终身
　　一自洪武至永乐年间有充军摆站等项后因保举起复为官或见任或病故或以礼去官皆免其户下子孙补役见任年七十之上筋力衰惫者亦许引年致仕开其军伍
　　一天下诸司文武官吏俸给每石折支钞二贯五百文近来米价腾涌日用不给除原支本色米外其余俸米每石折支钞二十五贯年丰粮积再行定夺
　　一朝廷建置文武官员所以统治军民其间或有官非其人不得军民之心而军民动輙绑防凌辱有伤大体今后凢有害军害民官吏许被害之人赴合该上司陈告上司不为准理许诉于朝不许擅自绑防违者治罪若受赃及造反谋逆及逃叛者听绑防前来不拘此例
　　一城池之设所以御暴卫民遇有坍塌损壊随即脩理合用材料支给官钞买办不许因而生事扰人若有坐视不行脩理者听风宪官纠举
　　一工部成造军器逓年坐各处买办一应物料多有未纳自永乐十九年以前坐者悉皆罢免其二十年二十一年二十二年坐者免其一半以纾民力
　　一各处嵗办芦柴除前蠲免外自今常额以十分为率减其三分每嵗正纳七分实纳本色二分其余五分俱照原行折收钞贯每束收钞五贯就送所在官库收贮支用
　　一各处逃移人户诏书到日即回复业其户下逓年拖欠税粮悉与蠲免仍自复业之后再免税粮差役二年如乏牛犊种子者所司劝谕粮长里长幷有力之家互相给助耕种不许生事扰害其有比先私家债负未还者限三年后一本一利交还不许逼抑索取
　　一各处全户充军幷全家死絶抄劄人户遗下空闲荒芜田土无人佃种者所司务要设法召人开耕待三年后方徴税粮不问官民田俱照本处民田例起科不许重加科扰违者罪之
　　一各处卫所官军俸粮近年有因水旱等项民间输纳未足仓无储积以致官军积乆不得给用诏书至日各府州县将永乐二十年分拖欠税粮各照当地时价听民折纳钞贯布绢头畜等件就于本处官司收贮仍查勘各卫所官军逓年未关俸粮眀白见数挨次将前项折纳物件依原折米数给付官军收用其支给余剰之物储贮别用
　　一各都司卫所屯田官军今后务依原定分数下屯不许一槩差占失悮农业年终从监察御史按察司比较其间多有艰难办纳子粒不敷今后除自用十二石之外余粮免其一半止纳六石
　　一各处拘补军役已有定制其有委系丁倒户絶者取具所在官吏执结回报卫所即为转逹该府兵部以凭开豁毋得展转勾扰剥削无辜亦不许指此为由一槩将有丁之家徇私卖放空歇军伍违者各治以罪
　　一各处孳生马疋旧例每年纳驹一匹中间多有驹不及数者令其赔补积畜年乆贫无赔偿者多至失所今听两年纳驹一匹永为定例若两年纳驹两匹量为赏钞以旌其勤
　　一四川寳宁等府所属茶课其原额官茶自洪熙元年以后皆照洪武年间例办纳价买民茶尽行罢免若官仓见积茶数堪中换马者仍留支用芽茶依当地时价作官吏俸钱支销其不堪换马芽茶眀白具奏覆验烧毁免致堆积累民
　　一各处遇有水旱灾伤所司即便从实奏报以凭寛恤毋得欺隐坐视民患
　　一旌善申眀亭所以劝善惩恶有司常加整防遇有善恶眀白书之庶以激励风俗毋徒视为虚文
　　于戱郊禋致诚所以仰答灵贶阳春布徳所以顺体乾元迎导至和发育庶品尚资有位咸乃官推其仁爱之诚辅我太平之治诏告中外咸使闻知洪熙元年正月十五日
　　勅兵部罢朝觐官牧马
　　今都察院言陜西等按察司官谓今领孳牧马疋太仆寺都司布政司带管提督风宪不无受制等事初羣臣所议本欲便民今思其言诚有未惬朕懐盖国家以禄待仕者使之牧民今以马责其孳牧非惟有失礼待臣下之体且使防者艰于保其操行贪者得以假此扰民况巳有诏寛恤民间牧马二嵗纳一驹岂复于官犹责孳牧纵使各府州县大小官员一一养马总纳不及数千其于朝廷补益几何勑至各布政司按察司及府州县官但有巳领过马匹者就依洪武中钦给官员马匹例给与骑坐不问其孳息未领者悉皆停止都察院题本就付尔观之如勅奉行洪熙元年正月十八日
　　勑谕文武羣臣求言幷复弋谦朝叅
　　朕以眇躬处亿兆之上御天下之大几务之繁殆难独理是以数诏求言冀匡不逮此朕之实心也自即位以来臣民上章以数百计朕未尝不欣然听纳言之而当即与施行茍有不当未尝加谴此皆羣臣所共知者间因大理少卿弋谦所言过于矫激多非实事朕一时不能无概于心而羣臣有迎合朕意者交章奏其卖直沽名欲寘诸法朕特优容令在职视事不得朝叅而自是以来言者盖少岂以为无事可言欤抑懐自全之计而退为黙黙欤自今冬不雪春亦少雨隂阳愆和必有其咎岂无可言而为人臣者惟念保身亦何以为忠朕之一时不能含容盖未尝不自省尔文武羣臣亦各思以君子之道自勉摅其嘉谋嘉猷凢于国家军民利有未兴弊有未革及政令有未当者咸直言之勿以前事为戒而有所讳庶几君臣相与之义弋谦自眀日以后仍旧朝叅故谕洪熙元年三月初七日
　　戒法司慎刑诏
　　奉天承运皇帝诏曰朕恭承大统为天下生民之主惟我皇祖皇考爱民之仁祗率不怠旦夕思念人命甚重哀矜庶狱惓惓在懐夫刑以禁暴止邪导民于善岂专务诛杀哉故律令之制善善长而恶恶短罚之轻重咸适厥中顾执法之吏不能皆平有虚饰其情傅致死罪而比附谬妄尤甚枉人朕深悯之夫五刑之条莫甚大辟大辟之施身首异处斯己极矣自今有犯死罪律该凌迟者依律科决其余死罪止于斩绞法司并不许牵合傅防昧情失实以致寃滥若朕一时过于嫉恶律外用籍没及凌迟之刑法司再三执奏三奏不允至于五奏五奏不允同三公及大臣执奏必允乃巳永为定制文武诸司自今亦不许恣肆暴酷于法外用鞭背等刑以伤人命尤不许用宫刑絶人嗣续有自宫者以不孝论且人之为非固有父子不相为谋者肆虞舜为君罚弗及嗣文王之世罪人不孥自今惟犯谋反大逆者依律连坐其余有犯止坐本身毋得一槩处以连坐之法古之盛时恒采民言用资戒警今凶险之徒往往摭拾诬为诽谤法吏刻深鍜链成狱刑之失中民则无措今后但有告诽谤者一切勿治尔中外文武羣臣宜端乃志悉乃心畏天爱人务崇寛恕庶有以佐朕父母斯民之治有或违者必罚不贷敷告天下咸使闻知洪熙元年三月十五日
　　减免山东徐淮税粮物料诏
　　奉天承运皇帝诏曰朕承大统主宰天下上惟天命之重下念生民之艰夙夜忧劳惟恐一夫不得其所屡诏求言冀逹民隐而山东诸郡及淮安徐州之境频嵗旱潦年谷无收民有乏于衣食父母妻子不得相济冻馁呻吟流于道路郡县之官漠不留意而又有科买之扰岂称为民父母之道哉可全免今年夏税其秋粮减半徴收自今年四月以前各衙门一应收买及科料件除桑穰仍纳外其余未到官者尽行停罢巳到官者从实起解不许欺隐若实无见物而先已虚报在官者亦不许再科于民以足其数虚报之罪俱宥不问其郡县之官务尽抚辑安养之宜毋纵贪刻以重困之庶几副朕悯恤黎元之意故兹诏示咸使闻知洪熙元年四月初三日
　　勑谕礼部翰林院纂脩文皇帝实録
　　皇帝勅谕礼部翰林院恭惟皇考太宗文皇帝以元圣大德顺天应人君临万邦为神武之主者二十有三年骏扬武功则载奠宗社一清寰宇丕显文教则兴脩礼乐崇极治化至仁侔覆载至眀配日月上比隆于列圣下仪范于万年甫毕山陵永懐继述仰惟实録未有成书卿等咸逮事先朝职典斯事往集贤俊博稽简书协恭纂脩务尽精恳用宣昭我皇考盛德大业光华覆被于无穷其以太师英国公张辅少师吏部尚书蹇义少保兼太子少傅户部尚书夏原吉为监脩少傅兵部尚书兼华盖殿大学士杨士竒少保户部尚书兼武英殿大学士黄淮太子少傅工部尚书兼谨身殿大学士杨荣太子少保礼部尚书兼武英殿大学士金防孜太常寺卿兼翰林院学士杨溥为总裁所有合行事宜条列以闻钦哉故谕洪熙元年五月初四日
　　遗诏
　　奉天承运皇帝诏曰朕以菲德嗣承祖宗洪业君临天下甫近逾年上惟皇考太宗皇帝山陵未逺廹切哀诚下惟海内黔黎雕瘵未复忧劳夙夜时用遘疾奄至大渐夫死生者昼夜常理徃圣同辙奚足悲念惟宗社生民必有君主长子皇太子睿名天禀仁厚孝友英眀先帝夙期其大器臣民咸钦其令望宜即皇帝位以奉神灵之统抚亿兆之众朕既临御日浅恩泽未浃于民不忍复有重劳山陵制度务从俭约防制用日易月中外皆以二十七日释服无禁嫁娶音乐在外亲王藩屛为重不可輙离本国各处总兵镇守备御重臣及文武大小官员亦毋擅离职守闻哀之日止于本处朝夕哭临三日悉免赴阙行礼皇考太宗皇帝服制仍遵去年八月之令呜呼南北供亿之劳军民俱困四方向仰咸属南京斯亦吾之素心君国子民宜从众志凡中外文武羣臣咸尽忠秉节佐辅嗣君用永宁我国家生民朕无憾矣诏告中外悉使闻知洪熙元年五月十二日
　　即位诏
　　奉天承运皇帝诏曰洪惟天眷国家茂隆景运肇自太祖髙皇帝圣神文武提一旅之众建万世之业太宗文皇帝神功圣德载安宗社靖万邦皇考大行皇帝绍承大统奉天子民体祖宗之至仁用辑宁于庶类自临寳位夙夜劳勤甫及逾年德泽覃霈不幸违豫奄臻大渐顾命神器付予眇躬哀恸方殷罔知攸措亲王文武羣臣下至耆老军民蕃夷朝使万众一诚累表劝进辞拒不获仰惟列圣创守之难俯狥舆情已于六月十二日祗告天地宗庙社稷即皇帝位为政所重以德及人其改眀年为宣德元年大赦天下咸与维新所有合行事宜条示于后
　　一自洪熙元年六月十二日昧爽以前至去年八月十五日以后官吏军民人等有犯除谋反大逆谋叛子孙谋杀及殴骂祖父母父母妻妾杀夫奴婢杀主谋故杀人蛊毒魇魅毒药杀人强盗不赦外其余巳发觉未发觉巳结正未结正罪无大小咸赦除之敢有以赦前事相告言者以其罪罪之
　　一自去年八月十五日以后军官及旗军将军力士校尉舎人余丁除犯谋叛党恶不赦外其余有犯发各处立功赎罪及降黜充军等项者并送兵部查理复其职役
　　一自去年八月十五日以后文官除犯贪赃及枉害人命巳发落者不宥外其余有犯发充吏役及承差者悉送吏部量能授官
　　一自去年八月十五日以后见任文职官员有停罢俸禄者诏书到日仍旧关支
　　一言路所以广视听达民隐自今朝廷政务或有不便及军民利病或当兴除者许诸人陈言勿有所讳
　　一农桑王政之本衣食之源有司宜身为之劝务求实效勿事虚文
　　一安民之道必在守令得人今军民中有行已廉正才堪抚字者许见任官具实荐举朕将亲择而用之不许狥私滥举
　　一学校贤才之所自出必在师范得人今军民中有经眀行脩可充教职者许见任官保举而试用之有司宜常加劝勉其生员之家遵依洪武年间恩例仍优免两丁差徭俾得尽心务学以臻成效
　　一各衞所及守边去处务要城堡坚固兵备严整如法操练
　　一天下军士累年劳役衣食不足艰难可矜即今一切不急之务悉皆停罢其管军官员宜加意抚恤毋令失所并不许假公营私妄有科敛及私役其力违者罪之
　　一有被水旱灾伤去处缺食贫民有司即便取勘赈济毋得坐视民患
　　一官民田地旧佃种人户或全家死亡或丁力消耗以致抛荒有司即与召人耕种官田准民田例起科如果无人耕种者各该纳税粮从实取勘开除毋得洒抛荒重为民患
　　一各处闸办金银抄造纸劄坐办靛青除已闸办造完见收在官者差人送部外其余悉皆停罢以苏民力原差官员人等速即回还如有托故稽延者以违制论
　　一逓年海运漂失及征进抛弃军器等件幷永乐二十一年以前各处拖欠嵗办皮翎嵗进野味追补胖袄等项悉皆免追其追赔脩理永乐二十一年以前试验不堪弓箭条如巳完者就于所在官司入库如未完者悉皆停罢
　　一各处孳生马骡牛羊等畜及北京所属卫所见养永乐二十年征进所获牛羊自洪熙元年六月十二日以前倒死者悉免追赔其征进所获牛羊今后只令军卫有司自行提督牧养原差去管养官员人等即便回京毋致重扰军民
　　一忠臣烈士义夫节妇孝子顺孙事迹显著者有司具实奏闻以凭旌表
　　一鳏寡孤独及笃废残疾者有司依例存恤毋令失所及有为事编发为民种田年七十之上孤寡无人养赡者放回原籍依亲
　　一军户有重役者不分三处五处遇有事故如果户内人丁消耗只倂一处勾丁补役其余悉皆开豁其有丁倒户絶幷同名同姓被人妄报连年勾扰有司从实体勘分理不许狥私作弊害及无辜
　　一见起在京做工人匠有二丁三丁者放回一丁四丁五丁者放囬二丁六丁以上放囬三丁其单丁应役二年之上者放囬休息内有犯罪被刑剜刺巳成残疾者即与开豁本身差徭全其余生其有无知小人挟讐妄指平民为匠者今后有司宜严加禁止违者罪之
　　一逓年失班及在逃人匠与免本罪即来赴工依旧轮班如有仍前恃顽不即赴工者所在官司拿解前来治之以罪
　　一永乐年间为事发各处摆站及充逓运所水夫有年限巳满应替当过三年以上未替者即便放免其余役满未及三年者法司即于囚人内拨替若逓年在逃及未赴役者俱免本罪即赴原发处所应役照例拨替如有仍前恃顽不即赴役者许所在官司拿解治之以罪
　　一逃军逃囚逃匠等项诏书到日为始许一月内赴官自首与免本罪军还原伍民还原籍匠作人等复还本役
　　一军民官有贪虐害民者许被害之人赴告于上司及按察司廵按监察御史处陈告不许军民人等擅自绑防违者罪之
　　一今后一应罪犯悉依大眀律内科断法司不许深刻妄引榜文及诸条例比拟
　　一凢寛恤恩典及合行政务其有开列未尽者悉遵去年八月十五日以后诏旨施行务惇眀信祗守不渝
　　于戱三圣在天制治保邦大经大法明昭日月垂宪万年惟笃钦承必诚必信尚赖宗室亲王叔祖叔父协心藩屛巩固国家暨中外文武贤臣同徳匡辅用臻至理建宗社生民悠乆之福诏告天下咸使闻知洪熙元六月十二日
　　尊昭皇帝諡号诏
</div>
    <div class="pagination">
<a href="东里集_page83.html">上一页</a><span>...</span><a href="东里集_page79.html">79</a><a href="东里集_page80.html">80</a><a href="东里集_page81.html">81</a><a href="东里集_page82.html">82</a><a href="东里集_page83.html">83</a><span class="current-page">84</span><a href="东里集_page85.html">85</a><a href="东里集_page86.html">86</a><a href="东里集_page87.html">87</a><a href="东里集_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
