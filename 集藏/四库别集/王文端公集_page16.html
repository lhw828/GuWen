<!DOCTYPE html>
<html>
<head>
    <meta charset="UTF-8">
    <title>王文端公集 - 第 16 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王文端公集 - 第 16 页/共 35 页</h1>
    <div class="content">
　　时值承平海内无事即有俶傥非常之才何甲自见惟封疆军旅之任足以辨别器能展布猷畧而辽左在九边尤为要害此正荩臣谊士所当殚谋竭力之秋也翁丈居平谭及边事忼慨愤烈毅然有封狼胥禅姑衍之志而今乃躬膺其责才与地会功与名偕所为扞蔽六州荡平三卫者应有定算此弟所踊跃庆抃者也第兵食寡乏此弟向在中司所稔知者顷稍增额饷十余万金亦颇充于往年矣且中丞顾公识畧气谊并高而担当有干局可与同心戮力共济时艰者翁丈得遇此戈如巨舰顺风倍觉利便耳弟草土废人不宜关说时事夙忝意气之支身所不能为者固望同志者为之也 

　　○荅许鸿川年丈 

　　吴淞江绵亘百里湮塞多年一旦挑浚冲刷俾茭芦苍莽之域划为深渠支流毕疏垾岸错峙所以便蓄泄防旱潦经理甚悉有功于吴人良不细矣海塘之役为虑更远且工费估计纔八万余金耳以八万余金而全六七十里之疆免于冲城杀稼之患利益较然而庙议谓岁值灾旱饥溺不能并救姑缓其一以待他日然兴事者有后时之叹矣柰何 

　　○荅余中宇年丈 

　　册储之议弟与颖老同志合谋以请天日在上毫无他端而始坏于张主事之争先继坏于胡给谏之交构遂致成命中变大老离居国是摇摇若泛舟中流而失舵师茫然未知所依泊也可恨如何弟暂守直庐元无事柄而国家大政固宜责成所司寔不敢以毫发私心与之也迩来举措尽属冢卿其孜孜进贤退不肖之心固弟所雅敬而深服者第其咨询太博意见微偏举者未尽贤贤者未尽举弟寔不能无觖望焉承教建言得罪诸君皆一时名流所当次第甄叙者敬闻命矣谨复 

　　○荅李晋峯年丈 

　　剿播之议叶公明有喜功之念会杨酋调去台下有说事不得谐乃以其愤懑无聊之气泄之于川东谓其欺蔽而不自知其蔽于何恩之欺也大疏所辩于理甚直叶公果能服善当自愧逊耳至□司之改土为流宜求其情而为之区处不宜信其词而为之变置亦当以台下之议为是是非既明便须虚中应物何至过自挹损以去就争也谨复 

　　○寄薛幼泉年丈 

　　昼绣过家羔鴈交错弟无繇参宾从之末接奉余驩一何其寡缘也计旌节入关中一时惠文使者咸逊风裁定边即僻左俨然干城之寄览观古名卿重帅封拜之业无不自西事起老丈负文武儁望器畧绝伦茂绩高勋何地不可建乎知不以险远介然也兹值圆良上人振锡西游将谒门下昔支公投分于安石文畅借举于昌黎方外之交亦明公大人所不弃者且一钵一衲他无所求因敢为之介绍并附候私慺慺之悰西望不尽 

　　○荅黄仪庭年丈 

　　往荐绅先生称词林之胜必推吾侪兄弟中更聚散稍稍寥落矣乃今联翩接跗又复并待而迁烂焉云霄之侣贲相望于两都此之为盛真设馆以来所未有也独弟材品庸下猥缀末行鹓鹜同栖巳自非类况乃粃前薪后躐贰清曹既负且乘颠隮可立而待不将累盛美为吾侪兄弟之羞耶冉求有言如其礼乐以俟君子弟谨视笾豆蹔此司存若乃载润典章宣昭文治则化成天下者之责也弟斋心俟之矣 

　　○荅张蒲源年丈 

　　自荷橐从门下游意气相投亲于骨肉其后岐分星散相继离居夕佩晨衿不无寥落之感幸往岁聚首京邸再奉清驩积阔私悰稍稍抒写无何分符复出作宰青齐枳邑栖鸾固知非地然而词林藻誉锁闼高标庙堂珍其羽仪世道藉以底柱赐环改玉旦夕可期区区之私寔廑悬企伏承诲牍周环披诵浣慰何如惟是谪仙堂序吏事萧然何至以馆下故人瓜分五斗过矣过矣伻旋附谢并以一缕侑缄临楮依依不尽瞻遡 

　　○荅张玉阳年丈 

　　□□珍诲諰諰盈楮凡为君国谋及为不肖弟谋者□□详尽非道义至爱安从闻此言乎顾所云潜消□□功夫虽非弟疏卤可及而□忍则巳久矣三数□□无论弟言轻不入即阁中一切揭奏何尝蒙皇□□纳者岂惟不纳少有咈逆辄被谴责如昨年处□□事是巳阁臣见轻一至于此弟诚慕与颖老共□□愿效他人阿意取容也况册立之期弟曾传奉□旨操之如左券然皇上可以此诳弟弟敢以不信之言诳天下士大夫乎用是褊志狭中不胜悻悻之鄙思以一去成皇上之信伸阁臣之体即弟去而阁中之体貌尚存翁丈与诸公即日受事尚可措手其意颇欲自勉而不虞其决裂遂至此也偾事之罪可胜言哉然弟之当去更不止此翁丈会且自知自古及今未有一柄众持而能为政者况持之者非止一辈乎势不得为才不能为固宜引身而去以付贤者不应尸位误国也鄙见如此不知当世贤士大夫能见原否惟可愬之翁丈也窃意主上圣明幡然甚易诚使不肖弟去而得大贤如翁丈者相与共兴太平之业弟即在草莽有适焉颙伫颙伫 

　　○荅田东洲年丈 

　　岁前闻有授钺之命私念陕西四镇甘肃独称孤悬且边长守薄饷寡兵疲裕蛊积衰最难振刷须得台下忠诚任事练达通方乃克补苴调停作兴鼓舞此别巳三年颎颎私衷何顷不在左右第缘国事纷沓羣吻喧嚣鼎沸波翻未尝暂静则束书待发者数矣老丈远韵高标翩翩千仞何物尘坌可及门墙乃萋斐细人妄生枝节青蝇污秽其何损于连城弟义愧解纷要以赞公论而卫善人亦良心不容巳耳今是非较然如辨白黑海内莫不知达人大观宜置此度外也弟辱丈特达之爱本有今日寔赖观摩独以枯朽先容而明珠夜光反无因得至纵不自丑奚所逃责是在弟矣谨此附复不尽覼缕 

　　○与张太宇年丈 

　　某在同袍兄弟中最辱外爱及同馆又加密焉至今寤寐间犹眷眷神相属也试郡之命诚非所以烦名世大贤然孔子周游列国独称卫庶富可教至旁皇击磬而不能去其地可知也而汲冢之书洪园之矢竹林啸台之胜名贤遗迹往往而有又可以托物寄兴游目骋怀不但生养教化泽流千里而巳岂不至偷快哉乃弟木骝胶舟器非适用安足为世有无者来谕奖饰过踰曾无一言督过之是疏我也伻旋肃□附谢并候所愿虚心应务折节下人惇大谦撝益□雅度盖馆中省中人所甚慕则必有所甚忌者耳 

　　○荅李及泉年丈 

　　自不肖弟归田之岁而翁丈抚镇郊圻今忽十年所矣从来旄钺镇帅劳苦兵间未有如斯之久者然以倭虏交讧矿税绎骚之际非得壮猷措置鼎力撑持何能使近甸奠若覆盂危民帖然安席也勋绩炳焉烈矣谓宜入而在帝左右庙谟国是赖以取衷乃兹暂藉留台不无少郁士望第顷纪纲积弛衅孽滋明海汛江防日严儆备陪京根本之地殆非无事之时于此得入高庙神灵所倚重也第山林朽质旦暮余生分与塞草俱枯不敢复施面频人世猥辱台慈逮忆拊藉勤惓犹幸为当代正人所取死可不悔耿耿私忧独念主器虽定而宫彝未序帷帟之内尚多可虞主威若尊而政柄潜移貂珰之凶寖莫可制士大夫虑激切之取忤而气节靡于依违惧正直之招尤而体貌安于陵替部寺台省常年虚除补之员殿陛阙庭累岁无朝参之地此等景象言之痛心而上下相蒙恬然安之而不以为怪岂非宇宙异事可忧而更可骇者乎弟所欠一死然一日未瞑祈一日为大平之民不忍见此世界也经纶匡济允属忠贤天祚国家会见正色□廊之上一新柱石之仪弟某曷胜欣愿 

　　○荅沈继山年丈 

　　往岁门下起家抚陕也不□弟曾奉尺缄谬为劝驾尚冀勉分猷念共佐清时乃无何以愚戆犯颜造请室而待诛矣音使至门遂失延接然知必诒左右之忧也幸而薄谴以归塞草关榆庶堪偃息而以根株之累移祸朝绅被放三年殊无一刻片时可以破愁颜而开笑口者局天蹐地匿影销声犹不免于触危机而絓数罟则信乎命之奇蹇也所愿二三兄弟接跗枢庭门下复以旷代忠贤持平棘省正人在位固不肖弟所恃无恐者焉顾自旄钺去秦征车屡趣坚辞不就甚负苍生以弟之硁硁诚亦不能无望于门下时方多难事尚可为休否亨屯允需名硕经纶伊始徼藉良殷猥辱惠书过承褒饰凡所期待于弟正宜担荷于身者耳敬兹附谢并候台禧为国为民愿言珍护鄙悰缕缕不尽敷宣 

　　○荅刘芝阳年丈 

　　弟戆愚冒上危身辱国明哲所羞何敢言出处之节过承奖饰至以汲长儒为比愧负欲死乃区区此心诚不敢以身图误宗社之大计三谏不听礼固宜逃耳若夫委曲从容终济大事以俟后之君子弟不能也三吴重地幸藉名贤积蠹丛奸因循且二十年一旦爬梳洗刷之草野有闻不胜私庆乃功绪未竟衮钺遄旋贤者固不可测悠悠辈恶足以知之然口碑在江南足垂不朽矣还侍两尊人膝下曳彩称觞家庆可想顾今中外多事之日经纶康济须得真儒江河就下之时撑拄挽回更凭端士则翁丈固未可淹留子舍缱恋亲闱也弟废处边乡与世长绝不应复以台鼎功业怂慂左右用舍异遇龙蛇以时各成其志而巳临风三祝不尽惓惓 

　　○荅李棠轩年丈 

　　弟尸素多年毫发靡所自效当罢巳久徒以二三执政相继去位冀得大贤人参枢轴弟或可弛于负担而不意适以豫教之请申救言官致干上怒雷霆之下势不得不引罪而归非敢悻悻效小丈夫也既出春明回首凊光遂成永隔徘徊瞻恋何能不黯然销魂乎抵里以来边乡岑寂交游甚稀杜门卧一室中起坐饮餐随意所适家人生业耕织昏嫁之事掩耳不愿闻干干徐徐粗觉闲畅惟国本未定时事多艰揆席久虚而制麻迟迟不下朝野想望剧于思霖弟私忧隐衷又可知矣岂升储之典圣意巳决将待明春册建礼成而后涣爰立之命耶太仓且还新建巳至正人类聚乃相与有为之时慎勿芥蔕前嫌坚持去志也即主上亦未肯允从耳旋便率尔附谢并布区区覼缕不尽 

　　○荅于谷峯年丈 

　　前岁远承音使贲宠山居病冗交侵迄未能端一价报命也即门下肝膈至爱忘情报施而弟固不可齿于人羣矣天步多艰宸衷寡豫殷忧启圣殆剥而将复之时也主器久虚有为园绮新法不便有为温公边衅渐开有为安石世共手额弟亦悬思诚得太平有期小人全躯说以忘罪其亦可焉乃瞑眩之中再廑银鹿冲寒远临揽衣出迎不觉阳满大宅恭谂台履康胜倍亿曩年天祚宰衡允关元化宗社之庆岂独予甿及披岱畎吟编嘉箑题赠球琳比丽蘅芷含馨仰见逸兴干霄冲襟体物令人卧游巨丽梦想清虚可慕而不可亲能诵而不能和秪自愧其尘俗耳巳复深念瓌才藻业世所赖以谟谋帷幄雅颂庙堂者讵可屑越山水之间用以黼粉烟霞宫征泉石巳哉贤不虚生士不虚附考时卜世宜有安车蒲轮遵潞河而东矣先此拜使附复并候台禧慺慺积悰统容端布 

　　○荅陈玉垒年丈 

　　弟且三载怀想履絇于庭闱山水间侍凊娱而陪旷览即瀛海阆风之乐未足喻也若乃藏山大业经世吁谟禀训传芳又直大方余事耳伏承诲牍夸我以大峩之胜襟江带河覆以天都色相■〈垂夬〉然便欲神往太行夏屋讵独无奇其如俗子操一编如捧盈不能释手山灵窃笑矣顾主上方睠怀耆旧思与共政而老丈铿铿专席又圣情所特注者会且见安车并起视太峩若蘧庐异时订西山之盟长逃不返固当属之弟焉非敢以虚词谩也伻旋附报并趣严装蜀道阻修曷胜劳望 

　　又 

　　明兴二百余年未有父子并相者冈之自德门始遂为昭代盛事即田夫走卒妇人孺子亦莫不欣艳而乐道之者虽先世善庆积锺浚祥厚发要以天祚国家将启昌明之运则必有乔木世臣为之拥佑而翊赞之固社稷苍上长久之福非独为翁一家一乡之光而巳也惟是今日时事与老师秉政时颇异当老师在相位上虚心而下异意故为老师难今则同袍共贯不患不协而堂陛隔绝宫府参差上任之弗专而外庭责之甚备为翁丈抑又难矣其它人情世态变幻多端虽非不肖弟所敢言而固知其调停之未易也所恃翁丈德望素隆人心素服老师流风遗泽未远犹存辅理之猷取户庭之间措之堂皇之上当无施不裕无感不孚何忧乎纷纭何畏乎巧令哉若弟槁木寒灰息心巳久猥辱齿牙谬及致咈圣衷迁怒诸司槩加谴斥省循罪戾真如妖星厉鬼作祟邦家更何面颜可立人世人臣一身生之惟上杀之惟上法何所不行而必罪及无辜之人根株相累而后为罚也顾且柰何则亦束身以待命而巳翁丈诚睠存旧谊矜怜不才尚冀机务余闲稍垂清虑图所以全弟于草野之间不敢妄有希觊重玷门墙也至恳至祷 

　　○荅李翼轩年丈 

　　有言老丈为汗漫之游者将徧于五岳十洲乃巳令人翩翩然有方外之想顾独念遐探远涉此皆幽人隐士无意于世者之所为而老丈以鸿儒惇史久滞外藩改玉赐环寔维兹际何忍以高文大业屑越□烟云山水间轻置而不惜也弟至菲劣徒以依麻渐芷忝同臭味而积薪处上扬秕居前每自省循惭污如雨矧兹政本重地岂不佞弟可滥厕其中受命以来出入阁门不啻渊谷计山林朝省正可与老丈互相更调乃能各适其适耳幸丈亟来弟尚得一奉颜色稍迟恐不待遂行矣 

　　又 

　　同馆中称博雅儁朗者惟门下而以才高气锐受忌于时俾不得尽其所长于承明著作之庭密勿谟谋之地者亦惟门下其空疏浅率如簸扬糠秕叨非望之福而居前而竟以不任见斥则某之谓矣窃尝谬为之评门下以早露其长而淹不佞弟以晚攻其短而踬总之碁收局冷不复可论其输赢其于以亡羊则一也所相悬者门下春秋鼎盛家祚融昌又所居湖山名胜之乡杖履琴尊尽饶清翫而弟衰年善病忧患频仍又边地荒凉风沙氷雪四时之景无一可娱纵少宽舒起步檐楹不离咫尺小人戚戚安望久存每追忆昔游徒感叹咨嗟付之梦寐而巳盛伻远辱惠我好音倒屣相迎欣如面晤及启诵翰教知门下襟虑亦稍纷纭乃信世界茫茫无处不有缺陷□有适值我辈将如之何勉强自宽厶待天定是则可为不尽之言副在别简 

　　○荅王见田年丈 

　　碔砆鱼目为国鸿宝而连城照乘之珍不见售于世此郑人之可笑而荆人之可悲也顾天寔司其柄无柰彼何以丈之高明宜旷观远览推分任真乃郁郁不自得与浅衷狭量之士同其情致干和抱病而返安在其为丈夫哉倘臻药喜能西来会我于荒村茅舍中山雪河氷尽堪烹茗调汤以疗热中之火其肯许之否 

　　王文端公尺牍卷之六终 

　　●王文端公尺牍卷之七 

　　山阴对南王家屏着 
　　定襄门人傅新德校 

　　书 

　　◆书 

　　荅赵定宇宫谕 
　　荅萧念渠抚台 
　　荅徐孺东符卿 
　　荅张仰峯太守 
　　荅赵南渚仪部 
　　荅李二霍年丈 
　　荅赵见宇中丞 
　　荅戴中斋年丈 
　　荅王用吾宪使 
　　荅吴复庵宫谕 
</div>
    <div class="pagination">
<a href="王文端公集_page15.html">上一页</a><span>...</span><a href="王文端公集_page11.html">11</a><a href="王文端公集_page12.html">12</a><a href="王文端公集_page13.html">13</a><a href="王文端公集_page14.html">14</a><a href="王文端公集_page15.html">15</a><span class="current-page">16</span><a href="王文端公集_page17.html">17</a><a href="王文端公集_page18.html">18</a><a href="王文端公集_page19.html">19</a><a href="王文端公集_page20.html">20</a><a href="王文端公集_page21.html">21</a><span>...</span><a href="王文端公集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
