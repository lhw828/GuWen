<!DOCTYPE html>
<html>
<head>
    <meta charset="UTF-8">
    <title>遵岩集 - 第 27 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遵岩集 - 第 27 页/共 31 页</h1>
    <div class="content">　　午坡先生江姓名以达字于顺信州贵溪人也先生年四十九岁而终将以称于修短之间犹未离乎夭也而得专先生之称其文学风节髙一世不系乎齿也先生以刑部郎主闽省戊子试事士之受知而选者以为先生也以佥事督学于闽士之防于庠业于塾者皆以为先生矣复以副使督学于楚而楚之士皆以为先生矣江氏故贵溪仕族代有闻人父斗峰公与诸父昆弟并以才学为贵仕先生内得诸其家出则尽友四方之贤豪视碌碌者千万辈如无也慧敏既絶人逺甚尤自振厉焯发不欲与流俗伍一时誉者虽盛要以才名相目先生雅不自喜益务矜重以简倨自持而亦以防人不为权力者屈当訿交煽易疑且夺之际尤能操饬不变其始人未遽信也久之骇者定惑者解谤者随以誉而先生之名亦成矣先生最慕李献吉之为人其诗文独宗之其豪毅敢决临以威武刑祸而益峻大略相类而先生无献吉之病也献吉督学江西忤宸庶人被其搆陷力起大狱为出廷臣以涖狱事卒以失官而不悔先生亦忤楚藩至诬以大不敬逮系诏狱濵于不测而后得放还田里岂其所为有以近祸者然宸庶人以逆谋覆而楚藩亦以内行不道见杀于其子礼义法度之君子宜不为叛逆斁乱之夫所容先生之所处果为有以异于流俗其所以得祸亦足以警习偷竦羣懦而不为无补于世也惜其年不永其学未究其志未行而遽亡矣呜呼是可悼也夫词曰先生尝为予评李空同先生之文以为近世絶出谓其人已死【阙】
　　为诗哭之其末云乾坤双病眼终日【阙】
　　一代文人之不幸其推慕之至而亦其悼叹之深也予哀先生不能复为言惟以先生哭空同者为先生哭今日照临芗溪之间固亦当时汴水之上之灵爽耶忧思之歌痛于涕泣世之哀先生者其有哀于此也夫其无哀于此也夫
　　存悼篇
　　亡室恭人淑敬陈氏将葬欲自为志悼甚不能撰次也念恭人平生最敬吾弟道原君之贤而知恭人之修于内者莫若吾弟详吾平生宦游取友于海内为不少然彼此室人枣脩之问相及者亦不数人于数人之中吾所最敬惟毘陵唐荆川太史故属道原为状将以乞太史铭而日月有期吾弟之文不可卒致第书恭人所出系世生卒岁月受恩命数男女嫁聘之实与圹兆负向阡原名号授儿同康刻石纳圹中情事忽忽如有所忘相友二十二年之间形音情性忽若在前方其若在忽已相失静神宁思欲冩一二悼复夺之真如忘矣吾尝谓恭人平生有不可晓者早起宴寝兢兢不惰而未尝勤事菲弊淡苦近于鄙啬而不晓营财对人面冷无美好口语而不能矜重遇下妪煦易见情欵而非掠恩施见女红丽巧穷力模效不能不止而未尝以自饰被服有客在堂輙撰具恐不及若奉长者而实不知为谁不多识字而好摊书吟讽不善饮啖而好精治酒食无甚疾病而每亲药饵不尚祷祠而屡诵佛语谈谐尤短而多记里谚旧讔猜防絶踈而喜知小言细故又有可恨者居常自言入室为妇便出门从宦事舅姑之日少吾罢宦来归輙与吾服舅之衰惟得尽力于太宜人之养耳今乃使姑哭之其母殁浅殡久日夜不忘安厝之归方与其父谋比父殁其兄弟治塟而自婴剧疾卧床徒泪吾有二子意颇少之知自难育兾妾再育也而临逝数日顾闻妾举女吾抚幼弟恺中与长子同教之每谓吾必使二子皆才而同康之才逺出叔下贵为命朝列大夫之妻男聘女嫁受女子之子之呼宜有大母夫人尊隆之道而压于吾为子卑约自将终身未离女妇之节每月朔旦三七日茹蔬为吾禳疾而未见予疾之减一生谨节饮食专防疡痤之灾而以足疽之毒毙小有不康攻治焫爇无所防忌而患疽在体顾防灼忌砭以是不疗吾于恭人有可追叹者平日嬉闲不少而观书覔句之须屡有相问便屏不答恐落吾事不惜与人衍谈谩语而一入室中悄然闭口不省手胠囊箧而非时有索须臾必得先代讳辰尊长诞日自不能记专倚内人相报而常谯不蚤不问生事而仓卒有营常苛责办好召客而不先戒期往往匆廹出使行部旷岁阅月书问不絶于常所游处而未尝一言寄内无时不与客食而一岁之中对案执箸无几日喜近书册而居止靡恒临飡每忘内人非吾食己未敢食常惄然思饥好接人及以夜聚谈出入来往无期门不得闭臧获困踣僵卧而妄诮扃钥不谨诃责不严又有终负愧者讥吾好与人逰废事而今来往加广忧吾以多思致疾而受人文请日多恠吾聚徒召谤而戸外之履弥进咎吾夜深作书损目而秉烛事笔研益酷戒吾易恚动气而遇事犹发未能自制勉吾静寝安身而反增纳侧室劝吾强近酒肉以辅充元气而减损口味甚于劝时賛吾督课儿子勿吝棰挞而今渐事姑息又有可悔者恭人生前不喜华饰而以盛服加称襚敛特闵宰杀而刲牲为奠具太侈本不信异教而用儿女子之言饭僧为佛事以图冥荐素习简静而多致有司监司贤士大夫临奠居常谈塟法宜髙大其圹使后人得啓视抚哭为慰而自以意作法锢以胶漆圹不容微罅况得复入视乎知其愿在同穴而两地穿圹百年之后当永永相望呜呼悲夫抆泪投笔止于此矣非言止此笔不忍复泚矣恭人之恨终长矣追叹何及与永悔矣惟所负愧未有时弭矣纳石幽宫遂别吾友矣瞆乱无次非志非诔名其篇曰存悼以示儿女子云尔矣
　　纯节善道列女呉氏谥议
　　纯节善道呉氏者刑部主事何君琚之继室也何君为主事已满考以録辟使江南末及上其考故呉氏未请命于司封然于典已得封为安人矣不举其封而称以諡重其德也呉氏已嫁克尽妻道又以烈死而云列女者古人传列女者以其德性才识仪则心术修教合道可以传述载纪垂诸后世为家人法而谓之曰列如今令甲所着妇人得在旌典曰烈曰贞烈则以义殉死贞则守节终身以二者妇人所难而有益于世道故得旌焉而不必其人之平生心迹能修教合道何如也列之于烈贞固大有别矣然传之所载非处室不字者而总以女目之何也女子之于人伦所处异位而殊名故于夫为妻于舅姑为妇于子为母于兄为妹于弟为姊于侄为姑其名不同惟修教合道之女则随所处之位无不能尽其伦故不得以其位举之而谓之女盖与男子对举之称犹云天地隂阳刚柔内外大凡之名也故惟列女之所处为能备隂教全柔道正内之位而立天地之大义而可列于后世非止一行一节之长而已呉氏禀资英悟而开以讲习之学赋质挺特而济以涵养之功自其处室治家隠微幽独不得见之地弥入于教委曲纎细人不致详之事亦循乎道人所不得见者其夫知之人所不致详者夫有不知而惟其臧获知之其见知于夫者则或谈説于朋友之间而学士大夫之所得闻其臧获知之者则学士大夫有不得闻而闾巷凡人媪妇佣叟之所能言约其平生之实则于德性才识仪则心术四者卓然峻洁粹乎完备虽古列女无以加也故诵诗阅史鉴古订今能断往事而揆世变其谈辨词采与何君往复论议裁正有互为得失是才识之优也而敛饬庄一嫌以文华自炫儆戒谆切靡朝伊夕室暗突奥曾无惰容不以防宴之气干于动静虽以辅摄何君之疾其挚而有别出于自然德性可谓正矣甘贫乐澹好引古人狷苦髙洁行以壮何君所守故居官仅足自给殆至无以为殓絶无咨叹不安之感自累其趣何心术之伟也而黾勉有无勤身啬生佐何君賔祭未尝陋媥刿情菲恶废礼督厉臧获无使浮食而拊视恩防犹以亦人之子畜之疾遽诟谴不作于言色是其仪则之闲也今者不爱一死从何君地下昭然掲日月以自着行路之人所共嗟慕至其处死之从容非知德者不能言也几筵之奠亨熟馈酳一觞一匕竭举案之敬如平日哭泣擗踊伤而不过悉其遗箧书册衣履与夫俭琐之物推何君之意尊卑少长为献与给曲中厚薄之宜治塟未赡之力铭幽不朽之托再拜使者属其夫友虽知死者所欲亦由灵襟慧识所自及也勉夫之妾使勿去为之处其可以居松楸勿剪之谋烝尝可继之计量力之所及为之测经费存危诚诲谕夫兄之子兾其有立责以有子续夫之嗣词防酸楚情谊恳笃见于哭奠之章付授之嘱一言一话听者莫不动心而一二嚚妪昏童不可理谕宜在以义斥絶念非夫之所忍含容顾待俟其自媿自制殓具曰此既不宜以累夫之朋友亦不可以忧吾父兄也自处其死日时前期之夕取旧所观书及与夫往返之札秉烛读之达旦而罢沐浴被服徧拜尊者而命卑者拜之能使父兄不以为哀婢仆不以为諌皎日正寝十目所视炯然长逝合于成仁取义之要由顺正以行果确岂所谓慷慨愤激伸不忘丧元之志而蹈自经之小谅者哉予故僣諡为纯节善道列女而着其议如此某既僣定此諡将以质之蔡可泉而值何小洛与蔡君皆在皆以予諡为不僣于是往告之郭白峰黄东石易愧虚先生斯吾乡之耆望也亦如何蔡二君之所可于是不及遍告诸乡先生輙题其铭旌予犹不敢自书而以勤李介石翁之笔翁年将百岁矣喜而书焉顾吊拜者相属日日益多读其旌则欲闻其义不能一一告也故着议以代告观者当不与前四五君子者异意又得无致惜于呉不得寤寐英皇任姒于千古之上享和平之福而徒以死自善与共姜伯姫杞殖之妻者比也呜呼悲夫
　　李竹坡先生请祀乡贤呈文
　　伏以先辈乃后生之所瞻非名德无以励民俗大学乃公论之所出惟大同可以见人心苟众情之未允岂私好之能干若羣议之共推宜采风之乐取谨协同志特飏佥言窃见已故乡先生尚宝司少乡李公源天与孝资夙成至性早脱躧于争名之路专奉庭闱晩悬舆于得谢之门永瞻松梓生竭晨昏之懽没谨禫祥之礼爱身以敬无乐春之所忧愉色为悦有卜夏之所难帷百行之有本厥众美之咸敦明取与之大节不见匦包慎耳目之细娱终逺丝竹世方竞侈而独励清修俗尚饬威而专明退让室无衣帛之妾家惟应门之僮郡邑承风礼勤于下榻而语不谋私藩台仰止情表于式闾而议不及政攀望令色士有登龙之荣而不为矜峻接引靡怠乞假话言人有赠衮之贵而不为讥弹诲诱开诚朝衣以坐涂炭足喻守身之严而平心率物有前贤之雅植杖而荷篑篠可儗忘世之泰而爱君忧国有古人之忠至于左圗右史萧然一室之间昼诵夜思慨然千载之上寒士有难于苦刻书生尚媿其专攻肆笔为文传者因之纸贵随材发论听者涣然冰融昔董子下帷犹居未遇之日孙公闭戸正及方盛之年未有处显而业加修践老而学益笃为之有得故无外物之可移好不在他用能终身而不倦若夫入仕之迹虽以不久而所用未宏然其履官之方亦且有征而因事可纪督赋岭南秉礼却兼金之餽视马畿内据法戢权珰之横转十万之饷于辽阳果迈先期而三军有哺监寄留之储于东郡大祛宿蠧而千舶无淹固小试之所施亦大略之可见使其幡然改心肆矣陈力崇阶固伟望之所宜茂业必令德之攸出制作金石可被郊庙修饰圭璋足仪朝着而坚于不事浩然独乐羣公临门而劝驾莫回贲趾之懐台史交剡以荐闻徒髙于逵之迹选部初起尚寳继迁循墙而俯看拜命之益恭逾垣而逃竟遗荣以若弃尧舜而有巢由于兹见之曾闵不为宰季卓乎难哉即其高尚之一端已足厉俗况于平生之具美尤宜表民掇其制行之巨凡盖孝廉之独盛揆其立身之大致实德学之并隆宫墙有侑食之典其舍斯人黉序有旌淑之文厥在吾党留意世风久共沐贤大夫之政垂访舆论庶无疑诸士子之言
　　顾新山先生请祀乡贤呈文
　　伏见故戸部侍郎顾公一代名贤千龄间气修为勤恪操履醇完防意浮华讲明常存乎世用专力本实行业每贯于民彜积庸累功致官位之隆而无速化之术息交杜请来誉闻之集而无名胜之惭礼文饬周其所严者尤在祭祀丧纪之节嗜欲轻浅其所谨者尤在男女
　　饮食之恒【阙】　　　　　　　　　　子之所既忘而出于至诚无好异偶忽之【阙】　　　斋而室絶裸侍有前人之所未蹈而安若【阙】　无勉为矫制之难以进退为居世之大闲于退常勇而于进常怯以义利为立身之岐路见利若染而见义若贪由其无邪之思澹乎方寸故有可见之迹施于百为节用爱人两宰畿县而既去见怀碑碣特瞻于行道慎刑简赋一守和州而所为有考俎豆已跻于宫墙晋秩郎官久司武库司马深资乎硕画揆啚邦政常兼他署之谟猷中贵侧目于坚持洗刷弊源预销反门之觊伺方遭正德頽纲之始独为当时执法之尤楚岳往叅民功克叙烛干没朘削之蠧穴尽骇身探计缩伸盈绌之费经有同口授宸濠之变荆土以骚督馈餫于蕲黄仍以军旅之事恊筹算于池皖不徒疆埸之防艰大初遗靡色辞之惮险妥平卒济絶心口之恃劳惟松茂之崇屏乃维州之故域砦磵伊阻羌落不賔绥辑与震耀并行夷皆効顺持摩将训齐偕作士始知方至首方岳于江西及正仆臣于留寺皆以望资之重不逾岁月之淹而练识之所察稽得数郡隠逋之财以捄大沴清心之所节省裁积年游宴之费以禆小蠲爰拜奉常遂贰戸部抱深忧于根本之地而以忠荩倡列卿振古谊于形势之途而以纯慤励诸署审于国计固其余长未膺典选之要津而举朝涤心化毛公之俭非据持衡之台序而豪贵敛袵畏杨绾之清凡此敷陈具昭睹记犹彰施于政务或有可能厥讨论其衷藏益知弗及谦谦自牧不萌先人之机慥慥内敷实絶炫已之伪盖古人之髙致与君子之用心流行于抚世酬俗之中畜积乎趋时辨事之表若愚之貌繄盛德之形容无他之技信个臣之襟量宜位百工之上或綂六官之尊而守甘于不狥节励乎难进一辞而退累荐莫援既贵而贫鼎臣有同于韦布益勤在老小物不懈于耄期风降类江河之趋一身以挽情伪譬秦越之背众志咸孚息彼此之争以懿言代鈇钺谕长少于善以和色当醴醪为不义者举忌公知而因以自止殆不可数见不获者輙若已责而未能使平则不敢安故常发虑以佐当路平冦之谋尽言以开有司赈饥之防忧勤何啻于任职憔悴几至于伤生惟知悯穷防隠之切身坐忘劳力费财之在我盖自少迄老孳孳为善而无一日之或偷由外及中惓惓好修而无一言之不顾昔王文正之澹而晩有溺色之昏冦忠愍之刚而生有使酒之病曽鲁公之敏达而以末暮不立贻议赵伯叔之敦厐而以临治无能见少欲求全美信为难逢惟公始终克免瑕玷人之无禄天不憗遗庶士大夫遽亾典则比闾庠序均系嗟思顾平颂之孔明悼仪型之将逺王廷有易名之典非迂贱之宜闻黉宫有侑食之文乃佥同之所请如防博访舆情叅稽故实列上于朝以极荣哀之锡宠崇祭于社以副景仰之恂忱非但礼制为之有光其于世风实非小补
　　读埤雅
　　陆农师于名物可谓多识矣然其为书有自乱其法所引虽博而非其著书本指不足相证而反以自病者亦多矣释翚雉而释后服释马而释车释骐而释服释龙而释占释蓍而释重卦皆非其著书本指释竹而释卫武公之德已去之远而又及于明器释仓庚摘引月令可耳而全录其文释艾则因五十曰艾之文而录礼文全篇释螽斯甘棠既不当释诗而复旁引庄子华封之祝刘歆宗庙之议释云汉其説尤迂缓谓之诗笺义可也苹之为藾萧知其为在野之草而鹿之所食也顾不从笺而从毛与尔雅则水萍岂野生而亦岂鹿之所食耶白华之为菅菅其名而白华其词也乃立白华一名而释之由笺有白华于野之文而误不思毛传已明也蒲芦之为野蜂则不当为草乃两立其名而两引中庸之文羊之始生曰达小曰羔未成羊曰羜既成曰羊则羔与羜乃羊之小与未成之通名不当各立以为名也木之自毙者曰椔盖毙木之通名而非一木之名也而乃有释椔豕猪之通名彘其牝豚其牡牡之去势曰豚而其牡者豭今乃释豕与豚不为明也豝豵并见于诗毛郑皆以为小豕惟毛以岁纪数郑以生纪数为异要之皆野猪也若为豢兽则岂狩猎之所射且虞人致兽亦不当驱家畜以待田虽有一岁豵二岁豝三岁特四岁豜与豕生三豵二师一特之异释知其当为野兽者以诗之文义推之当然也今乃释豝而遗其他而与豕聨释疑于为豢畜欤大扺所识者多而所取者博固不能无失与至其释猫引画谱小言释芍药全録花谱此无异童儿之识农师之学不宜其陋至此或其家子弟或他人误增入之也
　　再书埤雅后
　　予读荆国王文公集见其进字説表与其为书序其义奥深以为由书契以来未有也恨不得见其书其后于杨龟山集中见其摘数十字驳之龟山所驳皆是然要以为未足以病其书也及观埤雅往往多用字説虽非龟山所摘其义亦往往可驳盖文公于学才艺既多尤能刻意精思故杜撰立説而以经传文词附防之虽不为无义理而于天地自然之文何啻千里陆最以善言名物有説诗之名于熈宁间亦以此为王文公所重新经之义陆多与焉故陆亦用文公以广其书也由是推之则字説全书虽不见亦未足恨而陆所为以説诗得名正不免于穿凿附防之病而以文害辞以辞害意者宜必多矣因阅埤雅漫志之
　　示刘生应昌
　　凡人有所感而叹未尝不喟惟顔子一喟非夫人之所为喟也弟子有所听于师而应未尝不唯惟曾子一唯非弟子之所谓唯也此岂在声气之动言语之窽之间哉非有曾子之唯孰知顔子之喟非有顔子之喟何以得曾子之唯哉讲之于词义信不免守株刻舟之蔽想之于意象将不为捕风捉影之虚乎疾雷破山不及掩耳失路忽反恍若有获学者试以是观之刘生应昌奉轴以请于予乞书为大学防因举数语以示之以发其端刘生思之有得可以见告如其未得当复来问也
　　示王生国振
　　仁者人也躯殻形骸不名血肉纯然天地之心目视耳听手持足行莫非生理不自夭阏不自滞碍浩然流行目视自明耳听自聪言自作乂貌自作肃是一人之身即千万人之身是谓不获其身是谓克己若粘滞形骸执自躯殻则有其身有其身则于人为对便有彼己既认为已生理便不流行终日视听言动皆不中节故不曰仁者身也而曰仁者人也以此身公之于人乃名为人故谓之仁见为我身即名曰已而不仁矣只是此身只是此视听言动自我作用而不可自我起意故曰人也又曰取人以身曰克己又曰为人由己呜呼知仁之非身又知取人以身知克己为仁又知为仁由己可与语仁矣
　　题张月洲像赞
　　草泽而有庙廊之情韦布而有钟鼎之气目莹然以澄神足谡然若将跂有时眉颦额蹙似殷忧深念而愁思不在乎肤体有时袪掀袂举若诩扬色喜而矜泰非关乎苑艺不知者以谓老骥系枥不忘乎千里之志其知者以为鳯凰翔于千仭犹未得覧辉可下之时耶
　　陈沅潮小像賛
　　视不下带歩不逾咫峩巾方履士其业而儒其衣者我不能殊乎人而载德蹈礼称其服而文其容者彼不得以预乎此其取舍好恶不随俗之是非而求诸古人之同异忧思愉乐不主已之通塞而存乎造化之泰否盖居今时而有尚友千载之心处一室而有经纶四海之志非予之知君亦孰能睹眉目而知心鉴神情于色理
　　题寄刘白川诗巻后
　　七言四句乐府最盛于唐予所尤爱者王昌龄王建张籍刘禹锡数家时效其意輙有所作始谓似之颇用自喜时运而往诗藏箧中偶取讽之乃知与前数家大不相及欲毁去以其亦有可喜者不自忍欲复作以似之而好事不及少时故聊存之而同志或欲取观亦不为隠今书数首以寄白川刘先生白川俊才博学方横行于制作之囿视此何有而予犹谬谓有可喜者信可愧也
　　题寄盛子木诗巻后
　　中岁为诗极慕王韦然不近也顾其澹泊幽闲之意可以自讽而不可与髙才丽藻之士同其好吾子木材志方盛词采溢发如川至泉涌乌能与予共此好耶巻纸粗恶书复不工尤可丑也
　　请闲寂上人来泉结夏疏
　　据砌磨砖何由作镜临槽碓米只为待筛长连床上带刀须防检鼻头眉下香积厨中洗鉢莫孤负一粒半颗顿尔发心方资接引瞥然贬眼正好承当恭惟芝山南院闲寂首座得来峭俊用处纵横立雪叅少室之机无臂可防指旛悟曹溪之句非风自翻两只草鞋何处不逢山水一条榔栗有縁便下钳锤伏请逺降云踪大施雨法龙象蹴踏荆棘成兰桂之塲旃檀薰修酸化醍醐之味但看木上座提倡诸方不负陆大夫賛扬此事
　　偈颂
　　半岭开堂结夏为具诸斋供因取十物各为之颂
　　米颂
　　空锅炽火难成饭有米无薪枉觅糜水火米三者和合厨人辛苦灶前炊大桶盛来分小杓有人对饭却称饥
　　钱颂
　　轮郭中邉团转隂阳面背分明嗔者目曰铜臭爱则呼之孔兄我佛门中无彼此一索齐穿撒手行道次半文曾不少説余万贯亦非赢
　　菜颂
　　冬直儱侗匏子曲弯弯揉向油铛一爝烂更添盐酢太多端看取舌尖能到鼻自分甜辣与醎酸
　　蓆颂
　　马祖升堂百丈却巻此是古人死案休再挨眉傍眼一条摊向防床上正好髙眠双足展
　　香颂
　　礼足百懴悔合掌十愿心念普皈依永誓不退转各求大解脱粘缚一时遣凭兹一捻香稽首瞿昙面心香相继续立地观音现
　　花颂
　　释迦座上防笑犹是心迷颠倒优鉢罗花火里开开在千年堆粪扫
　　烛颂
　　膏火相传焰幽室光四达燃是喷开花灺处倐见防试问室中人光从何方发初燃答云光现灺后更言光防大家白日瞑坐只道盲人眼瞎
　　草履颂
　　汝脚何似驴脚也用人间双屩一任水泥拖带歩歩何曾踏着
　　扇颂
　　十枝八枝削竹垜一片两片合纸裹本然握扇引凉风引得风来添作火自心清凉防烦热立月端向炉邉坐
　　笤箒颂
　　微尘合尽大千界折界各各成微尘畐塞虚尘总是铁箒扫穿无净因一朝欛柄真入手界尘瞥眼何曾有此是半岭常住箒
　　诸善知识开堂于半岭防澄坐普叅之外勤诵经典为作此颂
　　烧香颂
　　认取鼻识香不在鼻认取意识香不知意作虚空取虚空无气何如刬却鼻头闻与不闻无二释迦赚却阿难阿难枉垂悲泪
　　诵经颂
　　防念经人满口讃佛不防念经人满口谤佛是防念经人一字不记不是防念经人以腹为笥是不是防不防且置且道经中是有字无字
　　反嘅遇赋
　　反嘅遇赋者为中丞胡可泉公作也中丞建节豫州实受上简移济上之节以来士之受知公者皆以为将遇于上矣未防火焚其台用是失位呉郡皇甫子安作嘅遇赋以寄意焉盖反覆于公之将遇而复厄以为非人之所为其词有曰谅匪人而实天兮侯离合之无端夫才髙招尤名盛丛妬自昔而然况如公之卓卓者哉予独咎公之以材名自灾而无所怨于天也作兹赋以反之
　　骤百里之修路兮厥车攻而马良节鸣和以应鸾兮柔六辔之服襄眡阨陿而弗即兮闲二轨于康庄行九十其犹半兮忽摧辕而臭载伊行路之心恻兮壹愤惫其永嘅嘅长号而大声兮吁盖髙而委罪余覧词而美之兮揆所论而中槩繄燔木之为灾兮顾彼哉之所云弗执名而词实兮有近取于此身被文采之炜煜兮播修名之赫喧既煌煌其外炳兮复耿耿其中昕光旁烛之四遐兮辉弥散而方暾世黮闇之妒明兮纷狂狺而好搆彼明者之见妒兮覆逢殃而防垢辟燥薪之在兹兮固始然之所就戞两木而终燔兮宜星星而焚究彼燎甍与燬栋兮岂斯烈之为咎既斯咎之莫执兮何蕴怼而谓天苟改行与易意兮孰世遇之为难曲学以阿时兮跻平津而开邸广中庸以容身兮纡朱绂而殚齿原好修而被放兮徂江介之悄悄胥尽忠而殒身兮从怒涛之极徼歴前事而证之兮何祸福之弗自人直何往而不黜兮枉何往而不信维此性之有植兮岂穷阨而捐旃孰知所福之非祸兮珍厥好而逾肩溯黄河而西上兮指朱圉之外郊自伏羲之旧都兮请端防以问爻识用晦于明夷兮与晋德之自昭骋志以观妙兮从吾心之所要









　　遵岩集巻二十
　　钦定四库全书
　　遵岩集巻二十一
　　明　王慎中　撰
　　书
　　上李序庵阁老
　　某生也晩窃闻长者之论由高帝文皇以后称相业者莫盛于三杨三杨相宣宗值重熈累洽之运机务简寡宸极优游然而三公犹且殚竭劳瘁若不暇给盖制度礼文文贞擅其长而文敏或莫能賛兵旅将帅文敏骋其智而文定有所不及此亦足以明相业之难而国事之不易于独任矣今明公为相虽遭时熈洽不殊先世然而主上鋭情政理宵旰厉精稽古礼文之事百尔具举至于御夷阅旅之略理财足国之方明刑诘奸之典莫不刮剔搜猎极其枢机品式之周视三杨时益多故矣而公挺然以一身任之无不当于上心而协国是非惟其酬应之能给而从容镇定安若无事之气象满于四海之视听然则后乎此者欲论世尚贤则称相业者又当不谈三杨矣岂不盛哉岂不难哉古者三公并设无其人则不必备以明公一身而其辅主佐理之功章章若此信乎其不必备也儒者之论曰人主之职在论一相而已信乎其无待于多论相也某迁窜之余不足以谈当世之务念惟往日叨备末属谬荷知遇实未敢忘长者之赐兹者承乏山东视学之职又辱汲引之大惠顾惟无可以报于门下而致其区区之虚词盖以求逭于情至而事不从之罪而公往者所以谬垂一日之知者固亦在乎此也不宣
　　唁李序庵丧子
　　侧闻令子之讣不胜怆悼明公勤身社稷忧瘁白髪而乃以至情之痛割公肾肠天乎诚不可忱矣往时备员戸曹曾接令子同宷之末其冲和之德雅饬之行忘其家世之显而不知身之为贵常退而诵其贤以为明公莫大之庆若以获福得寿之常理论之则令子之美已足取必于天而况明公勲德旁作明昭固当千禄百福保佑申重不宜使公为相而有哭子之悲也天乎诚不可忱矣贤孙二玉其美无度此亦足以嗣令子而慰明公矣朝野倚仗之身幸为朝野保之伏惟裁情自珍不胜遐恳
　　再上顾未斋
　　某少无师承师心自用妄意于文艺之事自十八岁谬通仕籍即孳孳于觚翰方册之间盖勤思竭精者十有余年徒知掇摭割裂以为多闻模效依仿以为近古如饮酒方醉呌呼喧呶自以为乐而不知醒者之笑于其侧而哀之也溺而不止已成弃物天诱其衷不即沦陷二十八岁以来始尽取古圣贤经传及有宋诸大儒之书闭门扫几伏而读之论文绎义积以岁月忽然有得追思往日之谬其不见为大贤君子所弃而终于小人之归者诚幸矣愧惧交集如不欲生乃尽弃前之所学潜心鑚研者又二年于此矣若使得当世之大贤君子养深学正为钜儒宗如公者而事之质其所疑濯旧闻而开来益则于斯文或可庶几而赋分蹇薄方操案牍以苟升斗之禄不得专一其思虑而瞻望明公相去之远如泥涂云霄邈不可即无复抠侍门防之日循心自叹知终不能以有成矣顾惟惓惓知所向方之心异于往日之狂愚兾公之见察而不敢自外故輙书其近日所为诗文二种数十首以献于门下伏惟矜其志察其诚而是正之死且不朽
　　上许冡宰
　　某窃观前史人才之近古者莫盛于宋宋世之盛者莫如韩范二公其得失钧衡则朝廷以为轻重其往来邉圉则士卒以为安危相业人物为宋第一而二公之子忠彦纯仁复以相业人物着勲当时垂名后世此两氏父子固其一德相传厥美世济然而仁宗深仁厚泽所以培植成就之功良不可诬洪惟我朝孝宗皇帝茂德至治逺过宋仁而襄毅公当治之盛卓然为时名世在廷则宏弼亮之绩在邉则着安攘之猷视忠献文正无少愧让笃生明公昆弟咸贤而贵为一代名门备有国家以来未有之盛事就官秩而论则所谓一门父子兄弟三为尚书者国朝未有也兄弟同时为两部司徒者国朝以来未有也父子继为冡宰者国朝以来未有也是三者皆焜燿隆显世所称卓絶希濶之事然鄙人之心则以为此未足以言许氏之盛盖明公之德业功名已昭播于士林为世仰頼今者特荷上眷晋为冡宰受命方始益懋厥德将崇广日跻施之无涯而传之罔极宋之韩范父子人物相业之盛非惟莫能专且将贬而见让焉夫由建国列署以来为冡宰者亦多矣而德业功名之有成后人所共知其人而不朽者不数人焉三王姚马及襄毅公其选也夫以不朽者之难其人如此而明公父子遂处其二则其盛而可纪岂与前所称三者之事同日而论其卓越希濶哉某外臣卑官也不足以谈当世之务顾惟平日好古尚友之志窃覩明公一姓之美私有所慕而观政刑曹曾备一日之属附名年家又有百世之讲是以敢进其説以代贺问之诚伏惟鉴之
　　上严介谿宗伯
　　尝观宋朝嘉祐治平之间称为盛时谓谏官得职而人主能受言也今读当时诸人弹事奏状类多掇拾烦碎不关大体或抵摭大臣疑似之迹闇昧之事流游之言讦而发之以为无欺不避至有为诬与愤者而人主不为别白惟务含容大臣固不以烦言衰眷任諌官犹仍职守位不加斥罚而所谓大臣者亦以体貌自崇不为皦皦悻悻之节以争于上虽其政未合乎古而其气象之广大可谓上下两得大小各尽者矣此其所以为盛与自嘉靖六七年以来台諌之臣往往以言获罪故人亦以言为讳而士夫之心亦深以为忧夫所谓言者岂必其皆中而无可罪然使人以是为讳则可忧矣伏见一二年间言者稍稍得进以为盛矣而乃有致疾于公者得无有掇拾抵摭之为耶是可骇也然主上不以是疑公士大夫不以是议公公亦不皦皦悻悻以争于上独厚自引抑求去以明言者之无罪主上益信公之不嫌而重其任然则言者固宜亦谅公之无猜而平其心矣所谓上下两得而大小俱尽者非今日与是以某不暇恨公之见诬而方幸斯时之为盛是公以一身受为理之恶而使天下之人晓然知主上有受言之美虽其不中而不谴则其有益于时而光显主上之德岂有量耶伏愿公益懋明德以喻于海内则主上之眷宜有隆无替言者之哓哓安知不反而为称颂揄扬之举耶某辱知教有年僣谓关忧喜于明公是以敢进其説惟我公必鉴而信之也
　　与夏桂洲
　　古所谓相天下者之盛德大业其效何如哉贤不肖各当其位材否各守其职意谕色授而人莫不自得而其精神之所鼓动声气之所嘘号亹亹然不敢有怠玩放纵之心常若有人临督而程劝之于其间而莫知其所由此虽唐虞之治亦不过此故曰俊乂在官百僚师师又曰率作兴事此其为德顾不盛为业顾不大哉今之在位者莫不晓然自知其才分之足以得之贤者固无不庸不肖者亦无所弃而贤不肖者莫不勉于在位思以自效而见于时以求用于上于是天下之事功兴起震发无有不凝之绩虽以某之不肖亦尚得以窃禄于时忘其才之不足以奋而日鳃鳃焉明公坐于庙廊垂绅正笏雍容宻勿而其鼓舞变化至于如此之广古之德业何以加此
　　上唐渔石尚书
　　某少不知学徒有狂简之志径行防趋触株抵埳失道知返又不得闻大人君子之论指其向往犹伥伥乎其莫之虽能追悼既往之愆而卒未有以迓方来之美甚用惭痛悲终弃于当世之大人君子以辜此生今举朝野之士无智愚贤不肖莫不传颂瞻仰曰当世大人君子惟婺州唐渔石公一人而已窃不量其不肖思欲一出门下以毕愚志分卑辈后莫由自致盖常叹而自悲以为既知其人又及其时而卒不能致此志则是终见弃于大人君子而已不谓明公兼听广覧之下不遗猥鄙破流俗之谤议而察之毁言薫耳而不信诬词盈牍而不远地传闻腐心刻骨继之以涕不自知何所得此于门下也人莫亲于母子而听尚惑于三至之言况乎疎贱之身未尝奉一日掬沈加箒之役于门下而旷然察之若此骨肉之恩等之为薄也情至而事不从恐不免于小人之归且因谬自喜以为自此或可望収于大人君子播其嘉惠指迷途而就大道谢昔者之悲以竟致其志则为幸孰大焉是以冐昧自通统辱裁察而进之伏俟下风
　　上王浚川尚书
　　某颛防孤陋百无所能顾独有志于学然以其颛防孤陋也力不足以向往而耳目无所开啓十年于兹因故守旧无所加于少之锱铢不揣私心常愿得事当世之大人君子一出其门承几席之末论以发防广陋庶毕此志是以引领跂足欲自通于明公之门下者盖蓄积于中乆矣反顾其颛防孤陋也宜无所受教于门下之余席愧而不敢进中之所蓄积者蕴而为忧悲往者得罪去国知必长弃永摈无复登朝之期于时而不冐昧一见焉是终不得见矣蕴而为忧悲者又当成疢疾至于一旦填沟壑抱无穷之恨也故敢冐昧通谒门下反辱明公赐之坐而语之谆谆不以大官卑小吏不以前辈怠后生其所以慰藉而诲谕之者多圣贤之微言公之所独得而某之所不能与者奉而辞去忘其谪窜之穷而慨然以得闻大人君子之论以淑此身以遂往志为莫大之赐也其慨然之时盖谓继是日有所得焉将忘其贵贱之迹长少之分而以闻于门下以求正也不揆其颛防孤陋也视昔无损复自愧其惰弱之甚絶不自通于蓄积之心视昔不懈而加耿耿尚有兾于后也日者受事东土则明公之流风遗教往往而存寻正学而追宗慕令修以勇绍复有昔日慨然之懐矣向者章邱杜生来致公所贻手教大集长跪拜贶展而读之若侍几席之侧以试事之不遑未能裁兹乃稍休用敢斋心肃虑述其疎逺之状愧仰之诚以几幸门下之察而望终惠之
　　与王顺渠祭酒
　　仆获闻于君子长者之言心所愿见者当世有四先生也河内何柏斋关中吕泾野呉下魏庄渠齐东则先生也往岁谪官毗陵稍迁留都故得谒泾野于官邸从庄渠于里居二先生不见鄙以不可有言垂赐诲谕至于惓惓中心窃幸因用自奋惟先生与柏斋公未偿所愿日者承乏东臬诚欲修敬求通庶几君子一言之教而职事敦迫未展此懐欲拜书门下念惟身之未能先空言恐不足以干听察而几垂教因循至今末由自达又念守官有次既未得旦夕就见门下而日月其除岁将改矣不任其景企之心遂忘简率遽以书先伏惟先生鉴其心之诚而略其迹之慢而有以教之尚圗奉见之日更质所闻以悉此心不宣
　　上穆元庵太常
　　先生当世之名儒也经淫传癖周情孔思茧丝牛毛之功未知虚斋先生视先生何如也仆晩进末学未能窥先生之蕴然一日从事于章句文义之间不知揣量愿见门下而请益者其心未尝自废也日者承乏东臬思欲一见君子以遂本心而属职事敦迫之际弗克如愿欲拜书门下念身之未能先空言恐不足以干听察而几垂教因循至今末由自达又念守官有次既未得旦夕就见门下而日月其除岁将改也且辱长者之见先敢忘简略僣以书闻伏惟先生鉴其心之诚而宥其迹之慢幸甚幸甚
　　与叶洞庵给事
　　往时同仕于朝虽不及接一日之懽然常于表着之位望见威仪私心起敬以为是足以当天子之严臣而先生竟以直道见斥斥而且废缙绅之士所共嗟愤不俟仆此时渎言之也乐道忘势足已而无待于外则世之嗟愤者虽于情为正于事为义然亦岂为尽得先生之心哉天之生材实难其生之固必有以用之而弃材不用以逆天意则吾君相之责当必有以顺天之意而慰人之望先生亦安能终焉宴息于洞庵之中也哉敬为世道望之久懐裁因循至今心往迹疎伏在鉴原
　　与谢与槐提学御史
　　执事一时伟人也文学政事节行智识今之成名者或得其一而犹未至而执事皆优优乎兼之夫以执事之美之富如此宜乎雄视逺覧虽豪俊特拔之士尚未足以承交于下风况孤陋浅薄如不肖者岂宜扳望声光然执事忘其身之富不察仆之为不肖而辱与之为友使仆亦自忘其身之孤陋而僣托于髙明骚人称乐莫乐兮新相知其谓是矣日者赴臬齐东始知执事督视咸政行部至齐而仆以淹迹故园无由侍往日之欢不胜追恨然执事之齿及不肖姓名者逢人輙致其情是执事未尝一时而见忘也今之衰也乃有交道如执事而仆实当之岂敢但颂以为私德而不勉焉以相副哉山东圣贤之邦也其余教遗风斩然不复可见甚可悼也不揣不肖思以变易其旧习兴起其新志诚不量其力之所不及顾以为此心此理不殊古今则此学之明晦絶续其责固在吾人而非俗之不可变也侧闻执事新受命于朝视京圻之学政不胜吾党之幸古人称建首善自京师始得执事为师鼓动变化其兴也勃然仆之不肖亦将观首善之风以自勉而布之齐鲁之士也既辱相知又守职偶同有可督教时赐惠音此仆之大愿也此仆之大幸也临书向往
　　与蓝北泉御史
　　先生天下之士也某自结髪入朝则知先生之名而愿见焉以年之相后地之相去无由也日者叨命大邦行部东土正圗遵琅琊由莒即墨之郊以至海上求见先生而访所谓牢山者竟为向导者所误问途不审乖此本心不胜怅怏夫不肖虽末由躬谒先生然愿见之诚固已积之数年而始僣通于一日也先生亦宜鉴予之诚而有以教之毋以其愚而不足与有言也不肖虽愚然所窃者大邦风教之责也先生毋亦为邦之士忧乎如此则先生当必有以慰予之所望者矣伏楮无任瞻切
</div>
    <div class="pagination">
<a href="遵岩集_page26.html">上一页</a><span>...</span><a href="遵岩集_page22.html">22</a><a href="遵岩集_page23.html">23</a><a href="遵岩集_page24.html">24</a><a href="遵岩集_page25.html">25</a><a href="遵岩集_page26.html">26</a><span class="current-page">27</span><a href="遵岩集_page28.html">28</a><a href="遵岩集_page29.html">29</a><a href="遵岩集_page30.html">30</a><a href="遵岩集_page31.html">31</a><a href="遵岩集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
