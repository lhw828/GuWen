<!DOCTYPE html>
<html>
<head>
    <meta charset="UTF-8">
    <title>集千家注杜工部诗集 - 第 21 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>集千家注杜工部诗集 - 第 21 页/共 29 页</h1>
    <div class="content">　　赠李十五丈别【鹤曰李秘书文薿也公先有奉寄二首约其来会于夔此又在夔赠别其奉寄诗中亦有成负文彩衣冠八尺身之句】
　　峡人鸟兽居其室附层巅下临不测江中有万里船多病纷倚薄少留改歳年絶域谁慰懐开顔喜多贤孤陋忝末亲等级敢比肩人生意气合相与襟袂连一日遣两仆三日共一筵扬论展寸心壮笔过飞泉成羙价存子山旧业传不闻八尺躯常受众目怜且为苦辛行盖被生事牵北廻白帝棹南入黔阳天汧公制方隅【公自注汧公李勉也宗室郑惠王孙】逈出诸侯先封内如太古时危独萧然清髙金茎露正直朱丝弦昔在尧四岳今之黄颍川于迈恨不同所思无由宣山深水増波觧榻秋露悬客逰虽云乆亦思月再圆晨集风渚亭醉操云峤篇丈夫贵知巳欢罢念归旋【赵曰谢灵运诗拙疾相倚薄洙曰汉韦贤少子成复以明经歴位至丞相南北朝庾信字子山父肩吾与徐陵父子文并绮艶世号为徐庾体鹤曰黔阳黔州也属江南道汧公李勉也封汧国公时为江西观察使治在洪州今李十五丈往谒之由黔阳以入豫章也故下有解榻秋露悬之句是就用陈蕃事洙曰金茎字出西都赋谓汉武帝承露盘之铜柱也鲍明逺诗直如朱丝绳尧时羲和四子分掌四岳之诸侯汉黄覇为颍川太守有治状此以羙汧公也】
　　送覃二判官
　　先帝弓劒逺小臣余此生蹉跎病江汉不复谒承明饯尔白头日永怀丹鳯城迟迟恋屈宋渺渺卧荆衡魂断航舸失天寒沙水清肺肝若稍愈亦上赤霄行【赵曰先帝谓肃宗小臣公自谓也承明殿名丹鳯城指长安以秦弄玉吹箫鳯集而名】
　　江上
　　江上日多雨萧萧荆楚秋高风下木叶永夜揽貂裘勲业频看镜行藏独倚楼时危思报主衰谢不能休【后山诗话裕陵尝观子美诗勲业频看镜行藏独倚楼谓甫之诗皆不迨此】
　　戏寄崔评事表侄苏五表弟韦大少府诸侄
　　隐豹深愁雨濳龙故起云泥多仍径曲心醉阻贤羣忍待江山丽还披鲍谢文高楼忆踈豁秋兴坐氤氲【定功曰刘向列女传陶荅子妻谏其夫曰妾闻南山有豹雾雨七日而不下食者欲以泽其毛而成文章故藏以逺害也洙曰鲍谢谓鲍照谢灵运也】
　　西阁望
　　楼霑云幔山寒着水城【楚楚】迳添沙面出湍减石棱生菊蘂凄踈放松林驻逺情滂沱朱槛湿万虑倚檐楹
　　晚晴吴郎见过北舍
　　圃畦新雨润愧子废鉏来竹杖交头拄柴扉隔径开欲栖羣鸟乱未去小童催明日重阳酒相迎自酦醅
　　九日诸人集于林
　　九日明朝是相要旧俗非老翁难早出贤客幸知归旧采黄花賸新梳白发微谩看年少乐忍泪巳霑衣【梅曰賸石证切有余也】
　　夜
　　露下天高秋水清空山独夜旅魂惊踈灯自照孤防宿新月犹悬双杵鸣南菊再逢人卧病北书不至鴈无情歩檐倚杖看牛斗银汉遥应接鳯城【定功曰王粲七哀诗独夜不能寐鹤曰公以去年秋至云安故云南菊再逢赵曰鳯城言长安】
　　秋日寄题郑监湖上亭三首【鹤曰郑审湖亭在峡州】
　　碧草违春意沅湘万里秋池要山简马月静庾公楼磨灭余篇翰平生一钓舟高唐寒浪减髣髴识昭邱【洙曰晋山简庾亮事竝见前注荆州有楚昭王墓王粲登楼赋云西接昭邱】
　　新作湖边宅还闻賔客过自须开竹径谁道避云萝官序潘生拙才名贾谊多舍舟应卜地邻接意如何【洙曰晋潘岳仕宦不达乃作闲居赋曰仆自弱冠渉于知命之年八徙官而一进阶再免除名一不拜职迁者三而巳矣虽通塞有命抑亦拙者之效也汉贾谊年少通诸家之书】
　　暂住蓬莱阁终为江海人挥金应物理拖玉岂吾身【两语实甚造诣谓积而不防与老不知退者皆非下句更好○防不可解而甚有味】羮煑秋莼弱杯迎露菊新赋诗分气象佳句莫频频【气象是其所长故常及之○赵曰暂住蓬莱阁诣郑监也后汉藏书于东观学者称为老氏藏室道家蓬莱山桓帝时始置秘书监洙曰挥金字出张景阳咏二防诗挥金乐当年岁暮不留储按防广为太傅归乡里数问其家所赐金余尚有防趣卖以其酒食请族人故旧与相娱乐潘岳西征赋飞翠绶施鸣玉以出入禁门者众矣赵曰末句谓郑监分我以赋诗之气象则佳句莫非频频有之乎】
　　秋兴八首【八诗大体沉雄富丽哀伤无限尽在言外故自不厌小家数乃不可彷佛耳】
　　玉露凋伤枫树林巫山巫峡气萧森江间波浪兼天涌塞上风云接地隂丛菊两开他日泪孤舟一系故园心寒衣处处催刀尺白帝城高急暮砧
　　防府孤城落日斜毎依北斗望京华听猿实下三声泪奉使虚随八月槎画省香炉违伏枕【画省香炉虽防缀意然语亦太朴】山楼粉堞隐悲笳请看石上藤萝月巳映洲前芦荻花【洙曰宜都山川记巴东三峡猿鸣悲猿鸣三声泪霑衣梦弼曰按张华博物志止载近世有人居海上毎年八月见槎来不失期遂赍粮乗之而到天河宗懔作荆楚歳时记乃傅会以为张骞事前贤诗多据用之子羙亦承袭而用之耳赵曰省中以粉画之谓之画省汉官仪尚书郎入直给女侍史二人执香炉以从公为尚书员外郎自叹违去省中以多病伏枕故耳下句山楼粉堞言在防州也】
　　千家山郭静朝晖日日江楼坐翠微信宿渔人还泛泛【泛泛无所得也】清秋鷰子故飞飞匡衡抗防功名薄刘向传经心事违同学少年多不贱五陵衣马自轻肥【洙曰汉匡衡元帝时上防言日蚀地震之变上恱其言迁为太子少傅刘向宣帝时初立谷梁春秋征向受谷梁讲论五经于石渠】闻道长安似奕碁百年世事不胜悲王侯第宅皆新主文武衣冠异昔时直北关山金鼔振征西车马羽书迟鱼龙寂寞秋江冷故国平居有所思【赵曰直北言防之北乃陇右关辅间征西言当时西有吐蕃之乱鱼龙川在秦州因起故国平时之思也】
　　蓬莱宫阙对南山承露金茎霄汉间西望瑶池降王母东来紫气满函关【律句有此自觉雄浑】云移雉尾开宫扇日绕龙鳞识圣顔一卧沧江惊岁晚防回青防朝班【希曰南山终南山也洙曰汉武帝作承露盘又七月七日西王母尝降汉武帝殿列仙传老子西游紫气浮函谷关赵曰崔豹古今注云商高宗有雊雉之祥服章多用翟羽故有雉尾扇青省中门也】
　　瞿唐峡口曲江头万里风烟接素秋【起便是】花蕚夹城通御气芙蓉小苑入边愁【两句写幸蜀之怨懐故京之思不分逺近如将见焉】珠帘绣柱围黄鹄锦缆牙樯起白鸥【对句耳不足为丽】廻首可怜歌舞地秦中自古帝王州【洙曰瞿唐在夔曲江在长安宗开元间广花蕚楼筑夹城入芙蓉园梦弼曰珠帘绣柱言曲江宫殿锦防牙樯言天子泛龙舟宴赏也】
　　昆明池水汉时功武帝旌旗在眼中织女机丝虚夜月石鲸鳞甲动秋风波漂菰米沉云黒露冷莲房坠粉红关塞极天唯鸟道江湖满地一渔翁【洙曰汉纪注武帝欲征昆明夷为其地有滇池乃作池象之以习水战因名曰昆明池在长安西南西都赋注昆明池左右作牵牛织女以象天河西京杂记昆明池刻玉石为鲸毎至雷雨鲸常鸣吼鬐尾皆动汉世祭之以祈雨梦弼曰菰未莲房皆言池中所有关塞言白帝城鸟道言峡中高山赵曰渔翁公自谓也】
　　昆吾御宿自逶迤紫阁峰隂入渼陂香稻啄余鹦鹉粒碧梧栖老凤凰枝【语有悲慨可念】佳人拾翠春相问僊侣同舟晚更移【甚有风韵春字又胜】防笔昔曽干气象白头吟望苦低垂【赵曰昆吾御宿乃地名汉书武帝广间上林南至宜春鼎湖御宿昆吾是也紫阁峰乃终南山之别峰与渼陂皆在长安古今诗话子羙诗云香稻啄余鹦鹉粒碧梧栖老鳯凰枝此语反而意竒退之诗云舞镜鸾窥沼行天马渡桥亦效此体赵曰费昶春郊望羙人诗芳郊拾翠人梦弼曰春相问乃诗人杂佩以问之之意也洙曰李膺郭林宗同舟而济人望之以为神仙梦弼曰子羙昔游渼陂曾留篇咏集中有渼陂行故今相望有白头低垂之叹】
　　寄柏学士林居
　　自胡之反持干戈天下学士亦奔波叹彼幽栖载典籍萧然暴露依山阿青山万里静防地白雨一洗空垂萝乱代飘零予到此古人成败子如何【此自佳句○毎于句内欵曲至后山复变四字耳公又云不恨我衰子贵时怅望且为今相忆】荆扬春冬异风土巫峡日夜多云雨赤叶枫林百舌鸣黄泥野防天鸡舞盗贼纵横甚密迩形神寂寞甘辛苦防时高议排金门各使苍生有环堵【洙曰天鸡鸟名】
　　咏怀古迹五首
　　支离东北风尘际漂泊西南天地间三峡楼台淹日月五溪衣服共云山羯胡事主终无赖词客哀时且未还庾信平生最萧瑟暮年诗赋动江关【洙曰支离字见庄子注云形体支离不全貌汉书武陵五溪蛮夷注云在今辰州界衣服言异制也羯胡谓禄山词客公自谓也周书庾信字子山虽位望通显常有乡辟之思乃作哀江南赋以致其意中云壮士不还寒风萧瑟】
　　揺落深知宋玉悲风流儒雅亦吾师怅望千秋一洒泪萧条异代不同时江山故宅空文藻云雨荒台岂梦思最是楚宫俱泯灭舟人指防到今疑【不屑屑用事结得更高希曰归州有宋玉宅归与夔为邻故此篇咏宋玉赵曰夔州巫峡十二峰下有神女庙按宋玉高唐赋言楚王梦巫山之女此兴托也故公有云雨荒台岂梦思之句】
　　羣山万壑赴荆门生长明妃尚有村【起得磊落】一去紫台连朔漠独留青冢向黄昏画图省识春风面环佩空归月夜魂千歳琵琶作胡语分明怨恨曲中论【洙曰归州有昭君村苍舒曰汉元帝时宫中按图召幸王嫱字昭君姿容甚丽画工乃毁其状防单于来求羙人帝以昭君当行昭君在路马上弹琵琶以寄其恨后昭君死塟之胡率多白草昭君塜独青洙曰江淹恨赋若夫明妃去时仰天太息紫台稍逺关山无极梦弼曰石李伦明君词明君本为昭君触晋文帝讳改焉】
　　蜀主窥吴幸三峡崩年亦在永安宫翠华想像空山里玉殿虚无野寺中【公自注山有卧龙寺先主祠在焉】古庙杉松巢水鹤歳时伏腊走村翁武侯祠屋长邻近【公自注殿今为寺庙在宫东】一体君臣祭祀同【洙曰蜀先主徳以孙权袭云长之故东征三吴为吴将陆逊所破于秭归步归鱼复改为永安遂卒于永安宫赵曰翠华天子之旗也希曰春秋繁露白鹤知夜半注鹤水鸟也夜半水位感其生气则益喜而鸣】
　　诸葛大名垂宇宙宗臣遗像肃清髙三分割据纡筹防万古云霄一羽毛伯仲之间见伊吕指挥若定失萧曹【两语气防别賛孔明者不能复出此也】运移汉祚终难复志决身殱军务劳【洙曰宗臣字见汉书萧何曹参为一代之宗臣注言为后世之所尊仰也赵曰魏文帝典论傅毅之于班固伯仲之间耳梦弼曰陈平传天下指挥则定矣洙曰孔明在军罚二十以上皆亲之○运一作福】
　　殿中杨监见示张旭草书图
　　斯人已云亡草圣秘难得【写得自在首尾浑浑老成】及兹烦见示满目一凄恻悲风生微绡万里起古色锵锵鸣玉动落落羣松直连山蟠其间溟涨与笔力有练实先书临池眞尽墨俊防为之主暮年思转极未知张王后谁并百代则呜呼东吴精逸气感清识杨公拂箧笥舒巻忘寝食念昔挥毫端不独观酒德【洙曰按本传张旭苏州吴人嗜酒善草书毎大醉呼呌狂走乃下笔张王谓张伯英王羲之也赵曰逸气感清识谓张旭之逸气感杨监之清识】
　　杨监义出画鹰十二扇
　　近时冯绍正能画鸷鸟样明公出此图无乃传其状【若非老笔麄踈乍见起语岂不失笑】殊姿各独立清絶心有向疾禁千里马气敌万人将忆昔骊山宫冬移含元仗天寒大羽猎此物神俱王当时无凡材百中皆用壮【语势浩然笔熟意简不特沈着】粉墨形似间识者一惆怅干戈少暇日眞骨老崖嶂为君除狡兎会是飜韝上【梦弼曰冯少正开元中任少府监善画鹰鹘洙曰宗太平时常以冬十月幸骊山温泉宫较羽猎时宁王有髙丽赤鹰尤俊异帝猎则置之驾前号决云儿】
　　送殿中杨监赴蜀见相公【赵曰相公杜鸿渐也是年受劒南节度使】
　　去水絶还波泄云无定姿【兴语】人生在世间聚防亦暂时离别重相逢偶然岂足期送子清秋暮风物长年悲豪俊贵勲业邦家频出师相公镇梁益军事无孑遗解榻再见今用才复择谁况子巳高位为郡得固辞难拒供给费愼哀渔夺私干戈未甚息纪纲正所持泛舟巨石横登陆草露滋山门日易乆当念居者思【梦弼曰梁益劒南道也解榻用陈蕃事山门公自谓在夔峡间】
　　补遗
　　送殿中杨监【蔡兴宗正异云别离足期足字集作定】






　　集千家注杜工部诗集巻十五
　　钦定四库全书
　　集千家注杜工部诗集巻十六
　　孟冬【大厯元年冬防州作鹤曰公时寓居夔州之西阁】
　　殊俗还多事方冬变所为破甘霜落爪尝稻雪翻匙巫峡寒都薄乌蛮瘴逺随终然减滩濑暂喜息蛟螭
　　闷
　　瘴疠浮三蜀风云暗百蛮巻帘唯白水隐几亦青山猿捷长难见鸥轻故不还【五字有味如失吾伴】无钱从滞客有镜巧催顔【赵曰夔在三蜀之下百蛮之北故云】
　　雷
　　巫峡中宵动沧江十月雷龙蛇不成蛰天地划争回【毎有气魄变化目前】却碾空山过深蟠絶壁来何须妬云雨霹雳楚王台
　　朝二首
　　清旭楚宫南霜空万岭含野人时独往云木晓相参俊鹘无声过饥乌下食贪病身终不动揺落任江潭【赵曰郭璞江赋视雰侵于清旭庾信枯树赋昔年移柳依依汉南今看揺落凄怆江潭】
　　浦防晨初发郊扉冷未开村踈黄叶坠【寒风踈草木两踈字不如此有画色】野静白鸥来础润休全湿云晴欲半廻巫山冬可怪昨夜有奔雷【赵曰防扶泛切梦符曰淮南子山云蒸柱础润】
　　南极
　　南极青山众西江白谷分古城踈落木荒戍宻寒云岁月蛇常见风飚虎忽闻近身皆鸟道殊俗自人羣睥睨登哀柝蝥弧照夕曛乱离多醉尉愁杀李将军【梦弼曰睥睨城上女墙也赵曰左传郑伯之旗蝥弧洙曰汉李广屏居蓝田南山中射猎尝夜从一骑出从人田间饮还至亭覇陵尉醉呵止广广骑曰故李将军尉曰今将军尚不得夜行何故也宿广亭下】
　　晚
　　杖藜寻晚巷炙背近墙暄人见幽居僻吾知拙养尊朝廷问府主【欲知朝廷则问府主是野人之意但语朴又可两解】耕稼学山村归翼飞栖定寒灯亦闭门
　　西阁夜
　　恍惚寒山暮逶迤白雾昏山虚风落石楼静月侵门击柝可怜子无衣何处村时危关百虑盗贼尔犹存
　　月圆
　　孤月当楼满寒江动夜扉委波金不定照席绮愈依未缺空山静高悬列宿稀故园松桂发万里共清辉【洙曰汉郊祀歌月穆穆以金波江淹诗绮席生浮埃】
　　中宵
　　西阁百寻余中宵歩绮防飞星过水白落月动沙虚【语无诡特冩景入微】择木知幽鸟潜波想巨鱼亲朋满天地兵甲少来书【梦弼曰后汉梁冀窓牖皆有绮疏注缕为绮文也】
　　不寐
　　瞿唐夜水黒城内改更筹翳翳月沉雾辉辉星近楼气衰甘少寐心弱恨容愁【冩得婉至亦自知之耳弱本不多何所容之多也】多垒满山谷桃源无处求【洙曰礼记四郊多垒】
　　鸥
　　江浦寒鸥戏无他亦自饶却思翻玉羽随意防春苗雪暗还须落风生一任飘防羣沧海上清影日萧萧【子羙赋物别自为体异于唐人纎巧】
　　猿
　　袅袅啼虚壁萧萧挂冷枝艰难人不免隐见尔如知【可感】惯习元从众【五字似率然亦有见后又云猿挂时相学乃工】全生或用竒前林腾毎及父子莫相离【梦弼曰见贤遍切】
　　黄鱼
　　日见巴东峡黄鱼出浪新脂膏兼饲犬长大不容身筒筩相沿乆风雷肯为神泥沙巻涎沫囘首怪龙鳞【谓不容其长大语恨风雷肯为神惜其不容以自脱然以此鱼视泥沙涎沫之变又未必不怪其言也○三句迂阔有味苍舒曰塩鉄论江陵之人以鱼饲犬洙曰筒筩捕鱼器也】
　　白小
　　白小羣分命天然二寸鱼细微霑水族风俗当园蔬入肆银花乱倾箱雪片虚生成犹拾卵尽取义何如【賔退録云靖州圗经载其俗居防不食酒肉塩酪而以鱼为蔬今湖北多然谓之鱼菜不特靖也老杜白小诗云白小羣分命天然二寸鱼细防霑水族风俗当园蔬正指此盖老杜尝往来荆楚而此诗则嘉兴鲁氏定为夔门所作夔亦与湖北相邻故也注杜诗者皆不及此洙曰易系辞物以羣分张子平西京赋擭胎拾卵蚔蝝尽取】
　　麂
　　永与清溪别蒙将玉馔俱【十字无限倾尽】无才逐仙隐不敢恨庖防【又是一意】乱世轻全物【非熟谙寇乱之景未易为此言也伤哉】微声及祸枢【又一意】衣冠兼盗贼饕餮用斯须【又一意○衣冠兼盗贼语阔饕餮为此】
　　鹦鹉
　　鹦鹉含愁思聪明忆别离翠衿浑短尽红觜谩多知未有开笼日空残宿旧枝世人怜复损何用羽毛竒【委折可诵洙曰祢衡鹦鹉赋绀趾丹觜緑衣翠衿】
　　鸡
　　纪德名摽五初鸣度必三【非工部无此语】殊方听有异失次晓无慙【五字备讥态】问俗人情似充庖尔辈堪气交亭育际巫峡漏司南【洙曰鸡有五德见韩诗外传赵曰刘绰啓一物之防遂留亭育】
　　昔游【鹤曰此诗叙与高李同游时在间元二十五年】
　　昔者与高李【公自注高适李白】晚登单父台寒芜际碣石万里风云来桑柘叶如雨飞藿共徘徊清霜大泽冻禽兽有余哀是时仓廪实洞达寰区开猛士思灭贼将帅望三台君王无所惜驾驭英雄材幽燕盛用武供给亦劳哉吴门转粟帛泛海陵蓬莱肉食三十万猎射起黄埃隔河忆长眺青歳巳摧頽不及少年日无复故人杯赋诗独流涕乱世想贤才有能市骏骨莫恨少龙媒商山议得失蜀主脱嫌猜吕尚封国邑傅说巳盐梅景晏楚山深水鹤去低徊庞公任本性擕子卧苍苔【鲍曰唐志单父属宋州梦弼曰碣石海傍山也梦符曰肉食字见左传梦弼曰青歳犹言青春也洙曰市骏骨注见前龙媒良马也商山议得失谓四皓出而安汉太子蜀主脱嫌猜谓先主之得孔明情好自宻吕望封于齐营邱傅说相殷高宗此皆际时而有为者也庞德公擕妻子隐鹿门山公以自况耳】
　　寄杜位【公自注顷者与位同在故严尚书幕】
　　寒日经檐短穷猿失木悲峡中为客恨江上忆君时天地身何往风尘病敢辞封书两行泪霑洒裛新诗送鲜于万州迁巴州【赵曰鲜于名炅仲通子也仲通与弟叔明俱尝为京兆尹】
　　京兆先时杰琳琅照一门朝廷偏注意接近与名藩祖帐维舟数寒江触石喧看君妙为政他日有殊恩【洙曰汉防广传设祖道供张东都门外】
　　西阁三度期大昌严明府同宿不到
　　问子能来宿今疑索故要匣琴虚夜夜手板自朝朝金吼霜钟彻【其人必能琴金吼霜钟兴其音也】花催蜡炬销早鳬江槛底双影谩飘飖【赵曰今疑索故要谓不来宿者疑我以寻索故要我也梦符曰山海经丰山之钟霜降自鸣洙曰早鳬用王乔鳬舄事】
　　西阁曝日
　　澟洌倦冬负暄嗜飞阁羲和流德滭颛顼愧倚薄毛髪具自和【具自犹本自】肌肤潜沃若太阳信深仁衰气歘有托欹倾烦注眼容易收病脚流离木杪猿翩蹮山顚鹤朋知苦聚防哀乐日已作即事防赋诗人生忽如昨古来遭防乱贤圣尽萧索胡为将暮年忧世心力弱【梦弼曰颛顼北方之帝倚薄谓附着而隂气逼人也谢灵运诗拙疾相倚薄】
　　小至【梦符曰或云阳为大隂为小冬至隂极故曰小至】
　　天时人事日相催冬至阳生春又来刺绣五纹添弱线吹葭六琯动浮灰岸容待腊将舒栁山意冲寒欲放梅云物不殊乡国异教儿且覆掌中杯【梦弼曰唐杂録宫中以女工揆日之长短冬至后日晷渐长比常日増一线之工洙曰续汉书以葭莩灰实律之端按厯者候之气至则灰飞而管通左传凡冬至啓闭必书云物】
　　缚鸡行
</div>
    <div class="pagination">
<a href="集千家注杜工部诗集_page20.html">上一页</a><span>...</span><a href="集千家注杜工部诗集_page16.html">16</a><a href="集千家注杜工部诗集_page17.html">17</a><a href="集千家注杜工部诗集_page18.html">18</a><a href="集千家注杜工部诗集_page19.html">19</a><a href="集千家注杜工部诗集_page20.html">20</a><span class="current-page">21</span><a href="集千家注杜工部诗集_page22.html">22</a><a href="集千家注杜工部诗集_page23.html">23</a><a href="集千家注杜工部诗集_page24.html">24</a><a href="集千家注杜工部诗集_page25.html">25</a><a href="集千家注杜工部诗集_page26.html">26</a><span>...</span><a href="集千家注杜工部诗集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
