<!DOCTYPE html>
<html>
<head>
    <meta charset="UTF-8">
    <title>攻媿集 - 第 52 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 52 页/共 78 页</h1>
    <div class="content">　　世以医为难医家尤以治伤寒为难仲景一书千古不朽盖圣于医者也本朝累圣笃意好生务使方论著明以惠兆庶积而久之名医辈出如蕲春之厐泗水之杨孙晁张锐诸公未易悉数无求子朱公肱士夫中通儒也着南阳活人书尤为精详吾乡王君作肃为士而习医自号诚庵野人以活人书为本又博取前辈诸书凡数十家手自编纂蝇头细字参入各条之下名曰増释南阳活人书可谓勤且博矣自言暮齿骎骎不欲为私藏将版行于世来求一言余好医而不能学与之论辨皆有据依学者可按而求求而得其用始知此书之为有功也然尝闻之老医京师李仁仲之子云前朝医官虽职在药局方书而阶官与文臣同活人书既献于朝蔡师垣当轴大加称赏即令颁行而国医皆有异论蔡公恕始尽改医官之称不复与文臣齿不知当时异论之详若许学士知可近世推尊其术本事方之外为活人指南一书谓伤寒惟活人书最要最备最易晓最合于古典余平日所酷爱观许公之言则无求子所着可轻訾乎因并书之
　　郑屯田赋集序
　　先生姓郑氏唐之名族后累世居福州少时以孝文集书囊为殿帷赋魁其乡继以玉路建太常赋入太学人多传诵寻寓四明开门受徒来者云委躬孝友之行该贯羣经多有讲解旁通子史百家年至四十五绍兴三十年始登科文备众体尤工于赋源流李唐诸名公出入三元元祐二李之间集古人所长而藻思絶人兴寄高迈闻见层出讲明题意立词用韵精切平妥古语随用奔凑笔端而一语不出程度之外元祐有域中有四大先生作域中四大王居一有舆议称太平人犹议其率先生有太平无象皆突过前人不可企及读之熟知之深者方服其理明而辞顺盖古文之有韵者也钥年及弱冠侍亲游宦而归始得登门时亦粗成赋篇及见先生机杼望洋回若而叹一意摹仿先生时犹未第间作一篇俟诸生既毕始出之迥出人上视瞠乎若后者又引进之尝曰前四韵固当加工然皆有规矩前辈以妙意英词震耀人耳目者多在后四韵而学者忽之致读者无味虽舜琴歌南风可谓杰作先生犹曰后三韵皆空矣其严如此阅诸生所作语虽工或引经史全句属对可观而意不贯者皆所不取每令人读尧舜不能化朱象大舜五十而慕富嵗子弟多赖等赋以为韵韵有意终篇尚有余味可以为法或有一字切题既不可对而又与题字相犯者谓不若寘之送聨如以礼为翼之以翼星而配礼之类先生作诏诸儒讲五经则曰厥后孝章开白虎之名盖亦遵于此诏鲁秉周礼云不然何以韩宣子见易象于春秋知周礼之尽在鲁钥服膺有素既沾残膏以窃名第老犹不敢忘命儿辈收纂先生旧作仅得三十篇儿辈又以钥少作八篇缀于后此编不惟筌蹄而已亦不求传于世区区辞费如许不惟人笑之亦窃自笑姑使子孙知师承之自尔先生讳锷字刚中官至屯田郎尝为主上小学教授近録其后又特加赠官云
　　法华经显应録序
　　西竺之教其高处至不可思议有厯刼赞扬所不能尽其神通发现摄魔救苦虽非人力所及皆其余事也然其教所以盛行于世者亦赖此为多法华经凡三译而鸠摩罗什所译举世诵之功徳効验昭然显著传记所载非一盖此经实如来秘宻藏非思量分别之所能解故其神异如此乡僧宗晓朝夕诵习尝刺血书之又集古今简防之言凡一百五十事遂成巨编皆有依据将版行于世以助流通一日访其所居萧然自适与之语贯穿教秉问何以不出领众曰非所敢当也因出此书求余为序余笑曰黄面老子本不欲言大藏所见与夫龙宫海藏之所秘无边无尽其实本不曽言况此经之外见于余之余者乎子既集之而余又序之耶请不已漫书以授之且语之曰子欲了此而后游方他日一登寳所悟明本性筌蹄且将忘之而况此乎晓曰唯
　　聪老语録序
　　余顷投闲门可罗爵有僧以径山聪老书来求寺记甚勤再三辞之不惟与聪无半面身隠言逊何能属文径山之名甲于东南一燔之后欲兴瓦砾为寳坊两宫赐予檀施山委旧观鼎新又大过之宜得玉堂金闺之英为之登载頋乃访老朽于寂寞之滨何耶僧曰寺倚神龙为命率众致祷肸蠁昭答欲以属公余感其意而为之辞晩归朝行始与之识退然老衲也再相过忽已亡矣其徒集六防语刋之求序余不能学佛莫知师之所至但见临济扬岐之下曰白云端曰五祖演曰佛眼逺皆古徳之光明杰特者逺传行雪堂行传光晦庵以及师其相付嘱又非他人茍然之比光将示寂以行所付法衣集众书偈以授师偈曰再来毒种元聪侍者叵耐吾宗灭汝边也我今高枕百无忧聴子时挝涂毒鼓丛林遂有毒种之称聚徒说法三十年自雪峯来此山法席大振复成金碧之区人谓为国一后身则师之所得者可知矣读者其自参之




　　攻媿集卷五十三
　　钦定四库全书
　　攻媿集卷五十四
　　宋　楼钥　撰
　　记
　　中兴显应观记奉敕撰
　　嘉定三年十一月朔制诏臣钥显应观为国家集福之地自建立以来未有为之记者汝其碑之文成朕当书其额曰中兴显应观记已而宸翰下颁昭囘之光辉耀千载臣既承命谨拜手稽首言曰百神在天地间昭布森列皇朝咸秩无文非有功不祀其间灵效显著远迩奔走者不过数处而防国显应真君其一也真君崔姓庙在磁州旁为道观河朔人奉之五百余年矣靖康中高宗由康邸再使金磁去金营不百里既去谒祠下神马拥舆肸蠁炳然州人知神之意劝帝还辕孝宗诞育于嘉兴先形绛服拥羊之梦生有神光烛天之祥此皆其最著者也中兴驻跸钱塘初置观于城南寻徙于西湖之滨分灵芝僧寺故基为之祠宇宏丽像设森严长廊靓深采绘工致铁骑戎卒左出右旋戈鋋旗葢势若飞动敞西斋堂以挹湖山之秀为崇祐馆以处羽衣之流称其为大神之居高宗脱屣万乗尝同宪圣临幸以丹垩故暗赐金藻饰一新既又三十余年矣皇帝皇后聿追祖考之意载命兴葺复赐缗钱二万俾都监右街鉴义主管教门公事明素大师陈永年买田以増斋供之费所以妥灵而锡福斯民者甚至是诚不可以无纪也窃攷神之所自不知者以为北魏之伯渊其知者以为后汉之子玉虽皆名公而实非也续会要等书亦不详谛或误后人唐武德元年置磁州贞观元年州废而以滏阳属相至永泰初始复旧仁宗实録景祐二年封崔府君为护国显应公且言府君贞观中为相州滏阳令再迁蒲州刺史史失其名在滏阳有爱惠民为立祠后因葬其地咸平二年始赐府君之庙而京师北郊及郡县奉之如岳祠至是因民之所信向而封崇之故诏曰惠在滏邑恩结蒲人又曰按求世系虽史逸其传尸祝王官而民赖其德使果为子王与伯渊安得谓史逸其传欤元符二年即旧号封王大观赐庙额政和赐冠冕七年加封防国显应昭惠王宣和三年郡守韩景朝辞承上命葺治祠曰敷灵观曰显应且按旧碑为之记其説略与实録同又言唐太宗梦得之碑诏入觐刺蒲州河北采访使因命刑曹曹弋编録神之灵迹五十余条传于世淳熙十三年奉光尧圣旨改封真君然至今以府君为号者尤见其本于为令也初命延福宫使安德军承宣使张去为为提举官传子及孙延庆复庀此职宣力于观为多道士初止十余人今益以众田止百余亩今益以广啓观门而许士庶祈防咸有定期季夏六日相传以为府君生朝都人无不归向骈拥一夕尤为一时之盛孟冬十日又谓为府君朝元之节或云以是日上升禁庭皆设斋醮北人之寓居者是日亦必至焉乾道六年遣使贺金国正旦臣以假吏从行过磁使介而下相率望拜于驿中盖往来者必致敬行则先祷于西湖之祠归则洁羞以谢之臣谨摭其始末之实为记而又播以诗云
　　惟汉之司农兮着遗爱于桐乡使葬我于桐兮必他时之奉尝繄神之仕兮于滏之阳惠及斯民兮久而愈彰擢刺河中兮任河北之采访生则祠于旧邑兮殁又冢于其旁神之既远兮虽尊以姓而逸其名神之威灵兮信千载之流芳谓子玉与伯渊兮皆流传之茫独昭陵之诏録兮载顚末之为详北方之人兮谨庙食而自唐膺累朝之封赐兮诚有赫乎龙光功在社稷兮着明效于靖康神马乗舆兮实显祐于高皇始孝宗之方娠兮梦绛衣而拥羊迨震夙之夕兮又神光而发祥敞祠宫之百楹兮缭千丈之周墙俨像设之雄尊兮焕金碧之焜煌仰皇明之临御兮未尝求福而专乡洒奎画以宠嘉兮粲鳯翥以龙翔前三茅而后太乙兮与四圣而相望肆隂隲而黙相兮巩国势于无疆上宫掖而下士民兮借神休而禬禳伟明神之英烈兮夫岂敛惠于一方愿谒于上帝兮扫欃枪而殄豺狼吾君将中天下而立兮开寿域于八荒神亦归其所兮报何可忘
　　重修太常寺记
　　礼乐一也舜命伯夷作秩宗典朕三礼曰夙夜惟寅直哉惟清无他言也命防典乐教胃子而及诗言志歌永言声依永律和声八音克谐无相夺伦防亦曰于予击石拊石百兽率舞又曰戛击鸣球以至鸟兽跄跄萧韶九成鳯凰来仪何乐之详也三礼之书乐亦在焉而名书皆以礼春官掌邦礼而大司乐以下属焉则夷防之任已归于一矣为乐设官十余自中大夫而下府史胥徒凡一千三百余人其间上中下瞽至三百人眡了又三百人而舞者众寡尚无数抑何其备也孔子之时礼乐已缺其观于周而歴聘诸国志固在于行道未始不切切于二者故问于老耼问于苌止以论语一书求之执礼固所雅言而言乐为尤众至闻韶而不知肉味且曰不图为乐之至于斯也所感深矣与人歌而善必使反之而后和之説者或不知此章之意盖乡人邦国所用之外乐歌多失其声苟闻歌而善必使再歌之所谓和之者又得此一诗之声矣太史公知之言三百五篇孔子皆弦歌之以求合韶武雅颂之音礼乐自此可得而述故曰吾自卫反鲁然后乐正雅颂各得其所岂苟云乎哉自太师挚适齐至少师阳击磬襄入于海亦多不得其説挚而下皆乐工散之四方夫子谨志之如有欲用则皆知其所之殆所谓乐失求诸夷者耶安上治民莫善于礼夫人而能知之至于移风易俗莫善于乐乌可不求其故哉今又几二千年礼既多废乐尤失之皇朝累圣非不讲明所谓礼者尚可求之简册一时钜公乐乐甚盛卒不可复古盖其本已亡矣乐之本在声无知之者而力求于尺度秬黍之未为可叹也近世陈氏兄弟礼乐二书流传于世礼尚可攷乐亦名与器而已耳高宗嗣歴庶事草创而卿列不以一日废迨驻跸钱塘以法惠僧寺东偏隙地为敕令所又街之东则为容台尚不足以尽设礼乐之器遇阅习则列宫架于法惠寺中绍兴三十一年少卿王公普始请易地会敕局中废遂迁焉中为寅清堂耽耽夏屋于是为称法惠既废为懐远驿又以为台谏官舍敕局再建于寺之旧处而容台不移于今五十年矣梁栋堕圯日有覆压之虞卿少久阙嘉定二年崇庆张君钧为主簿已叹其不可居既丞胄监又转而丞于此时司农太府俱舍旧以趋新或谓亦可迁矣君曰此礼乐之司庭宇宏敞位置崇严不应轻弃矧盗泉胜母古人所避不若因而增葺之请于朝度材于天邑凡而丛费取其赀而亲出纳之都下之烦末吏曹之谩欺一切痛革之手赋工直察其勤惰惰者至执扑以抶勤者或酾酒以劳百堵皆兴众役竞劝始于三年之仲冬明年三月八日告毕用工三千五百有竒而内外坚巩丹垩辉华于旧有加而无不及观者骇叹谓工于营私者未必如是之敏且办也发地得泉石刻名曰观音且曰饮者可以愈疾犹是法惠之旧濬而澄之泉甘且冽结亭其上扁以汲古皆不在调度之数宜其大有不足而反因撙节之有方余钱三十万归之府中而寺有勲臣画像及书籍嵗久脱落又欲为一碑未能也府帅将作监王君柟复以为助今皆如所图不愆于素而求记于余余自念老矣岂复为文顷嵗尝叨簿正博士少列之命三以家讳而改除终不得进退周旋于其间兹喜寺之新因君之请又欲以平日所闻者自见故弗辞君饱学工辞章沈黙静重号蜀士之秀而克勤小物乃如此汉之什邡剧邑也办治有余力今日葺理官寺朝论翕然称之每言前后同僚协力以隮登兹不自以为劳其言曰今之天下虽不易于为而于其尚可为之中卒至于不可为者意其无不息之诚且不能充是心以往故也君之所存者如此宜乎见诸实用者有此也寺无他碑乾道七年黄公钧为壁记谓后世以仪为礼以器为乐其于圣贤之道远矣惟仪与器又皆因陋就寡寖非六经之故盖尝诵其言而叹息今钟鼓玉帛具在而官寺又备矣若安上治民移风易俗者可不求其彷佛于古者乎
　　台州社坛记
　　台州之北大山绵亘其一支自东而西蜿蜒委蛇至江而止势若囘顾是为龙顾之山子城据其下官寺在焉城西南隅去仪门百步步为社稷之坛厥位面阳爽垲平旷昔人相攸而为此必不苟也有司不戒日就荒圮頽垣成蹊荛牧无禁淳熙己亥正月宗正寺丞沈侯被选来守仲春行祀愀然顾其僚曰是可以奉吾神乎乃命撤而新之临海令彭仲刚建县治于煨烬之余侯知其才举以任焉首按图籍斥地之旧缭以周墙数十百丈始治地得仆碑土中洗而读之盖政和中所颁社稷坛式也制度明甚横列三壝门各四出中立社稷二坛风师居东雷师雨师居西亦各为坛坛之高二尺有半又为燎坛于风师之东南壝外稍高于诸坛于是悉仿名数因其旧而増筑之故有屋四楹为视馔待事之所既葺新之又增其一为斋洁之地其途北出表以二柱中建台门严闗键以守之作于六月朔旦又六旬有七日告成靡金钱五十万有竒民不知役工不告勤过者肃然始知有地主之敬侯命钥书之钥闻古者先成民而后致力于神侯之下车访民隐饬吏事廪廪乎循良之风而思不倦以终之以是邦被山带江水旱仍嵗又间有郁攸之灾谓职诸幽者非人力所及故于神无所不致其敬社稷之重其可后乎秋社展礼气象一新环佩琮琤豆笾静嘉神贶昭答如在左右继自今气淑民和雨旸时若其必有相之者然则侯之政真知所先后而致力于神者乃所以成民也侯名揆字虞卿秀之嘉兴人
　　澧阳楼记
　　绍熙四年三月戊寅澧州澧阳楼成于是太守王侯承甫以书属余为记且曰澧之为州始于开皇后虽废置不一而栁河东谓自汉以南州之美者十七八莫若澧则在唐已为名郡国朝建隆四年始脱僭窃之余而为王土干德二年始荆湖北路东接洞庭西连施黔武陵在其前江陵在其北为湖广之孔道承平日久戸口滋蕃嵗输米以斛计者十五万养禁旅至三千有畸盛矣建炎之末妖民弄兵倡乱加以剧宼一再攻陷民居官府荡为埃煤因以饥馑几无噍类盖六年而后定翦除榛棘招集流散仅复城郭之旧今六十余年矣米输犹不及盛时十一屯兵百余人而郡治尤偪小黄堂之前重门相去不能寻丈外逼郡城又有酒垆相直才于东偏启一门以通出入心窃隘之访诸故老或曰酒垆之后旧为城门兵燬以来闭塞至今倘辟而新之郡之气且伸吾民其庶几乎士民援以请为告于部使者始作新门酒垆既迁斸其故基则古甃宛然言益有验节费以为资募民以供工官吏劝趋日以就绪外凿城雉上建华屋即前日之外门为仪门而撤其旧于是治事之防始得轩豁寛敞而前无蔽障得以挹兰江之秀俯仙明之洲经始于去年之十二月庚申至是讫工合乐以落之气象焕然顿还旧观不敢自以为功也要不可以不纪余因为之太息曰今之为郡者或能以亷白自喜则于营缮之事一切置之恐以扰民而招谤不问其事之当为与否也前后相承谓非吾责若此楼之于澧阳是可已乎余与侯世有道义之好又为世姻侯之兄弟皆承清白之传侯里居时恂恂然一长者而莅官遇事人有难及莆田剧邑谈笑办治兹试雕郡谓将日不暇给而能振起固陋兴五纪之阙典开一郡之眉目是可记也又攷之地志是邦有浮丘子采药之仙踪李羣玉读书之遗迹又楚之申明以忠孝着晋之车武子以学术显皆其郡人也先是层城横前重扃壅底士气亦因以不扬是役也岂惟于隂阳家之言有利于郡其必有秀士为时而出者侯于是时勤抚以致其庶尚俭以益其富辟庠序以教之后来者又能继此将寖复承平之盛而贤能以兴实自侯发之侯名正功四明人承甫其字也
　　真州修城记
　　眞之为州未远也自唐永淳中始析江都置永正县南唐为迎銮镇皇朝乾德二年升建安军大中祥符六年以圣像一铸而成遂以名州而实当江淮之要防大漕建台江湖米运转输京师嵗以千万计维扬楚泗俱称繁盛而以真为首中兴以来不复置发运使而山阳通泰之盐泝江而上商贾辐凑犹为淮堧大郡佛狸之驻步近在六合之境逆亮之至瓜州去此无数十里郡居二者之间故亦再罹兵祸朝廷以保障之未固屡饬守臣筑城凿池以为设险之计林君伯成兴役于前及四百余丈镇江游奕统制郭君超继之仅八百丈虽务欲速未底于成嘉定二年八月诸军粮料院潘君被命出守当兵荒饥馑之余几不成邦既属以劳来安集之政又以城筑委之君自下车爱民如子手自摩抚左餐右粥加以医药呻吟疾痛不翅切身之苦视人之饥眞若由己食寝为废此意孚乎上下通于幽明斯民感悦顿有生意和气致祥年糓顺成劭农通商寖复旧观乃大肆其力于斯城因前功而増筑之合四百六十余丈基厚六丈上居三之一可列七骑高二十二尺浚濠五百余丈阔者至一十五丈深称之女□易土以甓凡鹊台礮台武台角台□城马面等甃结坚致金汤之固岿然与维扬相为长雄足为边庭之壮观既又兴造葺修自仪门黄堂凡官府公宇大小二十八所合为屋二百二十六楹郡之内外为之一新朝家以缗钱十万米七千斛庚费而所用不赀不复有请惟以酤之余及撙节用度以充之斯已勤矣郡之井市与漕台皆在城南大江之滨议者欲如州之城剏为两翼自城到江以蔽遮之事重费多未易骤举余追记未冠时侍亲泊江干登鉴远亭访之居民指其前曰顷有閧市悉垫于渊江外有沙洲数十里虽隔皇天荡之风涛而激水北来相侵未已不数年间之宦游者则鉴远亦为壑矣是知两翼之城不至江滨则不足恃岸既善隤不知所止又何恃也将为久计则更宜详处而审订之抑又闻合肥之城自乾道修筑嵗嵗増葺工费不可数计竹木灰甓出于帅漕二司而工役则又金陵戎帅任之以跻登兹山阳歴阳大率类此今是邦城郭虽就而方有两翼之议又前者林郭二君之所筑已多隳圯尚须随处补苴又别储二万缗豫为后日不时之备继此者当知今日之艰难益加不测之防则当与扬庐和楚岭嶭相贯而掎角之势固矣惟潘氏自紫微舍人以风节名一世君之二父以从子被赏延俱为时吏师先正柯山使君能轻财重义君实似之自其幼年躬行孝谨笃志问学有不可解于心者行矣而着日进未已尝宰昆山去之日无以续食及倅京口以荒政自任民以父母称之今则江之南江之北草木亦知君名制帅既以治最上闻士大夫公论莫不以为循良之冠君则退然未尝自足也使守边者诚心体国皆能如君何有北顾之忧哉官僚以郡人公言求记为书大槩尚勉其成云君名友文字文叔婺之金华人
　　奉化县学记
　　四明六邑奉川为大号难治然俗尚气而服义秀士尤多治之得其道非难也神文在位郡国始建学张文定公方平谓庠序俶落乎睢涣嗣音乎郏鄏而是邑旧记谓相国清河公士逊出镇秣陵为椎轮之始盖寳元初秘书丞于君房为宰以石夫人之庙为县学自为之记云然且曰愿以奉川为县学始亦可以知吾邑儒风之兴旧矣宣和中周君因徙于邑治之东面势益胜未几舍法罢废为亭传又遭弄兵者燬焉绍兴九年荣君彜复新之于今五纪栋宇寖坏圮陋不可复支永嘉宋君始至谒奠顾瞻庙像愀然曰教化根本之地不振如此何以示斯民之欲谋焉未遑也财用之空乏期会之迫遽固已不胜其应而连嵗大祲愈不暇给政成欲去介介若不满邑士汪君汲素好为乡里义事闻之谓其弟份曰是吾曹责也不待劝率不谋于众以身先之首创大成殿増广旧址不日而成一木一瓦皆不苟设必欲坚致宏敞为久远计重立先圣先师十哲之像仪两门庑以次兴作前有墨池濬而广之方正清深冰壶澄澈南山千尺倒影其中轮奂翚飞照映江县为费不赀曽无吝色乃季夏戊申宋君率僚佐士夫释菜学宫用以掲防妥灵观者如堵惊叹赞美以为前此未有而民不知役也于是里中善士董安嗣徐如松等三十有二人争趋竞劝相与再建驾説之堂挟以直庐傍列诸斋庖湢廥廪器用毕备凡为屋四十楹又以去嵗始有自右学登科者为辟射圃以劝方来举梁之初属钥为之文今既崇成又托以记钥世居奉川高祖正议先生教授邑中寳元学记预名刻石寻掌乡校前后几三十年始为郡人然五世皆反葬境内区区封邑犹不敢舍辞不获命敢告于里人曰令尹洎诸贤所以惠吾邑者至矣自尔必能相勉以学相高以文蹑儒科登膴仕使吾邑簪缨日盛为四方荣观则今日之举斯为称矣然孟子有曰谨庠序之教申之以孝悌之义颁白者不负戴于道路矣是殆与今人论学之意不同何耶孔子之教人亦必曰弟子入则孝出则悌盖庠序所以申孝悌孝悌之义明则老而负戴于道者少者必从而代之以此为庠序之效不为利禄地也诚能因今之学行古之意月书季攷不害进取而父兄之告语师友之讲习率以孝悌为先此义既明则凡学于此者施于家则为孝子顺孙出而仕则为忠臣良吏跄跄济济化及里闾寖有不负戴之风几于一变而至道者将以此望吾党之士岂直为是观美而已哉宋君名晋之字正卿悃愊无华三为邑长皆以儒术饰吏事首欲兴学迄于有成邑人纪之实钥之同年生也
　　安庆府修学记
　　舒本羣舒之地于今最为佳郡灊皖之胜欲游而不遂见从宦拥麾而之焉者辄企慕如登仙然嘉泰二年严陵詹侯下车以寛明之资临淳古之俗平易近民因其俗而施之政未几坐以无事顾谓僚属曰官府俱饬而黉舍不称兹不可后乃即其旧而增葺之学始建于绍兴八年中更缮修嵗久圮坏以某年庀工至某月日讫役焕然一新郡人谓役不及我而跻登兹愿有以纪之教授王君君玉度以书来余与詹侯俱壻王氏而侯为尊行知其贤有年矣以西枢之子谦厚亷介所至有声绩而饰以儒雅澄江既以政最舶使尤着清节谓文翁兴学于蜀变巴夷如邹鲁翁实舒人尤敬慕之故未暇他事而首属意于庠校可谓知所先务矣舒之人将何以报之侯非有望于报也惟尔父兄相与率其子弟益进于学亦因其淳古之习而文之以儒术不必以取科级之多寡为轻重文翁既祠于学如汉大司农朱邑以一啬夫而遗爱传于千载周瑜以文武才略独步江湖间其名尤高皆郡人也诚使异能之士间出为国家用如前数公岂非侯之望于斯郡者尚勉之哉
　　黄州贡院记
　　黄冈东南佳处也大江东下赤壁西峙武昌夏口鼎立相望其在皇朝王苏二翰林一以州驰名一以坡自命皆千载杰特之伟人竹楼雪堂既坏复葺风流文献至今增重近时郡太守博士皆不轻其选秀士亦彬然出矣建炎兵燬以来秋赋多附他邦乾道七年始试于州而因陋就简寓贡闱于庠校三载必一毁撤既非所以作士气而学宫寖以頽靡州人病之嘉定二年四明高君仲远来守承开禧兵戍之余日不暇给首谒夫子庙叹其弗葺已甚未遑他务与教授李君宗勉饬而新之廊庑斋舍以次兴立而大比又近不可复蹈前辙亟相与谋得驿舍遗址鸠工调度分委僚属创贡院五十余楹庀工于二月丙寅讫役于五月己丑重门正防攷试分位左右长廊庖湢吏舍备具严整费缗钱五百万米二百斛悉出于撙节之余民不知役工不告劳而八十五年之阙典一旦复兴父老谓承平殆亦不及士类欢奋起象振发且请记之仲远与余有中外之好相与素厚以书来委且曰去中秋才月余愿即为属笔以慰千里之望余为之欣然且曰仲远长余一嵗恂恂似不能言与人语如恐伤之月评以长者称两乘贰车而后试郡抚字固所长不谓振起事功敏办如此高氏盖名家也高宗皇帝中兴初驻跸钱塘始建太学妙选师儒先侍郎首为国子司业岂惟文行经学足以表率士林驰名京师规绳具举未几车驾幸学擢贰仪曹至今四海尊仰之仲远其次子也居家孝友恪守家法故为政雕郡知所先后士子尚勉进学业以称使君期待之意使人物声望与江山相高二翰林有灵实宠嘉之仲远名得全朝散大夫云
　　建宁府紫芝书院记
　　建宁当闽浙之冲是为孝宗皇帝龙潜之旧虽宦游不得一至其地闻其山川耸秀武夷诸山皆非尘境盖八州之门戸也钟为英杰古今相望士夫多挺挺尚气节秋赋动逾万数荐送率八十余人儒风最盛学有生徒三百分十二斋犹不足以容之今郡侯寳谟阁直学士谏议李公镇临以来治行称最百废具举功利及物不可以数计周知而尤笃意于教养顾瞻府庠悉加葺治犹以为未能甚称乐育之意谓晋范甯之守豫章大设庠序资给众费一出私禄心实慕之乃捐俸钱三千余缗度地于学之东西两隅广为四斋鸠工于嘉定三年仲冬朔旦讫役于明年二月之望脩廊广厦翚飞跂翼名斋以志道据德依仁游艺以其前挹紫芝之峯扁曰紫芝书院盖前所未有也财不费于官敛不及于民増弟子员又广田畴以丰其储举郡之士欢奋感励咸请记之公学有家传伯仲竞爽且素号博洽富于文词不以自有乃列致郡博士暨学职诸生三百余人之请贻书以属于钥顾年侵气索何以承命勉为之言曰諌议此举固已甚伟当屡书以传后若名斋之义其待学者尤深矣是四者出于先圣之言学之大端莫过于是道者百圣之所传非可以须臾离不志于此则易以流遁必至惑于异端德者诚也经之言德必以伪对之以是决知德之为诚据此一诚可以终身行之仁之为器重其为道远苟能依之形于参倚之际非学之要乎德不可言志仁不可言据艺不可言依言之各有攸当也或谓艺成而下圣人以游言之疑其为可轻是不然所谓艺者非如今之技艺乃礼乐射御书数古所谓六艺是也稽之礼经各有名数先王设教及人之幼少眞淳未散之时使习而熟之则身在有余不可胜用君子未有不兼此而能为全德者今礼坏乐亡射御号为武事数亦不复见惟六书可传士又罕垂意焉夫谓之小学谓小年所当学非曰学之细也洒扫进退尚由此可以上逹而况六艺乎苟能尽力于三者而游于此则为士庶几于备矣学者其母忽于名斋之义勉而进之以答谏议之赐岂以科举利钝为吾儒之盛衰耶本朝庠校权舆乎睢涣嗣音乎郏鄏寳元中诏建州立学赐田五顷至庆歴四年郡邑始得立学熙宁设官分教建州首置教授一员诸郡亦未之有元丰又赐田十顷则知是邦之学国家最所属意尤在他郡之先也或曰郡既有学而复有书院不既多乎是又不然潭之岳麓衡之石鼓南康之白鹿皆此比也古者家有塾党有庠术有序国有学以今准之百里之邑千里之郡其为学当有几所而谓此为多乎姑诵所闻以谢谏议及多士之意若公余诣学与郡博士讲明经术以训迪好学之士则谏议之任也钥何敢赘为之辞





　　攻媿集卷五十四
　　钦定四库全书
　　攻媿集卷五十五
　　宋　楼钥　撰
　　记
　　麻姑山顔鲁公祠记
　　顔鲁公尝为抚州刺史至今有南城县麻姑僊坛记南城今属建昌军郡人祠公于僊都观中曽南丰一记论公之风节备矣正平张公戒又发明邪正祸福之説尤为着明张南轩已谓无可言者于是系之以辞使祠者歌之以侑神然则后来者可无作矣庆元六年观遭火灾祠宇灰烬巨石皆毁裂大钟亦融液不可寻而公之碑独俨然人益敬之太学甯君居麻姑下下与观相望慕公之为人以私财撤而新之求记于余又以李盱江麻姑山赋求宇文枢密之书余虽不识甯君而嘉其好古以扣工部尚书何公公曰此山与吾月湖山庄皆同郡尝建一阁于观门之西藏书万卷余以效李公择山房之旧因亦与甯氏游且促余记之鲁公事业载新旧二史然得南丰正平二记而幽光发越不容赘词独惟公既亲为僊坛记眞有意于神僊之説故附会者亦众姑以为作尉时或谓子有金骨可以为僊又谓希烈使人刺之公曰吾服殷七七丹在顶解金带与之故得缢死而全其首领及其既死又有寄书小顔家之説皆方士之言无所取信固不必办观公视烈火满坑忠愤一发径欲投其中贼徒捄而得免当是时岂暇顾身首之全否耶因诵平日所闻以授甯君使刊之以袪世人之惑亦不失曾张二公之本意又与盱江一赋词旨暗合云甯君名式聚族颇众又多为儒甯氏未艾则公之祠亦赖以不坏矣
　　广德军范文正公祠记
　　文正范公勲业在国史其祠于广德则已具见于内相浮谿汪公之记兹以祠宇久圮不修从弟镛以嘉定二年为郡博士撤而新之求记于钥语之曰文正公盛德絶识才兼文武非赞扬所能尽然大要在立志不苟而已耳方在贫约则朝暮甘虀粟之味既已富贵则子弟均布帐之清在海陵为一仓官而筑海隄数百里在桐川为一狱掾而所立已卓然如此一马微矣居则鬻以养士去又鬻之徒步而归其跋乞米帖云顔鲁公唐朝第一等人而饘粥不继非所谓君子固穷者欤又有家书云老夫平生屡经风波惟能忍穷故得免祸公之所存类如此此其所以大过人者故曰志士不忘在沟壑勇士不忘丧其元公之自处直欲追古人而友之故其见于行事亦非今人所能及也学既奉公之祠则为士者无徒慕公之名位当求其所以致此者钥既为推公之所以致此者而为之记又因以勉吾弟与吾党之士钥虽老尚当相与思古人与稽之义云
　　鄞县经纶阁记
　　始庆歴七年荆国王文公宰明之鄞县元祐中县治建阁以纪遗爱名曰经纶肖公之像而祠其下俯仰百余年间尝再兴于绍兴淳熙而又废壊绍熙五年知县事莆阳吴君泰初新之起于三月戊寅逾月而讫工旧观复还而有加焉求记于郡人楼钥钥以史牒攷之公为县时世当承平公方读书为文章率三日一治县事垂意斯民为之起隄堰决陂塘为水陆之利贷谷于民立息以赏俾新陈相易兴学校严保伍又刻善救方立县门外邑人便之此相业之权舆也公之于鄞厚矣观经游之记皆为农田而行歴东西十有四乡乡之民毕已争事而遂归上书外台极论浚河捕盐利害则公之为政可知诗文之传于世为鄞而作者班班也乡有五先生钥之五世祖及王公杜公皆与之定交是以教化兴行学者竞劝后有忆鄞及忆东吴太白山等诗则又知公之恋恋于鄞也熙宁遇主千载一时尽以所行于鄞者推广之呜呼使一时奉行者皆能如公之在鄞则天下岂以为病哉天下虽病之然吾邑人之于公不敢忘也故尸而祝之以至于今若吴君可谓知务矣政成且去如始至然一新县楼出于人之乐输以其余材又为此举盖将以表先正仁民之效慰父老甘棠之思而示后日循吏之劝一举而三善具非直为是观美而已也
　　定海县淮海楼记
　　庆元五年十月甲戌庆元府东海县淮海楼成主簿陈君广孙求记于余问楼何以名曰秦公少游初筮之地也旧有此楼碎于建炎兵火至是始得再作退而攷之国史有传云元祐初调定海主簿信矣又求于文集则絶无一语及之访诸父老相去百余年间耳目所不接不可得而攷矣公受知于东坡王荆公本欲以大科发身俯就进士举实与先祖少师同在元丰八年丙科家藏小録淮海独掌牋表盖其布衣时名已重矣然亦不闻仕乡邑之详谓公鄙夷吾乡而不出一语耶则公所至必有诗文不应于此独尔顷游括苍公之故迹班班可见水边沙外之词后人作为莺花亭登临赋咏犹使人想见风度楼今在簿领官舍余未及登也闻其东望大海浮天浴日之波殆无津涯大江自东而南西抵郡城横陈楼前潮汐往来风帆浪舶尤为壮观北有蛟门招寳伏龙之山南有长山太白诸峯一览而尽得之此宜公之所甚乐岂亦有诗文而遗佚不传耶公未第前一年尝自题其闲居集之首曰将赴京师索文稿于囊中得数百篇辞鄙而悖于理者辄删去之岂后来亦尝取少作而删之耶陈君元枢之子宦学有家法知所向慕故一官虽小慨念前闻人而兴斯楼及瓜且去矣必欲记此余既喜其意因又念一时诸公与公同时秉钧怙权富贵隆盛者多矣由今观之虽穷达贤否之不同同归子尽彼或甚达而民无称至有搢绅所羞道者公以轶羣竒才为苏门上客赋似屈宋诗凌鲍谢壮犹硕画直欲鞭笞二虏而困于烦言陷于党人仅得一校勘黄纸书籍为正字史院编修官遂倅杭州监处州酒窜郴及横雷坎防流离醉卧古藤一笑而终亦可悲已而声名至今暴白家有其书望之如神仙然其所经行之地了无片言可寻犹为士夫爱慕如此然则士之立于世可不知所择乎莺花亭诗祭酒芮公国器一章最佳人言多技亦多穷随意文章要底工淮海秦郎天下士一生怀抱百忧中余尝诵而悲之因并记焉
　　东莱吕太史祠堂记
　　乾道淳熙间儒风日盛晦庵朱公在闽南轩张公在楚而东莱吕公讲道婺女是时以学问著述为人师表者相望惟三先生天下共尊仰之而婺人被东莱之教尤深至今名士班班其传盖未艾也先王为文靖公之七世孙自正献公而下名德继起又为文清曾公之外孙渊源固已甚远而天资絶人读书五行俱下少从三山林公之竒游学徒百数卓然出其上博极羣书究通千古兴亡治乱之变而耽嗜经学至忘寝食年二十有七礼闱既擢前列又中博学宏词科举名震于都城钥既忝同登复媿齐年意其为豪俊之士一日相遇则頽然似不能言者殊不称其名与之坐而敂焉不惟使人意消钦叹击服虽定交于是日终不敢以友友也公入馆学钥在敕局又邻居于百官宅听教为多亦尝造婺之寓居留连夜话几至达旦又六年而再造焉则公已病矣尝为之叹息曰少为国器长为人师使居大位则必称物平施庶几直道之行也而公已矣世间物物自书之外无一可动其心者推明道德性命之説而不流于迂尽排佛老异端之论而不至于甚爱惜士友如待子姓而持论不阿别白是否如持水镜而不事于察著书立言粹然一出于正而克勤小物虽使之仕于州县亦甘心焉盖其造诣精深本末具举用志不分必欲至于圣贤阃域沛乎不见其止也其教人则以孝弟忠信为先以穷经躬行为务故登其门者随其性质咸有得焉自建炎南渡父祖始寓于婺假官屋以居其地在光孝观之侧入仕虽久而在官之日仅四年故在婺之日最多四方学者几千云集横经受业皆在于此晚始买屋于城之北隅以旧居归之官公之亡既二十有七载是为开禧之三年邦之士夫及其门人请于郡欲以旧居之半为堂以祀先生郡侯谏议李公大异慨然从之又出钱五十万属掌书记宣君绘经理其事前增城主簿潘君颐孙实董斯役郡寮及其门人合力以佐费庀工之初相率持牛酒以犒焉嘉定改元之秋为屋才十余楹外门五间祠室及前轩各三间又欲前为一堂扁以丽泽书院以存公之旧且为后来讲习之地后为遗书阁以庋平日所着如大事记读诗记阃范近思録春秋尚书讲议家法祭礼及他书之未成者皆可以传远垂后而工费犹未备国子司业王公介与其同门友生谒记于钥感念畴昔自以宦游不得日陪函丈亦不谓公之蚤殁也老矣公之墓木拱矣虽欲一拜祠下而不可得遂不复辞而书其始末将使吾党之士自今瞻先生之像如在左右毋忘先生之淑诸人者以自勉且思有以称贤使君所以风厉振起之意则先生之传寕有既乎先生讳祖谦字伯恭其季曰祖俭字子约确守素业能世其家顷以忠愤上书贬死江右主上更化念其困于权幸之手赠直秘阁泽一子学术操行亚于先生恐久而泯没敢牵聨书之
　　平江府瞻仪堂画像记
　　庆元二年知衢州郑公若容治行彰闻浙东部使者合词以最课表于朝某月甲子有旨除直秘阁改知平江府自皇帝践阼以来垂意民瘼郡太守以异等效膺不次之宠实自公始四方流传莫不耸动而公之名益显吴门地大物伙郡务又十倍于西安旧尝闻吴中士夫言吾邦使君当得三数人以治宾客答牋书理财赋听民讼分典之乃可办治虽若戏言盖甚言其日不暇给也公精力絶人年侵而彊直不衰今蒙天子亲擢以平日临事不苟之意穷日夜之力以从事于簿书期会宜视前后数公愈劳而无顷刻之闲然下车未几而治声已随舟车而东矣一日贻书于钥谓郡中自至道以迄于今更郡守一百五十人率有绘像旧在齐云楼两庑绍兴末年洪公枢密以内相出守尝建瞻仪堂而列像其中范公参政为之记今又三十六年绘事故暗装潢寖以陊脱欲尽图于壁间良工名笔一开生面而以旧像庋之阁上庶几可久子为我记之钥唶曰以绘事为甘棠固他郡所无于浩穰胶扰中公余丰豫雍容及此非身兼数器之才宁能尔耶举此一事可以知公之政下转而上闻天子之用公殆未艾也钥祖父宣和中尝以徽猷阁直学士为守遗像在诸公间虑其久或失眞谨以家藏写照因托公是正之并书始末以塞公命
　　慈溪县董孝子庙记
　　庆元二年某月甲子庆元府慈溪县重修董孝子庙成邑令朱君堂求记于郡人楼钥以传记图经参攷之孝子讳黯字叔逹一字孝治防稽句章人生后汉时家贫少孤事母尽孝采薪供养甘果美味奔献于母母甚肥悦比舍有王寄者富而不孝二母各言其子寄闻而衔之伺孝子出苦辱其母孝子知之恐贻母忧黙而不言母既葬斩寄首以祭母墓自囚以告有司和帝释其罪召为郎不就以寿终句章今之鄞县也孝子之母尝寝疾喜饮大隐溪水不以时得于是筑室溪傍以便日汲厥疾用瘳溪在今县南一舍故以慈名溪而又以溪名县母反葬于鄞鄞为郡太守治所故州邑与其墓侧皆世祠之城之祠宇即其故居先其母塑像在南郭草堂中康宪钱公亿迎归于庙钥亲访其墓宰木犹存近存城南岂所谓草堂者耶晋虞预防稽典録亦载其事但言防赦免而不言为郎之详然至今乡人犹称董孝郎中庙也吴之虞翻称其尽心色养丧致其哀单身林野鸟兽归怀怨亲之辱白日报仇海内闻名昭然光着以为防稽英俊之首唐大歴中刺史崔殷作碣徐浩书之亦云其徙居也庭出寒泉其执丧也林集祥鸟无贻一日之忧终报共天之怨又载其六代祖仲舒汉大中大夫嗣孙字春领庐江太守世为郡中名族既不可详攷又言环堵已芜遗记将落意前此必有碑版今不得见矣若董孝名乡慈溪名县亦谓之董溪则不可磨也祥符元年冬真宗皇帝封岱礼毕诏赐号纯德徴君或云起于钱康宪之请夫孝子岂有意身后名耶发于至诚自不可揜生防和帝之恩越九百载而膺章圣之宠然则隐约之士可不慕而勉哉唐神龙中有张孝子无择墓在慈溪之虎胛山结庐负土有涌泉芝草之异仕至和州刺史比郡中有扬孝子庆自绍圣至宣和刲股割乳以愈父母之疾者至于五六卒旌表其门孝秀相望蔚为义郡其源流有所自矣元丰间盛君次仲为令尝书董溪事于碑下建炎改元林君叔豹祠于东山之阳绍兴之末戸掾董君邻摄邑又崇大之为前后二殿前以奉孝子而处其母于内今三十五年矣寖以圮坏朱君始至进谒慨然以为此盖风化所系宜为先务顾荒陋如许是阙典也君既以儒雅饰吏剸决如流县务毕举以政成之余一新庙貎视旧增辟首捐俸钱助以余帑敛不及民给工直如私家人徒见轮奂之美而不知役莫不惊叹称服又率邑之士夫酌奠以落之是足以仰赞天子之孝治而示邦人于无穷皆可书故备书之
　　嵊县嶀浦庙记
　　剡壮县也两火一刀自古记之晋宋名胜遗迹至多地以豁名以谿之山水俱秀也邑城之北山围平野谿行其中至四十里许两山相向愈廹剡之水易于暴涨者以此然水口气聚所以为壮县也西曰嶀山巨石突踞水上其下曰嶀浦岩壑竒耸尤为胜絶溪多积沙深浅不等惟此数里间渊渟澄澈不知为几寻丈潭在石下为羣鱼渊薮相传中有神物无敢触犯亦险絶之地也上善济物侯庙貎像严毅夙着威灵据山瞰谿称其为明神之居谿通曹娥大江山为台越孔道舟车所经无不致敬吉凶响答求梦尤应远近以雨旸祈祷蒙赐为深时节报谢者相踵画像以祠于家者俱是也骆氏世为庙史有吴越时公牒称陈长官祠嘉祐七年乡贡进士何淹为给事郎太子中舍知县高安世为记亦云侯姓陈氏为台之仙居令始过此隂有卜居之志秩满舟覆于下拯之复溺死焉自尔显灵民遂祠之天福初有神兵之助而受此封然郦道元之注水经出于后魏已言嶀山北有嶀浦浦口有庙庙甚灵验行人及樵伐者皆克敬焉若相盗窃必为蛇虎所伤则庙已古矣况台州乐安县五代时改永安至皇朝景祐四年始改为仙居不应石晋之前已有此名岂侯实为永安县令后人误承仙居之名耶正如磁州崔府君国家奉之甚严防要以为后汉之崔子玉孝宗圣德事迹谓赐名从玉从爰盖以始生符瑞黙契其名而昭陵实録乃谓唐贞观中滏阳一县令也幽冥之事不可究知传记亦有谓灵祠间有以刚方之士代之者惟其血食有素授职于朝故封爵之报与臣子不殊也建炎时敌骑入越而叛兵欲犯邑境以神之威不战而退乾道中曾赐香茗之奠今丞相大观文谢公布衣时由丹丘赴南宫神已告之富贵之期是举登科作尉此邑事之尤谨公既登枢筦修职魏君必大率邑人以加封为请庆元改元赐庙额曰显应公之力也魏君年及八十为一乡之老既募众力新其嗣而钥之子防适为丞介以请记惟神之姓氏事迹着闻已久防又能道祠宇祈禬之祥且将捐私财而刻石并为记之修庙之役刘令君榘先以十万钱市材魏君以宰木助之周令君悦取以建殿宇始于庆元四年十一月成于六年六月而终始经理者魏君也
　　桐庐县桐君祠记
　　荆州多荆蓟州多蓟豫章以木氏都酸枣以棘名邦兹邑以一桐之大垂葢如庐古有隐者采药求道于此或问其姓则指桐以示之人因称为桐君故桐江桐谿桐岘皆以此得名既以为县又因以名郡焉大谿澄澈横其前又一谿出天目至此而防一山岿然耸于谿之东林樾秀润号小金山上有祠宇肖君之像盖一方之絶境也新婺州贰车詹君乂民以书来曰家本严陵郡中慕桐君之高风来寓邑下念古祠之芜废思有以兴起之未能也邑尉赵君某公余为一新之士民称美思有以登载传后求记于余昔未冠时尝侍亲过其下虽甚爱山川之清淑曽不能登嵲以致一觞之荐徒诵卢公赞元招僊之词而去之至今犹属梦境也夫所谓隐者正欲逃名于世严之高士有三人焉子陵隐于汉风节最高而其名终不可泯方干隐于唐又以诗显桐君不知为何人身既隐而姓氏竟不传其殆最优乎余既喜詹赵二君之好事有契夙心因并书之俾刻焉
　　建宁府冲应周眞人祠记
　　神仙之説茫乎邈哉有耶无耶不可得而知也以为无者谓以秦皇汉武之力求之而不得故以为必无之殆未必然以为有者则指传记以为信传记虽多夸言然耳目所不及者非必无之噫盖有之矣我未之见也洪内相志夷坚言建之周生事以为丹欲成而失之出神往求而魔又困之劝家人火其尸而无所归又谓其山浅陋非神仙所居也嘉定五年学士院权直真希元建人也为其里浦城周眞人之祠求记于余且示以真人之弟待制公所为行状及闲乐先生陈公师锡容台何博士去非所书陈何皆同乡始末甚明始知内相得于传闻而未见此三书也眞人天分素高夙有仙骨神既授之又加以眞积力久之功其妻杨氏文公之孙亦有隐操相与枯槁于山林之深及其垂成犹未至于形神俱妙轻举飞升之地则世之谓一有遇而遂羽化者又难矣然其精神聚而不散遂着灵响水旱有祷至今犹能惠其里社里人以其祈禬之明验闻于府于监司以彻于朝封冲应眞人旧有祠宇因而兴葺以侈上赐而眞人之名益显矣余闻建多伟人山川孕秀非他郡比近阅图志武夷之外名山无数造化岂故私于一方哉自有宇宙融结自然而秀气特多人才方兴而未艾盖不止神仙道家之盛也余家于鄞少有四方之志而宦游不出温台粗穷东南之胜欲入闽而终不遂老矣方乞身以归将隐于四明山中望建安无可到之期第切怅叹而已既为书此且嘱希元并与前三公之文刻之此不复具载云眞人名霞字史卿希元名德秀













　　攻媿集巻五十五
　　钦定四库全书
　　攻媿集卷五十六
　　宋　楼钥　撰
　　记
　　遗老堂记
　　乾道辛卯客授来束嘉一日衣冠防于黄堂庑下中有苍顔白髪目光了然者心窃敬之人曰此高密郡王曾孙崇道公也迟顷俄扬笏相向字呼我家少师问于君何属钥拱而对曰先大父也因言在京师时相与游从如昨日事媿晚出不及知自尔时时造门闻话言祖宗承平余百年事之废兴人物之贤不肖内之朝廷典章近之干戈转徙之详歴歴言之叹击不暇若宗正属籍之盛他人按图莫能究举以叩之了辨如响年逾八十视听不少衰气节刚劲门无杂宾独以事契故厚我一日谓钥曰予家素贫侨居佛庐他无所用心左右图史且以永日近辟屋数楹取赵台卿之言牓以遗老子盍为我记之钥曰台卿非公比也彼尝诡姓遁身以逃钩党之祸晚焉著书词思遗老顾岂得已公以当世宗英尝驱驰戎马间得敌要领归报德齿俱尊为赵氏祭酒名堂之义不应处此汉子政自以宗室遗老言事必尽今天子广览兼听无间疎戚亲亲贤贤尤所笃意间平之懿迨无遗贤公于古事今事问无不知岂不能为更生之为而以台卿自处耶公一笑并以为记
　　防稽县寛简堂记
　　防稽县治之东有地三畆所旧有一堂以温陵曾鲁公尝为之宰名曰衮绣嵗久圮坏知县事欧阳季思伋撤而新之前轩后庑又为亭三间以临河上岩桂官梅分植其间栋宇宏敞丹垩焕然经始于庆元四年孟秋落成于十月之望求名于余为之名其堂曰寛简亭曰休心且语之曰文忠公君之四世祖也为郡以寛简不扰为意故所至民便既去民思或问公为政寛简而事不弛废何也公曰以纵为寛以略为简则弛废而民受其弊吾之所谓寛者不为苛急尔所谓简者不为繁碎尔此士夫均所当法也君承家传为江右甲族而今之在仕版者才一二君仕中都以才谞自见诸公贵人荐之朝来治剧邑其可不以此言为法乎因为书其扁记其説使刻诸石以自励且以示后之人县壮而赋重民为之困官不胜繁君能以剸剧之余力及此且再书攷矣尚其勉之行百里者半九十毋忘此言后来者又能率是而行之岂惟文忠公之言可寳万世邑之民其庶几乎或曰临下以简御众以寛此古之格言也然今之作邑者戴星出入焚膏继晷犹恐不逮寛简之説果可行乎曽不知为单父者弹琴而治宰山隂者昼而垂帘其必知此矣故文忠之为青州扬州南京皆号大郡公至三五日间事已十减五六一两月间官府如僧舍岂非明效大验乎文忠之宰夷陵为喜喜堂记有曰听事之东以作斯堂度为疏洁高明而日居之以休其心君于公退之余吏散庭空休心亭中以养吾之神以待事物之至惟寛与简将自此出本无二道也
　　昌国县学申义堂记
　　东阳葛容甫洪为昌国令葺县庠之讲堂名曰申义求书其扁余既喜葛君知政之先务又乐其名之佳大书以遗之又欲为之记余分教永嘉时尝作序齿文以示诸生其略曰孔子称甚矣鲁道之衰也洙泗之间龂龂如也説者谓龂龂为相逊孟子曰谨庠序之教申之以孝悌之义颁白者不负戴于道路矣夫洙泗之间行者相逊何以为鲁道之衰谨庠序之教何预于道路之负戴者及究其説汉地理志云鲁濒洙泗之水其民涉渡幼者扶老而代其任俗既益薄长老不自安与幼者相逊也徐广又曰盖幼者患苦长者长者忿媿自守故龂龂争辞所以为衰也想其盛时老者晏然如父兄之役子弟无复相逊子所谓老者安之殆为此也孟子亦谓孝悌之义既申则颁白负戴者少者自当代之矣噫后世教养士子以科举得人之多寡为庠校之盛衰者与古意远甚昌国故甬东之地民以渔盐为业近嵗儒风日兴而犹未盛葛君欲崇教化以善其俗一闻余言则曰此名堂之本意也始与从弟镛尉东阳而归余啓得人之问以容甫为称首兹为乡邑治声卓然又将兴学化民以几古人之意诚非文法吏所能为者齐变至鲁鲁变至道顾不在兹乎钥既为之记而命镛弟题其上
　　奉化县恕堂记
　　奉川余乡邑也比因扫松见赵令君防方祷雨相与过恕堂上盖县斋便坐且折狱之地也栋宇一新而戸册不称令请改书之且出旧记相示因谓令曰治狱固贵乎恕而所谓恕者非止用于此也孔门之徒最为善问子贡猝然问曰有一言而可以终身行之者乎亦难乎其答矣夫子不曰仁不曰义不及其他而曰其恕乎兹岂夫子一时姑以应弟子之叩击哉盖其平日践履之实故其言蔼如歴万世终无以易此又从而言曰己所不欲勿施于人大哉恕乎曰违道不远曰求仁莫近一贯之传亦曰忠恕而已矣制字之初以如心为恕大率以我之心如彼之心则为恕矣若彼亦能以其心如我之心则天下岂复有他事哉世之言恕者曰我能临民而轻其笞棰追科而缓其节目是皆恕之一端何足与言恕之大全也君子学道则爱人人能言之小人学道则易使则鲜有能説者此亦恕之説耳君子役人者也以吾心如下之心安得不以爱人为务小人役于人者也以其心如上之心安得不易使且以至微之事言之令君坐官舍而有以谒入者心欲却之苟曰彼之来亦良难岂非有急以相投有事以相告耶则吾之迎之也必不以为惮驱车以出谒欲见主人而不出心必愠之苟曰安知其家不适有故乎姑待之则吾之心必释然矣推此以往仁不胜用宁复有乖争陵犯之患哉令君曰所未闻也方欲以记为请愿径书坐中语以诏后之人且曰邑有吴氏懋者既以一力葺理牢戸内外俱备又以其余材重建此堂愿托名焉令君名彦绾秘阁修撰右司公之子以清谨守家法以儒雅饰吏事明恕而行终始如一为邑中建惠政石桥分为双洞壮丽絶出吏民以为昔所未有诚信及民上下响答此堂其余事也
　　冲和堂记
　　古有宗法大宗小宗具载礼经圣人之用意深矣阳羡周孝侯庙碑后有宗簿宗尉溧阳史氏旧有家谱每一院各有簿尉之职盖是时宗法犹在意必择其族之有才力者为之若有司然余姚虞氏实世南之裔有为农者故谱尚存自受氏以来莫不可纪如汉之诩吴之翻凡有名于史者皆略载其行事歴晋宋齐梁陈隋皆尝上于朝而名臣为之修纂齐则王俭修之他悉类是闻玉山鲁氏有谱亦然唐史所载甚详至武氏而谱法大坏唐人犹能各守其阀阅今则亡矣本朝惟一二名门如杜祁公上世自二代春秋诸侯之子孙千有余嵗不絶世谱苏老泉之言曰情见乎亲亲见乎服无服则亲尽亲尽则涂人也吾之相视如涂人者其初兄弟也兄弟其初一人之身也悲夫一人之身分而至于涂人此吾谱之所以作也钥尝读而重悲其言故族党虽众纵不能与之如同气率体老泉之言以待之山谷先生文章妙天下学问冠百家而至性尤为絶人东坡先生荐之曰孝友之行追配古人其见于诗如食莲有感等语皆蔼然仁义之言于元明知命情义尤笃晚谪宜州患难极矣学道纯熟不知有死生之变与再从弟靖民判官书有曰吾侪所以衣冠而仕宦者岂已力哉皆自高曾以来积累偶然冲和之气在此一枝其实相去不远幸深念之呜呼此言之发出于中心其视羣从功缌之亲岂有厚薄之间秪此一语可以睦宗党可以厉风俗可以寛鄙而崇薄圣人宗法之意尽在是矣先生之诸孙荦既刻之石名曰冲和帖又建堂于家仍以冲和扁之皇太子为之大书荦又求钥为之记顾骩骳之词何足以发窃尝佩服斯言故勉书之荦以才业之美由郎曹宰掾为直显谟阁两浙路转运副使其他在仕籍者多以治行间称故家簪绅之盛在今日未有如黄氏者兹非冲和一枝之余庆耶
　　清芬堂记
　　皇朝以忠厚为家法亲睦九族高视千古高宗中兴收用周宗以强王室如令畤令詪子崧子昼子淔皆列之法从或绍爵郡王士樽士籛等又皆极禄位之丰更化之后首擢令衿袭封安定独殿诸老宠眷隆渥特许非时见普安郡王倡和动盈卷轴王圣性高迈学问夙成篇章璀璨属聨尤工其间理趣精深非若文士徒为华藻而已绍兴三十二年孝宗受内禅而令衿不及见矣一子子觉以御书诗二轴装潢以进孝宗复亲洒翰墨题其一云朕在藩邸令衿以宗室老奉朝请时有唱酬子觉今标轴来上想清芬之如在复书赐之其一云此卷皆朕与令衿唱和诗令衿亡矣覧之怆然先是祐陵朝谏官江公望以抗直敢言有重名于时而又学佛超诣每谓与吾道合令衿旧与之相好得其四书俱是理到之言前后名公卿跋语甚众尝以进呈孝宗又书其后有曰观江公之言其利济方便超脱生死佛道盖如是欤超然居士果能允蹈卓尔不羣信乎宗藩之领袖也高山仰止聊书卷末诗及此跋又书旧讳至十有一超然盖令衿自号也子觉之长子伯禽袐藏于家亦谨题于巻尾伯禽之子师济举以示臣钥敢整冠再拜而读之仰而叹曰皇乎盛哉臣子之家寳先日所得奎画者有之矣未有炳曜杰特昭囘之光连篇累牍如此之伙者也惟安定天资颖悟加以笃学所交多世之名胜乐善好施胸次豁然中间尝以客得祸终不自悔惠人利物不负公望之言寓居柯山臣外祖太府少卿汪思温为守与之友善公望所谓事事方便物物利益者外祖盖终身诵之后二十年先臣赠太师岐国公璩为监征公知其贫而亷贷私钱三十万以济臣家之归先臣一介不取虽已偿之至今懐感终不敢忘此固公之细事敢附见于此抑使人有以信公之实行也师济将取清芬二字以名其所居之堂而求记于臣臣老矣学落不能驰骋于艺文之圃辄直书始末以着君臣相与之深庸诏后世为安定子孙无穷之荣且以见前良议论词采更相映发为一时文献之盛云
　　扬州平山堂记
　　平山堂东南胜处也长淮之东地多堆阜苟见山处皆以得名于斗野山在他郡何算自泗上南来者望而首得之故米寳晋有第一山之咏仪真西北登高见建邺诸山而有壮观之胜扬州大明寺所谓自有宇宙便有此山而千载无领略之者六一居士一览而得之撤僧庐之败屋作为斯堂而风景焕然遂名天下公以为占胜蜀冈江南诸山一目千里而王荆公亦谓一堂高视两三州者也天造地设待人而发滁之醉翁峡之至喜皆以公得名而扬又居南北之冲士夫往来喜至其下自堂之成所谓迷楼萤苑芜城九曲之旧【○一本作风亭月观吹台琴室之旧】俱在下风矣公之记岘山亭谓岘盖山之小者而其名特着岂非以其人哉羊叔子与杜元凯是已亭屡废而复兴者由后世慕其名而思其人者多也此堂亦几是耶然而物有盛衰承平才更十七年而堂已圮坏直史馆刁公约新之沈内翰括为之记绍兴末年废于兵燬周贰卿淙起其废而洪内翰迈记之近嵗赵龙图子蒙尝加葺治郑承宣兴裔更创而增大之开禧边衅之起环扬之境本无侵轶而庸人债帅畏怯太甚始以大言自诡事未迫而欲遯遽假清野之名纵火于外负郭室屋延燔一空而堂遂为荆蓁瓦砾之场于兹数年矣嘉定三年宼攘既息而旱蝗饥馑之余疮痍益甚皇上思得人以镇抚之大理少卿赵侯方以闽漕之节徯次于浙右遂除右文殿修撰起帅于扬远继叔祖龙图之轨下车之初日不暇给简节疏目恩威竝用教条井井军民帖服边鄙既已不耸而年糓顺成寖复乐土之旧郡城堡寨　【此下各本俱缺】



</div>
    <div class="pagination">
<a href="攻媿集_page51.html">上一页</a><span>...</span><a href="攻媿集_page47.html">47</a><a href="攻媿集_page48.html">48</a><a href="攻媿集_page49.html">49</a><a href="攻媿集_page50.html">50</a><a href="攻媿集_page51.html">51</a><span class="current-page">52</span><a href="攻媿集_page53.html">53</a><a href="攻媿集_page54.html">54</a><a href="攻媿集_page55.html">55</a><a href="攻媿集_page56.html">56</a><a href="攻媿集_page57.html">57</a><span>...</span><a href="攻媿集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
