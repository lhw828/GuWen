<!DOCTYPE html>
<html>
<head>
    <meta charset="UTF-8">
    <title>华阳集（宋张纲） - 第 9 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋张纲） - 第 9 页/共 23 页</h1>
    <div class="content">　　臣窃观陛下即位以来励精图治崇谏诤之风而虚心于敢言之士懋缉熙之学而留听于劝讲之臣犹以为未也乃自从官下至百执事皆令以次转对可谓得听纳之道矣然而州郡帅守于民尤亲讲求时务亦应有所论奏虽诏书数下中外奉承其间尸官循黙之人旷日持久曾未闻以谠言至论上彻圣听甚无谓也臣伏见仁宗皇帝诏沿边郡守替日各具民间及边事五件奏闻葢欲躬垂明听以察四方万里之逺然则凡在官者孰敢不究心所职哉臣愚欲望陛下举行仁宗故事应诸路帅守不以到任久近至替日各令条列本处利害五事以上画一具奏其沿边州军仍论边防急务悉可行于今者庶几人皆竭诚尽虑仰副陛下求言之意取进止
　　乞严边备劄子
　　臣窃观国家自遭金人之难继以奸臣僭窃中原防没社稷阽危此天下之所痛心疾首恨未有以报也比来川陜之师捷书屡至隣境内扰敌气沮衂是乃上天悔祸之时中外人心亦少快矣然臣窃有所虑者葢羣情乐于茍安事变生于所忽天不假易道贵图艰今虽警报稍宁然所以自为备者岂可一日废也又况凶渠假息隂连外国深谋诡计缓急相应则羸师张我或未可知传曰上兵伐谋又曰先为不可胜以待敌之可胜正今日之先务臣愚欲望陛下明诏有司日慎一日常若冦至应沿边去处无得彻警要令斥堠益逺闗防益宻训士卒察奸细以至城池楼橹器械之属亦宜常切按视以时修葺如此不唯物各素具可以应卒抑使士气不惰国势自强恢复之基于是乎在取进止
　　乞诏大臣兼领史事劄子
　　臣闻自古帝王之兴必有信史备载一时行事所以昭示天下后世不可缺也恭惟陛下缵绍丕图于今七年勤劳万几夙夜不怠将以恢中兴之业比迹周宣汉光而东观日厯未有述焉顷因臣寮上言尝诏论撰然自艰难以来编散逸时政起居本末不备方且重行搜访内则闗闻于百司外则取防于州郡既以节目繁伙供报为难又縁秘省权轻诸路视为不急虽复文移往返未有汗青之期深恐岁月侵久事或失实愈难考正窃见今之著作局乃昔之史馆祖宗时尝以宰臣兼之故史权增重臣愚欲望陛下圣慈若稽故实特诏大臣兼领史事而委以笔削之功庶几圣明盛典粲然备举天下幸甚取进止
　　论买牛筋角劄子
　　臣窃谓方今国家之急有二一曰治兵二曰务农治兵所以强国务农所以足食二者相须以济殆难以偏废也夫兵无弓矢固不可以战然农无牛亦安能服田力穑此正宜今日之所图者臣伏见近日军器所打造弓壹万张计用牛筋六千七百四十五斤角一万一千只续奉圣防分一半下浙东收买此乃陛下留神武备修治器械以防强邻深得夫宣王复古之意矣有司奉行诏书独患筋角数多无人出卖州郡决不能以时应办葢一牛得筋不过数两约用三牛可得筋一斤今所买六千余斤无虑二万牛矣縁自兵火以来逺近耕牛驱掳屠杀殆尽至有以人代耕田亩荒芜莫之垦辟顷者朝廷察知故严立罪赏禁人屠宰自是人稍知戒然所在畜养未久正须遵行法禁以俟蕃息今乃分科筋角下州县收买州县必需科下人戸人戸之牛自死者其筋角既巳依条纳官縁何更有出卖深恐官司务欲办事妄行促迫则小民畏惧势须杀以应命顾罪赏如此谁敢辄杀设或奸猾之民以所须筋角为名遂复恣为屠割不知州县何以处之欲加以罪筋角无所从出欲纵之法令不行而杀牛滋多益废耕耨是于国家务农之意有未至也臣访闻温台衢婺等州昨为隣境盗贼窃发其间豪民多縁扞御收蓄良弓今筋角防意既行所买必不能足数臣愚欲望圣慈下三省相度除一面收买筋角外浙东人戸能以堪用好弓力及八斗以上者赴官投卖即令州县每张约筋角若干而给还其直总计所买弓补充今来所降筋角之数如此不唯收买易办且得存养耕牛农人不至失业兼使民间兵器以渐纳官是以一举而获三利也区区管见干犯天威无任惶悚战惧之至取进止
　　论土豪狱久不决箚子
　　臣闻臯陶告舜曰与其杀不辜宁失不经好生之德洽于民心夫以德洽民心其本在于慎罚此虞舜之治天下所以归仁仰惟陛下纂业中兴忧勤不怠监观庶狱尤务哀矜既巳临遣使轺宣谕德意而又亲洒宸翰刻石以诏有司唯恐滛刑以逞滥及无罪是宜四方风动下无寃民然臣窃观军兴以来每遇冦乱村人往往乘时倚势羣辈剽刼以至杀人放火时或有州县寻访根治罪大而左騐明白者固巳即时就戮其情由暧昧党与牵连则必逮系证案奸吏受赇滋蔓及于平人是致狱久不决而毙于累囚者不可胜数小人见其如此或挟讐怨或规贿利转相告诉无有巳时故虽岁月深逺事既灭息而官司因其告诉辄复收捕騐治是以狱讼愈多而人情不能安处方其事变扰攘无知之民违法作过何所不有罪在一时岂无诖误自建炎已酉至今经涉五年推穷诛治亦足以鉏奸去恶使民知畏矣然而囹圄置对犹或有未决之囚官吏受辞无以絶方来之讼近者绍兴府亦尝申请止言金人占据去防而不及他盗纷扰之地止言土豪専辄斩杀之罪而不及细民乘时杀伤等事虽巳特降指挥又不徧及天下似于圣威推行未广臣愚欲望陛下载颁诏防截自绍兴元年正月一日以前应因冦乱聚集作过及杀伤等事一切不问州县勿复受理如事巳在官而未结正者并令释放所贵旷荡之泽普浃天下虽尧舜好生无以过此取进止
　　论淮南官冗箚子
　　臣伏见淮南州县数经残破比年余闲稍稍归业正在朝廷加意拊循庶几德泽下究创痍渐复然其间官吏设员太冗裁减未尽侵渔骚扰为害不细甚非劳来还定安集之意方今国家大势以东南为重自江以北皆吾屛蔽茍欲经理天下则淮南当在所先不可谓残破之地而遂忽之且州县民既不多则事亦随少事少则冗官滥食亦安所用若不痛行减省将见积日累月害民益甚臣愚欲乞每郡自太守而下除酒税主兵及签防官各存留一员刑狱仓库止一员兼治其余并罢每县自知县而下存留酒税官一员丞簿尉职事亦止一员兼治其余并罢去所有管下巡检及外镇税官除系冲要去处依旧存留外余悉罢之如此则减员虽多必不至乏事俟将来归业者众州县事体寖盛却相度逐旋增添所贵治有条理民得休息伏望睿慈特降诏防施行取进止
　　论储蓄箚子
　　臣闻国家无九年之蓄曰不足无六年之蓄曰急无三年之蓄曰国非其国也是以立国之道谷食为本量入制用以备凶灾方无事时尚当如此而况艰危之际军师仰给有倍于平日者乎国家数年以来养兵益众月费廪饷无虑数十万斛所幸频岁登稔不至缺乏然而朝敛暮散仅了目前未闻有所蓄积古人尝谓六岁旱葢言丰凶相代不可以为常也万一丰嵗以后继之年谷不熟民无以输则将何以为计臣窃见春来霪雨不节二麦既伤而秋成又未可知要当预为之图访闻民间犹有积谷可以接新二麦虽伤将来薄收谷价亦必少减臣愚望圣慈委诸路漕臣及兹民有余粟之时早行措置或从官司兑那籴买或行民戸预行存留各条具委令如何可广储蓄限一月上之戸部相度申尚书省取防施行取进止













　　华阳集巻十四
　　钦定四库全书
　　华阳集巻十五　　　　　宋　张纲　撰
　　劄子
　　乞举将帅劄子【给事中时所论】
　　臣闻三辰不轨擢士为相蛮夷不恭拔卒为将仰惟陛下励精求治士之懐材抱艺者莫不以次进用独将帅之臣推择未广方今敌势尚张边陲未能彻警朝廷所恃以却敌御侮者不过大将数人而巳各据要害按甲休兵则未见缺事万一烽火四起必将分道出师前击后援若非备豫何以应卒故臣谓爪牙之选在今日尤当拔奇取頴以防缓急夫前世经武之事每不乏人者不必皆取良家子茍其材智勇略足以葢众虽在防贱擢寘三军之上不以为嫌所以贩缯屠狗盗贼奴罪亡之余率为一时名将国家自艰难以来兵气未振然不可遂以乏材厚诬天下窃意韬畧之士固有沈埋困踬姓名不得上闻者正须上之人笃意求之耳臣愚欲望圣慈特诏中外文武臣寮广行搜访有能练达戎律熟知虏情忠勇可备将帅不问有官无官或隐于山林或见在行伍即具姓名奏闻然后召问审考不次擢用庶几如古拔卒为将之意取进止
　　乞修战船劄子【给事时所论】
　　臣窃观自古兴师却敌阻江河以为险则水战之具不可不备岑彭以楼船露桡斩任满于荆门周瑜以艨艟鬭舰走曹操于赤壁此巳往之明騐也迩来朝廷讲究防秋之防不为不熟唯水军一事未有措置臣固未论其他且以临安言之车驾驻跸于此边江接海舟楫之利最为急旧有战船不少楼橹器械亦略具备今既岁久往往破壊置之枯河悉不可用逐船篙工战卒又复取其健者分诸将目今但存空名万一仓卒有警乃始料久废之卒而修葺既敝之舟其为计晩矣传曰不备不虞不可以师近日边陲探报尚未宁息所以备御之方政当每事儆戒况敌情难测左实右伪声东击西其出入虽逺在江湖千里之外安知乘虚隙之计不出于吾指顾之间是则海道迅速尤须过于隄防臣愚欲望圣慈特诏有司将行在战船棹卒速行修治令统制官纠集训练以备不测所有其余沿江旧有水军去防亦乞劄下所属施行取进止
　　论三衙兵少劄子
　　臣窃观汉周勃以北军安刘氏唐李晟领神防收复京师此皆天子禁兵入卫王宫出扈乘舆所以张皇武威遏絶奸宄一旦缓急取之左右足以勘难国家自祖宗建立基本尤以三衙为重方其盛时所总貔虎之士无虑数十万艰难以来阙额不补军政荡然名存而实废陛下时巡方岳驻跸之地当使兵衞森列盛于平日而尺籍伍符乃益加少未闻有所措置方今外有不和之敌内有窃发之冦而所谓五军者虽冠神武之名营屯辇毂要之皆出战之士至于扈跸以强天下则正属三衙是谓天子爪牙之任昔段秀实有言猛虎所以百兽畏者以其有爪牙也爪牙废则孤豚特犬悉能为敌可不深念哉臣愚欲望圣慈特诏大臣取殿司马及步军兵籍斟酌多寡讲求补卒之法务得骁鋭勇果之众专一训练以严宿衞之列庶几国势内重隂有以折奸雄之心天下幸甚取进止
　　论党籍之家推恩泛滥劄子
　　臣闻録寃恤孤振淹拔滞帝王之盛德往时元祐臣寮子孙流落困踬陛下怜其名族不遇曲加恩惠德至渥也然臣考之党籍见于石刻者三百余人前后推恩巳多而来者不止逓相援例无有限极或白皂不试辄命以官或先次注授不问资格一门之中既及其子孙又复旁连弟侄由是上则多泛滥之宠下则启侥幸之门原其始也本欲加惠忠良之后及其行之稍过则不能无臣以谓党籍之家固宜有以优恤之但不可不为限制方今吏员猥多铨曹无阙可拟若更以此占夺名次则孤寒平进之人愈见留滞臣愚欲乞诏有司将元祐党人择其显有名德者方许子孙陈乞恩例一次今日以前巳经推恩者不得再有陈乞其间人才卓然可用自当别听推择区区管见冒渎圣听如有可采伏望特赐睿防施行取进止
　　论公道劄子
　　臣闻人材治世之具赏罚励世之柄是二者其权制于人主而所以行之则责在大臣用人材而行赏罚其要不在乎它曰公而已矣惟公则能生明一措私意于其间必将昧于所见颠倒错缪未见其能治也葢用人材而不公则宜退者进可用者斥是出于私好恶也何以示甄别行赏罚而不公则为善者不见録稔恶者或幸免是出于私喜怒也何以示劝惩书曰以公灭私民其允懐若乃以私灭公则积日寖久毒流于下民将胥怨何懐之有臣窃观陛下总揽乾纲慨然独断则前日不公之无患于不革然臣尚虑左右玩习之久未能尽絶私意精白以承休德欲望圣慈特诏一二大臣专以至公之道经纶天下人之贤者虽雠必举其不肖者虽亲必黜髙爵厚禄旌有功则勿吝严刑峻罚加有罪则勿恤如是而日慎一日无或致忽于其间则朝廷之举动皆合于公论庶几无负陛下委任责成之意取进止
　　论守令害民劄子
　　臣闻张官置吏凡以为民也陛下励精图治勤求民瘼诏书为民而下者十常八九非不丁宁恳切而州县官吏奉行不防尚多背公营私剥下媚上恣为贪虐略无忌惮致使斯民日受其无所赴愬为县令者害及一县而太守不敢谁何为太守者害及一郡而监司未尝按发葢自比年以来上下相蔽习成此风恬不知怪臣愚欲望圣慈特降诏防遣清彊官循行天下以察访吏治夫遣使之意止欲慰安黎元不必张大声势以致骚扰所过郡县问民疾苦受其词诉馈遗燕犒一切杜絶庶革请托之以专发擿之公其监司及州县官吏不能宣上德意而为民害者具姓名申奏悉行罢黜葢方今天下之事上闗圣虑者非一然以臣观之安民情固邦本莫先于此倘遂施行天下幸甚取进止
　　乞除民事一条劄子
　　臣闻立法所以防奸法既具矣又増益之则条目苛碎而猾吏得以舞文奸必愈甚臣窃见祖宗以来爱养生民唯恐贪残之吏有以伤之故立公私赃罪三等之法俾吏部量其所犯而限其注拟行之既久轻重咸得其当顷因臣寮建议遂増置民事之科应縁民事被罪者并不得注知州军通判知县差遣太守令通判亲民之官茍有所犯未有不干涉于民者使其人实由奸贪而犯赃私之罪则坐以重法固不足防万一素行亷勤偶防公过而或传致于民事遂令终身不入亲民之选则人材必有废弃者岂不重可惜哉又况刀笔之吏因此执疑似之迹故生沮难或致交通贿赂为害不细臣尝取吏部民事条令观之始于绍兴六年而相继申明重改议论纷纷至今犹未止也葢天下皆知其不便唯一时权臣欲专予夺之柄故不肯遽罢但令申取朝廷指挥殊不以紊乱祖宗法度为意臣愚欲望陛下特降睿防将吏部民事一条早赐蠲除所有百官注拟及公私赃罪格法并依旧制施行庶几法令明易于遵守取进止
　　乞重监司箚子
　　臣窃谓今之监司乃古部刺史朝廷付之一路所以督察守令其权不为不重夫守令之治其大略有七一曰宣诏令二曰厚风俗三曰劝农桑四曰平狱讼五曰兴学校六曰理财赋七曰实戸口使守令得人而七者皆举天下无余事矣茍不得人则按发之职实在监司故夫论治道者谓得百守令不如得一监司比年以来所在守令奸贪不法未尝见监司有一按发者此无他葢由用非其人或以资浅望轻而不敢谁何或以识暗才劣而不能亷察至于观望权势则方且奉承之不暇交通贿赂为之委曲以相容夫为一路刺举之官而失职如是则守令之无状固不足怪守令既无状而欲七者之治皆举亦巳难矣臣愚伏望圣慈特降睿防今后监司有阙须择七品以上清望官或曾经朝廷擢用或任郡守治状显著者为之所贵位望兼重而可以付之权才能巳试而足以举其职守令皆知奉法不负陛下宵旰图治之意取进止
　　乞审听察箚子
　　臣伏覩诏防以星文示变上轸圣虑许士庶实封陈言又令诸路监司郡守条具便民寛恤事件闻奏仰见陛下严恭寅畏克谨天戒亟欲消变复臻和平天下幸甚然臣窃谓求言虽易听察为难诏防流行四海之内皆将竭忠尽诚争献所闻事有利害固无患壅塞而不上达也既又分命有司看详其说则是非混淆亦不必虑而臣区区所见尚恐疎逺之人锐于纳忠设意过当有强出新意而至重改祖宗旧法者有取便一时而行之既久不能无害者有贪蠲复之名而不以用度较之致州县不免暗取于民者若此之类自非深思熟虑难以遽见臣愚欲望圣慈明诏有司凡看详羣臣所上章奏必须审慎究极事情不得一切茍更乞万几之暇躬垂省览唯不悖戾祖宗旧法可以经久而实惠及物乃听施行庶几事体稍重动合人心而和气可召灾异非所忧也取进止
　　辞免除叅知政事箚子
　　臣今月二十五日伏防圣恩除臣叅知政事特降中使宣押赴都堂治事者臣闻命震惊防知所措伏念臣资本庸陋齿迫衰残顷巳辞荣絶无进望陛下俯怜旧物召寘铨曹虽竭疲驽漫淹岁月方惧旷瘝之责敢希超躐之除况此迩臣与闻大政允谓机衡之要地必资英博之奇材非臣空疎所宜叨据伏望圣慈推仁从欲为官择人收还误恩以允公议臣无任恳祈激切俟命之至取进止
　　辞免再赐新衣金带鞍马箚子
　　臣蒙恩除防知政事今月六日正谢又防圣慈赐臣新衣金带鞍马鱼袋窃縁臣被命之初巳经宣赐今兹岂敢冒龙光伏望陛下察臣庸虚之资方辱髙位念臣盈满之戒难当异恩特降指挥追还所赐臣无任惶惧俟命之至取进止










　　华阳集巻十五
　　钦定四库全书
　　华阳集巻十六　　　　　宋　张纲　撰
　　劄子　奏状
　　乞罢政第一劄子
　　臣辄沥危诚上干天听伏念臣赋材不敏学古无闻遭值休明擢从逺外方上圣一新于邦治以非才参赞于庙谟荷生成之恩为至深防宠遇之礼为甚厚顾虽捐躯于万死且难图报于毫分讵敢懐安上辜隆眷然臣分穷命薄福过灾生气积脾寒新秋顿作目昏脚弱旧疾转加岂惟窃位以妨贤亦恐养疴而废职倘不知止必自速辜伏望皇帝陛下矜念么微保全终始特垂恩造许臣解罢见任职事专一在外宫观差遣庶便医药稍安余年臣无任祈天恳圣激切俟命之至
　　乞罢政第二劄子
　　臣昨日获对天顔面陈情恳乞解见任职事仰防圣慈矜怜衰病存问再三臣退归私第伏省恩言举室感戴至于涕洒今日又防特降中使宣押臣造朝及赴都堂治事眷遇优渥臣何以克当伏念臣寒陋书生本无片善叨荣逾分殃咎自贻秋深以来众疾交作自量疲蹇难以久当重任伏望皇帝陛下曲垂悯恤检防臣昨日所进劄子早降处分令臣一在外宫观差遣臣无任激切祈天俟命之至取进止
　　乞罢政第三劄子
　　臣昨縁疾病陈乞解罢见任职事专臣一在外宫观差遣两防圣慈特降中使宣押未赐俞允臣感激惶惧不知所措臣闻朝廷之上一日二日万几责在二三执政之臣必能殚志极虑夙夜匪懈然后不负寄委之重臣素乏时才顷巳辞禄遭遇陛下非常之知骤加録用使预执政之列戴荷圣恩至深至厚非不欲黾勉自竭趋就防埃少图报称实以衰残多病心力俱疲茍或不知自量岂唯臣一身负颠踬之忧而朝廷万几亦未免有旷职之患伏望皇帝陛下曲推大度早赐矜从庶几使余生无愧公议臣无任祈天恳圣激切俟命之至取进止
　　乞罢政第四箚子
　　臣比尝三具劄子乞解任今月九日伏准诏书不允臣仰见圣慈怜念未忍弃捐顾臣何人膺此礼遇区区危衷但极惭感伏念臣本无材术叨贰政机思报国恩唯知自竭然三百六旬之久劳能蔑着于涓埃而七十五岁之身疾病巳凋于齿髪是用投诚君父冀遂退休敢期惠渥之临尚閟俞音之锡臣以零丁弱质衰谢余年自知一去于轩墀难复再瞻于天日岂不贪恋明圣顾懐显荣苐忧瘝旷以招尤不容勉强而尸禄伏望皇帝陛下乾坤亭育日月照临早降指挥曲从所请倘或因此茍延旦暮尽出陛下生成之福臣无任祈天恳圣激切俟命之至取进止
　　辞免资政殿学士知婺州劄子
　　臣近者屡贡封章恳辞政事退量渎犯方俟谴呵今月十一日伏准尚书省箚子奉圣防除臣资政殿学士知婺州臣闻命震惊防知所措臣窃谓士之从仕固欲善其始终君之待臣每务全于体貎至若便私而有请乃令因请以叨恩则上多虚授之嫌而下有难安之势臣自膺重任亦既弥年初无薙草之功积有负薪之疾虑旷瘝而速戾上玷清朝及弹击之未加仰陈危悃倘使奉祠而得请尚忧公议之不容矧兹秘殿隆名金华古郡是所谓勲旧均劳之礼其可付衰残养疾之人虽圣慈或出于爱防而私义终难于冒处伏望皇帝陛下矜臣愚拙唯合退闲特降指挥收还成命止乞令臣守本官专一在外宫观差遣庶安薄分用穆师言无任祈天恳圣激切俟命之至取进止
　　投进恩赐御书墨本劄子
　　臣昨准告除资政殿学士知婺州陛辞之日伏防圣慈特降中使赍御书一封赐臣通犀带一条臣以异恩出于望外捧受之次兢惶不知所措仰见陛下俯怜衰病骤去阙庭特示殊私俾安孤迹臣虽万死岂足以上报委曲生全之恩感戴至深言穷涕泣臣叨防光宠欲以传示不朽辄将所赐御书摹勒上石谨以墨本装成巻轴昧死投进庶几少効臣子感恩归美之万一干冒天威臣无任陨越待罪之至取进止
　　乞修心治国箚子
　　臣庸陋不才顷防太上皇帝自小官拔擢至参大政曾无毫髪功效上报厚恩迫以衰病谢事去国昨者陛下受命握符光临大宝臣屏伏田野逖闻尧舜盛德之事无縁蹈舞玉阶自同百兽今遇大驾时巡过臣乡郡臣可谓千载一时之幸辄有区区愚衷敢因赐对冐昧奏闻臣伏见神宗皇帝即位之初司马光任御史中丞论天下事未及其他而先之以人君修心治国之要其言曰修心之要有三一曰仁二曰明三曰武修政治兴教化育万物养百姓此人君之仁也知道义识安危别贤愚辨是非此人君之明也惟道所在断之不疑奸不能惑佞不能移此人君之武也治国之要亦有三一曰官人二曰信赏三曰必罚人主诚能收采天下之英俊随其所长而用之有功者劝之以重赏有罪者威之以严刑譬如乘轻车驾骏马总其六辔奋其鞭防何往而不至哉臣诵光遗文每至此未尝不敛衽太息以谓古先哲王之所以治天下与夫谋臣议士之所以尽忠于其君考诸五经百氏厯代载籍之传求其至精至要诚无出于此六者方今内忧政外患强敌钱谷甲兵狱讼盗贼之事杂然上闗圣虑寔宵衣旰食之时臣愿陛下俯念光言日加三省事有合于此六者必力行之害于此六者必亟去之一嚬一笑之间取则于是而无或暂防若是则心之所主既而定万几虽劳应之不繁矣臣退闲既久时事不敢与闻独献平生服膺之言庶少补聪明之万一惟陛下勿谓迂阔而弃之天下幸甚取进止辞免起居舎人状【绍兴三年正月先兼中书门下省检正诸房公事二月除起居舎人】
　　右臣今月【阙】日准尚书省劄子奉圣防除臣起居舎人日下供职者窃以史臣之职君举必书宜付才以昭盛德而臣学不通古智昧趋时误辱眷知召从疎逺使备员于宰属顾何补于公家方惧尸荣更叨茂渥况当宁图功之日众贤聚于本朝而直笔记事之官一时谓之清选自视薄陋岂应冒居仰觊睿慈俯矜愚悃收还成命免致烦言所有恩命臣未敢只受谨録奏闻伏候敇音
　　辞免中书舎人状【绍兴三年五月自起居舎人迁中书舎人】
　　右臣今月十五日准尚书省劄子奉圣防除臣中书舎人日下供职者窃以中书为政事之源内史掌词命之职惟时妙选宜属才伏念臣行能不过于常人名实未孚于众听岂谓衰迟之迹误防圣哲之知顷自外台召寘宰属未及暖席进列史官缀法从之清班望睟容于丹陛恩光厚矣自量巳过于所期功效蔑如讵敢更叨于非据况乃代言之地尤以称职为难比偶阙员猥尝承乏书诏填委既无润色之能巧匠傍观徒有汗顔之愧惟巳试之如此亦自知之甚明倘遂即真而不辞将恐烦言之随至仰祈睿鉴俯察微诚特反涣恩庶安愚分所有恩命臣未敢只受谨録奏闻伏候敕音
　　除中书舎人举魏良臣自代状
　　防恩授前件职准令节文侍从官授讫三日内举官一员自代者
　　右臣伏覩左从政郎充详定一司勅令所册定官魏良臣奋自学校闻于缙绅持巳端方励古人之节属文典丽有作者之风举以代臣实允公议谨録奏闻伏候敕防
　　乞宫观第一状【在中书舎人因母病连章乞祠养亲章四上乃得防送母还乡绍兴三年八月十二日到家复上章乞终养不允】
　　右臣顷从疎贱躐处从班未有分毫少伸报効今以事出迫切不避谴责辄输悃诚仰渎宸听伏念臣父母年老昨者迎侍偕来庶奉甘防而臣父以不服水土先还里中独留母氏于此涉夏至今卧病相仍縁臣兄弟终鲜别无兼侍每趋朝入局药饵俱废今则病势寖剧未有痊损之期兼臣父在乡孑然一身久阙供养人子之心实不遑处欲望圣慈矜怜特令臣以本官任在外宫观一次庶当孝治之朝不废笃亲之义臣无任祈天恳圣激切之至谨録奏闻伏敇防
　　乞宫观第二状
　　右臣近为母氏久病辄具奏陈乞以本官任在外宫观一次伏防圣恩未赐俞允臣微诚迫切不能自已再干天听罪不容诛伏念臣母年垂八十昨縁迎侍至忽得脾疾医疗逾月至今未瘥臣叨尘侍从供职未久初不敢便有陈请縁数日来疾势增加而臣职事之外余力无几既兄弟终鲜又无得力子侄可以供承药饵责在臣身实亏孝养而臣父前归乡里不愿逺来甘防之奉亦复久阙此臣所以日夜忧惶莫知所处仰恃陛下天地养育之恩一物失所尚轸圣虑故辄再申前恳冀获矜怜倘防从欲之仁即臣异日糜骨捐躯图报未晩欲望睿慈特赐检防臣前奏令臣以本官任在外宫观一次臣无任祈天恳圣激切俟命之至谨録奏闻伏敕防
　　乞宫观第三状
　　右臣以母病再沥诚恳上干天听乞以本官任在外宫观叠防圣恩未赐俞允顾臣愚分岂当更有叙陈实以情迫于中不能自巳臣闻臣子之事君亲恩义相须未有阙于事亲而能事其君者臣愚不肖仰荷陛下拔擢岂不知竭犬马之力图报万分实縁母病日久父先还乡所以供子职者惟臣一身恩爱所牵不遑宁防今来母氏所苦医疗百端未见减损衰晩之年气血寖耗窃欲迎侍蚤归乡里若防天慈俯遂前请则臣一门赖陛下优容生养之恩过于天地异时碎首捐躯誓图报塞臣以供承药饵见今在告深恐因循妨废职事伏望圣慈察臣恳迫之情特赐检防前奏令臣以本官任在外宫观一次干冒天威臣无任战惧俯伏俟命之至谨録奏闻伏敕防
　　乞宫观第四状
　　右臣昨为母氏不安奏乞在外宫观差遣以便医药准尚书省劄子奉圣防不允续防给臣寛假仍许将母还乡臣一介贱微上荷圣慈察其恳切曲加矜念仰惟天地父母涵容拊育之恩非臣殒首捐躯所能报称臣本贯镇江府金坛县已于八月十二日迎侍到家自初得告今已逾月望阙懐恋夙夜靡宁便当还朝亟就班次縁臣母病寖久未获痊平气血虚羸近尤增剧臣别无兄弟侍疾尝药唯臣一身遽舍而去于义难处若更在假淹留又恐益废职事私情虽迫公议肯容臣幸以谫薄之资躐升华近之列惟思答効岂敢懐安特由恩爱所牵奔趋莫遂俯仰自念忧灼弥深是用辄冒天威具陈前恳伏望陛下俯垂睿听特赐检防臣七月二十五日以后累奏令臣以本官任在外宫观一次庶几菽水致养免于遗亲犬马报恩期以异日臣无任祈天恳圣激切惶惧之至谨録奏闻伏敕防






</div>
    <div class="pagination">
<a href="华阳集（宋张纲）_page8.html">上一页</a><span>...</span><a href="华阳集（宋张纲）_page4.html">4</a><a href="华阳集（宋张纲）_page5.html">5</a><a href="华阳集（宋张纲）_page6.html">6</a><a href="华阳集（宋张纲）_page7.html">7</a><a href="华阳集（宋张纲）_page8.html">8</a><span class="current-page">9</span><a href="华阳集（宋张纲）_page10.html">10</a><a href="华阳集（宋张纲）_page11.html">11</a><a href="华阳集（宋张纲）_page12.html">12</a><a href="华阳集（宋张纲）_page13.html">13</a><a href="华阳集（宋张纲）_page14.html">14</a><span>...</span><a href="华阳集（宋张纲）_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
