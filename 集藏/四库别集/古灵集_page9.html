<!DOCTYPE html>
<html>
<head>
    <meta charset="UTF-8">
    <title>古灵集 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古灵集 - 第 9 页/共 16 页</h1>
    <div class="content">　　吾友季甫尝语某曰烈不幸父母早丧古人欲报之德昊天罔极烈诚如是也防而不知养长而能知父母则亡矣烈惟是没身不足今者无意于世使烈一日得富贵尊荣无见父母不足以爲乐也平居必思二人不忘乎前又尝梦衰绖哭其母于中庭号哭发声家人闻之季甫可谓天性孝友矣古之孝者惟舜爲然固谓世无是人亦复有斯人者以有爱父母之心不得养其父母无所能尽是故终身不乐如是也今子明有亲在堂足可尽其致得乎仕归而爲其亲之荣不得乎仕归而爲其亲之安是未有不足者尔徒区区一旅人于彼何益无因小物而失大事也子明其图之
　　答周秀才啓
　　某辱书见敎以潘子死无所传欲求哀辞南归以遗其父兄不忍其冺灭于世某读而悲之不觉然涕泗交颐吾子失志还家数千里临分有可怜之色复以是区区爲请令予悲也昔闻潘子死如丧其友然无一辞以着明其善于世乃辱吾子命之得无愧乎去年道浦城夜宿学舍中思念一至即欲徃吊潘子之墓以文哀之竟以事废不果居常恨焉今日吾子所命乃吾心也近尝病文词未至不足以传道人之善重以卧疾愁忧无聊思欲不言又虑官守日益远役役多事后时无繇是终无一言以遗潘子也可宁勉爲之虽然惟恐所闻未得详悉其传之非是其行之不远昔闻吴道眞常语其事更将质之不知其能尽知否尚若未可将俟吾子归采其始末亟以书来然后爲之未晚也今姑爲余告其父兄春秋以时上其墓祭享以礼使之不忘若常有吾潘子存焉则吾无忧也病书不得一一
　　答杨倜秀才啓
　　某鍳裁亡状独遗贤者发封之际良自惊嗟前日辱不摈遗尚惠手诲足稔爱藏之多属在病中未遑驰答适又辱惠诗深悉雅防忧悲之意葢不自安虽然士之穷逹葢亦有命似非人力所能取舍惟贤者爲能以道自信益勤而无懈也病体倦瘠须数日方可奉见以谢不敏也先此候问
　　又答杨倜秀才啓
　　至日病中得雍丘所遗书并鹅梨之惠钦荷雅意适当所苦不暇奉询来介无由修答今日县皂至再捧手诲深承防问仍审看书之暇所履万休至慰倾系也老成之士久兹濡滞在于朋游尚所弗堪况自处哉所期穷理之明信道之笃有以遣之也易曰自强不息尚在勉之耳令嗣知且遣吴中相聚讲学甚善前时谢伊留书深可嘉尚也车骑必且盘桓至花木末由清晤因风无吝好音
　　答刘太博啓
　　某闻诸经传士葬礼柩至于窆实土三主人乃反哭柩车敛服载卒窆而归三虞卒哭明日祔于皇祖某甫之庙主人居中门之东方剪屏柱楣涂庐改戸西乡朝夕哭于阼阶下以亲反也古之人事死者如生者是故有终身之丧而无一日离其亲则欲其反虞则欲其安祔则欲其存而不忘哭之有倚庐事之有祖庙此之谓至孝庐于墓非古也
　　与江通判啓
　　某尝恨古之贤大夫士不得而见之无所师法其人则死问焉而毋与言揖焉而毋与行中夜而坐读其书思其人之所爲而不见呜呼日月逝矣忧心劬劳不得古人而与之得见今之似古人者斯已矣执事之至是邦也某得而事之其心洒然若得所欲既而有远行役不得以请其心忧焉以某年益加壮而学不长犬马之生无所见闻思得贤大夫士尽心以事之少有所法庶几四十五十犹能成身以是窃窃有求于君子岁将晏未知还否某之望也
　　答余京秀才啓
　　孔子曰益者三友友直友谅友多闻吾于三者不可得而兼取之愿与于直者人莫自知其恶既知之亦莫不恶闻而惮改之也惟直者爲能告人之恶而发人之匿使人知过焉是友之义无先于直者某之困于防昩久矣足下既诲之以朋友讲习之説亦在直焉而已矣
　　答刘太博啓
　　文者载道之舟事之在文如舟之载物必将以利乎济也有工人者善作舟其材力足以胜其任矣又能致人之载以渉河海不善作者其材力不足胜其任矣又以汩人之载文亦如之善作者其材力足以胜其任矣又能致人之事业以见后世不善作者其材力不足胜其任矣又以覆人之事业古之人有大畜者始有文辞发乎身而名扬后世必先知之确乎不忧其不传也孔子自谓文王既没文不在兹但其徒弟子因得附于言辞之末犹且名见后世况有所作耶其次作者虽其材不若孔子抑其发之小大其应之远近各有在焉若鲁之论语檀弓之二篇司马迁之纪传韩愈之碑志至于今所载人事昭如日月名声不朽夫善人君子之事业若得附于作者之手庶几不忘某之文未足以载先大夫之盛德请求诸贤者
　　与京西运使陈学士啓
　　夫士有异世而相慕有接膝而不相知者古之人叹知已之难遇爲此也某南方之人少师圣人之学积二十年区区千里不见知已其存心其爲道未始一陈于人而人亦无能信者曩者获称贽于下执事一诚之未通一辞之未接而公遽然知之曾不逾时继命以俟公何知人之明而特逹于古也某虽愚辱公之知岂无所以爲受而徒饱食黙黙而遽止耶故自守邑以来不能无忧视此一方之民政烦役重百里萧然靡有家室夙兴夜处不宁以究以思故民之有疾苦政之大蠧敝未始不存诸心常欲有王事之行一奔走于门下告其一二大者尚公行之矧遇旌麾之来树政兹府岂不喜哉不图天夺之幸有负薪之疾又不克进所愿焉道之穷也虽然公之所舍无数驿之远又富公贤明留神听纳傥信一言之贱敢不夙夜以闻惟公洎苏公合而倡之俾有攸济则百里之民子孙防福也向以宣徽张公入朝言事尝以河右之役爲民重困托于疏奏之末未知其言否谨写录一本上呈如其不言幸公留意余未敢一一闻公遽行以疾不克躬辞于道侧涂中暑雨伏望爲国爱重
　　与蔡舍人啓
　　某伏自河堤拜别俯及二年师慕盛德不忘寤寐去年秋九月防抵京师即日走伏门下时闻公与宴廹于昏不克候见左右请一言之诲洎至官所不幸连蹇有负薪之疾又不获时修啓问怠慢之罪实无所逃虽然其心之归其诚之通实不俟言饰而后明也某昔年尝闻朝廷羣公之贤愿得而见之其先惟际遇于明公前年道南都始识丞相杜公龙图欧阳公今又获事富公于河阳其不幸者范公薨杜公还政于朝今日之望惟诸公耳伏惟明公名世有道其高材钜识比之时贤倍蓰四方士儒有识议望将爲生民之福居斯时也方当进德修业尊贤下士广求箴补务益高厚以身行道爲法于世小子不胜愿望之至邑守有拘未遑请见炎暑伏望颐神养气爲君民寿考
　　又与蔡舍人啓
　　即日伏惟舍人荣侍懽庆起居百福门墙甚迩限以邑守不克时问安否无任瞻恋盛德之至友人郑穆积学艰勤将老而无遇惟明公高识远见特能收采置之多士之上人神之心莫不懽喜愚弟君章凉薄无取亦防攟拾出于过望不敢致私谢以累大公自余四方英材稍以艺业名者莫不尽得嘘润未有如此得人之盛天下幸甚幸甚大资富公此月十日到府上讫仁政精明民已歌乐况此一方政烦役重生民顦顇之日巳久事之利害可行可革岂无一二大者傥信一言之贱斯民其福也太学直讲胡瑗有材识经术知政教体要之大惜其老而无用幸时召见非无小补盛德之万一进士吴孜管师常倪天隐伍原张京明经顾临皆南方英才养而成之可以有爲者或进见门下幸赐教育友人陈烈必时通啓闻有仕进之心但无其路公有可言之时能致之吾君有所用于天下亦公功德于民不小也不胜祷望之至


　　古灵集巻十六
　　钦定四库全书
　　古灵集巻十七
　　宋　陈襄　撰
　　启状
　　与元屯田改葬服启
　　乡者执事命而问焉曰改葬缌葬而除之必三月乎某对曰服必三月孝子之心弗忍一日除也既退而思之义又决焉丧则为父母斩齐三年葬也祥也变重服受轻服既除丧则不服之矣以近即远夫改葬是既远而无服不可以从丧礼孝子不忍送至亲而无服故举五服之下为缌矣是人情之所至先王之所决也安得一日而除乎自启至于葬既三月则除之未三月则服以终三月可也缌麻者十五升抽其半治其缕无治其布曰缌小功之带其绖也去五分一以为带皆用麻也无受【阙】
　　送元屯田启
　　某闻鲁欲使乐正子为政孟子喜而不寐喜其好善也苟好善则天下之善人为已归矣好之必能信之信之必能任之故其一身好善而惠及一国执事为政于是邦也去之日五县之吏与民若去父母何哉曩者执事推好善之心以任五县之吏五县之吏得尽其材以福五县之民故也使执事以其好善之道行乎朝廷为善之人任乎四方一身好善而惠及天下矣某小人辱执事之厚礼将其行也不幸有疾不获奔走以从送者庶广君子好善之心以勉其行
　　与张学士启
　　易之意有远而有应有若比而不相得者某为执事吏二年未尝通一言于下执事窃自比于远而有应者虽然执事之贤固足以知某不见其心不可以尽某人某虽有小人事君子之心不得其位不可以致其道同人之义天体于上而火性炎上又六二柔得中而应乎干是以利渉大川故上之交于下也有所不尽其人下之事于上也有所不尽其道然而求有攸济不可得巳此某之所以望于执事也今者伏遇按行属部不幸有疾不可以走见谨扶疾具短启以闻
　　与丁观文启
　　仲冬严寒伏惟知府观文侍郎顺履新阳盛徳光亨荣侍懽庆台体起居万福某即日蒙恩末由参侍无任瞻依之至某前日承转运衙牒命差往蔡州推勘公事为有数驿之远疾病方起前去未得巳具状回申乞赐改差中心惶惧未知听否昨者尝防上司差使定夺滑州河埽事以疾不克应命后来祠部陈公权领府事亦是在假今又辞以疾傥不见察必为避事欲区区自陈事实难信伏惟明公悯其为心防其多难略赐一字为之保庇犬马之贱实不能忘以是未敢躬诣门下谨僭越具启以闻惶恐待罪之至
　　谢两浙运使张学士差试官启
　　贡举之法非古士君子之患也尧舜禹汤文武之法至矣圣人贤士争出其国后之人不能廸先王之法旷世而无一士故法至之国多士法不至之国寡士法亡之国无士幸而千五百歳而有出者亦无所以道之未丧有所传焉耳若孟轲荀卿扬雄韩愈氏之作天也古之选士也以徳今之选士也以文徳故人得之实而难于为士文故人得之伪而难于有司知其徳文可知也知其文未知其徳也法之弊由此涂出也豪杰之不作非士之罪利于科制焉耳贤哲之不食非有司之罪也失于科制焉耳圣人能因时之制而为之有功非其所法而为法虽圣人有所不可诚得今之科制如古之选士得一士而名后世死且为之如无益人之国虽举者百人庶几不欲某之所愿得者古之士也用今之科制求无古之士不足以辱明公之命
　　谢转枢宻直学士启
　　叨膺明命进秩中枢逡避靡遑冒荣为惧伏念某赋材朴直逢世休明惟知以道徇身窃慕古人之仕不谓无功受禄猥防真主之知自叨窃于贱官亦践更于方靣微典诰之文以发挥圣训乏循良之政以宣布上恩敢意召还未从幽黜亲承训谕骤沐甄陞进宻勿之近班被便蕃之宠锡望逾涯分职有夤縁斯盖伏遇某官名世钜儒佐时元老仁先当务道在进贤乐以至诚思嘉鱼之与善縻之好爵取鸣鹤之交孚曾是孤生亦尘华选敢不益坚名节敦养诚明恭爱一于事君宠利归之忘已庻尽拘儒之守少酬知已之恩过此以还未知所措
　　陈州谢富相公启
　　久尘近侍方不职之斯虞出守辅蕃实冒恩之为愧涖官之始荷徳有归斯盖留府司空侍中不世真儒佐时元老忠义贯于金石学问际乎天人辅圣三朝茂昭于贤业抚绥一道行奏于肤公顾惟谫微素被提奬忝兹明命实出鸿钧私欲不违幸致防甘之飬官守无事惟图康靖之风上酬主眷之隆次荅知已之赐
　　谢知制诰启
　　误被制恩猥陞辞禁省躬非称视宠逾惊伏以朝廷号令之严台阁文辞之选浑然深厚则涵泳乎人心涣然流行则鼓舞乎天下其命代言之士必推名世之贤矧属上圣有为高视百王之制作异人间出力追三代之文章语才为难居此尤盛自匪一时之杰曷膺万选之功如某者拙朴寡能惷防有志学惟知于事道才不善于趋时勉为禄仕而居贫耻若狂夫之进取早被近臣之荐获陪延阁之英丹笔讐书甘心白首朱轓补郡絶意青云适当龙徳之飞召对螭头之直寻迁谏省复贰宪司同时言事之臣去者过半平日爱君之志知者几希盖常慕古人之皇皇誓不为匹夫之悻悻人皆指以为利巳独信而不疑宠恩便蕃固巳恳辞而不受赐礼训谕虽欲亟去而非宜祗旧服以冒居徒一年而无补坐妨贤路何逃糠粃之先请假州符想见江湖之上岂谓盛时之际防俯临晚节以甄收试其一日之长置在羣豪之末此盖某官立朝以道事主以人推致大公激扬众善谓育才者君子所乐尝借先容谓进贤者大臣之能实资余力敢不益敦名节勉着事功期无失职之愆仰答知人之举过此以往未知所裁
　　谢运使唐学士启
　　伏念某学术踈濶性质倥侗向请治于县封得充员于刺郡执贽获见辱均贵贱之殊受业解疑喜视模范之正被遇尤异省身不遑违去英规遽经浃日恭惟澄清属郡固静中扃薫然至和萃为多福伏以运使学士圭璧重器咸韶正音诚明自持中正无倚向登宪署更践书筵方格素高声名籍着固当訏谟王体侍从帝宸厚天子治平之基发贤人久大之蕴尚以直道滞于外台虽郡邑之人久咏歌于惠爱而朝廷之本宜进用于忠贤行奉褒书入升近署为台阁之光彩増堂陛之崇高更祈上为邦家精调寝餗某无任瞻望祝颂之至
　　贺冬启
　　窃以黄钟宣气肇纪于一阳君子对时茂膺于百福恭惟知府谏议学士学惟稽古道可致君方席宠于华资蹔均劳于钜屏柔上刚下适当咸感之时小往大来宜尔复亨之吉竚闻严召入拜宠光某夙荷眷私阻申庆谒首防嘉颂第积感悰
　　与富相公启
　　孟夏渐热伏惟致政司空相公台起居万福伏念拜违门下忽巳十年虽中间相公再秉洪钧出于陶铸又以宪官拘制无由进谒既而叨恩从请出居辅郡时相公请还印绶方欲致贺以通卑诚无何被命防奔过东下洎至官所日为多事汩没曾无少暇以是启问之阙几三年矣虽近乎踈慢礼数而仰望恩徳之心岂尝一日而忘也顺飬神明动止何似相公以高年得道功成身退观其退避之志可谓肥矣此门生小子已得终身师慕而服行也尚远承教惟乞对时自重以介眉夀
　　与提刑先状
　　近易守麾巳经使部将寜亲而假道即展谒以被风欣忭之诚敷宣罔既
　　谢官员访及状
　　比承雅眷特沐宠临靡遑谒谢之仪第极铭藏之素遽兹睽异惟冀保绥
　　与运使先状
　　比者叨恩易地谒告寜亲拏舟将及于近郊挚刺莫通于下执其为瞻咏防极敷宣
　　答知州通判先状
　　近被制书就更藩辅幸縁假道即遂趋风欣忭之私敷宣防既




　　古灵集巻十七
　　钦定四库全书
　　古灵集巻十八
　　宋　陈襄　撰
　　序记
　　送通判黄瑊中舍序
　　台州庆厯五年夏六月大水死者数千人适遭周谢之政二公弗协天灾致祸荼毒生民老防怨咨无所寜息巳而元侯受命作牧侯来为贰小大闻之且忧且寜有来勉侯曰元侯有材而贤侯好义而直重刚相乗其直必争今台民未寜侯惟念哉庶政惟和时乃生民侯曰然既至左右元侯侯先不疑辨事曲直不挠于气不形于色无所不沥肝胆而陈之元侯既信无所不以虚受之二公同心庻政大和百姓康寜元侯曰吾无以为徳尚赖侯侯曰某也惟公之徳无旷厥官夙夜不忘终始惟一为可观也巳若元侯者可谓敏而不失其贤若侯者可谓和而不诎其道者也呜呼彼之事君者何独不然下焉者好已之胜人上焉者恶人之胜已材相似则争位相近则陵和之不复可知矣使宰相以至百官和于朝百姓和于国万物和于野至和之气盈于天地唐虞之世矣夫某目二侯之徳因有所感为侯序之以送其行
　　送钱公纪秘校序
　　夫干之六爻纯体阳徳天下之至健也其在六十四卦有健之体则为坚刚笃实为震动为止畜为光明为进徳为建侯为立民为济大难为捍大患为特立独行为改革为决断为利行师为决小人为成天下之务健之用博乎哉惟圣人为能乗干之六龙以御于天君子尚消息盈虚以顺于行其本也始于强学不息而终于尽性命养心志充于四体发于徳行形于事业至刚至正塞乎天地矣吾尝力不足于用健而好健者叔度之力于学也不息非力不足如见健者与吾同师
　　同年防防诗序
　　诗之言志也持也志之所至言以持之诗者君子之所以持其志也善作诗者以先务求其志持其志以养其气志至焉气次焉气志俱至焉而后五性诚固而不反外物至无所动于其心虽时有感触忧悲愉怿舞蹈咏叹之来必处乎五者之间无所不得正夫然后可以求为诗也周诗盖三千有余篇孔子取其归于礼义中于雅颂者才三百篇尔诗之道固难言也枢宻直学士蒋公出镇余杭以礼节用酒防同年屯田郎中刘公都官员外郎关公葛公观察推官张君五人有唱和同年防防之诗其有取乎蒋公之诗志故旧也公为显官大臣而能饮御诸友不忘故旧厚之至也夫友贤不弃故旧不遗则民徳归厚矣诗云伐木于阪酾酒有衍笾豆有践兄弟无远蒋公之谓也关公之诗静而无躁子孙有喜也公以忠信诚直事君庇民如是而自不屑于污潦可谓静矣夫苟有忠信则鬼神享之子孙保之诗云泂酌彼行潦挹彼注兹可以餴饎岂弟君子民之父母关公之谓也其余三君子之诗亦各言其志也夫士之生世所以立身行道孳孳矻矻死而后巳者将以求为成人焉尔故古者男子二十而冠将责成人之礼修身力行至于六七十必有成徳其在朝廷则天子亲事于学以为三老五更退而致仕则又以其徳行教乡人子弟之学以为乡先生斯可以为成人矣夫善始之无难慎终之为难也如诸公同时而仕逮今三十有余年终始不懈于徳而能保其禄位今者举一杯而相属皆为老成人名声事业有可观道方古之所谓先生成徳者宜无愧焉虽然一篇之诗不足以见其道使人观其言思其人之所为则有所不能忘也关公为台州之明年出其诗总继而和者十有三篇令某为之序云
　　送傅察推序
　　夫士之立人之朝不以天下蚩蚩然者为已忧人虽曰能仕吾不信也古之圣贤存其心视天下之民如视其子闻有一夫不获则不能安乎其身曰彼亦人耳其心口鼻耳目能动而知举吾类也天其假手于我有知以飬其类吾何忍鸟兽自私安而弗顾哉心能虑吾与天下公其思口能辩吾与天下公其言耳能聪吾与天下公其听目能察吾与天下公其视凡在吾身有能为者莫不与天下公为之故禹稷三过其门而不入伊尹五就桀五就汤太公七十而归周孔子皇皇于诸侯之国苟不以是为心彼乌不知飬心治气安佚之为乐哉百亩之田一亩之宅可以处之终身防然忘天下其肯劳身苦志如是而为彼民哉是亦有所使然也今之仕者或不然与之位则居之与之禄则受之至于民有死亡危苦则外之有善利不为之思有疾蠧不为之除曰吾亦人耳其心口鼻耳目无数寸之广恤恤乎夜气之不存以营其身犹且弗给吾何为与是蚩蚩者忧且劳乎苟以是为心彼乌知上畏天命而下忧人穷也哉是未可与言也某游京师四方蚤夜孜孜求古之人每闻大夫之贤者士之仁者虽在荐绅山林莫不愿见而求之比见钦之于河阳与之议论诚嘉矣观其材与文诚美矣然而未知其仁今将去污滞而升亨衢也百里之邑有民社可以为政吾于是观焉钦之将求贤于今之从政者欤固巳倍蓰于人矣是乌足为钦之言若曰予不忍天民之穷奋不顾世之是非将求配于古人有所利于天下摩顶至踵为之则自今以往请从事于斯说庻几钦之后日其为邦家之福也钦之勉焉
　　送管师常秀才序
　　管生兄弟处州龙泉人其始不告父母奔走而来学数歳不应诏书其志固巳异于人矣然所居逺方穷阨辛苦亦人之所难二生闭门官舍中絶人物之知恶衣而麤食朝寒而夕饥两闻大功丧疏食百日顔色枯槁见之令人輙悲独能处之防然无有难色出听吾言而信入闻圣人之道而说闻古之善言善行必欲力行而追之吾观二生何其异今人也二生皆天性孝友而师复尤暴于外每与人言其亲之老则涕泗滂沛而不能收善爱其弟而忘其矜说生居亲长左右则善用力其大者见诸徳行亊业焉师复之为人仁勇且直作事义而好古于朋友善争有暴戾而弗革必屡屈之或至泣下者后皆感服其义激昂以自立常为学纠弹诸生畏惮之无犯规矩邑童子之愿学者悉羣聚而教之尽心焉师复归学无纠弹在学之士三十有余人隂不相谋尽以举生生之行尤峻于人其行事于学也不戚戚于纠察惟修身自律以劝率学者其容止庄谨无一日之懈虽退食不脱冠带横经夜坐如对古人如是者三年矣夫与人久居然后其贤可知昔者夫子谓顔渊其心三月不违仁其余则日月至焉而巳仆观古之高弟其志与行亦孰能大过于生但彼居夫子之门日闻礼义之大又有至圣为之依归耳若仆之道何足取资于生宜有所足者然则非生材之罪也道有所未遇力有所未至耳持是而归以寜其父母亦无愧焉行身乎大方之涂飬心乎至义之源游泳乎诗书之和沉潜乎易春秋之防博之以文艺约之以礼法而归诚其性五官吾用也吾则不为之用万物吾役也吾则不为之役如是者又数年其亦庻乎其至也天其不欲用予于斯文也予如生何如欲用予于斯文也生其必在太学矣
　　送章衡秀才序
　　予观天地人物有可合之势求合乎天下之方圆者在知规矩求合乎天下之轻重者在知权衡天地之道难通也神明难明也万物之理难齐一也圣人尽心而诚焉罔不通防不明防有不齐一圣人者天地之合也贤人者求合乎圣人者也然则圣人不世出乌乎合曰存则合乎人亡则合乎经顔渊氏合乎人孟荀扬韩合乎经其事则同好学以尽心诚心以尽物推物以尽理明理以尽性和性以尽神如是而巳章衡子平年弱冠为予县学生家居毘陵祖母既老一日挚书于门告予归寜其亲义不可留惜乎章生吾不得以圣人之经为吾子合也孔子没六经之道不明于世诸儒驳杂之说纶纷乖错周环天下借使章生有贤知人之材质焉往而质语吾以是为章生惜章生汲汲求一官以为父母荣耶则四方有余师其涂甚径其术甚易学将求合于圣人耶则无近名无躐学无急于奔竞发防乎四子言行乎诗书性命乎周易观法乎二礼作事乎春秋富贵合乎是贫贱合乎是死生荣辱合乎是而巳也或曰说经者多矣焉攸从曰乌用彼穿凿也诚至则经合经至则圣人合圣人至则天合矣或曰焉知子是而信之曰质诸经辅以四子何疑而不信哉章生求予言予学徒也不敢以教重章生之材往而无所合姑以是为赠
　　何秉字序
　　何氏子秉其名者予字之曰正通夫君子之道正以持之通以行之正者道之经通者道之权经碍则资之权权通则归之经二者相用而成事业大人之道备矣然则孰爲正曰中庸是也孰为通曰随时之义是也仁以居之义以由之正在其中矣智以迁之礼以和之通在其中矣君子知是四者所以藏身也庸言之信庸行之谨鸡鸣而起孳孳焉守之而勿失其善持之也是故谓之正万物相感而情伪生万事相交而利害生故其道有否泰时有险易而济之屈伸进退语嘿之变其善行之也是故谓之通故易曰亨者嘉之防贞者事之干其是之谓欤予观何氏子可谓谨而好学不知其能信吾言而笃行之否欤作字序
　　题忠定张公书后
　　忠定公生有大节人至于今称之公之曾孙尧夫为宛丘令出公墨迹二本予读久之嗟慕无巳况功行伟卓传于后人口者宜其不忘也
　　天台山习养瀑记
　　夫水有君子之道二其大焉者易曰习坎有孚言其用焉者孔子曰水哉水哉言其本焉者圣人有忧患言能行天下之险者莫善于水故文王取之君子之道犹原泉之有积不可以不养也故孔子取之予游天台山始至福圣观观瀑寻而上观三井渉潭洞歴桐柏观登琼台下龙湫顾其飞流壮猛出高入下不见所困竟又不得其原焉其畜之也不匮其施之也不困非善习险而固有本者欤宜名其前曰习养之瀑县令石牧之进士余京与吾勉焉其余嵓峯之秀林麓之好真神人所居吾不能言
　　天台县孔子庙记
　　孔子圣人之大备者也使得百里之国以为政于天下虽尧舜不可及巳为天子者不以有已听命以治其天下为诸侯者不以有已听命以治其国则必期月而为东周矣惜乎天民之不遇命也自唐以来天下郡县始立孔子庙追尊王爵春秋释奠天子以下皆执弟子礼世以为尊用孔子之道如是岂其然耶生而有盛徳于民死以祭礼报之如曰尊用其道则未也天下之文弊久矣自周至于今宜黜浮伪尚忠实百物或有失职者宜正名王泽或有壅滞者宜任大臣逺近官政或有冗滥者宜能官人贤者以政不贤者以禄教或有未至者宜兴学校隆师儒礼或有未修者宜教民冠婚丧祭乐或有未作者宜考五声十二律放郑卫豪杰或有未出者宜防贤才举逸民鳏寡孤独或有未养者宜弛力舍禁授田以制取财以节民之蠧或有未去者宜黜佛老戎狄民之患或有未备者宜足兵孔子之道用必先于此数者夫能立庙以守其祭祀尚无得礼者而况于用乎天台县有孔子庙不修县令石牧之始至嵗十月相县之城南隅大作新庙屋总六十有二楹先树正殿塑孔子南向左右十哲曾子自余弟子六十有一人与诸儒传经者二十有一人皆图诸壁间皆以其所追爵等降如周之服冕圭璧惟孟轲荀卿扬雄韩愈氏服儒服焉中树讲堂图古之儒服礼乐之器于其两壁后又设学舍师生讲习咸有位序祭器在西房庖厨在东房周围门廊环以墙宇又考古器作笾豆簠簋樽罍爼爵之属十二月庙成明年春秋释奠入而行礼生徒与事品物如制像图尊严笾豆新嘉神明燕喜人物观化先兹邑民不识儒学又故庙湫隘与民杂居侮慢不尊至是耳目闻觉始有学者嗟乎石君可谓有志矣区区小邑而能为孔子立庙制度以礼春秋以时祀之俾民不忘是巳无愧于心如其欲用孔子则天也非力之所能及也天其不欲以斯道觉斯民也则其巳矣乎如欲以斯道觉斯民也石君之志其必有遇矣
　　县学防
　　伏以国家向用儒术毎嵗取士多求体用士之应诏者惟博文深识明于教化可以称朝廷之意虽然不养不可以劝养之之术舍学无由焉故前嵗诏郡邑设庠序意恢阐圣训为诸儒育材之地也于时本邑广学经始未就而署版者且四百余人适防诏下列下乡举因以罢去今者某归自潘山承乏县政首谒先圣周视堂奥惜其宏敞而弦诵之声寂然思与诸生共兴起之凡有志学者与父之欲教其子者兄之欲教其弟者宜悉和防即当明立规矩申行约束使来修饬而安学焉则又择专经者一人朝夕讲说每遇旬日条问大义间五日则一习举业以备程试其他模范当更整齐书曰惟学逊志务时敏厥修乃来又曰念终始典于学众君子其思之勿以切磨为无益无忽日限而不来是所谓善学者也









　　古灵集巻十八
　　钦定四库全书
</div>
    <div class="pagination">
<a href="古灵集_page8.html">上一页</a><span>...</span><a href="古灵集_page4.html">4</a><a href="古灵集_page5.html">5</a><a href="古灵集_page6.html">6</a><a href="古灵集_page7.html">7</a><a href="古灵集_page8.html">8</a><span class="current-page">9</span><a href="古灵集_page10.html">10</a><a href="古灵集_page11.html">11</a><a href="古灵集_page12.html">12</a><a href="古灵集_page13.html">13</a><a href="古灵集_page14.html">14</a><span>...</span><a href="古灵集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
