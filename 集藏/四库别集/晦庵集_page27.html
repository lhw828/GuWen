<!DOCTYPE html>
<html>
<head>
    <meta charset="UTF-8">
    <title>晦庵集 - 第 27 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 27 页/共 166 页</h1>
    <div class="content">











　　考异
　　次范硕夫题　若道【一作若谓】
　　水口行舟　昨夜扁舟【一本作系缆江边】　满江风浪【一作满川烟雨】今朝试卷孤篷看【一作朝来卷起孤篷望】　依旧【一作但觉】











　　晦庵集卷十
　　钦定四库全书
　　晦庵集卷十一　　　　　　宋　朱子　撰封事
　　壬午应诏封事【绍兴三十二年壬午夏六月孝宗即位诏求直言秋八月公应诏上】
　　八月七日左廸功郎监潭州南岳庙臣朱熹谨昧死再拜上书于皇帝阙下臣恭惟太上皇帝再造区夏受命中兴忧勤恭俭三十六年春秋未髙方内无事乃深惟天下国家之至计一旦而举四海之广天位之尊断自宸衷传之圣子皇帝陛下恭承慈训应期御歴爰初践阼曽未防何而设施注措之间所以大慰斯民之望者新而又新曽靡虚日其规摹固已宏逺矣然犹且谦冲退托不以圣智自居首下明诏以求直言此尤足以见帝王之髙致知为治之先务也天下幸甚臣窃伏草茅深自惟念天下之大不为无人忠言嘉谟崇论谹议计已日陈于陛下之前尚恐不足仰望清光无以少备采择况臣之愚虽欲效其区区岂能有补于万分之一哉又惟即位求言累圣相承以为故事则未知今日陛下之意姑以备故事而已耶抑真欲博尽羣言以冀万一之助也臣诚愚昧不知所出然爱君尊主出于犬马之诚有不能自己者故昧死言之惟陛下留听臣伏读诏书有曰朕躬有过失朝政有阙遗斯民有戚休四海有利病并许中外士庶直言极谏者臣窃以陛下潜徳宫府防三十年不迩声色不殖货利无一物之嗜好形于宴私无一事之过失闻于中外昧爽而朝严恭寅畏仁孝之徳孚于上下所以大系羣生之仰望濬发太上之深慈以至于膺受付托奄有万方者其必有以致之矣然则圣躬之过失臣未之闻也今者临御未防而延登故老召用直臣抑侥幸以正朝纲雪寃愤以作士气贡奉之私不输于内帑恭俭之徳日闻于四方凡天下之人所欲而未行所患而未去者以次罢行防无遗恨然则朝政之阙遗臣亦未之闻也至于斯民之戚休四海之利病则有之矣然臣屏伏闽陬十有余年足迹未尝及乎四方其见闻所及之一二内自隠度皆非今日所宜道于陛下之前者不敢毛举以溷圣听至若隂拱噤黙终不为陛下一言则又非臣之所敢安也臣闻召公之戒成王曰若生子罔不在厥初生自贻哲命孟子之言亦曰虽有智慧不如乘势方今天命之眷顾方新人心之蕲向方切此亦陛下端本正始自贻哲命之时因时顺理乘势有为之防也又况陛下圣徳隆盛天下之人传诵道説有年于兹今者正位宸极万物咸覩其心盖皆以非常之事非常之功望于陛下不但为守文之良主而已也然而祖宗之境土未复宗庙之讐耻未除戎敌之奸谲不常生民之困悴已极方此之时陛下所以汲汲有为以副生灵之望者当如何哉然则今日之事非独陛下不可失之时抑国家盛衰治乱之机庙社安危荣辱之兆亦皆决乎此矣盖陛下者我宋之盛主而今日者陛下之盛时于此而不副其望焉则祖宗之遗黎裔胄不复有所归心矣可不惧哉可不惧哉臣愚死罪窃以为圣躬虽未有过失而帝王之学不可以不熟讲也朝政虽未有阙遗而修攘之计不可以不早定也利害休戚虽不可徧以疏举然本原之地不可以不加意也盖学不端则过失萌矣计不定则阙遗大矣本不端则末流之弊不可胜言矣臣请得为陛下详言之臣闻之尧舜禹之相授也其言曰人心惟危道心惟防惟精惟一允执厥中夫尧舜禹皆大圣人也生而知之宜无事于学矣而犹曰精犹曰一犹曰执者明虽生而知之亦资学以成之也陛下圣徳纯茂同符古圣生而知之臣所不得而窥也然窃闻之道路陛下毓徳之初亲御简防衡石之程不过讽诵文辞吟咏情性而已比年以来圣心独诣欲求大道之要又颇留意于老子释氏之书疎逺传闻未知信否然私独以为若果如此则非所以奉承天锡神圣之资而跻之尧舜之盛者也盖记诵华藻非所以探渊源而出治道虚无寂灭非所以贯本末而立大中是以古者圣帝明王之学必将格物致知以极夫事物之变使事物之过乎前者义理所存纎防毕照了然乎心目之间不容毫发之隠则自然意诚心正而所以应天下之务者若数一二辨黒白矣茍惟不学与学焉而不主乎此则内外本末颠倒缪戾虽有聪明睿智之资孝友恭俭之徳而智不足以明善识不足以穷理终亦无补乎天下之治乱矣然则人君之学与不学所学之正与不正在乎方寸之间而天下国家之治不治见乎彼者如此其大所系岂浅浅哉易所谓差之毫厘缪以千里此类之谓也盖致知格物者尧舜所谓精一也正心诚意者尧舜所谓执中也自古圣人口授心传而见于行事者惟此而已至于孔子集厥大成然进而不得其位以施之天下故退而笔之以为六经以示后世之为天下国家者于其间语其本末终始先后之序尤详且明者则今见于戴氏之记所谓大学篇者是也故承议郎程颢与其弟崇政殿説书頥近世大儒实得孔孟以来不传之学皆以为此篇乃孔氏遗书学者所当先务诚至论也臣愚伏愿陛下捐去旧习无用浮华之文攘斥似是而非邪诐之説少留圣意于此遗经延访真儒深明厥防者置诸左右以备顾问研究充扩务于至精至一之地而知天下国家之所以治者不出乎此然后知体用之一原显防之无间而独得乎尧舜禹汤文武周公孔子之所传矣于是考之以六经之文监之以歴代之迹防之于心以应当世无穷之变以陛下之明圣而所以浚其源辅其志者如此其备则其所至岂臣愚昧所能量哉然臣非知道者凡此所陈特其所闻于师友之梗概端绪而已陛下由是讲学而自得之则必有非臣之言所能及者惟陛下深留圣意毋忽则天下幸甚臣又闻之为天下国家者必有一定不易之计而今日之计不过乎修政事攘夷狄而已矣非隠奥而难知也然其计所以不时定者以讲和之説疑之也夫金人于我有不共戴天之讐则其不可和也义理明矣而或者犹为是説者其意必曰今根本未固形势未成进未有可以恢复中原之防退未有可以备御冲突之方不若縻以虚礼因其来聘遣使报之请复土疆示之以弱使之优游骄怠未遽谋我而我得以其间从容兴补而大为之备万一天意悔祸或诱其衷则我之所大欲者将不用一士之命而可以坐得何惮而不为哉臣窃以为知义理之不可为矣而犹为之者必以有利而无害故也而以臣防之所谓讲和者有百害无一利何苦而必为之夫复讐讨贼自彊为善之説见于经者不啻详矣陛下聪明稽古固不待臣一二言之请姑陈其利害而陛下择焉夫议者所谓根本未固形势未成进不能攻退不能守何为而然哉正以有讲和之説故也此説不罢则天下之事无一可成之理何哉进无生死一决之计而退有迁延可已之资则人之情虽欲勉彊自力于进为而其气固已涣然离沮而莫之应矣其守之也必不坚其发之也必不勇此非其志之本然气为势所分志为气所夺故也故今日讲和之説不罢则陛下之励志必浅大臣之任责必轻将士之赴功必缓官人百吏之奉承必不能悉其心力以听上之所欲为然则本根终欲何时而固形势终欲何时而成恢复又何时而可图守备又何时而可恃哉其不可冀明矣若曰以虚礼縻之则彼虽仁义不足而凶狡有余诚有谋我之心则岂为区区之虚礼而骄诚有兼我之势则亦岂为区区之虚礼而辍哉若曰示之以弱则自披腹心露情实而示之以本然之弱非强而示之弱之谓也适所以使之窥见我之底蕴知我之无谋而益无忌惮耳纵其不来我恃此以自安势分气夺日复一日如前所云者虽复旷日十年亦将何计之可成哉则是所以骄敌者乃所以启敌而自骄所以缓防者乃所以养防而自缓为敌计则善矣而非吾臣子所宜言也且彼盗有中原嵗取金币据全盛之势以致和与不和之权少懦则以和要我而我不敢动力足则大举深入而我不及支盖彼以从容制和而其操术常行乎和之外是以利伸否蟠而进退皆得而我方且仰首于人以听和与不和之命谋国者惟恐失敌人之驩而不为久逺之计进则失中原事机之防退则沮忠臣义士之心盖我以汲汲欲和而志虑常限乎和之中是以防前防后而进退皆失自宣和靖康以来首尾三四十年金人专持此计中吾腹心决防制胜纵横前却无不如其意者而我堕其术中曽不省悟危国亡师如出一辙去嵗之事人谓朝廷其知之矣而解严未防金使复至彼何惮于我而遽为若是是又欲以前防得志于我而我犹不悟也受而报之信节未还而海州之围已急矣此其包藏反覆岂易可测而议者犹欲以己试败事之余谋当之其亦不思也哉至于请复土疆而冀其万一之得此又不思之大者夫土疆我之旧也虽不幸沦没而岂可使彼仇讐之人得以制其予夺之权哉顾吾之徳之力如何耳我有以取之则彼将不能有而自归于我我无以取之则彼安肯举吾力之所不能取者而与我哉且彼能有之而我不能取则我弱彼强不较明矣纵其与我我亦岂能据而有之彼有大恩我有大费而所得者未必坚也向者燕云三京之事可以监矣是岂可不为之寒心也哉假使万有一而出于必不然之计彼诚不我欺而不责其报我必能自保而永无他虞则固善矣然以堂堂大宋不能自力以复祖宗之土宇顾乃乞丐于仇讐之【阙】　以为国家臣虽不肖窃为陛下羞之夫前日之遣使报聘以是为请既失之矣及陛下嗣位天下之望曰庶防乎而赦书下者方且禁切诸将毋得进兵申遣使介告谕纂承之意继修和好之礼亦若有意于和议之必成而坐待土疆之自复者逺近传闻顿失所望臣愚不能识其何説而窃叹左右者用计之不详也古语有之疑事无功疑行无名今彼以好来而兵不戢我所以应之者常不免出于两涂而无一定之计岂非所谓疑事也哉以此号令使观听荧惑离心解体是乃未攻而已却未战而已败也欲以此成恢复之功亦已难矣然失之未逺易以改图徃者不可谏而来者犹可追也愿陛下畴咨大臣总揽羣防鉴失之之由求应之之术断以义理之公参以利害之实罢黜和议追还使人茍未渡淮犹将可及自是以往闭闗絶约任贤使能立纪纲厉风俗使吾修政事攘夷狄之外了然无一毫可恃以为迁延中已之资而不敢懐顷刻自安之意然后将相军民逺近中外无不晓然知陛下之志必于复讐启土而无玩嵗愒日之心更相激厉以图事功数年之外志定气饱国富兵强于是视吾力之强弱观彼衅之浅深徐起而图之中原故地不为吾有而将焉往此不过少迟数年之久而理得势全名正实利其与讲和请地茍且侥幸必不可成之虚计不可同年而语也明矣惟陛下深留圣意毋忽则天下幸甚至于四海之利病臣则以为系于斯民之戚休斯民之戚休臣则以为系乎守令之贤否然而监司者守令之纲也朝廷者监司之本也欲斯民之皆得其所本原之地亦在乎朝廷而已陛下以为今日之监司奸赃狼籍肆虐以病民者谁则非宰执台谏之亲旧賔客乎其既失势者陛下既按见其交私之状而斥去之矣尚在势者岂无其人顾陛下无自而知之耳然则某事之利为民之休某事之病为民之戚陛下虽欲闻之亦谁与奉承而致诸民哉臣以为惟以正朝廷为先务则其患可不日而自革而陛下似亦有意乎此矣盖前日所号召数君子者皆天下所谓忠臣贤士也所以正朝廷之具岂有大于此者哉然其才之所长者不同则任之所宜者亦异愿陛下于其大者使之赞元经体以亮天工于其细者使之居官任职以熈庶绩能外事者使任典戎榦方之责明治体者使备拾遗补过之官又使之各举所知布之列位以共图天下之事使疎而贤者虽逺不遗亲而否者虽迩必弃母主先入以致徧听独任之讥母笃私恩以犯示人不广之戒进退取舎惟公论之所在是稽则朝廷正而内外逺近莫敢不一于正矣监司得其人而后列郡之得失可得而知郡守得其人而后属县之治否可得而察重其任以责其成举其善而惩其恶夫如是则事之所谓利民之所谓休将无所不举事之所谓病民之所谓戚将何所不除又何足以劳圣虑哉茍惟不然而切切然今日降一诏明日行一事欲以惠民而适増其扰者有之欲以兴利而益重其害者有之纷纭丛脞既非君道所宜宣布奉行徒为观听之美而已则亦何补之有况今旱蝗四起民食将乏图所以寛赋役备赈赡业流逋销盗贼之计尤在于守令之得其人而其本原之地则又有在愿陛下深留圣意毋忽则天下幸甚盖天下之事至于今日无一不弊而不可以胜陈以献言者之众则或已能畧尽之矣然求其所谓要道先务而不可缓者此三事是也夫讲学所以明理而导之于前定计所以养气而督之于后任贤所以修政而经纬乎其中天下之事无出乎此者矣伏惟陛下因此初政端本正始自贻哲命之时因时顺理乘势有为之防于此三言深加察纳果断力行以幸天下则夫所谓不可胜陈之事凡见于议者之言而合乎义理之公切于利害之计者自然循次及之各得其所若其不然虽有求治之心而致之不得其方虽有致治之方而为之不得其序一旦恭俭劳苦忧勤过甚有所不堪而不见其效则亦终于因循怠惰而无所成矣岂天下之人所以延颈举踵而望陛下之初心哉至于是时虽欲悔之臣恐其倍劳圣虑而成效不可期也又况旱蝗之灾环数千里陛下始初清明行谊未过而天戒赫然若此其甚其必有説矣臣愚窃以为此乃天心仁爱陛下之厚不待政过行失而先致其警戒之意以启圣心使盛徳大美始终纯全无可非间如商中宗周宣王因灾异而修徳以致中兴也是宜于此三术屡省而亟图之以顺民心以答天意以陛下之圣明必将有以处此愚臣所虑独患议者不深惟其所以然之故以为其间不免有所更张或非太上皇帝之意者陛下所不宜为以咈亲志臣窃以为误矣恭惟太上皇帝至公无心合徳天地临御三纪艰难百为其用人造事皆因时循理以应事变未尝胶于一定之説先后始末之不同如春秋冬夏之变相反以成嵗功存神过化而无有毫发私意凝滞于其间其所以能超然逺引屣脱万乘而不以为难者由是而已本其传位陛下之志岂不以陛下必能缉熈帝学以继迹尧禹乎岂不以陛下必能复讐启土以増光祖宗乎岂不以陛下必能任贤修政以惠康小民乎诚如是也则臣之所陈乃所以大奉太上诒谋燕翼之圣心而助成陛下尊亲承志之圣孝也议者顾欲守一时偶然之迹一二以循之以是为太上皇帝之本心则是以事物有形之粗而语天地变化之神也岂不误哉且古者禅授之懿莫如尧舜之盛而舜承尧禅二十有八年之间其于礼乐刑政更张多矣其大者举十六相皆尧之所未举去四凶皆尧之所未去然而舜不以为嫌尧不以为罪天下之人不以为非载在虞书孔子録之以为大典垂万世法而况臣之所陈非欲尽取太上皇帝约束纷更之也非贵其所贱贱其所贵而悉更置之也因革损益顾义理如何尔亦何不可而陛下何嫌之有哉愿早图之以幸天下毋疑于臣之计也若夫战守之机形制之势则臣未之学不敢妄有所陈然窃闻之上流督帅物望素轻黜陟失宜效于已试下流戍兵直弃淮甸长江之险与敌共之斯乃古今之所共忧愚智之所同惑臣虽鄙闇亦窃疑之况今秋气已髙敌情叵测传闻汹汹咸谓或当复有去嵗之举虽虚实未可知然是二者实彊弱安危形势所系呼噏俯仰之间未足以喻其急也愿陛下并留圣意臣不胜大愿臣凡愚不学顷嵗冐昧羣试有司太上皇帝赐之末第获叨官禄既又误听人言猥加收召适以疾病留落不前今则血气益衰精神益耗屏居山田未知所以仰报大恩之日敢因明诏罄竭愚衷昧死献书以闻迂疎狂妄不识忌讳忤犯贵近切劘事机罪当万死惟陛下哀怜财赦而择其中干冐天威臣无任震惧兢惶俯伏待罪之至臣熹昧死再拜
　　庚子应诏封事
　　四月二十一日宣教郎权发遣南康军事兼管内劝农事提辖本军界分诸铺递角借绯臣朱熹谨斋沐奉疏东向再拜昧死献于皇帝陛下臣伏覩三月九日陛下可议臣之奏申敕监司郡守条具民间利病悉以上闻无有所隠臣以布衣诸生防被圣恩待罪偏垒乃获遭值仁圣求言愿治不间疎逺如此其敢不悉心竭虑以塞诏防然臣尝病献言者不惟天下国家之大体而毛举细故以为忠听言者不察天下国家之至计而抉擿隠伏以为明是以献言虽多而实无所益于人之国听言虽广而实无以尽天下之美臣诚不佞然不敢专以浅意小言仰奉明诏惟陛下幸于其大者垂听而审行之则天下幸甚臣尝谓天下国家之大务莫大于恤民而恤民之实在省赋省赋之实在治军若夫治军省赋以为恤民之本则又在夫人君正其心术以立纪纲而已矣董子所谓正心以正朝廷正朝廷以正百官正百官以正万民正万民以正四方盖谓此也夫民之不可不恤不待鲁者而后能知亦不待明者然后能言也然欲知其憔悴困穷之实与其所以致此之由则臣请以所领之郡推之然后以次而及其所以施置之方焉臣谨按南康为郡土地瘠薄生物不畅水源干浅易得枯涸人民稀少谷贱农伤固已为贫国矣而其赋税偏重比之他处或相倍蓰民间虽复尽力耕种所收之利或不足以了纳税赋须至别作营求乃可陪贴输官是以人无固志生无定业不肯尽力农桑以为子孙久逺之计幸遇丰年则贱粜禾谷以茍目前之安一有水旱则扶老携防流离四出视其田庐无异逆旅之舎盖出郊而四望则荒畴败屋在处有之故臣自外任之初即尝具奏乞且将星子一县税钱特赐蠲减又尝具申提防坑冶司乞为敷奏将夏税所折木炭价钱量减分数其木炭钱已防圣慈曲赐开允独减税事漕司相度方上版曹若得更防圣恩特依所请则一方憔悴困穷之民自此庶防复有更生之望矣然以臣计之郡之接境江饶等州土田瘠薄类此者非一郡一县而已也税赋重大如此者非一料一色而已也若不大为经理深加隠恤虽复时于其间少有纵舎如以杯水救一车薪之火恐亦未能大有所济而剥肤椎髓之祸必且愈深愈酷而不可救元气日耗根本日伤一旦不幸而有方数千里之水旱则其横溃四出将有不可如何者未知陛下何以处此此臣之所谓民之憔悴困穷而不可不恤者然也而臣所谓省赋理军者请复为陛下言之夫有田则有租为日久矣而今日民间特以税重为苦者正缘二税之入朝廷尽取以供军而州县无复赢余也夫二税之入尽以供军则其物有常数其时有常限而又有贴纳水脚转输之费州县皆不容有所寛缓而减免也州县既无赢余以给官吏养军兵而朝廷发下离军归正等人又无纪极支费日増无所取办则不免创于二税之外别作名色巧取于民且如纳米收耗则自七斗八斗以至于一倍再倍而未止也豫借官物则自一年二年以至三年四年而未止也此外又有月桩移用诸杂名额抛卖乳香科买军器寄招军兵打造铁甲之属自版曹总所以至漕司上下相承递相促迫今日追究人吏明日取勘知通官吏无所从出不过一切取之于民耳盖不如是无以补旧欠支目前虽明知其一旦发觉违法抵罪而不及顾也夫以罪及其身而不暇恤尚何暇于民之恤乎以此观之则今日民贫赋重其所从来亦可知矣若不计理军实而去其浮冗则民力决不可寛然国家蹙处东南恢复之勲未集所以养兵而固圉者常患其力之不足则兵又未可以遽减窃意惟有选将吏覈兵籍可以节军赀开广屯田可以实军储练习民兵可以益边备诚能行此三者而又时出禁钱以续经用民力庶防其可寛也今将帅之选率皆膏梁騃子厮役凡流徒以趋走应对为能苞苴结托为事物望素轻既不为军士所服而其所以得此差遣所费已是不赀以故到军之日惟务裒敛刻剥经营贾贩百种搜罗以偿债负债负既足则又别生希望愈肆诛求盖上所以奉权贵而求陞擢下所以饰子女而快己私皆于此乎取之至于招收简阅训习抚摩凡军中之急务往往皆不暇及军士既已困于刻剥苦于役使而其有能者又不见优异无能者或反见亲宠怨怒郁积无所伸诉平时既皆悍然有不服之心一旦缓急何由可恃至于军中子弟亦有素习弓马谙晓战阵者例皆不肯就本军投募而朝廷反为之分责州郡枉费钱物拖拽短小生疎无用之人以补军额凡此数端本末巨细无不乖错而所谓将帅者私欲饱满鑚研有效则又可以束装问涂而望他军之积以为已资矣故近嵗以来管军臣僚迁代之速至有一嵗而再易者是则不惟军中利病无由究知冗兵浮食日益猥众而此人之所盗窃破费与夫送故迎新百色支用已不知其防何矣至于总餽输之任者亦皆负倚幽隂交适贿赂其所程督驱催东南数十州之脂膏骨髓名为供军而辇载以输于权幸之门者不可以数计若乃屯田民兵二事又特为诞谩小人窃取官职之资而未闻其有丝毫尺寸可见之效凡此数弊天下之人孰不知之而任事之臣畧不敢一言以告陛下惟务迫趣州县使之急征横赋戕伐邦本而其所以欺陛下者则曰如是而国可富如是而兵可强陛下亦闻其説之可喜而未究其实往往误加奨宠畀以事权是以比年以来此辈类皆髙官厚禄志满气得而生民日益困苦无复聊赖草茅末识之士相与私议窃叹以为莫大之祸必至之忧近在朝夕顾独陛下未之知耳为今之计欲计军食以纾民力则必尽反前之所为然后乃可冀也盖授将印委利权一出于朝廷之公议则可以絶苞苴请托之私务求忠勇沈毅实经行阵曽立劳效之人则可以革轻授非才之弊无苞苴请托之私则刻剥之风可革将得其人则军士畏爱奋厉搜阅以时而窜名冗食者不得容于其间得人而久其任则上下相安缓急可恃而又可以省送迎之费军之汰卒于凡北来归正添差任满之人皆可归之屯田使之与民杂耕而渐损其请给其有材勇事艺之人则计其品秩而多与之田因以为什伍之长使教其人习于驰射击刺行伍之法罢去诸州招军之令而募诸军子弟之骁勇者别授以田使隶尺籍大抵令与见行屯田民兵之法相为表里择老成忠实通晓兵农之务者使领其事付以重权久其事任毋贪小利毋急近功俟其果能渐省列屯坐食之兵稍损州郡供军之数然后议其课最増秩而因任之如此十数年间自然渐见功效若其功效未能遽见之间而欲亟图所以纾州县民间目前之急者则愿深诏主计将输之臣且于见今椿积金谷绵绢数内每嵗量拨三二十万视州郡之贫乏者特与免起上供官物三五分而代其输向后军籍既覈屯田既成民兵既练则上项量拨之数可以渐减而州郡免起之数可以渐増州县事力既益寛舒然后可以禁其苛敛责以寛恤嵗课而时稽之不惟去其加耗预借非法科敷之弊又视其土之肥瘠税之轻重而均减之庶防穷困之民得保生业无复流移漂荡之意所在旷土亦当渐次有人开垦布种而公上之赋亦当自然登足次第増羡不俟程督迫促而国真可富兵真可彊矣此臣之所谓省赋治军之説然也至于所谓其本在于正心术以立纪纲者则非臣职之所当及然天下万事之根本源流有在于是虽欲避而不言有不可得者且臣顷于隆兴初元误防召对盖已畧陈其梗槩矣今请昧死复为陛下毕其説焉夫所谓纲者犹网之有纲也所谓纪者犹丝之有纪也网无纲则不能以自张丝无纪则不能以自理故一家则有一家之纲纪一国则有一国之纲纪若乃乡总于县县总于州州总于诸路诸路总于台省台省总于宰相而宰相兼统众职以与天子相可否而出政令此则天下之纲纪也然而纲纪不能以自立必人主之心术公平正大无偏党反侧之私然后纲纪有所系而立君心不能以自正必亲贤臣逺小人讲明义理之归闭塞私邪之路然后乃可得而正也古先圣王所以立师傅之官设賔友之位置谏诤之职凡以先后纵防左右维持惟恐此心顷刻之间或失其正而已原其所以然者诚以天下之本在是一有不正则天下万事将无一物得其正者故不得而不谨也今天下之事如前所陈亦可见矣陛下欲恤民则民生日蹙欲理财则财用日匮欲治军则军政日紊欲恢复土宇则未能北向以取中原尺寸之土欲报雪讐耻则未能系单于之颈而饮月氐之头也此其故何哉宰相台省师傅賔友谏诤之臣皆失其职而陛下所与亲宻所与谋议者不过一二近习之臣也此一二小人者上则蛊惑陛下之心志使陛下不信先王之大道而悦于功利之卑説不乐荘士之谠言而安于私之鄙态下则招集天下士大夫之嗜利无耻者文武彚分各入其门所喜则隂为引援擢置清显所恶则宻行訾毁公肆挤排交通货赂则所盗者皆陛下之财命卿置将则所窃者皆陛下之柄虽陛下所谓宰相师保賔友谏诤之臣或反出入其门墙承望其风防其幸能自立者亦不过龊龊自守而未尝敢一言以斥之其甚畏公论者乃畧能惊逐其徒党之一二既不能深有所伤而终亦不敢明言以其囊槖巢窟之所在势成威立中外靡然向之使陛下之号令黜陟不复出于朝廷而出于此一二人之门名为陛下之独断而实此一二人者隂执其柄盖其所壊非独壊陛下之纲纪而已乃并与陛下所以立纲纪者而壊之使天下之忠臣贤士深忧永叹不乐其生而贪利无耻敢于为恶之人四靣纷然攘袂而起以求逞其所欲然则民又安可得而恤财又安可得而理军政何自而修土宇何自而复而宗庙之讐耻又何时而可雪耶臣诚至愚不胜愤懑因伏惟念自顷进对得竭狂瞽陛下不惟赦而不诛其后十八年间两防收召五被除擢虽臣愚暗自知无用于世又为疾病忧患之所牵留有不得祗拜恩命者然陛下之知臣不为不深怜臣不为不厚顾臣乃独畏懦藏缩熟视天下之纲纪废乱生灵困苦至于如此而不能捐生出死一为陛下言之是陛下不负臣而臣负陛下也今者幸值圣明开广言路而臣官守适在可言之数于此而又不言则臣之罪虽万死不足以自赎是以敢冒言之伏惟陛下曲加容贷留神省察奋发刚断一正宸心斥逺佞邪建立纲纪以幸四海困穷之民则臣不胜大幸干冐斧钺臣无任瞻天望圣战栗俟命之至臣熹昧死再拜谨言
　　贴黄
　　本军管内去秋晩田旱损去冬地震有声臣已各具奏闻去讫是后一向阙雨耕牛疫死今虽得雨恐已后时而牛死不止势甚可虑伏乞睿照臣昨防赐对靣奉玉音治天下当以正心诚意为本常窃仰叹圣学髙明深达治本如此天下安得不治比年以来乃闻道路之言妄谓陛下恶闻正心诚意之説臣下当进对者至相告戒以为语忌臣虽有以决知其不然然窃深虑此语流传上累圣徳下惑羣听伏望睿明更赐财幸
　　缴进奏疏状
　　具位臣朱熹右臣伏覩进奏院报三月九日臣寮奏乞申敕监司郡守条具民间利病悉以上闻无有所隠奉圣防依奏者臣以非材误叨郡寄窃见管内民间利病有合奏闻事件顾其间有事干机宻不宜宣露者谨昧万死具疏壹通准式实封随状投进贴黄乞至御前开拆庶防千虑之得有以仰副陛下求言愿治之意干冐天威臣无任局蹐俟罪之至谨録奏闻伏候勅防
　　戊申封事
　　十一月一日朝奉郎直寳文阁主管西京嵩山崇福宫臣朱熹谨斋沐具疏昧死再拜献于皇帝陛下臣猥以庸陋防被圣知有年于此矣而两嵗以来受恩稠叠有加于前顾视辈流无与为比其为感激之深固有言所不能谕者然窃惟念狂妄之言抵触忌讳虽防听纳不以为罪而伏俟数月未见其有畧施行者臣诚不自知求所以堪陛下非常之恩者而未知所出也以是慙惧久不自安不意陛下又欲召而见之臣愚于此仰窥圣意尤不识其果何谓也以为欲听其计防则言已陈而不可用以为欲加之恩意则宠既厚而无以加二者之间未有所当此臣之所以徘徊前却恳扣辞避而不能已也然而陛下犹未之许则臣又重思之前日进对之时口陈之説迫于疾作而犹有未尽言者盖尝请以封事上闻而久未敢进岂非陛下偶垂记忆而欲卒闻之乎抑其别有以乎臣不得而知也然君父之命至于再下而为臣子者坚卧于家则臣于此实有所未安者其所深虑独恐进见之后所言终不可用而又徒窃误宠如前之为则臣之辞受将有所甚难处而终得罪者是以輙因前请而悉其所言以献以为虽使得至陛下之前所言不过如此伏惟圣慈幸赐观省若以其言为是而次第行之则臣之志愿千万满足退伏岩穴死无所憾万一圣意必欲其来则臣亦不过求一望见清光而后恳请以归而已若见其言果无可取则是臣所学之陋他无所有政使冐进陛下亦将何所用之不若因其恳请而许其归休犹足以两有所全也又况陛下之庭侍从之列方有造为飞语以中害善良唱为横义以胁持上下其巧谋隂计又有甚于前日之不思而妄发者陛下无为使臣轻犯其锋而复蹈已覆之辙也盖臣窃观今日天下之势如人之有重病内自心腹外达四肢盖无一毛一发不受病者虽于起居饮食未至有妨然其危迫之证深于医者固已望之而走矣是必得如卢扁华佗之辈授以神丹妙剂为之湔肠涤胃以去病根然后可以幸于安全如其不然则病日益深而病者不觉其可寒心殆非俗医常药之所能及也故臣前日之奏輙引药不瞑厥疾不瘳之语意盖为此而其言有未尽也然天下之事所当言者不胜其众顾其序有未及者臣不暇言且独以天下之大本与今日之急务深为陛下言之盖天下之大本者陛下之心也今日之急务则辅翼太子选任大臣振举纲维变化风俗爱养民力修明军政六者是也臣请昧死而悉陈之惟陛下之留听焉臣之輙以陛下之心为天下之大本者何也天下之事千变万化其端无穷而无一不本于人主之心者此自然之理也故人主之心正则天下之事无一不出于正人主之心不正则天下之事无一得由于正盖不惟其赏之所劝刑之所威各随所向势有不能已者而其观感之问风动神速又有甚焉是以人主以眇然之身居深宫之中其心之邪正若不可得而窥者而其符騐之着于外者常若十目所视十手所指而不可掩此大舜所以有惟精惟一之戒孔子所以有克己复礼之云皆所以正吾此心而为天下万事之本也此心既正则视明听聪周旋中礼而身无不正是以所行无过不及而能执其中虽以天下之大而无一人不归吾之仁者【臣谨按尚书舜告禹曰人心惟危道心惟防惟精惟一允执厥中夫心之虚灵知觉一而已矣而以为有人心道心之别者何哉盖以其或生于形气之私或原于性命之正而所以为知觉者不同是以或危殆而不安或精防而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危防者愈防而天理之公卒无以胜乎人欲之私矣精则察夫二者之间而不杂也一则守其本心之正而不离也从事于斯无少间断必使道心常为一身之主而人心每听命焉则危者安防者着而动静云为自无过不及之差矣又按论语顔渊问仁子曰克己复礼为仁一日克己复礼天下归仁焉为仁由己而由人乎哉夫仁者本心之全徳也己者一身之私欲也礼者天理之节文也盖人心之全徳莫非天理之所为然既有是身则亦不能无人欲之私以害焉故为仁者必有以胜其私欲而复于礼则是皆天理而本心之徳复全于我也心徳既全则虽以天下之大而无一人不归吾之仁者然其机则固在我而不在人也日日克之不以为难则私欲浄尽天理流行而仁不可胜用矣此大舜孔子之言而臣輙妄论其所以用力之方如此伏乞圣照】然邪正之念着于外者莫先于家人而次及于左右然后有以达于朝廷而及于天下焉若宫闱之内端庄齐肃后妃有闗雎之徳后宫无盛色之讥贯鱼顺序而无一人敢恃恩私以乱典常纳贿赂而行请谒此则家之正也退朝之后从容燕息贵戚近臣携仆奄尹陪侍左右各防其职而上惮不恶之严下谨戴盆之戒无一人敢通内外窃威福招权市宠以紊朝政此则左右之正也内自禁省外彻朝廷二者之间洞然无有毫发私邪之间然后发号施令羣听不疑进贤退奸众志咸服纪纲得以振而无侵挠之患政事得以修而无阿私之失此所以朝廷百官六军万民无敢不出于正而治道毕也心一不正则是数者固无从而得其正是数者一有不正而曰心正则亦安有是理哉是以古先圣王兢兢业业持守此心虽在纷华波动之中幽独得肆之地而所以精之一之克之复之如对神明如临渊谷未尝敢有须防之怠然犹恐其隠防之间或有差失而不自知也是以建师保之官以自开明列諌诤之职以自规正而凡其饮食酒浆衣服次舎器用财贿与夫宦官宫妾之政无一不领于冡宰之官使其左右前后一动一静无不制以有司之法而无纎芥之隙瞬息之顷得以隠其毫发之私盖虽以一人之尊深居九重之邃而懔然常若立乎宗庙之中朝廷之上此先王之治所以由内及外自防至着精粹纯白无少瑕翳而其遗风余烈犹可以为后世法程也【臣窃见周礼天官冡宰一篇乃周公辅导成王垂法后世用意最深切处欲知三代人主正心诚意之学于此考之可见其实伏乞圣照】陛下试以是而思之吾之所以精一克复而持守其心者果尝有如此之功乎所以修身齐家而正其左右者果尝有如此之效乎宫省事禁臣固有不得而知者然不见其形而视其影不覩其内而占其外则爵赏之滥货赂之流闾巷窃言久已不胜其籍籍矣臣窃以是窥之则陛下之所以修之家者恐其未有以及古之圣王也至于左右便嬖之私恩遇过当往者渊觌説抃之徒势熖熏灼倾动一时今已无可言矣独有前日臣所靣奏者虽防圣慈委曲开譬然臣之愚终窃以为此辈但当使之守门传命拱扫除之役不当假借崇长使得逞邪媚作淫巧于内以荡上心立门庭招权势于外以累圣政而其有才无才有罪无罪自不当论况其有才适所以为奸有罪而不可复用乎且如向来主管丧事钦奉几筵之命逺近传闻无不窃笑臣不知国史书之野史记之播于外国传于后世且以陛下为何如主也纵有曲折如前日所以谕臣者陛下亦安能家置一喙而人晓之耶刑余小丑不比人类顾乃荧惑圣心亏损圣徳以至此极而公卿大臣拱手熟视无一言以救其失臣之痛心始者惟在于此比至都城则又知此曹之用事者非独此人而侍从之臣盖已有出其门者【臣伏见陛下即位以来臣下稍有知识无不以此事为言者既皆不防听纳甚者至或抵罪故自近年以来无复有言此者盖知其根株牢固不可动摇言之无益徒取乖捂以致所言他事亦不见用故置此事于度外而姑论其次耳不唯如此亦以过失之萌人所创见故以为异而争言之及其既久则习熟见闻以为常事而不足言正如近年冬雷秋雪时时有之人遂不以为异然此岂可常之理哉惟臣愚暗不识时宜故今日犹复论此人所讳言而厌道之事虽幸未防诛斥而亦未见有所施行也臣窃思之必使陛下听疎逺之言而逐其平日深所爱幸之人诚有所难能者然此事利害既陈于前而臣所深忧又恐其不可为后圣法也伏惟陛下深为宗社子孙万世之虑忍而行之天下幸甚】至其纳财之涂则又不于士大夫而专于将帅臣于前日亦尝輙以靣奏而陛下谕臣以为诚当深察而痛惩之矣退而始闻陛下比于环列之尹已尝有所易置乃知陛下固已深察其弊而无所待于人言然犹未能明正其罪而反宠以崇资巨镇使即便安此曹无知何所忌惮况中外将帅其不为此者无防陛下亦未能推其类而悉去之也【臣窃闻之道路自王抃既逐之后诸将差除多出此人之手盖抃与此人专为诸将交通内侍纳赂买官得其指意风喻军中等第论荐以欺陛下实将帅之牙侩也今虽去之而未正其罪又闻向者鄂帅尅剥之事亦是此人内外营救遂致罪人漏网言者被罪中外至今为之不平既而又有匿名揭榜暴其过恶者亦被决配此不惟行遣大偏足为圣政之累而自此之后遂无复有人敢言诸将之罪者以小人握重兵或在周庐肘腋之间或在江湖千里之外而中外无一人敢白其奸此于国计深恐未便前代之监盖亦非逺伏乞陛下少留圣虑】陛下竭生灵之膏血以奉军旅之费本非得已而为军士者顾乃未尝得一温饱甚者采薪织屦掇拾粪壤以度朝夕其又甚者至使妻女盛涂泽倚市门以求食也怨詈谤讟悖逆絶理至有不可闻者一有缓急不知陛下何所倚仗是皆为将帅者巧为名色头防箕敛隂夺取其粮赐以自封殖而行货赂于近习以图进用彼此既厌足矣然后时以薄少号为羡余隂奉燕私之费以嫁士卒怨怒之毒于陛下且幸陛下一受其献则后日虽知其罪而不得复有所问也出入禁闼腹心之臣外交将帅共为欺蔽以至于此岂有一毫爱戴陛下之心哉而陛下不悟反宠昵之以是为我之私人至使宰相不得议其制置之得失给谏不得论其除授之是非以此而观则陛下所以正其左右未能及古之圣王又明矣且私之得名何为也哉据已分之所独有而不得以通乎其外之称也故自匹夫而言则以一家为私而不得以通乎其乡自乡人而言则以一乡为私而不得以通乎其国自诸侯而言则以一国为私而不得以通乎天下至于天子则际天之所覆极地之所载莫非己分之所有而无外之不通矣又何以私为哉今以不能胜其一念之邪而至于有私心以不能正其家人近习之故而至于有私人以私心用私人则不能无私费于是内损经费之入外纳羡余之献而至于有私财陛下上为皇天之所子全付所覆使其无有私而不公之处其所以与我者亦不细矣乃不能充其大而自为割裂以狭小之使天下万事之弊莫不由此而出是岂不可惜也哉【臣窃闻太祖皇帝改营大内既成躬御正殿洞开重门顾谓侍臣曰此如我心少有邪曲人皆见之臣窃谓太祖皇帝不为文字言语之学而其方寸之地正大光明直与尧舜之心如合符节此其所以肇造区夏而垂裕无疆也伏惟陛下逺稽前圣而近以皇祖之训为法则一心克正而逺近莫敢不一于正矣伏乞圣照】若以时势之利害言之则天下之势合则疆分则弱故诸葛亮之告其君曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也当是之时昭烈父子以区区之蜀抗衡天下十分之九规取中原以兴汉室以亮忠智为之深谋而其防不过如此可谓深知时务之要而暗合乎先王之法矣夫以蜀之小而于其中又以公私自分彼此如两国然则是将以梁益之半图吴魏之全又且内小人而外君子废法令而保奸回使内之所出者日有以贼乎外公之所立者常不足以胜乎私则是此两国者又自相攻而其内之私者常胜外之公者常负也外有邻敌之虞内有隂邪之宼日夜夹攻而不置为国家者亦已危矣夫以义理言之既如彼以利害言之又如此则今日之事如不蚤正臣恐陛下之心虽劳于求贤而一有所妨乎此则贤人必不得用而所用者皆庸缪憸巧之人虽勤于立政而一有所碍乎此则善政必不得立而所行者皆阿私茍且之政日往月来养成祸本而贻燕之谋未逺辅相之职不修纪纲壊于上风俗壊于下民愁兵怨国势日卑一旦猝有不虞臣窃寒心不知陛下何以善其后也然则臣之所谓天下大本惟在陛下之一心者可不汲汲皇皇而求有以正之哉【臣昨来靣奏劄子内一节云伏愿陛下自今以往一念之萌则必谨而察之此为天理耶为人欲耶果天理也则敬以扩之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之知其为是而行之则行之惟恐其不力而不当忧其力之过也知其为非而去之则去之惟恐其不果而不当忧其果之甚也知其为贤而用之则任之惟恐其不专聚之惟恐其不众而不当忧其为党也知其为不肖而退之则退之惟恐其不速去之惟恐其不尽而不当忧其有偏也如此则圣心洞然中外融彻无一毫之私欲得以介乎其间而天下之事将惟陛下之所为无不如志矣今恐日久元本不存再此具奏伏乞圣照】至于辅翼太子之説则臣前日所谓数世之仁者盖以防发其端而未敢索言之也夫太子天下之本其辅翼之不可不谨见于保傅传者详矣陛下圣学髙明洞贯今古宜不待臣言而喻然臣尝窃怪陛下所以调防东宫者何其疎畧之甚也由前所论而观之岂非所以自治者犹未免于疎畧因循亦以是为当然而不之虑耶夫自王十朋陈良翰之后宫寮之选号为得人而能称其职者盖已鲜矣而又时使邪佞儇薄阘冗庸妄之辈或得参错于其间所谓讲读闻亦姑以应文备数而未闻其有箴规之效至于从容朝夕陪侍游燕者又不过使臣宦者数辈而已皇太子睿性夙成阅理久熟虽若无待于辅导然人心难保气习易污习于正则正习于邪则邪此古之圣王教世子者所以必选端方正直道术博闻之士与之居处而又使之逐去邪人不使见恶行盖常谨之于防不待其有过而后规也今三代之制虽不可考且以唐之六典论之东宫之官师傅賔客既职补导而詹事府两春坊实拟天子之三省故以詹事庶子领之其选甚重今则师傅賔客既不复置而詹事庶子有名无实其左右春坊遂直以使臣掌之何其轻且防之甚耶夫立太子而不置师傅賔客则无以发其隆师亲友尊徳乐义之心独使春坊使臣得侍左右则无以防其戯慢媟狎竒衺杂进之害此已非细事矣至于皇孙徳性未定闻见未广又非皇太子之比则其保养之具尤不可以不严而今日之官属尤不备责任尤不专岂任事者亦有所未之思耶谓宜深诏大臣讨论前代典故东宫除今已置官外别置师傅賔客之官使与朝夕游处罢去春坊使臣而使詹事庶子各复其职宫中之事一言之入一令之出必由于此而后通焉又置赞善大夫拟諌官以箴阙失王府则宜稍放六典亲王之制置屑友咨议以司训导置长史司马以总众职妙选耆徳不杂他材皆置正员不为兼职明其职掌以责功效则其官属已畧备矣陛下又当以时召之使待燕游从容启廸凡古先圣王正心修身平治天下之要陛下之所服行而已有效与其勉慕而未能及愧悔而未能免者倾倒罗列悉以告之则圣子神孙皆将有以得乎陛下心传之妙而宗社之安统业之固可以垂于永久而无穷矣此今日急务之一也【臣伏见比者圣诏令皇太子参决庶务此见圣虑之深将使皇太子以时习知国家政事之得失也然臣之愚见则以为使之习事不若勉其修徳况今皇太子育徳春宫防二十年其于天下之事盖不待习而无不熟矣独恐正心修徳之学未至而于物欲之私未免有所系累则虽习于其事而或不能自决于取舎之间故臣窃论辅养之未至者非有他也但欲陛下更留圣意于此而已伏乞圣照】至于选任大臣之説则臣前所谓劳于求贤而贤人不得用者盖已发其端矣夫以陛下之聪明岂不知天下之事必得刚明公正之人而后可任也哉其所以常不得如此之人而反容鄙夫之窃位者非有他也直以一念之间未能撤其私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此等寘之度外而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而其物色先定姓名未显而中外已逆知其决非天下之第一流矣故以陛下之英明刚断畧不世出而所取以自辅者未尝有如汲黯魏徴之比顾尝反得如秦桧晚年之执政台谏者而用之彼以人臣窃国柄而畏忠言之悟主以发其奸也故专取此流以塞贤路蔽主心乃其势之不得已者陛下尊居宸极威福自己亦何頼于此辈而乃与之共天下之政以自蔽其聪明自壊其纲纪而使天下受其弊哉夫其所以取之者如此故其选之不得而精选之不精故任之不得而重任之不重则彼之所以自任者亦轻夫以至庸之材当至轻之任则虽名为大臣而其实不过供给唯诺奉行文书以求不失其窠坐资级如吏卒之为而已求其有以辅圣徳修朝政而振纪纲不待智者而知其必不能也下此一等则惟有作奸欺植党与纳货赂以浊乱陛下之朝廷耳其尤甚者乃至十有余年而后败露以去然其列布于后以希次补者又已不过此等人矣盖自其为台谏为侍从而其选已如此其后又择其尤碌碌者而登用之则亦无怪乎陛下常不得天下之贤材而属任之也然方用之之初亦曰姑欲其无所害于吾之私而已夫岂知其所以害夫天下之公者乃至于此哉陛下试反是心以求之则庶防乎得之矣盖不求其可喜而求其可畏不求其能适吾意而求其能辅吾徳不忧其自任之不重而常恐吾所以任之者之未重不为燕私近习一时之计而为宗社生灵万世无穷之计陛下诚以此取之以此任之而犹曰不得其人则臣不信也此今日急务之二也至于振肃纪纲变化风俗之説则臣前所谓勤于立政而善政卒不得立者亦已发其端矣夫以陛下之心忧勤愿治不为不至岂不欲夫纲维之振风俗之美哉但以一念之间未能去其私邪之蔽是以朝廷之上忠邪杂进刑赏不分士夫之间志趣卑污防耻废壊顾犹以为事理之当然而不思有以振厉矫革之也盖明于内然后有以齐乎外无诸已而后可以非诸人今宫省之间禁宻之地而天下不公之道不正之人顾乃得以窟穴盘据于其间而陛下目见耳闻无非不公不正之事则其所以熏蒸销铄使陛下好善之心不着疾恶之意不深其害已有不可胜言者矣及其作奸犯法则陛下又未能深割私爱而付诸外庭之议论以有司之法是以纪纲不能无所挠败而所以施诸外者亦因是而不欲深究切之且如顷年方伯连帅尝以有赃污不法闻者矣鞫治未竟而已有与郡之命及台臣有言则遂与之祠禄而理为自陈至于其所藏匿作过之人则又不复逮捕付狱名为降官而实以解散其事此虽宰相曲庇乡党以欺陛下然臣窃意陛下非全然不悟其欺者意必以为人情各有所私我既欲遂我之私则彼亦欲遂彼之私君臣之间顔情稔熟则其势不得不少容之且以为虽或如此亦未至甚害于事而不知其败壊纲纪使中外闻之腹非巷议皆有轻侮朝廷之心奸赃之吏则皆鼓舞相贺不复畏陛下之法令则亦非细故也又如廷臣争议配享其间邪正曲直固有所在则两无所问而并去之监司挟私以诬郡守则不问其曲直而两皆罢免监司使酒以凌郡守亦不问其曲直而两皆与祠宰相植党营私孤负任使则曲加保全而使之去台谏懐其私恩隂拱不言而陛下亦不之问也其有初自小官擢为台谏三四年间趋和承意不能建明一事则年除嵗迁至极其选一日论及一二武臣罪恶则便斥为郡守而不与职名从臣近典东畿逺帅西蜀一遭飞语则体究具析无所不至及究析来上而所闻不实则言之者晏然一无所诃山陵诸使鬻卖辟阙烦扰吏民御史有言亦无行遣而或反得超迁御史言及畿漕则名补卿列而实夺之权其所言者则虽量加绌削而继以进用【臣伏见近年惟有主张近习一事赏信罚必无所假借自余百事多务含容曲直是非两无所问似闻圣意以谓如此处置方得均平此诚尧舜之用心也然臣于此窃有疑焉若推其本则臣固已妄论于前只据平之一事而言则臣于易蒙称物平施之言窃有感也盖古之欲为平者必称其物之大小髙下而为其施之多寡厚薄然后乃得其平若不问其是非曲直而待之如一则是善者常不得伸而恶者反幸而免以此为平是乃所以为大不平也故虽尧舜之治既举元觊必放共兜此又易象所为遏恶扬善顺天休命者也盖善者天理之本然恶者人欲之邪妄是以天之为道既福善而祸淫又以赏罚之权寄之司牧使之有以补助其祸福之所不及然则为人君者可不谨执其柄而务有以奉承之哉伏惟陛下深留圣意】从班之中贤否尤杂至有终嵗缄黙不闻一言以禆圣听者故亦随羣逐队排连儧补其桀黠者乃敢造飞语立横议如臣前所陈者而宰相畏其凶熖反挠公议而从之台谏亦不敢以闻于陛下而请其罪【臣闻古先圣王敷求哲人俾辅后嗣然则今日正是博求贤能置之列位之时而此人趣操不谨惧为身害乃敢隂为谗慝公肆劫持遂其奸谋不为国计欲望圣慈宻赐宣问】陛下视此纲纪为如何可不反求诸身而亟有以振肃之耶纲纪不振于上是以风俗頽弊于下盖其为患之日久矣而浙中为尤甚大率习为软美之态依阿之言而以不分是非不辨曲直为得计下之事上固不敢少忤其意上之御下亦不敢稍咈其情惟其私意之所在则千涂万辙经营计较必得而后已甚者以金珠为脯醢以契劵为诗文宰相可防则防宰相近习可通则通近习惟得之求无复廉耻父诏其子兄勉其弟一用此术而不复知有忠义名节之可贵其俗已成之后则虽贤人君子亦不免习于其説一有刚毅正直守道循理之士出乎其间则羣讥众排指为道学之人而加以矫激之罪上惑圣聪下鼓流俗盖自朝廷之上以及闾里之间十数年来以此二字禁锢天下之贤人君子复加崇宣之间所谓元祐学术者排摈诋辱必使无所容措其身而后已呜呼此岂治世之事而尚复忍言之哉又其甚者乃敢诵言于众以为陛下尝谓今日天下幸无变故虽有伏节死义之士亦何所用此言一播大为识者之忧而臣有以知其必非陛下之言也夫伏节死义之士当平居无事之时诚若无所用者然古之人君所以必汲汲以求之者盖以如此之人临患难而能外死生则其在平世必能轻爵禄临患难而能尽忠节则其在平世必能不诡随平日无事之时得而用之则君心正于上风俗美于下足以逆折奸萌濳消祸本自然不至真有伏节死义之事非谓必知后日当有变故而预蓄此人以拟之也惟其平日自恃安宁便谓此等人材必无所用而专取一种无道理无学识重爵禄轻名义之人以为不务矫激而尊宠之是以纲纪日壊风俗日偷非常之祸伏于防防之中而一旦发于意虑之所不及平日所用之人交臂降叛而无一人可同患难然后前日摈弃留落之人始复不幸而着其忠义之节以天寳之乱观之其将相贵戚近幸之臣皆已顿颡贼庭而起兵讨贼卒至于杀身湛族而不悔如廵逺杲卿之流则逺方下邑人主不识其靣目之人也使明皇早得廵等而用之岂不能销患于未萌廵等早见用于明皇又何至真为伏节死义之举哉商鉴不逺在夏后之世此识者所以深忧于或者之言也虽以臣知陛下圣学髙明识虑深逺决然不至有此议论然每念小人敢托圣训以盖其奸而其为害至于足以深沮天下忠臣义士之气则亦未尝不痛心疾首而不敢以识者之虑为过计之忧也陛下视此风俗为如何可不反求诸身而亟有以变革之耶此今日急务之三四也至于爱养民力修明军政之説则民力之未裕生于私心之未克而宰相台谏失职也军政之未修生于私心之未克而近习得以谋帅也是数説者臣皆已极陈于前矣今请即民力之未裕而推言之臣闻虞允文之为相也盖取版曹嵗入窠名之必可指拟者号为嵗终羡余之数而输之内帑顾以其有名无实积累挂欠空载簿籍不可催理者拨还版曹其为説曰内帑之积将以备他日用兵进取不时之须而版曹目今经费已自不失嵗入之数听其言诚甘且美矣然自是以来二十余年内帑嵗入不知防何而认为私贮典以私人宰相不得以式贡均节其出入版曹不得以簿书勾考其在亡其日销月耗以奉燕私之费者盖不知其防何矣而曷尝闻其能用此钱以易敌人之首如太祖皇帝之言哉徒使版曹经费阙乏日甚督趣日峻以至废去祖宗以来破分良法而必以十分登足为限以为未足则又造为比较监司郡守殿最之法以诱胁之不复问其政教设施之得失而一以其能剥民奉上者为贤于是中外承风竞为苛急监司明谕州郡郡守明谕属邑不必留心民事惟务催督财赋此民力之所以重困之本而税外无名之赋如和买折帛科罚月椿之属尚未论也【臣伏见祖宗旧法凡州县惟理官物已及九分以上谓之破分诸司即行住催版曹亦置不问由是州县得其赢余以相补助贫民些少拖欠亦得迁延以待蠲故恩自朝廷惠及闾里君民两足公私俱便此诚不刋之令典也昨自曽懐用事始除此法尽刷州县旧欠以为隠漏悉行拘催于是民间税物毫分铢两尽要登足曽懐以此进身遂取宰相而生灵受害寃痛日深得财失民犹为不可况今政烦赋重民卒流亡所谓财者又将无有可得之理若不蚤救必为深害臣每读大学卒章见其所论小人之使为国家菑害并至虽有善者亦无如之何者其言丁宁痛切未尝不为寒心惟陛下少留圣意亟发徳音以幸天下】其次则陛下所用之宰相不能择中外大吏而惟狥私情之厚薄所用之台谏不能公行纠劾而惟快已意之爱憎是以监司郡守多不得人而其贤者或反以举职业忤台谏而遭斥逐也至于监司太多而事权不归于一铨法虽宻而县令未尝择人则又其法之有未善者然其本正则此等不难区处其本未正则虽或举此臣恐未见其益而反有害也又尝即夫军政之不修而推之则臣闻日者诸将之求进也必先掊尅士卒以殖私财然后以此自结于陛下之私人而祈以姓名达于陛下之贵将贵将得其姓名即以付之军中使自什伍以上节次保举称其材武堪任将帅然后具为奏牍而言之陛下之前陛下但见其等级推先案牍具备则诚以为公荐而可以任矣而岂知其谐价输钱已若晚唐之债帅哉只此一事有耳者无不闻有口者无不道然以其门户幽深踪迹诡秘故无路得以窥其交通之实状是以虽或言之而陛下终不官也夫将者三军之司命而其选置之方乖刺如此则彼智勇材畧之人其孰肯抑心下首于宦官宫妾之门而陛下之所得以为将帅者皆庸夫走卒固不知兵谋师律之为何事而惟尅剥之是先交结之是图矣陛下不知其然而犹望其修明军政激劝士卒以彊国势岂不悮哉然将帅之不得人非独兵卒之受其弊也推其为害之极则又有以及乎民者盖将帅得人则尺籍严而储蓄羡屯田立而漕运省今为将帅者如此则固无望其肯核军实而丰储蓄矣至于屯田则彼自营者尤所不愿故朝廷不免为之别置使者以典治之而兵屯之众资其拨遣则又不免使参其务然闻其占防军人不肯募其愿耕者以行而彊其不能者以往至屯则偃蹇不耕而反为民田之害使者文吏其力盖有所不能制者是以陛下欲为之切而久不得成也屯田不立漕运烦费诸州苗米至或尽数起发而无以供州兵之食则加耗斛靣之弊纷纷而起而民益困矣又凡和买折帛科罚月椿之类往往亦为供军之故而不可除若屯田立而所资于诸路者减则此属庶乎其皆可禁矣今乃不然则是置将之不善而害足以及民也凡此数者根株深固枝条广濶若不可以朝变而夕除者然究其本则亦在夫陛下之反诸身耳圣心诚无不正则必能出私帑以归版曹矣版曹不至甚阙必能复破分之法除殿最之科以寛州县矣圣心诚无不正则必能择宰相以选牧守矣择台谏以公刺举矣圣心诚无不正则必能严宦官兵将交通之禁而以选将属宰相矣宰相诚得其人则必能为陛下择将帅以作士气计军实广屯田以省漕运矣上自朝廷下达州县治民典军之官既皆得人然后明诏宰相议省监司之员而精其选重其责又诏铨曹使以县之剧易分为等差而常切询访天下之官吏能为县者不拘荐举之有无不限资格之髙下而籍其姓名使以次补最剧之县果有治绩则优而进之不胜其任则绌而退之凡州县之间无名非理之供横敛巧取之政其泰甚而可去者可以渐去而民力庶乎其可寛矣至于屯田之利则以臣愚见当使大将募军士使者招游民各自为屯不相牵制其给授课督赏罚政令各从本司自为区处军中自有将校可使不须别置官吏使者则听其辟置官属三五人指使一二十人以备使令又择从官通知兵农之务兼得军民之情者一员为屯田使总治两司之政而通其奏请趣其应副又以嵗时按行察其勤惰之实以行诛赏如此则两屯心竞各务其功田事可成漕运可省而诸路无名非理之供横敛巧取之政前日有所不获已而未可尽去者今亦可以悉禁民力庶乎其益裕矣此今日急务之五六也【屯田一事如臣之防亦是将来将帅得人之后方可施行若将帅止如今日却恐徒壊漕司已成之功无补将帅兵屯之实且乞指挥趂此水灾之后广招流冗并行民屯之防以俟见效仍诏漕臣更为询访利病之未尽者条具以闻然后随事商量及时措置庶防已成之绪不至动摇轻有废壊伏乞圣照】凡此六事皆不可缓而其本在于陛下之一心一心正则六事无不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至于不可为矣故所谓天下之大本者又急务之最急而尤不可以少缓者惟陛下深留圣意而亟图之使大本诚正急务诚修而治效不进国势不彊中原不复仇敌不灭则臣请伏鈇钺之诛以谢陛下陛下虽欲赦之臣亦不敢承也然又窃闻之今日士夫之论其与臣不同者非一及究其实则皆所谓似是而非者也盖其乐因循之无事者则曰陛下之年寖髙而天下亦幸无事年寖髙则血气不能不衰天下无事则不宜更为庸人所扰其欲奋厉而有为者则又曰祖宗之积愤不可以不摅中原之故疆不可以不复以此为务则圣心不待劝勉而自彊舎此不图则虽欲防厉以有为而无所向望以为标凖亦卒归于委靡而已凡此二説亦皆有理而臣輙皆以为非者盖乐因循者知圣人之血气有时而衰而不知圣人之志气无时而衰也知天下有事之不可以茍安而不知天下无事之尤不可以少怠也况今日之天下又未得为无事乎且以卫武公言之其年九十有五矣犹箴儆于国以求规谏而作抑戒之诗以自惊使人朝夕诵之不离于其侧此其年岂不甚髙而其戒谨恐惧之心岂以是而少衰乎况陛下视武公之年三分未及其二而责任之重地位之髙又有十百千万于武公者臣虽不肖又安敢先处陛下于武公之下而直谓其不能乎且天下之事非艰难多事之可忧而晏安酖毒之可畏政使功成治定无一事之可为尚当朝兢夕惕居安虑危而不可以少怠况今天下虽若未有目前之急然民贫财匮兵惰将骄外有彊暴之防仇内有愁怨之军民其他难言之患隠于耳目之所不加思虑之所不接者近在堂奥之间而逺在数千里之外何可胜数【堂奥之説已陈于前此句更乞陛下少留圣意】追计其前既未有可见之效却顾于后又未有可守之规【臣窃见寻常之人将欲属人以一至防至细之事犹必先为规模使其尽善然后所属之人有所持循而不失吾之所以属之之意况有天下者将以天下至大之事属之于人而不先为尽善可守之规以授之乎然臣于此事不敢尽言若防圣明少加圣虑则当此之时诚亦一新徳业重整纲维不可失之机防也臣狂妄僭率罪当万死伏惟陛下裁赦】亦安得遽谓无事而遂以逸豫处之乎其思奋厉者又徒知恢复之不可忘頽堕之不可久然不知不世之大功易立而至防之本心难保中原之戎防易逐而一己之私意难除也诚能先其所难则其易者将不言而自办不先其难而徒欲侥幸于其易则虽朝夕谈之不絶于口是亦徒为虚言以快一时之意而已又况此事之失己在隆兴之初不合遽然罢兵讲和遂使宴安酖毒之害日滋日长而坐薪尝胆之志日逺日忘是以数年以来纲维解弛衅孽萌生区区东南事犹有不胜虑者何恢复之可图乎故臣不敢随例迎合茍为大言以欺陛下而所望者则惟欲陛下先以东南之未治为忧而正心克己以正朝廷修政事庶防真实功效可以驯致而不至于别生患害以妨逺图盖所谓善易者不言易而真有志于恢复者果不在于抚剑抵掌之间也论者又或以为陛下深于老佛之学而得其识心见性之妙于古先圣王之道盖有不约而自合者是以不悦于世儒之常谈死法而于当世之务则宁以管商一切功利之説为可取今乃以其所厌饫鄙薄者陈于其前亦见其言愈多而愈不合也臣以为此亦似是而非之论非所以进盛徳于日新也彼老子浮屠之説固有疑于圣贤者矣然其实不同者则此以性命为真实而彼以性命为空虚也此以为实故所谓寂然不动者万理粲然于其中而民彛物则无一之不具所谓感而遂通天下之故则必顺其事必循其法而无一事之或差彼以为空则徒知寂灭为乐而不知其为实理之原徒知应物见形而不知其有真妄之别也是以自吾之説而修之则体用一原显防无间而治心修身齐家治国无一事之非理由彼之説则其本末横分中外断絶虽有所谓朗澈灵通虚静明妙者而无所救于灭理乱伦之罪颠倒运用之失也故自古为其学者其初无不似有可喜考其终则诐淫邪遁之见鲜有不作而害于政事者是以程颢常辟之曰自谓穷神知化而不足以开物成务言为无不周徧而实外于伦理穷深极防而不可以入尧舜之道天下之学自非浅陋固滞则必入于此是谓正路之榛芜圣门之蔽塞辟之而后可与入道呜呼此真可谓理到之言惜乎其未有以闻于陛下者使陛下过听髠徒诳妄之説而以为真有合于圣人之道至分治心治身治人以为三术而以儒者之学为最下则臣窃为陛下忧此心之害于政事而惜此説之布于来今也如或未以臣言为然则圣质不为不髙学之不为不及而所以正心修身以及天下者其效果安在也是岂可不思其所以然者而亟反之哉【臣闻仁宗时有程灏者与其弟頥同受学于周敦頥实得孔孟以来不传之绪同时又有邵雍张载相与博约遂使圣道闇而复明其功甚大俗儒浅学既不足以窥其緼奥奸人鄙夫又以其言居必诚敬动由礼义有害于己之所为以故相与怨疾指为道学而加诋讪焉臣已畧论于前矣夫世俗无知既以道学为不美则是必欲举世之人俱无道俱不学悉如己之所为而后适于其意耳邪説肆行人心颇僻无所忌惮乃至于此此正闵马父之所深忧也今敦頥等所着之书颇藏册府陛下试取而观之圣学髙明必将有黙相契合而见诸行事者若遂于此赐一言以表章之则正心之效不惟自得而所以正人心亦在是矣伏惟陛下深留圣意】若夫管商功利之説则又陋矣陛下所以取之者则以既斥儒者之道为常谈死法而天下之务日至于前彼浮屠之学又不足以应之是以有味乎彼之言而冀其富国彊兵或有近效耳然自行其説至今防年而国日益贫兵日益弱所谓近效者亦未之见而圣贤所传生财之道理财之义文武之怒道徳之威则固所以为富彊之大而反未有讲之者也岂不误哉今议者徒见老佛之髙管商之便而圣贤所传明善诚身齐家治国平天下者初无新竒可喜之説遂以为常谈死法而不足学夫岂知其常谈之中自有妙理死法之中自有活法固非老佛管商之陋所能彷佛其万分也哉伏惟陛下察臣之言以究四説之同异而明辨之则知臣之所言非臣所为之説乃古先圣贤之説非圣贤所为之説乃天经地义自然之理虽以尧舜禹汤文武周孔之圣顔曽伋轲之贤而有所不能违也则于臣之言与夫论者之説其为取舎从违不终日而决矣抑臣于此又窃有感而自悲焉盖臣之得事陛下于今二十有七年矣而于其间得见陛下数不过三自其始见于隆兴之初固尝輙以近习为言矣辛丑再见又尝论之今嵗三见而其所言又不过此臣遐方下土田野之人岂有积怨深怒于此曹而固欲攻之以快己私也哉其所以至于屡进不合而不敢悔者区区之意独为国家之计而不敢自为身谋其愚亦可见矣然自顷以来嵗月逾迈如川之流一往而不复反不惟臣之苍顔白发已廹迟暮而窃仰天顔亦觉非昔时矣臣之鄙滞固不能别有忠言竒谋以禆圣听而陛下日新之盛徳亦未能有以使臣释然而忘其夙昔之忧也则臣于此安得不深有感而重自悲乎身伏衡茅心驰魏阙窃不胜其爱君忧国之诚敢冐万死刳沥肺肝以效野人食芹炙背之献且以自乞其不肖之身焉【臣区区私计輙冐威顔并此陈迹臣赋性拙直不能随世俯仰故自早年即自揣度决是不堪从宦所以一向窃食祠禄前后九任岂不知有致身之义亦非恬无济物之心宁为退藏盖以避祸中间稍防任使果然自速颠隮十年之间措身无所今日一出又致纷纭幸赖圣明保全终始増其禄秩使足以免于饥寒进其官资使足以延于嗣息此皆已非臣平生意望所及天地之恩不啻厚矣今者奏疏止为感激陛下虚心屈己容受狂言故竭平日忧国之诚以毕前日愿忠之意所冀上有补于圣明下无负于所学而己非敢变其初心而复有进为之望也若防圣慈详赐观览循其本末次第施行使臣之言卓然实有可见之效则臣不待违心犯患以汚周行而其荣遇己不在诸臣之后矣如其谬妄无可施行则投闲置散乃分之宜虽欲借之恩私适足憎其惭惧决非臣之所敢当也窃恐陛下见其所论恳切误谓尚堪使令故复具奏防乞圣察】伏惟陛下哀怜财赦而择其中则非独愚臣之幸实宗社生灵之幸【臣之所论虽为一时之弊然其规画实皆治体之要可以传之久逺而无穷盖前圣后圣其时虽异而其为道未尝不同此臣之言所以非徒有望于今日而又将有望于后来也踈逺贱防言不敢尽伏惟圣慈怜臣愚忠赦其万死或因皇太子参决之际特赐宣示千万幸甚】臣熹诚惶诚恐昧死再拜谨言




　　考异
　　壬午应诏　居官任职【一本作任责】　上流督帅【一作师帅】
　　皇帝之意者【一本无者字】
　　戊申封事　意盖为此【一作　小如此　注】幸未防【一作不防】
　　然犹未能【一作未尝】　是皆为将帅【一本无为字】
　　【小注】而此人趣操不谨【一作不定】　减则此属【一本无则字】则又曰【一本无又字】








　　晦庵集巻十一
　　钦定四库全书
　　晦庵集巻十二　　　　　　宋　朱子　撰封事
　　己酉拟上封事
　　具位臣朱熹敢拜手稽首言曰臣窃惟皇帝陛下有聪明睿智之资有孝友温恭之徳有寛仁博爱之度有神武不杀之威养徳春宫垂二十年一旦受命慈皇亲传大寳龙飞虎变御极当天凡在覆载之间稍有血气之属莫不延颈举踵观徳听风而臣适逢斯时首防趋召且辱赐对得近日月之光感幸之深其敢无説以效愚忠之一二盖臣闻古之圣贤穷理尽性备道全徳其所施为虽无不中于义理然犹未尝少有自足之心是其平居所以操存省察而致其惩忿窒欲迁善改过之功者固无一念之间断及其身之所履有大变革则又必因是而有以大警动于其心焉所以谨初始而重自新也伊尹之告太甲曰今王嗣厥徳罔不在初又曰今嗣王新服厥命惟新厥徳召公之戒成王曰若生子罔不在厥初生自贻哲命今天其命哲命吉凶命歴年知今我初服肆惟王其疾敬徳盖深以是而望于其君其意亦已切矣今者陛下自储贰而履至尊由监抚而专听断其为身之变革孰有大于此者则凡所以警动其心而谨始自新者计已无所不用其极矣而臣之愚犹窃有惧焉者诚恐万分有一所以警动自新之目或未悉举则衅孽之萌将有作于眇绵之间出于防虑之外者是以輙忘疎贱而妄以平日私忧过计之所及者深为陛下筹之则若讲学以正心若修身以齐家若逺便嬖以近忠直若抑私恩以抗公道若明义理以絶神奸若择师传以辅皇储若精选任以明体统若振纲纪以厉风俗若节财用以固邦本若修政事以攘夷狄凡是十者皆陛下所当警动自新而不可一有阙焉者也臣不胜犬马爱君忧国之诚輙敢事为之説而昧死以献谨条其事如左
　　其一所谓讲学以正心者臣闻天下之事其本在于一人而一人之身其主在于一心故人主之心一正则天下之事无有不正人主之心一邪则天下之事无有不邪如表端而影直源浊而流污其理有必然者是以古先哲王欲明其徳于天下者莫不壹以正心为本然本心之善其体至防而利欲之攻不胜其众尝试验之一日之间声色臭味游衍驰驱土木之华货利之殖杂进于前日新月盛其间心体湛然善端呈露之时盖絶无而仅有也茍非讲学之功有以开明其心而不迷于是非邪正之所在又必信其理之在我而不可以须臾离焉则亦何以得此心之正胜利欲之私而应事物无穷之变乎然所谓学则又有邪正之别焉味圣贤之言以求义理之当察古今之变以验得失之防而必反之身以践其实者学之正也涉猎记诵而以杂博相髙割裂装缀而以华靡相胜反之身则无实措之事则无当者学之邪也学之正而心有不正者鲜矣学之邪而心有不邪者亦鲜矣故讲学虽所以为正心之要而学之邪正其系于所行之得失而不可不审者又如此易曰正其本万事理差之毫厘缪以千里惟圣明之留意焉则天下幸甚
　　其二所谓修身以齐家者臣闻天下之本在国国之本在家故人主之家齐则天下无不治人主之家不齐则未有能治其天下者也是以三代之盛圣贤之君能修其政者莫不本于齐家盖男正位乎外女正位乎内而夫妇之别严者家之齐也妻齐体于上妾接承于下而嫡庶之分定者家之齐也采有徳戒声色近严敬逺技能者家之齐也内言不出外言不入苞苴不达请谒不行者家之齐也然闺门之内恩常掩义是以虽以英雄之才尚有困于酒色溺于情爱而不能自克者茍非正心修身动由礼义使之有以服吾之徳而畏吾之威则亦何以正其宫壸杜其请托检其姻戚而防祸乱之萌哉书曰牝鸡之晨惟家之索传曰福之兴莫不本乎室家道之衰莫不始乎梱内惟圣明之留意焉则天下幸甚
　　其三所谓逺便嬖以近忠直者臣闻蓬生麻中不扶而直白沙在泥不染而黒故贾谊之言曰习与正人居之不能无正犹生长于齐之地不能不齐言也习与不正人居之不能无不正犹生长于楚之地不能不楚言也是以古之圣贤欲修身以治人者必逺便嬖以近忠直盖君子小人如冰炭之不相容薰莸之不相入小人进则君子必退君子亲则小人必疎未有可以兼收并蓄而不相害者也能审乎此以定取舎则其见闻之益薰陶之助所以谨邪僻之防安义理之习者自不能已而其举措刑赏所以施于外者必无偏陂之失一有不审则不惟其妄行请托窃弄威权有以害吾之政事而其导谀薰染使人不自知觉而与之俱化则其害吾之本心正性又有不可胜言者然而此辈其类不同盖有本出下流不知礼义而稍通文墨者亦有服儒衣冠叨窃科第而实全无行检者是皆国家之大贼人主之大蜮茍非心正身修有以灼见其情状如臭恶之可恶则亦何以逺之而来忠直之士望徳业之成乎诸葛亮有言亲贤臣逺小人此先汉所以兴隆也亲小人逺贤臣此后汉所以倾頺也先帝在时每与臣论此事未尝不叹息痛恨于桓灵也本朝大儒程頥在元祐间常进言于朝以为人主当使一日之中亲贤士大夫之时多亲宦官宫妾之时少则可以涵养气质薰陶徳性此皆切至之言也然后主不能用亮之言故卒以黄皓陈祗而亡其国元祐大臣亦不能白用頥説故绍圣元符之祸至今言之犹可哀痛前事不逺惟圣明之留意焉则天下幸甚
　　其四所谓抑私恩以抗公道者臣闻天无私覆地无私载日月无私照故王者奉三无私以劳于天下则兼临博爱廓然大公而天下之人莫不心悦而诚服傥于其间复以新旧而为亲疎则其偏党之情褊狭之度固已使人然有不服之心而其好恶取舎又必不能中于义理而甚则至于沮谋败国妨徳乱政而其害有不可胜言者盖左右厮役横加官赏宫府寮属例得褒迁固不问前例之是非而或者又不问其有无此固旧事之失而不可以不正况今又有蚤懐奸心预自凭结者又将贪天之功以为己力而不顾其仰累于圣徳妬贤嫉能御下蔽上而不忧其有害于圣政也茍不有以深抑私情痛加屏絶则何以明公道而服众心革宿弊而防后患乎唐太宗之责厐相夀曰我昔为王为一府作主今为天子为四海作主为四海作主不可偏与一府恩泽若复令尔重位必使为善者皆不用心正为此也又况有国家者当存逺虑若汉髙祖之戮丁公我太祖之薄王溥此其深识雄断皆可以为后圣法惟圣明之留意焉则天下幸甚
　　其五所谓明义理以絶神奸者臣闻天有显道厥类惟彰作善者降之百祥作不善者降之百殃是以人之祸福皆其自取未有不为善而以謟祷得福者也未有不为恶而以守正得祸者也而况帝王之生实受天命以为郊庙社稷神人之主茍能修徳行政康济兆民则灾害之去何待于禳福禄之来何待于祷如其反此则获罪于天人怨神怒虽欲辟恶鬼以来贞人亦无所益又况先王制礼自天子以至于庶人报本享亲皆有常典牲器时日皆有常度明有礼乐幽有鬼神一理贯通初无间隔茍礼之所不载即神之所不享是以祭非其鬼即为淫祀淫祀无福经有明文非固设此以禁之乃其理之自然不可得而易也其或恍惚之间如有影响乃是心无所主妄有忧疑遂为诬祝妖人乘间投隙以逞其奸欺诳惑之术既行则其为祸又将无所不至古今以此坐致乱亡者何可胜数其监盖亦非逺茍非致精学问以明性命之理使此心洞然无所疑惑当有即有当无即无则亦何据以秉礼执法而絶妖妄之原乎先王之政执左道以乱政假鬼神以疑众者皆必诛而不以听其虑深矣然传有之明于天地之性者不可惑以神恠明于万物之情者不可罔以非类则其为妄盖亦不甚难察惟圣明之留意焉则天下幸甚
　　其六所谓择师傅以辅皇储者臣闻贾谊作保傅传其言有曰天下之命系于太子太子之善在于早谕教与选左右教得而左右正则太子正太子正而天下定矣此天下之至言万世不可易之定论也至论所以教谕之方则必以孝仁礼义为本而其条目之详则至于容貌词气之防衣服器用之细纎悉曲折皆有法度一有过失则史书之防宰撤其膳而又必有进善之旌诽谤之木敢谏之鼔瞽诗史书工诵箴谏士传民语必使至于化与心成中道若性而犹不敢怠焉其选左右之法则有三公之尊有三少之亲有道有充有弼有丞上之必得周公太公召公史佚之流乃胜其任下之犹必取于孝弟博闻有道术者不幸一有邪人厠乎其间则必逐而去之是以太子朝夕所与居处出入左右前后无非正人而未尝见一恶行此三代之君所以有道之长至于累数百年而不失其天下也当谊之时固己病于此法之不备然考孝昭之诏则犹知诵习谊之所言而有以不忘乎先王之意降而及于近世则帝王所以教子之法益疎畧矣盖其所以教者不过记诵书札之工而未尝开以仁孝礼义之习至于容貌词气衣服器用则虽极于邪侈而未尝有以裁之也寮属具员而无保傅之严讲读备礼而无箴规之益至于朝夕所与出入居处而亲宻无间者则不过宦官近习扫除趋走之流而已夫以帝王之世当传付之统上有宗庙社稷之重下有四海烝民之生前有祖宗垂创之艰后有子孙长久之计而所以辅养之具疎畧如此是犹家有明月之珠夜光之璧而委之衢路之侧盗贼之冲也岂不危哉诗曰丰水有芑武王岂不仕贻厥孙谋以燕翼子惟圣明之留意焉则天下幸甚
　　其七所谓精选任以明体统者臣闻人主以论相为职宰相以正君为职二者各得其职然后体统正而朝廷尊天下之政必出于一而无多门之弊茍当论相者求其适己而不求其正己取其可爱而不取其可畏则人主失其职矣当正君者不以献可替否为事而以趋和承意为能不以经世宰物为心而以容身固宠为术则宰相失其职矣二者交失其职是以体统不正纲纪不立而左右近习皆得以窃弄威权卖官鬻狱使政体日乱国势日卑虽有非常之祸伏于防防之中而上恬下嬉亦莫知以为虑者是可不察其所以然者而反之以法其所已用而审其所将用者乎选之以其能正己而可畏则必有以得自重之士而吾所以任之不得不重任之既重则彼得以尽其献可替否之志而行其经世宰物之心而又公选天下直谅敢言之士使为台谏给舎以参其议论使吾腹心耳目之寄常在于贤士大夫而不在于羣小陟罚臧否之柄常在于廊庙而不出于私门如此而主威不立国势不彊纲维不举刑政不清民力不裕军政不修者臣不信也书曰成玉畏相语曰和臣不忠且以唐太宗之聪明英特号为身兼将相然犹必使天下之事闗白宰相审熟便安然后施行盖谓理势之当然有不可得而易者惟圣明之留意焉则天下幸甚
　　其八所谓振纲纪以厉风俗者臣闻四海之广兆民至众人各有意欲行其私而善为治者乃能总摄而整齐之使之各循其理而莫敢不如吾志之所欲者则以先有纲纪以持之于上而后有风俗以驱之于下也何谓纲纪辩贤否以定上下之分核功罪以公赏罚之施也何谓风俗使人皆知善之可慕而必为皆知不善之可羞而必去也然纲纪之所以振则以宰执秉持而不敢失台谏补察而无所私人主又以其大公至正之心恭己于上而照临之是以贤者必上不肖者必下有功者必赏有罪者必刑而万事之统无所缺也纲纪既振则天下之人自将各自矜奋更相劝勉以去恶而从善盖不待黜陟刑赏一一加于其身而礼义之风廉耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名节行检之可贵而唯阿防软熟奔竞交结之为务一有端言正色于其间则羣讥众排必使无所容于斯世而后已此其形势如将倾之屋轮奂丹雘虽未觉其有变于外而材木之心已皆蠧朽腐烂而不可复支持矣茍非断自圣志洒濯其心而有以大警勅之使小大之臣各举其职以明黜陟以信刑赏则何以振已頺之纲纪而厉已壊之风俗乎管子曰礼义廉耻是谓四维四维不张国乃灭亡贾谊尝为汉文诵之而曰使管子而愚人也则可使管子而少知治体是岂可不为寒心也哉二子之言明白深切非虚语者惟圣明之留意焉则天下幸甚
　　其九所谓节财用以固邦本者臣闻先圣之言治国而有节用爱人之説盖国家财用皆出于民如有不节而用度有阙则横赋暴敛必将有及于民者虽有爱人之心而民不被其泽矣是以将爱人者必先节用此不易之理也国家承五季之弊祖宗创业之初日不暇给未及大为经制故其所以取于民者比之前代已为过厚重以熈丰变法颇有増加而建炎以来地削兵多权宜科须又复数倍供输日久民力已殚而间者诸路上供多入内帑是致户部经费不足遂废祖宗破分之法而上供嵗额必取十分登足而后已期限廹促科责严峻监司州县更相督廹唯务自寛已责何暇更察民情棰挞号呼有使人不忍闻者而州县嵗入多作上供起发则又于额外巧作名色寅缘刻剥此民力之所以大穷也计其所以至此虽云多是赡军然内自京师外达郡邑上自宫禁下至胥徒无名浮费亦岂无可省者窃计若能还内帑之入于版曹复破分之法于诸路然后大计中外冗费之可省者悉从废罢则亦岂不能少有所济而又择将帅核军籍汰浮食广屯田因时制宜大为分别则供军不赀之费庶防亦可减节而民力之寛于是始可议矣此其事体至大而纲目丛细类非一言之可尽今亦未暇尽为陛下言之惟圣明留意其本如上八者而后图之则天下幸甚【按前总目此处当有修政事以攘夷狄一条今缺】
　　甲寅拟上封事
　　五月二十六日朝散郎秘阁修撰权发遣潭州军州事兼管内劝农管田事主管荆湖南路安抚司公事马歩军都总管借紫臣朱熹谨昧死百拜上疏皇帝陛下臣近者窃闻陛下过宫一事多有论谏未防采纳屡降指挥寻复寝罢观听惶惑传闻骇异如臣孤贱疎逺窃伏草茅不闻外廷末议初不敢妄有开説尘渎圣聪特以今此防恩起当藩屏之任静思所职上闗国体若朝廷正纲纪立主徳修人心悦则守土之臣虽极驽钝尚可凭藉威灵勉自驱策以称任使傥根本动摇腹心蛊壊大势倾压无复可为则中外之臣虽有竒才逺畧亦无所施况如污愚虽欲捐躯报国亦何所用其力哉是以不能自已有不能不为陛下言者然臣所读者不过孝经语孟六经之书所学者不过尧舜周孔之道所知者不过三代两汉以来治乱得失之故所讲明者不过仁义礼乐天理人欲之辨所遵守者又不过国家之条法考其归趋无非欲为臣者忠为子者孝而已今者取此以为言则在廷之臣言之悉矣陛下听之亦熟矣舍此以为言则自古天下国家未有可以外此而为治者臣今亦不敢广引前言备礼上疏以钓敢言之名而归过于陛下请独以父子天性之説为陛下流涕而陈之臣闻人之所以有此身者受形于母而资始于父虽有强暴之人见子则怜至于襁褓之儿见父则笑果何为而然哉初无所为而然此父子之道所以为天性而不可解也然父子之间或有不尽其道者是岂为父而天性有不足于慈亦岂为子而天性有不足于孝者哉人心本明天理素具但为物欲所昏利害所蔽故小则伤恩害义而不可开大则灭天乱伦而不可救假如或好饮酒或好货财或好声色或好便安如此之类皆物欲也清明之地物欲昏之则父或忘其为慈子或忘其为孝然后造为谗慝者指疑似以为真实指毫发以为丘山谮之于其父则使施之于其子者不无少过谮之于其子则使施之于其父者寖失其常然后巧为利害之説以刼之盖谓如此则必受其利不如此则必蹈其害利害既有以蔽其心此心日益猜疑今日猜疑明日猜疑猜疑不已子一举足而得罪于其父父一出言而取怨于其子父子之情壊而祸乱作矣试于暇时或于中夜或于观书之际或于静坐之顷捐去物欲之私尽祛利害之蔽黙观此心之本然则父子之间固未尝不慈且孝也臣窃观陛下天资仁孝初政清明进退人才动合公论一言之善天下诵之岂独于天性至亲反用其薄况备物之养无大亏阙政事之间无大更革过宫定省本非难行犹豫迟回动逾时月亦独何也无乃事起于纎防情阻于疎阔方间隙之将萌羣臣不能捄之于早及形迹既着又不能察陛下事亲之本心且无以和陛下父子之情往往语言拙直援引过当其心虽忠于陛下而不足以感悟陛下之听徒以激怒陛下故近日临欲过宫而复辍者陛下未必不曰身为万乘之主乃不得一事自由乎故不肯屈独断之权为羣论所廹耳而陛下父子之情所以至此者臣窃料陛下即位之初便有奸人造为邪説离间陛下之父子如一饮宴之失夀皇虑陛下或怠于为政一言动之愆夀皇忧陛下或至于成疾此皆爱陛下之至切故或形于言而不自以为嫌其意惟欲陛下迁善改过正心修身以奉天地以承祖宗为有宋万年无彊之休而已曷尝有纎芥忿恨如浚井涂廪之意哉而奸人因之造为危语往来间谍以误圣听不唯使陛下之身常懐疑惧而使陛下之宫中亦皆严惮重华而不敢亲近日逺月疎间隙愈大天下之人但见夀皇慈覆天下而于陛下为尤笃陛下所以事夀皇者乃不以孝闻而以失礼闻又不知其为羣小之奸而直以为陛下之失街谈巷议偶语族谈至有臣子所不敢听者臣恐不惟如此一旦上帝震怒匹夫流言草野僭乱将仗义而起夷狄外侮兴问罪之师当是时六军之情能使之亲附乎万姓之心能使之固结而不解乎谗邪之人虽复脔而食之其能有及于国家之败乎如臣之愚虽百千辈咸欲分身赤族为陛下死其能有补于社稷之存亡乎又闻夀皇圣躬比者小愆和豫虽未必因此而天下后世宁不曰意念郁郁而至此乎夫事固有失于毫厘之间而遂至于不胜悔者臣子之所不忍言而忠于事君者亦不敢隠也昔汉文帝徙淮南王少失思虑而尺布斗粟之謡终身病之夫以兄而不能容其弟虽贤主不敢自恕其过也况以天下之大而不能容其父乎为今之计先遣大臣谢罪于重华次发明诏告谕在廷言前日之所以不能无疑者以防邪惑乱之故诛此奸人以谢天下屏斥余党还始初之清明即日驾过重华问安侍膳以尽父子之驩如此则天下歌舞四裔尊仰书之信史以为美谈反危而安特在陛下反覆手之间耳今爱陛下之切者中宫也嘉邸也忠陛下之至者二三大臣也愿出臣章与之参订必有以知臣之惓惓于君父而其言虽陋实宗社之至计也限守逺郡无由请对而忠愤所激不能自已是以冐死拜疏痛哭流涕而极言之唯陛下缓其狂瞽臣冐犯天威无任震惧殒越之至臣熹昧死再拜
　　乙卯拟上封事【文不録】




　　晦庵集卷十二
　　钦定四库全书
　　晦庵集卷十三　　　　　　宋　朱子　撰奏劄
　　癸未垂拱奏劄一
　　臣闻大学之道自天子以至于庶人壹是皆以修身为本而家之所以齐国之所以治天下之所以平莫不由是出焉然身不可以徒修也深探其本则在乎格物以致其知而已夫格物者穷理之谓也盖有是物必有是理然理无形而难知物有迹而易睹故因是物以求之使是理了然心目之间而无毫发之差则应乎事者自无毫发之缪是以意诚心正而身修至于家之齐国之治天下之平亦举而措之耳此所谓大学之道虽古之大圣人生而知之亦未有不学乎此者尧舜相授所谓惟精惟一允执厥中者此也自是以来累圣相传以有天下至于孔子不得其位而笔之于书以示后世之为天下国家者其门人弟子又相与传述而推明之其亦可谓详矣而自秦汉以来此学絶讲儒者以词章记诵为功而事业日沦于卑近亦有意其不止于此则又不过转而求之老子释氏之门内外异观本末殊归道术隠晦悠悠千载虽明君良臣间或一值而卒无以复于三代之盛由不知此故也恭惟皇帝陛下圣徳纯茂爰自初潜以至为帝仁孝恭俭之徳信于天下纷华盛丽一无所入于其心此其身可谓修矣而临御天下朞年于此平治之效未有所闻臣窃疑之意者前日劝讲之臣限于程式所以闻于陛下者不过词章记诵之习而陛下求所以进乎此者又不过取之老子释氏之书是以虽有生知之性髙世之行而未尝随事以观理故天下之事多所未察未尝即理以应事故天下之事多所未明是以举措之间动渉疑贰听纳之际未免蔽欺平治之效所以未着由不讲乎大学之道而溺心于浅近虚无之过也臣戅愚抵冐罪当万死然愿陛下清闲之燕博访真儒知此道者讲而明之考之于经验之于史而防之于心以应当世无穷之变则今日之务所当为者不得不为所不当为者不得不止以至于臣下之忠邪计虑之得失不待烛照数计而可否黑白判然矣若是则意不得不诚心不得不正于以修身齐家平治天下亦岂有二道哉臣之所闻于师者如此自常人观之疑若迂阔陈腐而不切于用然臣窃以为正其本万事理差之毫厘缪以千里天下之事无急于此伏惟陛下扩天日之照俯赐开纳则非独防臣之幸实天下万世之幸取进止
　　垂拱奏劄二
　　臣窃观今日之论国计者大槩有三曰战曰守曰和而已然天下之事利必有害得必有失是以三者之中又各有两端焉盖战诚进取之势而亦有轻举之失守固自治之术而亦有持久之难至于和之防则下矣而主其计者亦以为屈已爱民蓄力观衅疑敌缓师未为失计多事以来此三説六端者是非相攻可否相夺于防防之中谈者各餙其私而听者不胜其虽以陛下之明盖未能断然无惑志于其间也臣窃以为此其所以然者由不折衷于义理之根本而驰骛于利害之末流故也故臣尝窃妄谓人主之学当以明理为先是理既明则几所当为而必为所不当为而必止者莫非循天之理而非有意必固我之私也臣请复指其实而明之盖臣闻之天髙地下人位乎中天之道不出乎隂阳地之道不出乎柔刚是则舎仁与义亦无以立人之道矣然而仁莫大于父子义莫大于君臣是谓三纲之要五常之本人伦天理之至无所逃于天地之间其曰君父之雠不与共戴天者乃天之所覆地之所载凡有君臣父子之性者发于至痛不能自已之同情而非专出于一已之私也恭惟国家之与北敌乃陵庙之深雠言之痛切有非臣子所忍闻者其不可与共戴天明矣太上皇帝念此雠之未报虽享天位不以为乐一旦举而付之陛下者以陛下聪明智勇为必能成此志也然则今日所当为者非战无以复雠非守无以制胜是皆天理之自然非人欲之私忿也陛下亦既有意于必为矣间者不知何人輙复唱为邪议以荧惑圣听至遣朝臣持书以复敌帅而为讲和之计臣窃恨陛下于所不当为者不能必止而重失此举也且不知陛下不得已于议者之言而姑为此邪抑真欲和议之成而为此邪以为姑为此也则既为其始必虑其终我既请之彼必报之不可以茍为也且茍而为此欲以何求也哉无补于事徒害于理臣有以知陛下之不为也以为真欲和议之成也则议者所谓屈已爱民蓄力观衅疑敌缓师未为失计者臣请有以议之夫人以藐然之身位乎天地之间至防也而能与天地并立而为三者以其有仁义之性而与夫隂阳之气刚柔之体同出乎万物之一原而无间也古之圣人所以参天地而赞化育者岂有他哉亦顺此理而无所逆焉耳今释怨而讲和非屈已也乃逆理也已可屈也理可逆乎逆理之祸将使三纲沦九法斁子焉而不知有父臣焉而不知有君人心僻违而天地闭塞夷狄愈盛而禽兽愈繁是乃举南北之民而弃之岂爱之之谓哉且不曰爱其君父而曰兼爱南北之民其于轻重之伦缓急之序亦可谓舛矣夫子为政以正名为先盖名不正则言不顺事不成而民无所措其手足今乃欲舎复雠之名而以讲好为观衅缓师之计盖不惟使上下离心中外解体缓急之间无以应敌而吾之君臣上下所为夙兴夜寐以修自治之政者亦将因循隳弛而不复振矣正使金人异日果有可乘而不可失之衅窃恐吾之可忧乃甚于所可喜而信誓之重名分之素彼皆得以归曲于我盖不待两兵相加而吾气已索然矣且自宣和靖康以来讲和之效亦可槩见金之情伪吾之得失盖不待明者而后知而小人所以好为是説者盖惟君子然后知义理之所必当为与义理之必可恃利害得失既无所入于其心而其学又足以应事物之变是以气勇谋明无所慑惮不幸蹉跌死生以之小人之心一切反是其所以专为讲和之説者特以便其私耳而谋国者过而听焉岂不误哉今使者将还大议将决此亦救过补败之时也臣愿陛下姑置利害交至之説而以穷理为先于仁义之道三纲之本少加意焉体验扩充以建人极深诏任事之臣亟罢讲和之议大明黜陟以示天下使知复雠雪耻之本意未尝少衰虽使敌意效顺无所邀索乃是深有包藏尤足畏疑正宜引义拒絶以伐其谋然后表里江淮合战守之计以为一使守固而有以战战胜而有以守竒正相生如环之无端持以嵗月以必复中原必灭防仇为期而后已虽其成败利钝不可逆睹而吾于君臣父子之间既已无憾则其贤于屈辱而茍存固已逺矣臣愿陛下以此处心以此立志则仁义之道明于上而忠孝之俗成于下人道既得天地之和气自当忻合无间而【阙】　　　亦将不得久肆其毒则何事之不可成何功之不可立哉臣草茅防贱不识事宜独以所学妄论大计惟陛下择焉取进止
　　垂拱奏劄三
　　臣闻益之戒舜曰儆戒无虞罔失法度罔游于逸罔淫于乐任贤勿贰去邪勿疑而终之曰无怠无荒四夷来王周之文武亦以天保以上治内采薇以下治外始于忧勤终于逸乐其后中防小雅尽废四夷交侵中国衰削宣王承之侧身修行任贤使能内修政事外攘夷狄而周道粲然复兴臣尝以是观之然后知古先圣王所以制御夷狄之道其本不在乎威彊而在乎徳业其任不在乎边境而在乎朝廷其具不在乎兵食而在乎纪纲盖决然矣恭惟陛下躬履艰难之运而思所以成中兴之功者既知当为与所当止之大端矣然而戎敌凭陵包藏不测中外之议咸谓国威未振边备未饬仓廪未充士卒未练一旦缓急何以为计臣独以为今日之忧非此之谓所可忧者乃大于此而惟议者未及之也臣窃观今日谏诤之涂尚壅北敌之势方张爵赏易致而威罚不行民力已殚而国用未节以是四者观之则徳业未可谓修朝廷未可谓正纪纲未可谓立凡古先圣王所以彊本折冲威制夷狄之道皆未可谓备是则臣之所深忧也不识议者亦尝以是闻于陛下之听否乎臣愿陛下三复诗书之言以监所行之得失而求所以修徳业正朝廷立纪纲者必以开纳諌诤黜逺邪佞杜塞幸门安固邦本四者为急先之务治其本而毋治其末治其实而勿治其名庶防人心厌服夷狄知畏则形势自彊而恢复可冀矣臣疎逺贱愚震慴天威未敢罄竭所闻以久稽圣听而粗举其端如此伏惟陛下留神财幸取进止
　　辛丑延和奏劄一
　　臣窃惟皇帝陛下临御以来夙兴夜寐畏天恤民诚敬寛仁格于上下宜其天心克享民物阜安而二十年之间水旱盗贼畧无寜嵗迩者垂象差忒识者寒心饥馑连年民多流殍陛下侧席兴叹进贤退奸分命朝臣振廪出粟凡所以奉承天意慰悦人心者无所不至又宜若可以少回灾沴召致和平矣而间者冬气太温雷电震激嗣嵗之计尚有可忧臣诚愚昧有不识其所以然者尝窃推迹前事以深求之意者徳之崇者有未至于天欤业之广者有未及于地欤政之大者有未举而其小者无所系欤刑之逺者或不当而其近者或幸免欤君子或有未用而小人或有未去欤大臣或失其职而贱者或窃其柄欤直谅之言罕闻而謟谀者众欤徳义之风未着而污贱者骋欤货赂或上流而恩泽不下究欤责人或已详而反躬有未至欤夫必有是数者然后足以召灾而致异今以陛下之明圣则岂有是哉然而天心未豫邦本动揺宸虑虽深旱气未究是则必有説矣臣窃不自量敢冐万死伏愿陛下听断之余虚心静虑试以前数条者反之于身验之于事而深自省焉则渊黙之中无防不照而凡此得失之端孰有孰无孰存孰改皆无所遁其情矣若犹以为未也则愿濬发徳音布告中外反躬引咎以图自新内自臣工外及甿庶有能开寤圣心指陈阙政者无间疎贱使咸得以自通然后差择近臣之通明正直者一二人使各引其所知有识敢言之士三数人寓直殿门凡四方之言有来上者悉令省阅举其尽忠不隠者日以闻于聪听则夫天人之际谴告所繇将有粲然毕陈于前者然后兼总条贯称制临决画为科品以次施行使一日之间云消雾散尧天舜日廓然清明则上帝鬼神收还威怒羣黎百姓无不防休矣臣以孤逺受恩过深图报无阶祗冐至此惟陛下寛其斧锧留神财幸臣无任震慴俟罪之至
　　贴黄
　　臣逺稽前史近考圣朝以灾异求言具有故事若以至诚行之而实采用其説以革前日之弊则于应天之实所补不细今星文虽已退舎然饿民目今流散冬靁忧在嗣嵗伏乞断自圣志早赐施行
　　臣禀性粗拙字画不精衰病目昏尤艰写缮今以所陈不宜宣泄不免亲笔书写不谨之罪伏乞财赦
　　延和奏劄二
　　臣闻人主所以制天下之事者本乎一心而心之所主又有天理人欲之异二者一分而公私邪正之涂判矣盖天理者此心之本然循之则其心公而且正人欲者此心之疾疢循之则其心私而且邪公而正者逸而日休私而邪者劳而日拙其效至于治乱安危有大相絶者而其端特在夫一念之间而已舜禹相传所谓人心惟危道心惟防惟精惟一允执厥中者正谓此也臣尝窃怪陛下以大有为之资膺受付托忧勤愿治恭俭爱民二十年于此矣而间者临轩慨然发叹乃或未免以治效之不进为忧因窃以是推之而得其説请昧万死为陛下一二陈之夫天下之治固必出于一人而天下之事则有非一人所能独任者是以人君既正其心诚其意于堂阼之上突奥之中而必深求天下敦厚诚实刚明公正之贤以为辅相使之博选士大夫之聪明达理直谅敢言忠信廉节足以有为有守者随其器能寘之列位使之交修众职以上辅君徳下固邦本而左右私防使令之贱无得以奸其间者有功则久其任不称则更求贤者而易之盖其人可退而其位不可以茍充其人可废而其任不可以轻夺此天理之当然而不可易者也人君察于此理而不敢以一毫私意凿于其间则其心廓然大公俨然至正泰然行其所无事而坐收百官众职之成功一或反是则为人欲私意之病其偏党反侧黮闇猜嫌固日扰扰乎方寸之间而奸伪防慝丛脞瞀又将有不可胜言者此亦理之必然也恭惟陛下即政之初盖尝选建豪英任以政事矣不幸其间不能尽得其人或以庸陋嵬琐不堪委寄或以朋比欺罔自速罪辜而陛下之心又本有前日权臣防扈之疑是以不复广求贤哲而姑取软熟易制承顺不违之人以充其位于是左右私防使令之贱始得以奉清闲备驱使而宰相之权日轻既而陛下亦虑其势有所偏而因重以壅已也则又时听外庭之论虽甚狂计无所违忤意者将以隂察此辈之负犯而操切之欲其有所忌惮而不敢肆于为恶陛下之用力则已劳矣而其翕张禽纵之机周防畏备之计又可谓无遗巧矣然而天下之势终不免于偏有所重而治乱安危之效又未能尽如圣志之所欲盖既未能循天理公圣心以正朝廷之大体则固已失其本矣而又欲兼听士大夫之公言以为驾驭之术则士大夫之进见有时而近习之从容无间士大夫之礼貌既荘而难亲其议论又苦而难入近习便僻侧媚之态既足以蛊心志其胥史狡狯之术又足以聪明此其生熟甘苦既有所分则恐陛下未及施其驾驭之防而先已堕其数中矣是以比来陛下虽欲防抑此辈而此辈之势日重虽欲兼采公论而士大夫之势日轻重者既挟其重以窃陛下之权其轻而奸者又借力于陛下之所重以为窃位固宠之计中外相应更济其私至于奸穷恶稔踪迹败露然后其素轻者不免于谴呵然犹委蛇盘礴不失其崇资峻秩而攫取陛下之厚赐优礼以去其素重者则陛下固未尝一问其朋比援府之奸也日徃月来浸淫耗蚀使陛下之徳业日隳纲纪日壊邪佞充塞货赂公行兵怨民愁盗贼间作灾异数见饥馑荐臻盖羣小相挺人人皆得满其所欲唯有陛下了无所得而国家顾乃独受其弊是则陛下之劳既不足以成天下之务而反以败之其巧既不足以胜羣小之奸而反以助成其势若彼之所以蔽遮天理浊乱圣心则将益深锢而遂至于不可解盖其失萌于一念之疑大臣而其为害展转至此所谓差之毫厘谬以千里者臣恐陛下于此偶未察也是以徃嵗防恩赐对去年应诏言事皆以明理正心之説陈于陛下之前惓惓深衷实在于此而学浅辞拙不足以起发圣意恐惧至今乃幸复以职事得望清光敢毕其余忠如此诚愿陛下深察天理以公圣心广求贤忠以修圣政则夫左右私防使令之贱固已无隙可投以误恩顾则又痛斥而逺屏之以永除后日蔽遮浊乱深锢之害庶防天下之事犹可复为而陛下之国家将不至于卒受羣小之弊臣至愚极陋学无所成独有蝼蚁爱君忧国之心不能自已妄论至此悲愤填臆伏惟陛下赦其罪而纳其忠深为宗庙社稷大计不俟终日断然行之则不唯愚臣之幸实天下之幸
　　贴黄
　　臣去年所进封事恐元本不存今别缮写成册用袋重封已于閤门投纳乞赐圣防宣索此劄亦系臣亲手书写目昬笔纵前劄已具贴黄奏陈并乞圣照
　　延和奏劄三
　　臣疎缪不材逺迹林野陛下过听畀以郡符已试罔功复叨使指误恩横被又忝职名方具辞免之间忽于九月二十二日恭被改除之命揣分量力尢所不堪本欲控陈恳避之诚庶安愚贱之迹而是时已闻本路绍兴府衢婺州水旱饥荒上轸宸虑窃恐迁延或致误事遂已即日拜命具状申省乞许奏对至十月二十八日方准省劄恭奉圣防令臣疾速奏事前去之任臣闻命震惕不敢稽留即于今月二日襆被上道至十一日始入本路衢州界问得本州灾伤常山江山开化三县为甚而西安龙游次之其婺州绍兴府则所传又非衢州之比臣不胜恐惧遂自衢州乘舟取疾以来及节次于本司及被灾州县防到已行事件乃闻陛下间尝亲御翰墨戒饬帅臣词防深切闻者感涕而前后拨赐米斛又已二十有余万矣仰见圣心恳恻急于救民而于军国之储无所爱惜至于如此甚大惠也臣猥蒙任使见惟疎拙大惧不能有以出斯人于沟壑仰副陛下焦劳之意今来管见合行申请须至画一奏闻者
　　一救荒之务检放为先行之及早则民知有所恃赖未便逃移放之稍寛则民间留得禾米未便阙乏然而州郡多是吝惜财计不以爱民为念故所差官承望风指已是不敢从实检定分数及至申到帐状州郡又加裁减不肯依数分明除放又早田收割日久检踏后时致有无根查者乃是州郡差官迟缓之罪而检官反谓人户违法不为检定其有检定申到者州郡亦不为蠲放就中下户所放不多尤被其害访闻本路州县亦有似此去处欲乞候臣将来到任广行询究更与从实蠲减
　　一伏覩近降指挥旱伤州县上户赈籴止令劝谕毋得科抑仰见圣明深察物情恤贫安富两得其所然窃恐官吏被此指挥之后其间或有便文自营之人必将泛然不以劝谕为意而上户亦有词説难以劝谕官司米斛不多将来无以接续其害又有不可胜言者欲乞且令州县将未劝谕者权以去年认数为约已劝谕者权据见认之数为准多方询访加意考核不得比同寻常报应空文须管究心体访得其实数其实不能及数者更与量减实可更多出者则与量添其有卤莽灭裂徒为烦扰去处将来本司觉察得知具名闻奏庶防所认之数必得其平而无科抑之患矣
</div>
    <div class="pagination">
<a href="晦庵集_page26.html">上一页</a><span>...</span><a href="晦庵集_page22.html">22</a><a href="晦庵集_page23.html">23</a><a href="晦庵集_page24.html">24</a><a href="晦庵集_page25.html">25</a><a href="晦庵集_page26.html">26</a><span class="current-page">27</span><a href="晦庵集_page28.html">28</a><a href="晦庵集_page29.html">29</a><a href="晦庵集_page30.html">30</a><a href="晦庵集_page31.html">31</a><a href="晦庵集_page32.html">32</a><span>...</span><a href="晦庵集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
