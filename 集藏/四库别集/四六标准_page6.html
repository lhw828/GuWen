<!DOCTYPE html>
<html>
<head>
    <meta charset="UTF-8">
    <title>四六标准 - 第 6 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 6 页/共 28 页</h1>
    <div class="content">　　代王支盐谢丞相【定辟差】
　　投光范之书方委身于鑪锤【锤主蘂切锻器庄子在鑪锤之间】从英簜之辟许效役于牢盆【周礼以英荡辅之注荡当为帑谓以函器盛此节或曰英荡画函汉食货志募民自给费因宫器作鬻盐官与牢盆苏林曰牢价直也今世人言顾手牢如淳曰牢廪食也古者名廪曰牢盆鬻盐盆也刘禹锡崔公倕碑公干池盐于蒲修牢盆谨衡石煎和既精敛散乃盈】既无待阙之淹又有便家之乐小人属餍足以行矣大均坱圠于是见之伏念某赤城迂儒白屋贱士【并见前】徃岁从独湖之学难强附于同门中年题慈恩之名偶适逢于当轴【田千秋传赞当轴处中括囊不言余见前】然虽生三台之下未及望六符之光【东方朔传愿陈泰阶六符注泰阶三台也每台二星六符六星之符騐也】供簿四方师友粗称其愿慤贰令一邑台府过谓之亷勤其如通籍之章难及守株之士【并见前】百拙自安于到部诸公或劝其千堂马勃牛溲妄作兼收之想【见前】龟毛兔角理无速就之期【书云商纣之时蔡生毛毚生角童謡曰彼毛者貂而龟也毛彼角者鹿而兔也角占者谓干戈将起寻果有武王之事述异记商纣时大龟生毛兔生角兵甲将兴之兆山谷诗截断中流争一句不离兔角与龟毛东坡诗刮毛龟背上何时得成氊】姑安辕下龌龊之踪【见前】徃守海濒广斥之【尙书海滨广斥厥贡盐絺孔传滨涯也言复其斥卤疏卤咸地也东方谓之斥西方谓之卤】颇闻此职夲亦在遴选之中偶遂尔私兹端出曲成之赐感恩厚甚无谢可乎伏遇某官世济王勳【周礼司勳王功曰勳注辅成王业若周公】家传相业从容而餁百度谈笑而羁四夷断度收罗细桷大杗之各得【栁文然后断度收罗捎危顚芟繁柯乗水潦之波以入于河而流焉韩文大木为杗细木为桷各得其宜施以成室者匠氏之工也】涤濯刬磢精金顽砾之自分【刬楚简切削也磢通作防楚两切説文磋垢瓦石以碎瓦石去垢韩文濯涤刬磢磨灭瑕垢】毎随物以赋形常量能而授职怜其乏泛水依红之质【见前】姑且赞熬波出素之司【南史张融传融作海赋文辞诡激以示顾顗之顗之曰卿此赋实超虚但恨不道盐耳融即求笔注曰漉沙搆白熬波出素积雪中春飞霜暑路】庶羡地征【周礼以土均之法辨五物九等制天下之地征以作民职以令地贡以敛财赋以均齐天下之政】无弃天产【周礼以天产作隂德以中礼防之以地产作阳德以和乐防之郑注天产者动物六牲之属地产者植物九谷之属】某敢不谨司仓廪平用权衡举胶鬲于鱼盐之中敢妄希于尺寸活御冦于鲋辙之内当知感于斗升【并见前】
　　囘诸郡贺成都漕
　　弄半轮之月正慙俛首以为眉【李诗峨眉山月半轮秋影入平羗江水流】观一道之风猥使强顔而将指【见前】薾然疲役【庄子薾然疲役而不知其所归可不哀耶注薾音捻忘貌疲病困之状凡物各以其所好役其形骸至于疲困薾然不知所以好此者归于已云何也杜诗疲薾茍懐防又疲薾烦亲故】畏此简书【见前】未敢驱六辔之丝【诗六辔如丝传言调忍也】已防襃一字之衮恭惟某官温恭为德岂弟宜民飞紫马之英声【杜诗使君骑紫马注谢灵运守永嘉人曰骑紫马者太守也按谢灵运事不见正史葢附会也】奉黄龙之寛诏【宣帝纪黄龙元年诏曰朕既不明数申诏公卿大夫务行寛大顺民所疾苦将欲配三王之隆明先帝之德也】平生无襦今五袴已腾蜀郡之歌【见前】勉励増秩赐千金即拜汉庭之玺【循吏传序二千石有治理效辄以玺书勉一増秩赐金或爵至闗内矦】有怜濩落俾效转输自非送上之吹嘘安得暗中之摸索【并见前】某终慙非据亟已引辞投以木愧乏卫人之厚报【诗序木羙齐桓公也卫国有狄人之败出处于漕齐桓公救而封之遗之车马器服焉卫人思之欲厚报之而作是诗也】集于苞栩但深周道之懐归【诗肃肃鸨羽集于苞栩又四牡騑騑周道倭迟岂不懐归王事靡盬我心伤悲】
　　囘诸郡通判贺除成都漕
　　守藩支郡曽微牧御之才出节夲朝忽冐转输之委方免章之需报辱庆椟之鼎来【并见前】或承之羞不知所贺【左传子文治兵于暌终朝不戮一人子玉复治兵于蒍终日鞭七人贯三人耳国老皆贺子文蒍贾尚防后至不贺子文问之对曰不知所贺子玉子文所荐贺者贺其所举得人葢谓子文略而子玉详也不知所贺策其必败互见后】伏惟某官材优世济学夲躬行宜泽佩以登朝暂题舆而佐岳【陈子昻表题舆佐岳无展骥之能】车葢一丈讵容缇屏之淹【黄霸传赐车葢特高一丈别驾主簿车缇油屏泥于轼前以章有德】风月平分行膺佩刀之赠【晋书王裁传裁览之子导之父初吕虔有佩刀工相之以为必登三公可服此刀虔谓祥曰茍非其人刀或为害卿有公辅之量故以相与祥临薨以刀授览曰汝后必兴定称此刀览后奕世多贤才兴于江左矣余见前】某自惟肮脏【赵壹传伊优北堂上肮脏倚门边注肮脏高亢悻直之貌】曷称驰驱流马木牛冀选管萧之亚【诸葛武矦传评可谓识治之良才管萧之亚匹矣余见前】湖鱼薮兽愿亟归濠濮之间【濠濮二水名庄子与惠子游濠梁水上又钓于濮水世説简文入华林园顾谓左右曰会心处不必在逺翳然林木便自有濠濮间想觉鸟兽禽鱼自来亲人】徒勤茧幅之遗【法书要録王羲之兰亭序用蚕茧纸防须笔北户録晋宋间有一种纸长丈余就船抄之世谓茧纸】莫效貂襜之报【张衡诗羙人赠我貂防防何以报之明月珠】
　　囘诸郡教授贺除成都漕
　　对月半轮愧无治状【唐穆宁刚正为侍御史及为广州刺史治有状拜太子谕德余见前】观风一道忽玷恩除已控恳辞力祈俞允敢意三鳣之席【杨震传有冠雀衔三鳣鱼飞集讲堂前都讲取鱼进曰蛇鳣者卿大夫服之象也数三者法三台也先生自此升矣】见贻防鲤之书伏惟某官夙掞天葩早收地芥朋来游夏共师夫子之循循道出羲皇不羡诸公之衮衮【并见前】堂下不嫌于系马【杜诗广文到官舍系马堂阶下】海中即伫于掣鲸【杜诗式看翡翠兰苕上未掣鲸鱼碧海中】行题千佛之名径上三神之岛某自怜刍狗讵称木牛【并见前】美人琅玕良感草木之吾味【张衡诗美人赠我金琅玕何以报之防玉盘余见前】爱我药石幸母金玉乎尔音【左传臧孙曰季孙之爱我疢疾也孟孙之恶我药石也夫石犹生我疢之美其毒滋多诗母金玉尔音而有遐心】
　　囘诸司属官贺除成都漕
　　再乗一障慙无牧养之功【张汤传居一障间又乃遣山乗障韩文下犹取一障而乗之】分察六条猥被将输之命已力申于防避何误辱以谦施伏惟某官仕与学优美由世济罗而致幕下便觉羣空锥之处嚢中即观颖脱【并见前】鸿仪有渐【易鸿渐于陆其羽可用为仪】鹏怒斯飞【庄子鹏之背不知其几千里也怒而飞其翼若垂天之云】某已控需章丏还节传集于苞栩吁天但切于懐归投以木厚谊更渐于匪报【并见前】













　　四六标准巻八
　　钦定四库全书
　　四六标准巻九　　　　　　宋　李刘　撰谢辟置【文献通考徐氏曰公府辟命自西京则然东汉之世公卿尤以辟士相髙卓茂习诗礼为通儒而辟丞相府蔡邕博学好词章而辟司徒桥元府周举博学洽闻为儒者宗而辟司徒李郃府又有五府俱辟如黄琼者四府并命如陈纪者往往名公钜卿以致贤才为髙而英才俊士以得所依乘为重一洗末世茍合轻就之风矣宋周煇清波杂志云建炎兵兴日帅臣许辟置幕属既素为知己其于婉画禆助良多今惟四川制帅如故事他皆命于朝宾主邈不通情殆与郡县官等阃寄兵谋无从咨访川泳云飞岂复有相得之乐缓急利害既不相及相忘于江湖宜也】
　　再辟制干入蜀谢丞相
　　遮曰而走长安防穿破履【杜牧诗惆怅江湖钓竿手却遮西日向长安庄子衣敝履穿史记东郭先生待诏公车贫困饥寒衣破履不完杜诗频游任履穿又履穿四明雪山谷诗寜穿东郭履不遗子公书】登天而攀蜀道忽得旧氊知坱圠之无垠【并见前】难趦趄而不进【韵防趦趄趋不进貌通作咨且易臀无肤其行次且王肃云行止之碍张载铭一人荷防万夫趦趄】辄修贽见并吐谢伏念某肮脏亡奇雎盱有志一科不补堕身沟渎之寻常万物皆尘妄意简编之尺寸【并见前】繇顷年之从辟抵中道而遭艰跨海渉湖痛犹未定【韩文如痛定之人思当痛之时不知何能自处也】扪参歴井梦不敢寻【六国张敏与髙恵为友每相思不能相见便于梦中相寻王昌龄诗晓夕双帆归鄂渚愁将孤月梦中寻东坡诗梦寻西南路】故因祥除甘就部阙适干西清之众论许为东閤而一言遂令索米之人【并见前】或动乞浆之兴【袁子正书太嵗在酉乞浆得酒】鬻璞而售干璞谁适为容【应邵传昔郑人以干防为璞鬻之于周宋愚夫亦寳燕石缇防十重夫覩之者掩口卢胡而笑】翘材以待大材非汝所及【西京杂记平津侯开东閤营客馆以招天下贤材次曰翘材馆以待大材详见前】犹见益州之元徳尚思吴下之阿蒙罗而致之兆足行矣【并见前】防葬鱼腹固尝回孝子之车【史记屈原传寜赴常流而葬乎江鱼腹中耳韩诗鱼腹甘所葬】又过羊肠益合叱忠臣之驭【魏武苦寒行羊肠坂诘曲车轮为之摧晋太康地记常山曲阳有恒山坂号飞狐口上壶闗县有羊肠坂史记羊肠之西正义云大行山坂道名南属懐州北属泽州刘向新序赵简子上羊肠之坂羣臣皆推车唐杨烱诗山路绕羊肠江城镇鱼腹宋鲍照诗淖坂既马领碛路又羊肠陈江总诗三春别帝乡五月度羊肠】窃闻殿西之顾颇及云南之师要是四蜀之可忧【巴蜀黔汉为四蜀】殆非一端而遽止虽托重固在诗书之帅【见前】然防尤宜得文武之材【韩文朝取一人焉防其尤又将为天子得文武士于幕下】置诸邹枚之间【李诗梁苑倾邹枚韩诗卓荦倾邹枚王摩诘诗侍从有邹枚】葢有祎允之任【见前】岂应愚下可在选中【刘孝绰启宠先曲被独在选中王裒传选好事者令依鹿鸣之声习而歌之时汜乡侯何武选在歌中】兹葢伏遇某官身佩安危【新唐书李晟传賛提孤军抗羣贼身佩安危而气不少衰者徒以忠义感人故豪英乐为之死耳】心存开济【杜诗百年开济老臣心】独挥九日再为天地而立心【见前】八荒一云复令山泽之通气【杜诗四海八荒同一云系辞天地定位山泽通气防艮兊象山泽山泽异体而通气】从政如彼其久乐不存焉当今舍我其谁圣之任也粤从更化【董仲舒传为政而不行甚者必变而更化之乃可理也当更化不更化虽有大贤不能善治也】专务调元【班固传降烟煴调元气髙适诗独立调元气】三阶既平元首有股肱之喜【尚书股肱起哉元首喜哉余见前】五部方扰中国无疥癣之忧【疥音芥说文瘙也或作蚧癣音藓説文干痬也释名徙也浸滛移徙后汉书鲜卑传蔡邕议邉垂之患手足之蚧掻中国之困胸背之瘭疽余见前】然欲折千里之冲是必开众正之路【并见前】得人朝廷得人幕下寜有重轻【韩文相为天子得人扵朝廷将为天子得文武士扵幕下】诚死城郭诚死封疆要加储飬【贾谊传父兄之臣诚死宗庙法度之臣诚死社稷辅翼之臣诚死君上守御扞敌之臣诚死城郭封疆故曰圣人有金城者此物此志也】如有所试俾勉此行某敢不体认一陶攀縁九折【并见前】堪其事者谓之力借莫酬相国之知【韩文自百官已下欲以其业彻相国左右者多矣皆惮而莫之敢独愈辱先索相国之知至矣凡适于用之谓才堪其事之谓力愈于二者虽日勉焉而不近不见斥以不肖幸矣其何敢敖于言乎】远而使之观其忠讵敢作众人之报【庄子逺使之而观其忠近使之而观其敬烦使之而观其能委之以财而观其仁卒然问焉而观其智急与之期而观其信醉之以酒而观其量杂之以处而观其色临之以危而观其节】
　　谢董制置【居谊】辟充成都抚干【宋史寕宗嘉定七年三月以成都府路安抚使董居谊为四川制置使八年夏四月秦州人唐进与其徒何进等引众十万来归居谊拒却之十年四月金人分兵围枣阳光化军诏四川制置使董居谊酌量缓急便宜行事十一年金人焚大散关破皁郊十二月正月召居谊诣行在以利路安抚聂子述代之二月金人犯洋州居谊自利州遁四月红巾贼张福入利州聂子述遁杀縂领杨九鼎居谊落职夺三官七月复夺居谊二官居谊帅蜀大失士心金人乘之宋师所至輙溃】
　　簿领抗尘自分湘濵之憔悴【梁书朱异传当局簿领谘询详断伏挺传簿领沉废台阁未理王瞻传精神益朗不废簿领刘孝绰传美锦未可便制簿领亦宜稍习何敬容传聪明识治勤于簿领又簿领文案不复经懐陈书黄法传便书防闲明簿领北史司马子如传簿领之务予夺任情北山移文抗尘容而走俗状屈原渔父屈原既放游扵江潭行吟泽畔顔色憔悴】帅幢辟属许令蜀道之攀縁【太白蜀道难黄鹤之飞尚不得过猨猱欲度愁攀縁】初无待扵恳祈便力为之振防请裁四六少谢万分【详见第一巻】窃观我宋帅蜀之臣无若前后赵张之懿【汉书传賛前有赵张后有三王此指赵抃张咏】忠定之荐辟必方亷恬退之人【宋史张咏字复之濮州人中进士第位至工部尚书谥忠定太宗朝知益州真宗朝以咏前在蜀治行优异复命知益州传谕咏曰得卿在蜀臣无西頋之忧矣五朝名臣言行録转运使黄观好举时才之士公劝曰举人当举好退者好退则亷谨知耻举之志节愈坚少有败事莫举奔竞者奔竞则能曲事謟媚求人知已举之必矜材好利累及举者其人既觧奔竞何必举乎】清献之奏扬皆骨鲠敢言之士【宋史赵抃字阅道衢州西安人举进士事仁宗英宗神宗位至参政谥清献初知睦州移梓州路转运使改益州英宗朝加龙图阁直学士知成都神宗朝以大学士复知成都其为政善因俗设施寛猛不同在成都尤为世所称论曰包拯吴奎赵抃唐介四臣面诤鲠吭逆心或不能堪而仁宗容之无咈诚盛徳之主哉】欲济其美在简乃僚伏念某殖学不丰闻道犹浅怵于为飬强营三釡之谋拙不适时竟堕一科之底谓屠龙之可学【并见前】又画虎之不成【马援传所谓画虎不成反类狗者也】孙寳安得自髙且栖矮屋【见前】王珣能令公喜偶傍辕门【言以主簿受辟】其实出朱入墨之材终非泛緑依红之器【并见前】骇从臣之出牧【杜诗民到于今歌出牧】指尊选以见招【山谷送李次翁别友赋曩闻义扵孙李指尊选以先招惜予行之舒舒曰其夜以为朝】我犹未免乡人固应累陶镕之造翁真善干国事何至须斗筲之徒【五朝名臣言行録淳化四年两川民饥起复张咏知成都公至问城中所屯兵尚三万人而无半月之食公知盐价素髙而廪有余积乃下其估听民以米易盐未逾月得米数万斛军中闻而呼曰前所给米皆不可食今一一精好此翁真善干国事者】闻已牋阊阖之风【晋刘谧之有与天公牋韩诗寄牋东南风天门西北祈风通易纬西方为阊阖风】欲共泛瞿塘之水成都万事好每歌谁能委珪币之诗【杜诗成都万事好岂若归吾庐山谷诗人物方然谁能委珪币】长沙千里平恐发忍着主衣裳之笑【韩诗长沙千里平胜地犹在险陈后山诗主家十二楼一身当三千古来妾薄命事主不尽年起舞为主寿相送南阳阡忍着主衣裳为人作春妍】进退维谷【诗人亦有言进退维谷注谷穷也谷是山谷坠谷是穷困之义】伛偻循墙【左传一命而偻再命而伛三命而俯循墙而走初命为士其容偻再命为大夫其容伛三命为卿其容俯位益髙身益下也墙谓公门循墙不敢安行也】及见移文不容控避鲍叔真能知我他复谁知政身未可许人盍为公许【并见前】恭惟某官含洪光大【易坤厚载物徳合无疆含宏光大品物咸享】明允笃诚【左传昔髙阳氏有才子八人齐圣广渊明允笃诚天下谓之八恺】亲结冕旒进仪笔槖【并见前】昼日三接而天心黙契【易晋康侯用锡马蕃庶昼日三接】终嵗九迁而人望尚奢【见前】一节使燕言靣无防防之见【寜宗嘉定五年六月遣董居谊贺金主生辰防金国乱不至而还礼记一节以趍韩文今人适数百里出门惘惘有离别可怜之色今子使万里外国独无防防出扵言靣岂不真知轻重大丈夫哉】三刀梦益气色归号令之明【晋书王濬传夜梦悬三刀于卧屋梁上须防又益一刀濬惊觉意甚恶之主簿李毅再拜贺曰三刀为州字又益一者明府其临益州乎及贼张宏杀益州刺史皇甫晏果迁濬为益州刺史王摩诘诗逺树刀州出天际栁诗梦喜三刀近】欲择幕賔必先朝彦【居谊为成都府路安抚使余见前】况防两防驷而出定多骥尾之攀【韩文不知杨侯去时城门外送者防人车防两马防匹余见前】何一琴一之余亦取鹤翎之短【山谷诗身如病鹤翅翎短余见前】以识字有数为敏赡淹该之学【杨文公谈苑晋开运中诏令两制各作诗赋一篇付礼部为考试之式独学士李怿不肯曰李怿识字有数因人成事使令白衣入贡部中下第必矣胡能作文章为世模楷时论美之山谷诗识字有数我自知又按蜀志南史皆有所识不过十字之语史通谓王平所识仅通十字此亦识字有数之意】以多言数穷为贯穿通逹之才【老子多言数穷不如守中数王弼注去声谓理数也明皇注音朔今以对识字有数当从朔音穿去声司马迁传賛贯穿经传驰骋古今杜诗贯穿无遗恨荟蕞何技痒贾谊传賛通逹国体】自视歉然公言过矣然已入朝取良马之数【昌黎送温处士序伯乐知马遇其良辄取之又朝取一人焉防其尤】难更作夕避长蛇之疑【太白蜀道难朝避猛虎夕避长蛇】某敢不澡雪此心鞭磨所学铭诸肺腑惟国士遇之国士报之【见前】借以齿牙乃执事事也执事责也【老泉集若其言之可用与其身之可贵与否者执事事也执事责也于洵何有哉】纵使尽无用扵世亦将求不辱其门【东坡祭韩忠献公文敢不师公治民与军虽无以报不辱其门又祭欧阳文忠公夫人文颍人思公曰此门生虽无以报不辱其门】举李生何辞当谨佩爱直之赠【韩文有爱直篇赠李君房别畧云李生南阳公之甥也今之从事扵彼也吾为南阳公爱之又未知人之举李生扵彼者何辞彼之所以待李生者何道举不失辞待不失道虽失之此足爱惜而得之彼为欢欣扵李生道犹若也】为董公从事岂但陪合乐之嬉【韩文汴州东西水门记序陇西公作东西水门成大合乐设水嬉防监军军司马宾佐僚属将校熊罴之士肃四方之賔客以落之士女和防阗郭溢郛既卒事其从事昌黎韩愈请纪成绩陇西公谓董晋晋本仲舒之裔自广川徙陇西故云】
　　代赵主簿【希坡】谢卫参帅辟抚属
　　黄绶抗尘幸蒙恩而受代【薛宣传欲言县丞尉者刺史不察黄绶师古曰丞尉职卑皆黄绶北山移文抗尘容走俗状】碧幢率属辱剡奏以充员【方干诗问津求拜碧油幢法言奏不剡】虽未占天问之果酧【刘禹锡问大钧赋楚臣天问不酧今臣过幸一献三酧】岂不假人言而后得顶踵皆归扵特逹【礼记圭璋特逹防行聘之时惟执圭璋特以通逹不加余币四子讲徳论特逹而相知者千载之一遇也韵防特但也独也】肺肝倍激扵轮囷【韩诗肝胆还轮囷】伏念某名为皇宗实本素士【南史始兴王传王俭尝叹云始兴王虽尊贵而行履都是素士】先人存趾尝首列扵儒科【韩文若既自克自敬勤及先人存趾美进士续闻成宗惟服任遂功为孝子在不怠】元舅拊头谓必成其宅相【唐杨扵陵登第调润州句容尉浙西观察使韩滉有知人之鍳谓其妻栁氏曰吾阅人多矣后贵且夀无如杨生者生子必位宰相以女妻之既而生嗣复滉拊其顶曰名位皆逾其父杨门之庆也竟如其言陈后山诗少日拊头斯类我莫年垂泪向西风魏舒传少孤为外家氏所飬氏起宅相宅者云当出贵甥外祖母以魏氏甥小而慧意谓应之舒曰当为外祖成此宅相梁书王规传规子褒七嵗能属文外祖司空袁昂重之谓賔客曰儿当成吾宅相北史李绘传河间邢晏绘舅也与绘清言叹其髙逺曰若披云雾如对珠玉宅相之寄良在此矣】遭家多难【诗维予小子未堪家多难】欲仕无津【陶侃传鄱阳孝亷范逵尝过侃侃追送百余里逵曰卿欲仕郡乎侃曰欲之用于无津耳】蹑屩担簦轻别家园之松菊【史记虞卿者防説之士也蹑屩担簦説赵孝成王徐广曰蹻草履也簦长柄笠音登笠有柄者谓之簦归去来辞三径就荒松菊犹存】懐铅抱椠甘依学舍之韲盐【椠有三音于亷切削牍也在敢切断木为椠削版牍也七艳切説文椟朴也谓始削粗朴也西京杂记扬子云好事常懐铅提椠从诸计吏访殊方絶域四方之语以为裨补輶轩所载东观汉纪曹褒为汉礼仪昼夜研精寝则懐抱铅笔余见前】偶尔登名【韩文岂不登名于一科兮】漫而试吏【元结传浪者亦漫为官乎呼为漫郎】防计而已初无出位之思名实未加滥窃代庖之誉不堪位置何足控抟防阶六符忽拥旄麾而至【并见前】明堂一柱不遗扂楔之防【礼记防夏曰世室殷曰重屋周曰明堂周礼殷人四阿重屋郑元注云四阿若今四柱余见前】曲假存全屡令任使及瓜而代讵希东閤之留【朱云传且留我东閤】绕木何依空结南枝之恋不圗裁鍳忽辱荐扬锥之处囊中初无见颖罗而致幕下欲使空羣【并见前】重惟虮虱之官【卢仝诗下士虮虱臣韩诗官无虱其间杜牧书孔子庙碑隂记彼仁义虱官也可以置之】夐乏蚍蜉之捄【见前】一齐众楚岂能回庄岳之音九舜十尧不敢望隆冬之糓【桓范要论执权者众虽九舜犹乱韩子桀纣生而在上位虽十尧舜不能化之梁元帝伐侯景檄文叶和万邦平章百姓十尧九舜曷足云也淮南子禹决江疏河以为天下兴利不能使水西流后稷辟王垦草以为百姓力农然而不能使禾冬生】知贤而举惟断乃成【昌黎平淮西碑凡此蔡功惟断乃成】纵寄牋阊阖之风未知利钝【韩诗寄牋东南风天门西北祈风通易纬秋分阊阖风至注西风也】然铭心泰华之石岂易销磨伏遇某官四海真儒三朝旧弼文章有斐再见武公之贤【诗序淇澳美武公之徳也有文章又能听其规谏以礼自防故能入相于周美而作是诗也诗有斐君子如切如磋又有斐君子充耳琇莹】招选无遗一洗将军之陋【卫青传賛苏建尝责大将军至尊重而天下之贤士大夫无称焉愿将军观古名将所招选者勉之哉青谢曰自魏其武安之厚賔客天子常切齿彼亲待士大夫招贤黜不肖者人主之柄也人臣奉法遵职而已何与招士】自元戎十乗之启至长沙千里之平茍有寸长悉入大钧之播不遗余力复收小子之狂欲令奔走扵顔行力借吹嘘而送上万一所请或不见却防常之恩岂可并言某敢不铭佩异知激昂晚节【并见前】将母来谂身虽未可以许人【谂音审谋也告也相思念也诗是用作歌将母来谂笺谂告也以飬父母之志来告于君也】懐徳维寜士固必伸扵知己【诗懐徳维寜宗子维城注懐和也和安汝徳以施于民无行酷虐之政惟安汝之国矣余见前】
　　代卢尉【仲隽】谢诸司辟知资兴县【资兴本郴县地汉永和初析置汉寜县三国吴改曰阳安晋改曰晋寜桂阳郡陈废入郴县隋改晋兴县唐贞观中省咸亨中改置资兴县郴州五代时废为寨宋嘉定四年平冦析郴县两乡于青要置资兴县绍定中改兴寜县徙治管子壕今因之】
　　棰楚尘埃之徼福偶幸代更【韩诗判司卑官不堪説未免捶楚尘埃间余见前】茧丝保障之谋人猥勤特辟【尚书鞠人谋人之保居余见前】戴使天之私覆循材地以中慙【晋谢琨自负材地不妄交纳后魏辛雄疏选补之法妙尽才具如不可并后地先才晋书王蕴传迁吏部郎每一官阙求者十軰蕴辄连状行之曰某人有地某人有材务存进退各随其才故不得者无怨焉陈书蔡凝传凝年位未髙而才地为时所重后主谓蔡徽曰蔡凝负地矜才无所用也】惟义郴据楚之上流【郴州秦长沙郡项羽徙义帝都郴故曰义郴项借传古之王者必居上防徙之长沙都郴师古曰游流也宋凌伯裕郴江前集序郴居湘楚上游以山水名】而资兴为晋之故县【注见题下】数百年瓦砾之迹犹有刼灰【曹毗志恠云汉武凿昆明池极深悉是灰墨无复土举朝不觧以问东方朔朔曰臣愚不足以知之可试问西域胡帝以朔不知难以移问至后汉明帝时外国道人来入洛阳时有忆方朔言者乃试以武帝时灰墨问之胡人云经云天地大刼将尽则刼烧此刼烧之余乃知朔言有防周书庾信传谈刼烬之灰飞辨常星之夜落唐诗眼看朝市为陵谷始信昆明有刼灰王荆公诗愆阳陵秋更暴横焮我欲作昆明灰又日月纷纷付刼灰山谷诗收足垂亲子存身亘刼灰】五六载锋镝之余肇称新邑【尚书王肇称殷礼祀于新邑】俗多防啸财欠鬼输欲其卖劔以买牛相与抱孙而歌犊是在抚字之职宜得通练之材歴数部封何限囊中之頴岂期庸妄遂蒙送上之嘘【并见前】虽未占天问之果酬【刘禹锡问大钧赋楚臣天问不酬今臣过幸一献三售】讵敢不星言而夙驾【诗星言夙驾説于桑田注雨止星见夙早也文公于雨下命主驾者雨止为我晨早驾】伏念某起扵寒逺持是空疎三年饮坠露扵湘濵【楚辞朝饮木兰之坠露兮】一念绕落霞扵滕阁下车攘臂敢婴搏虎之嘲学道爱人难奉割鸡之笑不虞制锦辄使代庖【并见前】此葢伏遇某官大钧无垠小善必録【韩文占小善者率以録】耻纳沟不被其泽欲恵逺黔出推毂有味之言不遗寒素或者封囊之露许还假印之真【并见前】借以声光寛其辔防【虞诩传愿寛假辔策勿令有所拘阂而已】某敢不力摩凋俗尽布教条不鄙夷其民当使鸟言夷靣之俗【韩文栁侯为州不鄙夷其民动以礼法又小吏十余家皆鸟言夷靣始至言语不通】事慈恵之帅如在熊旂金节之前【释名熊虎为旂象其猛也昌黎平淮西碑金节煌煌锡盾雕戈犀甲熊旂威命是荷】
　　举自代【共三条徽本缺今补○唐制常参官及刺史授上讫三日内举一人自代宋咸平间秘书丞陈彭年请用唐故事举官自代诏秘书丞直学士冯拯陈尧叟参详之拯等上言常参官及节度观察防御刺史少尹畿赤令并七品以上清望官授讫三日内于四方馆上表让一人以自代其表付中书门下毎官缺以见举多者量而授之今官品制度沿革不同请令两省御史台尚书省六品以上诸司四品以上授讫具表让一人自代于閤门投下方得入谢在外者授讫三月内具表附驿以闻遂着为令】谢李侍郎【】举自代
　　玉堂圗旧趣四軰以来宣【马周传遣使者四軰敦趣傅介子传杀畧三軰王翦传使使还请善田者五軰张汤传使使八軰簿责汤娄敬传使者十軰韩安国传汉使十軰至梁赵充国传凡七十軰余见前】寳閤冠班举匹夫而为代止流言扵智者发记而信然【并见前】感固感扵相知慙则慙扵不称窃以伯禹固逊扵后稷曷尝稽首扵殳斨【尚书禹拜稽首让于稷契暨臯陶又垂拜稽首譲于殳斨暨伯与】仲尼谓不如顔渊何与及肩之子贡【家语子夏问于孔子曰顔回之为人奚若子曰回之仁贤于丘曰子贡之为人奚若子曰赐之敏贤于丘曰子路之为人奚若子曰由之勇贤于丘曰子张之为人奚若子曰师之庄贤于丘】葢惟善能举其类然拟人必以其伦【礼记拟人必于其伦郄鍳传王敦谓鍳曰乐彦辅短才耳考之以实岂胜满武秋耶鍳曰拟人必于其伦彦辅道韵平淡体识冲粹武秋失节之士何可同年而言三国志辛毗传注裴松之曰拟人必于其伦取譬宜引其类故君子于其言无所茍而已矣】未闻取原隰驰驱之人谓可备轩墀供奉之数【新唐书百官志元宗以中书务剧文书多壅滞乃选文学之士号翰林供奉与集贤学士分掌制诰东坡诗供奉清班非老处防稽何日乞方回】鳯兮巢阁方将扬览徳之辉【尚书中尧即位七十年鳯凰止庭伯禹拜曰黄帝轩辕时鳯皇巢阁皇甫谧帝王世纪黄帝齐于中宫鳯皇或止帝之东园或巢阿阁贾谊传鳯皇翔于千仞兮览徳辉而下之】马也守闾正恐累知人之鉴【韩文鼎也不可以柱车马也不可使守闾】伏念某嵚﨑万状拓落一官器窳识凡安能超卓学荒术陋何有深醇当光皇之末年教胄子者数月【尚书命汝典乐教胄子】一鸣辄斥刺天不羡扵羣飞【昌黎祭栁子厚文子之视人自以无前一斥不复羣飞刺天】四国于宣见雪幸逃扵众吠【诗四国于蕃四方于宣正义曰四方恩泽不至则往宣畅之使霑王化栁文仆来南二年冬幸大雪逾岭被南越中数州数州之尖皆苍黄吠噬狂走者累日至无雪乃已】十暑贯岷山之葛【贯音射説文贷也广韵賖也杜诗十暑岷山葛三霜楚户砧】一寒仍范叔之袍乏四骐四骆之咨诹端方乌有无一鹤一之风采澄按何功【并见前】岂谓我家侍郎之贤【李诗今日竹林晏我家贤侍郎三杯容小阮醉后发清狂】曲念吾宗孙子之老【杜诗吾宗老孙子详见前】惟学士学先圣之道【见下文】况敷文敷国典之华【宋绍兴十年置敷文阁以藏徽宗御制诏曰徽宗皇帝宸章奎画焕乎若三辰之文丽天垂光贲餙羣物殆与诗书相表里崇建层阁以严宅藏恭以敷文为名宜置学士直学士待置以次列职备西清之咨访为儒学之华宠其着于令】两命以起知章足为光宠【新唐书隐逸传贺知章字季真越州永兴人开元中迁礼部侍郎兼集贤院学士一日并谢宰相源干矅语张説曰贺公两命之荣足为光宠然学士侍郎孰为美説曰侍郎衣冠之选然要为具员吏学士懐先王之道经纬之文然后处之此其为间也】一字之防叔夜却恐麄踈【山涛传涛所奏甄防人物各为题目蔡谟传谟父克未仕时山简尝与王衍书曰蔡子尼今之正人衍以书示众曰山子以正字防人然未易可称嵇康传山涛将去选官举康自代康乃与涛书告絶曰足下旧知吾潦倒麄踈不切事情自惟亦皆不如今日之贤能也】徳不待扵成身士固伸扵知己【并见前】此葢伏遇某官四朝元老【诗方叔元老注元大也五官之长出于诸侯曰天子之老方叔天子之大老】一世真儒奉命任危难之间【诸葛武侯出师表受任于败军之际奉命于危难之间】固国还封疆之界南人不复反矣【汉晋春秋诸葛武侯在南中所在战防闻孟获者为夷汉所并服募生致之使观营阵问曰此军何如获曰向者不知虗寔故败今蒙赐观看若祗如此即定易胜耳武侯笑縦使更战七纵七擒而犹遣获获止不去曰公天威也南人不复反矣遂至滇池】东山以公归兮【诗我徂东山慆慆不归又无以我公归兮无使我心悲兮笺东都之人欲周公留之为君谓成王所赍来衮衣愿即封周公子此无以我公西归】然神旗防纛既久长扵魏师【韩文旌节有韬豹尾神旗橐兠防纛以长魏师】则光禄金紫当即封扵晋国【事物记原云魏晋以来有左右光禄及光禄大夫皆银印青绶重者加金章紫绶因称金紫光禄大夫后周以为散官裴度传蔡平防勲进金紫光禄大夫宏文馆大学士上柱国晋国公户三千复知政事】走卒知司马頋令领嵩阳崇福之宫【东坡诗児曹诵君寔走卒知司马宋在外宫观杭州洞霄宫亳州明道宫华州云防观建州武夷观召州崇道观成都玉局观建州仙都观江州太平观洪州玉隆观五岳庙嵩山崇福宫舒州灵仙观东坡温公行状公四任崇福宫】单于问大苏亦知起元祐眉山之学【东坡诗时时鴂舌问三苏又单于若问君家世莫道中朝第一人】宜烦泥检【説文检书署也徐曰书函之盖也三刻其上防缄之然后填以泥题书而印之也详见前】来趣脂车【曹植诗星陈夙驾秣马脂车诗尔之亟行遑脂尔车】幸舍人之治装【见前】副天子之虚伫帝乃诞敷文徳正借臣隣【尚书帝乃诞敷文徳舞千羽于两阶】王惟圗任旧人适登丞弼【见前】借令念小草之有逺志【山谷诗小草有逺志】何至引老芋而替茯神【栁文余病痜且悸谒医视之曰惟茯神为宜眀日买诸市烹而饵之病加甚召医而尤其故医求观其滓曰吁尽老芋也】某敢不衔佩异知磨礲晚节【韩文磨礲乎事业】集贤以待侍读固使臣不敢与闻【新唐书开元十二年宴学士张説等于集仙殿于是改殿名集贤改修书使为集贤殿学士书院学士五品以上为学士每以宰相为学士知院事左传三夏天子所以享元侯也使臣弗敢与闻】征夫岂不懐归愿君子惟能通志【诗駪駪征夫每懐靡及又岂不懐归王事靡盬系辞惟深也故能通天下之志】
　　代回董恵州【居谊】谢举自代
　　咨垂共工自当申稽首之逊【尚书帝曰畴若予工佥曰垂哉帝曰俞咨垂汝共工垂拜稽首譲于殳斨暨伯与】举康自代得无笑炙背之疏【嵇康传山涛将去选官举康自代康乃与涛书告絶曰野人有快炙背而美芹子者欲献之至尊虽有区区之意亦已疏矣】衔防恵然开缄愧甚【并见前】恭惟某官有致逺之器无欲速之心屡荐不入官姑取一麾而去【顔延年诗屡荐不入官一麾乃出守杜牧之诗拟把一麾江海去】三宿而出昼无勤千里之追难进易退我不如【礼记事君难进而易退则位有序易进而难退则乱也东坡鹤叹园中有鹤驯可呼我欲呼之立坐隅鹤有难色侧睨予岂欲臆对如鵩乎驱之上堂立须防投以饼饵视若无戞然长鸣乃下趋难进易退我不如】见贤不荐谁当耻【东坡送任伋通判黄州诗吾州之豪任公子少年盛壮日千里无媒自进谁识之有才不用今老矣知命无忧子何病见贤不荐谁当耻】聊复尔耳止或尼之某欲为王留徒得君重【并见前】得陇望蜀戏已騐扵前言【岑彭传人苦不知足既得陇复望蜀毎发一兵头髪为白】召邹延枚客正观扵末至【谢惠连雪赋梁王不悦逰扵兎园乃置防酒命宾客召邹生延枚叟相如末至居客之右】
　　代回倪告院【千里】谢举自代【宋初于右掖门置院四司告身案并集于此以备中书除改本司郎官各主其事淳化五年始专置司官于省内凡官诰各以本司告身印印之官诰院提举一人以知制诰充判院一人以带职京朝官充元丰五年行官制文武告身属吏部审官告属兵部封赠及命妇告属司封加勲及拜将校告属司勲○倪千里字起万东阳人绍熈中任蘓学教授因其羡积飬士复作义廪以资礼文之费士心悦服】
　　禀令推贤得公为重【尚书王言惟作命不言臣下防攸禀令又推贤譲能庶官乃和】袖笺委贶陈义甚髙【庄子屠羊説居处卑贱而陈义甚髙】文则其文谢非所谢恭惟某官学有原本行无瑕疵【左传予取予求不汝疵瑕也韩诗佳句喧众口考官敢瑕疵栁诗进身齐选择失路同瑕疵山谷诗遇人不崖异顺物无瑕疵互见前】委蛇结緑之珍是宜庙序【委于危反蛇音移诗委蛇委蛇传行可踪迹也笺委曲自得之貎防动而有常使人可踪迹而效之范雎传周有砥砨宋有结緑梁有县黎楚有和璞此四宝者良工之所失也而为天下名器曹植七启佩则结緑县黎寳之妙防曹丕与钟繇书晋之垂棘鲁之璵璠宋之结緑楚之和璞价越万金贵重都城序东西墙也】腾踏飞黄之骏而伏盐车【淮南子飞黄神马也文选整顿云辂骖飞黄韩诗飞黄腾踏丢战国策骥伏盐车而上太行伯乐遭之骥俯而喷仰而长鸣贾谊传骥垂两耳服盐车兮师古曰驾盐车也李商隠诗人疑迷麦市马似困盐车】使在论思献纳之班【班固西都赋朝夕论思日月献纳】必有辅賛弥缝之益【新唐书房杜传賛辅賛弥缝而藏诸用】某滥持荷槖【见前】谬厠李官【天文志房南众星曰骑官左角理右角将史记天官书作李盖古文理与李通】守正奉公实不如扵戴胄【王珪传济繁治剧众务必举臣不如戴胄】明刑弼教义当孙扵臯陶【尚书明于五刑以弼五教又禹拜稽首让于稷契暨臯陶】不谓髙情犹勤私谢恵而好我皆蔼如仁义之言【诗恵而好我携手同行韩文仁义之人其言蔼如也】更以赠君愿力蹈中庸之正【山谷诗君家所有更赠君】
　　宣赐
　　贺黄制置【伯固】赐金带【青箱杂记本朝之制待制止系皂鞓犀带迁龙图阁直举士始赐金带归田録太宗皇帝谓銙玉不离石犀不离角可贵者惟金创为金銙以赐羣臣方团毬路赐两府御仙花赐学士以上今俗谓毬路为笏头御仙花为荔枝○黄伯固将乐人为建昌尉累官四川安抚制置使终兵部侍郎涖官行已为时所重卒諡忠简】
　　分阃畴庸【杜诗分阃救世用贤豪汉宣帝纪畴其爵邑祭遵传畴其爵邑世无絶嗣注畴等也言功臣死后子孙袭封世世与先人等栁文皇天畴庸审厥保承荀彧传増畴户邑注畴等也】锡鞶疏宠【説文鞶大带也易或锡之鞶带终朝三禠之左传鞶厉防缨昭其数也又郑伯之享王也王以后之鞶鉴与之注鞶带而以鉴为餙】三品百链焜煌内府之朌【尚书厥贡惟金三品孔传金银铜也白帖百链之金言百链之不耗刘琨诗何意百链钢化为绕指柔唐诗光生百链金焜户衮切説文煌也煌胡光切説文煇也増韵焜煌光也朌赋也礼记名山大川不以朌】万钉九环褒表中权之劲【杨素传开皇十八年素大破突厥优诏褒扬赐缣三万疋及万钉寳带新唐书夷狄传西綂叶防可汗献万钉宝钿金带山谷诗万钉宝带雕狨席职官分纪隋薛道衡出为襄州縂管髙祖谓曰尔之去朕如断一臂扵是赉物三百段九环金带马十疋遣之周书熊安生传髙祖入邺幸其第赐象笏及九环金带李徳林传开皇元年令徳林与于翼髙颎等同修律令事讫奏闻别赐九环金带一腰六一居士诗白髪垂两鬓黄金腰九环】不勤使请弥觉道存恭惟某官追琢其相【诗追琢其章金玉其相注追雕也金曰雕玉曰琢相质也治宝物为器所以可雕琢其体以为文章者以金玉本有其质性故也以喻文王所以可修餙其道以为圣教者由本心性有睿圣故也】柔恵且直【诗申伯之徳柔恵且直揉此万邦闻于四国注申伯之徳安顺而且正直】言忠信行笃敬学素得于书绅极髙明道中庸强何虞于袵革【疏髙明谓天也言贤人由学如天之髙明之徳道通也又能通逹乎中庸之理也袵卧席也北方刚猛好鬬故以甲铠为席寝宿于中】上嘉羊祜轻裘之缓【羊祜传祜在军常轻裘缓带身不被甲铃阁之下侍卫者不过十数人】欲厉田单仗锸之横【战国策田单将攻狄往见鲁仲子仲子曰将军攻狄不能下也将军之在即墨坐而织篑立而仗挿为士卒倡当此之时将军有死之心而士卒无生之气此所以破燕也当今将军黄金横带而驰乎淄渑之间有生之乐无死之心所以不胜者也】肆分紫磨之真【尔雅黄金谓之荡美者谓之镠郭璞云镠即紫磨金也林邑记上金为紫磨金又曰阳迈金南史南海扶南国王诸农死子阳迈立阳迈初在孕其母梦生儿有人以金席借之其色光丽夷人以金之精者为阳迈若中国云紫磨者因以为名】昭示黄河之信【功臣表封爵之誓曰使黄河如带泰山若砺国以永存爰及苖裔于是申以丹书之信重以白马之盟】为兵餽之何不受从革作辛【尚书金曰从革从革作辛】匪伊垂之则有余在师中【诗匪伊埀之带则有余匪伊巻之髪则有旟注言非故埀此带也带于礼自当有余也礼大带埀三尺易在师中吉无咎王三锡命】向来众口之铄【邹阳传众口铄金积毁销骨师古曰美金见毁众共疑之数被烧链以至销铄谗佞之人肆其诈巧离散骨肉而不觉知野客丛书屈原九章曰故众口其铄金兮初若是而逢殆注引邹阳之语在后岂宜引证邓析子曰众口铄金三人成虎则先原已有此言矣国语众心成城众口铄金王充论衡在五行二曰火五事二曰言言与火值故众口铄金风俗通云俗説有美金于此众人咸共诋訾言其不纯卖金者欲其售因取鍜烧以见真故云】曾不累月而销赐尔通天略吐胸中之十万【昌黎平淮西碑赐汝节斧通天御带崔浩传世祖指浩示髙车渠帅曰汝曹视此人尫纎懦弱其胸中所懐乃逾于甲兵宋名臣传范文正公领延安阅兵选将日夕训练夏人闻之相戒曰无以延州为意今小范老子腹中自有数万甲兵不比大范老子可欺也】用汝作砺便防腰下之两重【尚书若金用汝作砺宋魏防东轩笔録旧制学士以上并有一人朱衣吏引马所服带用黄金而无鱼至入两府则朱衣二人引马谓之双引金带悬鱼谓之重金矣世传馆阁望为学士者赋诗云眼里何时赤腰间甚日黄及为学士又作诗曰眼赤何时两腰黄防日重谓双引重金也眼前何日赤腰下防时黄白乐天诗也】某耸听夬扬【易夬扬于王庭孚号有厉疏夬决也以君子决小人故可以显然发扬决防之事于王者之庭此借用】阻陪旅贺【夬旅卦名】寛营平先零之漕傥免裹尸【赵充国传与大将军霍光定册尊立宣帝封营平侯击先零羗上屯田奏分屯要害处氷觧漕下马援传男儿要当死于邉野以马革裹尸还耳】赐賛皇于阗之珍尚祈拭目【新唐书李靖传靖五代孙彦芳家蔵靖破萧铣时所赐于阗玉带十三胯七方六刓胯各附环以金固之杨脩书观者骇视而拭目杜诗拭目万人看】贺魏侍郎【了翁】赐金带【宋史理宗绍定六年十一月以魏了翁为华文阁待制知泸州潼川安抚使赐金带魏了翁传知泸州进华文阁待制赐金带因其任】
　　赐玺襃贤【循吏传序以玺书勉厉增秩赐金】横金增秩【见上条】书盈于阁进思纬国之文华【汉刑法志文书盈于几阁班彪传敷文华以纬国】带锡之鞶昭示立朝之宾客【见上条】登庸有渐宠锡非常恭惟某官根柢六经【柢典礼切説文木根也徐曰华叶之根曰蒂木之根曰柢杜诗词林有根柢】光芒五纬【刘禹锡栁先生文集序粲然如繁星丽天而芒寒色正人望而敬者五行而已】忠信笃敬学素得扵书绅髙明中庸强何关扵袵革一笑防生于偃月【新唐书奸臣传李林甫有堂如偃月号月堂毎欲排搆大臣即居之思所以中伤者若喜而出即其家碎矣唐岑嵓吉凶影响録李林甫创一堂有却月之形名曰却月堂欲破人家族则入堂精思后有斵棺之祸恶之者有诗云却月堂中喜色新明朝应有破家人禄山反噬家还破须信难欺是鬼神】十年良耻于倚氷【天寳遗事杨国忠为右相公卿以下頥指气使或劝陜郡进士张彖谒之彖曰君軰倚杨右相如防山吾以为氷山耳若皎日既出君軰得无失所恃乎遂隐居嵩山】上应念徙薪之言【霍先传臣有过主人者见其灶直突傍有积薪客谓主人更为曲突逺徙其薪不者且有火患】人望还采薇之帅【诗序采薇遣戍役也文王之时西有昆夷之患北有玁狁之难以天子之命命将率遣戍役以守卫中国故歌采薇以遣之】姑朌芝检【检书函之盖也三刻其上防检之然后填以泥题书而印之也陈江縂为南阳王让吴郡表芝泥驰印发命开函张鷟奏章芝泥发彩宣鳯藻而腾文兰检流香润龙缣而动色王子年拾遗记元封二年浮忻国贡兰金芝泥常以此泥封诸函匣汉世上将出征及使絶国多以此泥为玺封卫青张骞苏武传介子之使皆受金泥封玺所谓芝泥兰检也】仍进松班【唐开成元年正月诏以入阁日次对官班退立于东阶松树下须宰臣奏事毕齐至香案前各言本司事虽紫宸殿亦有松树为待制官立位元防之诗松门待制应全逺马戴诗待制松隂移玉殿】申锡九环谁曰有常而循故庚金百链式彰从革之作辛【尚书金曰从革从革作辛孔传金可以改更】佩则有余【见上条】服之无斁【诗为絺为绤服之无斁笺服整也整治之无厌倦是其性贞专此借用】褭蹄麟趾不由郿坞之贮储【汉武帝纪诏曰往者朕郊见上帝泰山见金又有白麟神马之瑞宜以黄金铸麟趾褭蹄以恊瑞焉注获白麟有瑞故铸金如麟马以协嘉瑞也古有骏马名騕褭赤喙黒身日行万五千里也董卓传筑坞于郿髙厚七丈曰万嵗坞卓诛坞中珍蔵有金二三万斤】鳯阁鸾台端属赵家之世界【新唐书百官志光宅元年改中书为鳯阁令为内史埀拱元年改门下省为鸾台李峤传进麟台少监同鳯阁鸾台平章事姚崇传进同鳯阁鸾台平章事新唐书刘祎之传不经鳯阁鸾台何谓之勅】无勤使请更觉道存横安平之金不难破敌【见上条】觧武侯之带寜久渡泸【蜀志诸葛亮传刘备以亮有殊量及三顾亮于草庐之中亮深谓备雄姿杰出遂解带写诚厚相结纳又五月渡泸深入不毛沈约王僧逹顔峻传论披胸觧带义止宾僚王勃饯霍使君序临风云而觧带眄江山以挥涕】衮以公归砺资汝作某耸闻邮报窃贺厦成【并见前】两赤重黄自异佩芄兰之叶【芄音丸芄兰草名诗序芄兰刺恵公也骄而无礼大夫刺之诗芄兰之叶童子佩韘虽则佩韘能不我甲容兮遂兮埀帯悸兮笺容容刀也遂瑞也言恵公佩容刀与瑞及埀绅帯三尺悸悸然行止有节度然其徳不称服余见前】千红万紫寜能对松栢之柯【王荆公诗百紫千红占得春】颂咏惟深敷宣罔既
　　代回嗣秀王【师揆】贺赐玉帯【宋孝宗继綂封秀王子孙为嗣秀王按宋史师揆太祖九世孙】
　　扬庭涣号【易夬扬于王庭涣涣汗其大号详见前】分寳展亲【尚书分寳玉于同姓之国时庸展亲】追琢其章璀璨簮绅之长【诗追琢其章金玉其相注追雕也金曰雕玉曰琢周礼追师掌治衡笄衡笄以玉为之而职曰追师则追亦治玉之名追琢金玉使成文章璀音崔璨音粲説文玉光也】温润而泽彰施衮绣之光【礼记君子比徳于玉温润而泽仁也缜密以栗知也亷而不刿义也埀之如坠礼也叩之其声清越以长乐也瑕不掩瑜瑜不掩瑕忠也孚尹旁逹信也气如白虹天也精神见于山川地也圭璋特逹徳也天下莫不贵者道也尚书以五采彰施于五色】恭惟某官徳濬璿源【顔延年诗玉水记方流璇源载圎折宋璿源分太祖位下徳惟从世令予伯师希与孟由字号师字系九世孙】望储琳馆合宫荐瑞恪陪圭邸之恭【管子黄皇有合宫以广政尸子欲观黄帝之行于合宫史记成王削桐叶为圭以封叔虞邸典礼切説文属国舍徐曰诸矦来朝所舍曰邸顔师古曰汉制郡国朝宿之舍在京师者悉名邸白帖诸王朱邸】御府阐珍寜假玉人之琢万钉错落【崔颢诗错落金鏁甲注间厠也东坡诗锦袍错落真相称】六服焜煌【焜戸衮切説文煌也増韵焜煌先也或作煇封禅书燠炳煇煌又公浑切服防曰明也煌胡先切説文煇也】某未能造朝犹稽走贺扬休屹立更勤珠璧之投【邹阳传明月之珠夜光之璧以暗投人于道余见前】病骨难堪莫办琼瑶之报【东坡诗病骨难堪玉帯围诗投我以木桃报之以琼瑶】
　　被召【共四条徽本阙今补】
　　贺绵州髙知府【定子】赴召【绵州在成都东北三百六十里本汉广汉郡之涪县蜀汉属梓潼郡晋以后属梓潼巴西二郡西魏改县曰巴西置潼州隋初改为绵州后改为金山郡唐初复为绵州天寳初改巴西郡乾元初复为绵州宋仍旧互见后○宋史髙定子字瞻叔嘉定二年举进士授郪县主簿辟丹棱令以同产弟魏了翁守眉改监资州酒务差知夹江县长寜军防知绵州时元兵穿鳯州塞破武休下兴元小校张钺以其徒溃入文州杀守臣杨必复将自龙趋緜以闯成都安抚使黄伯固奏定子兼参议官措置文龙备御定子乃部分诸军扼青塘岭钺就擒定子身任两司之责极其劳勚以收捕张钺功进三官以防遏收招溃兵功又进一官进直寳章阁再任顷之召入奏事吏民追送莫不流涕邻郡闻定子至焚香夹道举手加额曰防公吾属涂炭乆矣歴官签书枢宻院事兼权参知政事卒赠少保】
　　畴庸亷水【栁文皇天畴庸审厥保承亷水在绵州彰明县北平地泉出宋书明帝因言及贪泉问梓潼人范栢年曰卿乡土有此泉否栢年对曰梁益间惟有亷泉让水不闻有贪泉帝善之即拜梁州刺史按今汉中府亦有此二水】奏计甘泉【文帝纪上幸甘泉师古曰甘泉在云阳即奏林光宫武帝纪受计于甘泉师古曰受郡国所上计簿也若今之诸州计帐髙骈诗归来长安道召见甘泉宫】驾两朱轓去载屹頽波之柱【刘禹锡诗世道剧頽波我心如砥柱山谷诗砥柱阅頽波余见前】奉尺一诏兹晨趋文石之涂【陈蕃传尺一选举注汉以尺一板冩诏书山涛传宰相三日不朝与尺一令归第令何虑耶阳球传不得稽留尺一魏志明帝纪尺一诏书】用人如斯【魏志毛玠传玠为东曹掾太祖叹曰用人如此使天下人自治吾复何为哉】通国幸甚恭惟某官参旗孕秀【晋舆服志参旗分景帝车含曜晋天文志参魏益州礼记参取象熊旂象伐注辀人熊旂六斿以象伐也晋天文志参旗九星在参西一曰天旗一曰天弓西南九星曰九斿天子之旗也苏易简拟宋玉大言赋参旗井钺严武备也】井络载英【蜀都赋岷山之精上为井络江汉炳灵世载其英】师友卿云黼黻交辉扵河汉【广絶交论舒向金玉渊海卿云黼黻河汉】伯仲伊吕羽毛盍在于云霄【杜诗伯仲之间见伊吕指挥若定失萧曹三分割据纡筹策万古云霄一羽毛】言从磊落之州【杜诗绵州州府何磊落显庆年中越王作孤城西北起髙楼碧瓦朱甍照城郭】茂着蕃宣之最【见前】适貔貅之狼狈【貔貅猛兽史记黄帝教熊罴貔貅防虎以与炎帝战扵阪泉之野狈音贝狼属生子欠一足二足相离而行离故猝遽谓之狼狈神异经狈无前足附狼而行】委鸿鴈于牛羊【诗序鸿鴈美宣王也万民离散不安其居而能劳来还定安集之诗鸿鴈于飞哀鸣嗸嗸】一人之情千万人之情亲援桴而立鼓【杜牧之阿房宫赋一人之心千万人之心也桴音浮击鼔杖亦作枹桴栋之桴音夫世多误用史记司马穰苴传援桴皷之急则忘其身索隠曰枹音浮正义曰皷挺也田仁传提桴皷立军门不及任安】百歩而止五十歩而止纷弃甲以曵兵公独作张雎阳之守城【新唐书张许传賛张廵许逺以疲卒数万婴孤墉抗方张不制之虏鲠其防牙使不得抟食东南牵掣首尾豗溃梁宋间大小数百战虽力尽乃死而唐全得江淮财用以济中兴引利偿害以百易万可矣】上不识顔平原之何状【新唐书顔真卿传禄山反河朔尽防独平原城守具备使参军李平驰奏帝大喜谓左右曰朕不识真卿何如人所争乃若此】兹令四軰【陈余传者往十軰皆死傅介子传三軰赵充国传凡七十軰马周传遣使者四軰敦趣互见前】趣觐九宸此行登仙富贵乃绪余之事【新唐书倪若水传时天下乆平朝廷尊荣人皆重内任虽自冗官擢方靣皆自谓下迁班景倩自扬州采访使入为大理少卿过汴州若水饯于郊頋左右曰班公是行若登仙吾恨不得为驺仆】惟公懋徳功名留乆逺之防【尚书惟公懋徳克勤小物蔡襄诗世间万事俱尘土留取功名乆逺看】某屯蹇百罹【诗我生之初尚无为我生之后逢此百罹説文罹心忧也又遭也冐也尔雅毒也注忧思惨毒】暌离半世【韩诗与子昔暌离嗟予苦屯剥屯蹇暌离四卦名】玷征夫之濡辔幸君子之得舆【并见前】有徳进则朝廷尊既闻耳矣【东坡集士以徳望进则风俗厚而朝廷尊食货志既闻耳矣注闻于天子之耳】所用贤则功施普当拭目焉【王襃传贤者国家之利器也所任贤则趋舍省而功施普器用利则用力少而就效众余见前】
　　回诸处贺召命
　　匹雏无力乆动归去来兮之思四牡何功误叨诣行在所之命【俱见前】方切循孔墙之避【家语三命而俯循墙而走】未遑谢郑毂之推【郑当时传其推毂士及官属丞史师古曰推毂言荐举人如车毂之运转也】敢意云笺先驰雾驿恭惟某官玺书增秩斧绣生辉徳既厚于苏栝道仍隆于防茹【并见前】嘘是拂是起死草之华风【李贺诗谁知死草生华风】絷之维之怜生刍之空谷【诗皎皎白驹食我场苖絷之维之以永今朝皎皎白驹在彼空谷生刍一束其人如玉注宣王不能用贤有乘白驹而去愿此去者乗白驹而来使食我场中之苖我则绊之系之以永今朝爱而欲留之也今乘此皎皎然白驹之贤人在彼大谷之中矣汝行所舍主人礼饩虽薄止有束刍要得其徳如玉者就之不可贪饩而弃贤也】齿牙所借【见前】羽翼斯成【张良传羽翼已成难动矣】顾某欲拜威顔【左传天威不违顔咫尺】既愆膂力【尚书番番良士旅力既愆】不能者止讵堪再傍扵九闗【宋玉招魂虎豹九闗言天门九重虎豹守之】兆足以行或许退专扵一壑【谢鲲传明帝问鲲曰论者以君方庾亮自谓何如答曰端委庙堂使百僚准则则鲲不如亮一邱一壑自谓过之陆机文古之逸民轻天下而欲专一邱之懽擅一壑之美岂不身重于宇宙哉】徒勤襃餙但愧感藏谢赵制置【彦呐】安总领【癸仲】贺辞召不允【宋史赵彦呐字敏若彭州人登四川类试第少以材称吴曦叛彦呐结义士杀其伪防守禄禧遂显名嘉定十二年安丙檄使经理西和州转提防防帅沔寳庆元年移帅兴元绍定间为桂如渊李黄伯固副使端平元年遂升正使三年金人大入至三泉彦呐大败贬衡州详见后安癸仲安丙之子董居谊帅蜀大失士心金人乗之宋师所至辄溃聂子述代之时癸仲知果州子述檄兼参议官红巾贼叛子述檄癸仲兼节制军马任讨贼之责宋史理宗寳庆元年以安癸仲为戸部郎中縂领四川财赋】
　　漕氷未解敢希全璧之归【赵充国传氷解漕下】戍雪将更误玷与环之宠【杜诗西山白雪三城戍南浦江清万里桥荀子聘人以珪问士以璧召人以瑗絶人以玦反絶以环范谷梁传注君赐之环则还赐之玦则往栁诗未赐大夫环又赐环留逸响】伛偻再三而引避【家语一命而伛再命而偻三命而俯循墙而走伛于语切偻音楼身向前也伛恭于偻俯恭于伛】威顔咫尺之难处此非左右之先容孰与吹嘘而送上伏念某志随学落气与年凋虚警空悲皆信书而成误干愁漫解觉行道之犹非【并见前】自再泝于岷江已九鑚于巴火【杜诗九鑚巴噀火】奉法循理奈倡矣而莫随节用爱人愧行之之未尽【自警篇李文靖公作相常读论语或问之公曰沆为宰相如论语中节用而爱人使民以时两句尚未能行圣人之言终身诵之可也】毎觉匹雏之无力敢言四牡之有功【诗序四牡劳使臣之来也有功而见知则説矣】招大夫以旌岂为我设【阮籍传嫂尝归寜籍相见与别或讥之籍曰礼岂为我设哉】越小臣诸节亦厠旁招【尚书惟厥正人越小臣诸节孔传于小臣诸有符节之吏厠初吏切释名杂也一曰间也次也】未敢随召驿之尘将复返屠羊之肆讵期巽椟莫反涣章此葢制置某官以礼乐英为诗书帅十七年干城之底绩数百战尊爼之折冲【并见前】迄厉二矛重弓之威【诗朱英緑縢二矛重弓注二矛重弓备折壊也美僖公用兵征伐】俾无匹马只轮之返【谷梁传秦伯袭郑晋人与姜戎要而结之殽匹马倚轮无返者注倚轮一只之轮公羊传匹马只轮无反者注匹马一马也只踦也皆喻尽潘岳西征赋曽只轮之不反緤三帅以渡河】草尺书而招賛普闻已请降【东坡诗试草尺书招賛普详见前】奬三军而定中原即观奏凯【出师表南方已定兵甲已足当奬帅三军北定中原凯通作恺军胜之乐周礼春官王师大献奏凯乐左传晋文公振旅恺以入于晋乐书风谓之凯风天地之怒气散王师大献谓之恺乐人之怒气已焉云笈轩辕记帝五十二战天下大定始作防鼔曲灵防吼雕鹗争石坠崖壮士怒元云朱鹭等曲谓之凯歌】每借齿牙之余论不遗毛髪之谫材【并见前】致兹无用之人亦有罔功之奏【尚书敷同日奏防功】此葢总领某官世济肤公【诗薄伐玁狁以奏肤公】家传逺略【张九龄诗山川动逺略原隰轸皇情】卿月髙升于金掌【杜诗卿月升金掌】阵云连防扵玉闗【庾信诗阵云千里散黄河一代清玉闗在炖煌郡寿昌县汉龙勒县也玉闗在县北阳闗在玉闗之南故曰阳一县而两闗者自此而趋西域有南北道故也】智运木牛师不忧于左次【易师左次无咎象曰左次无咎未失常也】权兼茗骏贡争效于右牵【礼记效马效羊者右牵之效犬者左牵之】伫积勋庸径登鬷假【鬷音奏假音格诗既载清酤赉我思成亦有和羮既戒既平鬷假无言时靡有争绥我眉夀黄耇无疆】妄借齿牙之重不遗毛毳之防【韩诗外传盍胥对晋平公曰鸿鹄一举千里所恃者六翮耳背上之毛腹下之毳益一把飞不为加髙损一把飞不为加下今君之食客门左门右各千人亦有六翮在其中矣将皆背上之毛腹下之毳耶毳瑞切细毛也按此一聫与前重复宜更订之】致此丝纶许令敷奏【尚书敷奏以功】某敢不益加黾勉复策驽庸虽无治声塞海内寡二之问【吾邱夀王传子在朕前之时知畧辐凑以为天下少双海内寡二及至连十余城之守任四千石之重甚不称在前时何也】愿陈民徳当云中第一之歌谢利路髙提刑【稼】贺辞召不允【宋史忠义传髙稼字南叔卭州蒲江人真徳秀一见以国士期之嘉定七年进士潼川制置使崔与之闻其名辟干办本司公事稼持论不阿及郑损为制置使即求去损之入蜀也稼同产弟魏了翁诵言于朝谓必败事损衔之遂劾罢稼寳庆三年元兵至武阶损弃沔而遁桂如渊镇蜀辟通判沔州如渊以便宜命稼利路提刑司兼权兴元府制置司如渊既罢李代之御史汪刚中如渊党也欲使稼分其罪乃谓蜀之败实由稼削二官李心传见上讼稼无罪制置使赵彦呐以参议官避之防彦呐召还宻奏留稼以直秘阁知沔州利州提防刑狱兼参议官沔无城依山为阻北兵大至稼死之诏进稼七官为正议大夫龙圗阁直学士諡曰忠后以子斯得报政累赠太师稼为人慷慨有大志推毂人士常恐不及视财如粪土死之日闻者莫不流涕所着有缩齐类稿三十巻斯得自有传】
　　氷漕终更误玷予环之宠【见上条】露章未允难从俟驾之私【何武传所举奏二千石长吏必先露章礼记凡君召在官不俟屦在外不俟车】退循顶踵之归皆出齿牙之借【并见前】至勤下问尤佩髙情恭惟某官胸着千年【陈后山诗胸中歴歴着千年】身兼数器【薛宣传经术文雅足以谋王体断国论身兼数器有退食自公之节】人或刼刼而不足【韩文人皆刼刼我独有余】公独恢恢乎有余【庄子恢恢乎其扵逰刃必有余地矣】絷之维之惟恐生刍之空谷【诗皎皎白驹食我场苖絷之维之以永今朝又皎皎白驹在彼空谷生刍一束其人如玉注絷绊维系也宣王不能用贤有乗白驹而去者愿此白驹食我场中之苖我则绊之系之以永今朝爱而欲留之也空大也言乗白驹而去之贤人今在大谷之中矣汝行所舍之主人礼饩虽薄止有生刍一束耳当得其人如玉者而就之不可贪饩而弃贤也】嘘是拂是能吹死草之华风徳既辱扵苏枯道亦隆扵防茹【并见前】致兹顽钝亦预招徕【徕古文来字】某敢违威顔【左传天威不违顔咫尺言君尊如天其威严常在顔靣】既愆膂力【尚书番番良士膂力既愆】不能者止讵堪再傍于九闗兆足以行或许退休于一壑【并见前】
　　四六标准巻九
　　钦定四库全书
　　四六标准巻十　　　　　　宋　李刘　撰进职
　　贺董侍郎【居谊】进职【杂学除学士】
　　制垣进秩【职源翰林学士与中书舍人分为两制权徳舆集左右掖垣承天子诰命】寳阁升班【宋防要龙圗阁宋大中祥符中建在防庆殿西偏以奉太宗御书御制文集及典籍图书宝瑞之物东坡集中禁宝储学士班在枢宻直学士之下大中祥符六年诏结衔在本官之上】谕蜀良劳勉狥假留之愿【司马相如传谕告巴蜀民以非上意冦恂传百姓遮道曰愿从陛下复借冦君一年乃留恂长社镇抚吏人】登瀛固宠况加真拜之荣【宋史职官志仕人以登台阁升禁从为显官而不以官之迟速为荣滞以差遣要剧为贵途而不以阶勲爵邑有无为轻重时人语曰寜登瀛不为卿寜抱椠不为监翰苑新书李昉入直翰林卢多逊已任学士太祖见昉在多逊下问其故宰相曰昉以本官直学士院未即真拜真拜学士在多逊之上】纶綍载扬绅緌交庆【见前】恭惟某官清如秋刷【尔雅释诂挋拭刷清也周礼淩人职夏颁氷掌事秋刷注刷清也先郑云刷除氷室当更纳新氷后郑云秋凉氷不用可以清除其室】和若春阳云梦胸寛吞一百八盘而无险【司马相如传吞若云梦者八九其于胸中曽不蔕芥陆务观入蜀记南陵山极高大有路如线盘屈至絶顶谓之一百八盘葢施州正路山谷诗浮云一百八盘萦落日四十八渡明又云一百八盘擕手上又云一百八盘天上路又云蛇退猿啼百八盘即此谓也一百八盘自荆州上峡入黔中路名山谷书萍鄊县防云略江陵上防峡过一百八盘渉四十八渡】天风背厚独负三十六郡而有余【庄子风之积也不厚则其负大翼也无力故九万里则风斯在下矣而后乃今培风背负青天而莫之夭阏者而后乃今将图南】三年有成万物吐气【杜少陵舂陵行序今盗贼未息知民疾苦得结軰十数公落落然参错天下为方伯万物吐气天下少安可待矣】不见贾谊固深半夜之思【贾谊传文帝思谊征之至入见至夜半文帝前席既罢曰吾乆不见贾生自以为过之今不及也】愿借冦君难抑庶民之请【见上文】仍鱼鳬之开国【见前】峻龙马之负圗【曲阜集河图宠名増峻班列】一札细行增井钺参旗之重【后汉书一札十行细书成文天官书东井为水事其西曲星曰钺晋天文志列钺一星附井之前主伺滛奢而斩之故不欲其明明与井齐则用钺于大臣参旗九星在参西晋书舆服志参旗分景帝车含曜苏易简拟宋玉大言赋日乌月兎曜文明也参旗井钺严武偹也详见贺绵州高知府赴召条】三谟大训贯奎文壁府之华【尚书有二典三谟又赤刀大训孝经援神契奎主文章注奎星屈曲相钩似文章之画晋天文志东壁二星主文章天下图书之秘府也明则图书集道术行】欢动南衙【唐制天子居曰衙行曰驾一曰行军有衙尊者所在后人因以治为衙宇文士及传南衙诸臣靣折廷争李揆传本朝置南比衙文武区别高元裕传西头势乃重南衙枢宻之权过宰相】胆寒西贼【宋名臣传范文正公与韩魏公协谋必欲收复灵夏横山之地邉上謡曰军中有一韩西贼闻之心骨寒军中有一范西贼闻之惊破胆】学士象八节不过一嵗之少留【新唐书百官志分注景龙二年置文馆大学士四人以象四时学士八人以象八节直学士十二人以象十二时又翰林学士一嵗则迁】刺史入三公便在五云之多处【后汉书尚书令仆出为郡守郡守入为三公杜诗南极一星朝北斗五云多处是三台】何限麒麟之画【汉宫殿防天禄麒麟阁萧何造以藏秘书画贤臣苏武传宣帝甘露三年二月单于始入朝上思股肱之羙乃画霍光等至苏武凡十一人于麒麟阁明着中兴辅佐列于方叔召虎仲山甫焉】满期鹤之还某何足控搏【并见前】洊蒙料理【南史陈帝纪论黄尘汚人衣皂荚相料理王徽之传为桓冲骑兵参军冲谓徽之曰卿在府日乆比当相料理】白水鱼竿之入幕竟作退飞【杜诗白水鱼竿客清秋鹤髪翁胡为来幕下秪合在舟中左传六鹢退飞过宋都】青天鸟道之抚膺又勤罗致【李诗蜀道难难于上青天西当太白有鸟道可以横絶峩眉巅扪参歴井仰胁息以手抚膺坐长叹韩文以礼为罗罗而致之幕下】与其徒索长安之米【见前】不如来赋滟滪之堆【李诗瞿塘灔滪堆东坡作灔滪堆赋云世以瞿塘灔滪堆为天下之至险以余观之葢有功于斯人者因为之赋以待好事者试观而思之】直为文翁再剖符兆足行矣【杜诗得归茅屋赴成都直为文翁再剖符】安得仙人九节杖亟往从之【真诰杨义梦蓬莱仙翁柱赤九节杖而视白龙杜诗安得仙人九节杖柱到玉女洗头盆】
　　贺陈提刑【天宜】进职
　　懋赏外台【尚书功懋懋赏谢夷吾传寻功简能为外台之表晋书刺史国之外台】升班中秘【见前】激西江之水已验澄清【庄子我将南游吴越之王激西江之水而迎子】贯东壁之星有光临照【石氏星经东壁之星主文籍】恭惟某官载扬淑问【诗淑问在臯陶在泮献囚淑问善问狱】诞受嘉师【尚书受王嘉师】方当揽辔之初【见前】适有跳梁之冦【萧朢之传小夷跳梁于山谷间梁絶水取鱼者】无烦芟薙【薙音豸广韵芟草也韩文乃草薙而禽狝之】竟折萌芽【李寻传防絶萌芽以荡涤浊秽东坡冨郑公神道碑维彼北戎谓帝我骄帝闻其言折其萌芽】为赤子为龙蛇各安汝迹【韩文以武则忿以憾以防则横而肆一以为赤子一以为龙蛇】不鲸鲵不虺蜴时乃之功【栁文小不为虺蜮大不为鲸鲵恩重事持不迩而逺莫可追已】简于枫陛之知【説文觧字云枫木厚叶弱枝汉宫殿中多植之景福殿赋芸若充庭槐枫被宸陛音婢】华以蓬山之直【华峤后汉书学者称东观为老氏藏室道家蓬莱山直秘书省】云烟缥缈暂烦俯章贡之流【缈防也海赋神仙缥缈飱玉清杜诗筑居仙缥缈章贡二水合为赣水东坡诗风酣章贡秋】朝夕论思行即遂承明之谒【两都赋朝夕论思日月献纳严助传君厌承明之庐注翰林有承明金銮在石渠门外选诗谒帝承明庐】某窃闻成命辄布贺缄何敬非刑谅益谨五辞之听【尚书何敬非刑何度非及又两造具偹师听五辞】有功则悦行将劳四牡之征【诗序四壮劳使臣之来也有功而见知则悦矣】
　　代回赵茶马【彦绾】谢进职
　　寳储进直【东坡谢除龙图阁学士表中禁宝储上应奎壁之象先朝谟训逺同河洛之符赵葢以龙图阁学士提举川司茶马】玺命谕留经河纬洛之文章官由人重【易系辞河出图洛出书圣人则之言进直龙图阁】控蜀通秦之牧功以久成【山谷诗玉钤金印临参井控蜀通秦四十州谓茶牧谓马宋制秦马旧二万疋乾道秦川买马之额嵗为万有一千九百匹有竒川司六千秦司五千九百成都利州路十一州产茶二千一百二万斤其后文州改秦司而川司增珍州之额共为四千八百九十六秦司六千一百二十合两司为万有一千十有六疋所谓控蜀通秦之牧也】更何为哉其有试矣恭惟某官天潢擢秀【史记天官书王良旁有五星絶汉曰天潢元命包曰潢主河渠所以度神通八方宋均云天潢天津也津凑也主计度也崔廓答豫章王启禀秀天潢承辉日观吕安书植根芳苑擢秀清流】奕叶飞英礼乐逺而光华遄车言迈【并见前】忠信行扵蛮貊思马斯臧【诗駉駉牡马在坰之野薄言駉者有驈有皇有骊有黄以车彭彭思无疆思马斯臧正义云僖公思遵伯禽之法反复思之无有竟已至于马亦令使至此善】兹膺因任之荣【宋制进秩还任者谓之因任平斋集巩嵘擢都大坑冶铸钱司职事修举直秘阁因其任凡十余年旷典也】仍拜加恩之宠嵗九迁其自此【见前】昼三接其必然【易昼日三接】某越在师屯【汉律勒兵而守曰屯】例蒙巽谢翦白鹿坡前之草中夜枕戈【白鹿山在今成都府彭县四北二十里旧有金觉禅寺相传晋佛图澄所建刘琨传琨与范阳祖逖为友闻逖被用与亲故书曰吾枕戈待旦志枭逆虏常恐祖生先吾着鞭其意气相期如此】对碧鸡坊里之花何时樽酒【碧鸡坊在成都杜诗时出碧鸡坊西郊近草堂市桥官栁细江路野梅香东坡诗时梦碧鸡坊杜诗何时一樽酒重与共论文】
　　转官
　　代董侍郎转官谢三府
　　守关山之戍愧乏殊勲【梁简文诗关山逺可度逺度复难思王训诗驱车度关山关山恒晻霭陈陆琼诗邉城与明月俱在关山头徐陵诗关山三五月客子忆秦川阮卓诗关山陵汉开霜月正徘徊北周王褎诗关山夜月明秋色照孤城唐崔融诗万里照关山苍茫非一状沈佺期诗晕落关山迥光含霜霰防杜诗关山空月寒又关山同一照孟郊诗行当献天子然后致殊勲】序嵗月之劳猥升华秩无功报上有愧积中【愧字重】伏念某一出西垂【説文垂逺邉也左传防刘我邉垂谷永传三垂晏然庾亮传吾忧西陲过于歴阳此西垂指蜀言】六逢朔易【尚书平在朔易】惟是穷日之力麄守封疆【礼记正其封疆潘岳诗申命群司保尔封疆】不敢贪天之功辄侥爵赏【左传窃人之财犹谓之盗况贪天之功以为已力乎】兹蒙恩纪【后汉书孔融传文举既非旧好鸿豫亦无恩纪吴志朱治传所以供奉辅防甚有恩纪蜀志先主至京见权绸缪恩纪二主妃子传人伦之始恩纪之隆莫尚于此矣晋书陈敏传公胄早交恩纪特隆刁协传协素无恩纪募从者皆委之陈书江縂传夙荷昭晋恩纪契阔姚察传东朝攀附恩纪谬加江淹诗储后防嘉命防纪被防身】俯録年劳【后魏吏部郎中薛淑上言使选曹惟取年劳不简贤否则义均行鴈次若贯鱼勘簿呼名一吏足矣东魏高澄秉政乃革后魏崔亮年劳之制务求才实宋张栻胡铨乆不理年劳上嘉其亷静诏栻特进两官铨磨勘四官】揆厥所元岂无其自恭惟某官翼扶万化器使羣工天地为炉每曲成扵万物【贾谊传天地为鑪造化为工系辞范围天地之化而不过曲成万物而不遗】山薮藏疾岂求备于一夫【左传山薮藏疾瑾瑜匿瑕尚书尔无忿疾于顽无求偹于一夫】致此孤踪亦叨异数【左传礼亦异数】誓殚驽力仰答鸿休
　　转朝请郎谢黄侍郎【伯固○杜氏通典朝请郎隋置散官葢采晋宋齐梁陈并有奉朝请为名唐因之显庆制侯出身正七品上叙宋元丰更官制以朝请郎换前行员外郎侍御史】
　　荒服辇输何益樵苏之后【尚书五百里荒服冦恂传以辇车骊驾转输前后不絶韩信传樵苏后防师不宿饱注樵取薪也苏取草也】副郎铢积叨升糠粃之前【韩文韦侍讲盛山诗序韦矦以考功副郎守盛山东坡集寒女之丝铢积寸累孙绰传簸之飏之糠粃在前】曾防日奏之功【尚书敷同日奏罔功】仅守年劳之叙【见上条】然扵踈拙亦是侥逾自昔就第之侯号奉朝请【后汉书贾复传复以列矦就第二十八将传论所加特进朝请而已注耿弇好畤矦食邑二县奉朝请汉律春曰朝秋曰请杜氏通典奉朝请无员本不为官位宣帝纪宣帝为皇孙时得奉朝请汉官觧注三辅职如太守独奉朝请张禹以特进奉朝请萧朢之以关内矦奉朝请续汉书前汉列矦奉朝请在长安次三公通典东京罢省三公外戚皇室诸矦多奉朝请奉朝请者奉朝防请召而已野客丛书今呼朝请郎及奉朝请并作上声攷汉书朝请其説有二如汉律所云此合从去声如窦婴不得朝请王陵竟不朝请之类是也师古注才姓反如杜氏通典所云当作上声故韩退之东坡诗并作上声押也】本朝杂端之职顷视班聨【杜氏通典侍御史之职有四谓推弹公廨杂事定殿中监察以下职事及进名改转台内之事悉主之号为台端他人称之曰端公其知杂事者谓之杂端最为雄剧】自官制正名之余【宋史职官志宋承唐制居其官不知其职者十常八九自真宗仁宗以来议者多以正名为请咸平中杨亿首言文昌防府有名无实宜复其旧既而言者相继乞复二十四司之制至和中吴育亦言尚书省天下之大有司而废为闲所当渐复之然朝论异同未遑厘正神宗即位慨然欲更其制熈寜末始命馆阁校唐六典元丰三年以摹本赐群臣乃置局中书命翰林学士张璪等详定下诏肇新官制省台寺监领空名者一切罢去而易之以阶】寄员郎前行之禄【仝上元丰三年详定所上寄禄格元祐初以流品无别诏寄禄官悉分左右词人为左余人为右两京新记尚书郎自两汉已后妙选其人唐武徳贞观以来尤重其寄吏兵部为前行最为要剧自后行改入皆为羙选考功员外专掌试贡举人员外郎之最朢者司门都门屯田虞水膳部主客皆在后行闲简无事宋史职官志元丰寄禄格以阶易官新官朝请郎旧官前行员外郎侍御史新官朝散郎旧官中行员外郎起居舍人新官朝奉郎旧官后行员外郎左右司谏通典开元令尚书六曹吏部兵部为前行户部为中行礼部工部为后行】遥瞻粉省知隔防尘【杜诗馨香粉署妍白乐天诗文昌新入有光辉紫界宫墙白粉闱钱起诗粉署花騘入丹霄紫诰重杜氏通典省中皆以胡粉涂壁广异记唐韦行式为西川采访使有侄曰子威溺于神仙修炼之术有歩卒丁约者执厮役于部下子威颇私之一日辞去谓子威曰郎君道情深厚不欺暗室终当弃俗尚隔两尘子威曰何谓两尘约曰儒谓之世释谓之刼道谓之尘善坚此心亦复遐夀】近视土山不容一蹴【谈賔录唐诸郎不自员外拜者谓之土山头果毅言遽拜崇品有似长征兵回便授邉逺果毅景云中赵谦光自大理正便迁戸部郎中而员外郎贺渉遂戏咏曰员外由来羙郎中望不优寜知粉署里飜作土山头蹴子六切説文蹑也】頋某无似知命不犹【见前】载驰载驱曾何禆扵苞栩【诗肃肃鸨羽集于苞栩王事靡盬不能艺稷黍防言先劳而后获所集以喻人当先劳而后得所安】不稼不穑亦何取扵廛禾【诗不稼不穑胡取禾三百防兮不狩不猎胡瞻尔庭有悬貆兮】偶成鑚员外之天谁实为将军之地【灌夫传今众辱程将军独不为李将军地乎师古曰言既毁程令广何地自安】兹盖伏遇某官以大司马【杜氏通典大司马古官也掌武事项羽以曹无咎周殷并为大司马朱博传武帝罢太尉始置大司马以冠将军之号春秋运斗枢黄帝坐沪与大司马容光临观凤衔图置黄帝前】为冠军侯【霍去病传上曰票姚校尉去病斩首捕虏二千二十八级得相国当户斩单于大父行借若侯产捕季父罗姑比再冠军以二千五百户封去病为冠军矦】飬民以致贤人【萧何传臣愿大王王汉中飬其民以致贤人牧用巴蜀还定三秦天下可图也】开诚而布公道【蜀志诸葛武矦传评约官职从权制开诚心布公道】河以南皆为晋土争击楫以渡江【祖逖传帝以逖为奋威将军豫州刺史渡江中流击楫而誓曰祖逖不能清中原而复济者有如大江辞色壮烈众皆慨叹逖爱人下士虽踈交贱皆恩礼遇之由是黄河以南尽为晋土】陜而东主之周公且彻桑于未雨【公羊传自陜而东者周公主之自陜而西者召公主之详别见】借腹中之兵甲【崔浩传世祖指浩示高车渠帅曰此人尫纎懦弱手不能弯弓持矛其胸中所懐乃逾于甲兵】成塞上之金汤【山谷诗塞上金汤惟粟粒】燕人恱则取之昆夷维其喙矣【诗混夷駾矣维其喙矣传駾突喙困也笺混夷夷狄国也见文王之使者将士众过已国则惶怖惊走奔突入此柞棫之中而逃甚困剧也王伯厚辞学指南云宣和取燕山群臣称贺令一馆职作表仍语以燕人悦则取之一句不得不使其人捜经句欲对未得王初寮曰何不曰昆夷维其喙矣遂用之】犹念狝猴骑土牛之钝【魏志州泰为司马宣王所知屡在艰中宣王留缺待之至三十六日擢为新城太守宣王为泰防使尚书钟繇调泰曰君释褐登宰府三十六日拥麾葢守兵马郡乞儿乘小车一何驶乎泰曰诚有此君名公之子少有文采故守吏职狝防骑土牛又何迟也众賔咸悦李诗狝防骑土牛羸马夹防辕又沐防而冠不足言身骑土牛滞东鲁】欲试奔蜂化藿蠋之竒【庄子奔蜂不能化藿蠋越鸡不能伏鹄卵注奔蜂小蜂也蠋音蜀藿蠋豆藿中大青虫也説文蜀葵中蚕诗蜎蜎者蠋一名蚅尔雅蚅为蠋】下至斗量【吴书吴使中大夫赵咨使魏魏主问吴如大夫者防人咨曰聪明特逹者八九十人如臣之比车载斗量不可胜数唐武后遣使存抚四方所举之人无问贤愚悉加擢用时人为之语曰补阙连车载拾遗平斗量欋槌侍御史盌脱校书郎】尚叨寸进【老子不敢进寸而退尺韩文进寸退尺卒无所成】某所慙肮脏【赵壹传伊优北堂上肮脏倚门邉注肮脏高亢悻直之貎】不足控搏【见前】吾爱吾庐讵敢希扵轩冕【陶诗孟夏草木长绕屋树扶踈众鸟欣有托吾亦爱吾庐庄子今之所谓得志者轩冕之谓也轩冕在身物之傥来者也】我任我辇愿少缓扵鞭笞【诗我任我辇我车我牛详见前】
　　转朝奉郎谢监司
　　内服辇输何益樵苏之后【尚书越在内服百寮庶尹余见前】外郎铢积叨升糠粃之前【惠帝纪中郎郎中满六嵗爵三级四嵗二级外郎满六嵗二级苏林曰外郎散郎也余见前】曾防日奏之功仅守年劳之次然扵庸谫亦是侥逾自昔就第之侯号奉朝请【并见前】本朝横榻之任实视班聨【通典侍御史知杂事者谓之杂端最为雄剧食坐之南设横榻谓之南床】其为员外之前行葢在官制之改后遥瞻粉省知隔防尘仰视土山讵容一蹴頋其无似知命不犹【并见前】水马之走徒劳自甘退舍【杜诗鴈儿争水马注水马生水中善行如马亦谓之海马陈藏器云水马一名水黾群游水上水涸即飞长寸许四脚非海马之水马也东坡诗君不见水马儿歩歩逆流水大江东流日千里此虫趯趯长在此左传凡师一宿为舍増韵三十五里曰一舍左传其避君三舍吕览宋景有三善言荧惑徙三舍】土牛之骑宜钝何敢着鞭【野客丛书前軰马诗多引刘琨传事如山谷诗眼明见此玉花騘径思着鞭随诗翁是也此大纲言着鞭耳非为马设前此葢有为马言者按蜀志何秪谓杨洪曰故吏马不敢驶但明府未着鞭耳世人局于所见推究不广类如此余见上条】偶成鑚员外之天谁实为将军之地兹盖伏遇某官仁深引类【刘向传在上则引其类在下则推其类】义重嘘枯【后汉书嘘枯吹生】怜其剪笼中之翎假之羽翼【韩诗惟此两夫子家居率荒凉帝欲长吟哦故遣起且僵翦翎送笼中使防百鸟翔】悯其困辕下之轭借以齿牙【灌夫传局促若辕下驹】既费挈提【陈余传左提右挈挈诘结切説文县持也从手劫声】又加奬劳愧无成绩可书日月之常【尚书厥有成绩纪于太常释名日月为常】尚托余庥归守烟霞之痼【新唐书田游岩传高宗幸嵩山亲至其门谓曰先生比佳否答曰臣所谓泉石膏肓烟霞痼疾者帝曰朕得君何异汉获四皓乎】
　　回赵司户等贺转官
　　斗垒藏瘝曾防嵗最【瘝或作癏病也尚书若时瘝厥官】天朝懋赏俾叙年劳【见前】是为平进之常【晋书庾亮传皆非姻族各以平进南史蔡兴宗传吾素门平进与主上甚疎王骞传尝从客谓诸子曰吾家本素族自可依流平进不须茍求禇渊传论平流进取坐致公卿周书刘璠字宝义沛人慷慨好功名志欲主事邉城不乐随牒平进新唐书李徳尝论公卿子弟艰于进取武宗曰向闻杨虞卿兄弟朋比贵势有妨平进之路昨黜杨知立郑朴等抑其太甚耳互见前】难讲同僚之谢敢圗髙谊【平原君传寡人闻君髙义愿与君为布衣交董仲舒传讲闻高谊之日乆矣杜诗故人有孙宰高义薄层云】见畀属辞恭惟某官义笃官聨【周礼冡宰以八法治官府三曰官聨以防官治注官聨谓国有六事一官不能独共则六官共举之聨读作连古书连作聨聨谓连事通职相佐助也】情亲事契胥保恵胥教诲有味其言【尚书古之人犹胥训诰胥保惠胥教诲郑当时传诚有味其言也】孰披拂孰吹嘘不爱其力【庄子风起北方一西一东有上彷徨孰嘘吹是孰居无事而披拂是韩文吾岂有爱于力乎哉】有怜邉赏躐缀外郎笑猴骑土牛之踪真成钝滞【见前】观雀化水蛤之变要是沉沦【礼记季秋之月爵入大水为蛤述异记淮水中黄雀至秋化为蛤至春复为黄雀五百年化为蜃蛤国语赵简子叹曰雀入于海为蛤雉入于淮为蜃鼋鼍鱼鼈莫不能化唯人不能哀夫】或承之羞不知所贺【见前】某未能辟谷【史记留矦世家乃学辟谷道引轻身郊社志李少君以谷道郤老方见上李竒曰谷道辟谷不食之道也魏文帝典论颍川郤俭能辟谷饵茯苓】久已思莼【莼通作莼水葵也本草生水中叶似鳬葵浮水上采茎堪噉三月至八月茎细如钗股名丝莼九月至十月渐麤在泥中名瑰莼张翰传翰字季鹰吴郡人齐王冏辟为大司马东曹掾因见秋风起乃思吴中菰菜莼羮鲈鱼脍曰人生贵得适志何能覊宦数千里以要名爵乎遂命驾而归着首邱赋】士夫争磨勘而杀人幸容茍免【宋史苏轼传王安石曰人须知行一不义杀一不辜得天下弗为乃可轼戏曰今之君子争减半年磨勘虽杀人亦为之安石笑而不言】将军以告身而易醉行可匄归【唐书至徳中专以官爵赏功及收散卒大将军告身一通才易一醉】改官
　　改官谢丞相
　　璧水缀员已抱罔功之愧【礼记天子辟雍注辟雍圜如璧实以水内如覆盆外如偃葢也桓谭新论王者作图池以璧形实水其中以圜壅之名曰辟雍言为国录】金闺登借复叨寓禄之恩【齐谢朓诗谬通金闺借李诗谬题金闺籍言为架阁】此圣世优职事之常而愚夫无功状之实全出鑪锤之造敢忘竿牍之恭【并见前】窃以禄至宣徳之阶虽八品秩【通典宣德郎隋置散官唐因之显庆制伯出身七品下叙子出身从七品上叙宋史职官志文散官朝奉承直郎正六奉直通直郎从六朝请宣徳郎正七朝散宣奉郎从七给事承事郎正八承奉承务郎从八儒林登仕郎正九文林将仕郎从九】俗羡通班之宠号再登科【刘知防史通忤时篇仆少小从时早蹑通班班次也】举必五员职须六考【宋绍兴二十九年洪遵王希亮等上议曰自一命已上仕于州县之间虽有真贤实亷势不能自逹于上故为之立荐举之法必使之歴任六考所以迟其嵗月而责其赴功必使之举官五员所以多其保任而必其可用】贰卿为之进巻【东坡集文昌贰卿位次八座谓侍郎也】万乘至扵临轩【史丹传天子自临轩槛】使百里或九十之差则分寸有千丈之落幸或通扵班笋又免待扵戍【并见前】惟甄异扵庭绅许帯行扵职组以此刈薪扵翘楚斯亮天功【诗翘翘错薪言刈其楚注翘翘薪貎错杂也楚杂薪之中尤翘翘者尚书钦哉惟时亮天功】如其不稼以取禾曷孚人望【见前】如某者起于素贱加以朱愚【庄子不知乎人谓我朱愚知乎反愁我躯】自安鸴鸠斥鷃之栖【庄子蜩与鸴鸠笑之注崔云鸴读为滑滑鸠一名滑雕司马云学鸠小鸠也李云鹘雕也毛诗草木疏云鹘鸠班鸠也简文云月令鸤鸠拂其羽是也又斥鴳笑之注司马云斥小泽也亦作尺鴳于谏反字亦作鷃韵防鴽属尔雅鳸鸮陆佃云品中膳羞礼记内则鹑鴳鴳不木处安矣故谓之鴳】亦乏蚍蜉蚁子之援【见前】随材官蹶张之后不自意全【申屠嘉传以材官蹶张从高帝击项籍如淳曰材官之多力能脚蹋彊弩张之故曰蹶张师古曰今之弩以手张者曰擘张以足蹋者曰蹶张吴王濞传吾乘传至此不自意全】补文学掌故之聨已逾分愿【儒林传以治礼掌故以文学礼义为官又嵗课丙科四十人补文学掌故师古曰言治礼掌故之官本以有文学习礼义而为之】感大钧无垠之播物【见前】欲小子有造扵成人【诗肆成人有徳小子有造】进之东胶【礼记周人飬国老于东胶注东胶亦太学在国中王宫之东通典周制太学为东胶小学为虞庠胶之言紏也所以紏収学士也】告扵南靣如丝如纶而如綍有陨自天【易姤九五以杞包有陨自天疏言无能倾陨之者唯天能陨之此借用】在沚在陵而在阿孰为之地【诗菁菁者莪在彼中阿既见君子乐且有仪菁菁者莪在彼中沚既见君子我心则喜菁菁者莪在彼中陵既见君子锡我百朋注菁菁然茂盛者萝蒿所以得茂盛者由生在阿沚陵之中得阿沚陵之长飬故茂盛以兴君之长飬人才】伏遇某官坤厚载物【见前】鼎烹飬贤【易鼎象也以木巽火亨餁也圣人亨以享上帝而大亨以飬圣贤】耻一夫之纳沟中欲得其所招诸生而立馆下恐毁扵随故虽紏録之曹亦加超迁之渥某敢不修其可愿钦乃攸司【并见前】卑者止髙者流当益厉六馆之仁勇【韩文太学生何蕃传惜乎蕃之居下其可以施于人者不流也譬之水其为泽不为川乎川者高泽者卑高者流卑者止是故蕃之仁义充诸心行诸太学积者多施者不遐也】直而温寛而栗庶可助九徳之敷施【尚书帝曰防命女典乐教胄子直而温寛而栗刚而无虐简而无傲又翕受敷施九徳咸事】
　　改官谢乔司业【行简○同第七巻除国录谢葛祭酒启头○宋史乔行简字夀朋婺州东阳人学于吕祖谦之门登绍熈四年进士第歴官浙西提防刑狱兼知镇江府迁起居郎兼国子司业拜参知政事兼知枢密院事寻拜右丞相嘉熈三年拜平章军国重事四年加少师封鲁国公赠太师谥文惠所着有周礼縂説孔山文集癸辛杂志云乔文惠行简嘉熈之末自相位拜平章军国重事年八袠矣时皆以官贵长年羡之而公晚年子孙沦防况味尤恶尝作上梁文云有园有冶聊为卒嵗之游无子无孙尽是他人之物又乞休表云少壮老百年已逾八袠祖子孙三世仅存一身闻者怜之】
　　伏遇某官道航圣渎【法言舍舟航而济乎渎者末矣舍五经而济乎道者末矣】材栋儒林【史记有儒林传董仲舒发藻儒林】左史读五典三坟葢将倚相【左传左史倚相趍过王曰是良史也子善视之是能读三坟五典八索九邱注倚相左史名韩安国传天子方倚以为汉相元载杜相国神道碑俾时不迷倚以为相】国子学九徳六舞暂假司成【尚书亦行有九徳周礼以乐舞教国子舞云门大大咸大磬大夏大濩大武礼记大司成论説在东序职林隋炀帝改国子学为国子监复置祭酒唐龙朔改为司成馆祭酒为大司成光宅改为成均监】当江涛如此之时【朱新仲诗江涛如此欲安行详见前】轸根本然之虑欲作成扵六馆【通典西京国子领六学一曰国子学生徒三百人二曰太学生徒五百人三曰四门学生徒千三百人四曰律学生徒五十人五曰书学生徒三十人六曰算学生徒三十人】以表厉扵四方【儒林传本人伦劝学兴礼崇化厉贤以风四方太平之原也】有漼者渊不嫌葭苇之众【诗菀彼栁斯鸣蜩嘒嘒有漼者渊萑苇淠淠漼丁罪反深也淠淠众也正义曰栁木盛而多蝉渊水深而生苇言大者之旁无所不容】言刈其楚葢为薪槱之储【诗翘翘错薪言刈其楚觧见上条又芃芃棫朴薪之槱之济济辟王左右趣之传芃芃本盛貌棫白桵也朴枹木也槱积也山木茂盛万民得而薪之贤人众多国家得用蕃兴槱音酉积木焼也晋书罗宪传薪槱之任清规自逺】况素出扵门墙尤愿承其模范【法言务学不如务求师师者人之模范也模不模范不范为不少矣】某敢不尊其瞻视识所歩趋【庄子夫子言亦言也歩亦歩也趍亦趍也】虽藻火粉米之不同贵贱位矣【孝经非先王之法服不敢服郑注云天子服日月星辰诸矦服山龙华虫卿大夫服藻火士服粉米系辞天尊地卑乾坤定矣卑高以陈贵贱位矣】傥苹蘩锜釡之可荐左右芼之【诗于以采苹南涧之濵于以采藻于彼行潦于以盛之维筐及筥于以湘之维锜及釡于以奠之宗室牖下注苹大蓱也藻聚藻也方曰筐圆曰筥湘烹也锜釡属有足曰锜无足曰釡又参差荇菜左右芼之注左右助也芼择也】
　　回刘教授【大川】谢举改官
　　缀曲江之题知贤已久【玉泉子慈恩寺连接曲江京辇胜景毎嵗新得第者毕列名于此张礼游城南记江以水流屈曲得名司马相如赋临曲江之隑洲葢其地也剧谈云曲江本秦隑洲唐开元中防凿为胜境欧阳詹曲江记兹地循原北峙回冈旁转圜环四匝中成坎窞窙窌港洞生泉翕源崇山濬川钩结盘防涵虚抱景气象澄鲜涤虑延欢栖神育灵于此观之可以得其槩矣】玷直指之寄察士为先【见前】方踧踖扵循墙【韵防踧踖若不自容也诗诂引论语踧踖如也谓敛足则踖踖小歩也余见前】遂蹉跎扵削椟【韩诗乌乎吾意其蹉跎杜诗淮海莫蹉原陟传削椟为防】有来巽谢良仭谦光【易谦尊而光】伏惟某官行有宫庭【荀子君子言有坛宇行有防表道有一隆言道徳之求不下于安存言志意之求不下于事言道徳之求不二后王道过三代谓之荡法二后王谓之不雅髙之下之小之臣之不外是矣是君子之所以骋志意于坛宇宫庭也注宫谓之室庭门户之内也君子虽骋志意论説不出此坛宇宫庭之内也】文为鞶帨【法言今之学也非独为之华藻也又从而绣其鞶帨恶在老不老也注鞶音盘帨音税鞶大带也帨佩巾也所以佩物而为饰也言古之学者存其大体所以易也今之学者有经传章句如华藻绣鞶帨其文弥繁所以难也】吹更生之藜杖孰非鸿寳之言【王子年拾遗记刘向校书天禄阁専精覃思夜有老人植青藜杖扣阁而进见向暗中独坐诵书老父乃吹杖端烂然大明因以照向説开辟以前事向因受五行洪范之文至曙而去向请问姓字云我是太乙之精天帝闻金卯之子有博学者下观焉刘向传淮南有枕中鸿宝秘书向父徳治淮南狱得其书更生幼而读诵】栽梦得之桃花不作大钧之问【刘禹锡字梦得再游都观诗序云余贞元二十一年为屯田员外郎时此观未有花是嵗出牧连州寻贬朗州司马居十年召至京师人人皆言有道士手植仙桃满观如红霞因戏赠防花诸君子诗云紫陌红尘拂靣来无人不道防花回都观里桃千树尽是刘郎去后栽以志一时之事旋又出牧今十有四年复为主客郎中重游都观荡然无复一树唯兎葵燕麦动摇于春风耳因再题以俟后逰诗云百畆庭中半是苔桃花浄尽菜花开种桃道士归何处前度刘郎今又来禹锡有问大钧赋详别见】淹回如此静退恬然兹虽腾一鹗之章恨未足五豝之数【并见前】某蟇頥无政【蟇頥山在眉山县东七里状如蟇頥因名陆务观入蜀记虾蟇培在山麓头鼻吻颔絶类而背脊疱处尤逼真造物之巧有如此者自背上深入得一洞穴石色绿润泉泠泠有声自洞出垂虾蟇口鼻间成水帘水品所载第四泉是也】龙节非材【周礼泽国用龙节】下车而举慈明岂种私门之桃李【晋东海王越临兖州以江应元为别驾委以州事与应元书曰昔王子师为豫州未下车辟荀慈明下车辟孔文举贵州人士有堪应此者不元举郄鍳为贤良阮修为直言程收为方正时称其得人王允传允字子师黄巾贼起特选拜豫州刺史辟荀爽孔融等为从事荀爽传爽字慈明防而好学颍川为之语曰荀氏八龙慈明无防】筑台而招郭隗欲开公道之荆榛【鲍昭乐府将起黄金台上谷郡图经黄金台易水东南十八里燕昭王置千金于台上以延天下之士孔融书燕昭筑台以招郭隗王隐晋书段匹碑进屯故安县故燕太子丹金台述异记燕昭王故城中土人呼贤士台亦谓招贤台详见前曹邺诗一旦公道开青云在平地杜诗王风委草莽战国多荆榛】惟慙程力之绵【程説文品也礼记注谓器所容防容受多少礼记引重鼎不程其力汉书緜力薄材注緜弱也】更辱摛文之绮【説文绮文绘也选诗高谈一何绮】
　　宫观【宋设祠禄之官以佚老优贤祖宗时员数絶少熈寕以后乃増焉时方经理时政患疲老不任事者废职欲悉罢乃使任宫观以食其禄时相王安石亦欲以此处异议者遂诏宫观母限员并差知州人以三十月为任】
　　贺泸帅杨尚书【汝明】进职奉祠
　　元帅贤劳清都均逸【列子清都紫防钧天广乐帝之所居注清都紫防天帝之所居也唐凌敬诗聊排灵璅闼徐歩入清都王荆公集赐韩琦诏方均逸豫适此外虞颍濵龙川志畧均逸偃藩】文昌八座昔倡九牧以阜民【刘伯防八座比于文昌二丞方于管辖尚书六卿分职各率其属以倡九牧阜成万民】幕府十年今解五符而还里【杜诗十年出幕府张释之传安知尺借五符注军士伍伍相保之符信也唐车服志西京北都留守给麟符东方青龙符南朱雀符西驺虞符北武符】显拜緑绨之宠【説文绨厚缯也外戚传中黄门持诏緑绨方底注厚缯方底盛书囊形】峻加紫殿之班【成帝纪永始四年春正月行幸甘泉郊泰畤神光降集紫殿西京杂记成帝设云帐云幄云幕于甘泉紫殿世谓三云殿三辅黄图帝于甘泉宫起紫殿刻镂黼黻以玉餙之又唐有紫防殿紫宸殿续通典端明殿学士冯道赵凤制擢自玉堂升于紫殿】归哉归哉【诗殷其靁在南山之阳何斯违斯莫敢或遑振振君子归哉归哉注劝以为臣之义未得归也】幸甚幸甚【韩文伏惟俯加怜察幸甚幸甚白乐天醉吟先生传幸甚幸甚余何求哉】伏惟某官柔嘉维则【诗仲山甫之徳柔嘉维则令仪令色小心翼翼注柔和而羙善唯可以为法则】从容以和【尚书无依势作威无倚法以削寛而有制从容以和】节槩抗岷峨之横【节防操介也郭觧传感槩师古曰感意气而立节防李诗可以横絶峨眉颠】渊源深江汉之濯髙【缺】迅歩不受人间风日之尘【梁四公记罗子春为梁武帝入龙洞求珠得食如花药膏饴食之香羙赍食至京师得人间风日乃坚如石不可食唐苏鹗杜阳杂编宝厯二年浙东国贡舞女二人舞态艶逸非人间所有每歌舞罢上令内人藏之金屋宝帐葢恐风日所侵故也山谷诗人间风日不到处天上玉堂森宝书又人间风日不可奈故待成隂叶下来】缓辔徐驱径曵天上星辰之履【周亚夫传按辔徐行杜诗持衡留藻鉴聼履上星辰】五月泸溪之入【汉书地里志泸惟水出牂牱郡句町县诸葛武矦传五月渡泸深入不毛】九鑚巴火之新【杜诗九鑚巴噀火】大国十连民无遗便【礼记十国以为连连有帅昌黎韦丹墓志居三年于江西八州无遗便】细书一札王曰遄归【后汉书循吏传皆一札十行细书成文诗徐方不回王曰还归】乃思昼行之荣【项籍传冨贵不归故鄊如锦衣夜行魏张允为雍州刺史太祖曰卿还本州可谓衣绣昼行矣刘禹锡诗朝服归来昼锦荣】欲就晚赋之乐【注见下文】日出而作皆言倦飞则知还【庄子日出而作日入而息逍遥于天地之间而心意自得归去来辞云无心以出岫鸟倦飞而知还周益公集张忠简公阐已奉祠禄陛辞上曰卿姑暂还秋凉复召卿矣公既退诗云八请犯天顔今日出汉关浑如倦飞鸟日暮傍朝还】夜行不休谁作急流之勇退【魏田豫乞逊位曰年过七十而居位譬犹钟鸣漏尽而夜行不休罪人也遂称疾邵氏见闻録云钱若水为举子时见陈希夷于华山希夷曰明日当再来若水如期徃见一老僧与希夷拥地炉坐熟视若水乆之不语以火箸画灰作做不得三字徐曰急流勇退人也画墁录若水谒华山陈抟曰目如防漆黒白分明当作神仙有紫阁老僧曰不然他日但能冨贵急流勇退人也】伟公髙节立我懦夫孔戣耳目未觉衰力控二宜之防【昌黎尚书左丞孔公墓志公年七十三三上书去官愈谓曰公尚壮奚去之果曰吾年至一宜去吾为左丞不能进退郎官惟相之为二宜去愈明日奏防曰戣为人守节清苦筋力耳目未觉衰老戞国忘家用意至到不宜苟顺其求】温公肺肠为已有暂营独乐之谋【司马温公独乐园记逍遥相羊惟意所适明月时至清风自来行无所牵止无所抳耳目肺肠巻为已有魏鹤山经外杂抄元次山心规云我鼻我目我口我耳温公之意葢出于此】况防两防驷羡巨源之归【昌黎送杨少尹序昔防广受二子以年老一朝辞位而去于时公卿设供张祖道都门外车数百两道路观者多叹息泣下共言其贤今杨与二疏其意岂异也予忝在公卿后遇病不能出不知杨矦去时城门外送者几人车几两马几匹道邉观者亦有叹息知其为贤与否】而一防一区足子云之乐【杨雄传雄字子云其先杨李官至庐江太守汉元鼎间避仇复遡江上处防山之阳曰陴有田一壥有宅一区世世以农桑为业】南方已定足可从赤松之逰【出师表南方已定兵甲已足张良传愿弃人间事从赤松子游耳师古曰赤松子仙人号也神农时为雨师服水上教神农能入火自焼至昆山上常止西王母石室随风雨上下炎帝少女追之亦得仙俱去】东征是皇尚当为苍生而起【诗既破我斧又缺我斨周公东征四国是皇哀我人斯亦孔之将注皇匡也周公既反摄政东伐此四国诛其君罪正其民人而已谢安传安石不肯出将如苍生何殷浩传深源不起当如苍生何】某夙防异顾輙布贺忱既羡公未老而得闲【遯齐闲览赵嘏诗早晚粗酬心事了水邉归去一闲人若身事了则仕进之心益炽愈无归期矣王易简云青山得去且归去官职有来还自来是岂能须防忘情于轩冕邪余尝于驿舍见人题壁云谋生待足何时足未老得闲方是闲余深味其言服其精当而愧未能行也此与夫一日防除目三年损道心者异矣】又愧我每懐之靡及【诗皇皇者华于彼原隰駪駪征夫每懐靡及笺春秋外传曰懐私为每懐众行夫既受君命当速行每人懐其私相稽留则于事将无所及】挹浮邱之袂尚愿执鞭【郭璞游仙诗左挹浮邱袂右拍洪崖肩列仙传浮邱公接王子乔以上嵩高山史记虽为之执鞭所欣慕焉】登黎侯之楼或蒙援笔【东坡眉山逺景楼记今太守黎矦希声轼先君子之友人也作逺景楼日与賔客僚吏游处其上轼方为徐州吾州之人以书徃来未尝不道黎矦之善而求文以为记嗟夫轼之去郷乆矣所谓逺景楼者虽想见其处而不能道其详矣然州人之所以乐斯楼之成而欲记焉者岂非上有易事之长而下有易治之俗也哉若夫登临览观之乐山川风物之羙轼将归老于故邱布衣幅巾从邦君于其上酒酣乐作援笔而赋之以颂黎矦之遗爱尚未晚也】
　　贺李侍郎进秩敷文阁学士提举嵩山崇福宫【敷文阁绍兴十年置以藏徽宗御制置学士直学士待制以次列职嵩山即禹贡外方山东谓大室西谓少室嵩其縂名也谓之室者以其下各有石室崇福宫有管勾或提举提防官】
　　枤杜劳还【枤音第木独生又孤髙貎诗有枤之杜有睆其实王事靡盬继嗣我日日月阳止女心伤止征夫遑止诗序枤杜劳还也】嵩髙均逸【白虎通中央之岳独加高字者何中央居四方之中而高故名余见前】大行台之保大载缵武功【魏书以仆射源懐为行台巡北邉隋书百官志行台尚书令视正二品刘禹锡诗南荆西蜀大行台左传夫武禁暴戢兵保大定功安民和众丰财者也暴而不戢安能保大犹有晋在安能定功晋纪縂论逆取顺守保大定功诗二之日其同载纉武功言私其豵献豜于公注纉继功事也继续武事年常习之使不忘战也】真学士之拜真诞敷文徳【言行录綦崇礼字叔厚覃思于学问文章视唐燕许常扬为不足道上每曰綦某之文有体真学士也山谷诗玉堂端要真学士须得儋州秃鬓翁汉书嵗满为真宋李昉入直翰林先是卢多逊已任学士太祖见昉在多逊下问其故宰相曰昉以本官直学士院未即真拜真拜学士在多逊之上尚书帝乃诞敷文徳舞干羽于两阶】有伟急流之退【见上条】式观晚节之香【李彦平録韩魏公在北门九日燕诸僚佐有诗云不羞老圃秋容淡且防黄花晚节香识者知其晚节之髙】恭惟某官博极羣书【司马迁传自刘向杨雄博极群书皆称迁有良史之才冯衍传九嵗能诵诗至二十而博通群书】洞视万古【李汉韩文序洞视万古愍恻斯世】用之礼义讲唐虞扵细氊【礼记故勇敢强有力者天下无事则用之于礼义天下有事则用之于战胜王吉传广厦之下细防之上明师居前劝诵在后上论唐虞之际下及殷周之盛】诘尔戎兵挞秦楚之坚甲【尚书其克诘尔戎兵以陟禹之迹】昔者狂澜之倒【韩文障百川而东之回狂澜于既倒】屹然畅毂之坚【诗文茵畅毂驾我骐馵注畅长也毂车轮中之木周书庾信传栈秦车于畅毂沓汉鼓于雷门王元长诗序畅毂埋辚辚之辙】逺扬迩昭【栁河东平淮西雅宛宛周道于山于川逺扬迩昭陟降连连】外镇内拊【王陵传外镇拊四夷诸矦内亲附百姓】尽护诸将【陈平传拜以为护军中尉尽防诸将】不耸一尘【左传邉鄙不耸注耸动也】王曰遄归将军筹帷幄之内【诗徐方不回王曰遄归余见前】我戍未定且收身矢石之间【诗我戍未定靡使归聘注言我方戍于北狄未得定止无人使归问安否所以忧也左传亲受矢石叔孙通传防矢石争天下韩诗放意机衡外收身矢石间东坡诗道傍傥有山中旧问我收身早晩回】学士象四时【新唐书百官志景龙二年置文馆大学士四人以象四时详见前】光禄正二品【宋史百官志诸金紫光禄大夫知枢宻院事参知政事同知枢密院事太尉开国郡公上柱国为正二品】祝厘太室真闻呼万歳之三【封禅书文帝制曰祝厘者归福于朕百姓不与焉自今祝致敬毋有所祈注厘福也尚书大传尚考太室之仪唐为虞宾郑曰太室明堂之中央室也王融曲水诗序接礼贰宫考庸太室武帝纪帝至于中岳获駮麃见夏后启母石翌日亲登嵩高御史乘属在庙旁吏卒咸呼万嵗者三于是令祠官加増太室祠】诏禄禁庐又可袭六艺而七【阁职曰禁涂亦曰禁庐封禅书一艺袭六为七司马相如传将袭旧六为七注六经加一为七】班接西京之鸾鹤欢腾北墅之鱼【韩诗瓦影防鱼又谿有薲芡有有鱼】身与名而孰亲【老子名与身孰亲身与货孰多注名遂则身退财多则害身也】事随忧而共减【韩诗事随忧共减诗与酒俱还】起视当世允谓全人【庄子工乎天而俍乎人者唯全人能之俍音良注工于天即俍于人矣谓之全人全人则圣人也崔云俍良工也】某耸闻除书亟裁斐语起温公扵崇福不无愿公入相之人【东坡司马温公行状公居洛十五年再任留司御史台四年提举崇福宫神宗崩公赴阙临衞士见公入以手加额曰此司马相公也民遮道呼曰公无归洛留相天子活百姓所在数千人聚观之宋史温公传论新法害民将二十年方是时光退居于洛若将终身焉而世之贤人君子以及庸夫愚妇日夕引领朢其为相至或号呼道路愿其无去朝廷是岂区区材智能得此于人哉徳之盛而诚之至也】迎老子扵函闗且致为我著书之请【史记老子传居周乆之见周之哀廼遂去至关关令尹喜曰子将隐矣彊为我著书于是老子廼著书上下篇言道徳之意五千余言而去】
　　代董制置贺安观文【丙】除节使开府宫观【宋史安丙字子文广安人淳熈间进士开僖二年邉事方兴程松为四川宣抚使吴曦副之丙陈十可忧于松松不省曦反丙与杨巨源李好义合谋诛之七年丙为湖广安抚使政尚严酷判官章徕劾丙丙授崇信军节度使开府仪同三司万夀观使赐旌节金印衣带鞍马卒赠少师理宗赐谥忠定宋罗大经鹤林玉露云安子文与杨巨源李好义合谋诛逆曦旋杀巨源而専其功乆之朝廷疑其防扈俾帅长沙子文尽室出蜀尝自賛云靣目邹捜行歩藞防人言托住半周天我道一场直戏耍今日到湖南又成闲话靶在长沙计利析秋毫防前豢豕成群粪秽狼籍肥腯则烹而卖之罢镇捆载归蜀】
　　元老求闲【诗方叔元老克壮其犹传元大也五官之长出于诸矦曰天子之老】清朝防宠【李诗更奏逺清朝】斋坛授钺新大将之威仪【韩信传信亡萧何追还汉王曰以为大将何曰王素慢无礼今拜大将如呼小儿此乃信所以去也王必欲拜之宜择日斋戒设坛场具礼乃可王许之淮南子国有难君卜吉日以授旗鼓将入庙门趋至堂下北靣而立主亲操钺持头授将军其柄曰从此上至天者将军制之复操斧持授将军其柄曰从此下至渊者将军制之挚虞新礼议汉魏故事遣将出征符节郎授钺于朝堂新礼遣将御临轩尚书授节钺古兵书跪而推毂之义也东坡启出节少府授钺斋坛杜诗授钺筑坛闻意防】揆路彯缨等上公之体貌【尚书使宅百揆狄梁公表载尘铉路韵防彯彯长组貌梁书张充与王俭书彯缨天阁既谢廊庙之华缀组云台终慙衣冠之秀选诗仕子彯华缨骆賔王诗彯缨倍绂冕尚书庸建尔于上公贾谊传夫尝已在贵宠之位天子改容而体貎之矣】仍峻琳宫之领【大中祥符除向敏中制式建琳宫】用华梓里之归【诗惟桑与梓必恭敬止】纶綍载扬绅緌胥庆恭惟某官材宏且毅器博而周所守匪亲化为豺狼顷防失劔门之壮【李诗劔阁峥嵘而崔嵬一夫当关万夫莫开所守或匪亲化为狼与豺宋史安丙传吴曦为四川宣抚副使受金诏称蜀王僣号建官称臣于金以丙为丞相长史丙度徒死无益阳与而隂图之遂与杨巨源李好义等诛曦】无礼扵君诛如鸟雀公迄回沔水之朝【左传见无礼于其君者诛之如鹰鹯之逐鸟雀也诗沔彼流水朝宗于海宋史孙忠锐失守散关丙檄其还欲废之先命杨巨源以沔兵二千策应巨源至鳯州斩忠鋭丙遂以忠鋭附伪进表之罪闻于朝丙以沔州都统司所统十军权太重故自吴璘至挺曦皆有尾大不掉之忧乃请分置副都统制各不相】是为非常之功【陈琳为袁绍檄州郡有非常之人然后有非常之事有非常之事然后立非常之功】宜受不次之赏【丙传曦反朝廷初闻变莫知所为密防帛书曰安丙素推才具有志事功如能图曦报国以明本心即当不次推赏虽二府之崇亦无所吝】况尅复四州扵谈笑【杨巨源传巨源谓丙曰曦死贼胆已破关外四州为蜀要害不取必有后患于是分遣李好义复西和州张林李简复成州刘昌国复阶州孙忠鋭复散关】而抚摩八载之疮痍【刘敬传疮痍者未起季布传创痍未瘳杜诗端拱问疮痍】若时登庸遂典枢机之贰【丙传开僖七年三月诏丙同知枢密院事兼太子賔客手书召之】闻命就道又成藩屏之留【丙传丙行次广徳军进观文殿学士知潭州湖广安抚使】方深虚伫之思忽控飬恬之请【庄子古之治道者以恬飬知生而无以知为也谓之以知飬恬注恬静而后知不荡知不荡而性不失也夫无以知为而任其自知则虽知周万物而恬然自得也】槖兠防纛俨千乘以启行【礼军事悬壶以序聚注悬壶为漏以次更序守偹以两木相击行夜説文兠鍪首铠也东观汉纪马武击隗嚣身被兠鍪铠甲献帝春秋太史慈与孙策战于神亭策得慈兜鍪车頴秦书符登刻兜鍪作死休字齐书周盘龙曰貂蝉出于兠鍪説文防有枝兵也増韵防枝为防单枝为戈周礼掌舍棘门棘即防也以防为门太公兵法防之神名大将风土记防长一丈三尺奋扬俯仰能兼五兵子虚赋建干将之雄防郭躬传汉制棨防即为斧钺纛军中大皂旗名韩文槖兠防纛以长魏师互见前诗元戎十乘以先启行戎车既安如轾如轩元戎大车也有戎车十乘以在军先欲以启突敌阵之前行】衡紞纮綖视三阶而命秩【紞都感切纮音横綖音延冠下曰衡説文紞冕冠塞耳者纮冠巻也一曰缨从下而上者缨无緌者从下仰属于冠綖冠上覆通作延礼记前后邃延注言皆出冕前后而垂防云延用三十升布染黄覆冕上冕以板为之左传衮冕黻珽带裳幅舄衡紞纮綖昭其度也注衡所以维持冠者紞冠之垂者纮缨从下而上者綖冠之上覆者四者皆冠之餙张衡东京赋乃整法服正冕带珩紞纮綖玉笄綦防火龙黼黻藻綷鞶厉】仍从神圉【司马相如传灵圉燕于闲馆注灵圉众仙号也】以佚安期【列仙传安期先生者琅琊阜鄊人也卖药于东海邉时人皆言千嵗翁秦始皇东逰请见与语三日三夜赐金璧度数千万出于阜鄊亭皆置留书以赤玉舄一量为报曰后数年求我于蓬莱山】是为地上之仙【墨客挥犀蜀人魏野隐居不仕人多与之游冦莱公尤爱之尝有赠公诗云好向天上辞冨贵却来平地作神仙防斋笔谈王魏公当国屡求退不许魏野寄以诗云人间宰相唯三载君在中书十四年西祀东封俱已了好来平地作神仙东坡诗羡君平地作飞仙】何愧山中之相【南史隐逸传陶景字通明丹阳秣陵人梁武帝早与之游即位后恩礼愈笃屡加礼聘并不出国家每有吉凶征讨大事无不前以谘询月中常有数信时人谓为山中宰相】向也云无心而出岫今则水有时乎回渊【东坡醉翁操醉翁去后空有朝吟夜怨山有时而童巅水有时而回渊思翁无歳年】惟出入将相之荣虽圣贤而难必至功名终始之际尤今古之罕全贯一节扵行藏知百年之夀考【诗夀考且寕以保我后生】从容甲第寜肯甘田宅之汚【胡建传射甲舍门师古曰甲舍即甲第髙帝纪赐大第室孟康曰有甲乙次第故曰第也史记王翦传翦将六十万人攻燕请羙田宅园池甚众既至关使使还请善田者五軰或曰将军之乞贷亦已甚矣翦曰秦王怛而不信人今空秦国甲士而专委于我我不多请田宅为子孙业以自坚顾令秦王坐而疑我矣】笑傲午桥自可穷园林之胜【新唐书裴度传时内防擅权天子拥虚器度不复有经济意乃治第东都集贤里沼石林丛岑缭幽胜午桥作别墅具燠馆凉台号緑野堂度野服萧散不问人间事昌黎和裴相公感防言志诗文武成功后居为百辟师林园穷胜事钟鼓乐清时】某耸闻盛事敬仰髙风季鹰思吴亦欲为适志之举【张翰传见秋风起乃思吴中莼鲈曰人生贵得适志遂命驾而归详见前】相如还蜀何当效负弩之迎【司马相如传至蜀太守以下郊迎县令负弩矢先驱蜀人以为宠】
　　代秘丞林郎中【梦英】谢丞相得祠禄【林梦英字仲虎与陆九渊年相若笃信其学遂师焉登淳熈二年第授祁阳簿再调衡州法曹所至整饬精明为部使者郡守所知一日改官五剡俱集改知武陵县寛民戢奸兴学勤教士习丕变通判靖州讨平峒蛮知武冈军未上退居城西金石台建藏书楼徜徉其间薛叔似辟为宣抚司参议官召除国子监丞迁宗正丞权工部郎又除秘书丞权司封奉祠归年逾八十人称山房先生】
　　老而妄动自速烦言【左传啧有烦言注忿争也详见前】罪以疑轻尚沾防禄【尚书功疑惟重罪疑惟轻】重惟踈谬倍费保全【东坡集向非人主独赐保全则臣之防生岂有今日又顾已于时龃龉于人费力保全】戴洪造之难名【东坡集草芥贱防敢干洪造乾坤广大曲遂私诚】抚孤踪而増感伏念某狷弗谐世戆独愈人少而耻有道之贱贫妄希干禄【东坡集忠臣可使死封疆不能受无根之谤议志士本不求富贵不能安有道之贫贱】壮始悟不义之富贵亦足辱身【司马迁传太上不辱先其次不辱身】固尝把江海之麾【杜牧将赴呉兴登乐游原诗清时有味是无能闲爱孤云静爱僧欲把一麾江海去乐游原上望昭陵】惟不愿氷山之倚【天宝遗事杨国忠为右相或劝陕郡进士张彖谒之彖曰君軰倚杨右相如泰山吾以为氷山耳遂隐居嵩山详见前】甫违缯缴【缯音增箭有纶缴音皎箭着之以罥鸟足谓之矰缴子虚赋防矰出纎缴施】便入林泉【杜诗怅朢好林泉曽子固诗清兴入林泉王荆公诗身世托林泉黄山谷诗书札到林泉】食神围之祠凡五六任【见前】顿屠坦之刃防十九年【贾谊传屠牛坦一朝觧十二牛而芒刃不顿者所排击剥割皆众理觧也注顿读曰钝庄子臣之刀十九年矣而刀刃若新发于硎】自量叔夜之不堪【见前】任笑仲连之强作毋友不如已者乃师教之以义强委重焉则君命也【韩文先生仁且勇若以义请而强委重焉其何説之辞】自屠羊之反肆【见前】即杀马而毁车【后汉书周爕传冯良字君郎出于孤防少作县吏奉檄迎督邮慨然耻在厮役因壊车杀马毁裂衣冠乃遁至犍为从杜抚学妻子求索踪迹断絶后乃见草中有败车死马衣裳腐朽谓为虎狼盗贼所害发防制服积十许年乃还郷里东坡诗杀马毁车从此逝子来何处问行藏】谁误听闻忽蒙防擢念士非其招而往孔子奚取焉茍傲无所恃而行韩愈亦人耳【韩文傲虽凶徳必有恃而敢行愈之族亲鲜少无扳聨之势于今不善交人无相先相死之友于朝无宿资蓄货以钓声势弱于才而腐于力不能奔走乘机抵巇以要权利夫何恃而傲余见前】抗辞有罪引疾为欺冐然扶惫以奉承【惫音稗广韵羸困也通俗文疲极曰惫疲劣也易系遯之厉有疾惫也庄子先生之惫】识者逆忧其颠沛清班难玷顾再转而为丞【白乐天诗早接清班登玉陛东坡诗珪璋满清班余见前】素行久愆非一鸣而辄斥【李林甫传不见立仗马乎终日无声饫三品刍豆一鸣则黜之矣】既名欺世安所避刑窃鈇无往而非疑【列子人有亡鈇者意其隣之子视其行歩窃鈇也顔色窃鈇也言语窃鈇也动作态度无徃而不窃鈇也俄而扣其谷而得其鈇也日复见其隣人之子动作态度无似窃鈇者】聚铁不容扵铸错【通鉴初田承嗣镇魏博选募六州骁勇之士五千人为牙军以自衞日益骄恣罗绍威恶之力不能制借兵朱全忠诛之绍威虽去其逼而魏兵自是衰弱绍威悔之谓人曰合六州四十三县铁不能为此错也互见前】乍贤乍佞身已变扵三期【见前】伪行伪言诛何逃扵七日【孔子家语孔子朝政七日而诛乱政大夫少正卯子贡曰少正卯鲁之闻人也夫子为政而始诛之或者为失乎孔子曰天下有大恶五而窃盗不与焉一曰心逆而险二曰行辟而坚三曰言伪而辩四曰记丑而博五曰顺非而泽五者有一于人则不免君子之诛而少正卯皆兼有之此乃人之奸雄不可以不除】投荒已幸【柳诗投荒垂一纪新诏下荆扉又一身去国六千里万死投荒十二年】续食谓何【武帝纪徴吏民明当世之务习先圣之业者县次续食令与计偕】岂老芋之似茯神元非罔市【见前】而逺志之为小草失在出山【世説谢太传始有东山之志桓公见药中有逺志公问谢此药又名小草何以一物二称谢未即答郄参军答曰处则为逺志出则为小草谢公殊有慙色】无坠诸渊【礼记稷公问子思曰为旧君反服古与子思曰古之君子进人以礼退人以礼故有旧君反服之礼今之君子进人若将加诸膝退人若将坠诸渊母为戎首不亦善乎又何反服之礼之有】姑予之釡誉而召毁而去圣则何心【季布传陛下以一人誉召臣一人毁去臣臣恐天下有识者闻之有以窥陛下】吉之先动之防汝曾不悟【系辞防者动之防吉之先见者也】致勤大播【见前】如此曲成【系辞曲成万物而不遗】伏遇某官谦虚受人【谦当作咸易咸君子以虚受人】坤厚载物【见前】谓士非梁冀之賔客谩与招徕【梁冀传冀诛故吏賔客免黜者三百余人朝廷为空】至人言卢杞之奸邪固难覆护【旧唐书卢杞传上曰众人论杞奸邪朕何不知李勉曰卢杞奸邪天下人皆知唯陛下不知此所以为奸邪也】怒犹疑其溢恶【庄子两怒必多溢羙之言】杀寜失之不经【尚书与其杀不辜宁失不经】疾雷震霆扵物无存全之理【春秋大雨震雷谷梁传震雷电霆也説文云震霹雳也电者即雷之光与此传异易震为雷故何休亦以震为雷霆者霹雳之别名有霆必有电故传曰电霆也或当电霆为一也公羊传何休注有声名曰雷无声名曰电】葢天容地乃今知寅亮之功【高后纪盖之如天容之如地】见大徳之好生【系辞天地之大徳曰生尚书好生之徳洽于民心】岂匹夫之受赐某仰衔厚施已廹頽龄斗升之活波臣固贪旧物【庄子我东海波臣也君岂有升斗之水而活我哉王坦之传青氊我家旧物】七十而致君事正在新年【礼记大夫七十而致事若不得请则必赐之几杖】与其身后重作伪之愆【尚书作伪心劳日拙】不若生前沥哀祈之悃涧愧林慙之无尽悔不可追【北山移文林慙无尽涧愧不歇秋桂遣风春萝罢月】钟鸣漏尽而不休行将焉入【魏志田豫传答司马宣王书曰年过七十而居位譬犹钟鸣漏尽而夜行不休是罪人也隋书栁彧传其人年垂八十钟鸣漏尽若令举刺所损殊大王僧孺为韦雍州致仕表途遥齿截漏廹钟鸣高舂之景一斜不周之风忽至徐陵为王仪同致仕表星回日薄通人有乞老之言漏尽钟鸣前史有夜行之诫左传弃疾曰吾与杀吾父行将焉入又臣而不臣行将焉入】得反初服【离骚经进不入以离忧兮退将修吾初服张九龄诗征途屡反此初服已非然】实出大钧小人之过必文何嗟及矣【诗啜其泣矣何嗟及矣】君子之爱以徳愿卒成之【礼记君子之爱人也以徳细人之爱人也以姑息】
　　代李制机【大有】得祠谢丞相
　　幕府效愚猥蒙重劾【严延年传延年遣吏掾赵绣按大姓高氏得其死罪绣为两劾欲先白其轻者观延年意怒乃出其重劾延年已知其如此矣赵绣至果白其轻者延年索懐中得重劾即论杀之】公朝宥过特畀真祠【尚书宥过无大刑故无小宋宫观曰真祠亦曰真廷真馆】感无地以寄言【山谷白山茶赋谅无地以寄言故莫传于脍炙】徳如天而难论伏念某才固无似命亦不犹【并见前】门户百年难问庭前之雀【夏矦湛传承门户之业受过庭之训南史王奂传百年门户宜思后计新唐书崔信明传信明五月五日日方中生有异雀五色集庭树太史良占之曰五月为火火为离为文日中文之盛也雀五色而鸣雀文彩此儿将以文显但雀形既小禄位不高贞观中为秦川令卒】科名二纪真同竿上之鱼【欧阳公归田録梅圣俞以诗名当世然终不得一馆职晚年在唐书局充修书官尚冀书成酬劳得一贴职以偿素书垂就而卒时人莫不叹其竒薄初受敕修书语其妻刁氏曰吾之修书可谓猢狲入布袋矣刁氏对曰君于仕宦亦何异鮎鱼上竹竿耶闻者皆以为善对】幸且安百里之子男【左雄传今之墨绶犹古诸矦注墨绶谓令长卽古子男之国也】谁使作诸矦之宾客【杜诗甫也诸矦老宾客】既叨賛画安敢隠情堂上之兵未可屈人于不战【张协诗何必操干戈堂上有竒兵法言尧舜不战而屈人兵皇甫嵩传百战百胜不如不战而屈人之兵】幕中之辩真乃以我而为倾【韩诗幕中之辩人反以汝为叛台中之详人反以汝为倾】怒因水蟹之移【东坡诗怒移水中蟹详见第一巻】殃竟池鱼之及言如纶綍固疑乍佞以乍贤【并见前】法犹权衡寜免则笔而则削【礼乐志今之刑非臯陶之法也而有司请定法削则削笔则笔救时务也】夺其两秩倐已朞年适逢肆之恩【尚书眚灾肆赦】辄动问钧之请赐之大知之至前感已多【并见前】闵其穷察其愚兹恩尤厚【韩文属乎其容若闵其穷也又邈乎其容若不察其愚也】过蒙复玷特赐祝厘【见前】疾雷震霆扵物无存全之理【见上条】祥风甘雨乃今有覆露之功【黄帝占风不及地和缓而来谓之祥风符瑞图祥风者瑞风也一名景风礼稽命徴出号令合民心则祥风至孝经援神契徳至八方则祥风至尚书大传王者徳及皇天则祥风起诗以御田祖以祈甘雨文选习习祥风祈祈甘雨括地图谷山有丛云甘雨晁错传覆露万民如淳曰覆防也露膏泽也】恭惟某官社禝世臣鼎彛家学【梁任昉序功名鼎彛杜诗昭然开鼎彛】以一二日万防之无旷【尚书一日二日万几无旷庶官】乃十五年独力而有余得伊尹以格皇天亦既俘三鬷之寳玉问邓禹而披舆地行将膺万国之贡珍谅欲四海之防同益思九徳之咸事矧惟孤迹夙累一陶【并见前】兹加抆拭之仁【朱博传长陵大姓尚方禁少时尝盗人妻见斫创着其颊博闻知召见问禁是何等创也禁叩头服状博笑曰大丈夫固时有是冯翊欲洒卿耻抆拭用禁能自效不师古曰抆拭摩也】殊有发生之渐某敢不铭心圗报没齿衔恩桃李尽在公门岂终使一株之惨淡【韩诗傍有一株李顔色惨惨似含嗟余见前】葑菲无以下体尚希发寸草之华滋【梁王筠诗素茎表朱实绿叶厠华滋东坡诗怜我枯槁质借润生华滋王荆公诗仰防青青草亦复少华滋又草木已华滋又绕屋正华滋又小园封植伫华滋】
　　致仕
　　回李致政【坤载】
　　聫事少城一星终矣【孟浩然诗华省曾聨事仙舟复与俱少城在成都骆宾王诗彭山折坡外井络少城隈详见前左传十二年矣是谓一终一星终也注嵗星十二年而一周天故云一星终】懐章仁里数月扵兹【朱买臣传买臣懐其印绶歩归郡邸守邸前引其绶视其印防稽大守章也】未皇致拥篲之恭【篲音遂史记驺子如燕昭王拥彗先驱索隐曰彗帚也谓为之扫地以衣袂拥帚而却行恐尘埃之及长者所以为敬也高帝纪拥彗迎门】猥先辱踵门之见恭惟某官盘根仙种【杜诗仙李盘根大猗兰奕叶光】发藻儒英【汉书董仲舒发藻儒林】夷恵可否之间夙播仲元之誉【法言或问子蜀人也请人曰有李仲元者人也其为人也奈何曰不屈其意不累其身曰是夷惠之徒欤曰不夷不惠可否之间也黄琼传不夷不惠可否之间葢圣贤居身之所珍也蜀志秦宓传王商为李立祠宓与书曰李仲元不遭法言令名必沦其无虎豹之文故也可谓攀龙附凤者矣仲元名】逹荣前后之举莫回令伯之髙【晋书李宻字令伯诏征为太子洗马以祖母年高乃上疏曰前太守臣逵察臣孝亷后刺史臣荣举臣秀才臣以供飬无主辞不赴命】终难束手扵袖间【韩文不善为斵血指汗顔巧匠旁观缩手防间】竟出摘髭扵颔底【韩诗连年收科第若摘颔底髭回首卿相位通途无他岐】一第直溷子终嫌识路之疾驱【新唐书元结传一第慁子耳有司得子是赖韩文既识路又疾驱兮孰知余力之不任】再转而为丞甘作急流之勇退【见前】防橘中之四皓【幽恠录巴卭人家有橘园霜后诸橘尽收余二大橘巴人剖之每橘有二叟发眉皓然皆相对象戏一叟曰橘中之乐不减商山详见前】见林下之一人【遯斋间覧韦丹镇江西以诗寄僧灵澈云王事纷纷无暇日浮生冉冉只如云已为平子归休计五老峯前必共君澈答诗云年老心闲无外事麻衣草坐亦容身逢人尽道休官去林下何曾见一人葢讥之也】致为臣而归良可厚近古之俗【东坡逺景楼记吾州之俗有近古者三详别见】从邦君其上尚为赋逺景之楼【东坡逺景楼记轼将归老于故邱布衣幅巾从邦君于其上酒酣乐作援笔而赋之详见前】车防两马防匹孰不羡杨矦之贤【见前】薤一本水一盂更愿闻任棠之诲【厐参传参为汉阳太守郡人任棠有竒节参到先之棠不与言但以薤一大本水一盂置户屏前自抱孙儿伏于户下参思其防意良乆曰水者欲吾清也防大本薤者欲吾击强宗也抱儿当户欲吾开门恤孤也叹息而还】
　　回彭致政【琛】谢致政【壬仲】
　　一经教子人服义方【韦贤传贤四子长子方山为高寝令次子至东海太守次子舜留鲁守坟墓少子成复以明经歴位至丞相故邹鲁谚曰遗子黄金满籯不如一经左传石碏曰臣闻爱子教之以义方】五福锡民天颁仁爵【尚书敛时五福用敷锡厥庶民】未皇走庆先沐陈笺伏惟某官典刑老成【诗虽无老成人尚有典刑注老成人若伊尹伊陟臣扈之属虽无此臣犹有常事故法可案用也】魁垒耆艾【垒音磊魁垒壮貌鲍宣传朝臣亡有大儒骨鲠白首耆艾魁垒之士五十曰艾六十曰耆】汉庭用少功名虽恨扵蹉跎【陈后山诗汉庭用少公何在不使群飞接羽翰杜诗闲君已朱绂且得慰蹉跎孟郊诗顾已诚拙讷干名已蹉跎】周王作人夀考固同扵飞跃【诗周王夀考遐不作人又鸢飞戾天鱼跃于渊岂弟君子遐不作人注周王文王也文王是时九十余矣故云夀考作人者变旧造新之辞言变化纣之恶俗近如新作人也鸢防类恶鸟飞而至天喻恶人逺去不为民害鱼跃于渊喻民喜得所此引诗断章不必如本义也】蔚秋兰之流馥【晋潘尼诗流声馥秋兰摛藻艶春华北周宗懔诗一枝犹桂馥千歩有兰香】忻春草之随袍【杜诗春草随青袍又渚花兼素锦汀草乱青袍】贵老为近扵亲式称防衣之飬【礼记贵老为其近于亲也敬长为其近于兄也列女传老莱孝飬二亲行年七十作婴儿自娱着五采斒斓衣尝取浆堂上跌仆因卧地为小儿啼或弄鶵鸟于亲侧】乞言以成其禄防闻黄髪之询【礼记凡飬老五帝宪三王有乞言五帝宪飬气体而不乞言有善则记之为惇史三王亦宪既飬老而后乞言亦防其礼皆有惇史尚书尚猷询兹黄髪则罔所愆】某及交阿戎【王戎传戎年十五少阮籍二十嵗而籍与之交籍尝谓戎父浑曰濬冲清赏非卿伦也共卿言不如共阿戎谈】还识叔夜【嵇绍传中散大夫康之子绍始入洛或谓王戎曰昨于稠人中始见嵇绍昻昻然如野鹤之在鸡群戎曰卿复未见其父耳】夀胥与试此何与鲁侯之功【诗黄髪台背夀胥与试又奄有防遂荒大东至于海邦淮夷来同莫不率从鲁矦之功注发有黄色之发背有台文之背得有如此长夀相与讲试气力竒其老而不衰也】盍归乎来行即显文王之世【诗文王孙子本支百世凡周之士不显亦世注凡于周为臣之士岂不有显徳乎言其皆有显徳而亦得继世食禄】
　　四六标准巻十
　　钦定四库全书
　　四六标准巻十一　　　　　宋　李刘　撰杂谢
　　代林运干【良显】谢丞相书考求文字【书考谓书其考之殿最唐赵璘因话录云裴充为太常寺太祝年甚少时京司书考官之清髙者例得上考充之同侪以例止得中考诉于卿长曰此旧例也充曰奉常职重地高不同他寺大卿在具瞻之地作事当出于人本设考课为奬勤劳岂系于官秩若一一以官髙下为优劣则卿合书上上考少卿合上中考丞合中上考主簿合中考恊律合下考某等合吃杖矣卿笑且慙遂特书上考】
　　干大播于一陶俾登畿幕【顔延之诗结绶登王畿余见前】积小成于三考获进选阶【杜氏通典周制三载考绩三考黜陟其训曰三嵗而小考其功也小考者正职而行事也九嵗而大考其功也大考者黜无职而赏有功也】顶踵归坱圠之功【见前】肝胆极轮囷之感【韩诗穷途致感激肝胆还轮囷】敢因摧谢【张汤传奏事即谴汤摧谢苏林曰深自挫按也师古曰若上有责即摧折而谢也】更叙依归【韩文彼人者有圣者为之依归又若仆无所依归】伏念某材无瘉人【汲黯传亡以瘉人师古曰瘉胜也读与愈同】学未闻道半世寒牕之灯火【元稹诗暗风吹雨入寒窓陈后山诗寒窓冷砚欲生尘】中年太学之虀盐【送穷文太学四年朝虀暮盐】篆刻雕虫觉兎毫之欲脱【法言或问吾子好赋曰然童子雕虫篆俄而曰壮夫不为也李诗书秃千兎毫诗裁两牛腰】衔枚战蚁偶鸡口之先鸣【欧阳公诗无哗战士衔枚勇下笔春蚕食叶声梅圣俞诗万蚁战酣春昼永五星明处夜堂深苏秦传寕为鸡口无为牛后索隐曰战国策曰寕为鸡尸不为牛从延笃注云尸鸡中主也从谓牛子也言寜为鸡中之主不为牛子之从后也左传平隂之役先二子鸣】遂采鲁芹【诗思乐泮水薄采其芹鲁矦戾止言观其旂注芹水菜也言水则采取其芹宫则采取其化】出燃楚竹【柳诗渔翁夜傍西岩宿晓汲清湘燃楚竹】未满戍之代【见前】忽缠家棘之悲【诗棘人注棘急也身服防服情急】隙驹之制易终【庄子人生天地间若白驹之过隙忽然而已魏豹传人生一世间如白驹之过隙师古曰言其速疾也白驹谓日景也隙壁际也】林乌之哺益切【杜诗林乌反哺声详别见】上书光范初无蟠木之先容得阙长安乃辱采葑之下体【并见前】朅来半载【朅邱杰切説文去也又发语辞吕氏春秋胶鬲见武王于鲔水曰西伯朅来无欺我也注朅何也若然则朅之言盍也非发语辞矣楚词车既驾兮朅而归不得见兮心伤悲文选注刘向七言曰朅来归耕禾自踈顔延年诗朅来空复辞皆谓盍来始通】何有寸劳夏屋督工麄逃旷败【夏大屋也通作厦诗夏屋渠渠礼记若见覆夏屋者矣注今之门庑旁广而卑】春闱考士获厠使令【见前】及大庭闻魁三之传【杜诗尔家最近魁三象时论同归尺五天】则本房有簋贰之数【易坎六四樽酒簋贰用缶】然虽有依红之乐【见前】尚未霑破白之章【燕翼贻谋録云元祐元年以改官员多吏部侍郎孙觉请嵗以百人为额从之绍圣三年吏部乞以每甲五人引见不拘数则是嵗有三百余员也中兴以来改官人数絶少嵗不过数十人虽令选人举官逐员放散数亦不増至绍兴初号为顿増亦仅三十余员庆元以后嵗有溢额葢孤寒路絶得者举有五员俱足不得者多不破白势使然也】七十偏亲一则以喜一则以惧斗升防禄时乎为飬时乎为贫茫然寸歩之谋甚矣分隂之惜【陶侃传大禹圣人乃惜寸隂至于凡俗当惜分隂】防肝虫臂固难躁进以妄圗马渤牛溲或恐兼收而并蓄【并见前】恭惟某官鼎彛家学衮冕世臣抚五辰于泰阶之平【尚书抚于五辰庶绩其凝东方朔传愿陈泰阶六符注泰阶三台也三阶平则隂阳和风雨时社稷神祗咸获其宜天下大安是谓太平】载万物以坤元之厚【见前】复文武之境已昭元老之壮犹【诗序宣王能内修政事外攘夷狄复文武之竟土诗方叔元老克壮其犹注元大也五官之长出于诸矦曰天子之老壮大犹道也方叔天子之大老能光大其军谋之道以讨之】归郓讙之田足见真儒之已效【法言孔子用于鲁齐人章章归其侵疆鲁不用真儒故也如用真儒无敌于天下安得削】然益旁求于俊乂【见前】欲令聚在于阙庭【梅福传天下布衣各厉志竭精以赴阙廷】故凡丝粟之材【老泉集天下之人毛发丝粟之才纷纷而起合而为一】未始蒯菅之弃【蒯音快菅音奸左传诗曰虽有丝麻无弃菅蒯虽有姬姜无弃蕉萃此逸诗也丝可为帛麻可为布皆精细之物菅蒯皆草之可为粗布者】尚念某亢身无策卬首自鸣【俱见前】桃李成蹊自合安不言之分【李广传桃李不言下自成蹊师古曰蹊谓径道也言桃李以其蕐实之故非有所召呼而人争归趍来往不絶其下自然成蹊以喻人懐诚信之心故能潜有所感也】楼台近水谁能忘先得之情【见前】
　　代察判徐【愿】谢史丞相得五纸文字
　　补京兆之掾曾防賛画之长【掾俞绢切从手彖声官属北堂书抄五官掾后汉有之署功曹及诸曹事】交公车之章兹拜成终之赐自匪载驱于四牡何由一发而五豝【并见前】毫髪不假之他门顶踵皆归于化冶【李义山集卵翼不自于他门顶踵实非其己物庄子天地为大鑪造化为大冶】有言虽浅进谢敢稽伏念某才乏线长力尤绵薄【并见前】十年太学身尝百瓮之虀【韩文太学四年朝虀暮盐东坡集王状元未第时醉堕汴河为水神扶出曰公有三百千料钱若死何处消破士有效之阳醉落河河神亦扶出士人喜曰我料钱防何神曰吾不知也但有三百瓮黄虀无处消破耳山谷诗世传寒士有食籍一生当饭百瓮菹】一第集英袍已半霜之叶【集英殿旧名元徳亦曰广政明道元年改元和寻改今名春秋诞圣节锡宴此殿熈寜以后亲防进士于此殿东坡诗青袍半作霜叶枯】昨终素韠【诗庶见素韠兮笺祥祭朝服素韠者韠从裳色】重累洪钧泛緑依红猥使近长安之日【刘劭防童传元帝为江东都督镇扬州时中原散乱有人从长安来元帝问洛中消息潸然流涕时明帝年数嵗问泣故具以东渡意告之因问帝汝意谓长安何如日逺答曰不闻人从日邉来只闻人从长安来居然可见元帝念之明日集群臣宴防设以此问明帝又以为日近元帝动容问何故异昨日之言曰举头见日不见长安以是知近帝大悦余见前】草元尚白谁肯牋阊阖之风【扬雄传时雄方草太有以自守泊如也或嘲雄以尚白师古曰黒色也言雄作之不成其色犹白故无禄位也余见前】始焉一鹗之飞继以乘鴈之集再而衰三而竭孰与防睛二之下四之中正须合頴况当百里九十之半更觉分寸千丈之强【并见前】忽蒙雷电下取之劳【韩诗平生千万篇金薤垂琳琅仙官勅六丁雷电下取将异人记上元中台州道士王逺知善易知人生死祸福作易縂十五巻一日雷雨云雾中一老人语逺知曰所泄者书何在上帝命吾摄六丁雷电追取上方秘文自有飞天保衞金科秘藏都汝何者辄藏缃帙逺知曰青邱元老传授也】遂有埃风上征之路【离骚经驷玉蚪以乘鹥兮溘埃风余上征埃尘也言我设往行游将乘玉蚪驾鳯车奄尘埃而上征】何物不由于洪造【东坡集草木贱防敢干洪造】此身独拜于全功兹葢伏遇某官八柱世臣【淮南子地有九州八柱神异经昆仑有柱焉其髙入天所谓天柱也围三千里图如削下有仙人九府治与天地同休息张説姚崇碑八柱承天髙明之法列四时成嵗亭毒之功存】三槐家学【周礼朝士掌建邦外朝之法靣三槐三公位焉注槐之言懐也懐来人于此欲与之谋】方当鲤趋过庭之际已传虎拜稽首之心【诗虎拜稽首天子万年虎拜稽首对扬王休注拜稽首者受王命策书也臣受恩无可以报谢者称言使君夀考而已】更化十六年无匹夫不被其泽【董仲舒传为政而不行甚者必变而更化之乃可理也当更化而不更化虽有大贤不能善治也】辟国数千里复寜王有指之疆【诗昔我先王受命有如召公日辟国百里今也日蹙国百里尚书率寜人有指疆土】益宏翕受之规丕广旁招之意里仁为美似怜桑梓之偶同举能其官特取苹蘩之可荐感一力挈提之厚增寸心铭镂之私某敢不勉自激昻圗惟报称鸡犬防鼎难更千防化之功【并见前】鼷防饮河当自诡承流之效【庄子偃防饮河不过满腹注偃防鼷防也京房传臣得出守郡自诡效功师古曰诡责也自以为忧责也董仲舒传郡守县令民之师帅所使承流而宣化者也】感藏不尽敷述奚殚
</div>
    <div class="pagination">
<a href="四六标准_page5.html">上一页</a><a href="四六标准.html">1</a><a href="四六标准_page2.html">2</a><a href="四六标准_page3.html">3</a><a href="四六标准_page4.html">4</a><a href="四六标准_page5.html">5</a><span class="current-page">6</span><a href="四六标准_page7.html">7</a><a href="四六标准_page8.html">8</a><a href="四六标准_page9.html">9</a><a href="四六标准_page10.html">10</a><a href="四六标准_page11.html">11</a><span>...</span><a href="四六标准_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
