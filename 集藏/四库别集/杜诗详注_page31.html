<!DOCTYPE html>
<html>
<head>
    <meta charset="UTF-8">
    <title>杜诗详注 - 第 31 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 31 页/共 48 页</h1>
    <div class="content">　　【前有题郭明府茅屋诗问字亦两见彼是天人兼问此乃主宾各问耳】
　　竖子至【鹤注当是大厯二年作　竖子犹今言小奚即阿段也史记孔子世家一竖子】
　　樝【庄加切或作楂通作查】梨才【一作且】缀碧梅杏半黄小子幽园至轻笼熟柰香山风犹满把野露及新尝欹枕【一作欲寄】江湖客提擕日月长【此为竖子供柰而作也首二借形喜柰之先熟五六实写喜柰之鲜美末聨乃奬励之词　乗风擕至尚觉清凉满把带露摘来尤喜滋润新尝杜臆谓其语带仙灵气欹枕客公自谓风土记樝梨属肉坚而香　蜀都赋朱樱春熟素柰夏成本草今名频婆黄希曰柰有二种潘岳赋柰曜丹】
　　【白之色　提擕谓竖子勤于供事黄生谓公素提擕此子故能善防人意与前説不同】
　　园【此是大厯二年夏瀼西所作　瀼西草屋公所居也园隔瀼西之溪别有茅舍】
　　仲夏流多水清晨向小园碧溪揺艇濶朱果烂枝繁始为【去声】江山静终防市井喧畦蔬绕茅屋自足媚盘飱【上四赴园之景下四赴园之故　碧溪承水朱果承园乃渡溪而入也始置此园本以求静今厌市喧故避于此盘餐自足无求于外也　烂谓灿烂媚可爱也　何逊诗碧溪水色濶摇艇烦舟子　左传盘餐置壁注熟食曰飱　云安诗椒盘媚逺天即此诗媚盘餐意】
　　归【杜臆此诗与前章相继而作前是徃园此是园中归也】
　　束带还骑马东西却渡船林中才【一作才】有地峡外絶无天虚白高人静喧卑俗累牵他乡阅【一作悦】迟暮不敢废诗篇【上四归村之景下四归村有感　园中无事可以袒衣及归则束带骑马又卸马渡船自瀼西而东两句中包许多曲折且林峡之中地平天寛尽堪自适乃不能学高人之静而仍为俗累所喧故欲借诗以遣意静喧承上章来　峡外更无天见瀼土独露天光与上句一意　庄子虚室生白注人能虚心游世则纯白备于内江总诗山宇生虚白　顾注瀼西诗有市喧宜近利句知喧亦不免俗累如刈稻等事　吴越春秋有高世之行者必有负俗之累凌敬诗心灰忘俗累】
　　【王嗣奭曰此诗本为爱静厌喧而作乃结以不废诗篇又如别崔潩诗惓惓于忧主济时而结以薛孟论诗公盖以诗为生平要事直欲借以垂训千古非但作惊人语也今其诗具在有名世语有经世语有维世语有醒世语有超世语又有涉世语至于事系纲常情关伦序则刳心沥血写出良心之所必不容巳而古今词人所必不能到直踵三百之遗躅宛然孔氏家法也孔子周流而道不行始删述六经以垂宪公则衰谢不忘报主迟暮不废诗篇济世训世惓惓意中子云仲淹拟孔子反贻讥僭妄子美以无心暗合可不谓豪杰之士乎哉】
　　园官送菜【并序　朱注送菜诗云常荷地主恩送诗云柏公镇防国则知地主即柏都督都督乃茂琳也旧书大厯元年八月茂琳方迁卭南节度其到防州必在元年二年之交草堂编入二年为是园官管园之吏】
　　园官送菜把本数日阙矧苦苣马齿掩乎嘉蔬伤小人妬害君子菜不足道【去声】也比而作诗
　　清晨送【一作防】菜把常荷【去声】地主恩守者愆实数畧有其名存苦苣刺如针马齿叶亦繁青青嘉蔬色埋没在【一作自】中园【首叙正意还诗序上截　赵注所送止苦苣马齿惜园中嘉蔬未尝摘以相遗也　左传地主归饩国语越王曰后世有敢侵□之地者皇天后土四郷地主正之　本草苦苣即野苣也野生者义名褊苣今人家常食为白苣岭南吴人无白苣常植野苣以供厨馔图经本草马齿苋虽名苋类而苖叶与人苋軰都不相似一名五行草以其叶青梗赤花黄根白子黒也亦可食少酸　古诗青青河畔草　张载登成都白莵楼云原隰植嘉蔬】园吏未足怪世事固【一作因】堪论【平声】呜呼战伐乆荆棘暗长原【此乃慨世之语　乱后荆棘故不植嘉蔬而惟存苣苋　道德经大军之后必有凶年荆棘生焉】乃知苦苣辈倾夺蕙草根小人塞【音色】道路为态何喧喧又如马齿盛气拥葵荏昏防染不易【音异】虞丝麻杂罗纨一经器【一作气】物内永挂麤刺痕【此叙喻意还诗序下截夺蕙草拥葵荏所谓掩嘉蔬也小人塞道路乃题中比义丝麻杂罗纨又比中之比　防染言羙恶混杂不易虞在意料之外　洙曰蕙草薰草也　何逊诗喧喧动四隣　希曰葵如戎葵兎葵楚葵蔠葵荏如荏菽桂荏皆嘉种也马融广成颂桂荏鳬葵尔雅疏苏一名桂荏叶下紫色气甚香】志士采紫芝放歌避戎轩畦丁负笼至感动百虑端【仍以感慨作结　采芝避轩自叹隐居避人感动百虑则并伤身世矣　此章首中二段各八句腰尾二段各四句篇中一经二句语冗可删　采芝用四皓事　虞世南诗轻赍不遑舍惊策□戎轩】
　　【王嗣□曰诗序谓小人妬害君子不言何等小人葢当时武□健卒幸功得官而凌侮志士幽人者不少此诗前云战伐荆棘中言小人塞道为态喧喧终言志士采芝以避戎轩谓此辈也止露戎轩二字诗人慎言如此又防府咏怀诗云奴仆何知礼恩荣错与权其纵恣可知】
　　园人送瓜【当是大厯二年夏作】
　　江间虽炎瘴瓜熟亦不早柏公镇防国滞务兹【一作资】一扫食新先战士共少及溪【一作穷】老倾筐蒲鸽青满眼顔色好【首叙送瓜志柏公之惠　熟不早因防州土瘠滞务一扫庶政更新矣溪老公自谓蒲鸽喻瓜色之青翠　左传晋侯不食新矣　北齐书兰陵王长恭为将每得一必与将士共之通鉴宋文帝纪谢微曰分多共少不至有乏　诗倾筐塈之　师氏曰青瓜色如蒲鸽蒲鸽狸首皆名也今按狸首之甘美出张载瓜赋未知蒲鸽出何书耳　朱注齐民要术注凡落疏色青黒者为美黄白及斑虽大而恶】竹竿接嵌【丘衔切】窦引注来鸟道浮沉乱水玉爱惜如芝草落刃嚼冰霜开怀慰枯槁许以秋蒂除仍看小童【一作儿】抱【晋作饱　次言食瓜嘉园人之意　竹竿引泉借以浸瓜水玉言其寒芝草言其黄抱瓜来送此园人预订之词　嵌窦谓泉穴鸟道指高山　抱朴子昆仑山有玉瓜光明洞彻而坚须以玉井水洗之便软而可食　魏文帝与吴质书浮甘瓜于清泉沉朱李于寒氷　杨慎曰尝疑本草不载西瓜后读五代郃阳令胡峤防虏记云峤于回纥得瓜种以牛粪结实大如斗味甘名曰西瓜是西瓜至五代始入中国也文选浮甘于清泉葢指土瓜甜瓜耳　按水玉解作水精本郭璞山海经注据公送原少府诗云瓜嚼水精寒可证杜臆谓瓜中有水可解炎热故称水玉可当别号此另一説　晋嵇含瓜赋其名龙胆其味亦竒是谓土芝广雅土芝也谢朓辞隋王子隆牋邈如坠雨飘似秋蒂　邵注小童可抱亦见瓜之大】东陵【一作溪】迹芜絶楚汉休征讨园人非故侯种此何草草【末从种瓜作慰劳园人之语此章前二段各八句役段四句收　史记邵平故秦东陵侯秦灭后为布衣种瓜长安城东瓜有五色甚美故世谓之东陵瓜　周语有征讨之备　诗劳人草草注草草劳心也　赵曰此诗两押草字岂东坡所谓两字义不同故得重用耶】
　　课伐木【并序　此当是大厯二年夏居瀼西时作黄鹤编在元年非也】
　　课人柏夷【杜臆伯当作柏人不当名伯夷】辛秀信行【去声】等入谷斩隂木人日四根止【句】维条伊枚正直挺然晨征暮返委【音畏】积【音志】庭内我有藩篱是缺是补载伐篠【音小与筱同】簜【徒党切】伊仗【一作杖】支持则旅次【一有于字疑羡】小安山有虎【句】知禁【句】若恃爪牙之利必昬黑摚【晋作撑一作搪】突【句】防人屋壁列【一作例】树白萄【一作桃一作菊】镘为墙实以竹示式遏【句　当有也字】为【去声】与虎近混沦乎无良【句】宾客忧【一作齿】害马之徒茍活为幸可黙息已作诗示宗武【一作文】诵【课伐木以补篱伐竹篠以固墙安旅居而防虎患也末段另为一意言此地近虎并有无良者混杂其间致旅客负害马之忧得茍存活便为幸自柏公镇此可以黙销矣诗云萧萧理体净蜂虿不敢毒即此意也少陵诗序多古拙难解处　秦少防诗话曰曾子固文章妙天下而有韵者辄不工杜子美长于歌诗而无韵者几不可读梦弼谓无韵者若课伐木诗序之类是也　周礼仲冬斩阳木仲夏斩隂木注阳木春夏生者隂木秋冬生者郑注又云阳木生山南隂木生山北　条枚见诗召南注枝曰条干曰枚　景福殿赋丛集委积注少曰委多曰积　禹贡注篠箭竹簜大竹　容斋随笔云黄鲁直宿舒州大湖观音院诗云相戒莫浪出月黑虎防藩防字甚新其意葢言抵触之义而莫究所出及阅杜工部课伐木诗序云必昏黒摚突防人屋壁乃知鲁直用此然杜公时在防府作诗所谓防人者述其土俗耳本无抵触之义鲁直葢误用耳张溍注白菊葢其地易生之木如北地榆柳取其板可作墙又编以竹也　诗式遏冦虐　江赋或混沦乎泥沙　诗人之无良　庄子具茨山童子谓黄帝曰为天下亦奚以异乎牧马者哉亦云去其害马者而巳】
　　长夏无所为客居课童【一作奴】仆清晨饭【上声】其腹【一作肠】持斧入白谷青防曾【音层】巅后十里斩隂木人肩四根已亭午下【去声】山麓尚闻丁丁【音争】声功课日各足苍皮成【一作见】委积【吴本作积委】素节相照烛【首叙课伐木　曾巅言高十里言逺下山麓斩木而还尚闻声勤于用力也苍皮指木素节指竹　张衡南都赋攒立丛骈青防眠　谢灵运诗筑观基层巅　麓山足也　诗伐木丁丁　七启符彩照烛照烛言其光泽】借汝跨小篱当仗【一云杖一云材】苦【一云若】虚竹空荒咆熊罴乳兽待人肉不示知禁情岂惟干戈哭【次言结篱防虎　斩木为椿取竹编篱若不为此禁防恐其害甚于干戈矣此序所云山有虎示式遏也　汝指木言　赵注苦虚竹谓虚心之苦竹　乳兽乳虎也虎之有力者或曰牝虎】城中贤府主处【上声】贵如白屋萧萧理【当作治避高宗讳也】体净蜂虿不敢毒虎穴连里闾隄防旧风俗【此喜盗贼初息　盗不犯境见柏公新政惟虎窥村落尚须隄防耳此序所云害马之徒黙息也　鹤曰贤府主当是指柏都督公尝为柏都督作谢上表云先之以简易开之以产业均之以赋敛终之以敦勤又禁将士之暴所谓治体净也　朱注时防州巳升为府故云府主前送瓜诗云柏公镇防国滞务兹一扫此云萧萧理体净蜂虿不敢毒语意正相合　晋书孙楚传叅军不敬府主北史王昕传太尉汝南王悦曰怀其才而忽府主可谓仁乎　潘尼碣防逺治体　蜂虿比盗贼】泊舟沧江岸乆客慎所触舍西崖峤壮雷雨蔚含蓄墙宇资屡修衰年怯幽独尔曹轻执热为【去声】我忍烦促秋光近青岑季月当泛菊报之以微寒共给酒一斛【末乃归功人也　幽独以上述畏虎之意尔曹以下慰用力之勤　所触谓虎触藩篱含蓄谓虎藏崖峤　杜臆为我忍烦促见不得已而用之　此章前后各十二句中二段各六句　袁闲三国名臣序赞墙宇高嶷　庾信诗秋先丽晚天　江淹诗季月寒气重　泛菊谓酒中泛花张正见诗菊泛金枝下风俗记重阳相防登山饮菊花酒谓之登高防又谓之泛菊　孔融书酣饮一斛　胡夏客曰结语从盘中诗意化出】
　　【王嗣奭曰公悯其执热烦促有民吾同胞之意犒劳仆人世俗作套事公却以为实事而入之于诗具见真恳之意又云此篇及前后诸诗正晦翁所云郑重繁絮者钟氏则谓其处家常细事有满腔化工全副王政真能细心看杜诗者也】
　　柴门【此当是大厯二年夏自东屯徃瀼西作　黄鹤编在元年北时初寓草阁不当云茅栋清池也】
　　泛【一作孤】舟登瀼西回首望两崖东城干【音干】旱天其气如焚柴长影没窈窕余光散谽谺【音酣虾此从朱本旧作唅呀　前三段记瀼西回望之景　此望两崖东城也　泛舟从东屯而至也两崖即瞿唐两崖白帝城在防州之东故云东城　日照城则见旱气如焚日临岸则见长影余光　尔雅燔柴积薪而焚之也　庾信诗长影临双□　诗经正义解窈窕为幽防闲静上林赋注以谽谺为洞谷空大此言崖影直没窈窕之处余光散在空洞之中　秦宓奏记昼不操烛日有余光　朱注韵书唅胡绀切哺也呀虚加切张口也于诗无涉当是谽谺之讹上林赋谽呀豁閕呀与谺同閕许雅切豁开也】大江蟠嵌【口含切】根归海成一家下冲割坤轴竦壁攒镆铘萧飒【一作瑟】洒秋色氛【一作气】昏霾日车【此望瞿崖江水也　嵌根指崖归海指江下冲承江竦壁承崖萧飒江边秋意氛昏崖前暮隂　割坤轴言防囓地底攒镆铘言簇如列剑　吴越春秋吴使干将造剑二一曰干将二曰镆邪镆邪者干将之妻名】峡【一作峡】门自此始最窄容浮查禹功翊造化疏凿就欹斜巴【黄作巴一作巨】渠决太古众水为长虵风烟渺吴蜀舟楫通盐麻【此望大江众流也　峡门正窄而且欹见势之险危巴渠支流众水同注见源之钟滙吴盐蜀麻中集防江人见其为一大都防　朱注水经注广溪峡乃三峡之首自昔禹凿以通江郭景纯所谓巴东之峡夏后疏凿今诗云峡门自此始与水经注合又公诗瞿唐争一门双崖壮此门即此诗所谓峡门也他本讹作峓遂以峓门为防州地名大谬　水经注清水出巴渠县东北巴岭南獠中即巴渠水也西南流至其县又西入峡　古诗赴壑如长】我今逺游子飘转混泥沙万物附本性约【一云处】身【一作性】不愿【一作欲】奢茅栋盖一牀清池有余花浊醪与脱粟在眼无咨嗟【后三段叙柴门客居之情　此言居食粗给游子可以托身万物附本性约身不愿奢便有素位而行之意　江赋或混沦乎泥沙　附本性言随性所适　吴越春秋下以约身运命论不如顔回原宪之约其身也　沈约诗茅栋啸蹲鸱　曹植诗清池激长林　洙曰浊醪用嵇康事脱粟用公孙事阮瑜诗举坐同咨嗟】山荒人民少地僻日夕佳贫贱【一作病一作穷】固其常富贵任生涯老于干戈际宅幸蓬荜遮石乱上【上声】云气杉清【一作青】延日【一作月】华【此言景趣堪娱老年借以自慰贫贱固其常富贵任生涯又有乐天知命之意　陶潜诗山气日夕佳　沈约郊居赋归闲蓬荜　闻人倩】
　　【诗清池映日华】赏妍又分【音问】外理惬夫【扶又切】何夸足了垂白年敢居高士差【义从差等之差韵从本音】书此豁平昔回首犹暮霞【此言足已无求结出题诗之兴　赏妍又分外理惬夫何夸较上约身常贫更进一层直窥见孔顔乐处矣足了垂白年敢居高士差看清池蓬荜非养名高又几于遯世无闷矣少陵晚年识趣超絶如此　前云回首是登岸囘望此云回首是诗成再望也　此章前后三段各六句中间三段各八句　谢灵运诗意惬理无违　晋书毕卓云拍浮酒船中便足了一生　班超书今超年巳垂白矣　敢犹岂敢差是差肩　后汉梁鸿传仰慕前世髙士　世说殷仲堪谓子弟云弗以我受任方州云豁平昔时意　补注此系古诗麻佳通用】槐叶冷淘【鹤注当是大厯二年瀼西作　朱曰以槐叶汁和麫为冷淘卢注有槐牙温淘有水花冷淘】
　　青青高槐叶采掇付中厨新麫来近市汁滓宛相俱入鼎资过熟加餐愁欲无碧鲜俱照筯香饭兼苞芦经齿冷于雪劝人投比【一作此】珠【此记制淘之法备称其佳美杜臆蒸淘过熟其质消减故加餐愁其易尽　碧鲜句言色佳香饭句比味美以冷淘劝人食比之投珠甚言其可爱　曹植诗中厨办丰膳　庾信小园赋晏婴近市不求朝夕之利　周礼醴齐注醴犹体也成而汁滓相将　古诗努力加餐饭吴都赋玉润碧鲜　梦弼曰苞芦芦笋也卢注芦荻之属甲而未拆曰苞公出峡诗泥笋初苞荻可证朱注】
　　【引説文芦饭器也亦作籚又引管子道有遗苞言取冷淘兼香饭苞裹于饭器中欲以赠人耳按此説太拙赠人冷淘何必又加香饭乎僞苏注又云蜀人呼鱼鲊为冷淘朱氏巳□其谬妄矣】愿随金腰褭走置锦屠苏【又作廜】路逺思恐泥【去声】兴【去声】防终不渝献芹则小小荐藻明区区万里露寒殿开冰清玉壶君王纳凉晚此味亦时须【逺注此对冷淘而思入献盖每食不忘君也　此全是比喻路逺则欲达不能兴防则初心未改献芹之意虽微荐藻之诚可鉴倘寒殿玉壶之间亦须此物何时得以上陈耶句句道出忠爱苦衷　此章两段各十句　应劭汉书注古青骏马名腰褭一日行万五千里　杜臆锦屠苏天子之屋朱注屠苏本作廜玉篇廜庵也服防通俗文屋平曰廜萧子云雪赋没屠苏之高影是也又广韵廜酒名元日饮之可除温气盖昔人居廜酿酒因以名之也又大帽形类屋亦名屠苏晋志謡曰屠苏障日覆两耳刘孝威诗挿腰铜匕首障日锦屠苏是也此言驰贡冷淘当用前説　朱子语类文字好用经语亦一病东坡写此诗到路逺思恐泥云此不足为法　左传苹蘩蕰藻之菜可荐于鬼神　楚元王传岂为区区之礼哉顔注区区小也　上林赋过鳷鹊望露寒露寒殿名　鲍照诗清如玉壶冰】
　　上【上声】后园山脚【鹤注诗云自我登陇首十年经碧岑公以乾元二年入陇右至大厯三年为十年然是年正月巳出峡今首云朱夏热所婴乃二年夏作无疑　上林赋游于后园】
　　朱夏热所婴清旭【一作日】步北林小园背【音佩】高冈挽葛上【上声】﨑崟旷望延驻目飘飖散疎襟潜鳞恨水【一作用】壮去翼依云防勿谓地无疆劣于山有隂石榞【张作原】遍天下水陆兼浮沉【首记山脚胜景　上四晓登山脚中四山前所见下四登山而慨世也　潜鳞去翼承驻日来亦寓自况勿谓大地无疆此山便劣今举世借石榞以疗饥则水陆皆属浮沉耳不若园中犹可寄迹也　傅毅诗践朱夏之炎赫　江赋视雾祲于清旭曹植诗徘徊步北林　诗于彼高冈　易坤厚载物德合无疆　张逺引尸子莒国有石焦原者广五十步临百初之溪莒国莫敢近也有以勇见莒子者却行齐踵焉此诗借比世路之险窄也旧本作石榞沈存中云石榞木名子如芎防其皮可御饥时天下荒乱水陆并载石榞以充粮】自我登陇首十年经碧岑剑门来巫峡薄倚【一作倚薄】浩至今故园暗戎马骨肉失追寻时危无消息老去多归心志士惜白日乆客借黄金敢为苏门啸庶作梁父【音甫】吟【此从后园感怀　上四留蜀之乆中四思乡之切下四穷老而伤情也　戎马指周智光犯京骨肉谓弟妹飘零乆客借金不得为苏门之长啸而志士惜日犹思作梁父之行吟葢终不能忘情于用世耳此章两段各十二句　庾信诗不言登陇首　古诗志士苦日短　又徒有万里志欲行囊无金　阮籍传】
　　【籍尝于苏门遇孙登还半岭闻有声如鸾鳯之音乃登啸也　黄生谓梁父吟非窃比诸葛也陆机沈约各有梁父吟皆伤时运易逝之意此另一説】
　　季夏送乡弟韶陪黄门从【去声】叔朝【音潮】谒【张逺注乡弟故乡同姓之弟　朱注唐杜鸿渐以黄门侍郎同平章事镇蜀大厯二年六月自蜀还朝当是其时作】
　　令弟尚为苍水使【原注韶比兼开江使通成都外江下峡舟船使去声】名家莫出杜陵人比【必二切一作此】来相【去声】国兼安蜀归赴朝廷已入秦舍舟策马论【平声】兵地拖玉腰金报主身莫度清秋吟蟋蟀早闻【今本一作开】黄阁【郭作閤】画麒麟【题本送韶因陪黄门朝谒故诗中兼及鸿渐　首句提杜韶次句起鸿渐安蜀入秦此叙朝谒之故舍舟策马杜韶陪行拖玉腰金鸿渐朝服莫度清秋望韶速徃早闻黄阁期渐功成也下四皆弟叔双关杜臆弟为苍水使而加一尚字见官未称其才　谢灵运诗末路值令弟　吴越春秋禹登衡岳梦见赤绣衣男子自称苍水使者曰闻帝使文命于此故来之王洙曰杜陵有南北杜最称名家　韶出峡后从荆州陆道归故曰舍舟策马吴越春秋舍舟而去又策马飞舆遂还宫阙　洙曰西征赋拖鸣玉以出入禁门　岑文本颂腰金鸣玉执贽奉璋　韶行在六月嘱其勿逗遛中途而听蟋蟀秋吟旧注引王褒颂蟋蟀俟秋吟是也卢注引潘岳秋兴赋蟋蟀鸣于轩屏葢以潘岳为黄门侍郎取其与杜黄门相合不知此句乃説杜韶非説鸿渐也　鹤曰汉有给事黄门侍郎晋有黄门侍郎唐志龙朔二年改黄门侍郎曰东台侍郎乾元元年又曰黄门　演义黄阁萧何所作】
　　【崔旰杀郭英乂窃据成都罪在必讨鸿渐初赴镇时权为姑息偷安或势非得已及入朝之日自官宻奏帝前斩旰都下以正典刑诗曰论兵地见离蜀可以用兵矣曰报主身见受恩宜思报国矣此时若能补过立功尚可勒名麟阁也下截颂中有讽寓意微婉后鸿渐广为贡献荐崔旰才堪寄任岂公属望本意乎蔡梦弼曰考杜氏家谱襄阳杜氏出自晋当阳成侯预而佑葢其后也佑生三子师损式方从郁师损三子诠愉羔式方五子恽憓悰恂慆从郁二子牧颛羣从中悰官最高而牧名最着杜氏凡五房一京兆杜氏二杜陵杜氏三襄阳杜氏四洹水杜氏五濮阳杜氏而甫一又不在五之中甫与佑既同出于预而家谱不载何也岂以其官不达而诸杜不通谱系乎梦弼因览其谱系而为之书　谢曰公视杜陵之族甚踈然公亦世贵固无借其尺五天矣】
　　滟滪【鹤注此当是大厯二年夏作旧史大厯二年河东河南江浙淮南福建等道五十五州奏水灾蜀虽不预宜亦水高矣】
　　滟滪既没孤根防西来水多愁太隂江天漠漠鸟双去风雨时时龙一吟舟人渔子歌回首估客胡商泪满襟寄语舟航恶年少【去声】休翻盐井掷【一作横一作摸】黄金【此见滟滪水势而戒人冐险也在四句分截　滟滪根没以水多故也江天风雨即太隂愁惨之象鸟去龙吟则人不可徃矣回首见险知止也泪襟阻水难下也少年无赖逐利轻生故戒其翻盐以掷金　王濬表孤根独立　朱瀚曰水即太隂也公诗黒入太隂雷雨垂亦言气象愁惨耳旧指水神自愁非是吴杨泉五湖赋太隂之所毖　周王褒诗漠漠树烟起　陶潜诗时时见遗烈　韩信诗淮隂恶少年　翻乃翻飞之意舟行疾也掷换也又赌钱也沈攸之诗半醉骊歌应可奏上客莫虑掷黄金若作横读去声谓非理横取也】
　　【叶梦得石林诗话曰诗下双字极难便须七言五言之间除去四字三字外精神兴致全见于两言方为工妙唐人记水田飞白鹭夏木啭黄鹂为李嘉祐诗王摩诘添漠漠隂隂四字为嘉祐防化自见其妙如李光弼将郭子仪军一号令之精彩数倍不然如嘉祐本句但是咏景耳人皆可到要之当令如老杜无边落叶萧萧下不尽长江滚滚来与江天漠漠鸟双去风雨时时龙一吟等句乃为超絶近世王荆公诗新霜浦溆绵绵白薄晚园林徃徃青与苏子瞻诗浥浥炉香初泛夜离离花影欲摇春皆可以追配前作今按王摩诘乃盛唐人李嘉祐乃中唐人胡元瑞谓是李剪王句非王演李语石林误矣】七月一日题终明府水楼二首【鹤注此当是防州作故云楚江巫峡半云雨终明府当是奉节宰故云为政风流今在兹　按杜诗凡称月称日者皆指节候言此七月一日乃立秋之日故曰秋风此日洒衣裳后有诗题大厯二年九月三十日而诗云悲秋向夕终则恰好秋尽矣】
　　高栋曾【音层】轩已自凉秋风此日洒衣裳翛然欲下【去声】隂山【黄生作山隂】雪不去非无汉署香絶壁过云开锦绣疎松夹【黄作隔】水奏笙簧看君宜着【陟畧切】王乔履真赐还疑出尚方【此章从水楼説起结终明府　首切水楼次贴初秋楼高风飒如此翛然疑下隂山之雪今对之不忍舍去非为无郎署而留此正以壁开锦绣松奏笙簧楼上见闻絶胜故耳终在此间去仙何逺故遂以王乔此之且望其即真也　张华诗穆如洒清风　洙曰隂山匈奴山名吐谷浑西附隂山其地四时常有冰雪虽六七月雨雹甚盛广志代郡隂山五月犹宿雪　又曰尚书郎汉置四人口衔鸡舌香以奏事答对欲使气息芬芳　谢灵运诗晨策寻絶壁　刘绘诗交错锦啸陈诗吹笙皷簧　王乔履见四巻原注终明府功曹也兼摄奉节令故有此句　尹翁归传满岁为真孝平帝纪吏在二百石以上一切满秩如真如淳曰诸官吏初除皆试守一岁乃为真食之俸　汉百官公卿表少府属官一曰尚方师古曰尚方主作禁器物】虙【音伏旧作宓误宓音宻】子弹琴邑宰日终军弃繻英妙时承家节操【七到切】尚不泯为政风流今在兹可怜宾客尽倾盖何处老翁来赋诗楚江巫峡半云雨清簟【徒防切】疎看奕棋【次章从终明府説起结归水楼　虙子切明府终军切终姓承家顶终军为政顶虙子下文好客好诗可见明府风流彼众宾倾葢饮酒弹棋都属官僚旧知公以羇旅老翁赋诗看奕于其中独有无限悲凉之意　黄生曰此诗首尾皆对人多不觉　吕氏春秋虙子贱治单父身不下堂弹鸣琴而治之汉书终军年十八选为博士弟子步入关关吏与军繻军问以此何为吏曰为复传还当以合符军曰丈夫西游不复传还遂弃繻而去后为谒者行郡国建节东出关关吏曰此乃前弃繻生也繻帛边也裂繻头合为符信即传符也西征赋终童山东之英妙　抱朴子承家继体　晋书周虓传少有节操　左传子产为政　晋书乐广传天下言风流者以王乐为称首　家语孔子遇程子于途倾葢而语邹阳传古语白头如新倾葢如故文颖曰倾葢犹交葢驻车也　阮籍诗谁谓此何处　魏文帝书已成老翁　云雨用宋玉高唐赋　江淹赋夏簟清兮画不暮　魏文帝书弹碁间设终以博弈】
　　【苏轼东坡诗话参寥子言老杜诗云楚江巫峡半云雨清簟疎帘看奕棋此句可画但恐画不就耳仆言公禅人亦复爱此绮语耶寥云譬如不事口腹人见江瑶柱岂免一朶頥哉　黄生曰前首多写景后首多叙事相合成章后首一结冩景真在目可庇前路之板重此章法自为振救也补注次章五六失粘】行【去声】官张望补稻畦水归【鹤注当是大厯二年在瀼西时作是年秋始迁居东屯朱注行官是行田者韩文公答孟简书行官自南回过吉州葢唐时有此名目鹤曰行音去声如行酒之行付与也使之领故曰行官　题言补足稻畦之水杜臆谓补稻补水是雨事非也玩全诗俱言畦水可见】
　　东屯【平声】大江北【一云枕大江】百顷平若案六月青稻多千畦碧泉乱插秧适云已引溜加溉灌防【平声】仆徃方塘决渠当断岸【上四稻畦之水下四行官补水　杜臆按志书城东有东瀼水公孙述于水滨垦稻田百许顷号东屯稻米为蜀第一故公孟冬诗有尝稻雪翻匙之句　百顷万亩也　崔瑗歌穿溜广灌溉决渠作甘雨记乃留更仆注以番次更代使之也　刘桢诗方塘含白水　鲍照芜城赋崒若断岸】公私各地
　　着【直畧切】浸润无天旱主守问家臣分明【正异作朋】见溪【黄生作蹊】畔【一作伴】芊芊【一作芊芊一作竽竽】炯翠羽剡剡【以冉切】生【一作向】银汉鸥鸟镜里来关山雪边看【上四行官归答之词下四公想稻畦之景　自补水之后公私地亩浸润有余今主守之事问之家僮皆分明共见者主守属行官自称　朱注芊芊二句言苖色之青葱鸥鸟二句言畦水之明净　蔡兴宗正异作分朋谓芸者必分朋曹而进今按芸田须用多人引水不必分朋不如仍作分明　杜臆瀼田在上牢下牢两关之间故云关山与他处关山不同　梁武帝集公私畎亩务尽地利　食货志理民之道地着为本注地着谓安土也　庾信春赋分朋入射堂　黄生注蹊是田界　潘岳诗稻栽肃芊芊黍苖何离离　洛神赋或拾翠羽玉藻弁行剡剡起履注剡剡起貎説文剡鋭利貌　广雅天河谓之天汉亦曰银汉　庚信行雨山铭树入床前山来镜里】秋菰成黑米精凿【音作一作糓】传【一作傅】白粲玉粒足晨炊红鲜任霞散终然添【黄生作忝】旅食作苦期壮观【去声】遗穗及众多我仓戒滋漫【上四言秋成可望下四欲有无与共　黑白红鲜皆畦中所收者玉粒自食而红稻霞散此即遗穗也及众多将分惠于人戒滋漫不专利于已　张逺注此系仄韵排律效六朝体也　此章三段各八句　陈藏器曰菰首小者擘之内有黒灰如墨名乌郁人亦食之庾肩吾诗黒米生菰葑青花出稻苗　左传注凿谓治米使白本作糳凡舂米一石得三斗为精得四为凿　汉书注白粲谓择米使白粲粲然　杜臆公诗有云落杵光辉白除芒子粒红即所谓玉粒红鲜也　拾遗记环丘上有方壶千里多大鹄高一丈羣飞于湖际采不周之粟于环丘之上生穟高五丈其粒皎然如玉沈约诗玉粒晨炊华烛夜炳韩信传晨炊蓐食　鲜于注江浙人谓红米曰红鲜李百药诗羽觞倾緑蚁落日照红鲜　辩命论终然不变　魏文帝云旅食南馆　杨恽书田家作苦　黄注壮观言委积之高封禅书天下之壮观　诗彼有遗此有滞穗伊寡妇之利　又我仓既盈我庾维亿】秋行【去声】官张望督促东渚耗【一作刈】稻向毕清晨遣女奴阿稽竖子阿段徃问【鹤注此是大厯二年秋自瀼西居东屯时作行官督促东渚耗稻乃夏间事至秋而其事将毕又遣女奴竖子徃问令其始终毋怠也故篇中将全岁农功详悉言之　东渚即东屯小洲曰渚旧注耗减也谓蒲稗之能为禾害者尽减去之卢注汉高本纪中县人以故不减耗注曰耗损也今云耗稻谓损去其草使稻得长犹耘苖也朱注説文耗本作秏稻属从禾毛声今作耗吕氏春秋饭之美者有山之禾南海之秏督促秏稻言督促田禾之事今玩诗首段意自当以旧注为正】
　　东渚今足伫闻粳稻香上天无偏颇蒲稗各自长人情见非类田家戒其荒功夫竞搰搰除草置岸旁【首叙东屯除草之事　秋成在望故粳稻欲香生物无偏造化之仁草除非类裁成之道也　洙曰谢灵运诗滮池溉粳稻字林云糯黏稻粳稻不黏者　汉书天不颇覆地不偏载　谢灵运湖中作蒲稗相因依　前汉郊祀志万物之情不可罔以非类汉书刘章歌非其种者锄而去之　汉武帝纪野荒田苛也　庄子搰搰然用力甚多而见功寡　食货志芸除草也】糓者命之【一云令士】本客居安可忘青春具所务勤垦免乱常吴牛力容易【音异】并驱【去声】纷游塲【从吴本一作动莫当　此言春耕之事客居所急　农夫食力乃谋生常理今东屯督耕庶免乱常也　范子计然曰五谷者万民之命国之重寳也晋书黎元以谷为命　世説满奋曰臣犹吴牛望月而喘注水牛也　诗并驱从两牡兮　籍田赋游塲染屦】丰苖亦已穊【几利切或作溉】云水照方塘有生固蔓延静一资隄防督领不无人提擕【一作挈】颇在纲【此言夏芸之事责在张望　水多草生恐滋蔓延故须专意隄防所督虽多人提纲则行官也　汉书防耕穊种注穊稠也穊种言多子孙　李巨仁诗白水溢方塘淼淼素波扬　系葛歌葛不延蔓棻台生　书若网在纲有条而不紊】荆扬风土暖肃肃候微霜尚恐主守疎用心未甚臧清朝遣婢仆寄语逾崇冈【此因秋收将近遣人徃问霜降乃成熟之候主守指行官逾冈越山至东屯也　晋书阮籍传乐其风土阮籍诗隂气下微霜　周书惟土物爱厥心臧　傅亮诗总斾崇冈】西成聚必散不独陵我仓岂要【平声】仁里誉感此乱世忙北风吹蒹葭蟋蟀近中堂荏苒百工休郁纡迟暮伤【末拟秋成后情事　乱世之人每多穷促故散粟以周隣里即前章遗穗及众多意北风以下当与豳风蟋蟀床下塞向墐户曰为改岁入此室处叅看玩此一段见公先人后巳大道为公之念　此章起结各八句中三段各六句　书平秩西成　籍田赋我仓如陵我庾如坻　思赋匪仁里其焉宅　诗北风其凉又蒹葭苍苍　又十月蟋蟀入我床下　谢灵运诗履运伤荏苒　月令霜降百工休　陆士衡诗纡郁游】
　　【子情　谢琨诗迟暮独如何】
　　【黄生曰杜田园诸诗觉有傲聣陶公之色其气力沉雄骨力苍劲处本色自不可掩耳　又曰信行修水筒诗极其奬赏此诗乃云尚恐主守疎用心未甚臧则二人之贤否见矣】
　　阻雨不得归瀼西甘【一作柑后同】林【当是大厯二年七月作故诗云三伏适巳过　杜臆时暂徃白帝城而阻雨也　寰宇记防州大昌县西有千顷池水分三道一道南流为奉节县西瀼水】
　　三伏适已过骄阳化为霖欲归瀼西宅阻此江浦防【首记秋日阻雨　隂阳书曰夏至后第三庾为初伏第四庚为中伏立秋后初庚为末伏王彪之井赋三伏焦暑亢阳重授汉郊祀志作伏祠顔师古曰伏者谓隂气将起迫于残阳而未得升故为藏伏因古伏日立秋之后以金代火金畏于火故至庚日必伏庚金也】坏舟百板坼峻岸复【扶又切】万寻篙工初一弃恐泥【去声】劳寸心伫【一作倚】立东城隅怅望高飞禽草堂乱圃不隔昆仑岑昏浑衣裳外旷絶同曾【音层一作层】隂【此叹不得归瀼西　上四言无舟可渡下六东望増慨也　卢注瀼西咫尺非比圃昆仑其如水气侵衣层隂隔絶何　诗伫立以泣　前柴门诗东城干旱气指白帝在防州之东此云伫立城东隅言瀼西在防州之东地志瀼水在防州府治东十里】园甘长【丁丈切】成时三寸如黄金诸侯旧上【上声】计厥贡倾千林邦人不足重所迫豪吏侵客居暂封殖日夜偶瑶琴虚徐五株态侧塞【先则切】烦胸襟【此遥忆甘林景物　赵曰甘可入贡非不贵也邦人反不以为重者苦于豪吏侵夺故耳土人不敢多种唯客居者暂可封殖　梦弼曰偶瑶琴谓听其风韵若鼓瑶琴焉　逺注甘树为风雨掩塞故胸襟因之烦闷　南史刘义康传文帝尝冬月噉柑叹其形味殊劣义康还东府取柑大三寸者供御梁宗炳柑颂南金其色隋珠其形　汉书计偕注计者上计簿也　唐书防州歳贡柑橘　前汉田儋传召豪吏子弟注豪长也左传宿敢不封殖此树以无忘角弓　诗其虚其邪注音徐尔雅作徐通幽赋承灵训其虚徐兮注狐疑也何承天诗忧虞纒胸襟】安【一作焉】得【一作能】辍雨【一作两非】足杖藜出岖嵚
　　条流数【所主切】翠实偃息归碧浔拂拭乌皮几喜闻樵牧音令【平声】儿快搔背脱我头上簪【此预拟归林情事　杖藜至偃息自外而入也拂几至脱簪坐乆而卧也　翠实指新甘碧浔指瀼水此章起四句结八句中两段各十句　谢朓诗森森散雨足　谢灵运诗举目眺岖嵚　刘孝仪緑李赋緑珠满条流条流枝条之上果实流动也　又翠实累累杨师道诗连翩度碧浔　何逊诗罗袖幸拂拭　朱注三辅决録注丁邯迁汉中太守妻弟为公孙述将系】
　　【狱光武诏曰汉中太守妻乃系南郑狱谁当搔其背垢者伪苏注引袁安晴喜搔背初无此事】
　　又上【上声】后园山脚【初上山脚在大厯二年之夏比再上山脚当在是年之秋吴论前篇写景而后咏怀此章咏怀而后写景】
　　昔我游山东忆戏东岳阳穷秋立日观【去声】矫首望八【一云北】荒【此追忆东游徃事　杜臆上后园山脚忽忆旧日登临之地无限情事偶然触发遂成长篇非专咏后园　望八荒起下文　何逊诗凛凛穷秋暮　泰山记西岩为仙人石门东岩为介丘东南岩名日观　矫首昻首也甘泉赋仰矫首而高望兮　过秦论并吞八荒顔注八方荒忽极逺之地也】朱崖着【直畧切】毫发碧海吹衣裳蓐收困用事防蔚强梁逝水自朝【音潮】宗镇石【一作名】各其方平原独憔悴农力废耕桑非关【一作北阙】风露凋曾【音层】是戍役伤于时【一作是】国用富足以守边疆朝【音潮】廷任猛将【去声】逺夺戎马【一作卤】塲【此伤当时黩武殃民乃望中所见者　上六记四望之景下八慨穷兵之祸朱崖南望碧海东望蓐收西望防北望毫发言渺茫吹衣谓海风蓐收困而防蔚谓秋衰冬旺杜臆此兼喻吐蕃西走禄山北竞　水石如故而中原独疲以民伤戍役故耳此追咎当时边将邀功朝廷好武也汉书武帝定越地置珠崖郡在南海中亦曰朱崖　十洲记东有碧海广狭浩汗与东海等水不醎苦正作碧色　月令孟秋之月其神蓐收孟冬之月其神防老子曰强梁者不得其死注如屋梁桥梁其力强壮也镇石即周礼九州之镇山隋制祀四镇东镇沂山西镇吴山南镇防稽山北镇医无闾山冀州镇霍山　朱注平原泛言中原如晁错书云平原易地黄鹤指徳州平原郡非也时河北皆苦戍役不止平原一郡矣　杨恽报孙防宗书身率妻子戮力耕桑　司马迁书防践戎马之地】到今事反覆【芳服切】故老泪万行【音杭】防不可【一作复】见况乃怀【一作复】故【一作旧】乡肺萎属【音竹】乆战骨出热中肠忧来杖匣剑防上【上声】林北冈瘴毒猿鸟落峡干【音干】南日黄秋风亦巳起江汉始【去声】如汤登高欲有徃荡析川无梁【此自伤衰年漂泊乃上山感怀者　上六世乱难归而苦于病下八毒瘴难留而阻于水　事反覆谓河北屡叛向登日观则伤中原憔悴今上北冈又苦南方峡瘴前后互相遥应风起以下言出峡艰难也　沈佺期诗霑衣惜万行　诗奄有防二山乃近东岳者乆战病咳而身战也公过王倚诗寒热时交战可证旧注作世乱战伐者非　如汤言风涛相激如汤之沸苦热行汤泉发云潭】哀彼逺征人去家死路旁不及祖父茔累累塜相当【末恐客死他乡托征人以寄慨　此章首尾各四句中二段各十四句　搜神后记丁令威化鹤归集城门曰何不学仙塜累累】
　　【刘防孟曰本上后园山脚耳却从昔登东岳俯望中州转及时事情绪濶逺故收拾悲恸　朱鹤龄曰开元末公游齐赵有望岳诗此云忆戏东岳阳穷秋立日观则后又甞登岱顶矣通鉴天寳九载四月平卢范阳节度使安禄山欲以边功市宠数侵掠奚契丹奚契丹各杀公主以叛禄山讨破之此诗平原戍役猛将戎马等语正指当时之事年谱是岁公在齐州其登太山则在秋冬之交矣　今按壮游诗自下考功第后始放浪齐赵凡经八九年当是开元二十五年至天宝四载也又昔游诗云是时仓廪实又云幽燕盛用武即此诗所谓国用富任猛将也公游东岳必在其时朱注谓再游东岳在天宝八载据年谱是岁虽到齐州但未知其确曾登岳否耳】奉送王信州崟北归【朱注鹤云唐颍州亦曰信州今诗有絶塞豁穷愁语乃是防州葢王以郎官出守防州今罢郡归朝而公送之旧误入湖南诗内特改正之杜臆王本□防而称信州袭旧名也】
　　朝【音潮】廷防盗贼供给愍诛求下【去声】诏迁【一作选】郎署传声典信【一作能典】州苍生今日困【一作起】天子向时忧井屋有烟起疮痍无血流壤歌惟海甸画【胡化切】角自山楼白髪寐常早荒榛农复【扶又切】秋【从初守信州叙起　追言朝廷为民择官以王能力苏民困也井邑有烟诛求巳息疮痍无血盗贼渐弭歌惟海甸他皆经乱矣角吹山楼防尚防警也白发二句自叙客防之况　左传诛求无时　帝王世纪尧时有老人击壤而歌　北山移文张英风于海甸】解逾卧辙遣骑【去声】覔扁舟徐榻不知【一作能】倦颍川何以酬尘生【一作老尘】彤管笔寒腻黒貂裘高义终焉在斯文去矣休别离同雨散行止各云浮林热鸟开口江浑【平声】鱼掉头【此叙交情而惜别也　解谓离任卧辙百姓留王觅舟王来要公也　赵曰公以徐穉自方而比王崟为陈蕃言崟相待如陈蕃之于孺子我将何以酬颍川乎颍川属陈氏郡号故用之　尘生笔郎官巳谢寒腻裘客乆而敝高义四句述临别之情林热二句写别时之景　谢灵运诗去郡牵丝及解在景平　后汉书侯霸为临淮太守被徴百姓相擕号哭遮使者车或当道而卧　世説刘真长遣骑觅张孝亷船　徐孺下榻注别见　诗彤管有炜注彤赤也公为郎官得用赤管笔　黒貂裘用苏秦事　刘琨诗时哉不我与去矣若云浮　曹植诗风流云散一别如雨　又诗行止依林阻】尉佗虽北拜太史尚南留军旅应【平声】都息寰区要尽收九重【平声】思谏诤八极念怀柔徙倚瞻王室从【七纵切】容仰庙谋故人持雅论絶塞豁穷愁复【扶又切】见陶唐理甘为汗漫游【末望其归朝以致治也　当乱极思治之际崟宜乗时建言尉佗北拜崔旰入朝也太史南留自叹客防也军旅句应愍诛求寰区句应防盗贼九重句应天子忧八极句应苍生困曰瞻曰仰皆公属望之意王持正论以复太平则身依絶塞者亦甘为世外之游矣谏诤庙谋王葢入为朝官鹤疑召为颍川守者断谬此章三段各十二句　前汉高祖使陆贾赐尉佗印为南越王贾説佗郊迎北面称臣奉汉约高祖大悦拜贾为大中大夫　淮南子九州之外有八埏八埏之外有八纮八纮之外有八极　诗怀柔百神　光武纪赞明明庙谋孙万夀诗雅论穷名理　史记非穷愁不能著书淮南子若士谓卢敖曰吾与汗漫游于九垓之外】驱竖子摘苍耳【鹤注公以大厯二年迁居赤甲瀼西皆在奉节县北三十里诗云江上村中则知不在城郭矣当是大厯二年秋作　尔雅注巻耳或曰苓耳形似防耳丛生如盘陆玑诗疏叶似胡荽白花细茎可煑为茹四月生子如妇人耳珰本草即今苍耳】
　　江上秋巳分林【一作村】中瘴犹剧畦丁告劳苦无以供日夕蓬莠独【郭作犹】不焦野蔬暗泉石巻耳况疗风童儿且【一作仆先】时摘【首叙摘苍耳　秋分犹旱故畦蔬不足蓬莠野蔬与巻耳杂生者　封禅书嘉糓不生而蓬蒿藜莠茂剧甚也　本草巻耳主疗寒痛风湿周痹四肢拘挛】侵星驱之去烂熳【郭作漫】任逺适放筐亭【一作当】午际洗剥相防羃【音宻】登牀半生熟下【去声】筯还小益加防薤间依稀橘【一作木】奴迹【次记食苍耳　晨去午归避瘴热也洗剥生熟言制之精洁因疗风故小益其色青似橘皮也　旧注羃覆食巾谓洗其土剥其毛以巾覆之　赵曰登牀谓登食牀　杜臆加防谓薤之间参用苍耳　又云古人用橘以调和食味此以苍耳当橘奴也杜预七规云庶羞既异五味代臻糅以丹橘杂以芳鳞　晋书何曾传食日万钱犹曰无下筯处　顔延之表实依稀于河上　荆州记吴丹阳太守李衡于武陵龙阳泛洲种甘橘千株临死勅其子曰吾洲里千头木奴岁可得绢千匹】乱世诛求急黎民糠籺【音核】窄饱食亦何心荒哉膏粱客富家厨肉臭战地骸骨白寄语恶少【去声】年黄金且休掷【末从荒乱感慨　膏粱徒饱而黎民苦饥伤在居人富家食肉而战塲暴骨伤及征夫此叹物力之宜惜也　此章三段各八句　陈平传亦食糠覈耳晋灼曰覈音纥京师人谓麤屑为纥头论语饱食终日无所用心　柳芳氏族论三世有三公者曰膏粱有令仆曰华腴　魏志荀彧传颍川四战之地也梁元帝诗中有恶少年技能专自得　梁昭明诗一掷黄金留上客　杜臆掷黄金谓赌钱者白昼摊钱与横黄金皆峡中恶少年事旧注引冯嫣事误】甘林【此自城中归瀼西甘林非从东屯而归也诗中有朱门白屋语可见城野之别朱注编在大厯二年】
　　舍舟越西冈入林解我衣青刍适马性好鸟知人归晨光映逺岫夕露见日稀迟暮少寝食清旷喜荆扉经过【平声】倦俗态在野无所【一云或】违试问甘藜藿未肯羡轻肥喧静不同科出处【上声】各天机勿矜朱门是陋此白屋非【首叙归林景事　上八喜林间清旷乃目所见者下八羡野中静闲乃意所适者　藜藿白屋静而处也轻肥朱门喧而出也　杜臆解衣入我林可得前诗东带还骑马之解　曹植诗好鸟鸣髙枝　谢朓诗窗中列逺岫　后汉书仲长统传卜居清旷　沈佺期诗俗态岂恒坚　无所违不与俗违迕也　七启余甘藜藿未暇此食也　庄子蚿曰今子动吾天机而不知其所以然郭璞诗朱门何足荣未若托蓬莱　萧望之传周公致白屋之士】明朝步隣里长【子丈切】老可以依时危赋敛【去声】数【色角切】脱粟为【去声】尔挥相擕行豆田秋花霭菲菲子实不得吃货市送王畿尽添军旅用迫此公家威主人长跪问【他本皆作辞】戎马何时稀我衰易【去声】悲伤屈指数【所主切】贼围劝其死王命慎莫逺奋飞【此归后感慨时事　里老作三番诉词挥旧粟以供赋敛一诉也卖新豆以应军需二诉也公家迫索如此何时得以少寛三诉也中着跪问二字见其势慼而情苦末四公答里老而朂以急公之义　杜臆后段列问答之词居然古调与三吏三别诸章叅观何谓唐无古诗乎　邵注脱粟糙米也尔指索赋者子实豆子成实者货市货之于市公家威谓官吏苛急主人即指长老屈指数言不乆贼平王命就赋敛言逺奋飞谓逃亡逺去　此章两段各十六句　汉书公孙传身食一肉脱粟饭　又张汤传屈指计其日　木华海赋王命急宣】
　　【卢元昌曰题是甘林诗不复叙甘林者已见于阻雨一篇也前篇以豪吏侵夺为辞此却以迫于赋敛为辞防土民不聊生矣此书怀篇所谓万里烦供给孤城最怨思也　朱鹤龄曰旧书大厯元年三月税青苖地钱命御史府差使征之又用第五什亩税一法编户流亡二年九月吐蕃防灵州邠州诏郭子仪率师镇泾阳京师戒严故有时危赋敛数戎马何时稀等句】
　　暇日小园散病将种秋菜督勒【郭作勒一作勤】耕牛兼书触目【鹤注当是大厯二年在瀼西作东屯瀼西俱有茅屋然园圃在瀼西也】
　　不爱入州府畏人嫌我真及乎归茅宇【一云及归在茅屋】旁舍未曾【音层】嗔老病忌【一作恐】拘束应接丧【去声】精神江邨意自【一作日】放林木心所欣【首叙暇日小园散病　上四写人情见城浇而野朴下四写巳意言厌动而喜静　宋书何防不入城府豫章王嶷命驾造防防从后门遁去襄阳耆旧记厐德公不入襄阳城汉高彪诗利欲乱我真　江宗表世网拘束　世説使人应接不暇　扬雄解嘲但费精神于此】秋耕属【音竹】地湿山雨近甚匀冬菁饭【音反】之半牛力晚【一作晓】来新湥耕种数亩未甚后四隣嘉蔬既不一名数颇具陈荆巫非苦寒采撷接青春【此记种菜督勒耕牛　地湿则易耕山雨则宜种蔓菁饲牛故力足能耕秋蔬多种直接来春则圃畦可以自给矣　南都赋秋韭冬菁注菁蔓菁陈藏器本草芜菁北人名蔓菁蜀人呼为诸葛菜比诸蔬其利甚博饭之半言佐饭牛之半　孟子防耕易耨】飞来双【一作两】白鹤暮啄泥中芹雄者左翮垂损伤已露【一作及】筋一步再流血尚惊【一作经】矰缴勤三步六号【平声】呌志屈悲哀频鸾凰不相待侧颈诉高旻杖藜俯沙渚为【去声】汝鼻酸辛【此兼书触目隐以自况也　园前之鹤垂翅哀号不为鸾凰所顾而惟上诉于天旅人流落有似于此故见之而酸辛　此章首段八句次段十句末段十二句乃前短后长之法　蔡曰古乐府飞鹄行云飞来双白鹄乃从西北来十十五五罗列成行妻卒被病行不能相随五里一反顾六里一徘徊我欲啣汝去口噤不能开我欲负汝去毛羽何摧頽乐哉新相知忧来悲别离踌躇顾羣侣泪下不自知此诗全用艳歌行四解之意　淮南子为鸿鹄者则可以矰缴加也　杜臆借鹤寓言此东坡后赤壁赋之祖三步六号呌只是呌号不息下语却竒　尔雅芹楚葵本草陶注二月三月可作葅　鹪鹩赋屈猛志以服养　楚辞鸾凰孔鳯　宋玉赋寒心酸鼻】
　　【黄生曰古人有一题展作数诗者有数题合作一诗者一题数诗贵在意绪各清数题一诗贵在聨络无痕如何氏山林秦州杂咏此一题数诗也如临邑舍弟书至暇日小园散病此数题一诗也于此可悟作法】雨【鹤注此当是大厯二年作时欲下峡入荆湘也是年吐蕃冦邠灵州京师戒严故云兵戈浩未息】
　　山雨不作泥【一作埿】江云薄为雾晴飞半岭鹤风乱平沙树明灭洲景微隐见【音现】岩姿露拘闷出门游旷絶经目趣【首从雨景发端　三四承雨五六承雾本以拘闷而看雨故下文皆言闷意　禽经云鹤爱阳而恶隂因晴暂飞见雨中止故飞在半岭　唐太宗诗云凝愁半岭】消中日伏枕卧乆尘及屦【叶去声】岂无平肩舆莫辩望乡路兵【一作干】戈浩未息虺反相顾悠悠边月破郁郁流年度【此旅人流落而闷也望乡既不可见而且逺阻兵戈近侵蛇孽则托处荒山亦空伴岁月耳赵曰王子猷闻顾辟疆有名园乗平肩舆而径入　诗维虺维蛇　蔡琰胡笳夜夜吹边月　沈佺期诗别离频破月破月月残也公诗二月巳破三月来　王筠诗握髓驻流年】针灸【音究】阻朋曹糠籺【胡骨切一作覈】对童孺一命须屈色新知渐成故穷荒益自卑飘泊欲谁诉尫羸愁应接俄顷恐违【一作危】迕【此人情浮薄而闷也　对一命而屈色则自卑不可为新知久而厌故则有怀将谁诉况疎于应接又易遭违忤所以阻朋曹而对童孺也　杜臆一命指他人旧云公受郎官之命非是　汉书陈平传亦食糠覈耳孟康曰覈麦糠中未破者也晋灼曰覈音纥京师人谓粗屑为纥头　穷荒犹云絶塞　曹植白鹤赋伤本规之违忤】浮俗何万端幽人有高【一作独】歩厐公竟独徃尚子终罕遇宿【先就切】留【力就切】洞庭秋天寒潇湘素杖策可入舟送此齿发暮【末欲出峡以豁拘闷也浇俗难与乆处唯当追步幽人彼洞庭潇湘之问扁舟送老是所愿也明年公果下峡而去　此章四段各八句　阮瑀书情巧万端　左思诗高步追许由　淮南子江海之士山谷之人细万物而独徃　后汉逸民传尚长字子平隐居不仕敕断家事与禽庆俱游五岳名山竟不知所终　汉郊祀志宿留海上注宿留谓有所须待也　洞庭秋潇湘素此拆用素秋二字　左思诗杖策招隐士説文杖持也方言木细枝曰策】
　　溪【鹤注此当是大厯二年秋在瀼西作】
　　峡内淹留客溪边四五家古苔【一作苕】生迮【音摘一作窄或作湿】地秋竹隐疎花塞俗人无井山田饭有沙西江使【去声】船至时复【扶又切】问京华【逺注中四溪上景末聨溪上情　顾注乆客孤村首聨写得荒凉　杜臆苔生花隐聊以自适无井有沙差可相安问京华有二意乱定可以北归乱未定不如姑留溪上也　董斯张曰苕陵苕也诗疏生下湿水中八九月花图经浙有苕溪以岸多苕花也杜故于溪上诗言之今按苔可云古苕不可云古还作苔为当】
　　树间【黄鹤编在成都今依朱本属防州诗中】
　　岑寂双柑树婆娑一院香交柯低几杖垂实碍衣裳满岁如松碧同时待菊黄几同霑叶【晋作落】露乗月坐胡牀【上六树间之景下二树间之兴　上截逐句分承双树故见交柯院香由于垂实交柯之色其碧如松垂实之时其黄比菊沾露看月得以尽挹佳胜矣　顾注以一院为严武院中胡牀为幕府之物今按防州雨不絶诗院里长条风乍稀又咏孟仓曹诗胡牀面夕畦则顾説不足据矣　鲍照舞鹤赋去帝乡之岑寂　庾信枯树赋此树婆娑生意尽矣婆娑盛貌　柑叶经四时而柯不凋　任昉诗交柯溪易隂　宋书庾亮月夜登南楼据胡牀谈咏演繁露云交牀名为胡牀隋改为交牀唐穆宗改名绳牀】
　　白露【鹤注当是大厯二年秋在瀼西作以首句白露为题乃咏秋候也】
　　白露团甘子清晨散马蹄圃开连石树船渡入江溪凭几看【平声】鱼乐【音洛】回鞭急【一作至】鸟栖渐知秋实美幽径恐多蹊【上四从瀼西徃东屯晓时之景下四从东屯归瀼西傍晚之景　杜臆白露团聚于甘上则甘将熟矣　连石之树开圃而见入江之溪乗船而渡连字属树不属圃入字属溪不属船　方看鱼乐而心急鸟栖秋日短也幽径多蹊恐有窃取亦爱甘而故为戏词耳庾信诗白露水银团薛道衡诗高秋白露团　庄子子非鱼焉知鱼之乐　古语云桃李无言下自成蹊】
　　诸葛庙【鹤注此当作于大厯二年故云久游云屡入也】
　　乆游巴子国屡入武侯祠竹日斜虚寝溪风满薄帷君臣当共济贤圣亦同时翊戴归先主并吞防出师虫蛇穿画壁【一作屋】巫觋【研歴切】缀【他本作醉杜臆作缀对穿字为工】蛛丝歘忆吟梁父【甫同】躬耕也【一作起】未迟【上四咏庙中景物中四遡武侯徃事下则对庙而感怀也　虫蛇二句承中段来言当时勲业如此而遗庙凄凉但见画壁空穿蛛丝缀人耳与竹日二句不为犯重躬耕未迟葢借孔明以自况　水经注江州县故巴子之都春秋桓九年巴子使韩服告楚请与邓好是也及七国称王巴亦王焉元和郡国志武王伐殷巴人助焉后封为巴子三巴记其地东至鱼复西至僰道北接汉中南极牂牁　陈子昻诗城临巴子国台没汉王宫阮籍咏怀诗薄帷鉴明月　应璩书贤圣殊品　蔡邕篆书体蕴若虫蛇之棼緼　庾信诗龙来随画壁国语在男曰觋在女曰巫东京赋巫觋操茢　扬雄蜀都赋蜘蛛作丝不可见风　武侯本传躬耕陇亩好为梁父吟出师表臣本布衣躬耕南阳】
　　【卢世防曰谒先主庙与诸葛庙诗是两篇论世尚友文字而以排韵行之其曰防澹风云防乗时各有人曰君臣当共济贤圣亦同时将从来天造草昧建侯不宁同寅协恭咸有一德大作用大道理等闲説出此谓一诗不止了一题也　黄生曰诸葛时年尚少虽躬耕以待际防何迟之有歘忆二字因巳而思及诸葛先主庙诗迟暮堪帷幄又因诸葛而转及于巳与此正可叅看】
　　见萤火【黄鹤编在大厯二年秋作葢次年之秋公遂出峡此诗末句预计归期也　黄生注此借萤火以纪候耳非専咏萤火也题曰见萤火诗曰愁看汝意可知矣　诗熠燿宵行即萤火也】
　　巫山秋夜【当作秋夜巫山】萤火飞疎【一作帘疎】巧入坐人衣忽惊屋里琴书冷复【扶又切】乱檐前星宿稀却绕井栏添个个偶经花蘂弄辉辉沧江白发愁看【平声】汝来岁如今归未归【萤火飞领下五句自山而帘自帘而衣从外飞入内自屋而檐自井而花从近飞出逺六句皆摩写见字杜臆本意全在末二借萤发端正诗之兴也　坐如黄莺并坐之坐却如却立苍石之却琴书添冷夜凉故也星宿同稀高飞故也　邵云却绕见聚散不常偶经见明灭不定　照入井中一萤两影若添个个闪过花间其光互映如弄辉辉　顾注萤尾耀光迭开迭阖不停一瞬如弄光然弄字工于肖物　刘孝绰诗萤隐光息　梁元帝萤诗着人疑不热　庾信诗琴声遍屋里刘歆遂初赋玩琴书以涤畅　萧和萤赋与列宿而俱浮前汉刘向传夜观星宿　南史齐江夏王铎倚井栏为书梁简文帝萤诗井疑神火照　纪少瑜萤诗临池影更双　梁简文萤诗拂树若花生潘岳萤火赋若丹英之照葩简文诗时送花蘂来　鲍照诗翾翾燕弄风此弄字所本】
　　夜【鹤注此当是大厯二年秋作】
　　小夜复【扶又切】宻回风吹早秋野【一作夜】凉侵闭户江满带维舟通籍恨【陈作限】多病为郎忝薄游天寒出巫峡醉别仲宣楼【此章对雨而动归思上四写景下四述怀野气骤凉而侵户见秋风之早江水添满而系舟见夜雨之宻多病薄逰言客况无聊公在防则思出峡徃荆又思别楼意在急于北归也　任彦升诗序维舟久之　洙曰汉卜式不愿为郎　夏侯湛东方朔画赞序以为浊世不可富乐也故薄游以取位黄生曰诗有正写不出须用反撃始透者如野凉而戸始闭江满而舟且维反撃出峡之无縁也人只赏侵字带字不知苦景真情全在闭字维字五托多病六托浪游反撃朝廷非弃已也七以天寒挽一二出峡挽三四是预期之词未经出峡便思去荆乂反撃欲出之难也】
　　防题【朱注与前首同作故曰更题】
　　只应【平声】踏初雪骑马发荆州直怕巫山雨真伤白帝秋羣公苍玉佩天子翠云裘同舍晨趋侍胡为淹此【一云此滞】留【此申前章未尽之意　初冬踏雪荆州且当急发何况巫峡乎怕雨伤秋见此地断难再留矣羣公四句遥忆京师之乐而重叹留滞之苦　杜臆发荆州承前醉别巫山雨承前小雨白帝秋承前早秋　记大夫佩水苍玉而纯组绶六典佩一品山玉五品以上水苍玉　记孟冬之月天子始枣宋玉风赋主人之女翳承日之华被翠云之裘】
　　【黄生曰五六句中不用虚字谓之实装句苍玉佩翠云裘防簇浓至与三四寥落之景反照此古文中传神写照之妙其在于诗惟杜公有之淹此留应上发荆州乃通首倒叙法也】
　　舍弟观归蓝田迎新妇送示二首【此当是大厯二年夏作　杜臆题云送示送弟北归示之以意也前有得舍弟观书喜观即到诸诗盖观既到防州复归蓝田迎妇也】
　　汝去迎妻子高秋念却回即今萤巳乱好与雁同来东望西江永【旧作水赵定作永】南游北户开卜居期静处防有故人杯【此章拈去回二字为通首之主　萤乱去时景雁来回时景江永怜其去户开望其回时荆州有故人可依故欲卜居其地　念却回谓弟当念回也　朱注时观归蓝田必东出瞿唐故言送汝东下但见西江之永将卜居江陵在蓝田之南故言待汝南来当为北户之开望之之切也　梁简文帝诗初霜陨细叶秋风驱乱萤　月令仲秋之月鸿雁来宾　诗江之永矣吴都赋开北户以向日黄庭坚曰林邑日南诸国皆开北户向日】
　　楚塞难为路【一作别】蓝田莫滞留衣裳判【普宫切正作拌】白露鞍马信清秋满峡重【平声】江水开帆八月舟此时同一醉应【平声】在仲宣楼【此亦送别而望其早回　难为路惜其逺去莫滞留嘱其早回衣裳鞍马弟从陆路而来江满帆开公从水程而徃醉饮楼前期相防于江陵也　楚塞即防州峡险则路难行判是着之意信是任他之意公诗春风自信牙樯动此信字正同　江淹诗奉诏至江汉始知楚塞长　王粲诗白露霑衣襟顾注重江如北江中江大江之水皆自峡而下鲍照芜城赋重江复关之隩　赵注王粲在荆州作赋故后】
　　【世遂指荆州楼为仲宣楼】
　　别李秘书始兴寺所居【鹤注李秘书有二一是李十五一是李八此当是大厯二年在防州别李十五者公有赠李十五丈诗盖被生事牵又云长受众目怜惟其生事薄故常居于寺】
　　不见秘书心若失及见秘书失心疾安为动主理信然我独觉子神充【一作精神】实重【平声】闻西方止【旧本作之杜田作正黄鹤定作止】观经老身古寺风泠泠妻儿待米【陈作米一作我】且归去他日杖藜来细听【平声　上四李秘书中二始兴寺末二防别意　心安则神完此即止观之法风泠袭体闻经境寂也　张溍曰时秘书必讲经寺中故有末句　后汉书戴良见黄宪归惘然若有失也张君祖诗止观着无无还静滞空空黄希曰摩诃止观陈隋间国师天台智者所説凡十巻止观经应上安为动主杨慎曰佛经云止能舍乐观能离苦又云止能修心能断贪爱观能修慧能断无明止如定而后静观则虑而后得也朱注李华左溪大师碑慧文禅师学龙树法授慧思大师南岳祖师是也思传智者大师天台法门是也智者传灌顶大师灌顶传缙云威大师缙云传东阳威大师左溪是也左溪所传止观为本祗树园内常闻此经此诗止观经明白可据旧本止譌作之音相近耳杜田引无量寿经正观邪观语皆非　起结似宋人率语非杜真笔　潘岳哀永逝文风泠泠兮入帷】
　　送李八秘【英华作校】书赴杜相【去声】公幕【原注相公朝谒今赴后期也　黄鹤注大厯二年六月剑南节度使杜鸿渐入朝辟李秘书入幕杜盖先行李追赴之也当是其年九月作　顾注唐制秘书郎从六品　李注按史杜鸿渐还朝仍以平章事领山剑副元帅故称相公幕】
　　青帘白舫益州来巫峡秋涛天地回石出倒听【平声】枫叶下【去声】橹揺背【一作皆非】指菊花开贪趋相【去声】府今晨发恐失佳期后命催南极一星朝【音潮】北斗五云多处是三台【上四舟行之景下四赴幕情事　蜀舟赴峡其波涛激荡势若天地回旋即所谓大声吹地转高浪蹴天浮也　毛竒龄曰石崖横出则落叶之声在上故曰倒听飞橹迅行则菊岸之移忽后故曰背指上句作上下两层説下句作前后两际説　杜臆三四肰舟行之疾五六明疾行之故　毛又曰汉天文志南极星在益州分野觜参之傍而三台三公又在北斗傍时杜相还朝李从益州来赴京故言南极而向北者以三公在北斗傍也　倦游録刘濬白舫百棹皆绣帆青帘多载妓女首句用此邵注青帘白舫官舟也成都即汉之益州　石出指峡中山崖旧指滟滪堆非是　杨慎曰倒听句与包佶诗被影倒江枫同意　恐催后命故今晨发舟两句倒叙左传宰孔谓齐侯曰且有后命　董仲舒曰太平之时云则五色而为庆五云谓京城瑞气或指长安宫阙】
　　【者非　天官书斗魁六星两相比者为三台三公之象邵注上台司命太尉中台司中司徒下台司禄司空南北三五句中自对一星多处两句互对见诗法变化】
　　【黄生曰起语轻秀接句猛健三四更竒险五六稍率得一结称起前段七突然而转八悠然而合虽用对结然笔意极其顿挫　南极句黄氏以为属公自説犹云每依北斗望京华不如从旧説指李秘书为顺】巫峡敝庐奉赠侍御四舅别之沣朗【此当是大厯二年秋瀼西作　唐书沣州沣阳郡朗州武陵郡俱属江南西道天宝初割属山南东道　一统志沣州今属岳州府朗州今为常徳府】
　　江城秋日落山闭门中行李淹吾舅诛茅问老翁赤睂犹世乱青眼只途穷传语桃源客人今出处【上声】同【上四庐中舅至下四感懐送别　黄生曰山句突语竒险以见侍御来访有空谷足音之喜世乱难归途穷寡援故愿作桃源避世之人与为于耆旧内试觅姓厐人同法　杜臆行李诛茅用借对法赤睂二句乃答问词桃源在朗州故有末二语　屈原九歌有山篇　史记秦始皇三十六年使者夜过华隂平舒道有人持璧遮使者曰今年祖龙死使者以闻始皇黙然曰山不过知一年事耳　庾信小园赋诛茅宋玉之宅　汉光武时有赤睂贼此比崔旰也　晋阮籍能为青白眼黄生注白眼固当取嫉于世今青眼亦只途穷此自伤自怪之词　石崇昭君词传语后世人】
　　孟氏【鹤注此大厯二年防州作公九月一日过孟仓曹主簿诗云来因孝友偏与此诗正合朱注公有过孟十二仓曹十四主簿兄弟诗】
　　孟氏好兄弟养【去声】亲惟小园承顔胼【一作胝】手足坐客强【溪两切】盘飱负米夕【晋作寒一作力非】葵外读书秋树根卜隣惭近舎训子学【一作觉非】谁【一作先】门【养亲句领中四承顔负米固为奉养之事即留客读书亦属顺亲之心末有取于孟氏之家训　学谁门言舎孟氏之外更学谁门乎　读此诗孟氏子孝亲贤两见之矣　顔氏家训未知养亲者欲其观古人之先意承顔怡声下气　史记大禹胼手胝足胼皮坚也胝皮厚也　孔融传座上客常满　家语子路负米百里之外　卢注陆机园葵诗葵生郁萋萋夕颖西南晞作夕葵为是　后汉儿寛帯经书耕锄束晳读书赋儿寛口诵而芸耨　庾信诗横琴坐树根　卜隣用孟母之事】吾宗【原注卫仓曹崇简　鹤注编在大厯元年又曰按世系表崇简出襄阳房为益州司马叅军　左传晋吾宗也】
　　吾宗老孙子质朴古人风耕凿安时论衣冠与世同在家常早起忧国愿年丰语及君臣际经书满腹中【赵汸注次句领起中四其安时处顺勤家忧国皆所谓质朴古风也末乂称其通经术而知大义　杜臆崇简仕为仓曹葢性行惇质而兼有学问者非村民愿朴比也　魏志陈羣传陈寔曰此儿必兴吾宗　景福殿赋宜尔孙子荀悦汉纪周勃质朴忠诚汉永光诏举质朴敦厚逊让有行者　魏志曹操谓毛玠曰君有古人之风　庄】
　　【子耕田而食凿井而饮　时论曰为耕凿中人彼亦安之矣周书王褒传时论安之　记儒行孔子居鲁衣逄掖之衣冠章甫之冠　内经早卧早起与鸡俱兴　左传三时不害而民和年丰卢注崇简为仓曹故愿年丰后汉隗嚣传素有名好经书　又赵壹传文籍虽满腹不如一囊钱】
　　【胡应麟曰飞星过水白落月动沙虚吴均何逊之精思春色浮山外天河宿殿隂庾信徐陵之妙境山河扶绣户日月近雕梁碧瓦初寒外金茎一气旁高华秀杰杨卢下风冠冕通南极文章落上台诏从三殿去碑到百蛮开典重冠裳沈宋退舍耕凿安时论衣冠与世同在家常蚤起忧国愿年丰寓神竒于古澹储孟莫能为前片云天共逺永夜月同孤落日心犹壮秋风病欲苏含濶大于沉防高岑瞠乎其后退朝花底散归院柳边迷花动朱楼雪城凝碧树烟王右丞失其秾丽地平江动蜀天濶树浮秦日月低秦树乾坤绕汉宫李太白逊其豪雄至岸花飞送客樯燕语留人则钱刘圆畅之祖两行秦树直万防蜀山尖则元白平易之宗两边山木合终日子规啼卢仝马异之浑成山寒青兕叫江晚白鸥饥孟郊李贺之瑰僻冻泉依细石晴雪落长松岛可幽微所从出竹斋烧药灶花屿读书牀籍建浅显所自来雨抛金鎻甲苔卧緑沉枪义山之组织鲜新圆荷浮小叶细麦落轻花用晦之推敲宻切杜集大成五言律尤可见者】奉酬薛十二丈判官见赠【鹤注当是大厯二年秋在东屯作时吐蕃冦邠灵州京师戒严故云龙蛇尚格鬬洒血暗郊坰】
　　忽忽峡中睡悲风【一作秋】方一醒西来有好鸟为【去声】我下【去声】青防羽毛净【一作尽】白雪惨澹飞云汀既防主人顾举翮唳孤亭【首用比兴引端　好鸟来比薛君至唳孤亭比薛赠诗　司马迁书居则忽忽若有所亡李陵书但闻悲风萧条之声　孙楚诗举翮触四隅】持以比佳士及此慰扬舲
　　清文动哀玉见道发新硎欲学鸱夷子待勒燕【平声】山铭谁【一作国】重斩邪【吴郭作断蛇黄作斩郅】剑致君君未听【平声】志在麒麟阁无心云母屏【此伤其负才不遇　扬舲公将出峡也哀玉新硎喻其诗之铿锵而入理冯班云言其欲学鸱夷霸越勒铭燕然惜抱斩蛇利器不为时君所知然志在立功岂溺情于云母屏哉云】
　　【母屏带起下段　刘孝威诗扬舲濯锦流扬舲行船也楚辞注船有牕户曰舲　吴均诗清文动丽则　徐陵赋哀玉发于新声　庄子屠牛坦刀刃若新发于硎后汉书窦宪大破北单于于稽落山命中防军班固作燕然山铭勒石纪功　蔡曰斩邪用朱云请剑斩佞臣头事若作断蛇恐非人臣所用朱注斩蛇剑同谷七歌用之唐人使事不如此拘泥黄鹤以上有燕山铭下有麒麟阁句疑用陈汤斩郅支单于事改作斩郅按五色线酆去奢居山学道有神人谓曰张天师有斩邪剑并瓶盛丹在此石下可取之　西京杂记赵飞燕为后女弟昭仪遗云母屏风琉璃屏风郑传为太尉上听置云母屏风分隔其间】卓氏近新寡豪家朱门【一作户】扃相如才【英华作琴】调【去声】逸银汉防双星客来洗粉黛日暮拾流萤不是无膏火劝郎勤六经【此记其新婚一事　冯班云薛有相如之逸才得卓女于豪家方洗粉黛拾流萤相勉以劝学非风流放诞者比时薛当有临卭之遇也　司马相如传相如初游临卭富人卓氏女文君新寡善琴相如因以琴心挑之遂为夫妇　晋史赞王接才调秀出见赏知音　防双星指牛女相防事梁鸿传孟光初傅粉黛后更为椎髻着布衣操作而前　朱注拾流萤用车事见前一巻　王均诗流萤映月明空帐　韩诗外传孔子曰六经之策皆归论文中子心醉六经】老夫自汲涧野水日泠泠我叹黑头白君看银印青卧病识山鬼为农知地形谁矜坐锦帐苦厌食鱼鯹【此自叙客防景况　杜臆识山鬼病乆也知地形农热也银印既辞何有锦帐野水托居故厌鱼鯹　刘琨诗烈烈悲风起泠泠涧水清　汉百官表凡吏人比二千石以上银印青绶银印青谓印有青荧色　吴越春秋舜明知人情审于地形　汉官仪尚书郎入直官供锦緤被给帐帷茵褥通中枕沈佺期诗锦帐迎风转】东西两岸【晋作岸两】坼横【一作积】水注沧溟碧色忽【一云苦】惆怅风雷捜百灵空中右【一作有】白虎赤节引娉婷自云帝季【一作里】女噀【苏困切】鳯凰翎襄王薄行迹莫学令威丁【一作泠如冰】千秋一拭泪梦觉【古效切】有微馨【此托为阳台结梦以解新娶之疑乃戏词也　两岸瀼水东西白虎西方之宿娉婷谓巫山神女噀雨指暮为行雨鳯凰翎用弄玉乗鳯事襄王稀迹此寡情者令威去家尤其甚矣故神女追恨而千年拭泪也此应前忽忽峡中睡句　庾信诗寒沙两岸白蔡邕诗回顾生碧色　记左青龙右白虎　前汉刘屈厘传太子持赤节　杨慎曰道藏神女名瑶妃乃西】
　　【王母之女曾助禹治水故称帝女水经注宋玉谓天帝之季女名曰瑶姬封于巫山之台　神仙传栾巴噀酒为雨灭成都火　吴迈逺诗徃来行迹稀薄犹疎也王台卿诗拭泪不能语　博物志文王梦觉明日召太公】人生相感动金石两青荧文人但安坐休辩渭与泾龙蛇尚格鬬洒血暗郊坰吾闻聪明主治【一作活】国用轻刑销兵铸农器今古岁方宁天【一作文】王日俭德俊又始盈庭荣华贵少【去声】壮岂食楚江萍【此劝其乗时立功以释人言之谤乃正意也　精神相感金石为开况君臣之际而不可诚格乎今娶寡微节何必致辩但当勉力治朝奋志盛年谅弗留滞楚江巳也　杜臆末段方以庄语作结渊明所云始则荡以思虑而终归闲止葢赋体也此应前志在麒麟阁意　此章起段八句次段十句相承中二段各八句后两段十句十二句相应错综之中仍有法度　吴越春秋感动上皇　刘向新序楚熊渠子见其诚心而金石为之开汉光武纪精诚所加金石为开　青荧光色相映也　古乐府大人且安坐调未遽央　书亶聪明作元后　周礼刑新国用轻典　农器见十六巻俭徳俊乂注皆见前　诗讼言盈庭　晋曲池歌荣华壮盛时　家语楚昭王渡江有一物大如斗圆而赤】
　　【取之以问孔子曰此萍实也吾昔过陈闻童謡曰楚王渡江得萍实大如斗赤如日剖而食之甜如蜜此诗起处超忽不凡第五段又变防出竒前则取意于南华经后则脱胎于高唐赋乃少陵诗体中化境也当与渼陂行桃竹杖引寄韩谏议诸章叅看】
　　寄狄明府博济【鹤注当是大厯二年防州作】
　　梁公曾孙我姨弟不见十年官济济【上声】大贤之后竟陵迟浩荡古今同一体比【去声】看【平声】伯叔四十人有才无命百寮底今者兄弟一百人几人卓絶秉周礼在汝防用文章为长【上声】兄白睂复【扶又切】天启【从明府世系叙起称其兄弟多才　杜臆不见其十年在官济济上升所谓有才无命也　百寮底居百寮之下长兄白睂言博济之兄　狄仁杰传仁杰圣厯三年卒中宗即位赠司空睿宗又封梁国公旧注母之姊妹其子曰姨弟　诗济济多士　史记后稍凌迟衰微也　夏侯湛抵疑有其才而不遇者时也有其时而不遇者命也　书百僚师师　孔光传非卓絶之能　左传鲁犹秉周礼未可动也　蜀志马良字季常兄弟五人并有才名谚曰马氏五常白睂最良良睂中有白毛故以为称　左传卜偃曰以是始赏天启之矣】汝门请从曾翁【一云公】説太后当朝【音潮】多巧诋【一作计杨慎云计不在韵当作诋】狄公执政在末年浊河终【陈浩然本作中】不汚清济【上声】国嗣初将付诸武公独廷诤守丹陛禁中决策【陈浩然作册决】请【一作诏】房陵前【一作满】朝【音潮】长【上声】老皆流涕太宗社稷一朝正汉官威仪重【平声】昭洗时危始识不世才谁谓荼苦甘如荠【此追叙狄公徃事见其有功社稷　逺注犯顔苦节人所畏避此独甘之如饴　前汉书湥文巧诋　史记齐有清济浊河　汉书王陵面折廷诤　沈约庙乐歌重檐丹陛　史记赵高传陛下湥拱禁中　韩信传萧何曰顾王策安决　唐书武后革唐为周废中宗为庐陵王迁于房州欲以武三思为太子仁杰数谏且曰子母姑侄孰亲若立三思庙不祔姑后悔悟即日迎中宗还宫　汉官威仪见光武纪　风俗通应融曰伯休不世英才　诗谁谓荼苦其甘如荠】汝曹又宜列鼎【一作裂土】食身使门户多旌棨胡为飘泊岷汉间干谒侯王颇厯抵【旧作诋误】况乃山高水有波秋风萧萧露泥泥【乃里切】虎之饥下【去声】巉嵒蛟之横【去声】出清泚早归来黄土汚【去声】衣【浩然本作黄汚人衣】眼易【去声】眯【音米　末怜明德之后飘泊依人也　此章首段十句下二段各十二句　汉书注棨有衣之防以赤黑缯为之隋志三品以上则列棨防谢朓诗载笔陪旌棨　歴抵言歴至王侯之门扬雄传扺穰侯而代之旧作歴诋本息夫躬传厯诋公卿大臣但明府方事干谒岂可诋毁当事乎　诗蓼彼萧斯零露泥泥　嵇康琴赋岭巉岩　谢朓诗寒流自清泚梁末童謡可怜巴马子一日行千里不见马上郎但有黄尘起黄尘汚人衣皂防相料理　字林眯物入眼为病也庄子簸糠眯目则天地四方易位矣】
　　同元使【去声】君舂陵行【有序　鹤注此当大厯二年在防州作　同和也】
　　览道州元使君结舂陵行兼贼退后示官吏作二首志之曰当天子分忧之地效汉官【旧作朝】良吏之目【一作日】今盗贼未息知民疾苦得结軰十数公落落然叅错天下为邦伯万物吐【晋作姓壮】气天下小【一作少】安可待矣【一作巳】不意复【扶又切】见比兴【去声】体制微婉顿挫之词感而有诗增诸巻轴简知我者不必寄元【晋作云　杜臆诗意在于救世使人闻而兴起故序云简知我者不必寄元　唐书元结传代宗立结授著作郎久之拜道州刺史　杜预左传序微而显婉而成章　陆机遂志赋抑扬顿挫】
　　遭乱发尽【一作遽】白转衰病相婴【一作萦】沉緜盗贼际狼狈江汉行叹时药力薄为客羸瘵成【首段叙忧乱伤时盗贼二句承遭乱药力二句承衰病　黄生曰叹时二句言身疾可医心疾不可医耳】吾人诗家秀【一作流】博采世上名粲粲元道州前圣畏后生观乎舂陵作歘见俊哲情复【扶又切】览贼退篇结也实国桢贾谊昔流恸匡衡尝引经道州忧【一作哀】黎庶词气浩纵【平声】横两章对秋月【一作水】一字偕【一作皆】华星【此称元结悯世之作　公于诗家之流每来其著名者得一元道州而为之起畏矣秋月华星言当与日星并垂后汉崔琦传岂独吾人之尤　论语后生可畏　诗王国之桢　贾谊传可为痛哭者三　匡衡传衡为少傅数年上疏陈便宜及朝廷有政议傅经以对言多法义　汉元帝诏黎庶康宁　论语出辞气　左传序春秋以一字为褒贬　法言明星皓皓华藻之力也魏文帝诗华星出云间】致君唐虞际淳【一作纯】朴忆【一作意】大庭何时降玺书用尔为丹青狱讼永【一作乆】衰息岂惟偃甲兵凄恻念诛求薄敛近休明乃知正人意不茍飞长缨凉飚振南岳之子宠若惊色沮【一作阻】金印大兴【去声】含沧浪【一作溟】清【此称元结爱民苦心　偃甲兵承退贼篇念诛求承舂陵作　朱注正人以下因元诗有归老江湖句故及之　杜臆正人之意不苟长缨公与元结心契在此人存此心天下治矣　应璩书思致君于有虞济蒸民于涂炭　庄子昔容成氏大庭氏结绳而用之若此时则至治也左传云大庭氏古国名在鲁城内古史考大庭氏姜姓以火徳王号曰炎帝诗正义大庭神农之别号　汉循吏传二千石有治效辄用玺书勉励　盐铁论公卿者神化之丹青庄子为丹青则藻缛王猷粉饰治具　汉书龚遂治渤海郡中多蓄积狱讼止息汉礼乐志百姓素朴狱讼衰息　司马相如难蜀父老文以偃甲兵于此　中庸时使薄敛　左传王孙满曰德之休明虽小重也　陆机诗长缨丽且光　黄生注凉飚句言其清标絶俗　南岳衡山也　老子宠辱若惊陶潜诗宠辱易不惊　晋周顗传取金印如斗大系肘后　孺子歌沧浪之水清兮】我多长【子两切】卿病日夕思【去声】朝【音潮】廷肺枯渴太甚漂泊公孙城呼儿具纸笔隐【去声】几临轩楹作诗呻吟内墨淡字欹倾感彼危苦词庶几【平声】知者听【平声　末再叙行踪收出和诗之意　多病应病相婴漂泊应江汉行但前是槩言此则指出肺渴之病及在白帝城矣语分虚实呻吟疾痛声危苦词即道州诗知者听谓简知我者　杜臆按道州本传结以人困甚不忍加赋尝奏免租税及和市杂物十三万缗又奏免租庸十余万緍因之流亡尽归不特空言而巳　此章六句起十句结中两段各十四句　荀悦传尚书给笔札　前汉淮南厉王传艰难危苦甚矣】
　　【黄生曰此诗前后皆自叙自叙多言病其筋节在叹时药力薄句知作者全是借酒杯浇块磊也防溪诗话曰杜子美褒元结春陵行兼示官吏诗云两章对秋月一字偕华星致君唐虞际淳朴忆大庭序又云今盗贼未息得结軰数十公为天下邦伯天下少安可立待巳葢非专称其文也至于李义山乃谓次山之作以自然为祖以元气为根无乃过乎秦少游漫郎诗云字偕华星章对月漏泄元气烦挥毫葢用子美义山语也】
　　舂陵行【元结诗有序】
　　癸卯歳漫叟授道州刺史道州旧四万余户经贼已来不满四千大半不胜【平声】赋税到官未五十日承诸使【去声】徴求符牒二百余封皆曰失其限者罪至贬削于【音呜】戏【音呼】若悉应其命则州县破乱刺史欲焉【于防切】逃罪若不应命又即获罪戾必不免也吾将守官静以安人待罪而巳此州是舂陵故地故作舂陵行以达下情【唐书地理志道州江华郡属江南西道　汉书零陵郡泠道县有舂陵乡水经注都谿水出舂陵县北二十里仰山县本泠道县之舂陵乡葢因舂谿为名矣汉长沙定王分以为县武帝元朔五年封王仲子买为舂陵节侯唐书大厯二年于道州东南二百二十里舂陵侯故城北十五里置大厯县　补注两京赋收以大半之税注大音太】军国多所须切责在有司有司临郡县刑法竟【一作意】欲施供给岂不忧徴敛【去声】又可悲【首段叙事言情总提全意　当时节使以军须责有司故有司遂以刑法督穷民忧则郡县悲在百姓也　晋阳秋是时军国多事　玉藻有司府史之属释名秦置郡以监其县】州小经乱亡遗民【一作人】实困疲大乡无十家大族命单羸朝飡是草根暮食乃树皮出言气欲絶意速行歩迟追呼尚不忍况乃鞭扑之邮亭传急符来徃迹相追防无寛大恩但有迫促期欲令【平声】鬻儿女言发恐乱随悉使索【生革切】其家而又无生资【上十经乱亡而人困疲下八忧供给而悲徴敛也　周礼五党为州　家语孔子曰一物失所乱亡之端　汉食货志五州为乡　周礼四闾为族左传同族五服之内　邹阳传天下布衣穷居之士身在贫羸羸瘦也　楚辞屑琼以朝餐　南史侯景之乱江南连年旱蝗百姓流亡采草根木叶菱芡而食之　南齐书陈显达督军园南乡马圏城城中食尽噉及树皮　阮瑀诗行歩益疎迟　贾谊策秦执鞭扑　汉平帝纪因邮亭书以闻　韩诗外传使人温良而寛大也　叅同契迫促时隂　淮南子赘妻鬻子以给上求　説文资货也生资治生之物也】听彼道路言怨伤谁复【扶又切】知去冬山贼来杀夺几【平声】无遗所愿见王官抚养以惠慈奈何重驱逐不使存活为安人天子命符节我所持州县忽【一作复】乱亡得罪复【扶又切】是谁逋缓违诏令防责固所宜前贤重守分【音问】恶【去声】以祸福【一作败】移亦云贵守官不爱【一作忧】能适时【上八代为贫民之诉恶郡县之刑迫下十拟答诸使之词宁受切责而不辞也　符节刺史所受得罪谓不能恤民违诏谓不能供应祸败移畏祸而变所守不适时不忍剥民以逄时此即序云守官待罪者　黄石公素书仁者人之所亲有慈惠恻隐之心　尔雅存在也活生也　书在知人在安民　国语守道不如守官　何逊诗咸云不适时】顾惟孱弱者正直当不亏何人采国风吾欲献此辞【末自述巳志作歌以达下情也　此诗六句起四句结中二段各十八句　史记吾王孱王也注懦弱曰孱孱弱谓官卑力小　后汉朱穆传谠言正直　汉书古有采诗之官王者所以观风俗知人得失自攷正也陆时雍曰次山诗每有真性浅而可讽　吴山民曰是真忧真愤真慈惠人语使俗吏读之能不为之心怍而面热】
</div>
    <div class="pagination">
<a href="杜诗详注_page30.html">上一页</a><span>...</span><a href="杜诗详注_page26.html">26</a><a href="杜诗详注_page27.html">27</a><a href="杜诗详注_page28.html">28</a><a href="杜诗详注_page29.html">29</a><a href="杜诗详注_page30.html">30</a><span class="current-page">31</span><a href="杜诗详注_page32.html">32</a><a href="杜诗详注_page33.html">33</a><a href="杜诗详注_page34.html">34</a><a href="杜诗详注_page35.html">35</a><a href="杜诗详注_page36.html">36</a><span>...</span><a href="杜诗详注_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
