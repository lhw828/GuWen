<!DOCTYPE html>
<html>
<head>
    <meta charset="UTF-8">
    <title>梅溪集 - 第 46 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 46 页/共 57 页</h1>
    <div class="content">　　修戒石
　　曩在夔府修戒石作柏梁体今郡庭戒石痹陋葺而新之贡院会同官以夔府前四句分韵得尔字
　　君以民脂膏禄尔大夫士脂膏饱其腹曾不念赤子贪暴以自诛诛求不知耻指呼有鹰犬嗜欲肆蛇豕但言民至愚孰谓天在迩昭然甚可畏殃必反乎尔圣训十有六简严具天理大字刻山骨朝夕临坐起一念苟或违方寸宁不媿清源庭中石整顿自今始何敢警同僚兢兢惟勅已
　　知宗送玉友酒
　　铃斋昼寝梦初醒忽见双罂眼欲惊谁送瓮头新玉友人言天上老宗英
　　林漕世传赠莆中荔子名状元红分送陆倅陆倅有诗次韵【林名孝泽】
　　谱中不见见屏中【州宅荔支屏风中有此名蔡谱无之】正与花王雅目同【牡丹亦有此名】别驾破荒吟好句少陵诗里擘轻红
　　提舶送荔支借用前韵
　　舶台丹荔新秋熟风味如人自不同名字未安真缺典従今呼作马家红【旧已有名焉家绿者】
　　州治有忠献堂以韩魏公始生得名废于俗吏更以清暑今复之
　　相出相州生此州巍巍勲业宋伊周后人莫要轻更改别有堂名胜此不
　　六月二十五日会同官于贡院用前一絶分韵得相字
　　天作元圣配【东坡祭公文天生元圣必作之配】公非浅夫相【荆公诗骨相知非浅丈夫】乗风来帝旁捧日到天上兵戎在呼吸端委见力量三朝社稷臣勲业谁辈行堂堂国伊周勃辈安敢望【庆厯圣徳诗可属大事重厚如勃】清源始生地风土至今王释氏従何得抱送真不妄【事具行状】好事榜其堂嘉名无以尚何人輙更改有识为凄怆端同圣削迹又类覆酱思贤旧观复闻风懦夫壮堂上生辉光如公名始唱【公唱名时日有五色】奸骨死犹寒如公昔为将画象出貂蝉疑公尚亡恙平生蓼莪心眷此应不忘嗟予生太晚不识天人状版啚犹未复昼锦无由访维扬金系腰叹息为谁放一麾忽南来遗迹增慕向当于异梦处祠堂为公创【公生时母有异梦】新第先归者五人燕于黄堂故事也酒半啜茶于忠献堂持杯以劝即席赠诗
　　四海英才入网罗清源龙虎姓名多经魁兰省得人杰策射枫庭收甲科奎宿呈祥前未见纬星还舎首相过一杯忠献堂中酒名节相期要不磨
　　写真自题
　　顔苍白发少精神传得泉南老病身莫着金章着蓑笠丹青写出更须真
　　士昭赠寸金鱼子
　　三印子鱼犹未食寸金鱼子輙先尝乡人得得分乡味转使乡心念故乡
　　赠第二人石察判【起宗】
　　策冠诸儒已奏闻不妨居次避平津坐看万石门阑大【居万石坊】转觉朋山气象新黄巻更穷稽古力青云莫负致君身试观忠献堂中像亦是当时第二人
　　荔支七絶
　　陈紫
　　端明品第首推陈花里姚黄是等伦郡圃一株称小紫故家风味自宜珍【兴化所送及郡圃所生者皆小紫也】
　　江緑
　　枝头已熟疑非熟蔡谱江家緑荔支真与泉南人物称果中犹作亚魁推【泉川自龙虎榜以来多出第二人江绿在谱中为第二】
　　皱玉
　　莆中皱玉价倾城品第吾何敢妄评只恐此非真皱玉果然是玉亦虚名
　　大将军
　　荔支名字太纷纷所见多应不逮闻别有深红覇羣品郡人呼作大将军【郡圃荔支以大将军为冠】
　　玉堂红
　　天教尤物产闽中名字深奇日不同顾我素称田舎子如何敢防玉堂红
　　夺先红【林国正虑见赠因以训之林尝魁别头】
　　闽中荔子説莆中阙下奇包又不同正向铃斋想风味夺先人送夺先红
　　七夕红
　　宅堂荔子无名字自我呼为七夕红记得去冬初到日家人指树语衰翁
　　贡院垂成双莲呈瑞因成鄙语勉士子
　　大夏垂垂就嘉莲得得开双双戴千物两雨应三台【泉南双莲凢三开矣】欢意重重合香风比比来人人宜自勉举举有廷魁【梁魁登第泮宫有双莲之瑞】
　　陈贺州赋双莲诗不言祥瑞次韵以酬
　　红蕖明镜两鲜鲜中有双头更頴然天产人才兼产物公祥和气不祥莲耻谈子厚表中瑞肯咏章安桥畔篇何日相呼登泰华采华食实藕如舩【杨公济永嘉双莲桥诗云昨日采莲者双双桥畔新旧花今不见喜见似花人杨某号章安】
　　郡圃有荔支名白蜜者熟最晚戏成一絶
　　纷纷蜂采百花归蜜在枝头竟不知造物要令甜在后时人莫讶熟何迟
　　送王提干【滚】
　　昔年王俭客今共阿戎游尝药子当去请祠予欲休过从都几日离别况逢秋归上双亲夀涂中莫逗留
　　观贡院画春景图
　　梁栋翚飞气象新画工妙思亦通神要令寒士皆春色四景之中独画春
　　韩魏公生于泉南州宅故未有祠于典为阙郡圃有庵名大隠即之以祠八月戊子率同僚祠之
　　天开我宋太平基紫府真人下应期河朔魁梧出真相泉南葱欝产奇儿梦符蚌腹生珠夜事应台躔捧日时紫帽清源发光采郡园深处立新祠
　　陈提刑永仲以清名室志先徳也诗以美之【名孝则】
　　厐公尝有言我独遗以清贤者于子孙所遗良不轻颍川老龙公落落前朝英帝命作南伯清徳如广平宸翰一字褒不啻华衮荣是以自贤孙持节蜚英声结庐桐城隅室以清为名仰不沗厥祖俯能规后生我来聚星地喜见此老成公清不自言蔼然着乡评时焉访其室鄙吝不敢萌如觌任棠水似濯沧浪缨愿移清室风于以清寰瀛
　　朴乡钓隠圃【蒋元叔名所居之地曰朴乡画图见示为作是诗】
　　君不见少陵先生诗有説淳朴之处山川别广文示我朴乡圗山水髙长景奇絶严坂疑为子陵隠昆溪想自昆仑决渔人欸乃山水间抱璞含淳钓清洁九仙髙举留遗躅三径名家出人杰早将朴直取巍科行展朴忠立奇节鸣琴百里邑既以朴化民横经泮水宫又以朴诲人他年致君尧舜上坐使风俗俱还淳功成名遂却归去渔钓重寻旧隠沦广文笑我言公朴甚我朴闻公家左原四面拥山岳回隠如愚溪窈深若盘谷人皆朴其貌公又朴其学君子以为古先进于礼乐公乡真朴乡胡为不自觉愿公着隠服归寻旧盘旋酌酒梅溪上把钓莼湖邉更画左原山水图与此朴乡图并传天下大朴散已乆二乡犹在羲皇前
　　八月十五日贡院落成賔僚咸集斥世俗之乐不用饮文字也把杯邀月诵香满一轮中句即席赋诗以勉多士
　　扬辉秋月悬青天今夕何夕光更圆琼为楼台玉为宇广寒境界移清泉月斧云斤天上手万间突兀摩星斗白头郡守呼众賔共饮落成文字酒龙虎羣仙上界还手移桂种栽泉山千枝万枝香不断人人有分行当攀姮娥慇勤寄消息科第要従勤苦得丹桂在君书巻中不须遥向蟾宫覔
　　送薛士昭
　　相逢一笑慰衰迟问政论交两不疑直谅多闻三益友清新俊逸百篇诗瓜犹未及去何速橘已成懐喜可知一薛居州非易得危言行见造朝时
　　记得祥符识面时回头二十二年非羡君学似川方至顾我身如鸟倦飞老境天教重会合异乡心最惜分违雁山亲旧如相问征雁归时我亦归
　　爱松堂前有緑竹一丛可爱旁有鹰爪花颇碍眼移去之
　　窻前栽植不宜繁松竹相依妙意存不许闲花放鹰爪要看髙节迸龙孙
　　提舶送菊酒有诗次韵
　　铃斋午睡梦魂惊僮仆欢呼洗破觥酒是烂柯山下法诗如蓝水坐间成谩同陶令浮黄菊也胜苏仙嗅落英蓬鬂萧疎对佳节因公撩起故乡情
　　九日登云榭
　　九日无悰懒出闗强登云榭望泉山伤心不忍看茱菊蓬鬂萧疎泪防班
　　十日同知宗提舶游九日山延福寺
　　十日同游九日山山中好处畧跻攀桑田改变松犹在车马往来心自闲昨日风应吹紫帽今朝菊已带衰顔登临称惬南来意好逐飞飞倦鸟还
　　御书阁
　　黄龙溪上祥云覆紫帽山头瑞气防俗眼惊传佛光现不知宸翰在山中
　　思古堂
　　孤屿游人思谢公天台禅客亦思丰【国清有思丰堂】黄花境界谁思古堂在烟霞缥缈中
　　善利王庙
　　有徳于民庙貎崇我来端为谢年丰曰旸曰雨皆神力不止南风与北风
　　晋时松
　　孤山陈柏已物化九日晋松犹后生欲问东南两朝事风枝潇洒佀谈清
　　秦君亭
　　山中髙隠欲逃名不谓名随隠处成凿石一诗数首也曾攻破五言城
　　姜相峯
　　相国忠如宋广平危言流落晋江城天资自直无心卖何事青山亦得名【明皇谓宋璟徳宗谓姜相皆有卖直取名之语】
　　无名木
　　一木苍然老更奇肯将名与世人知我来不具知名眼深愧平生不学诗
　　姜秦峯【旧在延福寺中后易之立前守生祠而迁其像于西山石佛之下前守乃毁忠献堂额者】
　　郡侯不识国元勲释子那知姜与秦隠士有灵应抚掌相公死亦不容身
　　陈公祠【名偁字君举】
　　九年地主百年祠民自元丰结去思善政在人宜有后堂堂忠肃见公儿
　　蔡端明诗
　　贤侯去乆迹犹遗乞雨诗竒字更竒世俗妄论公政猛爱民心有彼苍知
　　石佛
　　卧草埋云不记秋忽然成佛坐岩幽纷纷香火来求福不悟前时是石头
　　聚季阁
　　清源山逺水流长九日溪山更异常髙阁摩云聚秀气禅僧秀气聚中藏
　　提舶送岩桂
　　晋堂岩桂晚秋芳浓緑枝头万粟黄堂上主人分赠我要令燕寝有天香
　　寄南安鹿宰【何字伯奇】
　　予比至延福访姜相祠则迁于他所问姜相墓则曰不知也以语南安宰鹿君越数日南安见访云祠已复旧墓亦得之且修治矣惟秦君亭未葺蔡端明诗将与壁俱圮而不知防因寄南安
　　春秋重复古二贤还旧祠直道不终废高风宜见思古墓出荆榛孤亭起頽隳更将碧纱笼覆防端明诗
　　贡院图【节推陈徳溥董贡院之后既成画图见示因作是诗】
　　陈君少年登甲科红莲首泛清源波清源贡宇高嵳峩同僚宣力陈君多鞭朴不施成不日首夏上梁秋半毕一防灵台轮奂飞十幅生绡画图出苍苍嘉木森千株新堤步步穿芙蕖移下蟾宫古丹桂【种桂】飞来海上真蓬壶他年君来作地主记得亲曾视斤斧雁过山中寄我书要知多少新龙虎
　　去年
　　去年今日别吾家我鬓苍然尔未华日佀去年人不见鬂毛白尽眼添花
　　不求人【一名如意】
　　牙为指爪木为身搔痒工夫佀有神老病不能亲把握不求人又却求人
　　兴化簿叶思文吾乡老先生也比防檄见访既别寄诗二十八韵次韵以酬
</div>
    <div class="pagination">
<a href="梅溪集_page45.html">上一页</a><span>...</span><a href="梅溪集_page41.html">41</a><a href="梅溪集_page42.html">42</a><a href="梅溪集_page43.html">43</a><a href="梅溪集_page44.html">44</a><a href="梅溪集_page45.html">45</a><span class="current-page">46</span><a href="梅溪集_page47.html">47</a><a href="梅溪集_page48.html">48</a><a href="梅溪集_page49.html">49</a><a href="梅溪集_page50.html">50</a><a href="梅溪集_page51.html">51</a><span>...</span><a href="梅溪集_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
