<!DOCTYPE html>
<html>
<head>
    <meta charset="UTF-8">
    <title>武夷新集 - 第 10 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武夷新集 - 第 10 页/共 16 页</h1>
    <div class="content">　　河东聂君昔从事缙云日赋诗二百篇予既序之矣及随牒永嘉再见闰月所得弥广凡七百章防秩满北归假道敝邑又示予以新集且徴辞焉予才非患多学素不足巳尝黾勉从命狂简成文运族庖之刀一割犹可敺市人而战再鼓必衰深病未能岂足以辱而君之请弥笃且予之让莫谐固不暇扬防而言但撮其梗槩而已谨按君生齐鲁礼义之国被陶虞文思之化方在髫丱服膺儒徧讨百家之言深穷六义之要以为诗者妙万物而为言也赋颂之作皆其绪余耳扵是收视反聴研精覃思起居饮食之际不废咏歌门庭藩溷之间悉施刀笔鸟兽草木之情状风云霜露之变态登山临水之怨慕防童下里之歌謡事有万殊悉财成扵心匠体迨三变遂脗合扵天倪当其奉乡老之书以诣贡部也袖诗千篇名动场屋宗伯推国士之遇异扵众人天子嘉制策之文迁为第一自是捧檄呉防改辕海峤东瓯旧壤扵越遗俗民庻谨厚既卧理之有余林岭蔽亏实赏心之斯会其或良辰美景賔朋宴集之盛名园别墅轩车游览之适公堂退食蹈泳无何之郷王泽及人赓载中和之什寓物必赋援笔而成与夫陈思豆萁之诗止扵七歩淮南离骚之传不越食时以敏言之盖其伦矣然君之扵诗也类解牛焉投刃皆虚譬射鹄焉舎矢如破彼唇腐齿落者所贵乎少我取其多彼觔驽肉缓者咸谓之难我以为易独擅一源之利不见异物而迁扣寂求音应之如响触物成咏思若有神葢孔子云少成若天性习惯若自然斯之谓也矧乃酌之不竭钻之弥坚两郡之间千里而逺祠佛刹罔不标题都人士女悉巳传诵南山之竹可尽而雅言无穷东郭之防虽疲而逸材方骋英词满于裔壤藻思泄扵尾闾盖犹夫呉玉金钱往往有之淮隂将兵多多益办者巳方将捧持素业奏御天子予固知采其颂声埤于乐府被之筦荐于郊丘有日矣至如升金门上玉堂履赤墀之涂登文石之陛亦将在是举也稽古之力其可诬乎谨序
　　羣公赠行集序
　　予至道三年十一月受诏修先朝国书越明年八月书成奏御既而以太夫人有桑梓之恋求典近郡因奉甘旨九月诏领缙云郡事拜命之翌日复留不遣再防恳激得请而行公卿巨儒台阁髦士寮宷之际朋从之间相率赠言以宠行迈者凡三十八人藻绣纷错珠璧耀观咸洛之市天下之货毕陈入宋鲁之邦先王之礼尽在亦以见一时文物之盛岂独为鄙夫道路之光昔者楚丘列诸侯之末有蘧瑗史狗史防公子荆公叔发公子朝分执国政故呉札叹曰卫多君子西京承三代之季有朱买臣吾丘夀王司马相如主父偃徐乐严安枚臯胶苍终军严防竒并在左右故史班称曰汉之得人巍巍圣朝英俊咸集爵里鳞布颂声奋发览之者足以知多士在位周室以寕七子赋诗郑志斯见何止金声流扵下国华衮被于薄躯而巳哉既铨次成编輙敷述其事盖取夫卜商作颂以冠二雅之首用无媿焉
　　羣公饯集贤钱侍郎知大名府诗序
　　昔汉宣帝有言曰国家不虞边境有事左右之臣皆将帅也乃知登勇爵者不必专阃外之政服儒术者足以升大将之坛其所由来旧矣去年冬銮舆北廵辽马南牧乃眷全魏之地实介两河之间驻跸以壮其军声擒俘屡献扵行在既而振旅恺以入求莭制之才畴庸旧臣作镇兹壤亷颇年髙不能用兵赵孟语偷未可为政扵是命大京兆长城公由冬官贰卿兼书殿史阁之职出领府事军中之务一以咨之且谓之曰倚卿为北道主人使朕得髙枕而卧矣宠锡异等禄秩有加十乘启行百壶出饯虬髭列侍师律载严鹤盖成隂送车无数于时搢绅大夫相与言曰汲黯卧治郡政自肃刘琨坐啸塞垣以清当使朔野无烽燧之惊生民免杼轴之困偃息谈笑立销兵氛投壶雅歌益治军簿俾天下之人知敦诗阅礼真将帅之具坐筹决胜敌百万之师巍巍帝皇知人而善任使也昔者季布治郡天子倚之股肱申伯于藩吉甫形于歌颂盍为诗什以道德美由是学士承防宋公而下作者凡三十人竒彩彪炳清词藻缛入孔子之宅金石丝竹以尽闻逰和氏之场珪璧琮璜而皆在与夫七子之赋郑志羣公之祖二防盖不侔矣某外领使符归在秋暮辟书始下不及王粲之从军雅言毕陈窃比卜商之作序芜陋简略何足以云谨述
　　送致政朱侍郎归江陵唱和诗序
　　侍郎朱公以旧德名儒荣居禁署引年致政将及礼经宴见从容屡以归田为请封章激切且有乞骸之言皇上重违桑梓之情式优筋力之礼不欲烦扵耆耋于以厚其宠章特拜文昌贰卿许归江陵别墅宰邑以爱子俾晨夕而承顔下诏扵长吏令嵗时而致问延见甚乆益推前席之防赐予实蕃有助挥金之费给公乘以济行李供祖帐而伸饮饯祁奚老矣犹以政事而咨询宣父归与岂忧吾党之狂简天子防礼之敦笃贤者进退之光华行路之人形于叹息荐绅之士以为美谈区区二防非可同年而语也大宗伯太原公嘉逹人之知止美公朝之尚德嗟叹不足形扵咏歌为长句二百二十有四言揄扬其事羣公属而和者凡十有二人藻绣纷敷琳琅焜燿登于乐府何愧中和乐职之诗布扵郢中足掩阳春白雪之唱雅言四逹颂声载扬俾贞退之有光致风俗之归厚太原公之意岂徒然哉某猥以非才获聨髙韵曽乖量力宁足起予且奉话言俾之序引爝火不息昔巳接扵余光糠粃在前今复慙于首冠承命増惕叙事非工僶俛含毫词不逮意谨序
　　广平公唱和集序
　　昔者郑国名卿赋诗者七子郢中髙唱属和者数人善歌者必能继其声不学者何以言其志故雅颂之隆替本教化之盛衰傥王泽之下流必作者之间出君臣唱和赓载而成文公卿宴集答赋而为礼废之乆矣行之实难非多士之盈庭将斯文之坠地皇宋二叶车书混同端拱穆清详延俊乂臯防稷卨日奉吁俞枚马严徐竝在左右礼乐追于三代文物迈于两汉有若翰林主人大宗伯广平公以才识兼茂治行第一登金门上玉堂发挥帝谟润色大业自太平兴国迄于咸平凡嵗星再周扵天矣而望实益峻体貌弥笃入奏武帐天子冠而后见退食温室家人问而不言挺山甫之将明推安世之慎宻作文章盟主实朝廷宗工天其或者殆以公为儒林之木铎也而视草之暇含毫靡倦形于风什传扵僚友同声相应发言成章乃至文昌正卿宥宻元老蓬丘之长兰防之英争竒逞妍更赋迭咏铺锦列绣刻羽引商烂然成编观者皆耸广平公感交游之畴昔虑竹素之沦胥休沐之余孜孜缀缉为之七巻以传于世颂声奋发爵里森布着扵简牍垂厥方来当使仲尼删诗取周南而居首班固著论称西京之得人盖风化之所系焉岂徒縁情绮靡而巳猥令纪述蔑容固辞狂简孟浪慙扵叙事云耳谨序
　　送人知宣州诗序
　　屯田郎某君稽古博逹之士也始以偃商之文学决科公朝终以龚黄之治行陈力官次凡再歴二千石皆以课最扬于王庭今年解安岳郡章以博士涖曲台方讲求典礼讨论故实禆补阙漏脩起废坠而有司举考绩之典在尤异之目天子延见宣室劳问数四以尚书郎职司起草羽仪中台而户口垦田汉官惟旧故以君领屯田曹宣城郡号为奥区襟带江左而双旌六纛唐制甚雄故以君行太守事拜命之日缙绅先生咸以某君诗家者流而宣城乃谢公赋咏之地刻于金石被于筦锵然遗音犹在人耳而君势均扵六义之际神交于千载之下呉中人士复闻正始之音楚客离骚且有江山之助亦由数良为美谈于是蓬丘栢署谏垣史阁金闺之诸彦鸿都之硕儒莫不健羡景慕形于诗什或嘉其地雄万井慰壶浆来暮之心或叹其道出故郷有弩矢前驱之盛或称清白之莭与闗西而等夷或序离索之情剧河梁之凄怆至于述江南之佳丽谈谢客之风流地胜人贤殊时共贯其归一揆蔑有异辞矧昔人云亡为日滋乆华辀继轨名氏实蕃焦桐絶赓载殊寡而君擅当世之誉为羣公所称嗣续音徽耸动呉防亦犹京兆善政前有赵张姑蘓能诗后推刘白岂偶然哉君以治剧之能奉求瘼之寄所冝宣布王泽激扬颂声采謡俗扵下民辅明良于治世当俾中和乐职之什登荐郊丘岂但亭臯陇首之篇留连景物而巳集贤右史彭君实君之执友且缄诸公之作咨予为序如窥武库骇神锋之照人幸过屠门聊大嚼以快意辄兹冠首深用厚顔云耳
　　与内弟李休复序
　　陇西李生予之内弟也才十数嵗能属文善楷性端谨介特外直而内温不读非圣之书不入非类之室孜孜为学匪懈州里之内名称蔼然咸平二年奉郷老荐书就试春官氏实在髙第扬于王庭天子以其新进少年欲抑之俾进其业遂用旅退曽不屑懐去年本郡凡贡士三十八人实冠其首西望而笑与计吏偕方摩厉以湏虚防恃气将乗长风而破巨浪运溟海而徙天池适有功缌之防不克其志懐寳待价岂虑迷邦杜门燕居亦云知命斯可尚也一日再拜而言曰夫名以定体有自来矣始肄业乡校名宗元及举进士更之曰琼由琼巳来一不利见再不克就试礼部求所以易之者予应之曰复之六二休复吉象曰休复之吉以下仁也盖得位处中恊比初九初九有仁德而能附顺之所以为亲仁善邻之象复之休也左氏传曰亲仁善邻国之寳也语曰德不孤必有邻夫七日来复天地之心也照邻殆庻顔子之德也处复而休择邻以德非君子儒者其孰能从事扵斯矣冝更名曰休复字德邻若乃率性循道自诚而明复之体也迈种务滋聿修无忝德之度也所冝探中庸性命之理无或怵迫亲大雅明哲之士与之切劘使众妙同虚室生白鸣谦受益心逸日休勤而行之进吾往也固当立功立事为世伟人岂徒发策决科智効一官而巳古人耻名浮扵实幸吾弟勉之哉外兄某序
　　送四十舅翁东逰诗序
　　武宁茂才章公实先大夫之叔舅某之事公犹大父行也始委质江呉为郡文学值金陵版荡闽隅绎骚贞退丘园不交世务及文轨混一声教渐暨乃徒歩万里来诣公车上书大言初慕方朔之自荐闭关却扫遽同冯衍之空归自是属乡老之献能随计吏而西笑凡累诣贡部皆败于垂成葢燕谷沍寒阳和靡及齐庭滥吹雅郑相倾终以不伐之姿困扵新羁之足今年春官氏益艰其选财三十取一意公必在籍中逮扬于王庭又阙其名氏噫淹速之度有命在天实由数竒且非战罪复何足町畦扵胸臆郁陶乎心术哉昔平津六十始发防决科卒登三事之位孟明三战乃济河焚舟终雪再北之耻苟诚志敦笃德义充富虽日月之増逝终冨贵之来逼亦不必充诎殒获倒行逆施然后为善宦也关东有贤侯汝颍多竒士行当曵裾公府峩冠初筵为元戎之上客亦复升堂拜亲倾盖投分与诸生而缔交繇是名动京师声振场屋拾芥甚易夫何逺哉韫椟待沽在此举也臯壤黄落当拜迎于夷门之下车马行色辄抒意扵河梁之篇非足风雅之云聊导离濶之思云耳
　　诗【附】
　　首夏清和月异乡羁旅心丹枝未入手华发不胜簮又出夷门去还过汝水隂何人冨髙义相赠橐中金
　　送集贤李学士员外知歙州序
　　昔汉明帝云郎官上应列宿出宰百里王坦之亦云尚书郎正用第二人何得以此见拟当时虽含香握兰趋走丹墀未甚重也爰暨唐室稍盛其选由谏官御史次补者为美迁迄于皇朝地望弥峻又有侍讲金华之殿待诏玉堂之署典校天禄阁更直紫微垣外之即建行台刺列郡持使节总百城故台郎之贵过曩时逺甚集贤学士屯田外郎李君在兴国雍熈中以文雄扵场屋太宗皇帝凡五临轩试郡国贡士君以英才杰出防名甲科自尔随牒扵淮淝间为诸侯所賔礼奏伎记室檄成而愈风案事隣州狱决而得雨入佐著作改丞太常掌礼秩宗阅书广内既而宰邑呉防有歌之音校文成均正鲁鱼之谬英华外发名声日闻天子知其藏器在身劳谦不伐特出中防召试禁林翰动若飞文不加防北门诸公抵掌叹伏翌日受诏兼直书殿君蹈泳亨衢翺翔近署诚衡遇物靡有低昂量陂虚受不闻澄挠天球擅响雅郑洞分水鉴忘情毛发皆见为士林之圭表亦人伦之蓍蔡毎太液波渌汾睢艸黄或御酒百壶式陈镐宴或卿云五色垂示天章君必沾玉斚之醇醪聨栢梁之髙韵赐花夺锦肯让景龙时人桂水空梁无取南朝之体此外风规醖借不杂尘防驱放虚善谈名理求之一时未易得也君屏迹势利游心虚白践赤墀而登文石非所宴安拍洪崖而挹浮丘是其雅素且以新安山水之竒秀江左人物之瑰玮严助餍承明之庐劳扵侍从阮籍求东平之守乐其风土实奉俞诏欢然惬心夙兴戒徒星言行役噫锦帐绫被有中台之礼秩金匮牙籖有延阁之官次悬曵组建隼剖符驿吏驾车而来迎县令负弩而前引千骑骎骎而挟毂诸曹冉冉而趋府载棨防以先道露黻冕以行春四十嵗专城而居虽尽美矣二千石与我共理厥惟勉旃行矣火云吐汴流激箭仙舟东下何翅一叶之轻旅鴈北徂勿忘尺题之贶其他即朞月报政朝廷赏劳幸预代言之末愿草陟明之诏云耳
　　送元道宗秀才序
　　昔夏侯胜有言曰士患经不明经苟明其取朱紫如俛拾地芥耳至乃抱荆山之璞犹闻待价操流波之引未偶知音葢有淹速扵其间夫子之所以罕言也河南元生出东南之美族禀山川之灵气学术渊奥才思深婉雅善词赋尤工诗什毎扣虚课寂縁情体物必有警防传诵人口左氏之笔微为富艳相如之文长扵形似翘翘然秀出扵场屋间矣有难弟焉有令子焉皆以俊才著称素风弥劭天伦敦睦庭训严厉友于推让士类多之矧复内行修饬至性纯孝阅市以资力学负米以洁晨羞至扵造请诸公不避寒暑博极羣书罔舍昼夜此又勤即不匮艰而弥贞者已有若大丞相仆射东平公邓帅长城公皆坐镇雅俗悬衡吾道嘉生之才美咸赋诗以赠之此亦神物求之不可得也逮夫纶闱书殿三台内阁英髦杂集风鉴攸出见必倒屣坐多更仆接夷甫之谈柄知名理之斯在挹紫芝之眉宇觉鄙吝之都忘当时名儒推奨如此而再试贡部败扵垂成盖云数竒实非战罪寄食辇下有索米之嗟薄游闗东无解榻之遇歘起北堂之念遽赋南陔之吟与仲氏而言归拜慈亲而为夀姑欲卖负郭之产扶安舆而来弃入关之繻作焚舟之计决防素定戒途有期陆士衡之弟兄暂还呉郡翟方进之母子同入京师行矣为我语姑苏父兄无或笑冯衍空归轻苏秦未遇以目皮相人作児女子见异时懐丈二组驾驷马车衣绣而过里闾挥金以报故旧此际如下乡亭长为德靡终洛阳妻嫂不敢仰视徒厚顔耳明年春蛰户震惊河流湍激当粪除敝庐以俟子之西笑
　　送张泌之毗陵诗序
　　义兴阳羡山水甲扵江东张子巨源慨然发仁智之心飘然有登临之兴叶舟东下兰友与俱梁园雪飞汴流日浅榜人宿戒祖席晨张扵是京洛贵游之贤乡关布素之执河梁惜别并怆离羣泽国赠行咸抽秘思风雅之什烂然盈编又何必杂佩兼金然后充乎巾槖也行矣三呉之地素多贤豪十室之邑必有忠信虽君子在位岩穴岂无扵隠沦矧善人为邦闾里巳臻扵富庶傥能为我择爽垲营别墅当使夫陈力不能奉身而退受一防而为氓与万物而共尽此所望于子也庻乎勉旃献嵗发春迟子西笑
　　佛祖同参集序
　　昔如来于然灯佛所亲防记莂实无少法可得是号大觉能仁既而后智滋兴悲心显发念四生之沉溺轮回六趣之中为一事之因縁出现五浊之世奈何根器各异机感有殊繇是开三乗权实之门设一时顿渐之教具偏圆半满之义分悟证伏防之差演之为十二部经广之为百千万颂随类各解始虽自扵一音逹本忘言终乃同扵二月故纯陀末供之后鹤林示灭之辰以正法眼付大迦叶内传真印外授信衣作世导师为佛嫡子凡二十七世至逹摩大师哀此土之人昧即心之理分别名相而不巳类入海以筭沙攀縁生灭而为因但认贼而作子聿来震旦宴坐少林不事语言不立文字既得人而传付乃趣寂以返真是为东方之初祖也自尔本系相承旁支别出敷华结果五叶之谶可徴续焰分辉千灯之照弥广至扵出离生死一门证于湼槃诱导愚迷万行以之差别由二祖而下迄至于今以诸夏之利根叶西土之悬记得道之者实繁有徒其或抵掌盱衡乃了知扵风力揺唇鼓舌即悟入于言枢或针芥相投金鍮立辩或经尘将破啐啄同时示现方便以既殊遭但因縁而亦异咸有轨迹着为筌蹄譬诸三藏之文结集扵鉢罗之窟七佛所説秘藏于娑蝎之宫苟撰述之无闻使后来而安仰先是诸方大士各立宗徒互显师承迭存语録圭山患其如是也防合众説着为禅诠融通诸家圆成一味盖祖门之能事毕矣歴嵗弥乆都序仅存百巻之文不传扵世东呉道原禅师者乃觉场之龙象实人天之眼目慨然以为祖师法裔颇论次之未详草堂遗编亦嗣续之孔易乃驻锡辇毂依止王臣购求亡逸载离寒暑自饮光尊者讫法眼之嗣因枝振叶寻波讨源乃至语句之对酬机縁之契合靡不包举无所漏脱孜孜纂集成二十巻理有未显加东里润色之言词或不安用春秋笔削之体或但存名号而蔑有事迹者亦犹乎史记之阙文或兼采歌颂附出编聫者颇类夫载籍之广记大矣哉禅师之用心盖述而不作者矣呜呼法界无际众生无边凡厥有情莫非同体终日圆觉触目真如而迷失妙明増长虚妄分别影事牵制扵六尘积集苦因流浪扵三有善知识愍其如是也不歴事相直指本源但一念不生即三际俱防十方消殒诸圣现前识珠在衣匪从他得如金出矿岂复重为圆顿之门妙如此矣稽所证之道然后知原师也生如来家真法王子防所诠之理然后明斯集也了第一义真最上乗当使末法之年初心之类去圣逾逺开巻得解一弹指顷齐肩古佛不起于座入般湼槃虽利益之若斯扵灭度而无取即知施七寳而满刹土徒为漏业之资化二乗而等河沙适重败根之罪师之法施岂思议之所及哉新集既成咨予为序聊摭梗槩冠于篇首云耳
　　诸公寄题建州浦城县清河张君所居池亭诗序
　　茂才清河君扵予葢乡先生丈人行也顷者书轨未同齿血犹壮不扫一室有志四方薄逰九江讲学庐阜励精文史既素业之大成归省庭闱值戒车之适驾未几青盖西上先正从行乔木懐安族人攸庇亢宗裕蛊且肥家之是图委质防名扵观国而何暇雍熈二年仲氏举进士中乙科淳化三年季弟随计偕列髙等推让致美君之志也俄而先府君捐馆夀阳犊车归先夫人啓手故里驹隙终防商于解印而归叔庭既冠而逝实有天伦之戚无复西笑之心且欲没齿田园放懐林壑与浮丘把袂为羲皇上人其所居也背山临水占竒据胜累世増葺极为轮奂曲池皎鉴脩梁横度虚阁崛起反宇临空云山蔽亏鱼鸟聱耴赏心肆体斯焉取斯予淳化四年由书殿得告归迎版舆时君膝下承顔友于欢防置酒危榭酣饮终日予亦斐然成咏题扵梁屋及咸平三年罢郡缙云复造仙墅君且永懐罔极痛深终鲜逝者如此灵光岿然予是用追感畴昔赓载前唱今年君奉本郡计籍来上中台葢因县次之续食将与故人而胥遇君之爱子实吾家之宅相而予之外弟也徃年随我肄业上都刻苦读书三余之习无废孝谨成性万石之徳不衰君亦既见止弥加教督防稽栝羽何用不臧于公里门扵兹必大君戾止未乆归与兴叹且以鄙夫昔留池阁二咏及羣公佳章俾之示朝右之贤庻乎知隠居之志安定大谏赵郡阁老及上邽冨春晁陈诸紫微暨秘阁潘公咸乐善无厌慕义不足竞抉秘思发为雅篇千里寄题岂人遐而室迩七闽传诵盖玉振以金相诚足为吾党之美谈寕独光幽人之肥遯予与君先畴接畛鸡犬相闻奕世聨姻丝罗有素早亲长者之论偹知髙世之行因叙始末用冠篇首云耳
　　送倚序
　　我之先由永嘉之难避地江外占数扵上饶及刘展之冦又迁扵闽粤治产殖货以财雄于建安世为彊宗髙上武力唐室之季乱离云瘼礼乐征伐不出本朝无种而起为王侯称兵而分据州郡故王氏奄有无诸六郡之地盘牙交错莫非勍敌望走集悉严兵偹故我内外家世皆服缦胡而冠武弁总舆师而提尺籍辎軿鼓吹盛于一方而羣从叔季凭藉世资习尚豪举竞养声利争为节侠唯玉山府君劳谦降志刻苦读书好学之名闻扵州里以孝防射策委质江呉以儒雅从政仕至宰邑无何黄旗运尽琴堂秩满考槃故里啓手归全太常府君博渉艺文尤深左氏终鲜兄弟不遑充赋未及中夀遘兹大祸家无担石之蓄门无强近之亲藐视诸孤朝不谋夕我是时以一命为兰台正字尚未及志学之嵗遽罹悯凶将就死灭尔曹皆丱角稚齿俱未成人田园汚莱裘葛不具堂构頺替弓冶渐微既泣血终防即割慈游宦艰难险阻备尝之矣既而索米都下薄游外郡又三嵗以文三十篇献扵公车始得为太常奉礼且有中防阅书于秘府日享公膳月受俸缗未能亢宗财足糊口而太夫人与汝曹仰给薄产终嵗食贫我又智効一官相去万里晨夕引领不觉涕之无从也我亦进德砺行修词聚学又得册府秘书夙夜研习曽未期月颇有文章出扵人间为前軰所许又频诣司马门献赋颂天子益知名凡再嵗间一召试内署一应制行在得光禄丞赐进士第复受诏直集贤书院星律载周宠光举集稽古之力岂诬也哉得禄既丰思养弥切削牍为奏赐告言归自建安扶迎太夫人并挈汝曹尽室西上侨寓辇毂殆兹嵗星一周扵天矣而我以不肖之质中人之才黄屋过聴擢司雅诰敢不摩揣铅钝励精夙夜期有以润色帝载与三代同风柰何力不逮心位过其量嵗祀逾乆官谤嚣然不能上封自劾幞被引退乃犹束带就列俛首取容碌碌于荐绅间亦顔之厚矣今年汝举进士有司荐名我时侍从穆清亲逄旦暮天子又赐汝髙第自丙科而升乙科俄顷之间恩奨蕃缛汝之仲兄及季弟比年来圣人诞生之辰延赏近侍并得解褐试秩蓬丘毎朔旦列拜膝下私门嘉庆嵗时伏腊捧觞上夀懐黄佩玉趋走左右固足以慰太夫人之心而伯仲森列门无白丁亦足以为乡曲之美谈交逰之光宠也今汝申天官调补掌簿四明期以来年往代其任且将归省松槚盘桓里闾俟春夏之交乃涖厥职汝当念为士之道以仁义是务而闲宴不可忘为吏之方以法令是师而资材不可强事上贵乎恭而慎于謟临下尚乎简而惩其违至于淳素之风清白之训盖我之家法耳岂复郑重而言之哉若乃博约文史切磋道术此又朋友之事也吾何与焉汝之归吾党之人有问于我者为言受恩寖深涖官无状如卫鹤之有禄位若社鼷之载车马悲愁忧畏不遑寕处幸天子一旦澄汰流品考覈名实不能者止奉身而退固愿返初服奉版舆从诸乡先生优游以卒嵗也


　　武夷新集巻七
　　钦定四库全书
　　武夷新集巻八　　　　　　宋　杨亿　撰碑【二首】
　　宋故枢宻副使正奉大夫行给事中上柱国广平县开国伯食邑八百户食实封二伯户赐紫金鱼袋赠尚书吏部侍郎宋公神道碑铭【并序】
　　昔许穆公卒于师春秋重其死王事赠公衮以褒德岑江陵薨于行天子嘉其尽臣节罢宵警以申恩皇上廵狩两河驻跸魏郡惟枢宻副使宋公典掌机要务烦伤神得疾膏肓终扵道路辍视朝扵行阙申追命扵泉扄痛深股肱见君臣之同体布在方防实今古之相望所以旌忠魂扵九原铄休光于百世者也公讳湜字持正其先广平人也自微子归周商丘啓国胙土命氏源深流长处荆蛮者才亚扵骚人仕东汉者名叅扵循吏或树勲扵代邸或驰誉于南朝枝叶扶踈华实蕃衍公之逺祖占籍闗中隠德未融重世始大曽王父泽登州牟平令王父赞雍州万年令皆以时命之数屈扵州县咸有清白之训遗扵子孙烈考温故晋天福中擢进士第累迁右补阙文雅之誉流于京师骨鲠之风播在台阁及公之贵累赠工部尚书公即其次子也襟韵闲旷风规爽迈凝脂防漆宛是神仙中人虚受兼容居然廊庙之器爰自髫龀卓然不羣了无童心靡杂儿戯初入小学比及大成恣阅黄巻圣贤之言蔑闻青衿城阙之刺既而究六经之微防通百家之杂説服勤学问日引月长刻意著述朝成暮传迹在丘樊名振辇毂方随乡老之荐适丁先君之忧栾棘伤生几扵灭性苴麻终制始让干禄太平兴国五年春太宗凡三临轩亲选多士公提笔就试思若涌泉焕乎成文曽不加防诸生方当扵燥吻一人巳喜扵同时贾勇先鸣防乎其萃由是一上登进士甲科解褐将作丞通判梓州盐院就拜太子右賛善大夫归朝改著作郎直史馆中谢日赐绯衣银鱼雍熈三年今工部尚书王公化基以谏官佐计相上书北阙自荐其材太宗方求非常之人待以不次之位谓宰相曰李沆宋湜皆佳士也可并试之即日召试制诰扵中书明日除右补阙知制诰与二公竝命焉当时朝廷有得贤之议就转库部员外郎兼判尚书刑部面赐金紫防有妖尼诉廷尉防狱不平公职当详谳未尝发擿坐是左迁均州团练副使公论惜之移汝州数月徴拜礼部员外郎直昭文馆复以职方员外郎掌诰命逾年入翰林为学士转兵部郎中知审刑院银台司封駮事皇上嗣位真拜中书舎人修国史并兼内署之职俄丁皇妣扶风县太君淳于氏忧柴毁骨立杖而后起五十而慕昔人所难七日絶仅成死孝才卒哭诏起复视草禁中公泣血抗章愿终防纪优诏敦勉不允其请是年冬改给事中参贰机务明年契丹犯边翠华时迈枢机之任一二咨焉露版羽书实司其缓急伍符尺籍专校扵耗登乗保鄣险走集者禀扵弛张发号令图方略者出扵规画乃至议将帅之能否授以指踪揣蕃人之情状辩其狙诈折冲樽俎之际制胜帷幄之中料敌若神谋事鲜过任重责大巧劳智忧而公与今襄阳王丞相并掌其职公竭力尽瘁知无不为防犯风霜勤劳夙夜陟降帝右咫尺天顔总领万机便蕃三接焦心极虑外彊中干十二月癸酉上御武帐召近臣议邉事公方指画上前俄疾作仆于地若大醉状不能知人同列竞前扶之上命中贵人扶掖以就西序亟令太医切脉且曰疾不可为也上忧形扵色日夕候其安否明年正月乙酉乗舆亲至卧内存问公以所疾未愈恳乞先归面可其奏且以御衾褥为赐仍命中使备肩舁什器帷帐汤药饮膳送还京师既发又令近臣慰遣扵郊外己丑次澶州憩扵法寳寺是夕以不起闻享年五十有一上叹息乆之诏赠吏部侍郎辍视朝一日命使者防送灵柩归于上都縁葬所须并从官给公比及弥留且有治命曰上遇我厚必卤簿葬我生无益扵国死岂可烦扵人诸弟等表其绪言上深所嘉美诏以钱五十万绢五百匹米麦百石赐其家以备襄事即以其年十月癸丑归于京兆府长安县义阳乡大郭里从先尚书之兆域礼也公娶清河张氏封本郡夫人婉嬺柔嘉幽闲令淑仁洽宗党教成闺门二子长曰纶以延赏之恩解褐太常寺太祝年甫七嵗次佛奴尚在襁褓三女长女适屯田员外郎杨坦其二皆防公生孝谨之族负王佐之才幼能属文谈必稽古尚书府君之捐馆舎也季父温舒以左拾遗守华原郡公实从行府中牋奏皆令代作公口占五吏应接不休日发百函亲踈有意季父拊背叹息曰真我家国器恨吾兄之不见也至性纯孝出人逺甚奉养慈母烝烝膝下调滫瀡以供膳衣文防以承顔左宦方州单车独徃尽留妻妾给侍庭闱杜门端居曽不屑虑及太夫人寒暑遘疾腠理寖深公药必先尝目不交睫祷神请代指景悼生虽曽闵之行无以过也长兄泌职方员外郎越王府记室次兄澣皆先公而逝弟湛任大理寺丞推以友爱成乎敦睦棠棣致美埙箎相须天伦之欢士林耸慕耀州冨平簿涣太子中允沆处士澥进士洞殿中丞涛校书郎澹皆公之从父弟也公承髙门之庆为保家之主协比诸弟紏合近亲人不间言儿无常父宦成名立率由扵公游吉之亢宗张仲之孝友见扵是矣公自决科筮仕彯缨登朝至如羊舌肹习扵春秋而公分直东观裁成国史公孙挥善为辞令而公入叅右掖发挥王言隽不疑之治狱也多所平反而公当祥刑之任民以不寃山巨源之荐贤也宻陈啓事而公操审官之柄下无失职严安徐乐并在左右而公歩武禁林润色帝载刘放孙资对掌机宻而公徊翔丹地秉执国钧至扵蹇匪躬岩岩羣望外庭集议不曲从而诡随宣室论思必有犯而无隠此诗人所称邦之司直又如恂恂善诱拳拳好德博施以济众功成不居虚己以待物事至而应此仲尼所云古之遗爱雅性冲澹留心释老早嵗尝受道箓晚节颇究禅筌悟兹无生用成逹观素善持论酌之不竭多识典训扣之斯应挹量陂者鄙吝之意自冺窥眉宇者名利之念都息接士在贵而思降定交弥乆而益恭德迈种而愈勤人服媚而无斁蹊成桃李夫又何言室有芝兰但闻俱化非大雅明哲岂能及是耶公方以将明之才辅文思之政谈弭兵之术议平戎之策使单于之首悬之槀街潦阳之贡陈扵宰旅致君尧舜为宋伊周而两楹遘灾二竪为沴天不憗遗人之云亡召公深仁徒结甘棠之爱留侯素志莫遂赤松之游藐是诸孤庻乎有后常所著述遗札颇多自掌命书尤振时誉累当大手笔之事皆为士君子所伏集二十巻传之子孙诸弟等以繐帐犹悬宿草将列忧陵谷之或变虑德音之不昭谋建丰碑以表神道以某尝学旧史曽接生平得以祖述世家论次阀阅叙太丘之德谅无媿词非臧孙之言敢期不朽聊摭梗槩以为之铭铭曰
　　火德淳耀文明诞敷鳯鸟斯至神负图时惟宋公矫翼云衢五百之运其在兹乎黄离继明百度思治旰昃临朝斋居决事时惟宋公将顺其美咸平之政既尽善矣八柱承天七圣翊轩弥纶衮职斟酌化源青蒲伏奏温树无言林父忠荩康侯锡蕃三边屡耸六龙顺动借筯前筹属鞬景从美疢弗瘳吾谋犹用城郢遗言渉洹占梦梁木斯壊太素收神易箦而没委顺全真精爽何托上骑星辰如可赎兮人百其身行路咨嗟冕旒凄恻股肱或亏其痛何极尸谏犹切忠魂弥激临死之言不忘社稷卜葬咸阳蓍蔡弗违封树云毕閟兹音徽自古有死吾将畴依逝者可作非公曷归丘垄陵夷光隂迅驶传信方来孰非文字乃刊贞珉式表幽隧懐公之人扵斯堕泪
　　重修亳州洞霄宫碑铭【并序奉勑撰】
　　臣闻昔者大道之行异人间出洪惟柱史实畅真宗叙道德之二篇述慈俭之三寳玩志众妙理洞于帝先垂训方来尊居于教父故尹喜望气爰识真人史迁编年首推黄老或谓之隐君子著书五千文或以为太史儋享夀二百嵗立言垂于不朽乗化入于无间惟苦县厉乡即降神之地土风杂乎南楚郡境介于陈留盖尸而祝之防作庚桑之社思且爱矣陜郊存召伯之棠后人缅慕风周爰旧壤聿因灵迹肇建严祠歴代封崇樵苏之禁弥肃昔贤赞述金石之刻具存又往者圣质诞祥元符合乗白鹿而下爰自九天感流星之精生于左腋指李树以为姓由聃耳而立名禀粹斗魁发祥井脉佥以为涂山祀夏式脩啓母之祠后稷配天乃建姜嫄之庙恭惟圣母实育至人陵谷未移光灵如在又因遗址别啓殊庭目之为李母祠盖有年矣虽洁粢致享不领天子之祠官而间馆栖神具载职方之地志岁月寖逺遗构仅存期运环周祥符显发施及唐室系自仙源干封中以锡羡流光肇开鸿绪似续蕃衍袭庆本支且念太极之先冠二仪而首出盛德之后垂百世以弥昌追从长乐之名用显始基之迹繇是追封圣母为先天太后又以列真之宇神光烛于官坛集灵之虗紫气干乎霄极琳房绛阙窈窱重深孔葢翠旍裵回戾止盖方舆之福地乃虚皇之宻都由是改命祠宇为洞霄宫香火无废扵熏修栋宇益増于轮奂南望吾子飞观凌云左带灵溪清流漱石行人胥畏颇类仙台逰者忘归更疑秦洞至乃贶昭格感彰闻或旭景朝跻非烟绚防或柔条夕劲甘露垂滋或千仭鳯翔覧德辉而下集或九井龙见乗云气以上腾往昔海县尘飞雈蒲蚁聚流矢集屋束蕴乗墉即必黒气塞川愁霖贯序凶党不能肆毒阖境率以寕居当时降玺书以旌扬垂方策而标纪求诸故府葢图牒之未刊岿然灵光实神明之所庇皇朝接千岁之统按九州之图包举海隅并走羣望讲求祀典咸秩无文诞扬清浄之风式契元之防深诏谯郡崇奉灵场缮究靡亏焚脩弥洁崇文广武圣明仁孝皇帝之在宥天下也恭黙思道斋栗事神绍祖宗之耿光集乾坤之景命端拱南面唯轸念于苍生间宴西清乃娯情于牝顺风之拜几慕于崆峒赤水之珍靡徴于诟敺民夀域日用而不知决事斋居天行而弥健乃至探求三五之载籍致恭上下之神祗黍稷牺牲悉用先王之礼坛场珪币无取方士之言正违治烦修起废陈信策告蔑闻秘祝之官备物荐尝奚馁若敖之鬼乃至山川作镇于地出云雨以嘉生卿士有益于人垂竹帛而悠乆莫不咨询典故弥缝阙沥丰洁苾芬而致用聪明正直之是依用能陟降泰畤与三灵交欢端委明堂俾诸神受祀帝锡纯嘏百禄是膺洛出图书九畴式叙盛德大业光表格天固非名言之所能及也乃眷亳社时惟糓阳仁里未迁清都斯在曩以神虬跃于沮泽隂魄离于罕车雩禜偶愆水潦荐降云不待族及我私甫田或害于粢盛樊圃几勤于浸灌是宫也虽面势爽垲取规大壮在山楶藻棁予焉胜人非麦麴鞠穷何以御湿屋瓦斯漏梁木其摧本郡以闻当阳太息即日降明诏遣近臣案行故墟周视层搆度费制用庀徒僝工之子于垣百堵皆作灵台经始不日而成云锸募农隙之民风斤得艺成之匠朱扉洞呀于广陌绀殿崛起于中天榱桷交持见隂虬之腾倚觚棱四注状名翚之翰飞绘素彰施模睟容而克肖吉蠲享献表明德之惟馨空歌洞章萧寥乎旦暮飊轮歘驾出入于虚无固以昭戬谷于圣神夸壮丽于方国契宸心于妙有跻氓俗于无何行将追七十二君告成功于日观享万八千岁比圣歴于天皇同至真永锡难老如斯而巳矣秋八月新宫成主者上言愿志能事大君有命允属下臣臣学古非优闻道素浅草寛大之诏无东里润色之才谈惚恍之宗増吾党狂简之媿踯躅燥吻谨为之铭其辞曰
　　至哉元权舆太极象帝之先昧者奚觌矫矫伯阳自天生德其道犹龙人靡能测厥初诞祥时惟厉乡领垂缟发室炤神光蹈十把五舌舑而长井泉涌脉星精耀芒集灵之址祠崛起桧亦手植树曽亲指圣母遗阡右环涡水福地旁连清都对峙瓞其昌锡羡于唐寳册追谥云篆龙章金阙易号丹台绛房明灵如存祀典不忘帝临赤县乗正御辩致恭神祗大庇黎献德馨流闻沼毛登荐鬼有所归民亦不倦帝居紫宸味道全真格天在宥易俗还淳隂阳大顺闗石和钧亮采时叙辉光日新乃眷东顾钦崇教父定之方中増修祠宇间馆相望飞軿攸驻日蒲星囬池平树古申命中人王言如纶鸠工底法即旧谋新三时之隙百日之勤怳若神化以栖灵真瞰鲜原兮靡迤面皇州兮宻迩气蓊蔚兮上腾波奫沦兮东委唯列仙之殊庭干青霄兮特起竦金阁兮崔嵬荐兰蒸兮裵囬缄紫箓兮难见秘灵符兮不开伊九天之神母御琼轮兮下来祝圣人兮富夀延寳厯兮京垓又何必迎年之馆兮通天之台
　　表【一首】
　　故信州玉山令府君神道表
　　玉山府君以太平兴国三年六月三十日啓手足于长乐里之第其年十二月八日归于南原凡二十三年矣金石未刻陵谷将变嗣孙亿大惧夫祖德之坠于地考于谱牒询于耆艾追述先美以表幽垅云府君讳文逸字慕贤华隂洪农人也昔周之伯侨始啓封邑胙土命氏实曰杨侯瓞蝉聨大昌厥绪在西汉时重侯累相施及魏晋世为公卿永嘉之乱播迁江表始占籍于上饶郡因为郡人焉安土重迁凡十余世唐上元中刘展称乱呉防弗寕府君之六代祖始挈其族人避地于建安之呉兴斩木诛茅筑室治产以财力雄于州里以义方训于子孙曽王父式蹈德咏仁隐居求志王父郜属唐季俶扰干戈日寻奕世聚居羣从百口非用武防不能亢宗扵是募郷民之拳勇者数百人受署于本郡为义军指挥使坚壁要害以备不虞一邑頼之终以无患烈考弼遭时未乂结髪从军受署义军讨击副使府君即副使之次子也始在童丱遨游胶庠博习亲师服膺素业家世从戎旅之事以豪举闻于郡中而府君耻事轻肥雅好学问被服造次必于儒者识者以为秦堇父之生丕兹也时王氏偏覇闽隅府君世父太常君实为邑令以犹子之爱推延赏之典才十余歳解褐试秘书省校书郎未几丁副使君之忧泣血执防殆于灭性纯孝之德乡党称焉及王氏乖离吴人致讨建安失守归于金陵改右千牛卫胄曹叅军知建州仓事克遂循陔之欢靡辞掌庾之贱就加本衞骑曹叅军先夫人寝疾弥留府君即解所职调品药饵供视膳羞目不交睫衣不解帯如是者凡厯三时而卒以不起府君勺饮不入呕血数升柴毁支离仅成死孝服除调补抚州南丰簿视事逾月化行若神先是邑人常以端午为竞渡之戯具舟数十艘聚羣不逞之徒以较胜负必先载瓦石因以相击毎歳死伤者数十百人府君前知其然至期大索笞其为首者数軰讫事无变狱讼衰少县政益清秩满拟常州武进丞辞不之任改大理评事信州玉山令邑有镇兵兼总军政府君寛以御下明以炤奸流亡悉归版图増羡先甲发令卒乗畏威泮林革音宼盗屏迹境内大治政声流闻就加大理司直示陟明也未几王师渡江防城蔽垒调发徴敛繁于秋荼府君夤奉简书事不愆素曽未数月得代而归老防攀辕易服宵遁当是时也国命将坠人谋已改府君杜门称疾不交世务静以观变黙而俟时俄而黄旗运终青盖西上诏防敦廹州司临门方促星火之期忽婴霜露之疾不克上道因以家居恶石无徴梁木斯壊享年六十有五未跻于夀厯试百里之宰未尽其才有折冲制胜之略值艰虞而不得伸有化民成俗之具逄承平而不及用赍志没地遗恨终天行道之人所共叹息府君娶武寕章氏驾部郎中嵩之女也生先君讳【某】象贤惟肖禀训无违宦学四方名声籍甚及府君归老别墅先君终鲜弟兄烝烝就飬不离左右被褐懐玉韬光戢曜以至下荼蓼之苦荷清白之谋世故纷纶家徒窘絶未遑射策奄兹沦逝后府君九年而终咸平二年十一月天子有事南郊其孤亿任谏官有司以丙戌诏书追赠先君为大理评事宠被泉壤庆延里闬行路叹息父老荣之四女长适陇西李琼次适清河张仲言后府君七年而逝次适河间俞简成次适清河张彛宪率皆大族莫非令人妇德嫔风表仪宗党府君之任玉山也其孙亿始生亿将生之夕府君前得吉梦谓必兴吾门躬自抚养特所钟爱才免襁褓教以诗书及府君之捐馆舎亿五歳矣方在孩抱未违慈顔逮十有一歳太宗皇帝遂闻其名徴诣阙下试以词赋官于秘书自是入蓬丘直仙殿升近署寘周行为天子从官成国家大典非锡羡余庆燕翼贻谋天啓毕万之大名世祚于公之隂德不然者蕞尔亿何以及兹亿自举族还都再见闰月叹墓木之巳拱忧堂构之将頺前年献封公车求领郡政皇上固留不遣亿恳请而行瓯粤之区封畛相错伏念昔者府君之归窀穸也铭志阙如歳月寖深耆旧犹在遂用采摭以备万一谨按府君天姿谨厚寛中多恕行有枝叶心无町畦慷慨经纶博通治体信着朋友仁洽闺门胜冠之年殆事祖母被疾沈痼经时伏枕府君束帯奉侍夙夜匪懈尝恶澣洗无所不为府君母弟五人率以豪侠自任鲜车怒马轻裘缓带出入闾里持吏短长暴虎凭河使酒难近私匿亡命结客报仇人胥畏之莫敢忤视府君戒督备至夏楚是用诸弟惕息刚悍少衰皆以天年死于牖下议者许府君之善教也渉猎史传详明典故鋭意风雅动成篇章及试吏方州尝奏伎记室巧为书檄曲畅事情兵戈之余遗槀散落素善草自可名家天纵多能洞晓钟律新声度曲精义入神图纬数术罔不研覈棊陆蒲塞出于余力若乃张仲之孝友安世之慎宻史鱼之直伯夷之清甯俞之忠石奋之谨刘文饶之恕秦巴西之仁庾亮之风流山涛之识度凡是众美无一阙焉时方构屯位不充量盖仲尼云如有用我者其为东周乎汉文谓李广惜不当高祖世万户侯岂足道哉命之通塞道之行否固有数矣夫惟贤者能论譔其先祖之美而明着之于后世者也无美而称之是诬有善而弗知不明知而弗传不仁三者君子之所耻也恭惟府君之德业章章如是国史弗载鼎铭未刊春礿秋尝弥用怵惕冬裘夏葛靡敢遑寕呜呼不见成人范乔之悲罔极有慙于长太丘之德未衰爰勒贞珉以永终古肹蠁非逺謦欬如闻嗣孙之勤尚或临鉴云耳
　　碣【二首】
　　故陇西彭君墓碣铭【并序】
　　碑碣之制着于令甲咸以官品而有等威至于孝义着闻隐沦不仕亦许刋石表行以示后人斯国朝之彛典也陇西彭君讳悦字仲荀予同郡人其先属王之勤商与豕韦而更霸保姓受氏德厚流光乃至铿为大夫以耋老而著称宣为三公由经术而进用锡羡蕃衍垂裕后昆枝叶扶踈谱牒散落至君之七代祖始占籍建安因以土著奕世似续孝谨不衰有苏秦二顷之田得猗顿五防之术治产殖货赀拟王公大王父英属王氏建邦亟登勇爵实贞师律式遏外虞受署御史中丞本镇防遏使王父晏为之副贰以壮戎麾烈考大规值金陵用师闽隅瓦解遂忘懐物表脱迹世纷乐一丘之栖迟咏幽人之长往及天地开泰车书混同华黍盈畴素发垂领鼓腹含哺为太平之民君特逹不羇旁通多可跌宕文史慷慨经纶立义不侵好为然诺之信捐生赴难靡以在亡为辞睦族以仁事亲以礼勤接士类賔至如归教行闺门衣无常主脱骖周急斯乃细行折劵市义固其素蓄汝南之俗咸出子将之评颍川之人惧为陈君所短一境从化或行者之让涂千里请交多升堂而拜母窥义府者不见岸谷饮德馨者有如椒兰仲尼所谓君子儒者此之谓矣始以肄业之故自乡里杖防防寻阳之庐山励精为学才朞歳之内以词赋擅名同时軰流亦所推尚未遑乡老之荐属有楼船之师归省庭闱甘心畎畆年甫壮室尚丘园而考槃爵非公乗与令丞而亢礼颇为州县之敦廹遂与计吏而偕西褁足戒途推锋战艺凡两就于贡部皆不利于春官败于垂成终以旅退岂时命之未防将地势之使然耶拂衣言归敛迹肥遯以为自足于己何必陈力于周行独善其身安事傥来之外物由是调甘滑滫瀡之味以洁膳羞督畋渔耕凿之业以丰生产法周礼而辟庠序以教子弟慕郑庄之置驿马以待賔客无营无欲优哉游哉如是者歳星一周于天矣遽丁烈考之忧君天性纯孝居防过礼柴毁骨立触地无容果以栾棘之伤生不逮苴麻之终制去年夏以先君窀穸之事市葬器于上饶之铅山防履山川防犯雾露得疾逆旅肩舁而归反席未安瞑目长往年四十九即以其年五月十二日从先君之防归于新丰乡王殿源灵际山祔于兆域之侧礼也夫人武寕章氏故汀州归化令士防之女也雅有妇德冝其室家前君而亡坟未宿草嗣子歆承诗礼之训挺岐嶷之姿未及胜冠之年巳负肯堂之志趣向逺大意行瑰琦所谓谢庭之芝兰当为周庙之瑚琏骥子絶足未易可量唯君蹈德体仁秉彛居简量陂万顷莫测其涯宫墙数仭孰窥其奥言行相顾磨湼靡渝诚明内融应接无滞而不登一命不沾寸禄盖日车亭午或覆盆之有遗脂网横流亦吞舟之斯漏然方朔殊少于自荐而澹防颇失于不言空遘盛时莫跻仕路兹士友之所共叹惜也然施于有政是亦为政又何必社稷人民始为行道不患无位患所以立又何必轩冕爵位乃曰成名呜呼彭君亦可以为逹矣予与君有桑梓之旧连葛之姻顾惟忘年之交实辱同声之分尝念淳化中自书殿归寕榜小舟游武夷山道出君之舎下君率族人携酒肴俟我于江干班荆借草引满举白半酣耳热迭舞相属且为十日之饮饱闻同心之言自兹分飞三见闰月歳不我与逝者如斯其孤泣血奉书乞文表墓感故人之畴昔嘉孝子之勤拳莫渍酒以伸空含毫而叙美铭曰
　　移孝为忠乃可从政自家刑国亦以观行猗欤彭君含华不竞嗃嗃闺门诜诜子姓睦族亲仁让夷急病进以干禄退而知命万石孝谨出于天性太丘家风冝书甲令良玉蕴璞岩谷増辉矰弋徒设鸿已飞隐居求志色养无违乡党胥化闺门已肥王戎死孝衔哀不饥公明短折异代同归泉台永閟草露空晞刻兹圭石以志音徽
　　刘氏太夫人天水县太君赵氏墓碣铭【并序】
　　咸平中诏以秘书丞直集贤院刘君隲同修起居注实执素臣之笔入践赤墀之涂侍从穆清亲逄旦暮出扈诏跸入宿周庐为儒之荣举无与比时君奉太夫人就养于京师夕膳晨羞既馨而洁出告反面式燕以寕诸孙在旁冡妇佐馂诜诜有后啓于公之髙门蒸蒸承顔奉鲁侯之夀母搢绅钦羡人伦耸慕属天子两郊吉土推恩百执汤沐之典时庸显亲诏封夫人成纪县太君又徙天水恭惟防邑之典用旌防几之训徴名数于石窌报劬劳于棘心人子之道斯为至矣而夫人从子之贵去国长懐当一喜一惧之年动维桑与梓之念君由是奉公车之奏牍求防稽之郡章天子俞之即命领衡阳郡事前席宣室从容话言赐金内府光宠行迈且以君出入交防多歴年所笔削汗简克谨官业又自曲台愽士迁尚书外郎以坐曹应宿之重领案部行春之寄衣色五防杂蒨绶以相鲜车朱两轓先版舆而奉引帐饮别墅上夀髙堂合戚属以叙燕私道旧故而为笑乐挥金告竭家忘其贫常膳载加喜形于色呜呼不幸夫人以景德二年正月己未终于郡廨之正寝享年八十有六即以其年丁丑归葬于潭州长沙县长沙乡祔于太博府君之茔礼也夫人其先京兆人家世儒素父拯终澧州慈利令妣荣阳郑氏故连州刺史荛庭之女夫人既笄归于刘氏实澧州録事参军累赠太常博士讳延宇字赞明也博士君肯构其家以儒为业读易得伏羲之防咏诗有骚人之风振迹丘园试吏州县实有仁惠在于闾阎凡厯五官终以无过夫人辅佐君子宜其室家及茹痛未亡靡它誓志诸孤藐若四壁萧然夫人躬机杼以给伏腊男且就学择邻居以示训女将适人结衿褵以申戒鞠育勤苦越十五年而工部从赋乡书防名仕籍稽古干事为时闻人葢刘氏之族繄夫人而立也夫人雅性奉佛深通内典女工之暇唯诵金言寡居巳来殆废膏沐治家以正教子以严御下以仁奉身以俭用能闺风阃范式是六姻夀考康寕享兹五福迹其雅素岂徒然哉一女适鲁国曽弼举进士终殿中丞工部三子曰直方举进士任大理寺丞潭州通判曰直温直清并业进士二女长适防稽夏涣举进士得大理评事知鄂嘉鱼县次适谯国夏侯藏用亦进士内外姻戚莫匪文儒一门之中素风特盛积善之后余庆叵量工部君履霜露以涕洟奉几筵而栾棘五十而慕出于至性三年之制善守礼经且以封树克终歳月増逝大惧徽懿闇而不彰逺咨游旧文以为托书邮络绎玉音荐委襃陶母之德诚媿春秋之徒表京兆之阡式谨樵苏之禁铭曰
　　嬿婉之德宗姻是式表南国兮嗃嗃闺门绳绳子孙昌后昆兮脂田换县兰陔防膳夀觞荐兮莱衣斑斑冡妇执笲庆承顔兮融峰峻极湘波碧色啓封域兮报德昊天勒铭新阡垂亿年兮










　　武夷新集巻八
　　钦定四库全书
　　武夷新集巻九　　　　　　宋　杨亿　撰墓志一【四首】
　　故宋陜州芮城令清河张君墓志铭
　　君讳仲仁字子信其先清河人后徙建安之呉兴遂为着姓当王氏之据有闽越也曽祖从晟为州里豪右材兼文武仕至蒲城制置副使工部尚书祖赟以赏延之典署建州长史烈考仁邈检校左散骑常侍君即常侍之次子也与伯氏同生居上为弟风格甚类趣向多同里巷相疑家人莫辩毎异其服饰以自别焉君爰自童防服膺儒素韵宇冲粹智畧纵横李氏之平建安也常侍辞疾家居累徴不起君策杖行在叩阍上书朝论竒之即授太常寺奉礼郎改秘书省校书郎调补本州松溪尉江表平入朝厯衞州衞县主簿青州千乗尉逹州巴渠簿兼令尉事迁陜州芮城令以疾去官旅寓京师寻访医药积日弥乆美疢愈滋肩舁而归遂成沈痼清漳卧病既十年而未瘳东岱敛魂俄三号而不返以咸平三年六月十八日卒于仁风里之私第享年六十二其年某月日归葬于里冲源顺也君娶武寕章氏生子三人长为舟举进士次垂象早亡次为式女一人适进士章覃自君之被疾也为舟等夙夜扶侍躬亲左右靡神不祷靡药不尝蒸蒸服勤目为至孝予从祖兵部即君之元舅君之先夫人实予之尊姑予之与君犹丈人行也平生游处顾托乗以犹新旧馆过从嗟脱骖之无益谨铭翠琰以志佳城铭曰
　　天之德兮世济美仕两朝兮宰百里政之善兮疢何美祷之乆兮药勿喜返九幽兮隣万鬼人之生兮胡至此宋故主客员外郎直集贤院髙平范公墓志铭
　　咸平五年二月戊寅集贤学士主客员外郎髙平范公暴中风终于上都甘泉坊之私第上以贤相之后形于叹息戚里之懿优其赗赙两宫遣使以赴吊四隣闻防而辍防交游恸哭于寝门行旅咨嗟于闾巷非椒兰之德服媚于人梁栋之材中道而天者畴能痛惜如是哉公讳贻孙字余庆济南厯城人其先厯虞夏商周实享世禄春秋战国继出名卿或以博士显东京或以词人称南国或以文雄史防或以信着友朋蕃衍流光非可殚举及公之大父守愚占数京辅随牒方州为郑州防御判官命屈当时庆钟后嗣累赠太子太师王父故鲁国公讳质以伊管事业辅翊三朝以燕许手笔称量天下由司徒侍中罢为太子太傅鲁国公而闻望益大恩礼弥渥将为苍生而再起遽叹哲人之云亡然自五代以来百年之内号良弼者不闻它人累赠至尚书令烈考讳旻以公卿子着籍甚之称在贵逰间有台辅之望文章组绣于鞶心计剖析于毫厘任给事中三司副使公累谪宦事备国书由公上言追复官爵累赠至工部尚书公以岐嶷之姿荷清白之训思以学优入仕耻由父任为郎不杂尘逰专精坟史果以乡里之荐亟预贤能之书天子临轩擢居乙等同年生率次补州郡从事掾属丞尉天子以公奕世载德肯构象贤欲其起家不循常调解褐授大理评事雍熈中林胡犯边王师致讨飞挽之役公实董之祗畏简书大足兵食凯旋迁光禄寺丞数月改秘书省著作佐郎面赐五品服公以羣玉上帝之册府蓬莱道家之藏室贤俊咸集喜田苏之与游图史实繁多黄香之未见于是削章退食献赋离宫即日命公待制文馆数月以本官直集贤院自是防书石室侍宴瑶池歌黄鹄于建章必陪赓载泛楼船于汾水即奉豫逰以冠玉之英标屡闻题柱以燃萁之敏思几至夺袍其风度闲详才调清婉士流推慕时论归之登朝为殿中丞迁太常博士上即位入省为外郎皆领书殿之职公克纂绪业祗荷门阀寝丘遗产非有膏腴晏子旧居未更爽垲而能孝以睦族俭以饬躬即安先人之庐不违王父之命雅好礼法尤重名节奉烝尝之祀馨德逹于神明事朞功之亲欢心洽于宗党性嗜羣籍家蔵万巻或手自缮冩或亲加校讐缃素毕陈敌秘书之副本籖题具列同呉氏之西斋好事之名流布京毂毎风庭月榭萧辰兰夕必命俦啸侣衔杯漱醪凡备三益之友莫匪一时之隽汉庭太史或奏于聚星齐国客卿无嫌于卜夜此亦冲襟髙韵敻越常伦尚德好贤有足多者呜呼不幸今也其亡享年四十三斯天也巳矣夫人髙邑县君李氏实淮阳丞相之妹洪惟伯姊母仪万邦作合先朝居尊长乐而夫人防贵思降在富能贫周旋礼经辅佐君子得中馈之道彰内助之贤举案齐眉方期于偕老帷堂昼哭遽痛于未亡一子克勤年十一歳天子悯之特授太常寺奉礼郎月给俸缗俾终服纪固有竒骨荷兹髙门虽在童防已知孺慕有后之庆斯言不诬一女尚幼夫人以防无虑居礼当即逺毁家襄事竭力送终伊洛之间松槚斯在日月其吉筮无违即以其年十一月戊申扶防归葬于河南府洛阳县某乡某里祔于先茔侧也呜呼刼烬灰飞沉碑谷变非刻金石曷志桑田以某投分生平托之铭篆巨源尚在庻嵇绍之不孤伯喈有言述太丘而无媿铭曰范氏之先出扵陶唐积德储祉奕叶流光赫赫鲁公蝉緌貂珰隂德有后乃生夕郎扵惟集仙肯构肯堂穆然容辉焕乎文章行归于周动罔不臧呜呼难忱今也即亡洛水濵兮邙山址波东倾兮树西靡从先公兮夜台啓新阡兮蒿里传三世兮一身閟九泉兮万祀琢贞石兮志佳城人之生兮胡至此
　　宋故推诚保德翊戴功臣邓州管内观察使金紫光禄大夫检校司空兼御史大夫上柱国长城郡开国公食邑二千四百户食实封四百户赠户部尚书钱公墓志铭
　　咸平六年秋七月诏邓州观察使并代等州经略使长城公归京师疾故也上开宣室御武帐延登前席劳问数四以公美疢初复未任朝谒赐告就第俾之頥养汔九月勿药有喜入谒未央宫自是五鼓登车晨趋无废三杯退食常膳载加朝野之人室家相庆喜良臣之获祐而斯文之未防也十月戊寅宿戒知友防竺干之宇为桑门之馔与开士辈谈苦空讃真谛俄起更衣偃然就枕若假寐焉少顷视之乃风暴作如大醉状肩舁归第是夕以不起闻享年四十有四上临轩震悼遣使吊问法赙之数有加常等窀穸之事悉从官给翌日诏赠戸部尚书天子以公母夫人在喜惧之年有羸老之疾不克终堂之养实深挤壑之痛特命中贵人面赐白金三十斤礼极哀荣恩霑存殁君臣之际斯为至矣公讳若水字淡成河南新安人盖凌烟功臣巢国公九陇之后世胄阀阅谱谍存焉赠太子太保蕚追封琅邪郡太夫人王氏曽祖妣也赠太子太傅柔追封清河郡太夫人丁氏祖妣也尚书司门员外郎赠太子太师文敏烈考也徃者公叅掌万机追荣三代始赠孤卿再跻极品至于延乡之命乃慰令伯之心盖由夫锡羡贻谋重世始大臧孙于焉有后太丘以之无慙者也公始在孩稚頴悟不羣爰自青衿即齿乡校开巻成诵发言有章才十歳能属文逮志学之年已博渉六艺方领矩歩比肩诸生而符采超迈襟懐散朗山庭月角盖有公侯之相琼树瑶林自是风尘外物华山陈搏一见公以为有仙风道骨名在丹防紫府中柏阁僧宗裔者有人伦之鍳独识公于侪軰且云斯人者异日登金门上玉堂升赤霄捧白日矣太平兴国七年诏郡国贡士河南太守以公首荐于贤能之书时才弱冠防有期功之防不克随计再上登甲科解褐同州观察推官专以经术縁饰吏事至有邻郡之民滞讼未决不逺千里来求片言时先太师掌内帑于西都仓卒捐馆公见星而往指景悼生泣血倚庐柴毁骨立左冯之人相与列状太守且云失贤从事民将畴依升闻于天特俾权夺公墨缞而赞幕画心防以毕礼经郡政倚成甿颂尤塞今三司使夏官侍郎上谷公时任枢宻学士领选部方与天子论思帷幄之中进退天下之士而品藻人物讲求茂异孜孜慰荐唯恐不及当是时公及太原王扶頴川陈充同郡钱熈皆为外诸侯賔属即抗章以闻咸传召归阙天子命丞相府召试以公文最髙超拜秘书丞直史馆中谢日面赐绯衣银鱼自扶而下只除殿中丞不得与公比明年拜右正言知制诰与今给事中柴公成务吕公祐之谏议冯公起叅知政事王公旦同制并命焉淳化三年郡国贡士凡二万人贡举巳来莫斯为盛天子诏公同掌文柄数月又命案行平凉五原等郡公乗驿至塞下尽得其利病归奏扵青规中画地聚米如指诸掌天子嘉叹且谕以登用之意公辞以身被逄掖业在黄巻得司诰命为词臣足矣天子乃召公入翰林为学士自屯田员外郎迁职方仍赐三品服审官辩论人材周太宰之任银防出纳王命汉尚书之职又诏公兼总二司焉至道元年春正月命公为右谏议大夫同知枢宻院事进阶朝散赐勲柱国枢衡之任机务在焉自唐朝以来皆二广兼领逮朱梁之后与三事抗衡至若赤白之囊晓传边奏輶轩之使夕发兵符承宻防于禁中授成筭于阃外丞相有所不闻也天子以公忠肃明允温恭笃慎付以是任一二咨之未几太宗上仙圣皇绍统擢拜金紫光禄大夫尚书工部侍郎进封长城郡侯防勲上柱国余如故上以公顾命大臣股肱良弼虚懐延纳垂拱仰成公亦夙夜在公憔悴事国小大之务思竭其力而致其身谟猷之言必沃乎心而逆乎耳穆清体貌曽靡违顔私庭休沐不遑调膳一日乗清闲之宴面陈至诚直以圣朝之日长髙堂之齿暮愿得防衣膝下以奉其欢心上敦谕再三不俞其请公两奉奏牍确乎不防上将欲崇进其秩公顿首固辞即以本官罢机务充集贤院学士判院事俄受诏修永熈国书公即引给事中柴公成务侍御史南阳宗度秘阁校理濮阳呉淑及亿亦在选中曽未朞年书成奏御既终乙夜之览爰备名山之藏上又以太祖皇帝十七年中经营四方削平海内规模宏逺功德茂盛当时史臣殊为简略又命公举尔所知再加论次公辞不获免乃奏故刑部郎中知制诰王公禹偁今翰林学士梁公颢知制诰李公宗谔赵公安仁才及周星俄已絶笔弥缝阙漏号为详备两朝大典出于公手百代而下垂为信书俄掌吏部三铨兼秋曹案谳防鸣镝入宼大辂亲征公扈从钩陈驻跸全魏或爟火传警羽檄交驰天骄举南牧之师云防有未决之议上必遣亲近咨其计防给以笔札受其条对六驘宵遯万乗天旋命公权开封府事邺都缺帅北顾是忧命公知天雄军府兼兵马部署言事者以上郡之地控扼党项冝修复城隍大聚兵谷朝廷惑之发卒万人赢粮深入因举夫版筑之役而谋夫盈庭利害蜂起上未能决适公自魏乗驿会师于离石以幄幕九张兵车百乗藩决野宿凡五日造废垒焉公据鞍少选当机立防輙罢其役飞章以闻宸洞开疑谋冰释因诣阙而白其状上嘉纳慰劳适属亲试贡士命近臣考甲乙科第俾公预焉东堂校文时推精识西清赐对帝善其言数日又命公抚廵陜西縁边诸郡且以便宜从事凡七旬复命上谓公曰天官书上将次将位在文昌宫汉宣亦云邉境有事左右之臣皆将帅也文武是宪内外迭防亦何常之有公不能谕上防翌日有获下之拜上以太原西北劲兵防控带雁门云中匈奴之所走集思得贤帅付以师律即命公兼并幽等州经略等使判并州事尽护诸将倚为长城又下诏案行边塞周视亭障并土严凝穷冬尤剧擐甲胄者或至堕指袭狐貉者仅如懐冰公夙驾载驰防犯霜霰且多饮醇酒以御寒气因伤肺得疾颇施鍼砭忽疡溃于胫流血石余四体薾然仅存微喘上遣中使太医冠盖相望又别赐手札丁寕欵宻初防药石之効未任军旅之事适防府州有所经度公将力疾而往上亟令止之虽漳濵有瘳而衞幕多故伐谋制胜固可以坐筹破敌鏖兵亦难于卧防乃降优诏俾之来朝方将验上池之十全延明庭之三接出驱六纛授鈇钺以专征入序九功登岩廊而论道为国方召播美扵声诗致君尧舜跻俗扵仁夀如何奄忽乃至云亡里巷辍舂搢绅挥涕管公明不及嫁娶遗恨终天张元伯顿隔死生绪言在耳呜呼即以其年十二月壬申归葬于河南府新安县暖泉乡祔于先茔礼也公歴阶至金紫防勲上柱国视秩水土兼职风宪三进爵为郡公真食至四百户功臣之号凡三加焉禄位官封亦云盛矣一子延年秘书省正字始七歳虽在稚齿了无童心擗踊哀摧啜泣孺慕出于天性殆过成人藐是遗孤庻乎有后公母范阳卢氏累封濮阳郡太夫人夫人荥阳郑氏故殿中丞防升之女封北海郡夫人皆以公贵也兄若讷若虚早亡若愚今任大理评事通判台州公扵昆弟中为最幼虢州虢略簿若冲从父弟也大理评事维周前河南永城簿智周兄之子也皆由公而成立焉公眉宇秀防丰神标映体二邻几识探繋象下学上逹文成雅诰推已恕物殆过放麑之仁虚受兼容乃有涵牛之量善谈名理聴之者更仆忘疲多识典故扣之者撞钟輙应品题人物汝南之子将坐镇雅俗东晋之安石挹其仪表者若披云雾与之游从者如薫椒兰盖所谓钻之弥坚仰之弥髙澄之不清挠之不浊者也公在先朝时为北门学士与故刑部侍郎张公洎同日送上天子喜金鼇之得贤咏嘉鱼而申美特诏宣演国乐鱼龙杂戯近臣咸预式宴尽欢时方隅未寕边屡警在扵内署实司宻命毎天子临便坐决章奏军书手诏急扵星火斧扆之侧授简立成曲尽事机不加防窜秉笔者推之掌审官之柄也如良工度材轮辕咸适其用虽小人懐土胡越不违其情罢谪防扵安全淑慝以之区别居中枢之地也罄竭谟猷参决机防守正持重曽不将迎忧邉思职屡防嘉奨属舋起益部盗据坤维絓汤网者居多皆吕刑之不宥頼公全活实繁有徒且以慎宻自持弥纶无迹诡词而出虽温树以不言隂德岂诬在里门而终大尝以为百年之计莫如树人三代之昌皆由得士姑务引翼以答恩遇祁司马之举善外不避雠郑当时之荐贤言之有味又以难进易退儒者之行既得患失鄙夫所为乃辞禄枢府退就书殿士林歌颂堆案盈几驰竞顿息风俗归厚既而述唐虞之二典极班马之三长西狩终篇南箕起谤或以不署宰衡是为专美或以倒置昭穆扵焉渎宗公讨寻故实援引诏令廷诤数四防书乃定羣邪侧目正人増气领选部也山公啓事多所荐陈掌秋曹也不疑平反号为寛大权莅京毂也狱囚数百一旦决之桴鼓稀鸣钩距靡设虽曰浩穰殆臻清浄出抚魏郡其政亦同乃有元戎贵侯髙牙大斾提七校之师中人内侍银珰左貂从九天而降公巵酒大胾率以交驩郊劳饮饯曽无违礼奉缗靡给私帑屡空坦然放懐不以屑虑及罢上郡之役而晋民息肩握大卤之兵而胡驺屏迹乃至易箦而没家无余财行路之间人皆流涕非诚信素着譬李广之不言仁惠见思同子产之遗爱者安能及是哉公有德有言多材多艺精覈数术善评书畵雅好班固汉书常日读一巻周急好施劳谦善下多所折劵未尝治产収养孤防侔郈成分宅之仁恊比亲戚掩游吉亢宗之説勤接士类皆虚徃而实归善与人交必相先而莫逆荐引后进有知人之明购求坠简侔秘书之副毎燕居私第角巾东道叩虚课寂味兹闗近年深信佛乗雅习禅观隐几终日陶然自得归全之明日上遣近侍求两朝防书遗草若冲等搜扵巾箱尽以进御且述素志愿得薄葬免扵劳民上亦允其请茂陵遗札幸天子之见求京兆新阡固乡人之不犯族子光禄寺丞易卓荦稽古时之闻人集公生平文章为二十巻某辱公之顾为日斯乆道同气合心照神交亲奉斋终幸无怛化知音逝矣空絶伯牙之冡树苍然谁表延陵之墓含酸陨涕且为之铭铭曰
　　明堂肇基众材具施如何栋梁中道而隳元首睠懐同体是宜吁嗟股肱一旦而亏腹背何益铩兹六翮碔砆奚为防我垂棘人失司南国亡遗直空余话言布在方策嗟太山兮其頺悲玉树兮将埋怅浮生兮朝露閟英魂兮夜台伊南州之髙士兮徒渍酒以申哀背鲜原兮临紫陌啓新阡兮从旧域严封树兮禁樵苏志泉扃兮刻金石谅西土之耆老兮盍树碑以表德
　　宋故翰林侍读学士朝奉大夫右谏议大夫骑都尉赐紫金鱼袋荥阳潘公墓志铭
　　咸平初天子端委穆清顺考古道思近耆德乐闻话言扵是徴汉代金华之旧闻考唐室翰林之故事特置侍讲学士之职时予从祖七兵尚书故户部夏侯贰卿今侍郎河间邢公中丞吕公竝预兹选后三歳今丞相毕公自上党驿召既至即以命之又再歳自郎署擢河南潘公为谏议大夫授以兹任八年之间六人而巳公亦既拜命人无间言时属天骄犯边军烽日警天子将躬秉武节展义两河而公以肃乂之姿处切近之地旰朝备问言多沃心中涓谕防退必削稾及舆驾薄伐勤劳扈从昼骖乗扵襄野夕宿卫于钩陈从羽猎扵储胥陪玉食扵云幄防犯霜霰因而遘疾犹亲奉宸防致祭洪河沈璧浮牲精意恳到及复命行在移幸澶渊晨趋暮召夙夜匪懈中干愈甚束带不任王人国医存省相继嘉言宻奏啓沃未忘美疢渐滋皇慈弥渥特奉明诏先还上都肩舁啓行邮亭先置星言夙驾有加无瘳及旅恺班旋膏肓沈痼精爽将竭方寸不乱月正元日殆扵弥留犹召故人执手为别且占遗奏不令托孤叹逝者之如斯痛主恩之未报言讫瞑目至夕奄然皇上轸悼良臣赗禭加等以其子太庙斋郎汝士为大理评事正字汝砺为太常奉礼咸赋以禄俾之终防又诏有司给方舟载其柩归葬豫章从遗志也恩礼之厚无以为比公讳慎修字成德其先荥阳中牟人唐末避乱迁扵闽粤治产作业遂为着姓当王氏之偏霸也曽祖武源以丘园之秀预弓旌之招受署福州古田令祖崇裔种德务滋懐才不试世难方棘肥遯终身烈考承祐属云雷之遘屯负公台之伟量尝事呉为蕲州法曹掾郡守以非法致死罪抗议不夺投手版而归王延政据建安且欲倚以为相时防墙结衅寻戈继日引经义而廷诤因禁锢而家居江南平建州若得剧孟之一敌国也累服大僚专掌剧务辞荣致政得刑部尚书归隠洪州之西山优游没齿妣清河张氏以从夫之贵封本郡君而公之显祖赠太常少卿祖妣河间邢氏封本县太君皆由尚书之故也公少负俊才习闻义训观书学劔包文武以兼资防漆凝脂越风尘而特秀才十余嵗随先尚书归金陵得秘书省正字嵗满迁校书郎未几入省为水部员外郎赐五品服才冠歳矣俄迁膳部先府君悬车告老公求便官就养得知洪州丰城县嵗余以忧解职卒哭起复旧官改上元令以刑部员外郎知杂赐服金紫执法甚平持宪尤肃江右耆旧至今称之除水部郎中兼起居舎人判待制院领郡国之上书评诸曹之奏议盖一时之剧任也开寳末蚩尤之旗亘天龙骧之师渡水公将危邦之命以市宴为名使交兵之间履不测之险既陈土贡扵宰旅且留别馆扵都亭时后主先命同气之亲来谢不朝之罪羁縻未遣休戚攸同王师所加防音继至金汤失守顾宗国之将亡玉帛旅庭齿外臣而致贺邸吏惧其后至所司督其不供公介然抗议以为不可毎内朝称庆但拜章待罪太祖重其知礼嘉其有辞特遣贵臣亲谕上防改命供帐増给饩牵及青盖来朝朱扉赐第太祖以公质性忠厚特授太子右赞善大夫俾事故君是为上介思乔木于故国尚见世臣曵长裾于王门兼掌记室太宗嗣位以恩例累进阶勲后主考终由府罢复预朝请歴太常博士虞部仓部考功三员外郎郎中出通判夀州知湖州梓州凡十年在外故邓帅太傅李公典领中秘书方求硕儒以充近署遂引公入直秘阁出入交防偃息周庐刊正遗编盖手不释巻祗膺清问必膝之前席善谈名理言为阳秋勤接士类心无城府江东人物率执贽而宗予汉庭公卿多致恭而尚齿允所谓南州之髙士儒林之丈人也然自博极羣书优游一纪素髪垂领仅类郎潜凝尘满席不婴世务婚嫁未毕屡求典于方州年德俱髙果入参扵近侍将记言扵惇史遽归全扵厚夜呜呼享年六十九公前娶汝南周氏今夫人东海徐氏封本县君即故中书侍郎上饶郡公景逊之女也建康大姓连姻戚里柔仪惠问冝家睦族俄遘未亡之戚实深偕老之痛率其二子奉公之防归于洪州祔先尚书之茔从治命也公四子长亮端拱中举进士补大名朝城尉次成皆早亡五女长适福州寕德令邵良弼次适苏州常熟令岑頔先公而逝次适兴元府观察推官龚纪次适大理寺丞张安期故叅政刑部侍郎洎之子也一尚防而许嫁待年而未行公风度详闲襟懐夷旷旁通多可虚受兼容雅善棊奕仅臻絶品先皇帝万几之暇常以方罫自娯公屡防三接之召亲奉一枰之戯退而作棊説以献天子异之盖多艺多材姬公自许执御执射仲尼之言虽余力之使然亦天机之独妙叅掌记注犹及金匮之阙文屡奉宴逰尝续柏梁之髙韵生平着撰叠委筐箱诸郎等方在哀迷未遑论次长卿遗札冀武皇之见求叔夜孤児幸山公之尚在永懐旧德髣髴绪言挥涕濡毫以志陵谷铭曰
　　全呉之地纉唐之祀公臣旧邦罔有贰事开寳之季王师摩垒公使交兵兹亦尽瘁一心事君典训攸闻公之奉上茂贞纯兮十年不调先民是悼公之为郎殆华皓兮西清北门宴见谘询簮笔持槖奉至尊兮灵旗大辂徂征赫怒巾车脂辖陪天歩兮公巳白首始遘元后冨贵之来逼蒲栁兮公践玉堂入侍圣皇寒暑之疹在膏肓兮时不与兮道攸逺志将亨兮命弥旅榇归兮春草长铭旌飘兮白日晩瞻冡树兮成行悲逝川兮不返永赍志兮首丘长垂名兮汗简


　　武夷新集巻九
　　钦定四库全书
　　武夷新集巻十　　　　　　宋　杨亿　撰墓志二【三首】
　　宋故推忠协谋佐理功臣光禄大夫尚书右仆射兼门下侍郎同中书门下平章事监修国史上柱国陇西郡开国公食邑三千八百户食实封一千二百户赠太尉中书令諡曰文靖李公墓志铭
　　景德元年秋七月乙酉大丞相仆射陇西公早朝至待漏舎不俟钥出而归疾故也粤翌日车驾幸其第亲至卧内存抚甚厚赐白金三百斤既还宫以不起闻上又临哭出涕初公之疾也中人太医络绎旁午扵道殆公之薨也千乗万骑一日再幸其居国殒宗臣帝失元辅都城为之罢市工女以之寝机同体既亏实太上之深戚斯文将防顾天下而谁宗呜呼哀哉真古之遗爱也公讳沆字太初其先赵郡人广武君之后也防书所载世德茂焉泰陵令累赠侍中豊追封虢国太夫人滕氏曽祖父母也洺州团练判官累赠中书令防追封鲁国太夫人苗氏王父母也侍御史累赠尚书令炳追封陈国太夫人周氏考妣也公韵宇宏廓灵冲粹特资异禀卓然不羣甫及成童性靡好弄逮扵就传言必有章七嵗能属文十嵗通五经大义服膺素业既冠而大成比肩诸生命乡而髙荐时春官氏方虚甲科以待属丁先府君之忧自大梁而抵羣舒几二千里见星泣血哀感道涂食鬻倚庐毁深栾棘先府君厯佐使府及剖郡符狥公灭私轻财好施以经遗子市义扵人暨啓手之辰无兼金之蓄公承清白之训持窘絶之家有原宪贫病之忧茂张仲孝友之德太平兴国五年举进士得髙第解褐将作监丞通判潭州郊祀迁太子右赞善大夫八年归朝为著作郎当是时也天子方端委穆清详求茂异崇建册府养育人材公之莅长沙也椒兰之德在人金玉之音盈耳輶轩宻啓外台陟状稔熟扵上聴喧塞扵公议中谢日太宗命中贵人送丞相府试文一通以本官直史馆赐五品服雍熈中今工部尚书王公化基任左拾遗上封公车大言自荐太宗谓执政曰李沆宋湜皆佳士也可并试之明日并命为右补阙知制诰公之位在二公之次上特令公首冠焉又赐钱百万天子知公贫多权钱富家出倍称之息又别赐三十万俾偿之端拱初迁职方员外郎掌诰如故来年受诏与今学士承防礼部尚书宋公白同知贡举是时天子始命复旧制委有司贡部翕然有得人之誉未几召入翰林充学士赐金紫又奉诏与今丞相上谷公同掌选部澄汰流品旌别淑慝清通简要时誉归之公之在内署也或乙夜观书之余备前席受厘之问风规醖借占对雅弼违献可上多沃心称善举能言皆有味天子知其才可以缉熈帝载察其德可以镇厚风俗乃有意扵大用也淳化二年拜给事中叅知政事是时天子方循名实以考百揆谨吏事而责三公公励翼一心将明庻政水潦仅止闾阎息愁叹之声名器有伦搢绅絶侥幸之路弥缝阙职汔至小康俄罢政事以本官奉朝请虽坐防免时望弥重未几丁太夫人忧柴毁过礼先是公防戚同居功缌百口昆弟致美家人忘贫赋禄虽优量入都尽及罢枢务复罹哀疚居防尽礼送终竭力殆扵食贫曽不屑虑优诏起复辞不得请俄以本官知升州因奉玺书请对便坐天子留而不遣改命知河南府兼留守司事二周变风期月报政才及满嵗召归阙廷属光啓承华克固邦本畴咨羽翼辅导元良即以公为礼部侍郎兼太子賔客特诏賔防之职一用师傅之礼仍屈储君之重先施下拜之仪公请见顿首辞不获免皇上践极拜户部侍郎叅知政事未几以本官平章事监修国史进位中书侍郎属鸣镝犯边翠华薄伐居守之任根本斯繋闗中图籍委鄼侯以无疑东郊保厘非毕公之为比上亲握武节躬御六师北渉大河驻跸全魏劳军而连营贾勇展义而编甿案堵班马引去边尘载清无有南顾之忧克定一戎之业者繄公之力也公亦坐镇京邑兼容狱市令行禁止不戮一人千门万户曽无吠犬及銮辂凯旋谒见行在置酒幄殿奉觞上夀劳问优缛体貌尤异清中除道奉迎至尊同德一心光辅大政来年进位门下侍郎属有事南郊加尚书右仆射余如故公践师长之秩处丞弼之地属西北二鄙金革未息伐谋制胜实頼前筹调发均输曽不暇给当宁靡寕扵旰食宰府专职扵忧边公夙夜自公憔悴事国任重责大智困神疲休澣在辰稀得出沐腠理徴疹不敢寕居筋力前衰精爽坐竭岑江陵之尽瘁天子先忧张司空之云亡星文告变呜呼享年五十有八诏辍视朝五日赠太尉中书令上又别次发哀羣臣奉慰追録嗣子逮扵周亲乃至外姻诸甥常从给使咸被延赏之泽悉膺非次之命又特命昭宣使恩州团练使李公神福监视葬事太常考行諡曰文靖发引之日有司具卤簿大鸿胪持节防防即以今年五月庚申归葬于河南府洛阳县贤相乡积润里从尚书令府君之茔礼也公积阶至光禄大夫防勲上柱国三进爵为公真食至千二百户功臣之号凡再加焉禄位宠名皆人臣之极也前娶清河张氏永兴军司马忠辅之女生一子曰翁朝三女长适右谏议大夫薛映次适奉礼向传正相国河内公之子也次数嵗而夭及公之薨张夫人之所生无复存者今夫人沛国朱氏累封越国夫人故太常少卿致仕累赠工部侍郎洞之女嫔于台宰宜其室家作范中闱啓封大国齐眉举案礼极如賔昼哭帷堂痛深偕老生四子三皆早夭防曰宗简大理评事五女长适著作郎直史馆王曽执防过哀遇疾而逝次皆防公三弟曰贽虞部员外郎知洛阳县陈力就列负适时之才曰源太子中舎裕蛊亢宗真保家之主曰维户部员外郎直集贤院文行第一见推朝伦克荷世家允为国器公风鉴融朗天性谨厚自结发为学靡杂尘防虽燕居慎独如临賔祭视童无诳处闇罔欺韦编屡絶不阅非圣之典束带未既不答严君之召先府君常语人曰此儿异日必至公辅知子之明盖无媿矣及计偕续食发防决科引籍周行通直延阁水懐珠而川媚林养栋以材成繇是升右掖以司言入内庭而待诏五代已来文体一变至于雅诰殊未复古公之书命也啓廸前训润色鸿业善为辞令长扵除书考三代之质文取两汉之标格使国朝谟训与元和长庆同风者繄公之故也及叅贰政柄弥纶事典守正持重不务将迎出莅琐闱恪居官次靖恭夙夜曽无澄挠尹正西洛茂宣恺悌之风调护东朝助成明良之德暨再掌钧轴正位岩廊斟酌治体辨论官材人斯具瞻帝用亲倚谋事补阙夜思昼行纳诲尽规有犯无隠深识大体务行故事终年公府未尝案吏退食私第靡有谢賔加以慎黙寡言质直无矫百执延见多虚徃而实归两府论议必守经而据古将顺归美而不喜诡随夕惕补过而深惩满假兹所谓皇家之柱石神化之丹青也至如喜怒不形进退可度陟降画室尺寸靡差吐呕车茵醉饱必恕赋禄虽厚奉身甚薄万钱之入周急屡空数畆之居偪下巳甚不问家事不恤人言畴昔交游淡水之情无改平生恩德一饭之报不忘性絶玩好专聚图籍孜孜缮写躬自雠对崇奉内典洞晓真谛毎燕居静虑深念无生旁行四句堆案盈几雅善笔札特臻其妙尝所著述遗槀颇多季弟维论次编聨成二十巻立言不朽其在兹乎诸弟等以某为相府舎人多厯年所钦奉全德饱闻绪言见徴铭篆之词以防陵谷之变某早在荐绅之末特防国士之知虽年辈相辽位貌非等更仆之论固尝莫逆扵心沈石之文庻几传信乎后是为实録谅无媿焉铭曰
　　圣作物覩帝赉元辅如鼎三足犹天八柱翊宣大猷康济庻务衮职有阙仲山是补显允相国光弼大君谟明亮采师古经文道类矢直政无丝棼百工时乂九流洞分公德如风孰不靃靡公言如兰人斯服媚大成典谟学探象繋呜呼彼苍胡不憗遗公心如秤重轻诚悬公道犹龙鑚仰弥坚功熈帝载识穷化源哀哉哲人胡不永年它人蹄涔可以掲厉公陂万顷涵泳无际它人垝垣殆见室家公墙数仭德音孔遐公掌大钧平章百揆思职忧边匪躬尽瘁哲人其萎二防生沴桃茢临防礼优赗禭公辅大政髙朗令终易名赠秩褒德显庸十世犹宥九原啓封卤簿赐葬都城辍舂马悲鸣兮车结辙弩矢驱兮班劒列灵輀驾兮祖奠彻铭旌飘兮楚挽咽伊人生之共尽兮唯大名兮不灭邙之麓兮洛之涯泉台閴兮陇树微宿草短兮朝露晞苍烟暝兮夕乌飞苟逝者之可作兮非我公兮曷归
　　宋故大中大夫行给事中上柱国临汾郡开国侯食邑一千二百户赐紫金鱼袋平阳柴公墓志铭
　　公讳成务字寳臣其先平阳人汉棘蒲侯之后也世乱流寓不常厥居公之逺祖占籍河朔积德有后宗盛焉五代祖赓因官曹南遂家于济隂郡大王父纲庐州别驾王父隠居求志藏器不耀累赠太子右赞善大夫祖妣刘氏追封彭城县太君烈考自牧举进士乙科应聘戎阃晋末之乱奉武行德扵河桥蹈危机画竒防尊立汉室底定中原天歩既清赏典不及逮周邦之啓始通闺籍践厯台省淹徊郎署终兵部员外郎而王父祖妣追荣锡命皆由兵部之故也自公之贵兵部累赠礼部侍郎妣丁氏追封谯县太君锡羡流光斯不诬矣公风度夷雅襟灵冲粹始在孩稚逈如老成靡事尘游不杂儿戏横经就学昻昻有千里之资从赋干名籍籍致同人之誉毎投诚执贽前逹为之致恭秉笔属文倾都以之传冩春官宗伯常虚甲科以待之而公思值名公伸扵知巳干德中礼部员外郎知制诰王公祜适典贡部公始就乡举即以公冠扵诸生当时朝野耸得贤之议解褐宿州军事推官秩满为曹单观察从事被所知之举迁大理寺丞监潭州茶场筦防之利实佐扵用度羡余之绩具载扵简书畴其干蛊之才委以外计之任改太常丞峡路转运副使赐五品服拜监察御史知果州转殿中知苏州满嵗移充两浙转运使改户部员外郎直史馆赐服金紫除本曹郎中充三司户部判官选为光禄少卿未几充髙丽国信使复命领京东转运入为司封郎中知制诰迁左谏议大夫知河中府今上践祚拜给事中知梓州归朝受诏同修永熈实録俄知扬州入判尚书刑部小吏犯法怒而笞之黠胥无頼伏阙自诉适有中防薄责其状公以为天子从官领秋曹六卿之任抶吏被劾禁止朝谒亦何面目复据堂决事耶即上言解职以本官奉朝请未几腠理生疾勿药靡徴哲人其萎頽山兴叹呜呼公以景德元年六月某日考终于正寝享年七十有一公寝疾弥留方寸不乱口占遗奏以六嵗孤儿为言上悯之特授太常寺奉礼郎赋以廪禄俾终防纪即以某年某月某日奉公之灵柩归葬于开封县新里乡汴南里小邉村汴南原举前二夫人祔焉礼也公始娶赵氏故宗正少卿齐之女后娶张氏今夫人李氏封赞皇县君故水部员外郎岧之女也宜家之美内助居多德茂亢宗义敦偕老三娶令族晩有儿息年六十有六始得今奉礼焉二女长许适太常寺太祝张太初今户部侍郎雍之爱子也次尚幼二弟曰成象举进士终秘书省著作佐郎曰成文任三班奉职实公之保任也弟之子曰贞范将作监丞曰贞简秘书省校书郎皆自公而成立焉公文行首出时名籍甚自濯缨筮仕束带登朝佐幕从军颇闻婉婉之画剸烦治剧盖有飘飘之刃先朝以卿士惟月时惟古官位实象河行有鸣玉典掌尤重表着竝崇自唐以来目为散地思矫前失以振旧规乃选诸曹正郎有才望者十人并补少列而公首膺兹任羣议允归至若辰韩之区是为君子之国世修职贡乃心本朝而尺诏颁恩輶轩遣使抚柔殊俗震叠皇灵自非专对之才或致君命之辱而公奉辞于役裔壤咸懐矧内史西台专掌训诰代言之选居第一流而公允是佥谐润色鸿业前朝国书藏在册府论次大典厥惟难才而公肃奉拟伦裁成信史逮于出典剧郡必树扵风声入奉内朝式瞻扵仪表经笥学海河东之三箧尽通辩囿谈丛稷下之千人皆伏多识前训鑚之弥坚善与人交乆而无改雅奉元之教妙逹养生之防深通医砭之术屡获蠲疴之効其风规醖借学术该博亦足为儒林之丈人公朝之旧德矣某昔刊青简尝接绪言今志佳城无慙直笔庶几传信以永方来铭曰
　　浊河奔流羽虫日化逝者如斯不舎昼夜新阡郁起原隰龙鳞死而可赎人百其身呜呼柴公名髙乡品给事左曹行将十稔享年从心考终正寝日月之吉筮叶从牛眠卜宅马鬛増封九原宿草千古长松唯令名兮不灭与简防兮无穷
　　宋故推诚翊戴同德功臣山南东道节度管内观察处置桥道等使特进检校太尉同中书门下平章事使持节襄州诸军事行襄州刺史判许州军州事上柱国陇西郡开国公食邑一万四百户食实封三千二百户赠中书令諡曰忠武李公墓志铭
　　景德元年冬天骄冦边羽书狎至列城开垒冀方弗寕爟火几照于郊畿敌骑将饮于河曲圣皇赫怒乃议亲征六师戒严百神衞跸且诏襄阳节度相国李公为驾前东靣都排阵使元戎十乗实先啓行既至而军声震且战而戎渠殪清道迎谒案节前驱及天歩底寕銮舆凯入又诏公以精甲万骑留镇澶渊粤二年春正月诏公入觐临轩延见体貌非常置酒髙防宴劳加等适终饮至之礼俄婴腠理之疾太医中贵相望于通庄翠华羽葆亲至扵甲第公力疾迎拜雪涕兴言发扵至诚感动人主既而中干遘沴有加无瘳殆于旬时遂至沈剧汔二月癸未以不起闻皇上抚几兴嗟临防出涕失左右之手奄防于宗臣闻鼓鼙之声深思扵贤帅搢绅相吊里巷辍舂桃李无言盖仁爱之所结金石斯刻固风烈之如生呜呼哀哉真人之杰也巳公讳继隆字霸图其先陇西成纪人至于因生命氏之由来世德家风之似续实出元之后蔚为仙李之宗族望重扵山东谱谍藏扵册府非假一二而谈也公之逺祖占籍上党水深土厚代产伟人大王父讳直以髙尚之姿不求人爵以蕃衍之庆大啓孙谋王父讳肇仕后唐为都壕寨使检校司徒同光中讨王都扵中山防北戎赴援王师失律诸帅奔溃不任其耻独率麾下力战而殁烈考讳防耘国初佐命功居第一厯宣徽南北院使枢宻副使属太祖皇帝再造区夏经营四方申命信臣讨平乱略偏师一举尽得荆山之地不烦血刃无犯秋毫版图入于职方贡赋归于宰旅大勲既集飞语乃生卒致投杼之疑且有传车之召属吏问状耻扵辨明左迁淄州刺史考终扵治所焉太祖念翊赞之元功申追命之殊典特赠宣德军节度使检校太傅以公之贵累赠中书令追封豳王妣呉氏封齐国太夫人王父累赠尚书令祖妣赵氏累封莱国太夫人皆以公之故也公识度沈粹风规醖借山庭月角盖有封侯之相苍璧黄琮乃是礼天之寳耿介不羣倜傥自任渉猎经史愽通大义驰骋骑射冠絶一时初先王昆仲三人友悌尤笃而先王以翘车应聘杖策从军伸扵巳知不遑家食公始在孩稚即养扵伯父作坊君殆总角成人出就外傅乃归膝下以奉所生盖闺门之中児无常父者矣先王居宣猷之任公朝行延赏之泽以公补西头供奉官及侍行淄川为当涂者除其籍属圣人之降生从母氏而入觐命复其秩留于京师俄丁先王忧见星而行悲感齐俗逺日之卜归葬洛阳执防过哀襄事尽礼时公始十有七嵗矣既毕封树复预朝请而当时用事者或先王有憾之人方徼宠扵明庭思树怨于后嗣公之所厚为公危之公介然自持不以屑虑姑务德报且图智免繇是靡事生产多恣弋猎持权者谓其非象贤也勿复忌之甫及胜冠之年深逹屈身之略事亲以孝睦族以仁沈浮当时脱略细故识者知其逺大也开寳初送戍卒扵中山中山帅孟喆命防射堂公矢无虚发举止娴雅喆有知人之鉴谓公曰他日非吾所及也时陇蜀初平冦盗犹梗命公为果阆州监军兼廵检太夫人以公使于逺邦特钟慈念择先王之左右常从及故谨厚者俾辅翊之公曰儿之是行不须此軰必当有立无忝前人太夫人喜闻其言拊背以遣戾止逾月羣盗屏息巨猾就擒齐氓安堵椒兰之徳薫于邻邦金玉之音闻于京毂受代即路比屋遮号遗爱在人颂声盈耳公以庭闱在念晨夜兼程驿鞚奔驰劔栈危险萝茑防宻岩谷深峭狭迳苔之滑乔林宿鸟之喧絶涧崩崖人马俱坠比驿吏然烛而至引绠以登两无所伤深逾百尺议者以公贵盛之未涯孝思之致感也防朝廷将举楼船之师复金陵之地命公率卒三百戍于武岗式遏蛮陬以防外侮先是内地但给刀楯羣冦暴集仅及数千公督士力疾推锋决死药镞贯臂神色自若贼不敢抗稍自引退繇是勇敢之誉闻于阙庭及王师南征命公与石曦领偏师讨平宜春郡防书上闻呉人禠魄太祖始不以众人遇之也当是时浮梁渡于长江灵旗指于南国内发七校日费千金资粮扉屦顺流而下牙樯防轴敌境是虞太祖命公与宗人符共董其役公偹豫有素徃来无滞编管斗粟不爽于军需木牛流马式彰扵心计太祖竒其材力形扵叹嗟乃命公案视垒垣督责战具出驱使传车无停轮入奏戎机膝恒前席甲戌纪厯知江左之道消伏波论兵与汉皇而意合自王师南渡公徃复其间常日驰五百里途中遇虎以一矢毙之又尝械降将一人献于阙下至项县疾甚斩首以闻太祖谓其勇而有谋可任大事尝于江中与呉人水战伏弩忽发正中其额若神物保防终无所伤奋不顾身忠而能力始太祖以先王之捐馆也颇深痛惜特优命数若追悔之无及嘉旧勲而不忘畴公之勤益懐遗烈问及孤防形于轸恻因谓公曰俟平江东之日奉防书而来时中使近臣几十数軰専伺献功竞图受赏适有机事当奏京师公独请行上益虚伫且言台城危之状因云在途日忽大风晦暝此城陥之兆诘朝露版至太祖召谓之曰如汝料矣呉将卢綘者啸聚亡败众且万人盗库兵拒王命诏公以偏师讨之势穷乞降缚送行在以功迁庄宅副使防雩祀西洛命公为御营前后廵检使太宗践祚拜六宅使河决近郡奉诏使塞如期讫役水复故道三年舆驾薄伐次于常山命公视师晋阳尽防诸将因受诏与彰德军节度使李汉琼当一面之冲施九攻之术飞矢羽集而战气益酣左轮朱丹而鼓音不息抶其不勉奋以先登勇常冠军退必殿后尝为机石所中势如疾霆旁观震惊不挫毛发俄而并土穷面防出降太宗因其兵锋遂讨幽蓟命公与郭守文领期门之师当前茅之任与敌鬭于胡瞿河之南大挫其鋭防戎人救至我师不利仓卒之际即议班旋车驾宵征诸将皆去唯公敦阵整旅长驱而归引弓之民纷布左右惮其严整不敢邀击追及行在太宗悦之既还上都罪状诸帅惟公与汾阳等数人不坐焉俄而猃狁犯边命公防常山军与崔翰等大破敌于徐河先是朝廷图阵形规庙胜尽授纪律遥制便宜主帅遵行贵臣督视公独陈应变之略不以新书从事违诏之罪誓独当之果成茂勲天子嘉叹四年迁宫苑使妫州刺史六年防三交戍兵又受诏与潘美出代北破契丹灵丘县大获而归明年防定州军雍熙二年李继迁叛扵银夏受诏与田仁朗讨之仁朗被谗下狱以公为环州团练使实代其任公以仁朗非罪屡上言救之果获轻典及西师之罢出为高阳闗监军三年春王师北征诸将受律公曹彬麾下实为之前锋鼔行深入屡败贼众矢中左股督战不废得契丹贵将一人元戎欲奏其事公力止羣议不敢贪功俄而傅潜米信兵败众遂大扰为贼所乘独公全师而归成列不乱既次易州贼骑倐至公兵素整格鬬退之因受诏知定州兼兵马钤辖太宗知公忠勇可贞戎政改武州防御使充侍衞马军都虞赐号忠果雄勇功臣九月匃奴南侵命公为沧州部署率歩骑一万以赴之敌急击河间刘廷让求救于公不俟命而徃次君子馆敌伏兵发廷让等先不之觉公力战败之殱戮无数防暮敌援兵至禆将桑赞等先遯我师遂溃公独领百骑逹扵河间防人搆之谓其失偹诏徴赴阙送相府簿责之公条对明白即命复位因上军政数事皆可其奏未几授武州观察使检校太保总兵如故端拱元年春迁洮州保顺军节度使充侍卫马军都指挥使出为定州都部署是嵗匈奴八万骑冦中山公之众才二万内谒者传诏俾坚壁以待之公谓诸将曰阃外之事吾得专之也徃年河间为人所误不即死者正谓今日耳护军袁继忠壮其言跃马从之大破敌于唐河追奔数十里俘馘以万计是嵗敌冦常山及邢洺诸郡皆城守不出而中山之民刍荛无废公又出竒兵薄西山以邀敌敌亦引避太宗贤之召归谓曰唯尔尽力于我毎嵗防秋即诣屯所淳化四年授邠州静难军节度使仍总兵柄时李继迁叛涣河外交通夏台绥州高文岯举城効顺西鄙骚然命公为河西行营都部署继迁闻风逃于絶漠保忠就缚送扵石州或请诛之公曰当献于天子以衅鼓耳既而申宥罪之命契明主之心焉至道二年春继迁刼我辎重于浦洛河二将败衂命公为灵环十州都部署经略西事秋七月大发车骑十余万分五路以讨贼遣公自灵州取东闗镇由赤柽苦井路以赴之军行乏水深以为虑即自槖駞路径趋乌池闻丁罕庆州之军与贼接战倍道赴救解其长围三路之兵皆后期不至贼党逺遯遂谋旋师尚以不赴灵州虑违诏防遣其弟继和奉表待罪太宗深加慰勉属馈粮朔方命公由瀚海路率师护送公请自古原州渉蔚茹河为便众或非之公确论其事又遣继和入奏继和亦博逹有谋极言其利太宗聴之属漕运之司飞挽未集遂案甲休士持重养勇贼将史癿遇者颇扰内属率兵击败之俘获万计士气益震叛羌悉归三年果由古原州路入援灵武遂城废垒是为镇戎军控夏人之咽防为诸夏之扞蔽守御之固至今頼焉自灵武之言归闻永熈之厌代亟陈封奏求觐天庭改授陈州镇安军节度使检校太傅总兵如故五月来朝上以公累朝旧臣地居元舅周旋二纪勤劳王家将欲増其宠名不敢烦扵戎旅诏加同中书门下平章事归镇甸服偃息以作藩正位中台雍容而论道俯接天邑盖防福扵京师并建戎藩用夹辅扵王室属太宗因山卜宅同轨戒期执圭来朝攀髯号慕俄丁齐国太夫人忧居防尽哀几扵灭性明诏起复固让莫从三年以诞圣之辰修上夀之礼郊劳饯饮宠数并优宴见谘询嘉言罔伏五年郊祀进位检校太尉六年北戎败我师于望都公感愤载懐明发不寐上奨其诚节特诏归朝清宴延登防虑幅臆公车请行封章叠委上优宠耆德不欲重烦但玺书垂褒便坐加礼而已俄授公山南东道节度使未几授诏判许州实由公乃心本朝忍违京辅遥领岘首式绥三楚之人卧理璧田且増九鼎之重遽以明德皇太后大渐诏入省之属寝之有期复巾车而肆觐俄而北方之强举国来冦邉城震骇羽檄交驰两河之人旦暮延颈以徯六龙之御也公恳求扈从以扞牧圉上亦倾心委頼动静谘访公忠诚感发规猷宏逺公家之事知无不为帷幄之筹言皆可复及先驱御侮受命忘家临敌誓师人百其勇敌骑奄至不介马而径驰我武既扬须破敌而防食大殱强冦克振天声保界洪河申严戎政轻裘缓带奉迎乗舆酾酒椎牛宴犒衞士上天眷命异域请和边尘载清帝车来复加地进律实居羣后之先继好息民式开万世之利诏加开府仪同三司増邑千户未及拜命遘兹沈疴适覩承平奄归窀穸呜呼享年五十有六诏废朝五日赠中书令上特为制服发哀羣臣奉命入内内侍副都知西京作坊副使张公景宗监护葬事又命殿头髙品石廷福召名德僧就其第作佛事四十九日而罢太常考行諡曰忠武发引之日有司具鼔吹卤簿大鸿胪持节防防即以今年十二月庚子归葬于河南府河南县偏桥村之先茔举洪农郡夫人杨氏祔焉礼也公二纪宿衞四换节旄累阶至开府防勲上柱国进爵为公真食至三千五百户功臣之号凡三加焉禄位官荣皆人臣之极矣公前娶洪农杨氏即保静军节度使赠侍中光美之女也继室天水阎氏封凉国夫人三子长曰昭吉次曰昭文皆任供奉官先公而逝季曰昭庆今任洛苑副使四女长及笄而亡次适内殿崇班曹玹亦逝矣其二皆防两弟仲曰继恂任洛苑使顺州刺史不幸短命前公而殁有子曰昭逊以公之故特授内殿崇班季曰继和任西头閤门使平州刺史智略辐凑磊落不羣负文武之才以功名自任公友爱尤异深所推奨尝谓之曰吾门之不坠者繄尔是頼自罢兵归镇因手笔唐李勣遗戒授之且曰吾不复预家事矣啓手之日依而行之及公之被病继和适受任并门力疾封章忍死以待飞驲而至相见甚欢谈笑移晷方寸不乱比更衣而就舎即瞑目以归全其器量也如此长姊适故洛苑副使郭守璘恭惟明德皇太后沙麓啓祥涂山叶庆作合先帝正位内朝光辅大君居尊长乐播德彤管升祔閟宫实公之元妹也次妹适故主客员外郎直集贤院范贻孙从父兄曰继凝任枢宻直学士未及大用而亡曰继昭终扵殿直二兄之子曰昭度内殿崇班曰承信供奉官皆由公之故也公器宇宏廓风鉴融朗敦阅诗礼博通义府跌宕文史多识前言寤寐经纶善谈名理为将威重御众严整在贵思降人得其欢心抚下有恩士致其死力习知边事练逹武经临难忘躯无厌扵金革尽瘁事国竭力扵股肱交逰之情嵗寒而勿改行旅之际险易之不争尝奉诏书护塞河决日暮渉水让舟扵梁逈公与窦神寳乗单舸而渡溺扵中流得大桑树依之获免及逈以舟迎夜半至岸比旦视之树已没矣其损己先人有如此者公临事有谋当机无滞岐沟之役适有诏部分诸军扵列郡公遽令録其诏书后旬余有亡卒数万人集于中山不知所向公即以诏书谕之各给要劵俾归所部其深识制变有如此者公为国逺虑献言尽规先尝诏废夏州公以为贼迁根本之地不可弃也又言银夏南山中宜増置堡戍以扼其冲且保鄣蕃族而防贼之粮道当时虽不用其防而识者韪之至扵宿卫钩陈握兵兰锜周庐夜直太上有髙枕之安戎壁亲廵军中无儿戱之诮连守两镇宻迩王畿化行若神明民爱如父母在宛丘日属水潦暴集旧防壊决吏民奔溃盖无聊生公独守危堤精意恳祷冲波稍却一郡获全率身捍患人受其赐性敦俭约不务华侈勤接士类雅好清言多聚羣书仅余万巻退食扵公手自刊校喜读春秋躬亲缮写笔札之丽自成一家博物多能动臻奥赜金丝误曲周郎之顾乃逥驽骥同羣伯乐之鉴殊妙然而感激家世慷慨勲名尝语弟继和曰我异日当马革褁尸正得死所耳慎无厚葬期扵速化既以彰尽忠之节亦以见逹命之言在北边日尝奉诏废威虏军公上言以亭鄣之设不可彻备汔今赖之又累奉手防乞固守灵州至于陥没深以为恨此又城郢之英规御戎之长筭也公劳谦自处兢持尤甚践台宰之位也而防牀好让慕考父之益恭立方面之勲也而坐树无言同之侧之不伐冠通侯之籍也而卑以自牧靡恃刑马之盟居外族之亲也乃贵而能贫谨守濯龙之戒宜其陟降帝右屏翰王国出藩入辅生荣死哀清庙藏功鄼侯巳居扵第一未央尽像霍氏当期乎不名兹所谓皇家之荩臣人伦之全德也巳爱弟等以某尝学旧史从事斯文见徴篆刻之辞以防陵谷之变牢让不获谨为之铭铭曰哲王建官仰鉴悬象紫微端门实列贵相文昌法宫乃有上将唯公践之令问令望国之大事时惟五兵入董藩衞朕师不惊出总戎律乱略以清唯公尸之七德以贞二矛重弓高牙长防雕戈淑旂屏我王国弩矢前驱列鼎而食殊邻不庭拊劒太息黼黻公衮山陆离赤舄几几貂冠蝉緌书日三接宴见畴咨启沃忠荩行无越思中山之师辙乱旗靡抗章请行投袂而起帝嘉旧勲虑其劳止旰食咨嗟玺书褒美控之骑饮马于河銮辂薄伐战功居多时龙驻跸天骄请和宣室饮至朔陲止戈帝居穆清体貌尤异中外式瞻安危注意事君致身忧国尽瘁呜呼彼苍胡不憗遗心领襄汉镇兹璧田河润九里民戴二天邑广千乗禄逾万钱乐只君子胡不永年嵗将暮兮寒风冽天皑皑兮飞宻雪繐帐俨兮犹悬灵輀隠兮进辙路悠逺兮野苍茫归夜台兮从先王英魂邈兮骑箕尾忠功蔼兮书太常泉扄閴兮宿草荒人生共尽兮吁可伤唯勲名之不灭兮等维嵩之峻极与洛水而灵长


　　武夷新集巻十
　　钦定四库全书
　　武夷新集巻十一　　　　　宋　杨亿　撰墓志三【三首】
　　宋故椎忠协谋佐理功臣金紫光禄大夫行尚书吏部侍郎同中书门下平章事监修国史上柱国太原郡开国公食邑二千户食实封四百户赠太傅中书令諡曰文简毕公墓志铭
　　景德二年十月乙酉上御崇政殿丞相太原公早朝方候对于殿庐中与同列议所以条奏之事侃侃自若俄顷风暴作不能入谒上亟令太医切脉饵以良药遣中贵人络绎致问良乆疾甚殆不知人事上不俟驾躬自临视肩舁归第即日以不起闻上又亲至其居临哭之恸赐白金三百斤诏废朝五日册赠太傅中书令君臣之际斯为至矣哀荣之数无以加矣公讳士安字舜举其先文王之昭功参于并建魏万之后兆啓于大名锡羡流光世德弥劭衣冠阀阅史防相沿盖为海内之名宗无愧山东之着姓公之逺祖占籍于代郡之鴈门以财力雄边敦尚气节以义方训子蕴积庆灵至公之曽王父宗昱以州里推贤孝防中选仕至云州云中令王父球位罔充量仕不越郷终本州别驾烈考又林以廊庙之姿屈扵州县以清白之训遗扵子孙终澶州观城令逮公之光辅大政若将登庸缉熈庻工平章百揆天子嘉同德之美尊奨扵宰司举追命之典褒崇于先正乃诏有司赠公大王父为太子太保曽祖母呉氏追封邓国太夫人王父太子太傅祖母史氏韩国太夫人烈考太子太师妣乐氏代国太夫人继母祝氏邓国太夫人盛德之后垂裕乎百世自天之泽光被扵九原蕃衍之祥斯不诬矣公器宇宏廓风规爽迈爰自稚齿逮于成人介然不羣卓尔有立横经乡校拳拳服膺视膳庭闱烝烝就养公始在襁褓即失所生既罹悯凶鞠于祖母先太师继室以刘氏祝氏厯事之率礼无违因心不匮纯孝之德士类攸称胜冠之年纒忧曷怙几筵号慕栾棘尽哀既而阅先君手泽之遗文披奕世家藏之羣籍念立身扬名之训思切磋愽习之规而澶渊近畿逢掖盖寡交逰所及孤陋是虞且闻郑之圃田雅多君子因奉祝夫人徙居焉乃得今杨徴君璞工部韩侍郎丕及故光禄刘少卿锡博约浸润遂通百家之言直谅多闻是为三益之友嵗祀永乆至业大成从赋春官时名籍甚干德中礼部员外郎知制诰王公祜以名德掌贡部乃擢公上第焉邠帅杨廷璋备璧马之聘延置幕府赞樽爼之画允为嘉賔伸于巳知尽心所事俯及二毛之嵗始霑一命之荣除济州军事推官时所亲李公谦浦适牧是郡筦之利俾公专掌歳致余羡民用胥悦太祖闻其名徴赴阙面授兖州观察推官太平兴国初迁大理寺丞兼掌河运方船之粟转漕攸资九年之储廪庾斯实属呉越王修来朝之礼献益地之图海隅苍生初被皇化慎柬良吏抚绥逺民即以公知临海郡事就迁太子左賛善大夫江东诸州鄱阳为大地征甚厚户籍尤富非有济时周物之用拨烦治剧之才临扵是邦鲜不败事公自台徙饶逾年报政职务修举吏民便之改殿中丞归朝为监察御史受诏知干州公以母夫人在喜惧之年有羸老之疾咸秦之地驿置尤賖扶侍之官登顿良苦因上言求督汝坟公田以奉甘防官闲务简遂其所好家贫俸薄不以婴懐属太宗皇帝崇建戚藩夹辅王室精择僚佐翊賛亲贤即以公为左拾遗冀王府记室参军侍从平台从容朱邸成碣馆好贤之美赞东平乐善之风至扵曵裾王门仙姿冠玉抽毫客右藻思凌云独歩一时夐出羣萃借田毕就转考功员外郎未几以本官知制诰藩王以借留为请天子不之许也再嵗召入翰林为学士公上言祢庙二名有所嫌避明诏敦谕不容辞职天子嘉得贤之美议者蔚知礼之称又受诏与苏易简同知贡举是嵗郡国贡士以二万数奏名亦数千人至公无私羣议归美防郊祀拜主客郎中学士如故俄授右谏议大夫知颍州属滛雨降灾嘉谷不稔公乞开公廪以振乏絶望赐田租以惠疲瘵帝俞其请民实受赐防今上尹正京府宠绥神州驿召公为开封府判官未几肇啓储闱并设官属申命公兼太子右庻子迁给事中领职如故属大明继照苍震丕承拜工部侍郎充枢宻直学士兼知开封府事邦畿之间实方国之都防辇毂之下盖狱市之兼容簿书期防之烦豪右侵并之公击防无滞浩穰以清俄抗封章求解剧任即拜礼部侍郎再入翰林为学士前席虚伫清宴延登动静谘询周旋献纳且以禁林书诏之填委周庐宿直之勤劳屡面至尊辞以目疾除兵部侍郎知上党郡事水深土厚足以养疴尚德兴亷于焉静理神明之化期月有闻秩满徴还以本官充翰林侍读学士数月兼秘书监金华侍讲允谓深严秘府刋书是资鸿博论思慎宻体温室之不言学问淹通蕴河东之黙识为儒林之领防实朝右之羽仪然而民望攸归公议斯逼果跻鼎席同秉国钧景德元年七月以公为吏部侍郎叅知政事逾月以本官平章事监修国史与今中书上谷公并命焉是月冬天骄冦邉銮舆薄伐公以美疢之故不果扈从旦夕治疗幸其有瘳追及澶渊见于行在是时皇上讲和戎之利继好以息民修弭兵之盟天旋而饮至公运筹汉幄早啓兴邦之言偃节灵防亲逢下武之运同心一德叶赞于钦明夙兴夜寐弥纶于职业无何腠理生疾赐告家居中人国医冠盖相望公以为三事之任四海具瞻镇抚外夷将明万务陟降帝右非可以贪荣寅亮天工非可以旷职遂陈手疏愿解枢轴上特降优诏不允其请申命近臣俾之谕防丁寕备至靡容逊让公感极以泣疾亦稍平入觐穆清面陈至恳上敦奨尤异毗倚弥深而公常膳载加自公匪懈有犯无隐方宣补衮之勤外强中干忽起逝川之叹梁木斯壊何哲人之云亡同体忽亏实元后之深痛呜呼享年六十有八上特为制服发哀羣臣奉慰追録嗣子及于诸孙乃至给使之微咸防甄奨之泽又特命皇城使爱州刺史衞公绍钦监防葬事太常考行諡曰文简发引之日有司具卤簿鼓吹大鸿胪持节防防即以今年正月辛酉归葬于郑州管城县马亭乡卢村之南原从先太师之茔礼也公积阶至金紫防勲上柱国三进爵为公加真食之封益功臣之号人爵之盛曷以加焉娶东阳骆氏累封陈国夫人出于华宗作合君子享是偕老冝其永年二子长曰世长太子中舎裕蛊驰称道光于济美次曰庆长大理寺丞闻诗禀训志耸于象贤三女长适故刑部员外郎李象次适进士张扶先公而逝次适江州德化簿刘宗诲职方郎中防叟之子也二孙从善从古俱任将作监主簿虽在覉丱之年竝敦孝谨之行有后之庆岂诬也哉公通介有常谦卑不伐接下和易未尝轻于匹夫与人乆要以是称为长者居处俭约不爽于素风中外践更克守扵清节善谈名理聴者忘疲多识典故酌之不竭屡掌书命润色之美居多亟预畴咨献替之勤斯至洎入叅大政荐陟中枢年耆益明人望唯允展四体以率职曽无越思奉三接以矢謩于焉尽瘁居位之日尚浅致君之略未伸遽兹归全盖有遗恨性嗜坟史手不释巻晩年写书百巻字皆方寸躬自雠对以偹观览常所著述遗札颇多诸孤等孜孜编缀为三十巻垂世不朽其在兹乎某早奉音徽屡陪谈宴矧又紫垣掌诰聨顔范之官曹黄閤拜尘熟丙魏之风采且令嗣之勤请迫寝之有期愿志幽扄岂敢牢让铭曰
　　毕氏之先肇基洪源大名啓胄后裔实蕃公之乃祖始居鴈门吏于州县不违丘樊显允太师贻谋济美有志四方考终百里公之既孤不学斯耻徙居圃田郑多君子杖防从赋登名太常随牒应聘嘉言孔彰乃督河漕乃佩郡章歳满増秩寘彼周行乃佐戚藩乃司雅诰醖借风规周旋辅导雍容内庭涣汗大号谏官长人善政云报翼翼京邑巍巍东朝珥笔垂绅是为元僚宥宻枢衡深严禁署侍从论思再至迭处上党之治民惟去思宣室之对帝乃畴咨入践岩廊冠于宰司民具尔瞻百工允厘永年未登二竖兴沴人之云亡天不憗遗恩极临防礼优赠禭帝念良臣永懐遗懿野苍茫兮风飕飕马萧萧兮旐悠悠背都城兮遵广陌遡新阡兮归故丘俯咸洛之大道兮介溱洧之通流呜呼贤相之墓兮在此陇树拱兮春复秋
　　大宋赠侍中追封防王墓志铭【奉勅撰】
　　昔者周建戚藩重之以执膰之数汉封宗室申之以防血之盟所以隆敦叙之恩崇紏合之义其有炳灵帝胄擢秀天枝属寳厯之肇兴顾徽音之早谢友于致美极太上之孔懐典章锡命播策书扵悠乆亲亲之德厚莫重焉王讳光赞顺祖惠元皇帝惠明皇后桑氏曽王父母也翼祖简恭皇帝简穆皇后刘氏王父母也宣祖昭武皇帝昭宪皇后杜氏考妣也太祖英武圣文神德皇帝太宗神功圣德文武皇帝王之兄也曩者木德下衰三灵改卜赤符啓运百姓与能厯数有归讴歌允属太祖皇帝握荣河之秘纪应耀魄之元符受诸夏之乐推为生民之司牧帝出于震龙飞在天奄宅中区允升大寳卜世三十与成周而比隆执玉万国无防风之后至扵是右贤左戚崇德报功咨询稽古之言讲求固本之术裂茅土以利建着丹书鐡契之文分寳玉以展亲増维城磐石之固若乃嗟棣华之早陨慨桐叶之前闻轸同气之深情举漏泉之茂典扵是建隆三年诏皇第五弟赠侍中追封防王仍赐今名厚饰终而峻追命也黄门监之品秩貂冠蝉緌诸侯王之名数金玺盭绶泥书出于右掖蜜印贲于九原盖白水中兴演也胙全齐之壤黄武建国策也啓长沙之封所以光照大猷发挥遗懿宪章前代肇天命扵维新光宠公族致民德以归厚不显淳耀莫之与京今上绍休继明奉先追逺念本枝之盛永惟叔父之亲顾佳城之制当用真王之礼启新阡于毕陌祔寝于桥山相善地于牛眠得吉卜于食窀穸之事所以即安卤簿之仪悉从备物中人庀徒而蒇役鸿胪持节以防防先逺戒期哀荣举集即以景德三年十月二十八日归葬于河南府巩县南訾乡邓封村顺也夫志陵谷之变者必传信之辞形金石之刻者乃不朽之事下臣奉诏猥当纪述伏纸流汗媿不能文铭曰
　　皇矣帝胄发源灵长锡羡蕃衍德厚流光呜呼不淑防我贤王炎灵勃兴高穹睿命壤封崇绿绨裒赠修睦兴仁简编辉映帝曰叔父永懐茂亲嵗月増逝辉光日新改卜真宅于洛之濵风萧条兮木叶脱野苍茫兮班剑列鷰启兮静而安薤歌发兮凄以咽国有史兮扬德音圹有铭兮志徽烈垂万祀兮千龄飞英声兮昭晰大宋故光禄大夫检校太保左卫上将军兼御史大夫上拄国信国公食邑一千户食实封二百户追封周王谥悼献墓志铭【奉勅撰】
　　昔者骍旄之誓示天下以懐柔麟趾之诗明公族之信厚陶唐之圣华封陈三者之祝太姒之贤大雅垂百斯之颂其有分晖帝胄毓德皇闱至性出扵自然积庆由乎锡羡而乃叅驾鹤之侣同子晋之上賔标称象之能叹苍舒之早世恻宸襟扵丹极蔼休裕扵青编呜呼哀哉见之于周王矣王讳祐字庆长今上之第二子也以至道元年十一月二十四日生扵东宫昊穹眷懐承华多庆石墙银牓表天地长男之祥甲观畵堂处世嫡皇孙之贵而王禀温恭之德挺岐嶷之姿亦既免懐未尝好弄虽在稚齿宛如成人雅尚文史尤嗜笔札辩夀街之牍精识造微对长安之日神机絶俗八嵗制授光禄大夫检校太保左卫上将军兼御史大夫上柱国信国公食邑一千户食实封二百户元子比士虽礼经之旧章半楚以封实太上之谦德维城之美克茂于本枝齿胄之仪未遑扵外傅俄遘隂阳之沴遽成膏肓之疹日跻厥德兾三善之弥彰天夺之年何九龄之弗祐以咸平六年四月二十三日薨扵宫中年始九嵗衅生鹤禁悲纒椒掖震宫虚位感极天慈都人罢市痛深行路特诏废朝五日追封周王有司奏諡曰悼献盖夏王钟爱宗繇是以赐名临淮早亡世祖不遑于进爵方防所纪布扵前闻哀荣之数斯为极致先以其年五月十有三日权于开封府开封县汴阳乡之禅惠僧舎即以景德三年十月二十八日偹卤簿鼓吹陪葬于永熈陵遵吉卜而安壤树也自初及归葬并诏供偹库副使入内内侍副都知张景宗监护焉惟王玉振金相竹苞松茂荷兹百禄体自九重而明允笃诚英敏聪悟起居祖习了无童心被服造次必于儒者奉两宫之欢爱左右咸宜躬三朝之候问夙夜匪懈及胜衣趋拜胙土啓封并建戚藩立爱以固邦本外总宿卫经武以重亲贤德望弥宣徽猷益盛仁孝爱士将从四人之游博习亲师式伫三雍之对无何庭兰方茂奄至惊秋隙驷靡停莫闻留景呉客致问知玉体之不康太史观文骇前星之失色斯盖天人之合应灵真之降祥暂表瑞于皇家复収神扵太素望思不巳轸汉后之深慈封树克终从桥山之真宅呜呼佳城一闭夜防千古拱木合抱怅嵗月之推移深谷为陵庻文字之传信臣恭膺明诏获当撰述在昔苴茅锡社常奉行于命书今兹卜兆开阡又勒铭于寝濡毫感怆诚无媿辞铭曰
　　皇图三叶兮邦家防昌锡祚蕃衍兮源发灵长猗兰积庆兮黄离降祥帝锡纯嘏兮挺生贤王在傅不勤兮英姿聿彰为善最乐兮嘉言载扬天既难忱兮命亦靡常秀而不实兮今也即亡愁云繁兮嵗将暮清霜凝兮天向曙森骑吹兮前引俨刍灵兮先路祔宅兆兮文园怆风烟兮巩树唯青简兮翠珉垂令名兮终古
　　述【一首】
</div>
    <div class="pagination">
<a href="武夷新集_page9.html">上一页</a><span>...</span><a href="武夷新集_page5.html">5</a><a href="武夷新集_page6.html">6</a><a href="武夷新集_page7.html">7</a><a href="武夷新集_page8.html">8</a><a href="武夷新集_page9.html">9</a><span class="current-page">10</span><a href="武夷新集_page11.html">11</a><a href="武夷新集_page12.html">12</a><a href="武夷新集_page13.html">13</a><a href="武夷新集_page14.html">14</a><a href="武夷新集_page15.html">15</a><span>...</span><a href="武夷新集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
