<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 21 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 21 页/共 37 页
  </h1>
  <div class="content">
   抑庵文后集巻十七
　　钦定四库全书
　　抑庵文后集巻十八　　　明　王直　撰
　　序
　　郑氏四老圗诗序
　　皇明混一区宇将百年仁恩义泽浃洽乎天下天下之人皆得享夫安静和平之福故耄期之老所在有之诚太平极盛之世也观于郑氏四老可见矣郑氏家旴江为盛族而四老者皆同产且皆夀考康宁夀考康宁非徳不足以致之此其所谓盛也四老伯守中年八十二仲秉中七十七叔则中七十三其季敬中亦年七十矣伯氏之子诚字文实尝为吏部侍郎有名朝廷推本于父母之贤即以其官封守中守中膺三品之贵有命服之华上下辉暎煌煌如也于是郑氏光荣硕大乡族无与比者佳时暇日兄弟聚于一堂披阅巻帙谈论古今或命尊酒谐燕嬉则更起为夀迭相酬劝其诸子孙罗列左右各以序进捧觞称庆懽忻鼓舞不知日之夕也天下之乐盖莫有加于此者旴江之士大夫歆羡之不已乃命画者绘为图而相与歌咏之今年季氏之子某来京师介司务程廷仪过予道其事且称四老之精明不衰而祈其夀之永也求予致一言予昔与文实游而重之然于四老则未获一见今文实已矣而四老皆康强文实有知当亦喜无憾也然窃计之伯氏之生适我太祖皇帝受命之时天地交泰隂阳和畅清明纯厚之气已见于发育之中伯氏得之以生而诸弟继之重以列圣防养之徳故能各遂其生成而皆至于悠乆是岂偶然之故哉有元之时防川有尹先生者伯仲同乳至泰定丁夘皆九十矣二季亦各八十余当时见于赋咏者多舘阁之贤虞文靖公为序以人瑞称之夫天下之夀者多矣然未必萃于一家萃于一家有矣未必出于同气尹氏兄弟如此得不谓之人瑞乎今郑氏兄弟四人同产而又同夀其年益加将不与尹氏兄弟等乎予闻之徳者夀之本南山有防之诗以无疆无期祝君子之夀矣而必曰徳音不已徳音是茂至于保艾尔后乃已焉使郑氏四老年弥髙徳弥邵保养其子孙而至于耄期复有君子者赋咏之虽亦谓之人瑞可也今是诗也岂独郑氏之荣观哉朝廷仁育天下鸿休钜美亦于此见矣不可以不传也故为序之使传焉亦因以啓夫后之作者云耳
　　送罗文振序
　　罗氏本吉水右族文振之尊府始居山阳故今为山阳人永乐中予在翰林文振弟铨字文衡取进士为监察御史以防能有名于当时予甚重之因相与往来文衡亦以先世与予居同郡而笃于相好由是文振亦厚予虽迹不能相亲其意甚洽也文振居山阳湖上当南北之冲人之过此者多能道其礼贤下士矜穷恤匮而文振之义声亦借借予固嘉其兄弟皆贤而世能及者鲜矣未几文衡陞湖广按察使推恶佑善去兴利威行惠施近悦远懐宪使之贤莫有加焉者也文振则能出谷以佐有司赈饥民天子下玺书褒其义当谢恩阙下而文衡亦以考绩来兄弟同载上京师人之素相慕者莫不喜而其心亦甚乐也及文振归予作长诗以赠行今别十余年乃复至而予不暇一相见若文衡则仙去亦乆矣俯仰今昔何能不慨于心哉文衡有一男二女文振皆长育之归其次女于刑部尚书金公之次子弼而亲送至北京金公尝与文衡同笔砚朋友契谊虽甚厚今文振以婚姻之好不逺数千里而来其笃于义者也亲戚朋友皆相惇以义不亦古之道也哉然予于是有感矣世之浅丈夫者其初于亲戚兄弟非不懽然相得也至于死生契濶之际而计得失难易少有不变其初心者于是遗亲弃故反天常逆人纪而甘心于不义此君子之所深叹也则予于文振安得不深嘉而重美之哉文振将归凡逹官显人与其兄弟素厚者属予文为赠予固厚文振且欲励夫世之未能然者故为序以赠之
　　送彭教谕致仕序
　　彭王世婚姻家直与士淳内外兄弟也自为童子时常得拜彭氏叔祖叔父其所以教爱直者犹同姓至亲不以异姓视也次则士淳与兄士本谊最笃士本无宦情乐闲放从容自得于田里直与士淳则相继出士淳为教官以其道淑后进世称贤师儒者必归之直滥官京师上无补于朝廷下无益于生民负素餐之讥者四十又七年其视士淳盖有愧多矣士淳年既六十四而旧患风湿疾加剧足不良于行至是丁外艰起复遂以疾闻于上得致事而去眷念畴昔欿然于懐慕回路之请赠与防也故有欲为士淳言者两家世以儒为业其行修其名立乆矣今之后辈亦有怠废前人之业而无以植身者乎感发其志意而诱掖其进课励以要其成在士淳而已直之子孙盖诚有頼矣况彭氏子孙哉古之君子致仕而归则为里塾师以孝顺俭勤仁义忠信教乡里子弟故畎畆之间髦士出焉贤才成风俗美而治道盛矣士淳可不加之意乎直年七十二少士本一岁而三人者皆有田在西郭士本既享其乐今士淳又归矣直之老病旦夕当得请怡塘观山杖屦往来覩岁物之丰成感皇恩之优厚烹肥击鲜撷嘉蔬酾防酒相与劝酬引满而酌之醉饱鼓腹咏歌圣化以继康衢之謡而传之万世使知今日太平之盛此儒者之事亦士淳之所乐也故并书之以为赠行序士淳亦有以防我哉
　　送王知县序
　　安吉县令王某者蓟人也坐累留京师且一年既得白将归其县学教谕郭先生考绩当陞郡博士需次亦留京与其弟子之升太学者张升张初孙礼金朴来告予曰王侯初为监察御史有名既而拜灵璧令又移安吉皆以寛厚得人心且其来也非其所自致者今得白而归则其人之幸也惟吾等思有以赠其行故愿得一言焉郭先生有文学徳谊初为予邑庠师予所从受业非茍誉人者况所谓寛厚得民固吾之所重其安可黙邪古之君子之居民上以其仁也非徒任才而已矣夫寛厚者仁之徳也寛则能有所容而褊迫苛细之令不行然后物得其安厚则能有所载而刻薄残忍之政不行然后物得其养而吾之志可行乎其间书曰御众以寛易之象曰君子以厚徳载物此之谓也由是观之寛不足以容厚不足以载操切覈一极其才之所至而止此鄙人薄夫之所以自快而君子不贵矣然则亦何乐而为之哉以予所见而得其人焉汲汲以为名幸幸以用智任情于钩摭之末伸威于鞭朴之间赫然自以为神明然徒逞乎外而不检乎内豪民黠胥因縁以为奸而隂售其防卒之戕民生而自辱焉呜呼为民父母之道岂当如是耶其败固宜矣然后益信圣人之所云者虽万世可行也仇览不罚陈元而使为孝子儿寛不忍苛暴督赋而反以最闻若此者不一也诚意既孚孰肯悖且慢哉而何以鄙薄为也若乃弛纵以为寛媕婀以为厚则非予之所知矣予既嘉侯之善而重郭先生之命故为赠言而不辞侯果有取于予言哉
　　刘敏英甫夀诗序
　　万安刘敏英甫以元至正辛丑十月【缺】日生至今永乐庚子盖六十年矣其子友临与其侄友震广经广衡将以是日防宗族乡党置酒作乐以为夀而吾邑之贤之厚于敏英甫者又作为歌诗以庆之乡贡进士张佥时荐持以求予序夫君子之居其乡有子孙之奉賔客之娱田园足以具衣食池沼足以供游钓而又获夫夀考康宁之福若敏英甫者何其幸哉此庆夀之诗之所宜作也昔先王之世忠厚之泽浃于远迩上之所以安养其人者必使之夀考以享优游之乐而其人亦皆相与引翼以自乐于胡考之休岁时闲暇举酒相懽其祝嘏之词不曰夀考维祺则曰黄耉无疆于乎盛哉若夫鸨羽之怨陟岵之嗟盖又出于衰世之所为者此行苇诸诗之所以为盛也是以后之君子读其诗而知王道之隆替人事之得失风俗之厚薄礼乐之废兴故曰诗可以观然则诸贤庆夀之诗岂止为敏英甫一身一家之荣而已哉抑尝究夫敏英甫始生之岁正上天新命之时我太祖皇帝龙兴之日阳和发育之仁已回于霜雪凋瘁之中故夫人物生于其时禀风气之纯固防徳泽之深厚皆得以悠乆而无害譬诸松栢防土地之饶受雨露之润至于大百围歴千岁拂日月而干云霓者其理固应尔也则予于敏英甫之夀安得不推所自而深美之哉况其子孙之多贤而賔客之有文也后之人读是诗因敏英甫之夀而仰国家庆泽之长太平文物之盛必有低佪羡慕于无穷者故为序其诗使传焉
　　赠王约岁贡序
　　国朝养士之制内设国子监其外府州县皆立学每岁贡其贤者各有数而属之礼部闻于天子则又以属之翰林考其经义而定其中否其不中者礼部还之于其学而降罚焉其中者则又以闻而属之国子监使敦笃其已能増益所未至祭酒司业端表仪于上博士助教勤诲于下士之防此有不成其徳逹其材者寡矣由是歴事于诸司则又加考察焉满三月书其勤于事慎于守者以闻而属之吏部擢用之其不由此者则以其学羣试于有司往往登巍科跻膴仕其塌然不振者盖頽然自放者也予在翰林十八年所见贡士多矣又数喜从人问其详其曰某也长于材而逹于政则后之歴事而有显名者必此人也其曰某也勤于学而敏于文则后之取进士而登显位者亦必此人也盖未尝不叹夫朝廷待士之厚而为士者之遭也而又益信夫士惟无实则已茍隆其实则屡试屡进有以为邦家之光闾里之荣也于乎何其幸哉庐陵王约为吉安府学生既有年今年春予始识之恂恂恭让盖其学可知矣将充贡上京师其自礼部试翰林游太学以其所实有者大振耀于时盖可必也而予舅氏欧阳先生数取予文赠其行予不敢辞然念不能有益于约也姑书朝廷所以待士之厚与士之当隆其实者如此以送之庶几相勉于远大也
　　送刘进士赴京序
　　庐陵刘礼让既举进士官京师未防以内艰归终三年将复诣京师予内弟欧阳士则于礼让有讲学之益求予为言赠其行予谓礼让明经取进士其于圣贤之道益讲之精矣即予有言亦礼让之所已知也所不必知者则予之所不必言也虽然予与礼让皆以进士发身其有概于予心者试相与言焉可也夫进士之科始于隋唐宋皆重之而尤盛于今盖自贡于乡防试于礼部赐对于大廷其光宠也至矣及授以官往往职禁近副九卿当藩臬之寄领郡邑之専其任用也重矣然天下之人所以责望于进士者亦不轻也其言合乎道其行中乎理矣则曰彼为进士宜如是其不然者则必相与诮让之不贷也夫仕者岂止进士而已哉而人独严于进士如此岂非享其名者人固求其实耶可不惧哉然自开科以来其他之为进士者予不能知若吾庐陵名实之相副者盖多有矣独若予者诚所谓诮让而不贷者也其安得不警且惧乎然尝思之昔之君子文学之纯正徳行之粹美政事之寛和名节之崇高者若欧阳文忠公胡忠简公杨忠襄公周文忠公杨文节公与信国文忠公者盖鲜其所为道皆古圣贤之道天下后世之所仰望而师法者也况乡郡之后进乎诗曰伐柯伐柯其则不远近法诸公而远迹圣贤其亦防乎其可哉礼让必有同予懐者矣礼让抱英伟之才负迈往之气其实之称名也审矣此予所愿受益者也故慕回路二子之相赠与防也而有以赠礼让礼让其必有以防我也夫
　　送尹同知序
　　君子之仕也尽其道于君而不能及其亲者盖有矣此忠孝之所以难也四牡之三章曰王事靡盬不遑将父其四章曰王事靡盬不遑将母盖勤于其职而于亲有不暇顾则惟极其忧思而已矣然则有能兼之者岂非人之所大欲哉尹君自道之佐澂江在云南万里外其母盖八十余不能就养以食其禄自道慊然于懐者二年矣今年以考绩自京师过故乡得拜其母于堂上尽其敬爱之心油油翼翼不忍去左右然当复之澂江而其心终有不释然者于是吾党之士相与防于城南济渡庵之僧舎而慰勉焉酒半有作而言者曰君子之孝莫重于显亲今佐一郡为天子牧小民民懐其徳而皆推本于父母之贤则为孝至矣又曰子之尊府典教三十年而子兄弟又继显今之有家皆禄俸之余也是可以荣养矣何必澂江哉又曰国朝之制居官有成绩者天子皆推恩及其亲子之官五品于亲得封宜人子其务此其荣莫大矣自道矍然起谢曰君之言美矣敢不拜教而更勉于大者焉于是人皆知自道之能有为而忠孝之兼尽也乃取唐卢藏用诗国为休徴选名因仲举题二句为韵各赋诗二首以送之予因次第其言以为序云
　　赠沈侯赴任诗序
　　吴兴沈侯自上林苑典署改令吾泰和泰和士者访其才行而喜于得侯然不知者乃诬县为难治故予乐相与道之泰和居吉安上流其地濵大江农工商贾各勤其所事田利之入足以养其人非甚凶年盖无有冻馁者其俗喜读书自城郭至山谷之间吟诵之声相闻不间于贵贱贫富故多能知道理识是非赋税力役以供公上其分之所当然者无不尽其心县官始至察其行果贤也即相戒勿犯凡有所令争劝趍之盖自昔如此予为童子时江隂徐侯来为令尊贤下士访民之所欲恶而斟酌罢行之大奸巨蠧为民害者一切扫除民有讼皆立断不以委吏无情者不敢至其前科徴调发必验民力之所宜民大恱服故事无不治后竟以满去又十五六年永嘉吴侯来主县簿清慎乐易小大之事皆亲之豪民猾胥不得肆其恶于时当餽运之徳州缓者以军法从事众多惮行侯独任其责而民皆乐从无后者一县之人惟侯令是聴不幸以疾终于位之二侯者民至于今颂之其他之为县者好近小人以济其私或刚暴以残民而乖争陵犯之风兴或柔靡以纵民而慢易玩防之俗成循习之乆于是县始若难治然岂县之难治哉其变化盖有由也县之父老感念畴昔盻盻然叹曰安得复有仁人君子奉法循理适寛猛之宜行是非之公者以抚我乎其朝夕望之盖如农夫之望歳也乃今幸而得侯侯诚有以慰民望则民服侯之化如曩时而后信县之易治呜呼泰和文献之地忠义之邦也于此而谓难治岂非厚诬也哉在侯所以化导之耳故为序以赠之而诸公之诗系焉盖望夫徳化之成也
　　曽生哀挽诗序
　　生名秬字光荐左春坊大学士兼翰林侍读学士曽先生子也先生早有子二人皆夭及得生最钟爱遣从钱侍读尹编修学聦悟异常儿随先生往来两京间识益进志益励年十五六归永丰大肆力于学足迹未尝至于城府凡经传防言奥义皆通念晓析常屈其侪辈为文章必防于理而才足以发之顷刻成数百言自谓一第可俯拾先生期以远到故未就试生既苦心为学至忘寝食因得羸疾命良医治之疾愈复力学如初故疾止而复作至于三四竟以宣徳三年十二月十七日卒于家年二十一讣闻京师先生哭之恸予与诸公素竒生闻其死皆往吊先生出其平日所寄诗皆俊丽有思致诸公益悼惜而先生哭益哀初生侍先生自北还至临清舟行遇而败水涌入舟同载者皆走避先生病卧舟中命人抱生登岸生曰父病不能起儿忍弃父求活耶不肯往拊膺大哭防救至俱得免生时才十岁其孝爱盖性然也呜呼生之文学性行如此又承世徳之懿宜享其福而竟止于斯所谓天道佑善者非邪古称仁者有后其信然邪岂所谓天之未定者邪抑生之命止于此而已邪予盖不能诘也世之贵游子弟借其势力不溺志于声色货利即挠法干政凌轹善柔以辱累其父兄生则异于是然彼乃不死而生死焉岂不深可悲也哉诸公怜生者皆作诗哀之予故着其可哀之实以冠于篇端使览者得详焉
　　赠杨知县归省序
　　仕莫善于为令而亦莫难于为令盖令长民者也凡朝廷所付安养斯民之政与已所学父母斯民之道皆亲行之无不如志而民之被其惠者亦亲戴之如父母故曰仕莫善于为令其或防京邑之繁与夫水陆之冲徴输调发取办于一时欲寛裕以利民则妨事欲严廹以趍事则病民故曰莫难于为令惟有至诚恻怛之心又有应机适用之智虽严廹趍事而寛裕利民之意行乎其中而后谓之才且良然亦鲜矣大兴北京在焉事之防剧异他邑为令而能乆于其职者蒲城杨琏也琏始游乡校领荐书入舘阁与脩永乐大典书成试事都察院有能名于是擢为大兴令予未获与之接而尝察其为人盖当胶轕丛脞之际人不胜其劳也独防之恬然若豫定者而事亦无不治当时论者皆以为能予虽未尽知其所以及民者要其功效岂非予前之所云而可谓之才且良者乎天下之剧县非一也使皆得若琏者为之岂有不理哉今天子加恩任职之臣进阶为承徳郎锡之勑命而追赠其亲皆六品赫然光显矣此天下为令者之所无也其亦可谓无负哉予始读汉书循吏传而慨慕其人思欲自试于一县庶几或与之齿然顾有其心无其才倘或遇甚难者则志不行而祸咎随之由是不复言为县今于琏徒深为之叹羡而已矣琏以九年考绩赴吏部在优等当得陞自以乆去坟墓乃请告归省将行稽勲郎中赵君文选员外郎吴君尝与某同在舘阁求予文赠之予故为序以示其乡人使知其所立如此而足以为乡里荣也
　　送曽学正序
　　曽暹明晋吉水人为沁州学正三年矣方其在乡校时予以翰林侍读丁内艰居家江西按察佥事黄汝申因廵歴过予予问学校之士可称数者则以明晋对谓其经明行脩诸郡邑若此者无几人予心识之其后明晋果领乡荐在髙等及试礼部乃得典教沁州知明晋者多不满于有司予独为之喜盖谓果得进士为要官矻矻于政务之防有所未至则谴辱随之岂若居师儒之位以所学教诸生使皆才且良己虽不为要官而要官乃自己成之之为愈乎而明晋亦安于其职防朝廷大新学政定学校弟子员务得聦明才俊之士而教育之命御史防诸有司简去其无良者御史之山西以明晋偕行使详定其文而去留之其无良者造诬以起事事连明晋逮至京师得白将复归沁州其友中书舎人胡防海澄与诸士大夫作诗送之而请予序予念知明晋已乆又所以期之也厚则于其去可爱一言乎夫学校之士未有不资于师以成者惟予庐陵之士可不烦于师盖其得于家者多而又有朋友讲习以进其学故师佚而功倍非予庐陵而欲佚以成功盖难矣然聦明才俊之士所在有之教之而不成此理之无者也为师者端其本于上所言皆圣贤之言所行皆圣贤之行导之以正持之以诚励之以勤而待之以寛秉彛好徳之心彼独无也哉如是而有不成者未之见也予尝察夫学校之士之所以不能成其才者师之学有未至而茍欲自佚也明晋之学既足以为人师士而得明晋为之师幸矣而又遇夫天子作兴学校之时当尽其所以为教之道使为弟子者皆才且良而可以为公卿大夫则无负于所学无负于所任矣今之逹官贵人亦有自教官进者明晋果能善于其职而有作人之效则进于显荣将不自兹始乎明晋勉之故因序其诗而为言如此此予相厚之意也
　　萧先生挽诗序
　　萧先生子上没几三十年门人翰林侍讲余学防乃彚次其哀挽之诗俾直序之直先考琼州公与先生有斯文之好直为童子时先公以事去家未之学也及弱冠稍知学而无所受业当是时独先生与尚仁萧先生在以经学教授乡里尚仁先生性方严难事而先生色温气和俯接后进循循有规矩一时从游者非独乡邑之俊秀盖有数百里负笈而至者先生通五经尤防于书凡传记百家之说靡不淹贯问之无不言言之无不尽其为文章顷刻千百言皆有法度学者争传诵之直尝以故人子谒舘下先生诱掖奨进为言所以为学之道甚悉直得服膺焉然终以家累不获朝夕在左右故卒于无成先生虽不仕而以学行名天下洪武中尝考校经书賔兴取士聘币交走其门号为良有司以永乐【缺】年卒年【缺】十呜呼先生已矣安得复有如先生者直尝闻之洪武之初邑中诸老先生如陈海桑刘尚书与弟东原公直先祖竹亭先生与先叔祖御史公皆以文学徳行为望于当时又皆以成就后学为务见故人子弟与乡邑之俊秀未尝不俯而教之惟恐其不为君子诸老先生相继没而先生独绍其遗风寛厚乐易为学者所亲异乎屑屑于世俗之末者使其得伏生之年则所成就当益盛而竟止于斯岂先生之不幸乃学者之不幸宜乎诸君不能已于哀也师生之义薄乆矣学防独拳拳于先生既为之传又彚次是诗可不谓厚矣乎是亦教之至也直常感慕先生不能忘故于学防之命不辞而为之序亦因以寓其情焉耳
　　梁氏族谱序
　　蜀府纪善梁先生本之重脩梁氏族谱既成书其从子叔车持来京师求予序按梁氏之先居长沙歴十三世有胜用者仕南唐始徙居泰和至今叔车之子二十世而弥昌其间为太守别驾登侍从职文史者累累有之始居县东门外宗族之蕃园池亭榭登临游览之胜弥望皆梁氏他族莫得间焉故乡人称其处曰梁家巷防乱以来子孙散处而虚其地然故名号犹存则当时之盛可想见矣予尝窃叹故家大族所以为望于乡邑而能盛且乆者非以其贵富也仁义礼乐有以维持之矣江出岷山滔滔汨汨逾万里以至于海适然而与风遇其演漾而成文汹涌而为浪可喜可愕虽不同然特一时之观而已非其所恃以为长也其所以长者有本故也栾却胥原狐续庆伯皆卿大夫之家然当晋之犹竞也而已降在皂盖非素有本者猝然自奋以取富贵而仁义礼乐不足以维持之其子孙之降也固宜然则梁氏之所以乆而盛者其所事可知矣梁氏居今栁溪自心易先生始先生盖古君子而予不及见之而见畦乐先生清文懿行以古诗名当时又尝从用之先生在翰林其文行尤为大夫君子所推重本之先生盖不异于其兄而叔车诸兄弟又皆笃学攻文循循守礼法论故家大族子孙之贤者莫先焉其续休趾美而维持梁氏者不既盛矣乎使其他之为子孙者亦笃修而不忘则其悠乆盛大虽至于百世可也夫谱以着本源明世系使后人知其所自而善继之者也予与梁氏世有连则于为其后者亦安能已于言哉故为序如此以告之
　　送郑御史序
　　御史之于众职其要且重可知矣盖任天子耳目之寄凡民情之幽远贤才之欝湮吏事之壅底奸邪之隠伏御史皆得奏言之使上之恩威周被纲纪肃张而治道举矣故凡内外百司之执事与夫豪民黠胥行有戻于道者往往惮之独安常守分之君子沉欝而不振民有戚忧而不能以自逹者则仰望焉是以豪杰之士欲有所建立者多乐为之谓得行其志而不挠于人也夫上之所倚任者曰御史众之所爱而畏者亦曰御史及其所至民无壅情士无抑志老奸宿消缩摧败而无余若是者诚足以快意矣然民隠当察也才滞当逹也而或有壅蔽之者况乎奸之沉秘而诞谩之积乆哉惟明者能见于深防如渊澄如镜空物之妍不能掩也然所以致其明者去其利欲之昏焉耳明足以见之矣而或狃于私或牵于爱则不足以行之不狃于私不牵于爱可以行之矣而观望前郤媕婀容忍亦恶足以成事哉故惟明也惟公也惟刚以决也斯可以举其职矣不然徒借为威重以震耀于人而曰吾受耳目之寄岂不戾哉予又见御史之难为也永嘉郑道宁为国子生歴事刑部有能名其乡之逹尊少保户部尚书兼武英殿大学士黄先生之所深爱者也今授官得广东道监察御史当之南京道宁盖所谓豪杰之士而乐行其志者欤于其行也中书舎人胡宗蕴等及吾县之大夫郑君璘皆与道宁笃乡邑之好求予言赠之予才不足以适用而见御史之难为如此故相与言之亦欲勉其志以至于远大也道宁其以为迂也乎
　　送刘佥事复职序
　　宣徳元年三月河南按察佥事刘君士皆再考绩来京师吏部以为称言于上俾复其职士皆予同邑人且予昔考礼部贡士时所进者也故于其去吾邑之士在京师者相率求予文赠之予谓士皆学足以明理才足以立事既能称其任矣而何待于赠言哉夫赠者有所増益之谓言而无益非所以厚于士皆也君子之仕以行道也行道者之心惟恐善不及于人而人有不得其所者不以劝惩而有加损也然而必曰劝惩之者乃世之为治者之所为而君子不计焉盖曰尽吾道焉耳矣匹夫匹妇有不与被尧舜之泽者若已推而纳之沟中此伊尹之志也君子亦犹是而已矣夫以养民为职者郡县之吏也察吏之贤否与民之休戚者按察司之事也河南之民多矣而为之长者岂一二计哉因民之休戚而求吏之贤否可得矣士皆其亦深观而宻察之也乎使夫郡县而皆得一良吏焉以无私之心行无害之政莅之以勤持之以诚虽甚防且剧也民必有受其泽者矣南阳中牟河南之属也今之人岂不如昔之人哉而其他之所产者又岂不如南阳中牟者哉惟无贤吏也则已矣决有之民岂有不得其所者哉然防察而勤奬之此吾士皆与其同列之君子所宜加意也士皆今以绩最称于有司所以劝贤也然士皆独非以行道为心者乎以行道为心则民有不得其所者士皆得无欿然于中邪夫民之命悬乎吏而察吏之贤否系乎按察之官吏有不贤而肆于民上君子将咎其纵可不慎哉于乎士皆其尚加勉焉可也宦成而怠也非予所望于士皆也遂书以赠其行
　　赠凌君诗序
　　凌君贤字彦能始以文学为教官后用荐举起知湖广之武冈河南之郑州遂入通判应天府皆有名既而坐累罢官居均州方其为通判时仁宗皇帝在东宫雅知之而其子晏如亦以才能见知遇仁宗即位晏如由吏科给事中陞都给事中日侍上左右于时方饬厉有位以兴起事功命羣臣之任职者皆给诰勅得封赠其亲上嘉晏如而念彦能特命冠带以朝而以其子之爵位宠之今皇帝纉承大统于是锡之勅命俾归老焉彦能父子感二圣恩徳之无穷也相与诣阙顿首谢既而将归湖州一时士大夫既羡其荣而又喜其子之贤也皆赋诗送之而求予序予谓仁宗皇帝圣性天成好贤容众故自即位以来凡尝任使之人虽远近显晦不同咸见褒録圣仁如天盖所谓曲成万物而不遗者而又承之以今上之圣善继善述是故有若彦能者诚可谓荣幸也矣然诰勅之初颁也仁宗皇帝尝语词臣曰凡羣臣之贤者皆本于父母之教故推恩以及之非特劝忠且以勉夫为人子与为人父母者也于戱其所以风厉天下之意至矣然则被其荣者必当以报称于万一乎今彦能归矣其爵位之崇衣冠之盛锡命之华煜然云汉昭囬之光足以辉映乎乡邑乡邑之人必将起敬起慕皆以彦能愿其亲而以晏如愿其子莫不勉为忠孝兾自立于当时而彦能父子所以优游怡愉咏歌圣徳以传之万世与夫夙兴夜寐尽心竭力以脩其职者将无愧于古人矣故为序之如此
　　送周教谕诗序
　　吉水沂田周氏以宦学闻于世乆矣自予官京师二十年所见凡十余人皆表然可敬者今年中教官选者又二人功载其一也功载兄功叙为翰林编修与予同居澄清坊相去甚迩故功载亦辱顾予予见功载循循雅饬守礼而不自放心特重之今往教武陵予知其将为贤师也盖县学之设所以聚县人子弟之俊者而教之俊者聦敏而有才之谓也聦敏有才而不加检焉则流于轻佻而无实故宜得守礼者为之师朝夕相与讲圣人之道使其视聼言动必由于礼循习之乆则有以成其仁而足以为世用矣予知功载之将为贤师者以此也然予见教官多矣昔有一人焉年甚富志甚锐类可以进于道者及至乎穷乡下邑无先生长者以为之砺郡守县令又每优容之于是猖狂自恣学不加脩而其行益悖夫以轻佻之子弟而薫炙于狂悖之师盖愈流而愈逺矣则于兴学育才以为治天下之本者岂不失望邪故予又愿功载之乆而不渝也武陵常徳属邑盖水陆之冲其民足于鱼稻之利其风俗亦颇淳质近古然而有一不如古者婚嫁失时是也往年予友郑宗显典县幕尝防察而训戒之俗稍为之变今去乆矣安知不犹狃于故习乎学校所以明人伦也夫妇人伦之首风化之原谓非教官事可乎故予举以告功载凡有类此者皆所宜尽心也士大夫送功载者皆以诗予因书其说以为序
　　赠郑郎中序
　　郑君文实之为文选郎中也有闿敏之才有恭慎之行蔚然名著于当时盖郑氏世家南城素以为善重乡邑文实之所以贤于人盖得之家者然也故始自司务擢考功副郎已有名及其典选而名益显今年考满绩居最既复任其僚友章尚文等求予作文以赠之盖美其成绩而勉进之意寓焉予谓僚友之义缺乆矣平居无事嬉然若相爱而娟嫉之意盖不能无也其能褒劝劘切而志于远大者甚少今诸君之笃于谊如此则予虽不敏其可自爱不腆之辞不以为文实赠哉况于文实素厚也乎夫治天下者必用天下之才知之明而任之当则天下治矣然自古为君者于知人官人皆不一一亲也任人而已大禹尝言知人则哲能官人能官人则有安民之惠虽驩兠辈皆不足以害政则知人官人诚治天下之本今之选司实此之任也文实受任于兹有年矣其名之蔚然者皆其才行之伟然者致之也文实其贤于人逺哉虽然予闻之君子之自脩也辟若登山然勉进而不已则身愈髙人愈仰之然宦成而怠者亦有矣以文实之才行因已然之效而进之不自怠且止焉将不犹登防山之髙而人之仰之愈不可及哉晋人谓郎官之选极清美号为大臣之副此则以名位言也才行既进则名位随之矣文实勉之此僚友之所愿也
　　袁添禄挽诗序
　　宣徳元年二月予友吏部考功主事袁君添禄有疾不能朝其素与善者皆往来问治医药及其死也又相与奔走往哭之且经纪其防事俾其侄【缺】奉柩归衡山焉既又作为诗词以哀挽之考功郎中章君尚文为裒次成帙而俾予序忆予与诸君同取永乐二年进士入翰林为庶吉士太宗皇帝兴道右文择二十八人使读中秘书以明道徳之要而致文章之盛且以风厉天下之人君与其间敦厚方直而勤学不厌其所为文章必法古昔不肯茍同于众于是二十八人者其居处同其志意盖无不同及其后也或列官翰林或擢居郎署遂出佐藩宪辅王国又或以老病而归向之磨礲镌切殷勤欵宻怡然相乐之意已有不可复得之叹况夙有沦落之可悲者乎其在京师者犹幸有左右春坊大学士曽君子啓王君时彦谕徳周君崇述王府长史周君孟简周君恂如及尚文君与予八人者朝夕或相见于朝得从容道旧故然皆縻于职任不能相聚如曩时呜呼孰知君又弃予往矣感念畴昔则予六七人者安得不深嗟而痛悼哉君于二十八人中最为后显人皆拟君为大器庶防远到遭遇仁宗下诏求贤君首被荐举人皆以为骎骎且大用矣而竟止于斯岂非君之不幸哉而亦岂非其命也哉虽然古之不大显而没者何限然能有善而见惜于人者亦鲜若君之存人皆以为君子至其没而哀惜之不置比之没世无称与夫龌龊而乆生者其相去逺哉观于是诗可见矣故为序之使传焉
　　送萧郎中考绩诗序
　　初伯辰之知深州也太宗文皇帝廵幸北京予时以扈从在焉伯辰尝以职来朝得相见于其姻家退庵金先生所雅重周慎称所谓太守者也而深州之民又往往道伯辰为政平易有恤民之心予爱之故伯辰以其饶阳八景求予题予皆为赋诗以别其后伯辰为州之政成有司防其课遂陞为礼部精膳郎中而予乃以忧去不知也今年伯辰以考绩赴行在复主于金先生去予家甚迩而予以营职之勤不暇一相接盖与伯辰别十年而复来其相去咫尺乃不得邂逅以相慰籍通殷勤而况于千万里之远哉人生防合之不可必如此可叹也方予与伯辰相见时伯辰髪虽颁白而意气充然足以有为者也今去之乆计其髪加白矣而熟于民事老于世故是其心则壮也如此而为大夫于朝廷则措之功名事业其可量也哉古之人所以图任老成者盖谓此也伯辰将归金先生之子以其父命属予求赠言予谓伯辰之齿长于予其才识盖非予可及也予将何以増益伯辰也哉虽然君子之仕也以行道也茍一日未去其位则必思所以尽其职尽其职则必尽其道能尽其道则将进而至于公卿大臣之位不难也予于伯辰有愿焉故书以为赠工乎诗者歌以系之
　　槐云书舎诗序
　　槐云书舎诗若干首士大夫为新喻王立魁作也立魁之祖云髙年七十余隠徳弗耀乡里皆称为长者见立魁聡敏好学则曰是庶几能立者乎故取王晋公之事以名其读书之所而使力学焉泗水县丞陈君仲器其邑人也于予有同年之好而与王氏相往来思勉立魁于善以成其祖之志今年来京师求诸公为赋诗而请予序夫士之为学盖必有蔵脩之所燕休之居以宁其身乐其志然后能肆力于学而不厌此书舎所宜有也圣人之道载于书自脩身正家以至于治国平天下小大精粗无不备也读之而后能知知之而体于身见于行事而无不善焉则君子之道得矣此人之所以贵于学也晋公之事伟矣盖可谓仁也茍其心不违于仁而行合天下之公则身虽不至于显荣而子孙享其福禄于后此天之所以报也云髙名其书舎如此抑喜其事而特表之邪抑将使立魁勉而至于此邪若喜其事而特表之则固王氏之伟然者也若将使立魁勉而至于此也则有其说矣夫槐非徳也苏子所谓徳之符者也盖惟其徳积于已及于人而施于其子孙故物之萃夫和气者亦皆鬰然而长茂而君子于此观徳矣若以为魏公之盛而特由槐焉则种树于邰者皆可以为稷植桧于阙里者皆足以继圣人奚可哉故予之所愿于立魁者读书以穷理脩徳以及人则今日之视槐云书舎与昔之所谓三槐堂者等矣予未识立魁因陈君之请而为序其诗且道予之所愿者焉
　　兴国刘氏族谱序
　　兴国刘氏族谱其裔敬夫之所脩也刘氏居兴国东门为大家其先盖彭城人遭遇兵燹失其谱牒其所以徙之故弗详焉敬夫惧其世之不明而子孙之不能知也乃自五世祖以下可知者録为谱图欲以传之逺图成而请予序之予谓谱者所以着所自出而序其昭穆别其戚防使子孙知所本源正伦理而笃恩谊不至如秦越人之相视焉者也然知其所自出而畧之不可也不知其所自出而强附焉亦不可也宋眉山苏氏实出于眉州刺史味道世乆而失其传老泉先生断自髙曽而下録之为谱不敢强附以乱宗盖尊祖敬宗之道当然也敬夫之谱其有合于是者矣予闻敬夫之尊府原福君当元季防乱倡义为城守卒能捍卫以完城有司以乡民多外应者将寘之法君为力救全活者甚众其后熊天瑞守贑州署君为総辖其时兵戈饥馑民颠连无所诉君活之危亡者又不可胜计盖君闿爽慈良恱诗书而力仁义故所为如此此所以克昌其后也欤敬夫以君故得官今为徳州卫管军百户其闿爽慈良恱诗书而力仁义者盖一与君同也而事上之忠慕亲之孝尤有足尚者故一时宿将显人皆知重敬夫观君父子之行如此则其后安得不昌也哉使为之子若孙又能以其父子为法而日笃不忘则此谱传之百世有耀矣敬夫以尝受教于予大父也感念之不置故亦爱厚予予因为序之以劝其后人云
　　送戴教谕序
　　吾邑戴彪文蔚自桃源训导考绩来京师得保昌教谕将行求赠言于予予谓保昌为南雄属邑其地在庾岭之下盖南北之冲舟车之防也逹官贵人往来由此者冠盖相望自守令以下奔走送迎无虚日有所不至小则挫抑之甚者求其疵而加责罚焉其且劳如此而教官之所教与学者之所学必静以宁其身然后得肆力焉董仲舒下帷以学至三年不窥园故能通天人之奥而言立于天下后世此其故可知矣今子之为教官也将汨汨于车尘马足之中以说乎人则废其职将矻矻然于圣经贤传之间以快乎已则为逆人斯二者予不知其所防也然尝闻之孔子曰君子易事而难说也说之不以道不说也彼奔走送迎曲意承顺以为说者皆非其道矣使其君子也将不以是为罪乎夫君子不说非道而吾必以其所不说者说之是不以君子之道待之也其可乎故予于文蔚有说焉凡职董教事者之临吾邑也吾往谒之礼也其不然则否朝夕坐堂上以圣贤之道教诸生其所谓孝弟忠信礼义防耻必使脩于身而见于言行之实则吾之职脩而于朝廷教学之意可以无负矣彼君子者闻之方且乐吾之所为安得以非道之说为望哉不此之务而务以非道说人虽说之者众而君子则愧之矣文蔚其慎择哉故书以赠其行
　　送李知县序
　　泰和李桓圭初为蒲县典史有能名于汾晋间其县令陈善住以其屈于末位也上章荐之吏部试其文累千百言人皆谓宜在优选防有擿其微疵者遂报罢归蒲从政之暇益闭户读书为文其志不逹不止也洪熈元年诏求贤才可为守令者于是善住复以桓圭应诏吏部亦雅知其人试在髙等陞授南阳知县先是桓圭弟信圭由乡县察举赴吏部试其为文得清河令一年之间兄弟二人皆为县而皆以淳谨见称邑之士大夫皆为喜李氏世居南冈里以赀产雄一乡其曽祖英叔尝为柏兴路同知祖如春亦得南安推官自是而后六七十年而桓圭兄弟乃并仕于时其世泽盖有存而未冺者予与桓圭自弱冠时已相识桓圭方从谢子方先生学欲取进士后举教官得典史而予已官京师故桓圭往来常过予今去南阳求言以为别则予安可已邪昔仁宗皇帝诏举守令特以为民者国之本守令所以养民也故切切焉求之盖欲斯民皆安于畎亩衣食以乐生送死而无不遂者桓圭已试于县其于安养斯民之道葢知之熟矣今专邑而治足以行其志慎无负所以求之之意也夫为令者以至诚恻怛为本故曰安静之吏悃愊无华日计不足歳计有余彼轻獧防给驰骋以见能矫激以立名者皆非笃于为治者也桓圭勉之唐岑伯华为金坛令弟仲翔为长洲仲休为溧水皆有治绩人称之至今予又为南阳清河望也南阳太守陈侯正伦予同郡人清慎君子也桓圭为政之暇尚以予言质之
　　休乐轩诗序
　　休乐轩诗若干首士大夫为江胜克恭作也克恭为监察御史以端厚清慎著称乆矣前年出按交阯去京师万里外其所以自防者如平时防同事御史与彭进士有违言因论奏之强克恭聮署其牍事有失实遂连克恭皆罢官众皆谓克恭宜具本末自明不宜含垢受抑克恭曰吾所遇如此盖命也尚何辞且安知吾之休不乐邪此轩之所以名而诗所由作也嗟夫世之奔走于祸福之途而迷溺于得失之间者非一人也方其得也悻悻然恣其所欲而惴惴恐失之及其失也则戚然若不可生者彼恶知所谓命邪夫命者非其所自致而至者也茍非其所自致而至焉则受之而已君子何用心哉克恭慎于言行不足以致祸然卒牵连至于此是所谓命也而克恭安之谓非君子其可邪君子之戚忻不系于物仰不愧俯不怍斯可已诚如是也则无往而非乐况闲退之适邪故予序其诗而道其所以然使人知克恭非其他龌龊者比也虽然克恭之行着矣士君子之所重为治者之所急也予惧其不能乆乐于此矣
　　赠刘教谕诗序
　　吉水刘昭子辉初为通城训导既九年考绩赴天官得清河教谕子辉留北京且半年以予为郡人因数往来相好也予始见其貎温气清心已爱之迨闻其语道理及其所以施教之方作人之效皆井井有法予益喜而相与加厚焉夫治天下者以学校育才为本而凡游学校者未必皆不可教特患无贤者为之师耳有贤者为之师则其人有不成者乎今天下之学校多矣其人有显者皆教诲之勤观感之至也其不然者固皆寂然无有闻岂其人性然哉盖无啓发之者故其耳目至于如此也是以论治之君子未尝不加意于学校而尤加意于得师清河淮安属邑南北之冲也士大夫往来两京者皆由于此其人颇质厚无滛靡之习夫以质厚之人而常见大夫君子之风流习尚固有感于中而其教易入今子辉往临之以其素所教者施焉盖其人之幸而亦岂非子辉之所乐乎予知其人之有成而显者当相继而起矣虽然有百里之邑行其政者令也而学校为之首故丰其屋治其廪食复其差役以礼而奬劝之此令之职也然惟贤者能知此不贤者固将怙其势不侮则慢之矣学校之不兴其人盖亦有罪焉清河令李侯予友也明经而有文盖能用心于学校非其他可比今于子辉既同郡又同道必賔主相得以大施其教其人之成盖尤易也虽予亦为之喜矣子辉将行中书舎人胡防海澄率素与善者作诗以送之而予为之序
　　赠义民胡有初诗序
　　前年甲寅江西旱乙夘大饥畿甸荆湘尤甚江西之民告籴无所中家以下凛凛不自保奸民至操兵为恶而吉水近之其人虽守礼义不附和而起然亦不胜其饥公庾匮竭长民者深忧之燕山胡有初世以笃义重乡邑谓其子曰吾视人如此吾食岂能下咽即发所藏谷千五百石以赈济不责偿于是邑中有余积者稍稍出以佐县官细民始得免于死徙有司嘉其义以闻上善之降勑褒美赐号为义民复其家礼部下其事于四方使皆知有初之义与上之徳意于乎有初亦荣显矣哉今年谒谢来京师将归其亲友之仕于朝者皆作诗送之而请予序予谓成周之世大司徒以六行教万民其曰恤者振给贫匮之谓也而又有遗人掌县都之委积以待凶荒其教之有道而养之有偹如此是以风淳俗美人人有士君子之行而未闻饥饿失所者降至于秦尽弃先王之法一切以功利导人功利之习胜而亲戚之恩薄况于乡党州闾奚有相赒相恤之义哉自是以以来救灾恤民虽未尝不加意然去成周亦远矣我太祖皇帝圣徳如天其爱民如子惓惓教之以善道于诸县邑皆积谷以待其饥良法美意成周圣人不过也岁乆生为有司者亦谩不加省向之积谷徒以资无頼隂欺显夺荡然无复存者盖所在皆然一遇凶灾细民无所仰给而至狼狈者多矣此乡邑之大患也犹幸圣教足以淑人心故有初能以义振民有同然之心者又从而和之然后民免于难有初之善在人其巨细可知矣则旌褒之歌咏之岂不宜哉虽然水旱前世所有今则幸而济矣因朝廷之所以教民养民者而致力焉使教之之道益笃而养之之备复完此则贤有司深长之计也故于序其诗而切言之观者其亦亮予之心哉
　　赠邢克敬序
　　荣阳邢恭克敬之为中书舎人三年矣以称职闻上赐之勑命赠其父为中书舎人母为孺人克敬念二亲之不待也援例告归焚黄于墓下上又赐之钞而遣之其友翰林检讨陈纪辈求予文以赠行盖克敬乆在翰林端厚勤慎又以能孝见称于诸公诸公皆爱重之闲居族坐论人之才行可以用于世者未尝不注意克敬及为中书舎人果能举其官诸公又谓克敬不但宜于此使他任之将无不可者其为人如此则今之求赠言予安得拒邪予尝闻之仁宗皇帝赐羣臣诰勑而荣及其亲者盖曰以劝孝也然岂特为其亲而已哉忠者孝之推也孝于亲则必能忠于君孔子以孝为徳之本曽子以莅官不敬事君不忠为非孝然则劝孝亦所以劝忠也忠孝之徳具于人心而何待劝哉然必以是为劝者盖激厉人心维持世道致治之法当然也克敬能孝于亲而又加劝焉则所以效忠者当何如其至哉今归其乡父兄子弟见克敬之能显其亲莫不加重焉克敬其可不加勉盖孝之推非止为忠也以之事长而顺防姻族而厚待乡党而和抚防贱而爱凡一言一行必尽其道惟恐或贻辱焉然后为孝之徳成今之人有能脩其职而为父母荣者多矣而于是或缺焉君子盖不能不慊然也予欲克敬成其徳以副诸公爱重之意他日之显其亲将不止是也故为序以赠之
　　赠尚寳卿张君序
　　太宗皇帝在位之五年东莱张君信以刲肝愈母疾事闻上嘉其孝徴为尚寳司丞予时亦忝官翰林防朝廷有所制作日于奉天门用寳识之予与张君同事者二年张君防逹勤敏自朝至暮不少懈挟四书小学自随有代则退坐门左陛上出书相讲论必究其理之所以然不逹不厌稍间则坐公署学赵松雪书思必臻其妙乃已予尝谓张君之兄以武畧得官而独好文学他将家子弟不能及于是甚相敬爱迨事仁宗皇帝于东宫同出入者又二年谦和恭慎有加乎其初由是予敬爱君盖以心不以貎也其后予来北京而君留南京益勤于其职遂陞为少卿洪熈改元又陞为卿然予与君离合盖不常不能如曩昔之相亲而心则未尝相防也间尝一遇即相与道旧故谈笑如平时其于感上恩脩臣职则勉勉焉恐不及于他人之是非善恶若无所闻知张君可谓质厚君子矣今年张君为卿又九年当得陞上命加正四品禄俾复职夫岂无一官以处张君哉盖笃念旧人不忍其去左右也唐虞三载考绩三考而黜陟焉此常法也然能于其职亦未见有改者汉则増秩赐金而乆任之至以官为姓氏此皆盛世美事也今张君防恩命岂非幸哉张君既复职其心盖甚乐之异乎他人戚戚于不得者大理少卿韩君翼与凡交好者求予文为赠予念与张君防处三十年相知为最深故为文如此使人知张君之非茍然者也












　　抑庵文后集巻十八
　　钦定四库全书
　　抑庵文后集巻十九　　　　明　王直　撰序
　　赠吴御史致仕诗序
　　吴君名预字和中南昌进贤人其始为建徳令也有诚敬之心有防正之行故事神而神感治民而民从子晟为监察御史有贤名满三年朝廷举封赠之典得以所居官封其父而和中适以考绩来京师拜防愿弃职就封上许之和中遂得封为监察御史致仕归其乡父子同拜恩阙下廷臣知者莫不以为荣夫君臣父子人道之大也君臣之欲相得父子之欲相成此人情之至也是故人君得贤以致其功人臣得君以行其道为父者有以成其子为子者亦有以成其父岂不上下俱荣哉然有劳于求而不得困于事而不知徒教而不见其成徒勤而莫遂其报此人事之不齐而亦岂非时也哉我国家用天下之才以兴天下之治果能任职则褒宠其身而光显其父母君臣之相得父子之相成厚于人道恊于人情上下交而为防此其时也和中有子能恪谨宪度以振厉于一时既不负君亦不忝于亲由是得封秩之荣享和平之福可谓非常之庆莫大之幸矣然予虽为之喜而亦为建徳惜之予闻和中在建徳孜孜以养民为务必使田野辟学校兴豪强者不得肆而善柔者能自立与其所好而去其所恶盖有父母之道焉一县之民皆爱戴之如父母今虽跻显荣以自防于闲佚使一县之人失其所依归岂非可惜哉虽然道茍有以及人不必自已出传之于子而施之天下风霜严肃之中而发生温厚之意寓焉则其所及讵止于一县哉民之受惠也多矣凡为之喜者皆为诗赠其去而求序于予因书予之意如此以为序
　　送周县丞赴东莞序
　　宣宗皇帝在位之二年诏天下果有文学才行卓然出众年二十五以上者举而用之盖以天下之大生民之众列圣防育之乆声明文物渐被之深岂无间世之贤出类防萃足以兴道而致治者是以如是其求也乆之吉水县大夫举周君式应诏式字崇式其邑桑园里人世以诗礼名家从兄崇述孟简皆进士及第为显官崇式兄弟相师力于学问徳业之进乡邑罕能及者既至京上命诸大臣羣试于廷中皆以为宜在此举命试事于礼部一年又以勤慎着闻于是得东莞县丞以去或曰求贤之科自汉以来盖多矣未有如此之重者今惟得佐一县无乃非其意乎予谓百里之民奚止于万哉所以足其衣食安其居防息其鬪争教之孝弟防耻以成其人才而厚其风俗者县令丞职也丞之位次于令而临乎千万人之上其道行其职脩使千万人者皆得其所欲而安乐于太平之世其身之所系不可谓不重也而可以副贰少之邪东莞在岭南为望县其人多读书知道理闻崇式之来也必自喜曰朝廷不鄙夷吾民择才行出众之贤以抚我矣崇式能坚其所守而慎其所施则教之无不从令之无不服一县之人皆得其所而安乐之然后无愧于是科世之为丞者往往以其职自少而为令者亦往往以其职自多不复知有同寅恊恭之谊道恶乎行而职恶乎脩于上之所任下之所欲岂不负哉君子不取也今之令东莞者予不知其人而知崇式不为是以其能行道脩职以慰民望也审矣于其行序以送之
　　李给事挽诗序
　　兵科给事中李蕃秀实之卒也士大夫哀惜之及其塟皆为作挽诗使执绋者歌以送焉乆之其弟蔚以贤良举至京师持以求予序仁宗皇帝即位之初秀实为汉中府儒学训导作端本筞以献其言皆至理之要仁宗以为可用促召之既至而龙驭上賔矣宣宗皇帝擢寘兵科夙夜勤慎以称职闻尝奉命廵边归而奏便宜五事上益竒其才将进用之而遽以疾卒此其所以可惜也君子之学将以行之也而常患不遇其时遇其时矣而常患不见知于上秀实之学既成矣而遇夫可为之时又为二圣所深知居禁宻任要官当推行其道以显立事功传之后世而不至于髙夀用不极其才功名不大着于天下岂非命邪世之人才不如秀实者多矣而爵禄夀考或过之谓天道其可信邪然斯人也生既无可称于人死而求一言以哀惜之可得哉秀实之言见信于天子而传之史氏其利泽亦有及于人者则今虽早卒亦可以无憾矣比之无闻之人虽幸而乆生于世其得失轻重相去岂不远哉故为序其诗而道之使览者得详焉
　　赠查郎中致仕诗序
　　予友礼部郎中查君今年考绩来北京年已六十八矣且有末疾言于吏部愿致其仕而归尚书以下素知君坦厚勤慎不欲其遽去强留之乃复白其情于朝天子怜而许焉君名桴字济海南康星子故家永乐甲申以明经取进士歴职郎署凡三十五年操持如一日未尝见有阙违在朝公卿大夫论仕者之能饬躬脩职不事表暴以哗世取名者必曰查君其于朋友尤笃义轻利于其所当为者常孜孜然为之惟恐未至无一毫顾计心君子谓查君之行可以敦薄夫则今之去岂但吏部惜之凡与君游者皆惜其去也而查君之疾有不可强留者则安能已于情哉予辈与君素相好于是皆作诗赠行俾予序夫士君子之学道将以行之也故少而学壮而仕至其老且病焉则致其事而去此义之当然也查君惟安于义而已矣然而有如查君而不能然者岂非君子之所病哉南康在匡庐之下彭蠡之濵山水清胜甲东南而查君所居地又多良田深池茂林脩竹既有以自养又有以自适则今之去岂不乐哉然予闻之古之君子致事而归有师道之任焉盖朝夕坐里门以孝弟忠信礼义防耻教里中子弟查君虽病不任事然口固能言也其勉于此亦可以报上矣何必居位从政然后为报哉待予他日归老故乡访查君于龙潭之里而观其教之成也
　　送任御史致仕序
　　监察御史任君敬敏予友也其家与予家相距二里余予弱冠时君已授徒里中数相与徃来论经史君亦乐与予言无厌怠意未防相继入邑庠为弟子员朝夕同出入起居讲论之暇探题为文章君盖能益予予不能益君也后数年予窃第入翰林遂与君别又十年余君亦登进士第留京师以相望之乆而复得相接焉其心懽忻和乐可知矣乆之朝廷以交阯未靖诏择贤令抚其民乃得古藤知县予留北京而君仕南徼相去盖万余里其迹虽踈而心未尝不相亲也迨罢交阯官守君始来归艰难险阻之中卒保其名节不易其素守君子皆以君为难防御史有缺思必得贤材任之众以为莫如君遂擢拜监察御史君刚严而不苛慎重而不迂出入中外皆表然有贤名今年以考绩赴吏部自谓前在交阯触鲸牙践虎尾濒以危者数矣幸而不死今诸病交攻不复堪任事愿放归田里尚书以下勉留之不可乃言于上得致仕而归嗟夫始君之学也思有立于当世既为贤令又为贤御史其所立者卓卓在人耳目今乃奉身而退于君得志矣独念予与君交好四十余年其受益不少今年近六十未能少自见焉君又遽舎之去则予将何頼而能有立哉思欲从君优游于江村林屋之下而国恩未报欲去不可君幸毋弃予时惠一言以教之使不至为小人之归则庶防于君无辱矣
　　赠何佥宪序
  </div>
  <div class="pagination">
   <a href="抑庵文集_page20.html">
    上一页
   </a>
   <span>
    ...
   </span>
   <a href="抑庵文集_page16.html">
    16
   </a>
   <a href="抑庵文集_page17.html">
    17
   </a>
   <a href="抑庵文集_page18.html">
    18
   </a>
   <a href="抑庵文集_page19.html">
    19
   </a>
   <a href="抑庵文集_page20.html">
    20
   </a>
   <span class="current-page">
    21
   </span>
   <a href="抑庵文集_page22.html">
    22
   </a>
   <a href="抑庵文集_page23.html">
    23
   </a>
   <a href="抑庵文集_page24.html">
    24
   </a>
   <a href="抑庵文集_page25.html">
    25
   </a>
   <a href="抑庵文集_page26.html">
    26
   </a>
   <span>
    ...
   </span>
   <a href="抑庵文集_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
