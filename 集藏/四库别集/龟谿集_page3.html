<!DOCTYPE html>
<html>
<head>
    <meta charset="UTF-8">
    <title>龟谿集 - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟谿集 - 第 3 页/共 12 页</h1>
    <div class="content">　　有怀山中
　　可奈风埃老客游故山归思日悠悠轩裳结裹非吾事野性从来在一丘
　　冠巻尘埃亦漫弹勒移终复愧家山它年猿鹤应相笑勌羽卑飞久未还
　　次韵宏父喜雨
　　黄垄初看巻麦禾老农还复厌晴多四郊戽尾开新渎一雨苗根长旧科已发政声归召杜更惊诗律鬬隂何王孙欲识田家乐水乱沟塍涉可过
　　行简以曽守韵见贻复和一篇
　　续经无复补嘉禾老去忘怀及见多摘尾簿书宁问署防头章句仅成科求田下泽吾行且招隠空山子谓何【行简有早晩故山归种秫之句】千万买邻真左计一丘端约老相过申应时以图寻山图所载湖之西溪也为作二絶句
　　王维买宅先成画申子寻山亦载图它日真能营小筑此山佳处着侬无
　　故国山川真可老十年尘土负归期而今更笑申夫子似我平生费梦思
　　客至具饷庖中止有豚肝客不食
　　三九家风故自寒朝来馔客到豚肝不须凖拟供涂灶口腹那能累长官
　　次律兄持节燕山且调两河兵赋喜而作诗
　　伯也吾宗秀心期万里侯燕民方筑郡汉使果鸣驺更借牙筹计聊寛玉座忧平生挥翰手此意莫淹留中年情绪恶逺别信音疎闻道隂山路贪迎使者车骑羊厌鸣镝佩犊欲扶锄愿上螭头奏烦苛一切除
　　喜次律兄见过
　　大艑横江许暂留一樽相属话牢愁封胡羯末名终在许史金张迹浪投遵陆渐看鸿鴈集在原当记鸰求它年防有相从乐泛宅浮家万事休
　　倦夜
　　独坐苦无赖开轩怀抱空徘佪帘上月淅沥竹间风清影迷篝火哀音咽砌虫怪来寒次骨霜气已冥蒙单顔徒以盗失邑被谴赦令复官喜而有诗次其韵
　　千里风雷起放臣反骚端欲陋灵均宦情遽逐鹏程远喜气犹惊鹊语新它日钟鱼应落梦【顔徒寓僧舍】半生尘土未酬身防须更整青云步往事当令问水滨
　　土人腊蛙见饷为作此诗
　　此族知何族生涯一废池似能矜喜怒那复辨官私暑雨浮萍閙秋风牡菊迟肯嫌同腊防小嚼为纷披
　　送别
　　老觉交情重贫知世路高相看心已折此别梦应劳未用脂长毂须听咏大刀平生故人意能费几绨袍庄于经解官作二诗道别有江湖蓑笠之句次其韵兼叙离索
　　雨余千里见秋毫绿涨西陂涌浪涛桂楫兰舟惊送别鸾箆象齿记分曹官游莫漫嗟流落人事方将困驿骚亦欲江湖理烟艇不知何处可容篙
　　自许论交絶比周向来倾盖喜同流俗间久矣无青白客里终然有去留能事要须槃礴臝廋词何必畔牢愁看君跃马章台道肯为沧波梦棹讴
　　秉元以按田至村落有诗次其韵
　　竹尸连村闭官何此榜舟蒿莱半残垄风露溢清愁试为歌田畯那知饯蓐収老盆如见领应作小迟留
　　岩桂
　　小轩岩桂露香干秋蘂扶疎碧玉寒章句那能如许样夜深浑作月中看
　　次韵行简北城登眺述怀
　　东观无人数伏防一臞尘土独凄然高情自欲侵天半清梦何由到日边顾我书空嗟咄咄知君扪腹笑便便登高怀远无穷意故合舂容赋大篇
　　行简释奠学官登北城眺覧有诗尝次其韵再和二章
　　奠币儒宫已告虔城楼远想独悠然隂隂古木回潭外渺渺平芜落照边野色向人聊妩媚笻枝入手自轻便兴来不暇寻思嬾酒后狂歌定几篇
　　当年蜡凤识僧防晩岁相从意惘然更笑竖儒多败事稍闻上郡已开边酒醪穷巷谁能载简牍平生自不便风月两溪真可老待収功业付诗篇
　　曾守置酒月波楼以张倅至有诗命坐客同赋
　　词语平生故自芜登高重愧赋成初诸君此处识老子右衞向来烦长舆波上旌旗飞退鹢楼前歌管出金鱼回栏后夜同延月直下方池可更疏【金鱼池沮洳久矣】
　　夜坐
　　娟娟微月小牕东竹里寒声啸夕风孤客坐来惊岁晚推愁不去酒杯空
　　虚堂夜寂自神清更仆无端倦触屏多谢短檠随我老更温檀火校黄庭
　　曽守疾目以治法与之有诗见贻次其韵
　　闻道牙籖检校频昏花错莫乱惊尘未须止酒妨投辖便可捐书当徙薪肘后有方余几所眼中无障更何人须公旧观神明复凖拟花前一笑春
　　次韵曾守立春席上七絶句
　　泽国春归早连门竞筑台夜来风力峭疎片半飘梅晓冻穿流急晨光照火新四郊和气合歌吹待班春花光浮翦胜酒色动雕觞欲识邦侯喜眉间照席黄跨腊才更岁经宵并是春黄堂清讼缿欲助发生仁日应东风转春随北斗回不须邹子律余暖到寒荄晓卜农祥正遥知岁事丰小桃如有意欲吐故时红曲席纷罗绮中腔度管丝欢声连万井一一拥春祺
　　月波楼
　　突兀晴楼压郡城楼前波面縠纹生何人合作佳从事来伴胡床看月明
　　防景亭
　　栁株高下隔桃蹊万顷烟波似渼陂画手无人貌平远小亭风冷立移时
　　次韵杨县丞见寄
　　双瞳炯炯四筵倾少日才堪赋两京花县署曹聊试可鳣堂传徳尚流清横琴勿冩峩峩志引水当令防防鸣后夜扁舟同泛月野田端见绿芜平【杨问余归】
　　次曾宏父韵
　　小雨经旬户不开隔墙青子满江梅幽禽叶底如相识睥睨空庭欲下来
　　三楚浮魂不可招梦游赤壁夜停桡朝来快读黄州赋犹喜周郎得小乔
　　微官似有不如无老去因循负壮图但得诛茅三亩宅世缘端欲付轩渠
　　未用欣然念可人世间那有白头新出门更复推葱麦笑杀扶风井大春
　　曾宏父作诗别行简索仆同赋
　　俗间忘胜践客里度春愁拄颊真狂计焦头乏远谋刚疎徒自许徳怨浪相求奏乏三千牍诗慙一百筹岂能资宦达端合办归休遣兴鹅儿酒销魂燕子楼枯笻青草渡老屋白苹洲此意无穷乐今怀未满忧转喉宁问讳绕指叵思柔二妙看腾踏频年叹滞留花时闭深院【行简移病经旬】云际渺轻舟【宏父将以使事至湖】应念骑曹掾平生信谬悠
　　曾宏父将往霅川见内相叶公以诗为别次其韵以自见
　　客里思家且罢休无聊怀抱不禁愁鲥鱼苦笋过百六又到一年春尽头
　　肠断故园春到时浇花日日绕芳蹊而今梦逐东风去小榼深杯手自携
　　两溪以南无数山兴来径造无时阑空余日蜡几两屐日暮云深天小寒
　　隔溪花栁自无赖烟淡风微恼杀人走向西家覔酒伴芒鞋竹杖去寻春
　　墙根啁啾百鸟閙最爱乳鸠来唤晴日永春闲深院落渠能便当管弦声
　　扬舲送子下苕霅系缆沙头多栁株十载风埃老行客不知鸥鸟记人无
　　前溪溪头玉色鱼羊酪岂可比鲜腴江黄防中有胜处健步走置烦长须
　　野店山茶亦可口试敲松火煮石泉相逢故人如问讯但道老去多烦煎
　　翰林胷中浩千古笔头戯作江海潮子行造膝可问法门前烟浪拍溪桥
　　邦侯言语妙天下学海故自吞百川传杯击鉢尽具眼醉中莫漫思逃禅
　　舟中即事
　　逗帆风借力入坐水浮光村落知多少邮亭自短长跳鱼吹暗浪浴鹭耿残阳又是吾庐远相看思渺茫
　　舟过北塘
　　嫋嫋轻飔动娟娟佳月升岸回双树暗村远一灯明过鴈参差影跳鱼拨刺声停桡且勿去吾意不胜清
　　羞墓【朱买臣妻墓在嘉禾北塘】
　　富贵因人徳未酬绣衣归去竟何求荒坟三尺斜阳里千古徒增女子羞
　　舟次呉淞江
　　棹发鲈乡晩频经桂子秋嬾投青玉案政敝黑貂裘水落喧渔市云微辨橘洲五湖烟浪静谁复泛扁舟
　　呉江阻雨过豁然阁次周廉彦韵
　　花鸭呼羣自拍浮何人蓑笠在孤舟半生已负江湖约不为经行肯蹔留
　　蒙蒙小雨麦秋天江上人家欲暮烟行客未能忘胜处系舡来伴白鸥眠
　　我本三生一散人翩然小棹五湖春何从便结沧浪伴缨上而今有宿尘
　　灯上人頥斋
　　道人小室要观身兀坐蒲团莫欠伸纵有诸天来应供灵纳息自为真
　　次韵江元夀题宁境寺湖光亭
　　客行终日厌区区蹔借晴光照坐隅水漾龙鳞浮窣堵莼开雉尾供伊蒲欲随渔子飞双桨似与仙翁在一壶目乱风埃知有几肯来幽处濯缨无
　　舟中闻元用遂魁天下士论归之辄成五十六字呈宏父车马至中都当举似也
　　翰林发策冠诸儒【先内相考中廷试第一人以尝受任子恩降为第二】再世重归汗血驹醉后挥毫凌月窟梦中挿翼上天衢【元用尝梦翅生两腋一飞冲天】半生怀抱吞余子一日声名振八区归去玉堂清夜直也应怜我老江湖
　　呉门别曾宏父
　　招手湖山初识君【昨岁西湖始得相从】眼中已复见轮囷清言自是一时杰豪气欲无千载人客路临分随梦逺老怀论旧觉情亲心期不免功名逼傥记江南草树春
　　还憩湖光亭复次江元夀韵
　　羊酪莼羮本异区江湖随俗语娵隅紫鳞拨刺冲文荇翠羽翩翾过緑蒲舴艋兴饶青络马笭箵自当紫微壶丛书校罢频搔首天末孤帆去欲无
　　次韵钱徳初九日旅怀三絶
　　西风江面荻花秋鲙玉频年念昔游客帽只今无地落黄花满眼漫供愁
　　登高虚欲夸能赋乐事何曾副赏心斜日孤云两愁絶一觞聊为盍朋簮
　　浊醪自称和山药【张籍诗作酒和山药】小令新能坼水花况有阿戎供细雨岂知秋思满天涯
　　过嘉禾野塘
　　木末孤烟起夕炊茅檐直下钓鱼矶苍茫远水连天碧一叶短篷何处归
　　仆夫自燕山来云有次律兄书被盗失去
　　投晓平安使仓皇扣倚庐修涂幸及此细语问何如云自三关道曽持一纸书﨑岖经冦难只影到乡闾杜季习游恒山谒府帅刘公辄次刘彦常韵作二诗送之
　　勇往都忘去路难胷吞螭虎气桓桓呉头楚尾三年梦塞北江南五月寒痩马系门留我别明珠携袖许谁看书生自有西江量何止能濡舌本干
　　上相平戎不作难已开亭障彻乌桓公朝问罪知谁敌穷防要盟故自寒烽燧报安千徼肃羽书飞防万人看书生梦想从军乐隽语铭功墨未干【季习欲以铭投府帅】
　　董罙大有诗纪呉江豁然阁旧游索仆继和
　　湖隂旧雨记重来小阁深明傍水开防蝀横空桥倒影琉璃拍岸浪成堆胜游君复羮鱼婢幽屏予方饭芋魁遥想经行断堤曲野花漂尽雪玫瑰
</div>
    <div class="pagination">
<a href="龟谿集_page2.html">上一页</a><a href="龟谿集.html">1</a><a href="龟谿集_page2.html">2</a><span class="current-page">3</span><a href="龟谿集_page4.html">4</a><a href="龟谿集_page5.html">5</a><a href="龟谿集_page6.html">6</a><a href="龟谿集_page7.html">7</a><a href="龟谿集_page8.html">8</a><span>...</span><a href="龟谿集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
