<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 50 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 50 页/共 63 页</h1>
    <div class="content">　　憨山大师《梦游集》，吴中未有全本。丙申冬，龚孝升入粤，余托其访求海幢华首和尚，得鼎湖栖壑禅师藏本，曹秋岳诸君集众缮写，载以归吴。余校雠刊定，勒成四十卷，毛子晋请任镂板。子晋殁，三子继志，告成有日矣。己亥秋，王大哉自粤归，言彼有潭柯上人名济航者，自东兖入蜀，精研宗教，栖壑化去，购得《梦游集》本，于鼎湖捐衣赀付梓。以余为白衣老弟子，俾序其缘起。
　　余惟大师集本，鼎湖、虞山颇有异同。鼎湖则大师原稿，弟子福善、通炯及五羊刘司理起相所结集也。虞山则经余勘较，间以管窥之见，撮略字句，移置段落者也。二本盖少异矣，而未尝不同以佛身像譬之。鼎湖本则十身相海相好庄严之身也。虞山本则优阗香像毗首羯摩摹刻之身也。是二身者，现相利生有何差别？故知二木不妨两行，并舟而观月，分河而饮海，其闻法得益则一而已矣。大师闵东海，弥戾车地，不通佛法。驻锡牢山，取外道七真盘互之区，移为佛国。以是因缘弘法罹难，有岭海之行。今既光复祖庭，报满示化。而航上人以东海之人，表章遗集，标人天眼目于岭外。大师大光明幢建立于那罗延窟者，譬诸高山日轮，留晖平地，火传灯续，岂可诬哉？
　　於乎！佛法不可思议，大师身后因缘，亦不可思议。余之托轺车访求也，华首之犍椎告众也，栖壑之深藏有待也，陈方侯之放笔善来也，航上人之发愿流通也，如磁吸铁，如钟应霜，岂有使然者哉？恒河沙劫，佛法无尽。大师光明，无尽上人誓愿亦无尽。大师常寂光中，应为破颜加被，余与一切人天欢喜赞叹，亦非尘劫海墨所可穷尽也。
　　【紫柏尊者别集序】
　　金坛刻《紫柏尊者全集》已行丛林。此外，有《钱启忠集钞》四卷、《陆符心要》四卷，寿光上人携吴江周氏藏本，乃尊者中年之作，白衣弟子缪仲淳执侍左右，手自翻写者。余为会粹诸本，取全集所未载者，排为四卷，名曰《紫柏别集》，而叙其后曰：禅门五灯，自有宋南渡已后，石门妙喜，至高峰断崖中峰为一盛。由元以迄我国初，元叟寂照笑隐至楚石蒲庵季潭为再盛。二百年来，传灯寂蔑。尊者挺生东吴，气宇如王，蹴踏天下，机缘现，从地涌出，实有关于国运隆替、法运废兴，未可以凡心世智妄为比量也。尊者出世万历中，正国家日中豫泰之候。貂寺毡裘，孽牙盘互。师以慈愿戒力住王舍城而为说法。溥圣母之慈云，开明主之智目，庶几矿税可罢，党禁可除，戎索可清，杀运可挽。群小张罗钩党，推刃妖书。师于是扌弃幻有之躯，息清流之祸，法幢既倒，国论日非，乾纲下移，帝心解纽。贤愚同贯，正以魔外之交侵；世界平沉，起于人天之不佑。考妖书本末之记，知劫运推剥之因。虽业系有固，然实振古所未睹也。古来元臣命世，必曰降神；矧乎法将导师，宁非间世？尊者秉金刚心，具那延力，举手可以拍须弥，嘘气可以汲渤海。金翅鼓抟，则龙子随其唼食，而况于鱼鳅与；狮子哮吼，则香象为之失粪，而况于野干与。人之云亡，法灯熄矣。鱼鳅翔舞，而野干号呼矣。同时大德舍还缁，却来人间，以梦游了大事，譬如老将全师退守，深沟固垒，使贼人相戒莫敢犯，而廓清推陷，固非其所有事矣。呜呼！尊者之出世，其关系国运、法运，如此悠悠，斯世惟憨山老人为能知而言之。而其为塔铭，茹荼啖蜡，含嚼齿舌间，所谓我闻有命，不敢以告人者也。尊者之化去也，次年为万历乙巳。余梦至高山，有大和尚危坐岩端，谓是达观尊者，恭敬礼足已，指左方地，命余坐，密语付嘱，戒以勿忘，涕泪悲泣而寤，距今将六十年矣。私心拟议，愿踵憨老人之后，撰第二碑，用以续僧史、发辉塔铭未尽光明。日月逾迈，氛晦蒙，六十年来，一往是昔。梦中涕泪，悲泣世界，吮毫阁笔，多历年所，非敢食言于二老也。每自循省往昔，年少书生不通佛法，不知以何等因缘梦中得受记。今头童笔秃，无所成就，寻行数墨，排次遗文，如拾字老比丘背破笼，简故纸，波波劫劫，以为能事。尊者常寂光中得无自笑，失却一只眼乎？别集既成，谨书其后以自忏，抑或以有待焉。尊者之文，一言半偈，称性流出，如水银撒地，颗颗皆圆，余不敢轻为拣别。然集中散落者不少，如乙未送憨老渡岭作《逐客说》，及顾仲恭所见澹居铠公本论卓吾诚所诸篇，皆法门眼目也。斗间紫气，久而不没，殆斯文之祥乎？余虽耄矣，犹愿得而见之。
　　【山翁禅师文集序】
　　天童山翁禅师公以密云嫡子坐大道场，无舌说法，有声如雷，施药树味，击涂毒鼓，有寂子小释迦之目，贾其馀勇作为诗文，如涌身云，如灌顶水。文人学士用世间智测度，咸以为抒山昼石门范之流亚。余顷读其全集，为之心开意解。久之，沉吟低徊，欷烦酲而不能舍然也。
　　大慧杲禅师有言：“予虽学佛者，然爱君忧国之心，与忠义士大夫等。”所谓忠义士大夫者，魏国张公德远、横浦张公子韶辈也。当是时，贼桧挟滔天之势，把持和议，忘北辕之仇，甘□□之辱，妙喜以坏衣发之人，敢于左袒子韶，抗权奸之议，而冒触其锋刃，故魏国铭之曰：“嗟师何为？拳拳忠孝。欲返群迷，俾趋正教。”唯其忠诚恻怛之至，根抵种性，槎牙肺腑，虽至于砍臂斩头，亦将怡然顺受，如断藕根，如解胶革，于毁衣焚牒乎何有？於乎！荐严之疏，龙髯马角之深悲也。新蒲之录，玉衣石马之遐思也。春葵玉树之什，空坑海之馀恨也。征之妙喜，以言乎其道，则相符；以言乎其志，则相叶；以言乎其时世，则宋世所谓忠义士大夫迢然不可再见，独有一禅者孤撑单出、流连涕泗于陆沉沧海之馀，斯尤难矣。於乎！军国荆弓也，宗社郑璧也，吾君吾父秦燕楚凡也。天穹庐，地松漠，今之人何其广大，而禅者如是之隘也。东家食，西家宿，今之人何其圆通，而禅者如是之固也。山河苈，世界陶轮，有漏微尘，十方销陨，今之人何其大觉大悟，而禅者如是之取著也。岂惟禅者哉？琉璃之诛，释种也。世尊树下拒谏，而阿难愁闷恸哭。开宝之师东山，蕲春肉身为故国而泣血；天宝之乱荷泽，编管残衲兴檀度以济师。是又何今人之广大而佛祖之隘，今人之圆通而佛祖之固，今人之大觉大悟而佛祖之取著也？妙喜之言曰：“好善恶邪之志与生俱生。”永嘉谓：“纵使铁轮顶上旋，定慧圆明终不失。”敢直下自信不疑，吾公其几矣乎！三世诸佛，是三世中有血性男子。不忠不义之人，埋没此一点血性，谓之焚烧善根、断灭佛性、披毛戴角、刀途血路，相习以为固然，是可以为人乎？如是而为文，巧言绮语，谭玄说妙，如刻人粪作ヤ檀形，是可以为文乎？
　　公同体大悲，恻然怜悯，以为今世之所崇尚者，士大夫也，故现忠义士大夫身而为说法。士大夫所崇尚者，文字也，故又现声名文句身而为说法。有人于一言半句汗下毛竖，留得此一点血性在人世间，即是不断佛种，斯即公出世为人，全提正令之纲宗也。於乎！公欲广度河沙众生尽皆作佛，而汲汲然磨牙砺齿，先教之以所以为人。夫焉有不能为人而能为佛者乎？
　　【密藏禅师遗稿叙】
　　《密藏开禅师遗稿》，法孙按指上人所收辑也。藏师英伟雄骏，千仞壁立，为紫柏尊者上首法筵。海众所至，云涌定中，知本师将有王难，刺血上书，一夕隐去。师资现，群龙无首，诸天鬼神犹不能测知，而况于凡心凡眼乎！
　　遗稿多所与群公书问，诿劝勉，以扶正法刻大藏为责任。其为人，仕者教忠，显者教退，亢者教谦，竞者教恬，根气濡弱者，醒之以月；情尘软暖者，触之以冷云。笔舌聪明、自负宗眼者，必剿其攀援，搜其负堕，俾命根刳断而后已。智眼分明，慈心谆复，热血痛泪，至今凌出于纸笔之上。以方袍世外之人，省边略，忧国计，当贡场款塞之日，抱靖康五国之虞。人谓其扌义衣远遁，盖已悬镜今日，非偶然也。明朝自楚石泐潭已后，狮弦绝响，崛起为紫柏、海印二大师。而藏师为紫柏之嫡子。龙树言：“那伽或言龙、或言象，水行中龙力大，陆行中象力大。”此三人者，岂非龙象乎？难陀、跋陀二龙王护持正法。修罗将战，二龙王身绕须弥山，山动云布，以尾打水，大海浪冠。须弥忉利天始知修罗欲战而严攻伐。古来尊宿大师现身出世，蹴踏天下，自然有此气象。其不然者，则腾蛇耳、蜥蜴耳。种性既劣，威神无几，顾亦欲嘘云吸雾，激海水而冠须弥焉。可诬哉！藏师此文，皆丛残不经意之作。方诸二老，如流星之奔约，芒焰骤作，有声曳其后，而殷殷于天汉之间。其他皆蚌珠爝火，流照咫尺，讵得而并之？二百年来，豪杰间作，法运通塞，文不在兹。或者犹欲以馀分闰位，窃窃然议其统系。佛言：“譬如穷人妄号帝王，自取诛灭。”孔子曰：“小人不知天命而不畏也，可不惧哉！”
　　往在武林，与天界觉浪和尚明灯夜谈，相对叹息。其为藏诗稿序，亦出少分，而浪老又顺世去矣。抚卷摩挲，泫然流涕者久之。
　　【虎丘退庵储和尚语录序】
　　退庵和尚提正法印十坐道场，息影灵岩，有终焉之志。都人士以虎丘虚席，敦请应缘强起，人天欢悦，四众围绕，升堂说法，云涌雷轰。虎丘自隆禅师以圆悟的子坐镇此山东南丛林，遂列于五山十刹。免近陵夷，化为歌场酒肆。而师以隆师耳孙，踵其法席，灵山古寺顿改旧观。兹编则其语录之初首也。
　　宗门自琦楚石后，狮弦寂寥。迩来马驹蹴踏，棒喝交驰，刹竿号为极盛。而诸方耆年不能不为师避席，以其从睦州云门得乎德山岩头了辨举。昭觉之浑金璞玉与径山之河倾汉注，殆兼而有之也。余钝根盘回教海，未能得其津涉。与师游，窃窥其心地光明，门庭恢拓，捞笼末法，克刂骨点胸，追魔众之潜踪，深入藕孔；吞毒龙之遗种，横吸海波。深心弘愿，良欲炉鞲佛法，烧焚地狱而后已。若其箭锋鞭影、逗落咳唾中者，其手中片叶耳。隆公有云：“此柱杖一划，划断生法师多年葛藤点石头，有人于此着眼，知前后阿师住此山者，都从一鼻孔出气，庶不负点头石拊掌一笑也。”济北一宗，至于圆悟而有隆、有杲，为千古豪杰之士。有宋南渡，佛日再耀，慧命克昌，二公具有力焉。隆之于应庵，华公亲承虎丘，而受妙喜衣版之付。盖虎丘径山一灯分照，遂与宋终始。隆之住虎丘，在绍兴三四年，去今五百三十年。而和尚再镇，实维其时。佛悬记像末法皆云：“后五百年时节因缘，岂偶然哉！”青阳、嘉鱼二元老，师左右面弟子也。录既成，属双白居士告我：“昔者应庵之录，公家窗参政为序。虞道园称之，比于颍宾之序真净，今可无言乎？”
　　今往栖息虎丘，讲张魏公藏经记，谓兵革斗乱起于无明，清净回心，杀气自息。魏公身荷重担，游圆悟父子间，知般若清净法门，故其言痛切如此。今之君子从和尚于此山，亦有俯仰器界、深惟清净、回心之指意如魏公者乎？余窃有望焉。若窗之于应庵，白鹤夜谈，纵横辨论，而后以杨岐一宗相许，则非余之所敢当也。是为序。
　　【寄巢诗序】
　　石林源上人，吾里中清净僧也。喜猎外典，好苦吟。余每见，必痛规之。既殁，箧中无片纸半偈，深以为惜。陆子敕先录《寄巢诗》请曰：“源师亡矣，夫子幸以一言存之。”
　　余读之终卷，喟然叹曰：嗟夫！陆子闵源师之逝，而假吾言以存之，固不若源师之诗之能自存也。世之知源师者鲜矣，盍观其为诗？观其诗罕目疏节，瞿然而瘦硬，如其人之颧孤颐削，骨格がテ，矗出于条衣外也。观其诗偏弦短韵，峭然而凄冷，如其人之琢冰嚼雪，失群哑羊而却食仰口也。观其诗耽思傍讯，邈然而惨澹，如其人之穷老嗜学，吞纸以实腹，而食字以饱蠹也。尝试与子摩挲遗卷，旋目而思之，扌叉衣反手，巡檐觅句，篝灯拨火，抱膝孤吟。风酸雨暗，则壁蛩啁啾；月白漏残，则梵猿呼应。彼上人者，须眉谈笑，显显然在吾眼中，又岂待余言而后存乎？杼山南岳之徒，不作红楼应制之俗，习流染于缁衣，其尤炽然者，开堂颂古，千偈澜翻，陈羹馊饭，所在塞屋。此皆鸠摩罗什所云“嚼饭与人，非徒失味，乃令呕哕”者也。寄巢之诗，蔬笋也、鱼也，春馀之孤花、睡梦之清磬也。标残编于斯世，用以息嘈Γ，警氵典氵忍，陆子之微意又在于此。
　　往有比丘学诗于余，余教以适山情、助禅悦，埽除一切诗偈毒蜜，以灰香净涤而后可。比丘笑曰：“汉人适吴，啖笋而佳，问是何物。曰：‘竹也。’归煮其床箦而不熟，语其妻曰：‘吴人欺我。’如公之云，人将笑我为煮箦也。”余举罗什之言以复之，且正告曰：“子苦吾之教，子以煮箦固也，不尤愈乎？”教人嚼饭者，饱呕哕之唾馀而果腹以相夸耶。其人忄麽忄罗而去，间举似源师，为破颜一笑，并书之以为序。

　　●有学集卷二十二
　　○序
　　【赠谷愧莪序】
　　客有问于余曰：“谷子愧莪游于子之门久矣，谷子何如人也？”余曰：“其为人也易直子谅，好学强记，不吐不茹，侃侃如也。纵横荡傥，口有Δ而笔有。排难解纷，急人之厄甚于己。当夫函矢交攻、水火薄射，辨者诎，勇者困，谷子扬眉抵掌，片言立解。已而掉头径去，不复返顾。谷子之去今人远矣，殆古之奇士也。”客曰：“信斯言也。谷子当经奇自命，胡以少为书生，老而不少休寻行数墨，萤干蠹朽，古之奇士，固如是乎？”余曰：“居，吾语汝。古之为士者，以经天纬地则奇，以守先待后则奇，以谋王断国则奇，非谓夫矫尾厉角、四目两口、崭然自异而目为奇士也。官守职，士守道。士之有经学也，犹耕之有畔、织之有幅也。良农不失畔，红女不失幅。士群萃而州处，习而安焉，不见异物而迁焉。是故士之子恒为士。士服旧德，工用高曾，四民各得其所，教化行而风俗美，恒由于斯。谷子则既为士矣，环堵之室、一亩之宫，离经而辨志，读书而缵言。循其所以为士者而老焉。磨砚将穿，退笔成冢，丹铅甲乙，著书满家。求其所以为奇者，而不可得也。此谷子之所以为奇也。且谷子之说《诗》也，不但勾稽训故，为帖栝之先资而已，发凡起例，大书特书，一曰天子采诗之意，二曰诸侯贡诗之意，三曰太师陈诗之意，四曰邦国朝庙歌诗之意，五曰夫子删诗之意，六曰吾人诵诗之意。循览风雅，隐栝始终，兔园之册，蝇头之卷，三才五行之道，隐约具焉。谷子而不奇也，乌乎！奇谷子，吴人也。而家旧京于论，鼓钟于乐。辟雍三百年人文礼乐，于谷子之书，有馀思焉。《诗》曰：‘丰水有芑，武王岂不仕？贻厥孙谋，以燕翼子。’百世之仁也。谷子而非古之奇士也。其将不得为丰芑之周士乎哉！”谷子曰：“琳也欲乞言于夫子久矣，微客之抨我也，无以发子之绪言，请书之以为赠。”
　　【赠别施伟长序】
　　宋行都在临安，陈同甫访辛稼轩。酒酣，抵掌纵谈东南形胜。同甫沾醉，解厩中骏骑驰去，不复执别。英雄聚首，历落俊迈之气，可以想见。野史流传谓同甫把此语为负厚有要。取此奴婢市侩之语，岂足道哉！司马德操语庞德公妻子，徐元直向云当就我德公谈，不知三人所谈何事。诸葛孔明每至德公家，独拜床下。吾谓三分筹策，彼三人当促膝及之，而诸葛得闻其绪言。惜乎！班荆画灰之语，未有能传之者也。
　　今年中秋，栖虎丘石佛院，僧窗隐几，日抄《首楞严》数纸。吉州施伟长不远千里过访。映门窥之，须眉落落照人，坐而与之谈，知其奇。读《竹杖》数编，笼挫天地，钩索物变，抑塞磊落，光怪侧出，则益奇。退而自惟少壮轻侠，屈指三国人才，洎辛、陈辈流辄掉举，思出其间。今败絮蒙头，煨饭折脚铛边。伟长经奇男子，视我如鸡窠中老人，抚摩叹息，不亦伤乎！伟长投笔从戎，佐中湘戎幕指挥能事，崎岖岭峤，突冒锋刃，身世钩琐，心迹盘互，轮离奇，悉于诗文发之。越裳春柯，作我纶邑。日入之部，归日出主。夫岂其度沧兰为他人乎？南枝北户，彳亍前却，何其忧烦郁纡、促数诎诘也？昆铜告我曰：“施伟长，今之孔北海、陈龙川也。”余尝谓孔北海《论盛孝章书》援引《公羊》大齐桓公之文，磨切魏武，异时论建渐广，此为质的。墓门征西，寝舜禹之事，文举之功伟矣。龙川之书，叶水心所谓天子使执政召问何处下手者，至今炳良天地间。彼所论赵九龄、次张之徒，得其一士，可以方轨横骛，而况于同甫乎！狂乌冠而似凤，修蛇角而似龙。士负不羁之才，值抢攘之运，其与夫纤儿怪魁、诡衔窃辔者，诚何以异？霜降水落，金销石泐，茫茫禹迹，只有北海辈流挽仰撑柱耳。伟长行矣。骋名骥于修途，何所不至？自今以往，使辁才讽说之士，谓天不足于东南，地不足于西北，而私忧窃叹者，皆伟长辈之耻也。
　　秋风萧然，鱼龙寂寞，游子何之老人，仍入鸡窠中矣。于是遂援笔叙言，抗手而别。乙未岁九月朔日，虞山年家蒙叟钱谦益奉赠。芜湖沈昆铜、南昌徐巨源，皆伟长一流人也。出吾言视之，以为何如？
　　【赠别胡静夫序】
　　往余游金陵，胡子静夫方奋笔为歌诗，介茂之以见予。予语茂之：“是夫也，情若有馀于文，而言若不足于志，其学必大，非聊尔人也。”为序其行卷，期待良厚。别七年，再晤静夫，其诗卓然名家，为时贤眉目。余言有征矣。今之称诗者，掉鞅曲踊，号呼叫嚣，丹铅横飞，旗纛竿立，捞笼当世，讠凡谰古学，磨牙凿齿，莫敢忤视。譬诸狂易之人，中风疾走，眼见神鬼，口吞水火，有物冯之，懵不自知。已而晨朝引镜，清晓卷书，黎丘之鬼，销亡演若之头，具显试令。旋目思之，有不哑然失笑乎？静夫屏居青溪，杜门汲古，不役役于荣利，不汲汲于声名，然退然，循墙顾影。其为诗情益深，志益足，蜜迩自娱，望古遥集，视斯世喧う訾，非有意屏之。道有所不谋，神有所不予也。嵇叔夜曰：“非渊静者，不能与之闲止。”刘子曰：“客情既尽，妙气来宅。”静夫其将进于道乎？不徒贤于世之君子也。静夫属余序其近诗，且不敢自是，乞一言以相长。
　　余闻之，古之学者，莫先于不自是。不自是莫先于多读书。余自丧乱以来，旧学荒落。己丑之岁，讼系放还，网罗古文、逸典，藏┑所谓绛云楼者，经岁排缵，摩娑盈箱插架之间，未遑于雒诵讲复也。而忽已目明心开，欣如有得，劫火馀烬，不复料理，蓬心茅塞，依然昔我。每谓此火非焚书，乃焚吾焦腑耳。南海陈元自恨不学，晨夕陈五经拜之。久之，忽能识字。盖圣贤之神理与吾人之灵心熏习传变，所谓如染香人，身有香气，非人之所能与也。多读书，深穷理，严氏之绪言也，请以长子。虽然，兔园村夫子腐谈长语，古今神奇灵异不出于此，非吾静夫，弗敢以告也。趣与静夫言别，聊书此以附赠处之义。少陵之诗曰：“青眼高歌望吾子，眼中之人吾老矣。”吾之有望于静夫者远矣。它日将重序其诗文，无累书不敢恤也，则请以斯言为征。
　　【赠程穆倩序】
　　新安程子穆倩能诗、能草书、能画、能篆刻，萧森老苍，迢然有异，眉宇深古，视下而念深，处治不媒进，处乱不易方。余语穆倩：“吾行天下，求见一异人不可得，子殆其人欤？”穆倩曰：“邃何敢当异人？盖尝见异人者也，少贫病忧死，遇异人于天目之巅，摩顶慰我，既寿而昌，且有千人口，六译七译，晋王之记。中年得右军金刚六译石本，康强生子。夫子目我有异，殆为是欤？”余告之曰：“所为异人者，以其异于凡人也。彼既异乎凡人矣，凡人安得而见之？凡人而得见异人，则亦未可谓之凡人也。阎浮提世界，臭气上熏于天八万馀里，凡人啄腥吞腐、沈浮尿屎，狱中应真灵仙自在人世。彼安得而见之？子之面目，不为阎浮提臭秽所抑没，故异人亦得而见子。子之为异人，不为凡人也审矣。虽然，吾将有以开子。子于般若之缘熟矣，故异人以六译七译畀子，而悬为之记。子之能诗、能画，种种世智皆从般若智海中流出。子能以是种种世智回向般若，则种种世智皆深重般若也。华严法中图书亦正教量印玺，亦是现量，何言智慧轻薄哉？异人者，知般若宿缘，故以缘记，弄引市儿，以千金宝珠博抟黍之饭，人争笑之。康强多子，人世间抟黍之饭而般若尊重，岂但千金之珠？异人之谶，其不以此易，彼亦明矣。昔人嗤王烈持洞章，茫然不能读。韩退之文，其词曰：“我自屈曲住世间，安得随汝巢神仙。”夫以般若之尊重，七宝床黄金牒之所守护，子既不请而得之矣。顾乃茫然罗缕，比于下界之洞章，可不惜哉！凡吾所言者，皆异人悬记之所未及，或引而不发，悬其绪言，以待我也。余，凡人也。身不得见异人，而能知子之为异人，又能发异人之所未言以开子。然则世之凡人亦多矣，安知其中遂无异人也耶？
　　【赠愚山子序】
　　愚山子，非地师也，而以地师游人间。人有与语地理，则应。嘉定侯广成久殡未克葬，愚山子叹曰：“安可使忠臣之骨暴露原野？”蹑乔二千里，相视吉壤，絮酒哭奠而去。既访余小阁中，指点乌目山来脉，瞻仲雍齐女葬处，不及他语。余乃布席函丈，而告之曰：茫茫堪舆，有大地理当明者二焉。子知之乎？华藏娑婆，详在佛典，其近而有征者，南赡部四国也。传称南印度为象主，东脂那为人主，西波斯为宝主，北猃狁为马主。吾夷考之，唯南东二主而已，他非与也。阿耨达池之水，自香山南大云北流为四河，波流地下，出积石山为中国之河源。循雍梁南北徼，与地络相会，并行而东，为中国之南河、北河。印度为梵天之种，佛祖之所生。脂那为君子之国，周礼之所化。南曰月邦，东曰震旦，日月照临，礼教相上。波斯轻礼重货，猃狁犷暴忍杀，区以别矣。安得曰葱岭以西，并属梵种，铁门之左，皆曰胡乡？既指蕃例为胡国将点梵，亦滥胡名南国之邻于西也。南之眚也，九州十道并为禹迹，燕代迤北，杂处戎胡。厥后茹血衣毛，奄有中土。肃慎、孤竹，咸事剪除，皆马国之杂种。幽冀之部落，东之逼于北也，东之劫也。南居离位，东属震明，为阳国，西北则并阴国。今俨然称四主焉何？居阴疑于阳，必战易之，所以有忧患也。此大地理之当明者一也。唐一行谓天下山河之象，存乎两戒。北戒自三危积石，负终南地络之阴，乃至东循塞垣，抵貊、朝鲜，是谓北纪，所以限□□也。南戒自岷山春冢，负地络之阳，乃至东循岭徼达东瓯、闽中，是谓南纪，所以限蛮夷也。自晋以前，秦雒为中夏，淮楚为偏方，南纪微而北纪独尊。自晋以降，幽并则神州陆沈，江东则一州御极，北纪溃而南纪犹在。云汉升降之气，会地络而交列宿者，其乘除若是异与？《晋·天文志》十二次分野始角亢者，以东方苍龙为之首也。唐十二次始女虚危者，以十二支子为之首也。日月五星起于斗宿，古之言天者由斗牛以纪星，故曰星纪，则星纪为十二次之首，而斗牛又二十八宿之首。我国家钟祥受命，实星纪斗牛之次，涂山玉帛之后，数千年来贞符在兹。洪武中，诏修清类分野书，以斗牛吴越分为首，而尾箕幽燕之分尽。辽东、三韩，最居其后，以是为云汉末派、龟鱼之所丽，而北纪之所穷也。圣有谟训，明征定保傅所谓北戒为胡门、南戒为越门者，不益深切著明与？此大地理之当明者二也。昔者，帝命竖亥步自东极，至于西极，君子大其事。文中子作《元经书》，陈亡而兴五国，曰：“江东，中国之旧也，君子与其志子之于是。二人也，其将安居？”愚山子仰视河汉，笑而不答。客有识之者，曰：“此南城徐芳仲光也。其为人也，苍苍凉凉，孤行孑立，有崖山柴市之忠，而不为将相；有西台眢井之节，而不忍称遗民。作为文章，奇诡感荡，以李翱、张籍自命而就正于吾。子徒以地志星经杂然扣击焉，则固矣。”余亦笑而不答。于愚山子之行也，书其言以为别。
　　【送南昌丁景吕序】
　　万历中，南昌丁公守太仓，招致名士镞砺。其子伯勉师邵茂齐，友黄经甫、姚孟长，吴人至今传之。今年春，伯勉弟时之持诗文卷谒余。读其《赠从子景吕》之文，曰：“虞山先生，今之昌黎、庐陵也。子适吴，为我过而请焉。”余为惭沮齿战，不能句。稍定，进曰：“先兄，伯勉之子也。奉其父之坠言，思纳屦门下久矣。”孟冬，景吕至，抠衣奉手，如其父。叔之云：“为余言伯勉，从茂齐诸人，谭余童年事甚悉，不啻连袂接席也。”伯勉偕经甫属文，竟日成十章。余心少之，日中而援笔，亦如其数。茂齐曰：“子才足兼二子。吾犹欲以子之移时，骄二子之移日也。”趣封题诒伯勉。景吕言伯勉晚犹藏┑箧衍，时时出示子弟。以吾童稚时抛砖ネ璧之馀，犹为人矜重如此，自顾其聪明，不逮老将至而耄，及淹留无成，为可惜也。
　　昔者苏子瞻目欧阳公为天人，而谓人之称己，或以为胜之，或以为似之者，皆妄古之君子。推前哲而踵焉者，有师匠焉，有分齐焉，非苟为倾挹而已。其有趾高目长而易视古人者，非狂则愚也。余以肤陋末学，猥当昌黎、庐陵之目。每一念及，中热毛竖。尝执简以序时之之集，愧汗刺促，掣笔而中止者数矣。今于景吕之文亦然。江右二十年来，徐巨源席帽书生，尸盟文坛，时之独能与之驰骋上下。巨源没，景吕以渥洼家驹，挟毂相助。父子间才华光气，焰焰牛斗旁。而余方迟暮学佛，拨弃文字，引而自废，固其所也。于景吕之行也，不能无一言以复于时之，为道其所以不克为序之故，以自解焉。
　　朔风飘萧，解装把酒，为时之道余老态，问搜伯勉遗笥故纸，漫墨包裹蛛丝中，相向而笑。是夫人也，童蒙而白髦，今所谓高文典册，灾木而黔石者，皆箧中之馀波也。闻誉而骇，如爰居之听钟鼓，不亦宜乎。既而曰：“继自今吾党学子毋或以昌黎、庐陵为口实。虞山之行也，载此一言以反，为不徒矣。”
　　【送方尔止序】
　　崇祯辛未，尔止谒余虞山。别十四年，而有甲申之事。今年癸卯，自金陵过访，又二十年矣。尔止初谒余，甫弱冠，才气蜂涌，猎缨奋袖，映蔽坐客。余年五十，罢枚卜里居，天下多事，意气犹壮。今尔止苍颜皤发，岿然为遗民宿老。余衰残荒耄，病卧一榻，执手欣慨，言可极耶。余向苦半聋，今特甚，用稚孙书版画字，如隔重译。因语尔止：“杨子云《方言》记生而聋者，为耸；双聋者，亦为耸；耸之甚，为。吴楚之外郊，凡无耳者，亦谓之。耸者，无所闻；常耸耳也。者言一，无闻者也。老人掩耳，不欲侧闻世事，耸耳之云，吾知免矣。刑天之神，以乳为目，以脐为口，犹能操干戈而舞。吾之无耳也，庸何伤？”尔止笑，顾稚孙酌酒引满，观其意，未尝不愀然闵余也。家贫，不能留千里客，尔止将卒卒别去。古之人莫重于离别，行者曰：“何以赠我？”居者曰：“何以处我？”尔止之访余也，告于其友，其友孙豹人赋诗以张之。今其还也，余可无言乎？
　　窃怪丧乱以来，诗垒日盛，隋珠昆玉，所在抵鹊。独于尔止诗，目开心折，以谓得少陵之风骨，深知其阡陌者，一人而已。点定《涂山诗》一卷，贮《吾炙集》中。尔止视而笑曰：“针师之门，故不妨有卖针儿也。”余益自信为不诬矣。往者奉先生长者之绪言，有志别裁伪体，采诗之役，小有题评。晚耽空寂，漠然如喑雁哑羊矣。而世之过而问者，南箕北斗既虚相荐樽，左犭右虎，又互相排笮，譬之孤军疲马，当四战之冲，致师摩垒者，交发迭肄，虽复深沟高垒，犹未能解甲坚卧也。今将奉尔止为渠帅淮阴，建大将旗鼓，出井陉口，拔赵白帜，树汉赤帜，若反覆手耳。自今以往，余可以仆旗卧鼓，壹意于禅灯贝牒之间，岂不幸哉！
　　人亦有言：“虎帅以听，谁敢犯子！”尔止行矣。文章自有定价，无多让中原豪杰，将有捧盘而致胙者，以余言为乘韦，其可也。余无耳之人也，与闻盛事，犹能执干戚而舞，又何恤乎？子云老不晓事，以耸耳相訾哉。
　　【冯亮工六十序】
　　吴门冯君亮工，以博士弟子从事中丞幕府，故中丞闽中郑公待以殊礼，用年劳叙，题福建游击。今不书。书文学，贵之也。何贵乎冯君？君少以纯孝闻，股疗父母至再。经明行修，兼通法比。在幕府，常引大体，多所匡正。制府议辟五十人，力请覆案，平反几半。己亥秋，京口溃，宵人密上变，告吴人翻城谋叛，法当屠，主者且恚且惧。刃将斩矣，君泣血扣头，白状以阖门，百口力争，事得解。又四年，君年六十，家侄素昭同事戟门，具知本末，叹美其子孙多贤，食报未艾，请余为祝嘏之辞。
　　生辰祝寿之文，非古也。如君之为，不可莫之表也。余闻之，天地之大德曰生。圣人天地之心也，是以好生而恶杀。杀者，非他也，杀吾之心而已矣，杀天地之心而已矣。杀一生即自杀一心，杀两生即自杀两心，杀百千万亿生即自杀百千万亿心。心心相刃，刹刹相靡刂，化其身为百千万亿身，化其生为百千万亿生，累世历劫以偿之，而业报不可终。穷彼一人也，以方寸之管、尺幅之纸，欲尽杀吴城百千万亿之生命，吴城之生命未必尽于其手，而彼之自杀其心也，则已累世积劫而不可偿矣。冯君之争是举也，良不忍自杀其心，非望报也，而天地鬼神其舍诸乎！史称何比干与张汤同时，用法仁恕，数与汤争，所济活者以千数。天帝使老妪赐策曰：公有阴德。帝赐策九十九枚，子孙佩印绶，当以此算。袁安父没，访求葬地，道逢二书生，言葬此地，当世为三公，后为楚郡太守。案：楚王英反狱条出无明验者，四百馀家，子孙世为宰相。如书生言。老妪赐比干策于后，书生指安地于前。其仁恕好生，为上帝所佑助，则一也。
　　孔子曰：“仁者寿。”《书》曰“作善，降之百祥”。佛典广言因果，吾儒经史胪列详悉，岂待观地狱之变相，然后使屠儿掷刀耶？余祝冯君以汉何、袁二氏为左券。览斯文者，可以旌潜德、诛隐慝、导天心、迎生气、耸善抑恶，较之《春秋》，亦旧史载笔之所有事，而非以为也。
　　【赠觉浪和尚序】
　　余老归空门，粗涉教典，根器钝劣，了不知向上一着。一时尊宿开堂，竖拂都不参请。自笑如城东老姆，独不见佛有目。余不喜宗门作夜郎王崛强者，不复置辨，颔之而已。今年孟夏，会觉浪和尚于武林，数年相闻，握手一笑。观其眉宇，疏疏落落，如有一往冰雪之韵，沁入人心腑间。退而翻其书，得其《与吾友梅长公问答》一则，快读一过，残灯明没，霍然如电光得路，愈读愈快，亟呼自酿椹酒浇之乃就寝。
　　长公常问和尚：“如此世界坏极，人心坏极，佛菩萨以何慈悲方便救济，请明白提醒，勿以机锋见示。”和尚以手作圆相曰：“国初之时，如一锭大元宝相似。”长公疾呼曰：“开口便妙了，速道速道。”和尚曰：“这一锭银十成足色，斩碎来用，却块块是精的。人见其大好，乃过一炉火，搀一分铜，是九成了。九成银也还好用，再过第二手，又搀一分，是八成了。八成后，搀到第三、第四，乃至第七、八手，到如今只见得是精铜，无银气矣。”长公曰：“然则如何处之？”和尚曰：“如此则天厌之，人亦厌之。必须一并付与大炉火，烹炼一番，铜铅锡铁都销尽了，然后还他国初十分本色也。”长公曰：“如此，则造物亦须下毒手也。”和尚曰：“不下毒手，则天地不仁，造物无功，而天地之心亦几乎息矣！”长公与李孟白诸老相顾叹息曰：“不知吾辈还能跳出此造化一番炉锤否？”呜呼！长公不可作矣。有情世界已经大火轮猛利烹炼，神焦鬼烂，邈然如昆明劫灰矣。长公与和尚问答，公案尚在纸上，如见须眉，如闻叹息。长公精灵男子，目光如炬，安知尔时不在天宫宝地中，奋髯捋须，与八十老人挑灯酬酒，相春应和乎？
　　和尚又尝示诸门弟子曰：“天地古今无空阙之时，无空阙之人，无空阙之事，无空阙之理。自古圣人不违心而择时，不舍事而求理。于天下之事，是吾本分中事。以古今之事，是吾当然之事。所以处治处乱处吉处凶，皆是心王游衍大中至正之道。今人动以生不逢时、权不在我为恨，试问你天当生个甚么时处你才好？天当付个甚么权与你才好？我道恨时、恨权之人，皆是不知自心之人，故有悖天自负之恨。又安知生生死死、升升沉沉，皆是自己业力哉？你不知自心业力强弱，不看自己种性、福德、智慧、才力、学行、造诣、机缘，还得中正也。无却乃恨世、恨时、恨人、恨事，且道天生你在世间，所作何事？分明分付许多好题目与你做，你没本事，自不能做。如世间庸医不恨自己学医不精，却恨世人生得病不好。天当生个甚么好病独留与你医？成你之功？佛祖圣贤将许多好脉诀、好药性、好良方、好制法留下与你，你自心粗不能审病、诊脉、量药、裁方，却怪病不好治，岂神圣工巧之医哉？你不能医则当反诸己。精读此书，深造此道，则自然神化也。果能以诚仁信义勉强力行，向上未有不造到圣贤佛祖地位，向下未有不造到英雄豪杰地位。今人果知有此，则自不敢恨生不逢时、权不在我，自为暴弃之人也。”
　　和尚此一番热喝痛棒，有人闻之言下，不汗下心死，死而不能复苏者。此则风Φ不知痛痒，与死人无异者也。世人眼孔如针，闻说睦州陈尊宿将一草鞋挂城门，止巨寇之兵，邓隐峰掷锡空中，解吴元济两军之斗，舌吐不能收，以为都无此事。我观和尚此番提唱，便可使大地平沉，虚空粉碎。睦州之鞋、隐峰之锡，便当从舌根笔尖上取次涌出，始悬崖撒手。人实有此理，人实有此事，非为现通，非为表法，人自看不到、信不及耳。和尚携新刻诸书视予，命为著语。余于是中信手拈出，作为赠言。或挂壁间，或木上，使见者、闻者身毛皆竖，皮肤脱落，庶不负和尚师子一吼，亦不负余与和尚觌面相对一片婆心也。
　　或曰：“和尚囊括宗教，参同儒传，多文广义，浩如烟海。今之所举者，非其要也。譬诸市儿之博易，轻金钱而重抟黍，不已颠乎？”余曰：“善哉！是言非吾所能及也。此义文长，付在来日，姑先书之以复于和尚。
　　【赠双白居士序】
　　余每观慧远法师念佛三昧诗序西方誓文，迢然飘云衣，泛香风，怅津寄之末由。去年脚气作苦，翻沙门抗礼《五论》，兼与桓玄往复书问，忾叹其抵突凶渠，耆柱名教，为著论以剖之，而未详也。太元中，远公考室庐阜授《诗》义于周续之、雷次宗，又与次宗讲《丧服传》，论《诗》考《礼》，蔚为儒宗。既而，刘遗民宗炳、张野之徒不命景集，息心誓期，原其金口木舌，法音雷震，要以忠孝为根本。迨乎元兴蒙尘，永始僭逆，三辰五常，孤悬一线。然后抗词奋笔，大书特书于《五论》之末简，千载而下，楼烦之春秋，凛于秋霜，而诸贤之志义，亦与之俱白。呜呼！忠孝，佛性也。忠臣孝子，佛种也。未有忠臣孝子不具佛性者，未有臣不忠、子不孝而不断佛种者。远公以此为师，诸贤以此为资，故曰：君诸人并为如来贤弟子也。柴桑望古遥集，不忘三良、荆轲之志；康乐送心正觉，终抱子房、鲁连之耻。忠孝一脉，如水行地中，γ流旁涌。初无异派，而俗士以闻钟种莲为口实，不已愚乎！
　　双白居士老困逢掖，身为遗民，好从灵岩游，栖一瓶拂之下，羹藜啖葛，终已不顾。余老书生不知佛法，窃以谓居士忠孝人也。是谓佛性不断，佛种人也。委心灵岩，不惜布发掩泥。师弟子之间，渊源禀训，必有不愧于先古者。余固无从而扣击也。哀哉！今之师弟子，亦谈宗，亦说戒，戏鼓排场，寻芗慕膻，白衣幅巾，授记付拂之徒。眠廷讠谩，墨尿舌狯，皆偷儿市驵所不屑为，而轩然自喜曰：佛性如是也。禅机如是也。一切解脱镬汤炉炭，不煮般若也。庄生言儒以《诗》、《礼》发冢，今宗家师弟子以佛法发冢。大儒胪传曰：“东方动矣，事之何若？”法界昏墨，久之，顾瞻东方，未有精色。金椎控颐，懵无畏忌，其将若何？吾深幸居士之免于是也，并为其师幸焉。
　　癸卯中秋，居士六十初度，诸士友请余文称寿，聊书此以复之。山窗柳池，中秋光如水，我宿东坡肉，君沽东林酒，相向醉饱，颓然放歌，顾问童子，向纸上残墨云何。云已拭脓涕久矣。

　　●有学集卷二十三
　　○序
　　【黄甫及六十寿序】
　　余尝谓海内多故，非纤儿腐儒可倚办得，一二雄骏奇特、非常之人，则一割可了。兵兴以来，求之弥切，而落落不可见。既而思之，召云者龙，命律者吕。今吾以俞懦迟缓、蚩蚩横目之民，而访求天下雄骏奇特、非常之人，翳雉媒而求龙友，其可几乎？
　　己丑之冬，逼除闭户，黄君甫及自金陵过访，寒风打门，雪片如掌。俄为余张灯开宴，吴下名娼狡童有三王生取次毕集，清歌妙舞，移日卜夜，酒酣耳热，衔杯忾叹。余击壶诵扶风豪士歌，赋四诗以纪事。余自此眼中有一人矣。甫及自金陵归淮安，余再过其居，疏窗砥室，左棋右书，庭竹数竿，自汲水灌洗，有楚楚可怜之色。名刺谒门，宾从填塞，轩车之使，弹铗之客，游闲沦落之徒，奔趋望走，如有期会。甫及通行，为之亭舍。典衣裘，数券齿，倾身﹃力，皇皇如也。太史公称郑当时置驿马，请谢宾客，夜以继日，其慕长者，如恐不称。甫及庶几似之。客或谓余：“是何足以名甫及？甫及以身许国，持符节、监军事，磨盾草檄，传签束伍，所至弭盗贼、振要害，风雷雨雹，攫拿发作于指掌之中。一旦束身谢事，角巾归里，削逃影，窜迹毡裘、毳衣中，眉睫栩栩然不可辨识，是何足以名甫及哉？”余观骊山老姥三元甲子阴符秘文，知天地翻覆，木生火克之候，士之乘杀机而出者，往往翕忽现，使人不得见其首尾。陆放翁纪靖康城下之役、姚平仲乘青驴走数千里，隐于青城山。而南渡后，如张惟孝、龙可、赵九龄之流，所举不就，安知其不遁迹仙去？如其不去，则毁车杀马，弃甲折箭，出入市朝，相随斗鸡走狗，间人固不得而物色之也。季咸有言：子之先生不齐，吾无得而相之。余何以相甫及哉？
　　明年二月，甫及六十初度之辰也。江淮之间，俊人豪士从甫及游者，相与烹羊击鲜，合乐置酒。于时风物骀荡，草浅弓柔，长淮汤汤，芒砀千里。览淮阴钓游之迹，咏圣予鱼腹之篇，殆必有踟蹰迎却，相顾而不舍然者。于是相与谋曰：“知甫及者，莫如虞山蒙叟。盍请一言，伸写英雄迟暮之意，为甫及侑一觞乎？”余自顾常人也，何足以张甫及者，授简阁笔，茫然自失者久之。众君子闻而笑曰：“吾辈举常人也则已，果以为非常人也，则何以敛眉合喙，而乞言于叟？叟之善自誉也，亦侈矣哉！有酒如淮，请遥举大白以浮。”叟而后更起，为甫及寿，笑语卒获而罢。
　　【李秀东六十寿序】
　　秀东李君，辽左豪杰士也。崇祯丁丑，谒余于贯索之中，神观骏发，视精行端，洒然心异之。与之规舆图、讲战守、画沙聚米，方略井然，慷慨定交，以悬车束马相期许。余放还久之，君亦蒙恩东归。既而山河陵谷，执手两都，追理昔梦，如令威化鹤归语时，相顾潸然泣下也。
　　君故与怀顺为肺腑交，合府以尚父礼之。粤藩初开，军府草创，经营干办，役不告劳，干戈载地，创残满目。君推广德意，夺民庶于剑刀尖之下，而与之项领。待士大夫有恩礼，官岭表者以怀藩为冬日，君有助焉。余衰病里居，数千里问遗者三。族孙为粤宪，君以余故，提携补救，俾得迁除以去，而卒不使余知，其为长者如此。以君之器资魁杰，不获建高牙、树大纛，自致风云，而卒能托附知己，借箸幕府以发摅其蕴藉，譬如神龙，能函天地、能如蚕，一鳞片甲，风雨自出。其庞然枵然大而无当者，则土龙而已矣。李卫公布衣时，射猎灵山，昏夜寓宿，借天符行雨，瓶中水洒马鬃才一滴，而人间雨盈尺矣。此与腐儒小生钻故纸、饰竿牍，穷老尽气不能越磨驴一步者，岂可同日道哉？
　　君今年春秋六十，大哉！王君君故宗兄也。请余文以称寿，不知余故乐道之也。《尔雅》释九府曰：“东方之美者，有医无闾之于琪焉。”君所以自号秀东也，西方如来所止在福城东，东群方之首，亦启明之表。自东之南，顺日月转，随顺善分之法也。秀东，东人也，而为德于粤东，岂非福城东向随顺福德之象乎？东方为木，木为仁，为发生。君五十举二丈，夫子皆岐嶷，可喜仁心为质，应东方阳生之德，后福未有艾也。此则老人所为援引经义为君介一觞者也。
　　【霍目篇赠华征君仲通】
　　周室东迁后，垂二百年，□□交侵，三纲沦替。生斯世也，伥伥乎无所之，胥天下皆瞽人矣。孔子出，作《春秋》以相之。左目日，右目月，视为昼，瞑为夜，故曰：“圣人者，时人之目也。”吾于斯世得二瞽人焉。《春秋》未作，得一人焉，曰师旷。《诗》不云乎：“蠢尔荆蛮，大邦为仇。”齐桓公以悬车束马之馀威，凭陵方汉，胶舟之问，委诸水滨。子野一瞽工耳，骤歌南风，知楚师之不竞，何其神也！管夷吾死楚氛，蔽华夏，胥天下惟师旷为有目，焉得瞽？《春秋》既作，得一人焉，曰左丘明。《史》不云乎：“丘明失明，厥有国语。”言天道，征人事，采毫末，贬纤介，如抉目之金，如照世之玉宝。左丘明耻之，孔子盖三叹焉。孔子，时人之目也。左丘明，以孔子为目者也。万古长夜，《春秋》复旦，鲁君子之四目，至今炯如也，焉得瞽？
　　由是推之，自春秋已后二千馀年，暴于秦，乱于五□，僭于□□□□□□，稽天吞日，万倍荆蛮于其中，不瞽不盲者，有几人哉？瞽者，两目夹矣，犹恐人之一目夹也，汲汲然思厚其膜，滋其眵，又集矢以中之，胥天下拍肩取道而后已。秦始皇之于高渐离，畏忌而霍其目，亦犹是也。虽然，始皇霍渐离之目，自以为无患矣。近不能霍胡亥、赵高、李斯之目，远不能霍陈涉、吴广、刘季、项羽之目，所谓千秋万世、传之无穷者，亦终如瞽者之模象，归于何有？则亦可为一笑而已矣。
　　梁华仲通怀文抱质，鲁君子之徒也。不幸而有丧明之疾，铅椠笔削，尊周王鲁，未尝一息而忘《春秋》之志也。居环堵之室，咏歌先王之风，曳杖抱膝，声满户牖。徐而听之，泣铜盘，弹翎雀，湫乎，攸乎！如师旷之骤歌《南风》而有馀思也。仲通居蒙瞽之世，以有目取憎。天之霍其目也，所以全仲通也。屏居内视，玄览中区，目光如炬，庶几半头天眼，此人之所不能憎，而天之所不能霍者也。虽有百始皇，如仲通何？吾于师旷、丘明二瞽之后，窃取仲通以配之曰：“此宇宙间三有目人也。不亦可乎！”
　　仲通今年六十，人争引唐张文昌故事，以城南复明为祝。而余则诵元遗山之诗曰：“无穷白日青天在，自有先生引镜时。”以为天之所不能霍者，复明与否，非所急也。作《霍目篇》以贻之。
　　【岁星解寿薛谐孟先生六十】
　　岁星者，毗陵薛谐孟先生之自号也。客有问于余曰：“谐孟为方山先生之玄孙、玄台先生之孙，处为醇儒，出为良二千石，脱屣富贵，蜚遁流俗，天下之人望之，以为秀出天外，不可梯接，乃旁视远引，自比于俳优放荡之东方生，不已辽乎？”予笑而应之曰：“子不能知方朔，安知谐孟？子不见方朔之谏，籍杜，陈泰阶六符乎？子不见方朔之止董偃，置酒宣室，请燔甲乙帐，却走马乎？子不见方朔之设客难论，非有先生好学乐道，称励人主乎？班固以为应谐似优，不穷似智，正谏似直，秽德似隐。盖庶几能言其梗概。子之知方朔也，浅矣。谐孟之知方朔也，深矣。方朔当炎德方兴，海内全盛，依隐玩世，诡时不逢。处谐孟之时，则又难矣。掉头拂袖，脱略儒墨，或歌或哭，亦棒亦喝。方诸方朔，亦犹夫割肉大官，射覆窭数，排场假面，于谐孟何有哉！《传》称方朔是木帝精，为岁星，下游人中，以观天下。而韩退之之诗则曰：‘方朔乃竖子，骄不加禁诃。偷入雷电室，掉狂车。王母闻以笑，卫官肋呀呀。不知万万人，生身埋泥沙。’吾不知谐孟之在今日也，其将上应福神，顺指帝车，征嘉瑞于斯世乎？抑亦将狂掉雷车，瞻相北斗，作狡狯于人间乎？吾闻之，木神则仁。岁星于五行为木，于五常为仁。所在受福，犯之则凶。故曰：‘越得岁，而吴伐之，必受其咎。’谐孟，仁人也。木神之占，谐孟当之。其必不忍睥睨簸顿，自犯不科，而坐视生人之在涂炭也。天官家言岁星自北而南，明岁将入吴分，如商之与日合房，如周之在鹑火。得岁作福，久而不替。吾侪小人得借其馀分闰气，高眠饱食，度长时而乐馀年，惟恐斯占之不得当也。如子之云，谀闻隅见，将不免郭舍人之呼，而又何缕为？”王子双白闻而笑曰：“善哉！吾非瞽史，安知天道？薛先生今年六十矣，于其生辰为寿，请邮致斯言也，以与之饮酒。”
　　【黄子羽六十寿序】
　　余自通籍后，浮湛连蹇，强半里，居子羽负笈来相从。风晨月夕，怀铅握椠，周旋于渔湾蟹舍之间为最久。比余阁讼罢归，子羽名行卓然，应公车有道之征，出领符竹，所至有善政。丧乱之后，解组东归。和光销声，处荒江寂寞之滨，凡十馀年，而今年已六十矣。
　　忆初识子羽时，年才逾弱冠，风神娟美，眉目如画。泛澧湘之崇兰，濯灵和之春柳，朗朗如玉山瑶林，秀出天外，不可梯接。今即而视之，长眉蒜发，面如削瓜，颧隆齿削，俨然如老禅和凝目旋思。向日之子羽肤神标格，宛然犹在目中，如掩故镜，如理昔梦，茫然不可复即矣。以子羽之英妙，俯仰为老成人，余长于子羽十有四年，其衰残笃老，又当何如？每一见子羽，辄自叹也。余读《佛顶经》，波斯匿王白佛，自称颓龄迫髦，发白面皱，沉思谛观刹那。刹那念念之间，不得停住。尔时匿王之年，视子羽才过其二。余与子羽抚今视昔，匿王一席之谈，正为吾辈写流年图耳。嗟乎！回也见新非昔，梵志白首，犹故昧者沉沦乎舟壑，知人违害于睫毛。以昔人观河之见，喻今时交臂之迹，年往形随，百龄一质，不于此时识负趋而悟迁谢，又奚待乎？
　　余以九死馀生，皈向空门，贝叶香灯，誓心送老。而子羽精拣教观，一意修香光之业。远公论念佛三昧，以谓思专则志一，不分想寂则气虚神朗，渊凝虚镜，灵相湛一。子羽恬和寡营，盖天性近之。昔人以旅人归人说喻生死，如佛言三界，旅泊诸凡，流浪生死，宛转六道，皆弱丧不归之人也。子羽令于蜀，守于浙，铜马西躏，长秋东巡，弓刀击戛，血肉枝柱，眇然弱质，得全于狼牙虎吻之中，斯亦天之幸民，世之所谓归人者矣。今也束身净业，飞心佛国，以乐邦为大归，曰“逝将去汝”也。今而后，子羽乃真为归人矣。四浊增剧，聚在此时。风波鼓怒，鱼龙搅扰，视向者蜀山、浙水，劫浊初起，殆有甚焉。于此时息心克念，净信往生，东林西土，涌现几席，所谓如远游人，明了其家所归道路，视昔之得归也，悲欣交集，不尤有大焉者乎！
　　子羽诞辰在六月，余与名僧石林隐人潘猷夫期以高秋往贺，称黄花晚节之觞，会有师命，羽书旁午，未敢行也。江干海ㄛ，赤白交驰，独印溪一牛鸣地，花药分列，兰玉茁长，禅诵萧闲，歌咏间作，岂非此世界中四禅地三灾所不及者耶？古人有言，吾能违兵。子羽方高眠缓步，享长筵寿岂之乐，而余顾掉眩自屏，如子美云“垂老恶闻战鼓悲”，非通人所与也。念四十年师弟之谊，不可不举一觞，聊次序其言，以发子羽一笑，并以道不能往贺之意。
　　【孙子长征君六十寿序】
　　子长年十五入学鼓箧，老师宿儒，阁笔避坐。二十为大师都讲，抠衣升堂，贵介胄子，夏楚，久次场屋，膺贡大廷，擢上第，选择为李官，为宋遗民。引退田里，教授诸生，户屦日满。盟坛捣石，经诵流闻，有叔氏之遗风焉。其为人圭璋特达，訾笑不苟，顾不为崖岸崭绝之行。兔园之师，驱乌之子，促膝引手，人人得至其前，长歌叠韵，即事口占，骈花缀叶，流传词苑，临文命笔，退然不胜。遇辁材小生，未尝不执翰请益也。今年六十矣，而犹有婴儿之色。老子言去子之骄气与态色，太史赞留侯状貌如妇人好女，余谓子长庶几似之，而人何足以知子长哉？今人生辰上寿，皆相与酌酒相贺，要亦不能无流年逝川，冉冉将至之感，则余请为子长解之。十年以来，里中故人朋好，长于我者已尽，少于我者，取次老死。残躯老骨，独余一人在。士友之及门者，生死升沉，奄忽万变，安居乐道，燕处超然如子长者，殆亦无两人也。夫以十年之近，乡党故旧之众，晨星落落，仅此两人，不可不谓之少也。当骤雨沈灰，夜壑负趋之后，此两人者，如光音天人，遗种劫后，亦不可不谓之多也。世人所艳慕，称大年者，莫如吾家彭祖。自斟雉飨尧之年，以迄殷末，妻子丧没，不可称数，何况于耆年父老，不得已而吞云母，御采女，聊以慰长年而伴孑遗，亦事之无可奈何者。假令彭祖而在，及见吾与子长，宛晚因依，阡陌依然，函丈不远，追省八百年间，迢然孤独，安知其不徨叹羡乎？朝菌之知，不及晦朔。赵简子之悲雀蛤也，齐景公之乐爽鸠也，其致羡于彭祖一也。自通人观之，彭祖亦犹夫人也。我羡彭祖，彭祖亦羡我，交相羡也，顾欲惘惘然舍我而羡彼，不已愚乎？以是言为子长寿，其可乎？子长曰：“善哉！自今以往，愿以馀年假日，相从于碧梧红豆之间。佳辰良夜，剧谈引满，酒后耳热，援夫子今日之语，更起上寿大笑，系腰观井之老人，不得见吾辈今日也，其乐以为何如？”
　　【杨凤阁寿宴序】
　　凤阁先生者，关中之硕儒也，才名蔚起。少以经术魁其乡筮，仕青州辨廉，肃给凛然，四知家风。遭逢世变，投劾归里，累征不起。更十年所，春秋届七十矣。先生之犹子司理公承辟耳之训，镞砺括羽，服官于吴，接武媲德。吴都人士颂理公之风义，咸致语为先生寿，所谓先河而后海也。
　　诸为先生寿者，论次其生平，有似其家子云。其有而似之者三，其不似者则一。子云好古学道，默而好深沉之思，学戒ひ，文鄙篆刻。先生之博雅似之。清净少嗜欲，不汲汲于富贵，不戚戚于贫贱，家无担石之储，晏如也。先生之介独似之。当成、哀、平间，三世不徙官，恬于势利，有以自守。先王之静退似之。汉鼎乍移，耆老失次，子云不免仓皇投阁。先生于斯时也，补衣环堵，退而咏先王之风法，言所称蜀庄郑子，真沉冥不诎，随和何以加者，良无愧焉。此则子云之不似先生，非先生之不能似子云也。
　　都人士以斯言献于理公，先生闻之，蹴然不敢当。理公退而问于余。余曰：“先生有道，退让君子也。昔谓子云老不晓事，过而陵之乎？余尝习乎秦之故矣，请与先生为。《记》言：上帝悦穆公之飨，帝有醉焉，锡以金策。帝有醉乎？其醉也，有醒时乎？《韩非子》言：昭王钩梯华山，采松柏心为箭，曰与天神博于此。天有博乎？其博也，胜负孰决乎？张衡言：巨灵，高掌远，以流河曲。巨灵之掌，今犹存乎？河水至今不曲行乎？请言之以：天地，酒海也。谓天梦梦上帝之醉亘古今，酲未解也。乾坤，博场也。日居月诸，天神之博亘古今，进未偿也。山河国土，指掌也。高岑深谷，巨灵之劈蹈亘古今，手足未也。先生，有道君子也。望古遥集，超然蜚遁，瞪目以观帝醉，坚坐以纵天博，袖手以灵列之劈蹈，于是乎列长筵，酌春酒，燕喜公堂，停杯一笑，用是介寿，不亦可乎？无已，又征杨之故，无论子云，即关西伯起，生悲夕阳，死致大鸟，抑亦劳人草草，天民之惶遽者耳。先生宁以此易彼哉？”理公曰：“善哉！夫子之言杨之故与秦之故备矣，请以荐于吾父，侑百年之觞。”
　　【张子石六十寿序】
　　余取友于嘉定，先后辈流，约略有三。初为举子，与徐女廉、郑闲孟掉鞅于词科，而长蘅同举乡榜，镞文行，以古人相期许。此一辈也。因长蘅得交娄丈子柔、唐丈叔达、程兄孟阳，师资学问，俨然典型，而孟阳遂与余耦耕结隐，衰晚因依。此又一辈也。侯氏二瞻、黄子蕴生、张子子石暨长蘅家僧筏、缁仲，皆以通家末契，事余于师友之间。子石游闽，余寓书曹能，始请为《先太夫人传》。子石摄齐升堂，肃拜而后奉书，能始深叹之，以为得古人弟子事师之礼。此又一辈也。岁月逾迈，乾坤改迁，诸老墓木拱矣，少壮者多死兵间。其存者子石年已六十，缁仲又过其三。向者山东之英妙，雒阳之才子，皆已皤然宿素，而余以逾七老人，蹒跚视息。昌黎有言，人欲不死而久居此世者何也？
　　子石六十初度，谒余而请曰：“鸿磐之子谊思，能奉雉而从我矣，愿乞一言，以寿其父。夫子倘有意乎？”余惟吴中人士，轻心务华，文质无所根抵。嘉定之遗老宿儒，传习国初王常宗、近代归熙甫之旧学，怀文抱质，彬彬可观。子石为制科之文，援据经史，方轨横骛，则女廉、闲孟之俦伍也。道古昔，谈经济，高冠裒衣，绝出流俗，则子柔、叔达之典则也。古诗今体，步骤唐宋，八分楷书，规晋唐，则孟阳、长蘅之风流也。以文弱书生，伏阙上书，争穷邑三百年漕折之规，不可不谓之仁。以创残馀息，恤二瞻诸君覆巢完卵之后，不可不谓之义。斯二者有一于此，已可自附于壹行奇节，卓然为斯世之古人矣，而况于文质兼茂，如前所称述者乎？嗟乎！天之生贤才也，固不欲使之虚生浮系，无所关于斯世也。不幸而值阳九百六晦冥薄蚀之期，而其所关于斯世者有异。有以一身百口，血肉涂炭而保之者，文履善、陆君实之徒也。有以寸管尺幅，笔舌啸歌而系之者，谢皋羽、龚圣予之徒也。士君子之处乱世也，其身弥隐，其名弥晦，其系于斯世弥重。世有皋羽、圣予，其人诚令与履善、君实比志而功，其为斯世之砥柱则一也。子石之在今日，才益老，志益坚，名行日益修，世皆目为完人，而天若留为硕果。其六十始寿，康强逢吉，亦殆不无所系于斯世，而生辰为寿之文，举不及焉，则世益未有知之者也，即知之而亦有不欲道之者也。余既已知之矣，知之而不欲道之者，非余之志也，故因子石之请，而率其意以告焉。
　　昔宋南渡，陆放翁生长兵间，年九十馀，有诗万首。子石之诗，得放翁作法，馀生晚景，良可师法，请以放翁为子石祝焉，其可乎？子石虚和闲退，弱不胜衣，当不如放翁身老东中，不免巢车望尘之感，此则余虽知之，亦不欲道之矣。子石且满引一觞，并以酌我。
　　【云间沈长公七十序】
　　余屏居江村，云间沈生份抠衣来谒请为尊甫尧天长公七十称寿之文。
　　余闻陶九成著《辍耕录》诸书，摘叶为纸，贮破瓮，埋树下十载而后出之，叹其高风流韵，二百年无继之者。及读草莽私乘，则知其头白汗青，志在经世，卒以穷老无成，而今世所传者，其琐言碎事而已。沈长公少为硕儒，不得志于锁院，年四十罢去。经明行修，老为遗民，莳花种菊，一区送老，长吟短咏，托寄西台、东篱之间，盖其生平志节，约略与九成相似。其悠然抱膝，感慨于辍耕、埋瓮之馀，亦有如九成之穷老未就者，则长公固自知之，而未可以告人也。今谓二百年来云间无复有九成，岂知言者哉！
　　余观暴秦燔书之后，伏生能ウ记《尚书》古文。迨汉文帝时，年九十，文帝乃命晁错往受其《书》。今长公以《尚书》专门名家，遭逢丧乱，秦火焚如，独抱遗经，发皇训故，教授其乡人子弟，亦今世之伏生也。后有孝文者出，行将安车蒲轮，迎致石渠、虎观间，亲操几杖，执简而兴，岂但使文学掌故往授而已。史称伏生年老齿漏，使其女子传授句读。长公年才七十，篝灯读书，看夹注细字，如精强少年。诸子皆握铅怀椠，世其家学。更二十年，为伏生授书时鲁壁之金丝殷然，汉代之珠囊重理，不知后之传儒林者，俯仰叹羡，又当如何也！
　　昔者杜元凯疑汲郡《纪年》大与《尚书叙说》乖异，谓不知老叟之伏生，或有昏忘。余虽老耄，尚思躬执研削，以附长公之后尘，安敢如元凯以老叟昏忘，抵齿乎伏生哉？姑次其言以诒份，俾为长公进一觞，博其解颐一笑，而且以有俟焉。
　　【蔚村温如陈翁八十寿序】
　　蔚村温如陈翁孝廉，确庵子之父也，今年阳月春秋八十。确庵子之门人、族孙嘏、毛子褒表征予文，以为寿蔚村。去吾江村百里而近，确庵子辱与余游知翁，为详翁经明行修，规重矩叠，乡邦之士推为先生长者。读书缵言，发闻于子，遭逢世变，不赴公车，翁意安之，曰：“吾道故如是也。”蔚村荒寒寂寞，蓬蒿不剪。翁诛茅卜居，以是为尸乡畏垒，而确庵子门人日进，户履恒满，人又将以为汾亭江门，少为童子师，占跸夏楚，老而不倦。闲中酒慵，起则使其侍女隔荻帘传教句读、音切，犁然若自口出，以郑家之婢当伏生之女，意欣然自得也。初度之辰，家列长筵，里推祭酒，盥洗相接，觞咏间作，盖庶几犹有东荣西序，笙歌告备之遗风。余以老颠狂易之人，支离攘臂其间，能无趑趄而前却乎？然窃有以为翁寿者。
　　翁豪于诗酒，饮酒尽五六斗。蘸酒汁写诗，摇笔辄千百言。余近得酿酒法，采花溲药介修罗酿酒，与仙家烛夜之间，胜馀杭姥油囊酒异甚。余饮不能半升，又不喜作诗，请提壶挈，引满相属，为翁涤诗肠而薰仙骨也，不亦可乎？江乡一衣带水，潮汐拒门，月夕花朝，菰烟芦雪，渔灯午夜，村歌夕舂，扁舟过从，相与赋新诗、醉仙酒，岂必生辰为初度，祝筵为寿觞哉！
</div>
    <div class="pagination">
<a href="牧斋有学集_page49.html">上一页</a><span>...</span><a href="牧斋有学集_page45.html">45</a><a href="牧斋有学集_page46.html">46</a><a href="牧斋有学集_page47.html">47</a><a href="牧斋有学集_page48.html">48</a><a href="牧斋有学集_page49.html">49</a><span class="current-page">50</span><a href="牧斋有学集_page51.html">51</a><a href="牧斋有学集_page52.html">52</a><a href="牧斋有学集_page53.html">53</a><a href="牧斋有学集_page54.html">54</a><a href="牧斋有学集_page55.html">55</a><span>...</span><a href="牧斋有学集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
