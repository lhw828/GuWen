<!DOCTYPE html>
<html>
 <head>
  <meta charset="utf-8"/>
  <title>
   九家集注杜诗 - 第 1 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九家集注杜诗 - 第 1 页/共 35 页
  </h1>
  <div class="content">
   御制题郭知达集九家注杜诗
　　平生结习最于诗老杜真堪作我师书出曽锓实郭集本仍寳庆及淳熈九家正注宜存耳【是编为宋郭知达集九家注乃王文公宋景文豫章先生王源叔薛梦符杜时可鲍文虎师民瞻赵彦材见于知达序其言王文公即王安石宋景文即宋祁王源叔名洙杜时可名田师民瞻名尹赵彦材名次公薛梦符鲍文虎即其名豫章先生葢黄庭坚也版刻于广东详见曽噩序巻后署云寳庆乙酉广东漕司锓版马端临文献通考载此版亦称为善本】余氏支辞概去之适以遗编搜四库乃斯古刻见漕司【此书旧藏武英殿仅为库贮陈编无有知其为宋椠者兹以校勘四库全书向武英殿移取书籍始鉴及之而前此竟未列入天禄琳琅岂书筞之遇合迟早亦有数耶】希珍际遇殊惊晚尤物闇章固有时重以琳琅续天禄【天禄琳琅惜早已成书此本当为续入上等】几闲万遍读何辞
　　再题宋版九家注杜诗
　　兑氏之戈和氏弓续増天禄吉光中浣花眉列新全帙金粟身存旧巻筒【世以藏经纸之未作经册者为巻筒纸最为难得此书面页用之】尤物宁论显与晦逢时亦有塞兮通武英弃置今方出【是书尘武英殿库架不知几许年兹以校勘四库全书始物色及之且辨其为宋椠善本即此不可以悟人材之或有沈沦耶】絜矩人材黙惕衷















　　钦定四库全书　　　　　集部二
　　九家集注杜诗　　　　　别集类一【唐】
　　提要
　　【臣】等谨案九家集注杜诗三十六巻宋郭知达编知达蜀人前有自序作于淳熈八年又有曾噩重刻序作于寳庆元年噩据书録解题作字子肃闽清人凌知迪万姓统谱则作字噩甫闽县人庆元中尉上髙复迁广东漕使与陈振孙所记小异振孙与噩同时迪知所叙又与序中结衔合未详孰是也宋人喜言杜诗而注杜诗者无善本此书集王洙宋祁王安石黄庭坚薛梦符杜田鲍彪师尹赵彦材九家之注颇为简要知达序称属二三士友随是非而去取之如假托名氏撰造事实皆删削不载陈振孙书録解题亦曰世有称东坡故事者【案当作老杜事实】随事造文一一牵合而皆不言其所自出且其词气首末出一口葢妄人伪托以欺乱流俗者书坊辄钞入集注中殊败人意此本独削去之云云与序相合知其别裁有法矣振孙称噩刋板五羊漕司字大宜老【案宜老谓宜乎老眼刻本或作可考非】最为善本此本即噩家所初印字画端劲而清楷宋板中之絶佳者振孙所言固不为虚云乾隆四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　九家集注杜诗巻一　　　宋　郭知达　编古诗
　　奉赠韦左丞丈二十二韵【注鲍文虎云韦济韦嗣立子天实中授尚书左丞史有传附嗣立传】
　　纨袴不饿死【前汉班氏叙传曰王鳯荐班伯宜劝学召见云昵殿上方乡学郑寛中张禹朝夕入说尚书论语于金华殿中诏伯受焉数年金华之业絶出与王许子弟为羣在于绮纨纨袴之间非其好也晋灼曰白绮之人纨之袴也师古曰纨素也绮今之细绫也并贵戚子弟之服朱买臣要曰如公等终饿死于沟中耳　赵云梁任昉奏弹刘整云以前代外戚仕因纨袴晋束皙云丹墀歩纨袴之童东野遗白类之叟庄子云伯夷叔齐饿死首阳之山史记云伯夷叔齐积仁防行如此而饿死前汉周亚夫传许员相之曰君后九年而饿死邓通传上使善相人者相通曰当贫饿死】儒冠多误身【庄子曰儒者冠围冠者知天时儒行曰冠章甫之冠前汉丽食其传沛公不喜儒诸客冠儒冠者则沛公辄解其防溺其中　赵云此篇虽古诗二十二韵而第二字平侧相次又多对偶纨袴不饿死言贵冨者之享福禄儒冠多误身言为士者之易贫贱公诗又曰有儒愁饿死则不饿死之反矣又曰儒术岂谋身以此之谓也】丈人试静聼贱子请具陈【易师贞丈人吿注丈人严荘之称应璩诗避席跪自陈贱子实空虚鲍照东武吟主人且勿喧贱子歌一言　赵云呉越春秋载伍子胥谓渔父云伊昔临淄亭湎翮托末契则相见于青州葢临淄亭颂有熟视不见太山之形静聼不闻雷霆之声蜀志许靖与曺公书云岂可具陈古诗欢乐难具陈世有托名东坡事实輙云毛遂有言贱子一一具陈之以为浑语却不引出何书其全秩引类皆如此非特凂吾杜公又浇苏公而罔无识真大雅之厄学者之不幸也】甫昔少年日【贾谊洛阳年少赵云沈休文别范安成云平生少年日】早充观国賔【易观国之光利用賔于王　赵云充字晁错传以臣充赋】读书破万巻下笔如有神【三辅决録蔡邕传不妄下笔魏文帝论云传武仲下笔不能自休孔文举表性与道合思若有神　赵云梁孝元帝之败焚图书十四万巻曰读书万巻犹有今日故焚之中着一破字则字着力而新竒矣】赋料扬雄敌【增添有长杨甘泉等赋赵云雄传云顾常好辞赋每拟相如故云于赋则言敌扬雄】诗看子建亲【增添曺植字子建封陈思王善属文着洛神传责躬公防等诗后人谓天下才共一石子建独得八斗赵云钟嵘为诗品其品子建诗云子诗原出于国风气骨高竒辞彩华茂超越合古卓尔不羣故公于诗言亲子建也亲字亲近之亲言与之近也】李邕求识靣【李邕广陵江都人父善尝注文选邕少知名长安李峤等荐邕词商行直堪为谏官由是召拜左拾遗宗东封献赋称防后进不识京洛阡陌聚观以为古人或传眉目有异衣冠望风寻访门巷填隘齐神武自太原来朝见宋游道曰常闻其名今日始识其靣师云按新唐史杜本传言公少贫不自振拔客齐赵呉楚间李邕竒其才先往见之　赵云新书娯矣于齐州人相见至青州海宴歴下亭而言之耳殊不知公在洛阳时李邕先与相见其后邕为北海太守遇公于齐州又相见至青州又相见何以明之陪李北海宴歴亭下则相见于齐州葢厯下亭在齐州也八哀诗于李邕篇云伊昔临淄亭酒酣托末契则相见于青州葢临淄亭在青州也又云重叙东都别朝隂改轩砌则追言之阳相见事葢洛阳则东都也岂不先识靣于洛阳而在齐地再相见乎则新唐书之误以再见为始识靣矣】王翰愿卜隣【唐王翰并州晋阳人日聚英豪恣为欢赏文士祖咏杜华尝在座师云左传非宅是卜惟邻是卜】自谓颇挺出立登要路津【古诗何不采高足先据要路津　赵云曺子建云古人之谓握灵地之珠吕凯与雍阖檄云诸葛丞相英材挺出】致君尧舜上再使风俗淳【魏杜恕举明主于唐虞之上増添引孟子伊尹曰岂若使是君为尧舜之君魏应璩与弟君胄书思致君于有为矣　赵云嵇康传钟防欲害康曰宜因衅除之以敦风俗】此意竟萧条行歌非隠沦【前汉朱买臣家贫好读书不治产业艾薪樵卖给食担束薪行且诵书其妻亦负戴相随数止买臣毋歌咏道中买臣孟疾歌妻羞之求去虑怒曰如公饿死沟中耳何能富贵也买臣不能留即听去具后买臣独行歌道中负薪暮间宋顔延年咏嵇中散诗曰立俗迁流议防山结隠沦谢朓敬亭诗隠沦既己托鲍照诗孤贱长隠沦谢灵运既枉隠沦客　赵云鲍照答客篇此意更坚滋鲍照登后渚诗有萧条背乡心列子载林类年且百嵗拾恵行歌张湛注云古之隠者也旧注却引朱买臣行歌道中负薪此乃穷困悲歌耳与非隠沦之义不相接桓谭新论曰天下神人五一曰神仙一曰隠沦郭璞江赋有约隂沦之列真旧注引顔延年谢朓鲍照谢灵运诗皆在新论江赋之后此不知夲始是谓无祖者也世説周觊何如庾亮觊曰萧条方外亮不如臣】骑驴三十载旅食京华春【任昉诗结欢三十载生死一交情陶潜闲居三十载　赵云后汉李尤骑驴驰村狐兎惊走魏文帝与呉质书旅食南馆郭荣纯游仙诗曰京华游侠窟谢灵运斋中读书诗曰昔余游京华京华繁富之地而当春时尤为繁冨于此旅食亦不能为乐矣】朝扣富儿门暮随肥马尘【鲍照诗结交多贵门出入冨儿邻又邻云论语乗肥马】残杯与冷炙到处潜悲辛【顔氏家训处之下座以残杯冷炙　赵氏云鲍照野鵞赋云对钟鼓之悲辛】主上顷见徴歘然欲求伸【六韬曰歘然而往易曰尺矱之屈以求伸　赵云官韵歘注云有所吹起儿神仙传王母时降夫茅君歌曰驾我八景与歘然入玉清又荘子庚桑楚篇出无本入无窍注云歘然自生非有本歘然自死非有根又法华经有歘然火之语】青防却垂趐蹭蹬无纵鳞【后汉冯异传始虽垂翅回溪终能奋翼渑池王褒颂曰沛乎君巨鱼纵大壑海赋蹭蹬穷波失势貌　赵云屈原悲回风云据青防而摅虹玉逸九思曰鸖兮高飞增逝兮青防注青冥云也此两句以鱼鸟为喻一反一正可以为句法宋玉九辩悲蹭蹬而无归】甚愧大人厚甚知大人真【范元宝诗眼曰必言所以见韦者于是有厚媿真知之句所以真知者为传诵其诗也　赵云厚言其相待之厚葢如此后汉云所以慰藉之甚厚言具怀抱之真葢如庄子云其为人也真厚则相亲爱真则不藏善乃所以为厚每诵杜公侯句也此厚与真之义甚明诗眼所谓□成杜公厚自慙愧于韦杜公真实能知韦之贤耳非是葢不省厚真字是诗字之足只单着一字为句且用押韵而字则字有力其义埃然矣】每于百寮上猥诵佳句新【赵云左传同官为泰书百寮师师佳句于同寮寮是时公以召试□官也世説载孙兴公作天台赋成以示范荣期每至佳句輙云应是我軰语而诵佳句三字则隋炀帝善属文不欲人出其右王胄死帝诵其佳句云庭草无人随意緑可复能作此语耶】窃効贡公喜【前汉贡禹与王阳为友世称王阳在位贡禹弹冠言其取舍同也　杜补遗刘孝标广絶交论曰王阳登而贡公喜子美赠沈八文东羙除膳部员外郎又云徒懐贡公喜哭韦大夫之晋诗亦云□喜容间门】难甘原宪贫【仲尼弟子传原宪在草凙中子贡相卫而结驷连骑排藿藜入穷阎过谢原宪宪摄敝衣冠见之子贡曰夫子岂病手原宪曰吾闻之无财谓之贫学道而不能行谓之病若宪贫也非病也子贡慙而去　赵云沈佺期伤王学士诗云原宪贫无怨顔曰乐自持】焉能心怏怏【赵云呉赵春秋呉王僚之母谓王曰公子光心气怏怏常有愧恨之色旧注却引韩信周亚夫传乃鞅鞅字又不连心字非公夲意所引用耳】秖是走踆踆【踆踆行走貌张平子西京赋言伎戏曰大雀踆踆】今欲东入海即将西去秦【论语乘桴浮于海又少师师阳撃罄襄入于海李斯上始皇书今乃却賔客以弃诸侯使天下之士褁足不入秦　赵云去秦言欲舍而去耳乃张仪恶陈轸于秦王曰轸欲去秦而之楚旧注却引李斯言天下之士退而不敢西向褁足不入秦却只是不入秦矣】尚隣天南山回道清渭濵【王粲回首望长安　赵云潘安仁西征赋言长安之境曰南有鸟素浐北有清渭浊泾故公凡言渭必曰清渭言泾必曰浊泾皆用此矣终南山与清渭以在秦地故接去秦之下及之】常拟报一饭况怀辞大臣【范雎传一饭之徳必偿孔融传一餐之恵必报　赵云李固传云窃感古人一饭之报注云谓灵輙也公所用主此旧注更引范雎传一饭之徳必偿自是偿字又引孔融传一餐之恵必报自是餐字以一饭之思尝拟如灵輙之报宣子况大臣相知不独一饭耳其去之懐思为何如此诗人之情也】白鸥没【一作波】浩荡万里谁能驯【顔延年诗鸾翮有时铩龙性谁能驯谢朓诗浩荡别亲知东坡云波乃没字宋敏求谓余鸥不善没改作波珠不知鸥之灭没烟波最为自然禽经云鳬善浮鸥善没没字为是　赵云可怜诗可怜双白鸥朝夕水上游浩荡虽本水而不必专言水或取流放之貌如离骚云怨重修之浩荡或取旷逺之貌如楚词曰志浩荡而伤怀是也世间夲作波字东坡定作没字言鸥之灭没于烟波间而浩荡逺去尤有义理而宋敏求谓鸥不觧没作波字便觉一篇神气索然也范淑衷甫云世有师旷禽经之书其中曰鳬善浮鸥善没则没字却是沉没之没即与前説之相反矣】
　　送高三十五书记【鲍云高书记适也字逹夫渤海人少落魄客□宋间宋州刺史张九臯竒之举有道调封丘尉不得志去客河西河西节度使哥舒翰表为左骁卫兵曺参军掌书记】
　　崆峒小麦熟且【一作吾】愿休王师【家语宓子贱为单父宰百姓化之齐攻鲁道由单父单父老请曰麦已熟矣今齐冦至不及人人自収其麦请放民皆使出获麦可以益种且不资冦三请而宓子贱不听俄而齐冦远至麦季孙闲之怒使人让之宓子贱然曰今兹无麦明年可种若使不耕者得获是使民乐有冦也季孙闻之□然媿曰地若可入吾岂忍见宓子哉贾谊书同绩汉书曰桓帝时童謡曰小麦青肯大麦枯谁当获者妇与姑大夫何在西撃胡　杜正谬云崆峒西方山也按史记云黄帝西至于崆峒山葢注曰在陇右九域图志云岷州和政郡有崆峒山皆非尔雅所载按尔雅乃作崆峒字汝州亦有崆峒山葢名同尔赵云曺操操云麦熟更来】请公问主将焉用穷荒为【禄山乱哥舒翰讨贼适佐翰守潼关翰败适奔赴行在　赵云穷荒谓适为书记随翰远事于吐蕃也旧以为佐翰守潼関乃在天宝十二年之后误矣主指哥舒翰呉书张纮传纮曽谏孙权曰主将乃筹谋之所自出孔子云焉用彼相】饥鹰未饱肉侧翅随人飞【魏志吕布因陈登求徐州牧不得布怒登喻之曰登见曺公言待将军譬如养虎当饱其肉不则噬人公曰不如卿言譬如养鹰饥则为用饱则扬去布乃解载记慕容垂犹鹰饥则附人饱则髙飞　赵云又鲍照芜城赋饥则吻吻】高生跨鞍马有似幽并儿【曺子建白马饰金覊连翩西北驰借问谁家子幽并游侠皃山简举鞭问葛强何如并州皃　赵云幽并儿葢游侠者高以文士而从军故云鞍马呉质答东阿王书曰情踊跃放鞍马旧注引鲍照诗鞍马光照地似在后矣今放西汉匈奴传文帝亲御鞍马则赵所引又在后矣】脱身簿尉中始与捶楚辞【韩愈示判司卑不堪説未免捶楚尘埃间　鲍又云谓唐时参军簿尉受杖非也今详杜所言捶有罪者也退之江陵途中云栖栖法曺掾何处事卑陬何况新犴狱敲榜发奸偷北岂身受杖如汉诸署郎耶　赵云适举有道科中第一封丘尉翰表用之故云汉纪张良曰脱间至军矣路温舒云捶楚之下何求不得者也】借问今何官触热向武威【前汉武威郡匈奴休屠王地武帝太初四年间　赵云武威唐凉州也今脱身一尉为翰见知而辟用虽热行而不惮矣】答云一书记所愧国士知【陈琳袁本初书记之士又阮瑀管书记之任贾谊传豫子曰中行以众人畜我我故众人事之智伯以国士遇我我故国士执之】人实不易知更须慎其仪【一作宜范雎传侯嬴谓作陵君曰人固未易知知人亦未易也赵云诗曰九十其仪】十年出幕府自可持旌麾【一作旗李广传幕府省文书师古曰幕府者以车幕为仪车旅无常止故以帐幕言之防颇李牧市□入幕府者是也】此行既特逹足以慰所思【一云亦足以逺思　赵云易乾卦体仁足以长人曺子建贵躬四言威灵所加足以没齿】男儿功名遂亦在老大时【古乐府少壮不努力老大徒悲伤　赵云男儿字起于剖竹视之时一男儿也功名遂字老大功成名遂之摘文也】常恨结欢浅各在天一涯【古诗相去万余里各在一天涯　赵云左传楚子使椒举如晋曰君愿结欢于二三君】又如参与啇惨惨中膓悲【蘓武诗昔为鸳与鸯今为参与辰王正长杂诗云王事虽我老殊隔过参商陆士衡诗形声参商乖音息旷不逹昭元年传子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因以服事夏商故参为晋星赵云子曰吾不观参辰之相比也鲍照行路难朝悲惨惨遂成滴阮籍诗□好结中膓】惊风吹【一作飘】鸿鹄不得相追随【赵云离别之言曺子建诗飞葢相追随】黄尘翳沙漠念子何当归【前汉匃奴传隔以山谷壅以沙漠卢谌赠崔温诗北眺沙漠燕曺子建乐府少小去乡邑扬声沙漠垂苏武欲展清商曲念子不能归江淹诗饮马出城湪北望沙漠路陈汤传匃奴不敢南乡沙漠前书音义沙土也漠即今碛也　赵云曺子建赋云大风隠其回起扬黄尘之防防李陵歌曰径万里分渡沙漠鲍照北风凉行有云问君得行句当归】邉城有余力早寄从军诗【王仲宣诗从军诗遐路讨彼东西夷陆士衡乐府诗有从军行苦哉远征人北戍长城阿　赵云史记士□曰边城少冦而长阳赋永无边城之警曺子建白马篇边城多警急论语行有余力】
　　赠李白【赵新唐书曰白隠岷山后更客任城居徂徕山按任城属济州时白方在东都将游梁宋而往也故公诗及之】
　　二年客东都所歴厌机巧【赵云周公居东二年东都今之西京也起于班葢坚作两都赋名之曰东都故得承以为言也本华海赋云不悟所歴之近逺潘安仁悼亡望庐思其人入室想所歴诗序其人机巧而江文通拟张绰诗胷中去机巧】野人对羶腥蔬食常不饱【论语先进于礼乐野人也　赵云语饭蔬食饮水今也每食不饱孟子虽蔬食菜羮未尝不饱也】岂无青精饭使我顔色好【梁书两韩之孝友纯深庾郭之形骸枯槁或橡饭菁惟口不及杜正谬谨按】

　　【先生青灵真人真语云霍山有道者邓伯元受青精石饭之法内见五藏冥中夜书色如婴孺又云故服铤否春草生此物易寻想数诣水之处逍遥也亦为青精也　学林新编云按青菜为羮谓之菁羮字书菁羮菁也书所谓菁茅礼所谓菁蒩即此物也诗葢用道书中陶隠居登真诀其法即南烛草木浸未蒸饭暴干其色青如黡珠食之可以延年却老此子羙所谓青精饭也神农本草木部有南烛枝叶乆服轻身长年令人不饥葢顔色取汁炊饭名为鸟饭又名黑饭草在道书谓之南烛草木在本草谓之南烛枝叶实为一物也以菁羮青精则误甚矣】苦乏大药资山林迹如扫【魏文游仙诗云与我一丸药光耀有五色杜正谬丹书抱阳山人大药证曰大大药者须链沙中永能取鈆里金黄芽为根蒂水火链功深又曰鈆水】
　　【永水者出于一源化为白液结就坚氷此是真阳也为还丹之祖作大药之基　赵云四句通义离为两端则诗意不相接盖诗人不以文害辞以青精石饭之法内见五藏色如婴孺岂不谓之大药乎而青精饭法其所用之物如以南烛草木叶煑取汁渍青稻米炊之张君房云青稻米如豫章西山青米呉越青龙稻草是也此亦费寻讨不亦谓之大药资乎】李侯金闺彦脱身事幽讨【江文通别赋金闺之诸彦兰台之羣英注云金马门也谢晖尚书省诗既通金闺籍　鲍云白尝供奉翰林故云本传白自知不为亲近所容求还山帝赐金带放还脱身字见上注】亦有梁宋逰【任彦升令云客游梁朝则声华籍甚顔延年北使洛涂出梁宋郊　鲍云白时得还与公同在洛将适梁末也后在梁亦与公同游故遗懐诗云昔我游关中惟梁孝王都忆与高李軰论交入酒垆赵云梁谓汴州今之东京宋谓宋州今之南京】方期拾瑶草【江淹香垆峯诗瑶草正翕赩玉树信青葱　又曹植诗徒倚拾瑶草　杜补遗江文通别赋惜瑶草之徙芳李善注高唐赋序云我帝之季女名曰瑶姬未行而亡封于巫山之台精神为草实曰灵芝又李注瑶草正翕赩曰瑶草玉芝也山海经曰姑瑶之山帝女死焉名曰女尸化为瑶草其叶胥成其华黄其实如兎服之者媚于人】
　　游龙门奉先寺【龙门在西京河南县地志曰阙塞山一名伊阙而俗名龙门耳奉先寺则公后又有近体诗云气色皇都近金银佛寺开也】
　　已从招提游更宿招提境【后魏太武帝始光元年创立伽蓝为招提之号　杜补遗释氏要览载释名曰寺嗣也谓治事者相嗣续于内故天子有九寺焉后汉明帝永平十年丁卯佛法初至有印士二僧摩腾法蓝以白马防经像屇洛阳勑于鸿胪寺安置二十一年戊辰勑于雍门外别建寺以白马为名谓僧居为寺自此始又増辉记云招提寺梵言招鬬提奢唐言四方僧物后人传写之误以拓为招又省去鬬奢二字止称招提即今十方住持寺院是也佛寺谓之招提盖天竺国之语如槃经云造僧招提则生不动国孟浩然诗清夜宿招提】隂壑生虚籁月林散清影【谢荘月赋声林虚籁沦也灭波梁昭明太子钟山解讲瞰出岩隠光月落林余影】天阙象纬逼云卧衣裳冷【薜云山谦之丹阳记曰太兴中议者皆言汉司徒许彧墓阙可徒之王荗弗欲南望牛头山两峯曰天阙也岂烦改作　黄氏多识银云此寺今在西洛之龙门按韦述东都记云龙门号双阙以与大内对峙若天阙焉方知老杜用天阙葢指龙门也妄改为天闚荆公又改为天□皆非　杜正谬天阙龙门也子羙诗注云龙门在洛阳之南葢伊阙也遥望双对峙如门而其诗有金银佛寺开之句则奉先寺也洛阳记曰阙塞山在河南县左传晋赵鞅纳王使汝寛守阙塞伏虔谓南山伊阙是也杜预注云洛西南阙口也俗名龙门是山谷云王介甫谓当作天□葢对云卧为新切耳鲍明逺乐府升天行风衾委松宿云卧恣天行　蔡正异云世传古本作天闚今从之庄子以管闚天正用此字　赵云惟蔡伯云云古作天闚极是惜乎知引荘子以管闚天而已所以又起或者之疑庄子也至人者上阙青天下濳黄渊后汉郅恽传曰非闚天者不可与图逺若引此不亦明乎孟浩然云卧昼不起】欲觉闻晨钟令人发深省
　　望岳【赵曰岳一作岳甫诗集有三望岳东岳一名岱宗故曰岱宗夫何如其三南岳故曰南岳配朱鸟其三乃望西岳故曰西岳崚嶒耸处尊】
　　岱宗夫如何齐鲁青未了【书岳宗防山为四岳所宗风俗通云防山山之尊者一曰岱宗岱始也宗长也万物之始阴阳交代为五岳之长赵云言其山之长大东岳谓之岱宗书云东廵狩至于岱宗是也】造化钟神秀隂阳割昏晓【晋孙兴公游天台赋序云天台者葢山岳之神秀也陈书虎丘山者呉之神秀　赵云曹毗对儒篇云大人逹观任化昏晓上司言其山之灵异如刘禹锡言九华山为造化一尤物也下句又言其山之长大如史记言昆崘日月所相避隠为光明也】荡胷生曽云【公羊曰触石而出肤寸而合不崇朝而徧天下者防山之云也张衡南都赋淯水荡其胷　赵云陆机又赋有曾云之峻曾积也曾积之云其润尤多可以荡涤人胷以言山之高】决眦入归鸟【子虚赋中必决眦　薛云子虚赋称射艺之妙所中者必决裂其目眦也子美望岳以言观览之逺摅决其目力入飞鸟之羣与弓射无相干明矣赵云屈原思美人云因归鸟而致辞】　防当凌絶顶一览众山小【孟子曰孔子登东山而小鲁登防山而小天下扬子升东岳而知众山之迤逦也汉官仪及防山盘道屈曲上凡五十余盘经小天门大天门如从穴中视天窻也　赵云沈休文早发定山诗云絶顶复孤圆刘义庆世説载云江左地促不如中国若使阡陌涤畅则一览而畅】
　　陪李北海宴厯下亭【公自注云时邑人寋处士等　坐北海汉中寿县也齐置北海唐属青州李北海李邕也】
　　东藩驻皂盖【后汉志中二千石皆皂葢赵云上林赋齐列为东藩】北渚为清河【陆士衡诗永叹遵北渚　赵云屈原湘夫人云帝子降兮北渚其后张平子南都赋云乱北渚兮掲南涯清河则指言济河河谓之清济故也燕王曰昔吾闻齐有清济浊河以为固是已】海右此亭古济南名士多【书曰济南伏生　赵云海在东而州在西则谓之海右宜矣济南则指齐州】云山已发兴玉佩仍当歌【魏武帝短歌行对酒当歌生防何薜云左传呉申叔乞粮于公孙有山氏曰佩玉蘂兮余无系之　赵云鲍照有□中秋防云临歌不知调发兴谁与欢诗琼琚玉佩魏武帝短歌行云对酒当歌师楚辞玉佩兮陆离离】脩竹不受暑交流空涌波【东京赋脩竹冬青隂池幽流　赵云楚词防姢之脩竹曹大家东征赋望河洛之交流鲍照诗不受外嫌猜魏文帝浮海赋曰惊风泛海波骇其后左太冲蜀都赋云沛若蒙汜之涌波】蕴真惬所遇落日将如何【谢灵运登孤屿赋表灵物□赏蕴真谁为传江淹诗悠悠蕴真趣下言落日则惜其景之幽真而酒筵将散也】贵贱俱物役从公难重过【赵易云贵贱在天文选有牵以物役诗从公于迈左传缱绻从公此两句非特言邕当之官而各别人见公之不趋贵以为夸矣彼浅大夫者冀宵烛之末光分玉斝之余沥而不知耻与公有间哉】
　　登厯下古城员外新亭北海太守李邕作【李传云李邕天宝初为汲郡北海二大守时李之芳自尚书郎出齐州司马作此亭厯下齐州春秋战国并属齐秦属齐郡汉韩信伐齐至沥下即其地文帝分置济南景帝改为济南郡宋后周同隋初郡废炀帝初置齐州大唐复为齐州或为临溜郡复改为济南郡】
　　吾宗固神秀【谢宣逺答灵运诗华宗诞吾秀之子绍前公有谱系自言李杜同出故言吾宗也薛云按此亭乃李之芳所搆诗乃北海太守李邕爲之芳作注言李杜同出其误甚矣】体物冩谋
　　长【陆士衡文赋体物而浏湸潘岳西征赋摹冩旧丰制造新邑　赵云书尔乃不谋长】形制开古迹【赵云旧有此亭而之芳新之杜云所谓海右此亭是也】曽冰延乐方【赵云曾字音层与曾云之曾同谢灵运苦寒行曰峩峩曽水食乐方犹言乐土】太山雄地里巨壑云庄【陈江揔钟铭舟移巨壑　赵云上句言东岳之大于地里为雄下句言东海之广视云路可眇小之列子曰渤海之东不知防亿万里有大壑焉则海可言壑矣北齐祖孝征望海诗曰登高临巨壑云庄大路也云路至阔大者而海犹眇小者】高兴泊烦促【张荗先答何邵诗烦促每有余】永懐清典常【诗维以不永懐易既有典常】含知四大【易卦含光大品物咸亨老子域中有四大】出入见三光【日月星为三光亦谓之三辰又前郊祀志三光天文也】负郭喜粳稻【左太冲蜀都赋粳稻汉漠　新添蘓秦曰使我有洛汤负郭田二顷安能佩六国相印乎】安能謌吉祥【庄子吉祥止止新田庄子安时处顺哀乐不能入也　赵云邕诗虽一两字多有出处似同杜公法门而句法类皆枯瘠僻澁然公集中録首唱之人无防而公令録邕此诗于集岂亦取其同法门邪】
　　同前【公自注亭对鹊湖　赵云李北海唱之于前而公和之于后】
　　新亭结构罢【左太冲招隠诗岩穴无结构何平叔景福殿赋结构则修梁彩制　赵云孟浩然诗结构竟不浅又云结构依空林】隠见清湖隂【谢惠连西陵遇风诗分袂澄湖隂注水南曰隂　赵云言春明异也梁简文帝桃子花诗曰斜光隠见风还影合离】迹籍台观旧【赵云亭之形迹慿籍台观之旧制籍字言圆籍所载旧有台观之迹于义皆通】溟海岳深【赵云言东海太山之气相与接也此句乃接巫峡通雪山之法】圆荷想自昔遗堞感至今【遗堞城堞也赵云指物感慨葢诗人之兴】芳宴此时俱哀丝千古心【杜甫遗哀丝琴也记曰声哀哀以立亷亷以立志君子聼琴瑟之声则思志义之臣又枚叔七发曰龙门之桐高百尺而无枝使班尔斫斩以为琴野茧之以为孤子之钩以为隠九寡之珥以为钓师堂操张伯牙为之歌此亦天下之至悲也子能疆起而聼之乎注防音的钩珥皆宝也隠防皆琴上饰取孤子宝妇之宝而用之欲其声悲哀哀九寡九度寡也琴録曰琴曲有蔡氏五弄双鳯离鸾归鳯逺送长清短清幽兰白雪风入松鸟夜啼楚明光石上流泉】主称寿尊客【曹子建诗主称千金寿賔奉万年酬　赵云记曰尊客之前不叱狗】筵秩宴北林【诗賔之筵左右秩秩　赵云诗云郁彼北林是因所宴实在北林故借用也然上有芳宴字今又有宴字公应不重必误也】不阻蓬荜兴【传长虞酬何邵归身蓬荜庐荜荆织门也礼荜门圭窦赵云荜官韵注云藩落也谓亭处幽逺故有篷荜之兴】得兼梁甫吟【陆士衡诗齐僮梁甫吟诸葛亮躬耕陇畆好为梁甫吟盛之荆州记邓城西七里有独乐山诸葛亮常登此山作梁父吟杜乃补遗孔明梁甫吟传所载故世莫得而闻闻唯高齐録载之又二桃事出宴子春秋人亦罕见故并録云步出齐城门遥望荡隂里里中有三宝累累正相似问是谁家坟田疆古冶氏力可排南山文能絶地纪一朝被谗言一桃杀三士谁能为此谋相国齐晏子李太白梁甫吟亦云力排南山三壮士齐相杀之费二桃盖此谓也晏子春秋曰景公畜士公孙接田开疆古冶子三人见晏子不起晏子见公请去之乃餽之二桃令三字计功而食公孙接曰接一博持稍再搏乳虎若接之功可以食桃而毋与人同矣援桃而起田间疆曰吾杖兵却三军者再若开疆之功可以食桃而母与人同矣援桃而起古冶子曰吾尝从军济河鼋衔左骖以入砥柱之一流若少不能防潜行逆流百歩顺流九重淂鼋而杀之操马尾右挈鼋头鹘跃而出□若冶之功可以食桃而毋与人同矣二子耻之不逮而自杀冶亦自杀　黄鲁直言观此诗乃小曹公专公杀杨修孔融荀彧云武侯躬耕垅畆好为梁甫吟不知来意所指岂能作此诗时为究歌之故云耳乎】
　　都坛歌寄元逸人【赵云以公诗语考之云独在隂崖白茅屋又云屋前大古元都坛则坛在子午谷矣又谓之太古都坛则唐以前不知何年有之本朝宋敏求长安志编集为最详于子午谷外又载子午镇子午关子午水而并不载谷中所有古迹名称故坛无可考】
　　故人昔隠东防峯已佩含景苍精龙【语夫颛臾者先王以为东防主以蒙山在东故曰东蒙地理志防山蒙隂县　赵云故人字祖出史记范睢传恋恋有故人之意苍精龙剑也春秋防露曰剑佩于左苍龙之象上着含景字则后汉士孙瑞剑铭有云从革庚辛含景吐啇其佩之又以楚词刘向九叹之怨思篇佩苍龙之蚴虬兮带隠虹之逶迤亦挨傍用三字或曰苍精龙应是符箓名盖道家有苍龙精东方甲乙木赤鳯髓南方丙丁火谢晖诗含景望芳菲亦借用含景字】故人今居子午谷独在【一作并】隂崖结【一作白】茅屋【王莽传莽以皇后有子孙瑞通子午道从杜陵直絶南山径汉中师古曰今京城直南山有梁溪梁汉道名子午谷　杜补遗孝顺纪罢子午道通褒斜路注子午道平常时王莽通之三秦记曰子午长安正南山名秦岭谷一名矾川褒斜汉中谷名南谷名褒北谷名斜首尾七百里赵云马季常长笛赋生终南之隂崖晋潘安西往赋云眺华岳之隂崖鲍照诗有结茅野中宿】屋前太古都坛青石漠漠常风寒【赵云前汉艺文志有云太古以来漠漠者冥茫之貌选有云粳稻漠漠】子规夜啼山竹裂王母画下云旗翻【离骚载云旗之逶迤　杜正谬云王母鸟名也以对子规段成式酉阳杂爼云齐郡函山有鸟足青觜亦黄索翼綘颡名王母使者王椿龄齐人也子尝质之云其毛色如成式所载其尾五色长二三尺许飞则翩翩正如旗状　赵云子规啼而竹裂言啼之苦也汉书云南山之竹云旗者神仙之仪卫也离骚去载云旗之逶迤杜诗以元逸人为王母使者岂可独用王母字而当之且既专出于齐地今元逸人在长安子午谷安得有是鸟诗以元遗人为仙者王母降之有是理乎何必泥以鸟名公于昔游言华盖君之洞宫有曰王乔下天坛亦以仙家事仿像其如此】知君此计诚长往芝草琅玕日应长【后汉逸民论长往之轨未殊庾肩吾蜘蛛玩芝草芝叶正玲珑十洲记钟山在北海之子地仙家数十万耕田种芝芝课计顷亩本草青琅玕生蜀郡平泽县业注云琅玕有数种是琉璃之类火齐宝也琅玕五色具以青者入药为胜出嶲州以西鸟白恋中及于阗国灵异兼图载琅玕青色生海中云海底以网挂得之初出水红色乆而青黑枝柯似瑚而上有孔窍如虫蛀撃之有金石之声乃与瑚相类禹贡雍州厥贡璆琳琅琅尔雅云西北之羙者有昆仑墟之璆琳琅玕孔安国郭璞皆以为石之似珠者而山海经云昆仑山有琅玕是石之羙者明莹若珠色色而其状森植耳　赵云芝草仙药也琅玕宝丛也言灵异之地当有之】鐡鏁高垂不可攀致身福地何萧爽【三秦记云终南太一山左右三十里内名福地西有石室灵芝魏都赋云舒蜺以高垂　赵云鐡鏁高垂诗人亦逆科其如此如绵州彰明县窦耑山有二铁鏁垂于山际传云窦氏兄弟链丹山上初以铁鏁架桥渡而往既至则断之以絶往来其后兄弟三人白日登仙去又干州猜山女仙张丽英升仙之地有铁鏁下垂然则诗人逆料元逸人之长往亦然然乎刘孝绰诗高枝不可攀王□新咏于此谓之福地按长安志引关中记云终南太一左右三十里内名福地既言有长往之计则所往之处乃福地也终南太一正与子午谷都坛相属矣旧注所引语是但误指为三防记耳】
　　今夕行
　　今夕何夕岁云徂【唐诗绸缪云今夕何夕见此艮人韦孟讽谏诗嵗云其徂年其逮耉】更长烛明不可孤【宋玉招兔娱酒不废沉日夜兰膏明烛华镫错　赵云孤乃孤员之孤李陵书陵虽孤恩汉亦负德是也】咸阳客舍一事无【赵云梁呉筠诗君不见长安客舍门】相与博塞【一云赌博】为欢娱【説文曰博局戏六着十二其古者鸟曹作博尹学曰博尽关塞之冝得周通之路説范曰塞行棋相塞谓之塞也管子曰秋行五政一曰秋禁博塞也荘子问谷奚事博塞以游　赵云陆徳明注荘子引吾丘寿王政一曰秋禁诏谓博塞也】冯凌大呌呼五白跣不肯成枭卢【一作牟招防曰菎蔽象棊有六博分曺并进道相迫成枭而牟呼五白晋制犀□费白日宋刘毅于东府聚樗蒲大都余人并黑犊以还唯刘裕及毅次掷雉大喜奏衣绕床叶谓同坐曰非不能卢不事此耳裕恶之因役五木乆之曰老兄试为卿荅既而四方俱黑其一字转跃未定裕厉声喝之即成卢毅意殊不快也枭胜也倍胜为牟五白博齿也　赵云楚词招防有成枭而牟呼五白其注云五白五木也枭胜也卢胜之名也韩非子载匡倩对齐宣王之语曰博者贵枭刘毅与刘裕樗蒲裕厉声叱五木即成卢又慕容寳与韩黄李根等樗蒲宝危坐誓之曰世言樗蒲有神若冨贵可得频得三卢于是三掷尽卢世説袁彦道代桓温彦道曰卿但大唤必作采于是呼掷必卢雉二人齐呌敌家顷刻失防百万】英雄有时亦如此邂逅岂即非良图【赵云如刘裕刘毅慕容宝等皆一世英雄如此蒲博则今夕邂逅相遇未必非良图所谓良图则刘裕以卜成事宝以卜冨贵也良图敢不良图也】君莫笑刘毅从来布衣愿家无儋石输百万【南史载桓闻刘毅起兵曰毅家无儋石之储樗蒲之掷百万共举大事何谓无成前汉蒯通传守儋石之储者阙卿相之位应邵曰齐人名小瓮为儋石受斛师古曰儋石滥及或曰儋者一人之所负儋也杜补遗明帝纪家靡儋石之储注前汉音义曰儋丁滥反言一石之储方言作儋云齐东海岱之间谓之儋郭璞云所谓家无儋石之储者也埤苍曰大□也或作甔丁甘切新□魏书华歆清贫家无儋石之储】
　　贫交行【赵云后汉书云贫贱之交不可忘】
　　翻手作云覆手雨纷纷轻薄何须数【沈休文诗洛阳防华子长安轻薄儿梁简文诗诗轻薄出三河江淹诗子衿怨勿往谷风诮轻薄阮籍平生少年时轻薄好歌　赵云前汉陆贾谓尉佗曰越杀王防汉如反覆手耳又晋刘牢之曰岂不知今日取豆元如反覆手耳严助传越人愚戆轻薄光武语刘嘉长安轻薄儿误之】君不见管鲍贫时交此道今人弃如土【史管仲少时与鲍叔牙游鲍叔终善遇之管仲曰吾始困尝与鲍叔贾分利每多自与鲍叔不以我为贪知我贫也吾尝与鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遇时吾尝三战三走鲍叔不以我为退却知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍子既退管仲以身下之不多管仲之贤而多鲍叔能知人　赵云缓急人所有而以有济无交友之道也云固为雨矣天油然作云而后沛然下雨云有渰以凄凄而后兴雨祈祈则雨之所济者乆云气不待族而雨则雨之所济者防今一翻一覆手之间而云遂欲为雨而俄顷尠少可知所为不亦轻薄乎管仲与鲍叔贾而独多分财利鲍叔勿争则悠乆每每如此岂翻覆手之间为片言遇雨之霑丐也翻手作云覆手雨介父集句诗用对当靣论心背靣笑窃尝喜其工也朱博谓议曹曰且持此道归尧舜君出为陈説之韩柳卿答内兄诗此道今已防】兵车行【春秋有兵车之防语不以兵车管仲之力也　王深父云此诗葢托于汉以刺宗】
　　车辚辚马萧萧【秦国风有车辚辚车声也列女传卫灵公与夫人夜坐闻车声辚辚至阙而止夫人曰此蘧伯玉也车攻诗萧萧马鸣】行人弓箭各在腰耶娘妻子走相送尘埃不见咸阳桥【赵云此诗直道其事气质类古乐府故多使俗语如耶娘字俗书作爷娘而此诗用耶娘字葢木防歌有不闻耶娘唤女声黄鲁直防木兰歌后云杜子羙兵车行引此诗推耶娘字所出以知古人用字其与俗书不同皆有所本】牵衣顿足拦道哭【赵云前汉杨恽报孙防宗书顿足起舞】哭声直上千云霄【孔徳璋干青霄而直上蜀都赋干青霄而秀出出】道旁过者问行人行人但云防行频或从十五北防河便至四十西营田去时里正与裹头【里正一里之长】归来头白还戍邉【鲍明逺东武云少壮辞家去穷老还入门光武书曰每一发兵头须为白】邉庭流血成海水【后汉卧鼓边庭主父伛传古之人君一怒必伏尸流血书血流漂杵扬子川谷流人之血贾谊过秦论伏尸百万流血漂卤赵云选诗有羽檄起邉亭烽火列邉亭】武皇开邉意未已【严助传武帝好征伐四夷开置邉郡文选云选将开邉班固曰武帝广开三邉】君不闻汉家山东二百州千村万落生荆【通典周文帝西魏计州二百十有一处文帝改州为郡凡郡百九唐天宝初改州为郡刺史为太守大凡郡府三百二十有八老子师之所处荆棘生焉大军之后必有凶年选阮嗣宗诗堂上生荆蔡琰诗城郭为山林林庭宇生荆艾王粲从军城郭生榛棘　赵云山东者太行山之东也汉史所谓山东出相杜牧谓山东王不得不王昔言山东即古之晋地今之河北也今言山东则谓太山之东乃古之齐地今之京东道路也坡诗于飞上党天下脊之下云削成山东二百郡乃言河北矣引通典置天下州郡误矣】纵有健妇把锄犁禾生陇畆无东西【赵云古诗陇西行健妇持门户胜一大丈夫王仲宣从军诗不能效沮溺相随把锄犁】况复秦兵耐苦战被驱不异犬与鸡【又记秦人勇于攻战汉赵充国传土地寒苦汉马不能冬屯兵在武威张掖酒泉万骑以上皆大羸瘦师古云能读曰耐】长者虽有问役夫敢伸恨【文元年传江芊怒曰呼役夫贱下者之称孟子徐行后长者】且如今年冬未休关【一作陇】西卒【一云役夫心益愤如今纵得休休而陇西卒】县官急索租【霍光传县官天子也宣和六王传不敢指斥天子故谓之县官严助传租税之収足以给乗与之御前志衣食给县官】租税从何出信知生男恶反是生女好生女犹是嫁比邻生男埋没随百草【王粲诗万里犹比隣　赵云比邻乃曹子建诗旧引为王粲误矣又陈琳云生男慎莫举生女哺用脯杜公以役夫之苦故云生男恶白居易以杨妃恩宠之隆则曰遂令天下父母心不重生男重生女诗人兴致各有所主史记卫皇后传生男无喜生女无怨前汉孙宝传祭灶请比隣】君不见青海头【哥舒翰传筑神威将军青海止吐蕃至攻破之赵云时有事于吐蕃乃青海之地哥舒翰所立功之处也】古来白骨无人収【蔡文姬诗白骨不知谁纵横莫覆葢王粲诗白骨平原满　赵云公言古来者葢托之以兴也左传吾収尔骨焉】新烦寃旧哭天隂雨湿声【一作悲】啾啾【文二年传吾见新大故小王元长防秀才云肺石少不寃之民棘林多夜哭之九歌云猿啾啾兮狖夜鸣刘安蟪蛄兮啾啾啾　杜云陈宠广汉为太守先是洛阳城南每隂雨常有哭声宠闻之疑其故使文按行问还言世乱时此地多死亡者而骸骨不得葬宠尽収葬之自是哭声遂絶　赵云闲居赋管啾啾而并吹】
　　高都护騘马行【前汉郑吉为卫司马使护鄯善以西南道吉既破车师防日逐以西南道吉并防车师以西北道故号都护都护之置自吉始焉师古曰都护南北二道故谓之都都犹大也唐安西郡东至焉蓍镇去交河郡七百里南隣吐蕃西连疏勒去葱岭七百里北拒突厥贞观初置安安西都护府于西州显庆中移兹城】
　　安西都护胡青騘声价歘然来向东【顔延年赭置马赋声价隆振又曰歘耸跃以鸿惊汉乐志太初四年获宛马歌曰天马来厯无草径千里循东道注马从西而来东也　赵云邻音许勿反有所吹起皃左太冲曰何为歘来游也言自西来东若吹而来也】此马临阵乆无敌与人一心成大功【赵云顔延年赋婉柔心而待御庆郑谏晋侯曰古者大事必乗其产生其水土而知人心今乘异产将与人易】功成惠养随所致飘飘【一作飖飖】逺自流沙至【顔延年赋愿终惠养防本□兮天马歌天马徕从西极渉流沙九夷服】雄姿未受伏枥恩【顔延年弭雄姿以奉引传鹰赋雄资邀代逸气横生魏武乐府曰老骥伏枥志在千里梁元帝谢马启矧伊伏枥弥结怀恩】猛气犹思战场利【传鹰赋六离猛气又隋魏彦深赋资五方之猛气】腕促蹄高如踣鐡交河防蹴曽氷裂【唐安西去交河郡七百里顔延年赋经蹄而雹散歴素支而氷裂神异经蹄之如汗腕可握　赵云曽音层是氷之名东方朔神记曰北方有曽水万里厚百丈有鼷鼠在氷下焉谢灵运苦寒行曰峩峩曾氷食纷纷霰雪落今公言交河西边之地有曾积之氷马防度蹴踏之而破裂旧注却引顔赋非是在马使蹴字出宋书何偃对刘瑀何不着鞭使致千里之间曰一蹴青云何至与骜马争路此所谓公诗无一字无来处矣】五花防作云满身【赵云言马之贵公又曰个个所谓文是也】万里方看汗流血【天马歌体客与弓逝万里又曰霑赤汗未流赭顔延年赋曰膺门沫赭汗沟走血应劭曰大宛马汗血霑濡也战国策曰汗交流赵云周穆王传骅骝騄耳日驰三万里】长安壮儿不敢骑走过掣电倾城知【沈休文诗曰长安轻薄儿晋傅诗童女掣电防童儿挽雷车李延年诗一顾倾人城　赵云上句以善高都防之能能骑也下句言马之行如电举国皆知旧引傅诗非是】青丝络头为君老何由却出横门道【梁简文帝紫骝马诗青丝县玉丝之餙以老不丝鞚荘子穿中鼻络马首　赵云鲍照诗騘马金络头也马展効在于台战列虽被青丝之饰以老不若出横门以致功也此与前所谓犹思战场利之意相为终始汉宫殿名曰长安有横门又成帝纪注三辅黄图云横门北靣西头第一门横音光具字从木非纵横之横也】
　　天育骠骑歌【天育马廐名骠□名匹召切马白黄色也】
　　吾闻天子之马走千里今之画图无乃是【荀子骐骥一日千里汉文帝却千里马神异经曰西南大宛有良马日行千里至日中而汗出　赵云　　　上穆天子传天子之马走千里胜人猛兽葢所谓八骏者是也今张景顺画图无乃是穆天子之马乎】是何意态雄且杰骏尾萧梢朔风起【选诗朔风动秋草边马有归心赵作騣尾以旧本非是神异经载大宛马鬛至防尾委于地则騣尾之长者萧稍摇动可起朔风言朔风最惨烈者旧注非是是】毛为緑缥两耳黄眼有紫熖防瞳方【缥普沼反青黄色也史骥垂两耳秦本纪周穆王得騄耳之驷相马经曰马眼欲紫艶光口中欲赤色顔延年赋防瞳夹镜两权协月　杜补遗李善注赭白马赋云相马经曰目成人者行千里注成人哉谓视童子中人头足皆见言目中清明如镜或云两目间夹旋毛为镜】矫矫龙性合变化【嵩高诗四牡矫矫顔延年赋龙性谁能驯】卓立天骨森开张【赵云蔡云作庾侯碑曰英风发于天骨袁彦伯作三国名臣賛其言崔生曰天骨疎朗本言人而今借用耳】伊昔太仆张景顺监【一作考】牧收驹阅【一云考牧攻驹】清峻【周穆王置太仆正以伯同为之掌舆焉磨龙朔二年改太仆为司驭咸亨初复旧光宅年改为司仆神龙初复旧天下监牧置入使五十六监唐兵志监牧所以蓄马也领以太仆初用太仆少卿张万嵗字景顺领羣牧自贞观至麟徳四十年马六十万六千置八方岐幽幽泾寕间地广千里廐牧令诸牧牧马四歳防牝五嵗责课一百匹每年课驹六十其二十嵗以上不在课限赵云太仆官名唐兵志云监牧之制其官领以太仆今公诗所谓太仆张景顺自是开元时太仆姓张名景顺者也旧注便差操作张万嵗字景顺误学者矣万嵗为太仆自是贞观时人今按张説作开元十三年陇右监牧颂徳之碑序云元年牧马二十四万匹十三年乃四十三万匹上顾谓太仆少卿兼秦州都督监牧都副使张景顺曰吾马防何其蓄育卿之力也对曰帝之力也仲之□也臣何力之有其颂曰有霍公之掌政择张氏之旧令霍公王毛仲也张氏景仲也考牧攻驹一本作监牧攻驹非是马亦贵清洁峭峻若俗马多由非所谓清峻矣】遂令大奴手天育别养骥子怜神俊【宋顔延年天马状曰降灵骥子九方文选梁元帝荅齐国骧马书曰价匹龙媒声齐骥子周王褒谢赉马有启曰古时伯乐偏爱权竒晋时桑门时求神后世説支遁常养数马曰或言道人亦畜马曰贫道重其神骏耳　赵云大奴王毛仲也毛仲髙丽人父坐事没为官奴唐兵志云毛仲领内外闲廐所谓天育必廐名矣大奴之称公直犯毛仲之所讳而言葢亦欲因诗而着为史矣亦犹言李辅国而曰关中小儿壤纪纲谓其以阉奴为闲廐小儿故也】当时四十万匹马张公叹其材尽下【通典贞观初仅有牝牡三千匹从赤岸泽徙之陇右十五十始令太仆卿句当羣牧至麟徳四十年间马至七十万六千匹置八使领九监跨兰渭秦原四州之地犹为隘狭更析八监布于河西其时天下以一缣易一马仪凤三年少卿李思文检校陇右诸牧监方称使尔后或戎狄外侵牧园乖防泊乎垂拱潜耗大半开元初牧马二十四万匹十三年加至四十五万匹庄子云臣之子皆不才也　赵云材下字萧望之云身材下不任职赵充国云材下犬马尽衰虽皆在人言之马亦可用旧引是三才之才非也】故独冩真传世人见之座右乆更新【赵云崔子玉有座右铭】多年物化空形影鸣呼健歩无由骋【赵云荘子曰此之谓物化】如今岂无腰褭与骅骝时无王良伯乐死即休【鲁国黄伯仁为龙马颂曰逾騕褭之体势逸飞兔之高踪兼骥録之羙质逮骅骝之足双秦本记造父以善御幸于周穆王得骥温骊骝騄耳之驷西廵狩乐而防归郭璞曰色如华而赤今名马骠赤者为□骝骝马赤色徐广曰赤马黑毛曰骝战国策曰汗明见春申君曰大骥之齿长服盐车而上太行洒汗洒地白汗交流中坂迁延负辕不能上伯乐遭之下车举而哭之解绫衣以羃之骥于是俛而喷仰见伯乐之如己也汉书音义腰袅者神马也赤喙黑身与飞兎同以明君有徳则至也又出瑞应图荐祢衡表云飞兎腰褭絶足奔放良乐之所急也　赵云韩退之有言曰世有伯乐然后有千里马千里马常有而伯乐不常有此乃岂无腰褭骅骝而时无良乐之谓公因题尽己死之骠故起末句死即休之意亦犹人抱出羣之材而不遇知己以死为可嗟矣】
　　白丝行
　　缲丝须长不须白越罗蜀锦金粟尺【礼记夫人缫三盆手魏文帝诏羣臣曰前后每得蜀锦殊不相以之赵云须长不须白以丝为罗与锦则有五色之章焉且金之为舞衣则须长以足用不必白而后受防也越罗蜀锦天下之竒纹也金粟尺言邉服尺度之足也尺以金粟饰之富贵家之物也何逊诗云金粟□搔头】象牀玉手乱殷红万草千花动凝碧【孟尝君至楚献象牀直千金公孙成谏令勿受乃止　赵云此两句是对而读者弗觉也乱殷红动凝碧对凡文士可到至用象牀玉手对万草千花不以数对数非大手段莫能也殷音乌闲切韵书云黑色殷也左传曰左轮朱殷殷红必是锦罗之色下言裁舞衣以殷红罗锦为之必天下有随时梁之语则殷红岂当时之名耶皇太子变童篇玉手乍攀花何子朗古意新花映玉手越罗蜀锦其积在象牀之多玉手择取则殷红之叚相乱矣万草千花则言罗锦上之繁文也李暇古怨诗碧玉上宫妓其积在象牀当时禁苑有疑碧池一曰临碧池池四旁必多花草今言动罗锦上之花草如动凝碧池焉】已悲素质随时染【一作改】裂下鸣机色相射【汉纪童子魏照谓郭防曰欲以素质之质附近朱蓝墨子悲丝谓其可以黄可以黑古诗纎纎擢素手扎扎弄机杼　赵云素丝之染则织为罗锦故曰顔色相射鲍照缲丝后为机】羙人细意熨贴平裁缝防尽针线迹【赵云卢思道捣衣诗闰里裁缝须及平乔知道从军行云曲房理针线平砧捣交练战国策苏秦曰多割楚以防迹】春天衣着为君舞蛱蝶飞来黄鹂语【赵云鲍照白纻丝歌云催急管君舞蛱蝶以况舞之轻黄鹂以况歌之好矣】落絮游丝亦有情随风照日冝【赵作同】轻举【前汉郊祀志遥兴轻举赵云曹子建七启长防随风庾肩吾曰桃红桞防白照日复随风薛徳音悼亡云灵梁才照日银烛已随风陆士衡前绂声歌云轻举乗紫霞宜轻举作同轻举盖防丝之有情人若同羙人之舞也】香汗清尘污顔色【一作香汗清尘似微汗以作香汁清尘似顔色古诗微风起两防经汗染双题又云裁用笥中刀缝为万里衣　赵云陈梁杂歌诗云朱顔润红粉香汗沾玉色清尘或作轻非是当以清为正古诗空牀委清尘】开新合故置何【一作相】许【古诗云新人工织缣故又工织素织丝日一疋织素五丈余以缣持比素新人不知故　赵云阮籍云良辰在何许谓故而合之以言人情之喜新开新而合故不着将于甚处置之叹其必委弃也崔辅园诗云妾有罗衣裳春正在时作为舞春风多秋来不堪着新而用之故耳弃之凡诗人兴致如此】君不见才士汲引难恐惧弃捐忍羁旅【郭防樊答传咸诗皎皎白素丝织为寒女衣寒女虽妙巧不得秉杼机天寒知运速况复鴈南飞衣工秉刀尺弃我忽若遗人不取诸身世事焉所希况复己朝玱曷由知我饥　赵云吕相絶秦文公恐惧班婕妤怨歌行云弃捐箧笥中恩情中道絶左传陈敬仲曰羁旅之注羁寄也此结一篇之意夫丝缲之难染之难为罗与锦织之又难缝为舞衣针线之功又难不犹才士汲引之难乎一旦而弃之故为才士者与其既用而弃不若甘心忍受于羁旅之未用耳】
　　秋雨叹三首
　　雨中百草秋烂死堦下决明顔色鲜【杜补遗注农夲草决明子生龙门川泽乆服益精光轻身与石决明同功皆主明目故有决明之名药性论云利五脏常可作菜食之又除肝家热图经云今处处有之人家园圃所蒋夏初生苗根蒂紫色叶似苜蓿大大至月有花黄白色其子作穂如青菉豆而鋭按两雅藓茩英光泽曰药草决明也郭璞注云叶黄鋭赤华关西谓之藓茩与此种不类　赵云百草以秋而又雨则烂死也冝矣而决明方以鲜明之色黄花翠叶而独荣以譬君子在患难之中而独立之譬也】着叶满枝翠羽葢【师云张平子东京赋树翠羽之高葢】开花无数黄金钱【师云此诗传特立独行之君子不得时也按夲草决明夏花秋生子赤与杜所称不同时夲时有金钱钱花与萄相类多生于秋雨中俗谓之滴漏花杜岂本此耶】凉风萧萧吹汝急恐汝后时难独立【赵云念凉风之吹急恐独立之后时乃诗人忧伤之意也荆轲风萧萧兮易水寒】堂上书生空白头【荘子曰鲁侯读书堂上】临风三嗅馨香泣【语子路共之三嗅而作嗅香而泣伤己之不见用而无救于时也　赵云孔子叹山雌之得时所以伤己之不遇至于子路共之三嗅而作则亦伤之而不苟食故也今也临风三嗅则亦伤其徒馨之意】
　　右一
　　阑风伏【一作长】雨【一云东风细雨楚词光风泛崇兰伏三防也】秋纷纷【赵云籣册之风沈伏之雨言风雨之不己也阑如谢灵运云阑同云阑伏如左传夏无伏隂伏之其乆可知也旧注非是】四海【一云万里】八荒同一云【一作万里同一云诗上天同云雨雪纷纷　赵云荘子逺在八荒之外葢八荒又在四海之外一夲作四海万里则声律不稳而万里字却小矣　师云楚词九章曰云霏霏而承宇王逸注曰佞人并起满朝廷也按离骚风言号令雨言徳泽云言障蔽今万里同见隂小盛也】去马来牛不复辨浊泾清渭何当分【荘子秋水至百川灌河泾流之大雨涘渚涯之间不办十马　赵云于马曰去于牛曰来此正左氏风马牛不相及之意葢马趂逆风牛趂顺风故尔以多雨而水涨岸逺所以不辨浊泾清渭鲍照学阮歩兵体云泾渭分清浊视彼谷风诗又鲍照卖玉器者诗有云泾渭不可杂珉玉当早分西征赋浊泾清渭汉史曰泾水一石其泥数防关中记曰泾入渭合流三百里清浊不相杂则泾与渭之清浊固自分辨而多雨混之尔】木【一作禾】头生耳黍穂黒农夫田父无消息【赵云唐俚句云春雨甲子赤地千里夏雨甲子乗船入市秋雨甲子木头生耳出朝野佥载一本作禾头葢禾头无生耳者木头生耳则栮是以黍穗黑则壤烂矣故农夫无望也又诗云食农夫夫嗟我农夫选有邑老田父薜道衡应诏诗一去无消息】城中防米换衾禂相许宁论两相直【天宝米外穷兵夷狄内尽力宫室役使繁兴民不得休息此诗所以刺也　师云唐旧史开元中未防数钱读此诗则可以论其世矣诗肃肃宵征抱衾与禂】
　　右二
　　长安布衣谁比数反鏁衡门守环堵【陈风衡门之下可以栖迟注衡门横木为门言浅陋也儒行儒有一畆之宫环堵之室环堵靣一堵也五版为堵五堵为雉张景阳诗环堵自頽毁垣问不隐形荘子旅王篇原宪居鲁环堵之室韦成传使得自安衡门之下师古曰衡门谓横一木于门上贫渚之所居也陶潜环堵萧然不蔽风雨　赵云黄歇曰太子不归则咸阳一布衣耳晋诸葛长民曰今日欲为丹徒布衣不可得也】老夫不出长蓬蒿【荘子庾桑椘篇凿垣墙而植蓬蒿昭十六年传斩艾蓬蒿藜藿而共处之月令藜藿蓬蒿并兴江淹赋顾念张仲蔚蓬蒿满中园赵岐三辅决録注曰张仲蔚隠居不仕所居蓬蒿没人】稚子无忧走【一作奏】风雨雨声飕飕催早寒胡鴈翅湿高飞难【古乐府为双鸿鹄奋翅起高飞】秋来未省见白日泥汚后【一作厚】土何时干【宋玉九辨皇天滛溢而秋霖兮后土何时而得干此诗刺贤者退处而民渐溺于涂炭也】
　　右三
　　叹庭前甘菊花【此诗误小人在位贤人失所也】
　　檐【一作庭】前甘菊移时晚青蘂重阳不堪摘明日萧条尽醉醒残花烂熳开何益篱邉野外多众芳采撷细升中堂【芣莒薄言采之薄言撷之　赵云宋玉风赋箭条众芳刘桢赠中郎将万舞在中堂此诗刺余子碌碌皆得贵近而出类者废尔】念兹空长大枝叶结根失所埋风霜【古诗结根太山阿　赵云书念兹在兹汉班彪曰夲根既微枝叶彊大徒枝叶扶疎如才人文彩之秀发也而托根不得地反为风霜所埋也】
　　醉时歌【赠广文馆博士郑防按新唐书郑防郑州荣阳人天宝初为协律郎】
　　诸公衮衮登台【一作华】省【衮衮言相继而登贤不肖无所辨也裴逸民叙前言徃行衮衮可知赵云王济云张华説汉史衮衮可聼】广文先生官独冷【国子监置广文馆博士四人助教二人并以文士为之领生徒为进士者天宝九年置赵云唐人以祠部无事谓之氷防氷音去声赵璘云言其清且冷也】甲第纷纷厌粱肉广文生生饭不足【按夲传虔坐谪私撰国史十年还京师宗爱其才欲置左右以不事事更为置广文馆以虔为博士虔闻帝不知广文曹司何在诉宰相宰相曰上增广文置广文以居贤者令后世言广文博士自君始不亦羙乎虔乃就职乆之两壊庑舍有司不复脩营寓治国子馆自是遂废在官贫约淡如也陆士衡拟古诗甲第椒与兰又甲第崇兰闼虞子阳诸第甲始修营谓一宅也昔晋书傅咸曰今之贾竖皆厌粱肉田蚡治甲第诸第夏婴传赐婴北第第一师古曰北第者近北阙之第婴最第一也故张衡西东赋曰北阙甲第当道直启前汉朱邑传饥者甘槽糠穰嵗余肉此诗伤时多无功而受禄】先生有道出羲皇先生有才【一作文一作所谈】过屈宋【赵云陶潜自谓羲皇上人杜审言尝云吾文当得屈宋作衙官也】徳尊一代常坎轲【古诗坎轲常苦辛　赵云楚词七谏云年既过半百兮愁轗轲而滞留玉台新咏载宋孝武曾作丁都护歌云坎转戎途间何由见子欢孟子天下有逹尊三爵一齿一德一】名垂万古知何用【赵云亦张翰不用身后名之意】杜陵野客人更嗤被褐短窄鬓如丝【后汉杜陵属京北杜预曰古唐杜氏老子被褐懐宝陶渊明诗被褐欣自得屡空常晏如　赵云地名杜陵起于汉地理志云故杜伯国宣帝更名有周右将军杜主祠四所】日籴太仓五升米【薜云□前汉东方朔无令但索长安米史记八书太仓中之粟红腐不可食陶渊明曰不能为五斗米折腰】时赴郑老同衾【一作襟】期【赵云同襟一作同衾非是同衾却嫌于涉夫妇兄弟事矣曺植闲居赋云愿同衾于寒女则夫妇之同衾也又赠白马王彪诗曰何必同衾帱然后同慇懃则兄弟之同衾也同襟则江淹伤友人赋云共齐术而共径岂是异防而同襟葢云气味之相同也】得钱即相覔沽酒不复遗防形随影尔汝痛饮真吾师【文士传祢衡有逸才与孔融作尔汝交时衡年三十余融年已五十　赵云左传子产有毁乡效曰其所善者吾则行之其所恶者吾则改之是吾师也羊祜亦曰疎广是吾师也】清夜沉沉动春酌灯【一作檐】前细雨檐【一作灯】花落【赵云曹子建公防诗清夜游西园鲍照夜坐吟云冬夜沉沉夜坐吟刘邈杂诗曰檐花初照月洞户未垂帷又沈如筠杂怨诗云檐花生防羃孤帐日愁寂李暇拟古歌曰檐花照月莺对栖空留可怜暗中啼徐侍中为人赠妇诗云但看依井蝶共取落薝花檐花近乎檐邉之花也学者不知所出或以檐雨之细如花或遂以檐花为檐两之名故特为详之】但觉高歌有鬼神焉知饿死填沟壑【昭十三年传挤于沟壑左太冲咏史诗当其未遇时忧其填沟壑汲黯传臣自以为填沟壑　赵云选有抗音高歇后汉公孙述传政事修理郡中谓有鬼神列女传梁高行曰妾夫不幸早死先狗马填沟壑又赵左师触龙荐其子曰愿及未填沟壑而托之】相如逸才亲涤器【司马相如传文君奔相如俱之临卭尽卖车骑买酒舍仍令文君当垆相如身着犊皮禈与庸保杂作涤噐于市中师古云涤洒也器食器也贱役也】子云识字终投阁【扬雄传王莾时刘歆甄丰皆为上公莾既以符命自立即位之后欲絶其原以神前事而丰子寻歆子棻复献之莾诛丰父子投棻四裔辞所连及便取牧不时雄校书天禄阁上治狱使者来欲収雄雄恐不能自免乃从阁上自投下防死莾闻之曰雄素不与事何故云此间请问其故乃刘棻尝从雄学作竒字雄不知情有诏勿问京氏帖然陆公衡辨亡论云长沙威王逸才命世任昉述异记载苍颉墓在北海呼为藏书台周人当时莫识其书遂藏之书府至秦时李斯识八字云上天作命皇辟迭王至叔通通识十二字此所谓识字言识古字也扬雄之作竒字顔师古注云文之异者即此之谓矣】先生早赋归去来石田茅屋荒苍苔【陶潜为彭泽令是时郡遣督邮至吏白当束带见督邮潜乃叹曰我不能为五防未折腰向乡里小儿乃自解印绶将归田里命篇日归去来　赵云石束帯见督邮潜乃叹曰我不能为五防未折腰向乡里小儿乃自解印绶将归田里命篇曰归去来　赵云石田茅屋言石田上所结茅屋左传曰犹获石田也无所用之后汉王覇隐居止茅屋淮南子曰穷谷之汗生以苍苔】儒术于我何有哉孔丘盗跖具尘埃【荘子帝力何有于我哉赵云荀子曰孺术行天下冨贵语何有于我哉荘子自言何如于我哉旧注改加字非是丘跖具尘埃意仿伯夷死名于首阳之下盗跖死利于东陵之下其于伤残性命均也】不须闻此意惨怆生前相遇且衔杯【古之贤者不遇全身于醉者众矣故此诗末章皆寓意于酒而又以醉名篇　赵云王仲宣四言诗惨怆增叹刘伶云衔杯潄醪陆士衡苦寒行云惨怆常鲜欢】
　　醉歌行【别从侄劝落第归】
　　陆机二十作文赋汝更少年能缀文【晋陆机字士衡作文赋序云作文赋以述先士之盛藻论作文之利害　赵云班固汉书賛曰自孔子后缀文之士众矣】緫角草书人神速世上儿子徒纷纷【诗甫田緫角丱兮三十国春秋讨秀緫角知名卫玠緫角之名车入市赵云草书以迟为工所谓忽忽不及草书是也以速为神所谓一笔变化书是也】骅骝作驹已汗血鸷鸟举翮连青云【汗血事见上注荐祢衡疏鸷鸟累百不如一鹗】词源倒流三峡水【海赋吹嘘则百川倒流枚叔七发曰江水逆流海水上潮　杜补遗隋艺文传曰笔有余力词无竭源荆州记曰巴陵椘地有三峡程记曰三峡者即明月峡巫山峡广泽峡其瞿唐滟滪之类不系三峡之数倒流三峡水谓源源壮健可以衡三峡之水使之倒流也】笔阵独扫千人军【杜补遗王羲之笔阵图云纸者阵也笔者矟矛也墨者鍪甲也砚者城池也夲领者将军也心意者副将扫千人军谓笔之快利也　赵云骅骝鸷鸟比其才才之俊源源笔阵言其文之敏海赋有吹涝则百川倒流旧注误以涝之为嘘葢水之冲激则有倒流者矣】只今年才十六七射防君门期第一【前汉萧望之以射防甲第为郎师古曰射防者谓为问难疑义书之于防量其大小署为甲乙之科列而置之不使彰显有欲射者随其所取得而释之以知优劣射之言投射也对防者显问以政事经义令各对之而观其文辞定高下也后汉刘□五府辟不就帝与京师而得已而对防为第一】旧穿杨叶真自知【史周夲纪苏厉説白起曰楚有养田基者善射者也去杨叶百步而射之百发百中而左右观者数千人皆曰善射有一夫立其旁曰可数矣养由基怒释弓搤剑曰客安能教我射乎客曰非我能教子支左诎右也夫去桞叶百步而射之百发百中不以善息少焉气衰力倦弓拨矢钩一发不中者百发尽废枚乗谏呉王书曰养由基楚之善射者去杨叶百歩百发百中杨叶之大加百中焉可谓善射矣然其所止乃百歩之内耳此于臣□未知操弓持矢也刘向説苑亦云】暂蹶霜蹄未为失【荘子马蹄可以践霜雪王褒圣主得贤臣颂过都越国蹶如厯块】偶然擢秀非难取防是排风有毛质【赵云上句言科举一日之长搴擢英兮亦偶然尔既偶然擢之非难取也非难取也不中第何哉然防当是排击风云葢以其终有连云之毛质焉此慰唁之且复有所讥诮也鲍明逺与妹书言水族之状有曰浴雨排击此诗好处上言驹汗血下言暂蹶霜蹄上言惊翮连云下言毛质排风皆意气相应此学诗者不可不知也】汝身己见唾成珠【荘子秋水篇蚿谓夔曰子见夫唾者乎喷则大者如珠　杜诗遗后汉汉台歌曰势家多所宜咳唾自成珠被褐怀金玉兰蕙化为刍　赵云杜田引乃是成珠机非唾成珠也此自出选诗咳唾自成珠公诗意言开口成文如珠旧注非是】汝伯何由髪如漆【师陈张丽华髪鬓黑如漆】春光淡沲秦东亭渚蒲牙白水荇青【梁江淹石上菖防诗发歩遵汀渚诗参差荇菜释云荇接余也陆机云浮在水上根在水底梁简文帝晚春诗渚蒲变新节杜补遗本草图经水萍尔雅谓之草其大者曰苹周诗于以采苹陆机云海中浮萍麤大者谓之苹苏恭云此有三种大者苹中者荇菜小者水上浮萍即沟渠间生者是鳬莕也尔雅莕谓之接余其叶谓之符郭璞以谓其丛生水中叶□在茎端长短随水浅深莕即荇也赵云鲍照诗春风淡荡侠思多沲音待可均蒲璞以谓白荇在水而青此春时也指秦东亭景物而言耳旧注引非是杜又引诗本草冗矣卢思道云练叶参差映水荇】风吹客衣日杲杲树搅离思花防防【卫诗杲杲出日楚词雷填填兮雨防防】酒尽沙头双玉瓶众賔皆醉我独醒【屈原曰举世皆醒惟我独清众人皆醉惟我独醒】乃知贫贱别更苦吞声踯躅涕泪零【古诗泣涕零如雨又沉吟□踯躅行不进貌陆士衡拟古诗沉思钟万里踯躅吟叹又云踯躅再三吟叹又云踯躅遵林渚宋鲍照行路难云心非木石岂无感吞声踯躅不敢言】
　　赠卫八处士
　　人生不相见动如参与啇【见前篇高书记诗注】今夕复何夕共此灯烛光【一云共宿此灯光今夕见上注　赵云广絶交论云黄宵烛之末光】少壮能几时鬓髪各己苍【汉武帝秋风辞少壮防时兮奈何陶渊明归去来寓形宇宙兮复防时】访旧半为鬼惊呼热中膓【魏文帝与吴质书曰昔年疾疫亲故多罹其灾观其姓名已为録赵云阮籍诗容好结中肠　师云孟子仕则摹君不得于君则然中注云热中心热恐惧也】焉知二
　　十载重上君子堂【赵云王仲宣诗高防君子堂】昔别君未婚儿女忽成行怡然敬父执问我来何方【曲礼见父之执　赵云射晖云问我劳何事】问答乃未己儿女【一作驱儿】罗醪浆【诗可以挹酒浆】夜雨剪春韭新炊间黄粱【杜补遗颙尝隠钟山山俭谓曰山中所食何者最胜曰春初早韭秋末晚松宋玉招防云稻粱穱麦拏黄梁陶隠居士黄梁本出青冀穂大毛长谷未俱麄于白梁襄阳竹根粱是也食之比他殻最益脾胃】主称防靣难【张平子赋主称露未晞曹子建诗主称千金寿古诗会靣安可知】一举累十觞十觞亦不醉感子故意长明日隔山岳世事两茫茫【曺顔逺诗举觞咏露斯　赵云刘琨云举觞对膝鲍照咏史身世两相弃】
　　苦雨奉寄陇西公兼呈王徴士【陇西公郎汉中王瑀徴士琅琊王彻】
　　今秋乃滛雨【月令季春行秋今则天多沉隂滛雨早降注九月多隂霖也雨三日一往则为霜】仲月来寒风【赵云此虽古诗而多对字眼相次若近体选诗空房来悲风又王宇来清风】羣木水光下万象【一作万家】云气中【唐中宗二月三月洛阳东七里许地色如水侧近树本往来车马皆厯厯影见水中经月余乃灭　赵云此盛言苦雨之状旧注引中宗时事疑误后学荘子乗云气】所思碍行潦九里信不通【诗洞酌酌彼行潦流潦也疏日行者道也潦者雨水也行道上雨水流聚故云行潦传云行潦之水也　赵云张平子四愁诗我所思兮】悄悄素浐路【潘岳行征赋灞索浐唐天宝元年命陜郡太守韦坚引浐水开广运漕消消言族旅不通貌　师云诗忧心悄悄】迢迢天汉东【古诗迢迢牵牛星言有所隔　杜补遗河图括地象曰河精上为天汉隋文志曰天津九星不备関梁道不通晋志曰天津横天河中一曰天汉葢子羙以乆雨路阻虽素浐之近若在天汉曰天津后世京师之桥多以天津为名师云诗维天有汉监亦有光天汉银河也　赵云天汉则中渭桥之所长安志于中渭桥引三辅黄图曰渭水贯都以象天汉溪桥南以法牵牛是也西征赋云北有清渭浊泾按长安志浐水在县东北流四十里入渭如此则浐虽在南渭虽在北要之皆长安水且相通矣　杜补遗引非是庾肩吾经禹庙诗曰起呉山北里临天汉车似言天上之汉公特用其字】愿腾六尺马【一作六尺驹】背若孤征鸿【周礼凡马八尺以上为龙七尺以上为騋六尺为马　赵云鸿鹄高飞逺举之物谓之孤征鸿葢以其羣飞则意犹详缓孤飞则欲逐伴而急矣】划见公【一作君】子面超然懽笑同【划忽麦切注云锥力也划鲍照诗有划期字言约相见之期也老子虽有荣观燕处超然】奋飞既胡越【诗不能奋飞古诗胡马依北风越鸟巢南枝　赵云言如胡与越之隔也淮南子自异省视之肝胆胡越王粲云胡越之异区旧注引非是】局促伤樊笼【古诗蟋蟀伤局促荘子泽雉不蕲畜乎樊中所以笼雉也　杜补遗南史阳休之不乐烦职典选乆曰此官寔时清华但妨吾赏真是樊笼矣　赵云汉景帝云局促如辕下驹】一饭四五起慿轩心力穷【周公一饭三吐哺江文通杂体诗慿轩咏尧老此言思见君子而不可得也赵氏云一饭四五起亦刘公干一日三四迁之意也楹板谓之轩王粲登楼赋慿轩槛以遥望】嘉蔬没溷浊【郭景纯江赋播匪艺之芒种挺自然之嘉蔬宋风风赋骇溷浊扬腐余屈平卜居云俗溷浊而不清骚又云溷浊而嫉贤嘉蔬注蔬菜也　师云礼稲曰嘉蔬按子羙园官送菜诗并序皆以嘉蔬为菜　赵云张载登白菟楼诗原隰殖嘉蔬】时菊碎榛丛【嘉蔬时菊刺贤者为羣小所掩翳也潘安仁时菊耀岩阿　赵云谢晖赠西府同僚云时菊委严阿时菊以譬贤人惟苦两故没溷浊碎榛丛乃时政烦苛之譬旧注非是】鹰隼亦屈猛【张华鹪鹩赋苍鹰鸷而受绁屈猛志以服养嫉尸禄也】乌鸢何所防【赵云鹰隼以苦两犹屈其猛而不能奋飞沉如鸟鸢何所防頼乎此方是言君子小人皆不得所所也】式瞻北邻居取适南巷翁挂席钧川涨焉知清兴终【言贤者安于退处谢灵运扬防采石华挂席拾海月　赵云晋书云不如式瞻仪度木虚海赋挂防席童言陇西公王徴士既不见矣始近取北邻南巷之人而与游也不然乃其所以游矣】
　　同诸公登慈恩寺防【公自注云时高适薛据先有此作李肇国史谱进士既防列名于慈恩寺塔谓之赵名贞元中刘太真侍郎试慈恩寺望杏园花新两京新记西京外郭城朱雀街东第三街皇城东之第一街进业坊慈恩寺隋无漏寺之故地武徳初废贞观二十年高宗在春宫为文徳皇后所立故以慈恩为名】
　　高标跨苍天【师云太冲蜀都赋阳鸟廻翼乎高标注云言山木之高也　赵云举标甚高孙绰天台山赋曰赤城霞起而建标李善注云立物以为表识曰标令云高标言塔之高可以标表也诗云悠悠苍天】烈风无时休【魏文帝杂诗烈烈北风凉　赵云言其高也书曰烈风雷雨弗迷又尚书大传云成王时越裳氏重译而来朝曰乆矣天之无烈风迅两意中国其有圣人乎如此则烈风非所宜有唯高处而复有之公古栢行又曰冥冥孤高多烈风可见矣】自非旷士懐登兹翻百忧【王仲宣登楼赋登兹楼以四望兮聊假日以销忧兎爰诗我生之后逢此百忧陆士衡诗感物百忧集刘越石云负杖行吟则百忧俱怫至曹于建遂使懐百忧　赵云鲍照放歌行云小人自龌龊安知旷士懐夫登高望逺所以冩忧然其高则易生恐怖故惟旷士而后无忧也】方知象教力足可追防捜【突厥寺碑四天之象开诸象教王简栖头陁寺碑正法既没象教凌夷注谓形象以教人天台山赋逺寄防搜　赵云此言巍楼高观世间无有唯托之象教而后可营焉】仰穿龙蛇窟始出枝撑幽【灵光殿赋枝撑杈而斜据注云枝撑梁上交交木也　赵云言愈仰而上穿过龙蛇窟然后出离枝撑之幽隂也】七星在北户河汉声西流【赵云呉都赋曰开北户以向日梁张纉秋雨赋敞北户而披襟于塔言户则法华经云佛似右指开宝塔户也河汉天河也广雅云天河谓之天汉亦曰河汉以其在西若闻其流声焉魏文帝杂诗云天汉回西流晋张协安石榴赋又言天汉西流辰角南倾诗云三星在戸魏文帝燕歌行星汉西流夜未央】羲和鞭白日【晋傅日升歌羲和初揽辔六龙并腾骧广雅曰羲和日御也　赵云淮南子云日驭曰羲和故于白日可以言鞭之楚词云青春爱谢白日照】少昊行清秋【月令孟秋之月其帝少昊注少皥金天氏殷仲文诗独有清秋日晋潘尼朱明送夏少昊迎秋　赵云独言清秋则公登塔必在秋时矣当白日之昭晰清秋之明爽宜乎见逺】秦山忽破碎泾渭不可求俯视但一气焉能辨皇州【谢晖诗春色满皇州荀子云毂既破碎乃大其辐鲍照见卖玉器者诗泾渭不可杂潘岳西征赋化一气而甄三才选诗表里望皇都宋玉高唐赋俯视峥嵘　论语焉能为有焉能为亾】廽首呌虞舜苍梧云正愁【山海经曰南方苍梧之川中中有九疑山舜之所葬则在沙零陵界也赵云承上言登塔之高莫辨皇州于是南望而逺想苍梧之托虞舜而思高宗之晏驾葢帝王之孝莫大于虞舜也自北户而回首乃是南望则可呌虞舜矣呌如淮南子言庶女呌天之呌楚词刘向九叹之逺近篇有曰奏虞舜于苍梧上言虞舜下言苍梧义当如此然必使云字则归藏启筮曰有言云出自苍梧入于大梁谢晖云云去苍梧野苍梧云愁以言高宗之晏驾】惜哉瑶池饮日晏昆仑丘【鲍照远舞鸡赋朝戏乎芝田夕饮乎瑶池穆天子传周穆王觞西王母于瑶池上又曰天子遂宿于昆仑之阿赤水之阳吉日辛西天子升于昆仑之丘以观黄帝之宫纪年曰周穆王西征之昆仑丘见西王母止焉葛仙翁昆仑一曰圃一曰积石瑶房一曰阆风台一曰华葢一曰天柱皆仙人所居之处也　赵云四望而远想瑶池则托西王母而思而徳不留葢以女仙之尊者名之也惜哉不足之辞列女传桞下恵妻为诔曰永能厉兮吁嗟惜哉史记孔子羙宓子贱曰惜哉不齐所治者小曺子建杂诗云愿欲一轻济惜哉无方舟王仲宣咏史云秦穆杀三良惜哉空尔为令公之可惜瑶池方晏以昆仑日晏而不得乆非以言文徳之不留者乎按仙传西王母遗虞舜以白玉琯则以王母比母后尤于舜为一体曺子建诗明晨秉机杼日晏不成文荘子有云昆仑之丘】黄鹄去不息哀鸣何所投【瑞应图曰黄帝习乐昆仑以舞众神鹄六翔其右韩诗外传曰田饶事鲁哀公而不见察谓哀公曰夫黄鹄一举千里止君园池啄君稻粱君犹贵之以其从来逺也故臣将去君黄鹄举矣战国策曰荘辛谓楚襄王曰黄鹄游于江海自以无患不知射者方修弧矢加已百仭之上　赵云易曰自强不息沈约白纻曲云翡翠羣飞飞不息诗哀鸣嗷嗷】君看随阳鴈各有稻粱谋【禹贡扬州阳鸟攸居注鸿鴈之属庾信报赵王赐酒诗未知稻粱鴈何以报君恩盖诗末章同叹山粱雌雉也　赵云公于前段己追思前事矣又因黄鹄之逺去虽若高举逺引之士然无所投正而我之俯世徇身则未免若鴈之谋稻粱也亦以自伤矣又因黄鹄之逺去虽若高举逺引之士然无所投止论语分鴈鸷之稻粱左传云先轸有谋旧注同叹山梁雌雉非是师民瞻云此以讥明皇荒乐不若虞舜瑶也言王母以比杨妃昆仑以比骊山黄鹄以比张九龄之徒鴈以比杨国忠之徒杜公因登防观览而念及此其説不同必有能辨之者诗王事靡盐不能蓻稻粱】
　　示从孙济【此诗讥风俗衰薄虽同姓不能忘猜疑也】
　　平明跨驴出未知适谁门权门多噂【诗十月噂背憎噂犹相对谈语背则相憎逐矣　赵云楚词曰平明发兮苍相前汉息夫躬交防贵戚趋走权门又后汉明帝诏云权门诣托魏陈孔璋檄云输货权门】且复寻诸孙诸孙贫无事宅舎如荒村堂前自生竹堂后自生萱萱草秋已死竹枝霜不蕃【一作翻诗伯兮焉得谖草言树之背注谖草令人忘忧背北堂也防堂者房堂所居之地揔谓之堂房半以北为北堂房半以南为南左传其生不蕃荘子云古人在乎已死矣又虽出而不以文害义】淘米少汲水汲多井水浑刈葵莫放手放手伤葵根【鲍明逺乐府诗腰鎌刈葵萱古诗采葵莫伤根葵不生结交莫羞贫羞贫羞贫交不成　赵云此叚方有兴致葢淘米炊刈葵烹少汲水莫放手因以兴焉族之有宗犹水之有源葵之有根也水有源勿浑之而已葵有根勿伤之而已族有宗则亦勿疎之而已受外嫌猜者亦犹汲水之多也茍以嫌猜不不敦同姓亦犹放纵其手于采葵也后汉明帝纪残吏放注谓谓贪纵为非也】阿翁嬾惰乆觉儿行歩奔所来【一作求】为宗族亦不为盘飱【僖二十三年晋公子及曺僖负覊之妻馈盘飱寘壁】小人利口食【愿自求口实】薄俗难可论勿受外嫌猜同姓古所敦【鲍明逺明虑自天断不受外嫌猜　赵云此亦曺子建诗有亲友义在敦之义】
　　九日寄岑防
　　出门复入门雨【一作两】脚但如【一作仍】旧【赵云王维代羽林军闺人云出门复入户望望青丝骑论语出门如见大賔记云揖让而入门礼皆如其旧雨脚一作两脚葢两脚选诗两足之义而语是方言公诗又言两脚如麻木未断絶亦此若人两脚则无义既出门而往矣又却入门何哉以两脚如旧也】所向泥活活【一作浩浩】思君令人痩【诗北流活活谢灵运活活夕流驶古诗思君令人老嵗月忽已晚又诗思君令人老轩车又何迟赵云活活虽水流声而泥之深多则行为有声也今有禽名泥活活则以其鸣声云】沈吟坐西轩饮食错昏昼寸歩曲江头难为一相就【赵云此所以怀岑生也岑应在曲江头犹寸歩耳以泥雨故难于相就也】吁嗟乎苍生稼穑不可救【赵云书至于海隅苍生诗云吁嗟乎驺虞】安得诛云师畴能补天漏【云师名屏翳列子汤问女娲氏链五色石以补天闗张平子西京赋察云师之所凭赵云蜀有地名漏天也大人赋云台屏翳诛风伯刑雨师】大明韬日月旷野号禽
　　兽【晋卦丽大明明　赵云记大明生于东月生于西则大明主曰言之今也大明之下□韬日月则昼夜皆雨而日不见乎昼月不见乎夜皆无明矣诗云率彼旷野日月之明既韬则惟滛雨淋汪禽兽无所安其飞走故哀号于旷野】君子彊逶迤小人困驰骤【赵云以雨滛于上泥泊于下君子虽有车马彊逶迤而己小人叹于行李之往来是故困驰骤此公之语法皆有义意楚词云载云旗兮选迤谢灵运溪行诗云逶迤傍防屿迢递歩陉岘君子小人之句亦曺子建赠丁翼云君子义休恃小人徳无储之势也】维南有崇山恐【一作漭】与川浸溜【赵云上句言南山也诗维南维箕扬子云羽猎赋揭以荣山周礼职方氏九州各有其川溜字义汉书有三防山之溜可以穿石意则忧君子之改节也】是节东篱菊纷披为谁秀【陶渊明杂诗采菊东篱下悠然见南山魏文帝与钟丝诗曰嵗月月来忽复九日九为阳数而日月并应俗嘉其名以为宜于长乆故以享宴高防是月律中无射言羣木庻革无有射地而生于芳菊纷然独荣非夫含乾坤之淳和体芬芳之淑气孰能如此故屈平悲冉冉之将老思飡秋菊之落英辅体延年草欺之贵谨奉一束以助彭祖之术　赵云梁文帝九日诗是节协阳数又大大同十一月诗云是节严冬暮王子渊洞萧赋若凯风纷披而施惠公菊魏文帝书芳菊纷然独荣】岑生多新诗性亦嗜醇酎【谢恵连雪赋酌湘呉之醇酎西京杂记汉制宗庙八月敛酎用九醖太牢皇帝侍祠以正月且作酒八月成名曰酎一曰九醖一名醇酎晋侯鄢酒赋醇酎秋发宣十五年伯宗曰不祀一也耆酒二也　赵六蔡邕瞽师赋云咏新诗以悲歌魏都赋六醇酎中山流湎千日】采采黄金花何由满衣防【诗采采巻耳不盈顷筐又终朝采蓝不盈一防言心有所忧而不在所采也岑生何由而免忧乎　赵云以有见岑生意绪无聊采之不能多也前汉董赞与上卧起帝尽寝偏借上衣防】




　　九家集注杜诗巻一
　　钦定四库全书
　　九家集注杜诗巻二　　　宋　郭知逹　编古诗
　　送孔巢父谢病归游江东兼呈李白【按唐书孔巢父冀州人字弱翁早勤文史少与韩凖李白张叔明陶沔隠于徂莱山时号竹溪六逸永王璘赴江淮闻其贤以从事辟之巢父察其必败侧身潜遁由是知名后为潭州刺史湖南观察使未行会德宗幸奉天迁给事中御史大夫兴元元年使李懐光于河中巢父遇害】
　　巢父掉头不肯住东将入海随烟雾【不肯住谓谢病归江东也荘子在宥篇鸿蒙拊髀爵跃掉头曰吾弗知也　赵云江文通拟诗画作秦王女乗鸾入烟雾】诗巻长留天地间钓竿欲拂瑚树【一云三珠树西都杂记积草池中有瑚树高一丈二尺一本三柯上有四百六十二条是南越王赵佗所献号为烽火树至夜光景常欲然世説王恺常以一瑚高二尺许枝柯扶踈以示石崇崇以铁如意撃碎乃令取瑚树高三尺条榦絶世者六七示恺南州志曰瑚出大秦国海中生海底石上　赵云晋书乐志有钓竿篇曰钓竿何冉冉古诗人生天地间瑚树一作三株树非是葢三海经云三株树生赤水上其树如栢叶皆为珠虽亦贵物而非海底为钓竿所拂者】深山大泽龙虵逺春寒野隂风景暮【一云花繁草青春日暮叔向之母妒叔虎母美而不使有子谓其子曰深山大泽实生龙蛇彼美吾惧其生龙虵以祸女　赵云上句葢言巢父经行之地下句葢言其去之时如此也左传曰入山不逢不若魑魅魍魉莫能逢旃下既云巢父有仙骨则其行也虽经深山大泽而龙虵亦自逺遁可以经行无疑况当春时其物尚蛰亦为逺矣梁庾肩吾诗早花余花雪春寒极晚秋顔延年赠王太常诗云庭昏见野隂而叠春寒野隂四字如素问天寒日隂之势也世説曰过江诸人每暇辄相要出新亭借卉饮宴周侯中坐而叹曰风景不殊举目有江河之异】蓬莱织女囘云车指防虚无是归路【一作引归路陆士衡牵牛西北囘织女东南顾　赵云作仙人玉女囘云车指防虚无引归路葢蓬莱海中三山之一织女系之无义又是字重下自是仙人玉女四字古诗仙人王子乔难可与等期鲁灵光殿赋玉女窥窻而下视曹植云虚无求列仙王母尝乘五云之车谢灵运初发都诗始得傍归路】自是君身有仙骨世人那得知其故【赵云以与李白尝隠于徂莱山则有仙风道骨矣神仙传有神谓墨翟曰子有仙骨诗云惨不知其故世説谢公问王子敬君书何如君家尊答曰当不同公曰外论殊不知尔王曰外人那得知】惜君只欲苦死留富贵何如草头露【古诗薤上朝露何易晞诗湛湛露斯在彼丰草　赵云巢父既谢病而归则为轻富矣孰能留之惜之者虽苦死欲相留岂知富贵如草露之易灭哉】蔡侯静者意有余清夜置酒临前除【陆士衡拟古诗闲夜命懽友置酒迎风馆江文通诗置酒坐飞阁逍遥临华池曹子建诗清夜游西园除阶除也　赵云谢灵运诗还得静者便】罢琴惆怅月照席几嵗寄我空中书【赵云与孔为别时是蔡侯者作主人而蔡又善琴矣既别去而望其寄书也谓之空中书则以巢父有仙骨寄书乃在空中来也】南寻禹穴见李白道甫问信今何如【一作深山大泽龙虵逺华繁草青风景暮仙人玉女囘云车指防虚无引归路若逢李白骑鲸鱼道甫问信今何如太史公自序司马迁年二十南游江淮上会稽探禹穴张晏曰禹巡狩至会稽而崩因葬焉上有孔穴或曰禹入此穴江淹诗幸游建德乡观竒经禹穴　杜补遗御览载栝畧曰会稽山有一石穴委曲黄帝藏书于此禹得之又呉越春秋禹藏之所谓之禹穴也　赵云若逢李白骑鲸鱼葢贺知章以白为谪仙人其与巢父皆有学仙之质则可以骑鲸矣雄羽猎赋乘钜鳞骑鲸鱼注鲸大鱼也】
  </div>
  <div class="pagination">
   <span class="current-page">
    1
   </span>
   <a href="九家集注杜诗_page2.html">
    2
   </a>
   <a href="九家集注杜诗_page3.html">
    3
   </a>
   <a href="九家集注杜诗_page4.html">
    4
   </a>
   <a href="九家集注杜诗_page5.html">
    5
   </a>
   <a href="九家集注杜诗_page6.html">
    6
   </a>
   <span>
    ...
   </span>
   <a href="九家集注杜诗_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
