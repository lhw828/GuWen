<!DOCTYPE html>
<html>
<head>
    <meta charset="UTF-8">
    <title>可斋杂藁 - 第 12 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可斋杂藁 - 第 12 页/共 39 页</h1>
    <div class="content">　　春王正月开帝武之笃生天子万年罄臣工之归美肆修典庸效岳呼皇帝陛下伏愿如日方中与天同运载歌赓舜蔼明良庶事之风三祝愿尧膺富夀多男之庆
　　满散天基节
　　摄提正于孟陬爰纪诞弥之旦泰元授以神防幸増有永之年谨率周行共伸华祝皇帝陛下伏愿丕迎鼎命光握干符佑下民作君作师永为人极有大德得名得夀益衍帝龄
　　天基节功德防
　　星流华渚欣逢载夙之辰云集祗园恭上无疆之化绵延多祉率普同祠皇帝陛下伏愿敛福锡民垂基建极正九五干文之位与日俱新迈四百甲子之年后天难老
　　上梁文
　　淮东制府佥防议堂
　　淮海殿邦伟军中之元帅藩垣建幕来天下之羣英聿观栋宇之新始觉履簮之盛某官辍繇紫槖来建青油蚤从四方之防几环辙迹遍作诸侯之客屡傍人门饱谙出塞之吟惯识从军之乐今乃縂貔貅之戍是宜隆羔雁之仪眷陜东西责任之方兼非洛南北人才而孰胜缅懐故老主賔魏国之旧防尚友前修文字樊川之重见对此月柝灯棊之谈笑与夫雪裘风檄之勤劳虽多賛幕以持麾或已聫镳而向阙假途于是传舍视之然而賔盖缤纷议堂湫隘岂以定逺懐归之际不为叔孙必葺之图大杗小桷轮奂美哉后劲前茅规模逺矣突兀见眼前之屋周旋运掌上之图共济其间相观而善廵檐索笑不妨访东阁之梅花倚槛挥毫要复见平山之杨栁輙陈韵语以相斵声
　　抛梁东樽俎从容可折冲一把平安传夕燧邉无牧马与弯弓
　　抛梁西画栋参天万象低须信众思能用蜀岂徒三寸可降齐
　　抛梁南昼永清油足笑谈毋翫池荷従水泛要培亭竹与云参
　　抛梁北将见呼韩来上国一朝露布清昼传指日铜驼出荆棘
　　抛梁上檄笔如飞光万丈鸾台鳯阁由此升何止区区舍人様
　　抛梁下燕语清风新贺夏长安二月花正浓得意归来上金马
　　伏愿上梁之后皇威清海岱万宇升平幕府省文书一堂整暇賛席上过师之略収碁邉破敌之功道谊交孚有緑水红渠之乐勲名鼎盛騐赤云黄色之祥
　　序跋
　　跋郭靖父告
　　右告二轴六件乃新进士郭靖甫之五世祖宛邱明府治平至元丰时所给者也中间如魏国韩公温国司马公古灵陈公南丰曽公王文恭珪蔡持正雄当时诸老皆注名其间勅命制度与今略小异余五年前仕淮西幕识靖父于夀颍戎马中见其文采议论若有典刑心异之未防出此相示仰先朝盛时之安得复见怅九原先正之不可复作抑知中原故家之犹有人也靖甫在南樵为世族方其脱身荆棘以铁笼全宗人且不暇顾于先世旧物寳有弗坠厯刦火而不灰贤于甘棠故笏逺矣予以是常期靖甫之必世其家今果登淳祐元年进士第遂续郭君世科一灯诗不云乎是以似之传不云乎必复其始是岂幸而致哉余惧或者不具眼以伧荒待靖甫故为表而出之
　　跋皇甫相士
　　去年春遇皇甫兄于赤壁之清晖谓余曰制帅史公必登政府孟公骑帅必授钺部使者陈公必峻用大畧已騐今再遇之玉麟堂下所以期主人者犹史公及品剂一时人士虽未见其騐否亦洒洒可聴余为天下之至无用自知非万里侯相两地防晤屡费道人眼力且谓余它日尚须在兵间驱驰酒酣烛暗坚欲索余言为话柄余闻之里人曰士有赴科举者多诣卜肆以讯得失日者为陶器数百古以为扑满者以待之至者輙予其一曰先辈此举必巍占今以始日以一金置此器中则大书一落字毋乃皇甫兄所以戱予者欤交逰相问可持此荐一大笑騐不騐姑置勿论
　　跋商宣教携示先开国遗墨
　　岭表去天一方自三吴来仕者求诸里人犹鲜况北方之人乎况北方之同郡邑者乎况又北方之同郡邑南方之有事契者乎况又北方之同郡邑南方之有事契越五六十年而子孙相邂逅者乎鄇亭沁水木涧盘谷知在何所而一寓扵渐一寓于广乃相与叙昔人之甘棠话故国之乔木此殆千里似人空谷足音也商兄不逺不鄙携先世手泽相访非有典刑岂俗事所防再辞书此以返之畴昔先太宰以建炎已酉入浔先开国以淳熙已酉在贺不肖孙又以淳佑已酉来桂百二十年间祖孙六世而三临之家北人也与南方有缘如此又皆在已酉岂偶然防因并及之
　　题吴太师书轴
　　活千人者有封太师吴公盛徳之可纪者某生也晚不尽知但闻当持节时发粟赈饥活民阴徳不知其防千人矣王溥官职某不做儿子二郎必做固天下之所共期者今方旦奭左右种蠡中外三槐王氏又不足以望下风矣缅想典刑九原不可复作一日客赵君必实出示公之遗墨蝇头细书温然光霁可掬中间为士风为公道切切慨叹真足以砭剂时病使进诸国医此其家蔵经騐良方欤某敛祍伏读之余赵君俾识轴尾用拜手谨书

　　可斋杂藁巻二十三
　　钦定四库全书巻
　　可斋杂藁巻二十四　　　宋　李曽伯　撰青词
　　代庐帅上元祈福
　　上元校福之辰维春伊始当路宅生之寄与嵗俱新敢沥丹衷仰投洪造伏念臣猥将漕事兼领帅眷封圻数郡之间自邉戍累年之后乆更雨雪士未能解甲以还营数有风尘吏不免调丁而转饷兹届阳和之共祈安静之休爰演真科用迎和气伏愿穹灵监在诚意通诸夏底宁一旅絶朔庭之警有秋登庆屡丰臻南畆之祥
　　代合肥禳火
　　同日告灾甫深嗟于近境融风扇虐亦防及于此州肆懐警惧之诚爰举祓禳之典伏念臣猥分台阃邈在疆陲比屋以居半茅茨之相接崇朝其顷几薪火之载惊虽天道之难知恐吏愆之所致用稽灌斚亟演琅函伏愿阏伯藏威蜚亷敛怒云霓沛泽坐消扇燎之虞老幼奠居同享平安之福
　　代合肥祈雨
　　序纪大雩浸若常之沴礼崇辟望尚愆解泽之施敢沥丹衷仰干洪造伏念臣误膺隆委邈在穷邉靖惟时事之戚休实系嵗功之登耗兹临龙见未应鹳鸣黍苗正坚于敷菑麻麦浸妨于滋长吏诚有慊民则何辜爰敬祓于斋坛用肃延于颷驭伏愿道慈广覆灵鉴通雷雨之动满盈亟起夏畦之病天地之间丰美用臻秋穑之成
　　都司代宰执禳蝗
　　民方艰食期嘉谷之用成天未弭菑尚飞蝗之为孽用殚忱悃仰渎髙明窃念臣等职忝弼谐道亏燮理师旅且加之饥馑公私又竭于盖藏荐嵗大祲已起无禾之叹属时孔棘岂堪有蜚之书萃中外之不忧傒东南之一稔兹由畿辅逺暨江淮皇皇形亿兆之心蛰蛰骇众多之羽虑深当宁咎在愚臣爰蠲洁于琳宫冀感孚于璇极少回帝鉴即庶农功伏愿闵此鞠凶去其种类秉畀炎火聿资田祖之神实维丰年允恊牧人之梦
　　代禳蝗意防
　　位聫辅政道昩调元未能十雨九风之维时适值一旱二蝗之继踵殍殣相望菜芜多荒嗟汝农人一稔正期于卒嵗害我田穉羣飞倐见于刺天近从畿辅之郊逺暨江淮之境若时为孽厥类实繁深懐中夏之安危实系有秋之登歉天非弭变人益阻饥繄民生之何辜皆臣等之有咎用祈景贶辅作康年去其螟螣之灾贻我稻梁之庆俾纾国力允荷帝休
　　都司代宰执祈晴
　　多稼用成将毕三时之务积隂为沴恐亏一篑之功载惟大计之实关匪但小民之易怨浸淫未止刈获有妨致上心厪切之忧皆臣等昩燮调之理供陈荐藻望切倾葵伏愿俯念时艰潜囘帝鉴重云解驳亟舒杲日之明髙廪丰盈汔保康年之庆
　　代祈晴意防
　　有秋将遂积雨为愆当闾阎易至于怨咨惧圃或妨于登获爰殚忱悃上叩高明谨延奉于山真用吉蠲于琳宇仰祈慈光下照隂沴消亟囘玉烛之明庶格金穰之庆
　　都司代宰执祈雪
　　律回大吕预占百谷之宜令爽元冥未覩六花之瑞敬殚防悃仰冒明威伏念臣等功乏济时道乖賛化每赖帝心之黙佑深虞时序之或愆杪嵗将临同云未合野有遗蝗之虑民懐多厉之忧爰演冲科用迎嘉贶伏愿乾坤荐相滕巽效祥应平地盈尺之祈继之三白兆丰年亿秭之庆慰彼羣黎
　　代祈雪意防
　　杪冬届瑞雪愆期隂阳未应于天和时序几行于春令阡陌虑蝗蝻之为孽阎闾形病疠之过忧深惧賛襄有乖燮理爰洁涓于琳宇用祗扣于璇穹伏愿协气潜囘同云宻布散作千里蜚化之庆预开来年多稼之休庶副民祈式寛臣责
　　母氏除祥
　　阙地及泉嗟棘心之罔极鑚燧改火倐蓂朔之再周祗对昊穹泣陈哀悃伏念臣母臣妾起家辛苦鞠子劬劳仅登六秩之年遽抱九原之恨音容浸逺日月易流兴懐陟屺之悲矧复在原之戚始终七载祸变相仍长幼一门凋零如许皆愆尤之所致负痛苦以何穷爰即除祥并修崇荐伏愿南昌度厄东极垂慈慿借津梁共导防于山国嗣承香火未陨坠于故家
　　茅山为亡弟小祥
　　恩义至情莫如手足死生永隔浸逺音容敬竭丹悰上干洪造伏念臣行亏孝悌身积罪愆怙恃二亲已嗟早世零丁一弟弗克享年仅存襁褓之孤复成幻回之梦祸患至此痛苦奈何对晦朔之告周顾形影而相吊追懐旧嵗祷叩灵山虽大数之难囘岂初心之敢负用修崇荐爰衍真科伏愿黒薄销名朱陵度厄拯幽拔滞永毋堕于轮囘追逺谨终俾有为之绍继
　　江东漕祈雨
　　三农告旱致当宁之轸忧一道观风为斯民而请命輙忘再渎敢沥寸诚眷维公家多事之时值适频年用师之后流离麕集累累而仰食军旅狼顾嗸嗸以张頥所望有秋以保诸夏兹不雨至于斯极况有蜚而且为灾畴拆犹河流如线非但穑事兴失时之叹亦将粮道有弗继之忧伊民何辜皆吏之咎倘三日之霖未应则一嵗之计奈何用藏殊科载祈嘉贶伏愿曲囘天鉴俯念民生泽起龙蟠大霈崇朝之愿境无蝗害庶臻中熟之年
　　采石水府庙祈雨
　　虑极畴骄阳愈炽瞻言犀渚神物所爰就建于灵坛用甫延于真驭眷时适多虞之际方嵗惟一稔之期背夏涉秋乃歴时而告旱自江暨浙合数郡以同忧不惟大田多稼侵就于稿枯亦且罔水行舟莫通于餽运虽仅四郊之枯润未防三日之滂沱岂天怒之未囘繇吏愆之所致不雨至于此极吾国其何以支伏愿大垂金阙之慈亟下緑章之勅天龙一指救民命于垂危螟螣尽除保农功之中熟
　　新居修造毕酬愿
　　负郭二顷旧守先庐有屋一区新谋近市葺修竣事枚涤输诚伏念臣逐粟四方转蓬数载和渊明之赋田园乆怅于荒芜懐子云之居风雨尚虞于凌震今粗成于轮奂庶如有于帡幪恭演真科用迎嘉贶伏愿广垂鸿覆俾适蜗居继此息肩保戸庭之无咎安然聚首与家室以相宜
　　夀围祈雨
　　敌人犯顺薄新垒以频危大德好生乞洪流而请命用伸防扣仰渎昊穹伏念臣保障非才慢藏纳侮以斗州三月之役聚此蜂屯当勍敌四旬之围凛如鱼釡虽王师之进援与敌势以相持桥扼中途彼有三面之势滩多浅碛我难寸步之前眷人谋至此浸穷非天意而孰克捄皆谓得数尺之水即可以济三军之师爰演冲科仰祈沛泽愿削防臣之禄算以保孤城之生灵伏愿雨施屯膏风来艮位捷传淝水伸万里之国威围解晋阳免一州之兵祸
　　解夀围谢感应
　　地有所必争爰致窥城之衅天之佑者顺幸收郤敌之勲感洪覆之生全罄素衷而报谢伏念臣缪分邉寄适际时艰城彼州来既昩春秋挑呉之戒截于淮浦畧无小雅却敌之能方其筑长垒以闭围据中流而防塞环乌孙于境内肆逞狼心视赤子于城中几同鱼肉矧亢阳之适值虽扰旅以莫前尝沥露香丐清氛祲果荷溺焚之拯救有如影响之感通得一水以施防桥拔栅之功不信宿而报全壁班师之喜脱新墉于危棘震中国之威棱非天意有以保之则人谋安能致此用陈净供仰答殊休伏愿上帝垂慈髙真降鉴生民弭祸毋兴南北之分争丑类革心永保东西之分守
　　黄箓普荐阵亡
　　大敌窥邉叹阃谋之不力皇穹悔祸痛兵难之无辜敢殚迫切之诚上渎髙明之听伏念臣浪兼两镇倐阅三年不能限戎马之弗侵未免陷生灵于多故或将校卒伍身婴矢石之冲或工贾士农家被干戈之厄或流离而亡于道路或抄掳而没于穹庐或因之而致冻馁疫疠之灾或值此而遭水火盗冦之难嗟众生之不幸虽浩刼之难逃然一夫有死咎将谁归而三军司命罪复何逭想马医夏畦之鬼与沙场夜哭之魂虽舍生取义之无慙而茹痛含寃之何已用择嵗终之吉上祈天佑之恩凡而由师旅之沦亡同此入坎离之链度物化轮囘永无沉堕逰魂精气咸与超升用答谴尤以酬心素伏愿照垂慈造尽涤宿愆厄度朱陵咸享人天之乐尘情紫塞俾安老稚之生
　　淮阃得祠归里
　　非才分阃每懐误国之忧得请归田实赖自天之佑谨摅情素上答穹苍伏念某本以书生谬专戎事任两道十数城之寄凡一千五百日之留八经师入之虞机无容髪三歴邉围之急食不下咽幸肃奉于皇灵获屡摧于敌魄事危虎口命等鸿毛四封未靖谁实尸之一夫不辜臣之罪也兹抚躬而兴惧累抗防以丐休恩锡公朝生还故里善释千钧之负许寻一壑之盟非造物者赐之岂臣力能及此扪心有幸感德无穷爰载洁于斋坛用仰酬于景贶伏愿三灵对越寸念感通畎亩不忘欣际升平之运戸庭无咎永为萧散之民
　　荆阃辛亥保安春哨
　　分阃罔功顷虑防春之扰吁天请命幸销大夏之声輙沥愚忱仰干洪造伏念臣驱驰已老牧御非才洪流为沴正切民忧青草将生又传风警卒邉尘之不耸皆隂佑以无虞敬演冲科用酬景贶伏愿上帝曲广好生之德俯怜防臣本无嗜杀之心惟筑惟征赖威灵而集事于疆于理与封部以奠居
　　荆阃辛亥保邉醮
　　国之事在戎莫重旧邦之复天所佑者顺实依厥鉴之临敢沥丹忱仰干洪造伏念臣材非用武职乃榦方生平对越之心惟忧或失分表经营之想何力敢为睠时襄樊本故疆宇十五六载付之榛莽数百里地隔以腥羶属君命之有严犯兵家之至险执戈荷锸暴之烁日之中挽繂连桥触彼洪涛而上一尘不耸二垒迄成彼敌虽及境而遁归吾旅悉全师而克捷是由天意夫岂人谋第兵交宁免于杀伤而敌忿将萌于侵轶凡皆臣罪深为民忧所慿宗社之灵其保封疆之固用醻素愿爰演冲科伏愿昭上帝之好生佑中华而降福城郭人民之皆如旧重欣风景之还山川鬼神之罔不宁尽洗妖氛之染
　　武当修醮
　　别名山三十年乆叹烟尘之隔统楚地六千里后瞻香火之新厥有宿縁获依灵佑伏念臣粤由弱冠尝谒殊庭夙承先志之敬恭常赖危机之保防中嗟福地亦堕刼灰山川鬼神为之弗宁城郭人民伤哉非昔敢谓中朝之过听俾叨外阃以来宣气数当囘封圻载复命羽流而徃奉知庙貌之不移爰洁丹忱逺陈清供念负乗尚虞于致冦而干戈宁免于杀人匹夫非辜防臣之罪是虽共于王事恐未契于天心敢为两道之民用祈众真之贶伏愿虚危躔之照耀翼轸分之乂安一马不惊见升平之世界五龙如昨还清净之道塲
　　壬子禳火
　　畴昔之夜当新火之方更获罪于天忽融风之肆虐燎由鲁廏延及頖宫方烈焰之腾空几比庐之扫地投诚蠁弭变须臾谨推咎以省循演冲科而告谢伏愿免贻民祸责止臣身赐福虚危常假元冥之助奠居翼轸永消阏伯之威
　　壬子保安春哨
　　地雄诸夏惭非分阃之才天佑一春幸弭侵邉之敌敬伸丹悃祗荅苍穹属时青草之方生倐报赤之将警列城经理之防慙扃鐍之尚踈四野生聚之繁恐金革之不免惧吏不武致民无辜赖肸蠁之有孚底封圻之无失至于邻境虽连月之跳梁执彼渠魁才七日而退遁此非人力尽出天威谨蠲谷旦之良庸展兰场之谢伏愿众真助顺大造好生周禾温麦之告成敌无钞掠汉水方城之修备国有藩篱





　　可斋杂藁巻二十四
　　钦定四库全书巻
　　可斋杂藁巻二十五　　　宋　李曽伯　撰古风
　　丁亥纪蜀百韵
　　太嵗在娵觜羲驭正东陆【自二月初八日敌越铎龙桥】羽书西邉来敌骑报南牧仓茫星火急飘忽风雨速慿陵我封疆剽掠我孳畜一越摩云险【摩云岭在大潭县之上最为险隘而官军不守】已污宕岷俗再度峯贴隘【峯贴隘在阶州官军守花石而敌由生蕃路来攻遂入阶州】重为武阶毒敌人忽令名【忽令丙令探者以为忧国二字】见谓防古属【戎司以为防古而或又以为部落为防古所驱】或疑女真诈颇讶叠州族【此皆一时邉人之论】衣毛不知帛【羗人多以皮为衣】饮酪非茹粟【羗人惟食牛羊不甚食米麦】劲弓骨为面【戎师所获羗人之弓以驼骨为面箭亦有骨为之】健马铁裹足【戎师获到羗人马蹄以铁裹时人以为未必有此获全马却无】驾言取金夏其锋不可触如竹迎刃解犹雪以汤沃先声张虚疑我师遽蓄缩心已执檄迷手为望风束【一时所传防古不可与战以此官军望风不出战】防昩战为守计乏竒与伏西和乆间防【西和自三月初被围三月末道方通元不遣兵解援】文南暂蹢躅【文南敌人三月初攻石靴关止五十余骑守倅以下春聚并百姓空城而出】将利仅小退凯音误陆续【敌攻将利程信误以捷音报】兰臯要寸功【制司误得捷音大帅遂领帐前将士上七方将直至西和遂有程信之败是日敌直至犀牛渡】良将半丧衂【兰臯之战麻仲马翼王平俱死王事皆西邉良将也】败书丙夜闻前矛石门宿【制垣到石门是夕败书闻遂不敢进】亟令控三关谨毋费一镞鱼梁闭仙原【仙人关在鱼关下前即杀金平制司元以程信守之】武林防午谷【武林关去兴元一百二十里以李大亨守之】七方对垒持【七方去沔州近百里元以麻仲守之仲死呉桂守】相戒前辙覆县官塞蹊径【制司自去年以来专塞小路春间差官防塞而交径元自可通】战士据林麓由是关以外民皆弃庐屋【三关以外并无官军民皆流徙有老小入关而关兵不纳怨声盈路】西康至天水患不翅蛇蝮【制司令西康太守陈安清野安虽能守而既无官兵境亦蹂践天水守张继檄令间守仙原天水弃矣】鳯集一炬余地已付麋鹿【鳯州敌元不到去敌兵何翅三百里制司拟鳯守呉刚同守武林遂委焚荡为祸最惨】河池本无虞百里祸尤酷【河池敌亦未到上司清野盗贼溃兵乗之遂委焚荡】羣盗沸于鼎【是时关外百姓皆聚为盗贼有所谓括地风穆黒子之类】流民凑如幅母悲爱子死夫没嫠妇哭城市委焚荡道路纷怨讟于时益昌民十室空五六【是时益昌之民皆入山避徙】牙樯嘉陵来舳舻尾聫属【三月初七日败音到沔制司宅眷登舟下益昌凡百余艘十一日到益昌阅三日下果阆】十乗随启行驿书转加促鼓吹喧后部【三月十八日大帅起发沔州囘司益昌】旌旗蔽前矗【大帅行司随帐以一万人计旌旗鼔吹蜀人前所未见】两劳使者车【令黄漕守彰明胡漕守保安桥以防文南之警二漕未到而敌退】三分元戎纛【制司谋出防卒以便冝除二漕为制副使】重以溃卒徒跳梁满山谷【兴赵原戍卒郭桂等数百人以戎司李大亨调发失宜遂叛声言欲杀不平人】声言诛不平未知不平孰人情徃伤弓未免惊曲木土着避乡井【是时益昌富家并携老小入山避敌】防手伺风烛【是时益昌市井小人乗时抛火者甚多欲以作乱】嗟哉是日也性命未卜事机正诪张天时幸炎燠【敌人元不交战以天气炎热特穆津死而退】晋邉死季龙周翰奋方叔不闻武侯败街亭诛马谡【兰臯之败寔帐前要功而行既败以违令罪程信】犹有孟明在焚舟报秦穆【程信虽败较诸将尤胜劾以灭口或以为过】不待斩楼兰闻已事薫粥【是时或者云朝廷已与敌人议和将遣使通币所以无战】搢绅屐欲折意气喜可掬中有山西人慊若国深辱问之何所云首疾已频顣大言徃者悔几已溃心腹【谓徒守三关而几透文南也】尚为来者忧不知防头目【谓徒守三关而不知以五州为篱落也】厥今敌虽去郷道渠已熟【敌兵之来皆本朝邉人为之郷道】三关固天险五都恐日蹙【是时自三关以外为盗区不止日蹙百里之谓】不见关以外处处空杼柚朝廷无事时司农积邉谷一朝弃粪土知几十万斛【縂所五州钱粮闻失三四十万斛斗】民力哀何辜邉人罪难赎色虽帷幄喜骨尚原野暴未旌平凉家【战士没于阵者不闻优恤之典】方起邹阳狱【诸将以主帅不能压服间有怨言是以有王兴宗之变统制安逺父子死于狱】辛苦在貔貅恩赏归雁鹜【事定恩赏未及战士而帐前吏卒以下皆赏有差】几効先轸死不及介推禄【谓麻仲马翼死王事而恩赏不加也】魏师付乳臭【谓帐前提举王惟祐皆小儿】汉校起奴仆【谓何克勤及诸仆皆迁职】平时好糜烂深刑痛敲朴【平时凡送必胜军送戎司者无不死诸非命未尝明正典刑不能以数计】于时在劳来仍忍逞诛剭【至利州杀戮如故叛兵就招尽死于必胜军之手日以一二十人计】颇闻富窖藏悉已发麦菽【邉头民间窖藏尽为冦盗所发】邉无一人耕食能几日蓄田里思反业【百姓敌退后官军一出即复而官军不出也】原堡未修筑【邉头原堡悉已毁壊敌退更不复修】了无金城图酣事铜鞮曲【敌退之后不闻谨武备诸公惟事高饮大失人望】朽索驾虚舟空奁着亡局纵君不惩艾而我为慙恧我闻报中朝四境已清肃【传闻敌元出没境上而遽申朝廷境内清肃】一人万人心可欺宁可服当时屹如山一二臣可録凡此保蜀功两和李公独赵公继一出颇慰沔人欲益昌所母动饷臣尼其毂公论虽未泯天幸不可复安得如绍兴魏公任都督以口伐可汗我恨匪元璹徒能効曹刿逺谋鄙食肉言之貌愈切至此泪几簌客既闻斯言稽首拜且祝九庙宗社灵百城耄倪福德泽在天下人心乆渗漉徒以成败论公等皆碌碌伯比议莫敖蒍贾知子玉春秋过责备小事书简牍子其钳尔舌毋取斧锧戮汉人悔雁门唐师老鸭緑有道守四夷初何事穷黩不战屈人兵正岂待驱逐吾皇天地心万国囿春育畴咨元帅功非夕则在夙出命宣黄麻入相赓緑竹除书从天来恩礼方隆渥三公应鼎象相与运坤轴小夷置蚊防壮志寄鸿鹄分无万戸印莞尔一杯醁熟慰豪杰心有诏不盈轴尧门万里天意者未亲瞩君相勤外忧必有宁我蜀
　　过涪州懐伊川涪翁两先生
　　昌黎昔作潮州防潮人百世称名州又闻桞州桞子厚桞人至今爱其桞二公皆以文鸣唐所至不偶为异常卒今江海流落地化作文物声名乡涪南僻在巴子国地絶中州少人物天将儒道淑是邦曽向先朝处羇客河南夫子间世贤山谷老叟人间仙一时辙迹相继至顿使光价増山川尝嗟道从孟轲死一贯谁能接原委又嗟诗自杜甫亡四海谁能造诗垒幸生伊洛续圣传鸢鱼遂复穷天渊从而江右振余响清庙又得存遗今逾元祐二百载草木涪人尚知爱文章性命虽匪幸气象风流乆皆在惜乎两公生盛时下与屈贾同驱驰涪人则幸公不幸天下应怨涪人私
　　夀襄阃
　　江南三月春事浓人间处处熈东风山隂亭下羽觞举长安水邉箫皷从衣冠酣燕太平乆干戈浸钝铁钺朽神州风景虽慷慨已付新亭一杯酒皇天佑宋当此时乃眷畴作邦家基水晶宫里毓竒瑞翼日生此神仙姿平时功业在学术治道邉防讲明出遂将姬旦勤劳心一洗吴人侈奢习襄阳自昔天下雄形势今处常蛇中彤弓玈矢自临牧轻裘缓带惟从容鸡鸣而起夜无寐切切安危以身系四维盘石罔遗虑千里毫厘尚深计一民未饱公足食一兵尚寒公以衣苍顔皓已若黄童白叟人其嬉瞻言二十三郡国根本其蕃頼封植农知奠枕士超距岂但邉人戒生隙几畨河檄动汉关折冲随出精神间平淮既敌江汉盛救邢况尽春秋难徃时国未一兴役动以千金大农给自公邉用足幙府不费中朝一毫力徃时餽饷识调师粟殆不及朞年支自公留屯上方畧粒米狼戾如京坻规模宏大有如此古犹其难况今撽朝廷宿望四海重中外先生一人耳我闻文正腹有百万兵西贼闻之心胆惊胷中武库今十倍一尘宜弗轒辒侵忠定昔年镇全益一信五年方做得况今终始一勤字十年之间未尝息噫嘻楚人申讨无日休越人生聚几嵗周规摹止俟机防至社稷固赖封疆谋史毋此公仅羊杜雅毋咏公止申甫昌唐安得十元吉平蔡惟须一裴度黄扉紫闼深帝思衮衣赤舄行公归愿公夀躬夀王国牛马下走亦作夀域之黔黎
　　赠黄虚舟
　　昔唐人张志和以烟波钓徒自号真子时顔鲁公刺史湖州志和入谒公问其舟敝漏请更而已某尝谓鲁公一代翰墨老手砻磨浯溪之翠以为功名之士劝而惜不能墨苕霅之水以为道义之士重与之舟孰若与之宇也虚舟诗伯睎志和者今兹来自楚渚谒我大阃而我勉斋老先生为之欣然领防浓墨大字赐以虚舟泊渚四字使之増贲邱园归耀草木今世布衣中得此于王公大人者无有也而况先生笔法今世鲁公志和之所不得者而虚舟今得之其可无歌因取是以为二十八字其词曰唐人笔法说顔书惜对真一字无今日虚舟载归去清风从此盛江湖虚舟行有日并作短歌以饯
　　君不见君家知命今师日白衫骑驴人不识当时畵作梁园图惟有龙眠老仙笔又不见异时知命离戎州终身愿学陶朱逰能令太史为着语此比西子同扁舟君今名在嫡孙行数载浮家渚宫上秋风细起鲈鱼钓落日防成院花様孤篷短辔成两竒一朝复见江南诗风流信是古难继亦有轩轾谁为之我知长耳困皁突市冲篱乆狂蹶逢京兆节仅免辱入华隂门几遭诘不如小艇枫荻洲水天碧处盟沙鸥凌波三叹洛妃恨招魂一洗湘累愁骑驴不下竟为惑纵苇所之乐何极与今坐上嘲子瑜争似舟中懐李白奚庸二亩藜苋图足归一枕黄梁娱持竿鼓枻贵适我解鞖截镫无从渠厥今龙眠麟笔不可复太史鸾胶尚堪续我亦苕溪渔隠徒亦有水调遗子以一曲
　　和刘清叔襄阳隆中行
　　老瞒晩当汉道卧黒云触天月新破英雄湖海应如响独向南阳静中坐当时不遇刘豫州抱膝吟啸谁为酬本图一旅复夏祀岂为万戸伸韩雠彼攸官渡瑜夏口非不功名咄嗟就甘心蒿布嫁之子肯以金夫易吾守惜乎天下思汉心是际不及西都深皇天不祚机再失马谡之败云长禽空存遗庙千载后过者犹知袒为右呜呼龙乎如有灵盍使胡营落天狗
　　谒南岳
　　来谒衡岳山未穷衡岳境香赤帝殿恭祈国夀永婆娑禹指山仅窥虬龙影分枝万派别功与天地准悦亭万竹间倚邱甫俄顷披云挹苍翠俗虑须苏醒王事属有程山容防难尽归来短篷底梦防青松径云开为韩子雪霁朱张咏必如三先生人与此山称我生等培塿安敢乔岳并好峰七十二讵可一朝竟男儿万里眼长啸付一瞬终朝摘星斗寘身祝融顶
　　咏衡岳禹栢
　　我来衡山下古见老栢森然星埜分亶有神明力风霜饱更练雨露富培埴岳灵共长乆造化与消息本盛柯叶茂夫岂一朝积中防寻复续生意仁一脉亦由功万世何止祚四百五子叹将否一旅少康出此殆皇天意髣髴留禹迹倚为赤帝佐正此苍官色存古追蠡在比休元圭锡稽首千万年五丁谨封植
　　跋曽玉堂训子十诗
　　玉堂义方训十字衍而六百十六言一门翁季自师友尽出学问之根源彼援遗书诫敦严暨昶以义名沉浑争如此作防哉味足使闻者推而尊虽然责善友之义仕教之忠古皆尔读其诗可知其人非是父不生是子书绅我亦且服膺过庭夫岂弗由礼触屏教謟势利徒得不为之望风愧
　　戊申和嘉兴守瑞麦行
</div>
    <div class="pagination">
<a href="可斋杂藁_page11.html">上一页</a><span>...</span><a href="可斋杂藁_page7.html">7</a><a href="可斋杂藁_page8.html">8</a><a href="可斋杂藁_page9.html">9</a><a href="可斋杂藁_page10.html">10</a><a href="可斋杂藁_page11.html">11</a><span class="current-page">12</span><a href="可斋杂藁_page13.html">13</a><a href="可斋杂藁_page14.html">14</a><a href="可斋杂藁_page15.html">15</a><a href="可斋杂藁_page16.html">16</a><a href="可斋杂藁_page17.html">17</a><span>...</span><a href="可斋杂藁_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
