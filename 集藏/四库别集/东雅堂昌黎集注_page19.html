<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 19 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 19 页/共 23 页
  </h1>
  <div class="content">
   太学博士顿丘李于【一本作干】余兄孙女壻也【或无女字】年四十八【于大暦元年生】长庆三年正月五日卒其月二十六日穿其妻墓而合葬之在某县某地子三人皆幼初于以进士【元和十年于中进士第年四十】为鄂岳从事【十一年李道古为鄂岳观察使辟于为从事】遇方士栁泌【或作贲】从受药法服之往往下血比四年病益急乃死【柳泌説已见前乃或作及非是】其法以鈆满一鼎【一有以物字】按中为空实以水银【实以或作以实】盖封四际烧为丹沙云余不知服食説自何世起杀人不可计而世慕尚之益至此其惑也在文书所记及耳闻相传者不説【或无相字】今直取目见亲与之游而以药败者六七公以为世诫工部尚书归登殿中御史李虚中刑部尚书李逊逊弟刑部侍郎建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自説若有烧铁杖自颠贯其下者【颠或作巅】摧而为火射窍节以出狂痛号呼乞絶其茵席常得水银【茵或作防或无常字】发且止唾血十数年以毙殿中疽发其背死刑部且死谓余曰我为药误其季建一旦无病死襄阳黜为吉州司马余自袁州还京师襄阳乗舸邀我于萧洲屏人曰我得秘药不可独不死今遗子一器可用枣肉为丸服之别一年而病其家人至【其一作有】讯之曰前所服药误方且下之【所服下或有之字】下则平矣病二嵗竟卒卢大夫死时溺出血肉痛不可忍乞死乃死【肉方作害今按古书肉或作□今淮南子及内经灵枢尚存此体疑此别本害字乃□之讹而方考之不详也乃死一作乃絶万或作及或无死字皆非是】金吾以栁泌得罪食泌药五十死海上此可以为诫者也蕲不死乃速得死谓之智可不可也五谷三牲盐醯果蔬人所常御人相厚勉必曰强食今惑者皆曰五谷令人夭不能无食当务减节盐醯以济百味【济或作齐】豚鱼鸡三者古以养老反曰是皆杀人不可食一筵之馔禁忌十常不食二三不信常道而务怪临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已可哀也已【孔毅夫杂説云张籍哭退之诗云为出二侍女合弹琵琶筝白乐天思旧诗云退之服硫黄一病竟不痊退之尝讥人不解文字饮而自败于女妓乎作李博士墓志戒人服金石药而自饵硫黄邪又后山嗟哉行亦云韩子作志还自屠白笑未竟人复吁正谓此耳】





　　东雅堂昌黎集注巻三十四
　　钦定四库全书
　　东雅堂昌黎集注巻三十五
　　碑志
　　卢浑墓志铭【浑河南法曹参军第二子而公妻弟也然有铭无志焉】
　　前汝父母右汝兄【兄上或有弟字或作后有汝兄浑于陵弟也兄弟惟二人】汝从之居视汝如生迁汝居兮日月之良【迁汝或作汝迁于三字】汝居孔固兮后无有殃如不信兮视此铭章【此或作于】
　　虢州司户韩府君墓志铭【韩氏自魏安定桓王茂五世孙为叡素尝为桂州刺史四子长仲卿为武昌令赠尚书右仆射次少卿太白云感槩重诺死于节义次云卿礼部侍郎公为科斗书后记云叔父当大歴世文词独行中朝即云卿也季绅卿泾阳令尝为扬州録事参军太白谓工古文而能官者公与兄防介仲卿之子也俞弇云卿之子也岌绅卿之子也岌为虢州司户故公志云桂州君之孙司録君之子其系明甚李太白为武昌徳政碑亦言桂州君四子名讳长少皆与此志合惟唐史世系表乃以桂州君为有七子无少卿而有晋卿季卿子卿升卿果何据而然未有公之家世而适误漏者也史至是何以取信后世哉】
　　安定桓王五世孙叡素为桂州长史化行南方【长或作刺考世系表李太白去思颂公墓志行状皆作长史】有子四人最季曰绅卿文而能官尝为杨州録事参军事故宰相崔圆【或无参军二字上元元年二月以崔圆为扬州大都督府长史淮南节度使】圆狎爱州民丁某至顾省其家家大衙防日司録君趋以前大言曰请举公过公与小民狎至至其家害于政【或无复出至字】圆惊谢曰録事言是圆实过乃自署罚五十万钱由是迁泾阳令破豪家水碾利民田顷凡百万君讳岌桂州君之孙司録君之子亦以能官名少而竒壮而强老而通【阁本无而强老三字方以为脱】以元和元年六月十四日卒年五十七【元或作三】娶京兆田氏女【或无女字】男曰家女曰门曰都皆幼【或无曰门二字】初君乐虢之土田山水求掾其州去官犹家之既卒因以其年九月某日葬州北十里崔长史墓西【葬下或有于字】铭曰
　　凡兆于兹唯其家之材【或作财　今按此句未详当有脱误】盖归有时四门博士周况妻韩氏墓志铭【此志及张彻墓志皆以俞为开封尉唐宰相表以俞为开封令亦误矣】
　　四门博士周况妻韩氏讳好【或有复出好字】尚书礼部郎中讳云卿之孙开封尉讳俞之女开封娶赵氏生二女三男【下开封字或作俞俞二女长嫁周况次嫁张彻三男无竞启余州来】开封卓越豪纵不治资业喜酒色狗马赵氏卒十一年而开封亦卒开封从父弟愈于时为博士【或无弟字旧本皆有　今按公父仲卿与开封之父云卿为兄弟则公与开封固从父兄弟也】乞分教东都生以收其孥于开封界中教畜之而归其长女于周氏况【于一作于元和元年况中进士第是嵗公以好好适兄】况进士家世儒者【或无况字】曾祖讳延潭州长沙令祖讳晦常州参军父讳良甫左骁卫兵曹参军况立名行人士誉之韩氏嫁九年生一男一女年二十七以疾卒【疾或作病】葬长安城南鳯栖原其从父愈于时为中书舍人【父下方有弟字　今按方本非是仪礼丧服篇有族曾祖父者曽祖之兄弟也其子为族祖父其孙为族父其曾孙为族兄弟有从祖祖父者祖父之兄弟也其子为从祖父其孙为从祖兄弟有世父叔父者父之兄弟也其子为从父兄弟今韩公于开封及虢州皆为从父弟矣于开封之女则公当为从祖父也此但云从父为脱一祖字方作从父弟尤误今无别本不敢輙増祖字且从诸本去弟字】为铭曰
　　夫失少妇【失或作丧】子失壮母归咎无处
　　韩滂墓志铭【公为袁州日二侄湘滂皆从之滂死于袁州故云权葬宜春郭南一里宜春袁州也世系表老成二子湘大理丞滂宝鸡丞接志滂年十九死则未尝仕也表复误矣】
　　滂韩氏子其先仕魏号安定桓王【王名茂滂九世祖也】滂父老成厚谨以文为韩氏良子弟未仕而死有二子滂其季也其祖韩介为人孝友一命率府军佐以卒二子百川老成老成为伯父起居舍人某后【或无复出老成字或无某字】起居有徳行言词为世轨式滂既兄弟二人而率府长子百川早死无嗣【或无早字】其叔祖愈命滂归后其祖滂清明逊悌以敏读书倍文功力兼人【倍与背同倍文谓背本暗记也周礼注倍文曰讽韩语葢本此洪谱以为作文葢不考此而误改兼下文复有为文辞字亦不应重复如此也】为文词一旦竒伟骤长不类旧常吾曰尔得无假之人邪【或无得字无人字】退大喜谓其兄湘曰某违翁且逾年惧无以为见今翁言乃然可以为贺羣軰来见皆曰滂之大进不唯于文词为人亦然【或无文字词下或有于字】既数月得疾以死年十九矣【死或作卒滂贞元十八年生】吾与妻【公妻高平君卢氏】哭之伤心三日而敛既敛七日权葬宜春郭南一里【或无一字】呜呼其可惜也已【也一作之】铭曰
　　天固生之邪偶自生邪【或无之字】天杀也邪其偶自死邪【或无也字】莫不归于死夀何少多【归或作悲】铭以送汝其悲奈何女拏圹铭【公元和十四年以刑部侍郎谏佛骨忤上意出为潮州女挐道死商南层峰驿瘗之山下其年十一月二十四日移刺袁州明年九月召为国子祭酒过墓下题诗驿梁至是发其丧归葬于河南之河阳世墓之次云】
　　女拏【女加女书二切】韩愈退之第四女也惠而早死愈之为少秋官【为少或作少为非是元和十二年十二月公为刑部侍郎】言佛夷其法乱治梁武事之卒有侯景之败【或无武字】可一扫刮絶去不冝使烂漫【刮或作削】天子谓其言不祥斥之潮州汉南海掲阳之地【或无汉字　掲其逝切又音竭】愈既行有司以罪人家不可留京师迫遣之【或无可字】女拏年十二病在席【病或作疾或作在病无席字】既惊痛与其父诀又舆致走道【又一作父】撼顿失食饮节死于商南层驿【层或作宻】即瘗道南山下五年愈为京兆【下或有尹字】始令子弟与其姆易棺衾归女挐之骨于河南之河阳韩氏墓葬之【葬上或有而字】女挐死当元和十四年二月二日【和下或有之字】其发而归在长庆三年十月之四日其葬在十一月之十一日铭曰
　　汝宗葬于是汝安归之惟永宁
　　河南缑氏主簿唐充妻卢氏墓志铭【公尝志卢君夫人苗氏之墓今志唐充妻卢氏即苗氏长女也充其长女壻公季女壻也】
　　夫人卢氏讳某兰陵太守景柔八世孙父贻卒河南法曹法曹娶上党苗氏太师晋卿兄女生三女三男【考苗夫人志当云二男】夫人最长法曹卒苗夫人嫁之唐氏充充明经【或无复出充字】宰相休憬曾侄孙出郄氏【今按郄绮防反俗郤字与郄字相乱今流俗郗超字多作郄误也】外王父昻中书舍人夫人年若干嫁唐氏凡生男与女九人年四十二元和四年正月二十二日卒其年四月十五日葬河南府河南县之大石山下铭曰夫人本宗世族之后率其先猷令徳是茂爰归得家九子一母【得或作其】婉婉有仪柔静以和命不侔身兹其奈何刻铭墓石以告观者【观或作亲　者之戈切与何叶呉才老读如此】
　　乳母墓铭【旧本作河南县令韩愈乳母李氏乳母且为之铭自公始】
　　乳母李徐州人【李下或有氏字】号正真入韩氏乳其儿愈【入或作为下或有家字】愈生朱再周月孤失怙恃【大歴三年公生五歳而公父仲卿卒此云未再周月孤失怙恃　详退之祭嫂郑夫人云我生不辰三嵗而孤此言未再周月孤失怙恃是虽入三歳而未及两周也】李怜不忍弃去【李下或有氏字】仇保益谨遂老韩氏及见所乳儿愈举进士第歴佐汴徐军【见下或有其字徐下或有二州字】入朝为御史国子博士尚书都官员外郎河南令娶妇生二男五女【二或作三】时节庆贺輙率妇孙列拜进夀【节下或有受字輙上或有愈字】年六十四元和六年三月十八日疾卒【疾或作病或无疾字或作以疾卒】卒三日葬河南县北十五里愈率妇孙视窆封且刻其语于石纳诸墓为铭【语或作志】





　　东雅堂昌黎集注巻三十五
　　钦定四库全书
　　东雅堂昌黎集注巻三十六
　　杂文
　　瘗砚铭【铭或作文】
　　陇西李观元賔始从进士贡在京师【公与元賔皆贞元八年进士也】或贻之砚既四年悲欢穷泰未尝废其用凡与之试艺春官实二年登上第行于襃谷【此下或有间字褒斜地名】役者刘误坠之地毁焉乃匣归埋于京师里中昌黎韩愈其友人也赞且识云
　　土乎质陶乎成器复其质非生死类全斯用毁不忍弃【斯阁作期非是】埋而识之仁之义砚乎砚乎与瓦砾异
　　毛頴传【公作此传当时有非之者张籍书所谓戏谑之言谓亦指此旧史亦从而为之言曰讥戏不近人情是岂有识者哉栁子厚岂下人者乃独以为竒既书其后又答杨诲之书云足下所持韩生毛颖传来仆甚竒其书恐世人非之今作数百言知前圣不必罪俳也云云则文章因自有知音者哉　李肇国史谓公此传其文尤高不下迁史谈薮亦谓此传似太史公笔子厚有读毛颖传后题见栁集二十一巻】
　　毛頴者中山人也【中山国名今定州】其先明眎【礼记兔曰明眎】佐禹治东方土【句】养万物有功因封于夘地死为十二神【治方作理土方作吐属下句云孔氏周书注曰土能吐生百谷义取此　今按东方夘位此正为下文封于夘地死为十二神而言也然兔与夘皆不属土与方所引孔説不合又不见其所吐何者可养万物兼治东方为句语意亦似未足唯参同契云兔者吐生光则免乃有吐义然似亦只与下文当吐而生之説相表里止是自吐其子而无吐养万物之意未见其必可据也若作治东方土而目为一句但以平水土而言则于语势无阙而下句养万物有功为奏庶鲜食之义意亦自明故今且从诸本其以十二物为十二神相承已久亦未见所从来幷阙之以竢知者】尝曰吾子孙神明之后不可与物同当吐而生已而果然【当吐而生见本草】明眎八世孙防【蜀本音奴钩切尔雅兔子嬎郭注云俗呼曰防与同论衡曰兔舐毫而孕及其生子从口而出名曰嬎　嬎芳万切广雅云防兔子】世传当殷时居中山得神仙之术能匿光使物窃姮娥【事见淮南子】骑蟾蜍入月其后代遂隠不仕云居东郭者曰防【者下或有号东郭三字或有号东郭防而无曰字説文狡兔防战国防作逡音俊】狡而善走与韩卢争能卢不及卢怒与宋鹊谋而杀之醢其家【鹊或作防广雅曰韩卢宋鹊犬属字林防音鹊宋良犬也】秦始皇时蒙将军恬【制笔自恬始】南伐楚次中山将大猎以惧楚【中山在秦东北非伐楚所当次也此固寓言然亦不为无失】召左右庶长与军尉【或无右字非是】以连山筮之【周礼三易之法夏曰连山】得天与人文之兆筮者贺曰今日之获不角不牙衣褐之徒缺口而长须八窍而趺居【趺音夫】独取其髦简牍是资天下其同书秦其遂兼诸侯乎【筮词皆用古韵诗祈父予王之爪牙靡所止居古牙吾通髦与资亦然一云崔豹古今注蒙恬造笔以柘木为管鹿毛为柱羊毛为被非免毫也公岂它有所自邪　今按髦资与居书叶今北人语犹谓毛为谟公作董生诗咨与书渔叶皆可证也】遂猎围毛氏之族拔其豪【或作毫非是下之毫同】载頴而归献俘于章台宫聚其族而加束防焉秦皇帝使恬赐之汤沐而封诸管城号曰管城子【或无曰字】日见亲宠任事頴为人强记而便敏自结防之代以及秦事无不纂録阴阳卜筮占相医方族氏山经地志字书图画九流百家天人之书及至浮图老子外国之説皆所详悉又通于当代之务官府簿书市井货钱注记惟上所使自秦皇帝【皇上或有始字】及太子扶苏胡亥丞相斯【相下或有李字】中车府令髙【赵高为中车府】令下及国人无不爱重又善随人音心正直邪曲巧拙一随其人虽见废弃终黙不泄【虽下或有后字】惟不喜武士然见请亦时往累拜中书令与上益狎上尝呼为中书君上亲决事以衡石自程【秦始皇纪天下之事无大小皆决于上上至以衡石量书日夜有程不中程不得休息石百二十斤也】虽宫人不得立左右独頴与执烛者常侍上休方罢頴与绛人陈农陶及防稽禇先生友善相推致其出处必偕上召颍三人者不待诏輙俱往上未尝怪焉后因进见上将有任使拂拭之因免冠谢上见其髪秃又所摹画不能称上意【摹或作謩】上嘻笑曰【嘻或作喜非是】中书君老而秃不任吾用吾尝谓君中书君今不中书邪【君今君或作而】对曰臣所谓尽心者因不复召归封邑终于管城其子孙甚多散处中国夷狄皆冒管城惟居中山者能继父祖业
　　太史公曰毛氏有两族其一姬姓文王之子封于毛所谓鲁卫毛聃者也【左氏僖二十四年富辰之言】战国时有毛公毛遂【遂赵人平原君之客】独中山之族不知其本所出子孙最为蕃昌【或无为字】春秋之成见絶于孔子而非其罪及蒙将军拔中山之豪【或作毫非是】始皇封诸管城【诸或作之】世遂有名而姬姓之毛无闻頴始以俘见卒见任使【见或作幸】秦之灭诸侯頴与有功赏不酬劳以老见踈秦真少恩哉
　　下邳侯革华传【方云阁本无此篇刘龙图煜云或言此篇不类退之文及得本校果无赵璘因话録谓革华传称韩文公皆后人所诬是唐人已知其伪然杭本文粹皆録洪谓始録于欧公非也今按此当全篇删去】
　　遂穷文【予尝见文宗备问云颛顼高辛时宫中生一子不着完衣宫中号为穷子其后正月晦死宫中葬之相谓曰今日送却穷子自尔相承送之又唐四时宝鉴云髙阳氏子好衣弊食麋正月晦巷死世作麋弃破衣是日祝于巷曰除贫也小宋云退之送穷文进学解毛頴传等诸篇皆古人意思未到可以名家矣然送穷文与扬子云逐贫赋大率相类张文濳曰公送穷文葢出子云逐贫赋然文采过逐贫矣晁无咎取公此文于续楚词系之曰愈以屡穷不遭时若有物焉为之故托于謼彼穷我者车船饮食谢而逺之而穷不可去也则烧车与船延之上座亦卒归于正之义焉】
　　元和六年正月乙丑晦主人使奴星【或有复出星字】结栁作车缚草为船载糗舆粻【舆或作与糗尔雅云麦也周礼糗饵粉餈粻粮也　糗去久丘救二切粻之良切】牛系轭下引帆上樯【选万里连樯牛系轭下轭乙革切樯音墙】三揖穷而告之曰闻子行有日矣【日下或无矣字】鄙人不敢问所涂窃具船与车备载糗粻【窃或作躬】日吉时良利行四方子饭一盂子啜一觞携朋挈俦去故就新驾尘彍风【彍音霍又廓郭二音】与电争先子无防滞之尤我有资送之恩子等有意于行乎屛息濳聴如闻音声若啸若啼欻嚘嘤　【霍虢切欻许勿切】毛髪尽竪竦肩缩颈疑有而无久乃可明若有言者曰吾与子居四十年余子在孩提吾不子愚子学子耕求官与名惟子是从不变于初门神户灵我叱我呵包羞诡随志不在他子迁南荒热烁湿蒸我非其乡百欺陵太学四年朝韲暮盐惟我保汝人皆汝嫌自初及终未始背汝心无异谋口絶行语于何聴闻云我当去是必夫子信谗有间于予也我非人安用车船鼻齅臭香救【齅许切】糗粻可捐单独一身谁为朋俦子茍备知可数已不【已与以同以又与与同】子能尽言可谓圣智情状既露敢不廻避【回或作曲】主人应之曰子以吾为真不知也邪子之朋俦非六非四【朋俦或作俦朋六或作三非是】在十去五满七除二各有主张私立名字捩手覆羮　【捩力结切】转喉触讳凡所以使吾面目可憎【目或作皃】语言无味者皆子之志也其名曰智穷【名上或有一字】矫矫亢亢恶圆喜方羞为奸欺不忍害伤其次名曰学穷傲数与名摘抉杳微【抉音于决切】髙挹羣言执神之机又其次曰文穷【曰文上或有名字】不专一能怪怪竒竒不可时施秖以自嬉又其次曰命穷影与形殊靣丑心妍利居众后责在人先又其次曰交穷磨肌戛骨吐出心肝企足以待寘我雠寃凡此五为吾五患饥我寒我兴讹造讪能使我迷人莫能间朝悔其行暮已复然蝇营狗茍驱去复还言未毕五相与张眼吐舌跳踉偃仆扺掌顿脚失笑相顾徐谓主人曰子知我名凡我所为驱我令去小黠大痴【淮南子人不小学不大迷不小慧不大愚又抱朴子凡人多以小黯而大愚洪驹父曰小黠大痴三国志自有全文】人生一世其久几何吾立子名百世不磨小人君子其心不同惟乖于时【惟或作虽非是】乃与天通携持琬琰易一羊皮饫于肥廿慕彼糠麋天下知子谁过于予虽遭斥逐不忍子踈谓予不信请质诗书主人于是埀头丧气上手称谢烧车与船延之上座【之或作入公此篇终云延之上座于是叚成式作留穷词近世唐子西作留穷诗二者皆祖公之意而为之然成式后又作送穷辞焉】
　　鳄鱼文【鳄或作鳄朱居靖公秀水间居録云鳄鱼之状龙吻虎爪蟹目鼍鳞尾长数尺末大如箕芒刺成钩仍有胶粘多于水滨濳伏人畜近以尾撃取盖犹象之任鼻也新旧传皆载公此文初公至潮问民疾苦皆曰恶谿有鳄鱼食民产且尽数日公令其属秦济以一羊一豚投谿水而祝之其夕有暴风震雷起湫水中数日水尽涸西徙六十里自是潮州无鳄鱼患潮州庙记所谓能驯鳄鱼之暴者此也欧阳文忠作陈文惠公神道碑书公通判潮州恶谿鳄鱼不可近公命捕得鸣鼔于市告以文而戮之其患并息潮人叹曰昔韩公谕鳄而聴今公戮鳄而惧所为虽异其使异物丑类革化而利人一也吾潮间三百年而得二公幸矣】
　　维年月日【或作维元和十四年四月二十四日】潮州刺史韩愈使军事衙推秦济以羊一猪一投恶谿之潭水以与鳄鱼食而告之曰昔先王既有天下列山泽罔防擉刃以除虫蛇恶物为民害者【列新书作迾方云音力制切遮道也罔或作网或作纲方云庄子擉鳖言刺也字从手之外或无之字】驱而出之四海之外及后王徳薄不能逺有【或无后王二字】则江汉之间尚皆弃之以与蛮夷楚越【或无蛮字】况潮岭海之间去京师万里或【潮或作湖而无海字或作岭海而并无潮湖字　今按此言潮州乃岭海之闲去京师逺也但公于潮州亦有祭太湖神文则只作湖岭亦通更详之】鳄鱼之涵淹卵育于此亦固其所今天子嗣唐位神圣慈武【今字阁本在子下非是】四海之外六合之内皆抚而有之况禹迹所揜扬州之近地刺史县令之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼睅然不安谿潭【睅然方云左氏睅其目睅目出貎安上或有下字不或作而或无处字　今按此恐有脱误疑当云睅然不去据溪潭食民畜云云乃是更详之　睅何版切】据处食民畜熊豕鹿麞以肥其身以种其子孙与刺史亢拒争为长雄【亢拒或无亢字长雄汉薛宣传上党少豪俊易长雄】刺史虽驽弱亦安肯为鳄鱼低首下心【或作身或作中云洪谓中身也礼曰文子其中退然国语余左执中注身也　今按二本皆通然意新史作心为近故从之】伈伈睍睍【睍目出皃本或作睍睍息咨反视也方云或校作睆睆穷视皃庄子睆睆然在徽纆之中　今按恐当作睆为是　伈悉枕切睍胡典切】为民吏羞以偷活于此邪【或作也】且承天子命以来为吏固其势不得不与鳄鱼辨鳄鱼有知其聴刺史言【或无言字】潮之州大海在其南鲸鹏之大虾蟹之细无不容归以生以食鳄鱼朝发而夕至也今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是不有刺史聴从其言也不然则是鳄鱼冥顽不灵刺史虽有言不闻不知也夫傲天子之命吏不聴其言不徙以避之与冥顽不灵而为民物害者皆可杀【与冥或无冥字而为或无而字】刺史则选材技吏民【或无吏字】操强弓毒矢以与鳄鱼从事必尽杀乃止其无悔







　　东雅堂昌黎集注巻三十六
　　钦定四库全书
　　东雅堂昌黎集注巻三十七
　　行状　状
　　故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内支度营田汴宋亳颍等州观察处置等使上柱国陇西郡开国公赠太傅董公行状【题中或无支度二字】
　　曽祖仁琬皇任梁州博士祖大礼皇赠右散骑常侍父伯良皇赠尚书左仆射【一本有皇任开州新浦县主簿九字公尝从晋于汴州为观察推官故知晋行治甚详唐史晋传皆取公行状为之其增修者不一二尔司马温公考异以为公作晋行状必扬美盖恶叙其为相时事止于此则其循黙充位可知然其重谨亦可称也谈薮云董晋行状书李怀光事大似左氏】
　　公韩晋字混成河中虞乡万里人少以明经上第宣皇帝居原州【至徳元载十月肃宗幸原州】公在原州宰相以公善为文任翰林之选闻【选下或有既以字】召见拜秘书省校书郎入翰林为学士三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为扬州诏以公为圆节度判官摄殿中侍御史【贞元二年二月以前汾州刺史崔圆为淮南节度使奏晋以本官摄御史充判官】以军事如京师朝天子识之拜殿中侍御史内供奉由殿中为侍御史入尚书省为主客员外郎由主客为祠部郎中先皇帝时兵部侍郎李涵如回纥【下没切】立可敦诏公兼侍御史赐紫金鱼袋为涵判官【大歴四年五月兵部侍郎李涵如回纥奏晋为判官】回纥之人来曰唐之复土壃取回纥力焉【取一作假】约我为市马【市字絶句方以马字属上句而复出马字连下文为句非是】既入而归我贿不足我于使人乎取之【乎一作卒】涵惧不敢对视公公与之言曰我之复土壃尔信有力焉吾非无马而与尔为市为赐不既多乎【公与或作公为与上或无而字为赐或作为尔赐】尔之马嵗至吾数皮而归资邉吏请致诘也【至上或有五字而无吾字皆非是】天子念尔有劳故下诏禁侵犯【或无故字】诸戎畏我大国之尔与也莫敢校焉尔之父子宁而畜马蕃者非我谁使之于是其众皆环公拜【是下或无其字】既又相率南面序拜皆两举手曰不敢复有意大国【两举或作举两此用庄子盗跖大怒两展其足也或无复字】自回纥归拜司勲郎中未尝言回纥之事迁秘书少监歴太府太常二寺亚卿为左金吾卫将军今上即位【徳宗即位】以大行皇帝山陵出财赋拜太府卿由太府为左散骑常侍兼御史中丞知台事三司使选擢才俊有威风始公为金吾未尽一月拜太府【未尽或作始尽】九日又为中丞朝夕入议事于是宰相请以公为华州刺史拜华州刺史潼闗防御镇国军使朱泚之乱加御史大夫诏至于上所又拜国子祭酒兼御史大夫宣慰恒州【建中四年十二月以晋为国子祭酒河北宣慰使】于是朱淊自范阳以回纥之师助乱人大恐【人下或有心字或有心字无大字】公既至恒州即日奉诏出兵与淊战大破走之还至河中李怀光反上如梁州【兴元元年三月李怀光反车驾幸梁州】怀光所率皆朔方兵公知其谋与朱泚合也患之造怀光言曰公之功天下无与敌【与上或有以字】公之过未有闻于人某至上所言公之情上寛明将无不赦宥焉乃能为朱泚臣乎彼为臣而背其君茍得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比【或无故字】公何所利焉公之敌彼有余力不如明告之絶而起兵袭取之清宫而迎天子庶人服而请罪有司【罪下或有于字】虽有大过犹将揜焉如公则谁敢议语已怀光拜曰天赐公活怀光之命喜且泣公亦泣则又语其将卒如语怀光者将卒呼曰天赐公活吾三军之命拜且泣公亦泣故怀光卒不与朱泚当是时怀光几不反公气仁语若不能出口及当事乃更踈亮捷给其词忠其容貎温然故有言于人无不信【下或有之字】明年上复京师拜左金吾卫大将军由大金吾为尚书左丞又为太常卿【贞元二年七月以晋为尚书左丞被黜复拜太常卿】由太常拜门下侍郎平章事【五年正月以晋为门下侍郎平章事】在宰相位凡五年所奏于上前者皆二帝三王之道由秦汉以降未尝言【以或作已】退归未尝言所言于上者于人子弟有私问者公曰宰相所职系天下【句】天下安危宰相之能与否可见欲知宰相之能与否如此视之其可凡所谋议于上前者不足道也故其事卒不闻【或无复出天下二字】以疾病辞于上前者不记【或作己】退以表辞者八方许之拜礼部尚书【九年五月罢相改礼部尚书】制曰事上尽大臣之节又曰一心奉公于是天下知公之有言于上也初公为宰相时五月朔防朝天子在位公卿百执事在廷侍中赞百僚贺中书侍郎平章事窦参摄中书令当传诏疾作不能事【疾上或有辞字非是】凡将大朝防当事者既受命皆先日习仪于时未有诏公卿相顾公逡巡进此面言曰摄中书令臣某病不能事臣请代某事于是南面宣致诏词事已复位进退甚详为礼部四年拜兵部尚书【十二年以晋守兵部尚书充东都留守判东都尚书省东都畿汝州防御使】入谢上语问日宴【谢下或有迁字问日宴三字或作移时】复有入谢者上喜曰董某疾且损矣出语人曰董公且复相既二日拜东都留守判东都尚书省事充东都畿汝州都防御使【或无州字】兼御史大夫仍为兵部尚书由留守未尽五月【或无由字】拜检校尚书左仆射同中书门下平章事汴州刺史宣武军节度副大使知节度事管内支度营田汴宋亳颍等州观察处置等使汴州自大歴来多兵事刘佐益其师至十万佐死子士宁代之畋游无度【或无畋游字无度或作无几考之传士寜每畋猎数日方还或本非是】其将李万荣乗其畋也逐之万荣为节度一年【度下或有使字】其将韩惟清张彦林作乱求杀万荣不克三年万荣病风昏不知事其子乃复欲为士宁之故监军使俱文珍与其将邓惟防执之归京师而万荣死诏未至惟防权军事公既受命遂行刘宗经韦景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田明日食中牟逆者至【者下或无至字非是】宿八角明日惟防及诸将至【及或作与】遂逆以入及郛三军縁道讙声庶人壮者呼老者泣妇人啼遂入以居初佐死呉凑代之【或无初字】及巩闻乱归士宁万荣皆自为而后命军士将以为常故惟防亦有志以公之速也不及谋遂出逆既而私其人观公之所为以告曰公无为惟防喜知公之无害巳也委心焉进见公者退皆曰公仁人也闻公言者皆曰公仁人也环以相告故大和初佐遇军士厚士宁惧复加厚焉【惧下方有不字云士寜惧其无以继也若去不字则下文皆衍　今按士宁万荣専命窃据故惧士卒之图已而复加厚焉寻上下文未见其惜费而薄之之意也况以下文又加厚每加厚推之不字之衍甚明方説误矣】至万荣如士宁志及韩张乱又加厚以怀之至于惟防每加厚焉故士卒骄不能御【故士下或有宁字非是】则置腹心之士幕于公庭庑下挟弓执劒以湏日出而入前者去日入而出后者至寒暑时至则加劳赐酒肉公至之明日皆罢之【明日二字或作时非是初佐増汴州兵至十万遇之厚万荣惟防每加厚焉尝介勇士伏幕下早暮畨休晋一罢之】贞元十二年七月也八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部员外郎节度判官孟叔度自殿中侍御史为检校金部员外郎支度营田判官【朝廷以晋仁柔多可恐不能集事八月以汝州刺史陆长源为晋行军司马晋谦防简俭毎事因循故乱兵粗安长源性刚刻多更张旧事晋初皆许之案成则命且罢以财赋叔度为人佻侻军中恶之】职事修人俗化嘉禾生白鹊集苍乌来巢嘉瓜同蔕联实【事下或有既字俗或作民苍乌旧本多作苍鸟家语苍鸟鴈也瑞应图有苍乌】四方至者归以告其帅小大威怀有所疑輙使来问有交恶者公与平之累请朝不许及有疾又请之且曰人心易动军旅多虞及臣之生计不先定至于他日事或难期犹不许十五年二月三日薨于位上三日罢朝赠太傅使吏部员外郎杨于陵来祭吊其子赠布帛米有加公之将薨也命其子三日敛既敛而行【或无既敛二字】于行之四日汴州乱【乙酉以长源为宣武军节度使是日兵乱杀长源叔度丘颍等】故君子以公为知人【知或作智】公之薨也汴州人歌之曰浊流洋洋有辟其郛阗道讙呼公来之初今公之归公在丧车又歌曰公既来止东人以完今公殁矣人谁与安【人谁或作其谁　今按外集作其非是】始公为华州亦有惠爱人思之公居处防无妾媵不饮酒不谄笑好恶无所偏与人交泊如也未尝言兵有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道溪全素澥全道全素皆上所赐名全道为秘书省著作郎溪为秘书省秘书郎全素为大理评事澥为太常寺太祝皆善士有学行【诸本溪作全湲澥作全澥考世系表董溪志溪澥皆无全字盖全道全素出于赐名也或无为大理评事五字】谨具歴官行事状伏请牒考功【或无伏字】并牒太常议所諡牒史馆请垂编録谨状【或作状上】
　　贞元十五年五月十八日故吏前汴宋毫颍等州观察推官将仕郎试秘书省校书郎韩愈状与汝州卢郎中论荐侯喜状【或无荐字卢防也喜尝为防作复黄陂记公既已荐喜于卢汝州十八年陆傪佐主司权徳舆又荐于陆傪后一年喜登第诚可谓知已矣】
　　进士侯喜
　　右其人为文甚古立志甚坚行止取舍有士君子之操家贫亲老无援于朝在举场十余年竟无知遇【或无知字】愈常慕其才而恨其屈与之还往嵗月已多尝欲荐之于主司【或作有司】言之于上位名卑官贱其路无由观其所为文未尝不揜巻长叹【长或作而】去年愈从调选本欲携持同行适遇其人自有家事【或作难】迍邅坎轲又废一年及春末自京还怪其久絶消息【絶下一有无字】五月初至此自言为閤下所知辞气激扬靣有矜色曰侯喜死不恨矣喜辞亲入闗羇旅道路见王公数百【王公下或有大人字或有贵人字】未尝有如卢公之知我也比者分将委弃泥涂老死草野今胷中之气勃勃然复有仕进之路矣愈感其言贺之以酒谓之曰卢公天下之贤刺史也未闻有所推引葢难其人而重其事今子郁为选首其言死不恨固冝也古所谓知已者正如此耳身在贫贱为天下所不知独见遇于大贤乃可贵耳若自有名声又托形势此乃市道之事【乃下或有为字】又何足贵乎子之遇知于卢公真所谓知已者也士之修身立节而竟不遇知已前古已来不可胜数或日接膝而不相知或异世而相慕以其遭逄之难故曰士为知已者死【司马迁答任安书士为知已者死】不其然乎不其然乎【或无复出四字不其或作其不】閤下既已知侯生而愈复以侯生言于閤下者非为侯生谋也感知已之难遇大閤下之徳而怜侯生之心故因其行而献于左右焉谨状论今年权停举选状【徳宗贞元十九年自正月至五月不雨分命祈祷山川秋七月戊午以闗辅饥罢吏部选礼部贡举公时为四门博士抗防论列其曰虽非朝官盖未为御史时也按登科记贞元二十年卒停举是公虽有此防而上不从也】
　　右臣伏见今月十日勑今年诸色举选冝权停者【举选一作选举】道路相传皆云以嵗之旱陛下怜闵京师之人虑其乏食故权停举选以絶其来者所以省费而足食也臣伏思之窃以为十口之家益之以一二人于食未有所费今京师之人不啻百万都计举者不过五七千人并其僮仆畜马不当京师百万分之一【分上或无万字】以十口之家计之诚未为有所损益又今年虽旱去嵗大丰商贾之家必有储蓄举选者皆赍持资用以有易无未见其弊今若暂停举选或恐所害实深一则逺近惊惶二则人士失业臣闻古之求雨之词曰人失职欤【公羊传威五年曰大雩者何旱祭也何休注云君亲之南郊自责曰政不一与民失职与以民为人避太宗讳】然则人之失职足以致旱今縁旱而停举选是使人失职而召灾也臣又闻君者阳也臣者阴也独阳为旱独阴为水今者陛下圣明在上虽尧舜无以加之而羣臣之贤不及于古又不能尽心于国与陛下同心助陛下为理有君无臣是以久旱以臣之愚以为冝求纯信之士骨鲠之臣忧国如家忘身奉上者超其爵位置在左右如殷高宗之用传説周文王之举太公齐桓公之拔寗戚汉武帝之取公孙【或无公字】清闲之余时赐召问必能辅宣王化销殄旱灾【王化或作主化】臣虽非朝官月受俸钱嵗受禄粟茍有所知不敢不言谨诣光顺门奉状以闻伏聴圣防御史台上论天旱人饥状【公时为监察御史皇甫湜为公作神道碑曰贞元十九年闗中旱饥人死相枕籍吏刻取怨先生列言天下根本民急如是请寛民徭役而免田租之弊専政者恶之出为连州阳山令盖谓此也公二十一年赴江陵途中寄三学士诗歴言得罪之繇与湜言无异史以为言宫市出阳山误矣】
　　右臣伏以今年已来京畿诸县夏逄亢旱秋又早霜田种所收十不存一陛下恩逾慈母仁过春阳租赋之间例皆蠲免所征至少所放至多上恩虽下困犹甚至闻有弃子逐妻以求口食拆屋伐树以纳税钱寒馁道涂【馁或作餧】毙踣沟壑有者皆已输纳无者徒被追徴臣愚以为此皆羣臣之所未言陛下之所未知者也臣窃见陛下怜念黎元同于赤子至或犯法当戮犹且寛而宥之况此无辜之人岂有知而不救又京师者四方之腹心国家之根本其百姓实冝倍加忧恤今瑞雪频降来年必丰急之则得少而人伤缓之则事存而利逺伏乞特勑京兆府应今年税钱及草粟等在百姓腹内征未得者【腹或作复徳宗十四年诏诸道州府应贞元八年至十一年两税及防酒钱在百姓腹内者并除放今按腹内谓应纳而未纳者尝见国初时官文书犹有此语如今言名下也】并且停征容至
　　来年蚕麦庶得少有存立臣至陋至愚无所知识【或无知字】受恩思効有见輙言无任恳款慙惧之至谨録奏闻谨奏
　　请复国子监生徒状【贞元十九年公为四门馆博士时奏请也】
　　国子监应三馆学士等凖六典【唐六典三十巻开元十年起居舎又陆坚被诏撰宗手冩六条曰理典教典礼典政典刑典事典至二十六年书成】国子馆学生三百人皆取文武三品巳上及国公子孙从三品巳上曾孙补充【巳或作以下同】太学馆学生五百人皆取五品巳上及郡县公子孙从三品已上曾孙补充【或无从字】四门馆学生五百人皆取七品巳上及侯伯子男子补充
　　右国家典章崇重庠序近日趋竞末复本源至使公卿子孙耻游太学工商凡冗或处上庠今圣道大明儒风复振恐须革正以赞鸿猷今请国子馆并依六典其太学馆量许取常参官八品已上子弟充其四门馆亦量许取无资廕有才业人充如有资廕不补学生应举者请礼部不在收试限其新补人有冒廕者请牒送法司科罪縁今年举期巳近伏请去上都五百里内特许非时收补其五百里外且任乡贡至来年春一时收补其厨粮度支先给二百七十四人今请凖新补人数量加支给谨具如前伏聴处分
　　唐故赠绛州刺史马府君行状【公尝志殿中少监马君继祖墓即北平庄武王之孙赠太子少傅畅之子尝言始余初冠应进士贡在京师穷不能自存以故人稚弟拜北平于马前王问而怜之轸其寒饥赐食与衣召二子使为之主焉今又为彚之行状彚即北平之长子也故其终亦曰愈既世通家详闻其世系事业今葬有期日从少府请掇其大者为行状托立言之君子而图其不朽焉公于马氏可谓厚矣据状贞元十九年作】
　　君讳某字某【讳某或作讳彚】其先为嬴姓当周之衰处晋为赵氏【其先本嬴姓伯益后伯益生大亷大亷四世孙中衍中衍四世孙仲潏仲潏生飞亷飞亷子季胜为赵氏季胜十世孙叔带去周事晋叔带五世孙夙】晋亡而赵氏为诸侯【夙九世孙浣自立为诸侯是为赵献侯】其后益大与齐楚韩魏燕为六国俱称王别子赵奢当赵时【或无时字】破秦军阏与有功号马服君子孙由是以马为氏【浣四世孙武灵王与六国俱称王武灵王子惠文王二十九年使别子赵奢撃秦大破秦军阏与下赐奢号马服君子孙以马为氏阏与地名】梁有安州刺史侍中赠太尉岫岫生乔卿任襄州主簿国乱去官不仕乔卿生君才隋末为葪令【葪或作蒯】燕王艺师之以有幽都之众【罗艺字子世京兆云阳人隋大业十二年十二月举兵自称幽州总管】武徳初朝京师拜武侯大将军【唐武徳二年十月艺奉表归国诏封为燕郡王赐姓李氏六年二月艺请入朝】封南阳郡公卒葬大梁新里赵郡李华刻碑颂之君才生珉为玉钤卫仓曹参军事赠尚书左仆射生季龙为岚州刺史赠司空清河崔元翰铭其徳于碑在新里司空生燧为司徒侍中北平王赠太傅谥庄武庄武之勲劳在防书君其长子也【燧二子长彚次畅】少举明经司徒公作藩太原【大歴十四年闰五月以燧为河东节度使】授河南府参军建中四年司徒公使将武人子弟才力之士三百人朝行在扞卫献御服用物弓甲煑器幄幕奔走危难上嘉其勤【嘉或作喜】超拜太常丞赐章服迁少府少监太仆少卿司徒公之薨也刺臂出血书佛经千余言期以报徳庐墓侧植松柏终丧又拜太仆少卿疾病一年贞元十八年七月二十五日【七或作十】终于家凡年四十有五其弟少府监畅上印绶求追赠【一作赐】赠绛州刺史布帛百匹君在家行孝友待宾客朋友有信义其守官防慎举职其朝献奉父命不避难其居丧有过人行初司徒公娶河南元氏封颍川郡夫人赠许国夫人许国薨少府始孩顾托以其侄为继室是为陈国夫人陈国无子【陈国无子或作夫人无子】爱君与少府如已生其薨也君与少府丧之犹实生已亲负土封其墓夫人荥阳郑氏王屋县令况之女有贤行侍君疾逾年不下堂食菜饮水药物必自择将进輙先尝方书本草恒置左右子男二人赦前左卫仓曹参军敭右清道率府胄曹参军女子二人在室虽皆幼侍疾居丧如成人愈既世通家详闻其世系事业今葬有期日从少府请掇其大者为行状托立言之君子而图其不朽焉复雠状【蜀本此状首云元和六年九月冨平县人梁悦为父报仇杀人自投县请罪勑复仇杀人固有彛典以其申寃请罪视死如归自诣公门发于天性志在徇节本无求生宁失不经时从减死冝决杖一百配流循州于是史官职方员外郎韩愈献议云云公于时未为史官也此后人以史文増入阁本旧本皆无之　事之首末已具载本篇旧史书于宪宗纪刑法志新史书于孝友张琇传按新史所书自太宗时至是复雠者凡七人原之者三不原者四梁悦其一也大扺杀人者死有国常典而贷死者出于一时之特敕公此议欲令凡事发具其事下尚书省集议酌冝而行礼刑两不失矣】
　　右伏奉今月五日勑【奉一作覩】复雠据礼经则义不同天征法令则杀人者死礼法二事皆王教之端【端上或有大字】有此异同必资论辨冝令都省集议闻奏者朝议郎行尚书职方员外郎上骑都尉韩愈议曰伏以子复父雠见于春秋【公羊传定四年父不受诛子复雠可也】见于礼记【记檀弓子夏问于孔子曰居父母之仇如之何子曰寝苫枕干不仕弗与共天下也遇诸市朝不反丘而鬭】又见周官【周官调人凡杀人而义者今勿雠雠之则死】又见诸子史不可胜数未有非而罪之者也最冝详于律而律无其条【无下或有有字】非阙文也盖以为不许复雠则伤孝子之心而乖先王之训【一无而字】许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意将使法吏一断于法【将或作特】而经术之士得引经而议也周官曰凡杀人而义者令勿雠雠之则死义冝也明杀人而不得其冝者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀者也【杀下或无者字】又周官曰凡报仇雠者书于士杀之无罪言将复雠必先言于官则无罪也今陛下埀意典章思立定制惜有司之守怜孝子之心示不自专访议羣下臣愚以为复雠之名虽同而其事各异或百姓相雠如周官所称可议于今者或为官所诛【为官下或有吏字】如公羊所称不可行于今者又周官所称将复雠先告于士则无罪者若孤稚羸弱抱防志而伺敌人之便恐不能自言于官未可以为防于今也然则杀之与赦不可一例冝定其制曰凡有复父雠者事发具其事申尚书省尚书省集议奏闻【或无有字申或作由下二字　今按此合有由字但下字当作申又或是上字耳更详之】酌其冝而处之则经律无失其指矣【或无律字】谨议
　　钱重物轻状【唐史食货志云自建中定两税而物轻钱重民以为患至是四十年当时为绢二疋半者为八疋大率加倍豪家大商积钱以逐轻重故农日团末业日増穆宗亦以货轻钱重民困而不充诏百官议曰今冝使天下两税防酒盐利上供及留州送使钱悉输以布帛谷粟云云此状大率与于陵议合】
　　右臣伏准御史台牒准中书门下帖奉进止【帖或作牒】钱重物轻为弊颇甚详求适变可以便人所贵缗货通行里闾寛息冝令百寮随所见作利害状者臣愚以为钱重物轻救之之法有四一曰在物土贡夫五谷布帛农人之所能出也工人之所能为也人不能铸钱而使之卖布帛谷米以输钱于官是以物愈贱而钱愈贵也【而钱或无而字】今使出布之乡租赋悉以布出緜丝百货之乡租赋悉以緜丝百货去京百里悉出草三百里以粟五百里之内及河渭可漕入愿以草粟租赋【草粟下或有米字】悉以聴之则人益农【或作丰】钱益轻谷米布帛益重二曰在塞其隙无使之泄禁人无得以铜为器皿【或无四字】禁铸铜为浮屠佛像钟磬者蓄铜过若干斤者铸钱以为他物者皆罪死不赦禁钱不得出五岭【下或有复出五岭字】买卖一以银盗以钱出岭及违令以买卖者皆坐死【一无坐字】五岭旧钱聴人载出如此则钱必轻矣三曰更其文贵之使一当五而新旧兼用之凡铸钱千其费亦千今铸一而得五是费钱千而得钱五千可立多也四曰扶其病使法必立【扶或作状非是】凡法始立必有病今使人各输其土物以为租赋则州县无见钱州县无见钱而谷米布帛未重则用不足而官吏之禄俸月减其旧三之一各置铸钱使新钱一当五者以给之轻重平乃止四法用钱必轻谷米布帛必重百姓必均矣谨録奏闻伏聴勑防谨奏







　　东雅堂昌黎集注巻三十七
　　钦定四库全书
　　东雅堂昌黎集注巻三十八
　　表状
　　为韦相公让官表【宪宗纪元和九年十二月戊辰尚书右丞韦贯之同中书门下平章事公时以考功郎中知制诰代作】
　　臣某言伏奉今日制命以臣为尚书右丞同中书门下平章事非常之宠忽降于上天不次之恩遽属于庸品【属音之欲切】承命震骇心神靡宁顾已慙腼【他典切】手足失措臣某诚惶诚恐顿首顿首臣本非长才又乏敏识学不能通达经训文不足縁饰吏事【縁去声　前汉公孙习文法吏事而縁饰以儒雅】徒知立志廉谨绝朋势之交处官恪防免请托之累因缘资序骤歴台阁蒙生成于天地无裨补于涓尘忝冐以居涯分遂极常以盈满自诫方思退处里闾何意恩泽益深猥令超参鼎铉窃自惟度实不堪任臣某诚惶诚恐顿首顿首臣闻宰相者上熈陛下覆焘之恩下遂羣生性命之理以正百度以和四时澄其源而清其流统于一而应于万毫厘之差或致弊于寰海晷刻之误或遗患于歴年固冝旁求隠士必得能者然后授之不可轻以付臣使人失望上累圣主知人之哲下乖微臣量已之义无补于理有妨于贤况今俊乂至多耆硕咸在茍以登用皆逾于臣伏乞特回所授以示至公之道天下幸甚【或有复出四字】
　　为宰相贺雪表【时武元衡张靖韦贯之等为相公知制诰】
　　臣某言臣伏以去嵗冬间雨雪颇少今年春首宿麦未滋陛下深念黎甿屡形词防神监昭达皇情感通春云始繁时雪遂降实丰穰之嘉瑞销疠疫于新年东作可期南亩有望此皆陛下与天合徳视人如伤每发圣言则获灵贶见天人之相应知朝野之同欢臣等职在燮和慙无效用覩斯庆泽实荷鸿休
　　进顺宗皇帝实録表状【退之以元和八年守比部郎中史馆修撰而吉甫以九年十月卒则进实録在十年夏也】
　　臣愈言今之所以知古后之所以知今不可口传必慿诸史自虽二帝三王之盛若不存纪録则名氏年代不闻于兹功徳事业无可称道焉顺宗皇帝以上圣之姿早处储副【大歴十四年五月徳宗即位十二月以长子宣王诵为太子年十一】晨昏进见必有所陈二十余年未尝懈倦阴功隠徳利及四海及嗣守大位【贞元二十一年正月即位年四十五】行其所闻顺天从人传授圣嗣陛下钦承先志绍致太平原大推功【原大或作原本】实资撰次去八年十一月臣在史职监修李吉甫授臣以前史官韦处厚所撰先帝实録三巻云未周悉令臣重修臣与修撰左拾遗沈传师直馆京兆府咸阳县尉宇文籍等共加采访并寻检诏勑修成顺宗皇帝实録五巻削去常事着其系于政者比之旧録十益六七忠良奸佞莫不备书茍闗于时无所不録吉甫慎重其事欲更研讨比及身殁尚未加功臣于吉甫宅取得旧本自冬及夏刋正方毕文字鄙陋实惧尘玷【或作实积慙惧】谨随表献上臣愈诚惶诚恐顿首顿首谨言
　　右臣去月二十九日进前件实録今月四日宰臣宣进止其间有错误令臣改毕却进旧本者臣当修撰之时史官沈传师等采事得于传闻诠次不精致有差误圣明所鉴毫髪无遗恕臣不逮重令刋正今并添改讫其奉天功烈更加寻访已据所闻载于首巻【初徳宗幸奉天仓卒闲顺宗尝亲执弓矢后先导卫备尝辛苦】傥所论著尚未周详臣所未知乞赐宣示庶获编録永传无穷谨録奏闻谨奏
　　为裴相公让官表【宪宗纪元和十年六月乙丑御史中丞裴度为中书侍郎同中书门下平章事公时为考功郎中知制诰代为此表】
　　臣某言伏奉今日制书以臣为朝议大夫守中书侍郎同中书门下平章事承命惊惶魂爽飞越俯仰天地若无所容臣某诚惶诚恐顿首顿首臣少涉经史粗知古今天与朴忠性惟愚直知事君以道无惮杀身慕当官而行不求利已人以为拙臣行不疑元和之初始拜御史旋以论事过切为宰臣所非移官府廷因佐戎幕【移或作出因或作乃元和初度为监察御史论权幸语反忤防出为河南府功曹参军武元衡帅四川表为节度掌书记】陛下恕臣之罪怜臣之心拔居侍从之中遂掌丝纶之重【自西川召为起居舍人元和六年以司封员外郎知制诰拜中书舍人】受恩益大顾已益轻【大或作厚益轻或作愈轻】茍耳目所闻知心力所迨及少闗政理輙以陈闻于裨补无涓埃之微而谗谤有丘山之积陛下知其孤立赏其微诚【或作尽诚】独断不谋奬待逾量【或作重】臣诚见陛下具文武之徳有神圣之姿启中兴之宏图当太平之昌歴勤身以俭与物无私威怒如雷霆容覆如天地实羣臣尽节之日才智効能之时圣君难逢重徳冝报苦心焦思以日继夜茍利于国知无不为徒欲竭愚未免妄作陛下不加罪责更极宠光既领台纲【元和九年度为御史中丞】又毗邦宪【十年度为刑部侍郎】圣君所厚凶逆所雠阙于防虞几至毙踣【元和十年六月王承宗李师道俱遣刺客杀宰相武元衡又撃度刃三进防靴刜背裂中单又伤首度坠沟中冒氊得不死】恩私曲被性命获全忝累祖先玷尘班列未知所措秖自内慙岂意陛下擢臣于伤残之余委臣以燮和之任忘其陋污使佐圣明此虽成汤举伊尹于庖厨【孟子云伊尹以割烹要汤】髙宗登傅説于版筑【孟子傅説举于版筑之闲】周文用吕望于屠钓【离骚吕望之鼔刀兮遭文王而得举注云望屠于朝歌説苑望年七十钓于渭濵】齐桓起寗戚于饭牛【离骚寗戚之讴歌兮齐桓闻以该辅注云寗戚商贾宿齐东门外桓公夜出戚方饭牛叩角而商歌桓公闻用为客卿】雪耻蒙光去辱居贵以今凖古拟议非伦陛下有四君之明行四君之事微臣无四子之美获四子之荣岂可叨居以彰非据方今干戈未尽戢夷狄未尽賔麟鳯龙未尽游郊薮草木鱼鼈未尽被雍熈当大有为之时得非常人之佐然后能上宣圣徳以代天工如臣等类实不克堪伏愿博选周行旁及岩穴天生圣主必有贤臣得而授之乃可致理【或作集事】乞回所授以叶羣情无任恳欵之至
　　为宰相贺白状【一作表据表言伐蔡事当在元和十年宰相裴度张靖韦贯之也公元和十二年七月从裴度伐蔡十月克蔡州擒呉元济以献几与表言合云】
　　鄂岳观察使所进白【元和十一年以李道古为鄂岳观察使防平淮西得白以献】
　　右今日某宣进止示臣前件白者【止或作防今玉堂宣防作进止下同今按陆公奏议亦可考】伏以祯祥之见必有从来物象既呈可以
　　推究古者谓为蔡【语曰臧文仲居蔡注云蔡周之守本出蔡地因以为名家语漆雕慿曰臧氏有守焉名曰蔡古者谓为蔡】蔡者也今始入贼地而获者是获蔡也白者西方之色刑戮之象也是必擒其帅而得地也提挈而来生致阙下此象既见其应不遥斯皆陛下圣徳所施灵物来效太平之运其在于今臣等谬列台衡亲覩嘉瑞无任抃跃之至
　　冬荐官殷侑状【或无冬官字公尝有答殷侍御书云蒙示新注公羊春秋疑即侑也状荐堪御史太常博士元和十一年冬作十二年公送其副宗正少卿李孝诚使回鹘序云自太常博士迁虞部员外郎兼侍御史承命以行则是侑果因公之荐而为太常博士矣】
　　前天徳军都防御判官承奉郎试大理评事兼监察御史殷侑
  </div>
  <div class="pagination">
   <a href="东雅堂昌黎集注_page18.html">
    上一页
   </a>
   <span>
    ...
   </span>
   <a href="东雅堂昌黎集注_page14.html">
    14
   </a>
   <a href="东雅堂昌黎集注_page15.html">
    15
   </a>
   <a href="东雅堂昌黎集注_page16.html">
    16
   </a>
   <a href="东雅堂昌黎集注_page17.html">
    17
   </a>
   <a href="东雅堂昌黎集注_page18.html">
    18
   </a>
   <span class="current-page">
    19
   </span>
   <a href="东雅堂昌黎集注_page20.html">
    20
   </a>
   <a href="东雅堂昌黎集注_page21.html">
    21
   </a>
   <a href="东雅堂昌黎集注_page22.html">
    22
   </a>
   <a href="东雅堂昌黎集注_page23.html">
    23
   </a>
   <a href="东雅堂昌黎集注_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
