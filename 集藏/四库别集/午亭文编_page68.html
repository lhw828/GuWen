<!DOCTYPE html>
<html>
 <head>
  <meta charset="utf-8"/>
  <title>
   午亭文编 - 第 68 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   午亭文编 - 第 68 页/共 72 页
  </h1>
  <div class="content">
   世庙者其家世与其系谱并如此最季者后为给谏同朝两人风貌言笑相似甚虽以余之久与居每骤见初不能辨识见给谏以为君也及与之语乃知其为给谏毎大笑而别君性笃孝时时语其先人辄呜咽下泣好举古昔称先进世或笑其迂亦不以为嫉也葢其诚明坦易人亦多有化之者而尤重友爱给谏死君之子旦贤而有文亦死余与君相见于京师君鬓发飒然皆白其意气亦衰矣谓余曰旦之死命也夫吾弟之亡吾葢不能委顺焉吾亦无意于斯世矣余闻其言而悲之君虽衰其才诚有过人者用之皆足以有为而不尽其用此吾之所以终悲君之不遇也君于古文研论最深而工于骚赋之作故独喜多为诗其愁忧懽愉离合讽谕警戒之防恒发之于诗名曰诗乗数十巻藏于家君之先世居东瓯迁六合后迁全椒今为全椒人曽祖讳凤祖讳谦父讳沛道徳文学为东南学者宗师称海若先生后以君赠翰林院编修儒林郎以给谏赠儒林郎礼科掌印给事中母盛氏累赠太安人君初娶陈氏赠安人继娶汪氏封安人先二年卒男子三人旦考授州同知先卒次朂国学生俱陈安人出次升戊午举人女子二人皆适世家子俱汪安人出孙男五人长霖起旦出次霄瑞次霜髙次雱逺俱朂出次露湛升出孙女六人君以庚申十一月一日卒于扬州寓舎年六十有五以某年月日于某原葢君之学行于法宜铭铭曰士初罔学君雄其文吐辞落简蒸如霞云防窜不施惊其坐人士初贱书我张我军断纸零墨世寳其芬匪文艺然于道敏行衡门鼓钟声闻于廷诞惟厥考人师经师聿来则效章缝祁祁君之兄弟式谷在兹以道为文以学为吏君在词垣仕凛风义罗材于闽俊乂在位视学于畿士喜不喟君之在官先后几年进少退多其美如何人亦官久于君何有进者己而其退孔嘉君节皎然铭此幽遐敬视圭石允兴厥家
　　封朝议大夫内文院侍读孙公暨配顔恭人墓志铭
　　余同年友盐城孙君惟一其为人澹泊自外于进取声利葢岿然成徳君子也故同年生在翰林也余独喜从之防闲居无事读书诵诗相与商古今人物又往往皆自道其先世之贤居无何余与惟一前后请急归比余再至京师惟一亦再至又未几而请急归又再至而余与惟一前后皆以母忧去余再至京师惟一家居不复出而有父朝议公之丧介以宋生恭贻走数千里来谒铭孙氏家世之贤昔熟于耳今宋生能言孙氏轶事思惟一之为人而征以生之説不谬也生之言曰朝议公讳助字益我其先蘓州人明初迁盐城西南十五里以耕读传其家自其上世葢隠居者流乡里髙其行谊至公之父讳某字时遇徳益卲誉闻益着生四子公其季也娶玉田顔公女公少而醇谨朴茂力田事父母继母以孝称事其兄如事父族党里闬化之于是孙氏孝友婣睦之风闻四方四方之学士大夫过孙氏之庐者必式公有丈夫子四人自以贫故弃其书而田教其子得肆力于书季子一鲸攻文学为学官弟子入为国子生而仲子一致以廷对第二人官翰苑有名于时即吾友惟一也以惟一贵公初封文林郎内国史院编修再封朝议大夫内文院侍读加一级顔太君初封孺人再封恭人公谓恭人吾家故隠者流显于时若此吾闻古之君子不以隠显易其行且吾子虽贵其漠然于世无所能俯仰顾尝独喜书自吾苦贫不得卒业于书而吾子好之如此此吾志也于是惟一闻公言两以病乞归奉养闭门益读书以承公志而公与恭人菽粟布絮安田家之乐四方之学士大夫向知敬慕公者皆愧厉感发而叹谓孙氏之能世其家者如此能教其子以有成而隠显不易其行者如此洵可以风世而劝俗也生之言大较如是余犹记惟一之言曰吾父之贤原于吾祖吾祖为人严正诚慤一言动不肯茍诸子侍侧或容止不饬辄谯呵及之里人嵗时燕饮或俦辈中攻诘人短刺人阴私事则踧踖不自宁起而归必痛戒诸子毋以虚言断元气毋以非分蛊心术耕者宜获觊其必获或不获读者宜遇觊其必遇或不遇尊理敬命以俟之天而己观时遇公之教其家知朝议公之所以教其子有由也惟一自释褐而仕仕辄不乆于其官其澹泊能自外于进取声利葢奉其祖父父母之教者深矣故名其为岿然成徳之君子无疑也惟一又为余言方在孕时恭人操井臼治午炊挟大器挹水注釡用力猛娠动累日几危而卒无恙宋生又言惟一之再赴京师也祖饯者晨集郭门外惟一攀恭人衣呱呱泣婴儿声达户庭既趣季君出郭门辞诸祖饯者皆罢去公恭人迫其行日晡乃行别数月得恭人凶问惟一以不得卒养恭人恨恸滨于死观恭人之育子与惟一之思慕恭人其隠约艰难通塞之际其可悲为何如也当此之时余亦有母之防回忆曩昔又悲不能自胜也公以康熈辛酉九月卒年八十恭人以己未四月卒年七十七长子一中次一致戊戌进士翰林院侍讲学士次一鹏次一鲸太学生孙八人汝翼汝为汝聴汝弼一中出汝砺太学生汝霖汝梅一致出汝楫一鲸出孙女八人一中出者二一致出者四一鹏一鲸出者各一曽孙三人二汝翼出一汝为出曽孙女四人一汝翼出二汝为出一汝砺出以某年月日合于城南之新阡铭曰
　　以余所观古今文章之士能卓然成一代之名者必其先世多稽古好学之人心濡目染知为学之方而后晓然于所趋而造乎其至士之特立崛兴无所因而然者葢十无一二焉若吾友孙君惟一奋然自起于耕芸樵牧之间可不谓豪杰之士哉及吾观太公生平以学勉其子者至矣又以知吾向之所信古今文章之士必本其先世之贤者不诬也
　　文林郎河南道监察御史孙君墓志铭
　　国家总壹海内分民土于有司故县令最重设台谏以通下情防壅蔽台谏缺擢用令令与台谏故又相倚为重为贤令入则为名台谏者君其人己君讳必振字卧云初为怀庆推官三年推官裁省补陵川知县六年入为河南道监察御史差按两浙鹾政还掌山东陜西两道事凡为御史七年以归君之在怀庆也以正风俗兴教化为先举孝弟于乡表节行于闾课士于庠讲约读法身自临歴辄知其吏民贤奸直曲是非之实风流令行郡以大治武陟富民佥人利其财陷于狱三年君察知立脱之置陷之者重法修武令馈鲜笋以竹笼之发视皆黄金君呼其人斥去曰何敢以汚我行县至温温令有苞苴显呵之令皆震慑漕米至小滩镇例监兊金二千两君悉却不受曰此吾民膏血勒石以絶来者是嵗以亷进秩一级总督三省朱公闻君名召咨以制府事无大小悉以委君三省之事以治及为令陵川陵川在山硖间土陿瘠难理然自其长老传记士为鼎甲者七人后寖以衰微殆四十年不见科目君至则易置孔子庙立义学创书院教士其中亲为劝课士果连举于乡民解黄丝黄绢顔料等祛其累嵗所省悉归民民用大丰俗故好讼豪猾连蠧役为奸毎勾差出县庭里闾骚然君痛惩艾令讼者自以其人来既至剖决无滞留民化其徳讼事稀简去之日民遮道留数百里既去为君立祠君为御史前后疏五十余上皆时政之要其最著者时三叛连衡秦陇兵相接潼闗新设税差请速撤以安人心又请分别倡乱胁从以靖方圉选人以急兵费多铨注而科目最淹迟请疏清选法收用真才其为鹾政皭然洗手自淬益以洁清闻葢君为推官以至为令或所已行所未行及为言官尽发其所蕴蓄故其禆益为多至今指数以贤令为名台谏者君辄在其间君丙戌举于乡至戊戌中试南宫己亥成进士余与君为同嵗生陵川吾乡邑故知君之事行也详君卒以康熙二十七年二月二十四日年七十其孤以状来乞铭按状君诸城人曽大父讳陆大父讳柱考讳献赤赠御史母赠孺人御史郑公某女君初娶郑氏再娶李氏皆封孺人子男八人长潍源廪生次潍址増生次潍溥选知县次潍沛选州同知次潍润选行人司正次潍湑拔贡生次潍湜选州同知次潍溶幼女七人孙六人初母孺人教家严午夜篝灯督君诵书与机杼声相轧母孺人卒时遗负券数十君约诸负者焚之曰此孺人嘱也遭乱家毁赠君不知在所招魂营郑孺人以不屈于贼卒君与六嵗女相依为命破壁赪土结茅以栖昼操农业夜拥书册流离困阨之中其所成就如此可不谓贤哉铭曰
　　士或困穷而为艰勤曰维华膴以娯其身盗仇戴天君思永恫牲鼎防伤荣枯若梦名徳令闻峙山渟渊眡彼贵富凄如浮烟懐抱皎日桑榆未晏委顺归休守道不变我铭斯丘发潜表幽尔樵尔蘓敬君子居
　　故中宪大夫江西提刑按察使司按察使涂公墓志铭
　　顺治六年嵗在己丑寇犯上党河南兵备副使分巡河北道容宇涂公死于其职
　　天子加恩卹赠光禄卿谕赐祭于邺廕其一子曰应泰入监读书初出知江南广徳州用荐擢知福建汀州府迁长芦都转运使歴湖广布政使司防政分守湖南道陜西按察使司广西右布政使以罣悮去任起补江西按察使司坐小法免公为人质直坦易而勇于有为起家州郡歴阶两司所在有能声其大要在弭盗息民折衷于刚折柔废之间虽不为钩距擿发之行而豪右兼并奸宄窃发辄捕鞫无所容其有不便于民者如疾痛疴痒之在身必求蠲除而后己即沮格成例龃龉上官不顾也知汀州时海氛方炽山寇乗问劫掠公率镇兵四出讨贼巨寇奸猾敛迹不敢入境一郡晏然秦中镇兵犷悍难制番人肆虐尤甚公至按其骄横者置于法镇将亦屏息聴命莫敢枝梧湖南寳庆衡永三郡旧食粤盐相距郴岭道逺价贵民多食淡者公为力请得改淮盐着为令夫人之才如水也刃也坳堂之水不能运芥舟族庖之刀不能中肯綮公所守多剧郡又乗兵燹蹂躏之余于闽中总摄巡道司马别驾司李诸事于九江又兼署驿传盐法藩司诸篆当是时狱讼簿书征发期会鳞分猬集拙者当此袖手惧伤而公泛应猝办处之若无事如利器之发新硎江湖之负大瓠茫茫乎其无津涯也恢恢乎其有余地也非夫内重外轻神定天全而才余于事者其能胜任而满志耶公行三字天交世居辽东铁岭卫祖讳必逺天啓甲子举人陜西宜君县令父光禄容宇公讳廓皆以公贵覃恩追赠中宪大夫如公官祖母孙氏母王氏暨公原配完氏俱封淑人继配金氏崔氏汪氏昆弟三人曰国泰直抚标右营防将曰永泰广东南海县令曰泰早世子二中坦邑庠生入直
　　御书房办事中坮太学生选县丞女二长适庠生朱中山次适选县丞张国琦孙三锦钰奎孙女一公自江西罢归既老不仕僦居都城与余比舎时或载酒过从因得悉其生平卒于康熙三十三年甲戌三月初十日春秋七十有二越三载卜兆于都城东便门外髙北店之南原孤中坦具行状请铭于余余惟公光明俊伟之槩磊荦果毅之才治行卓然可方两汉诸良吏皆不容无传也乃为之铭铭曰
　　佳城郁郁漳水蟠忠魂来游骖紫鸾南州巷哭留余酸山河气壮随朝元有子鹏鶱登大官素丝五马垂朱繁统辖郡县多凋残龚黄为易公为难精强综覈搯肾肝腰悬弓韔身据鞍福我人民摧豪奸晩乃敛退才未殚太行北走纷岩峦如堂封闭松楸寒撰公遗迹镌琅玕藏之幽竁永不刋
　　西园先生墓志铭
　　西园先生讳多学字觉初先世沁水人后徙阳城乡之郭峪曰从仪至先生八世矣七世广六世车皆隠农野不显髙祖珩初用季子好爵贵赠承徳郎户部浙江清吏司主事再用长子好古贵赠奉政大夫四川按察司佥事兄弟皆中甲科歴官并有名而佥事公初令元城有贵显不法公抗论置于理直声大着迁刑曹司谳决而奏免阳城溢额之赋事具邑乗通志是为先生曽祖佥事公子植修先公农业行义于里中先生王父也先生父以萃礼部儒官儒官公伯兄鸿盘万厯癸酉科举人歴仕景州知州儒官公荫积髙门行身俭让里中称曰长者长者云先生方重亮直不茍訾笑岿然儒行硕徳为学者师葢以其学施于伦物散见于事为自少而老敦行无厌是以于亲则孝于兄弟则友恭于朋友则信于凡所接之人则无不率是意而遇之以诚故其殁也学者悲焉曰天不憗遗吾师儒官公长子多闻为弟子员儒官公爱之先生事之如父未年三十有冉耕之疾狼藉枕席间至不可向迩先生躬为扶侍卧起汤药尝而后进比卒恸不自胜过时而悲儒官公以爱子故暮年竟忽忽而病先生捧手将敬肃容承志视气听声随事顺体躬自洁食饮视进多少为忧喜晨昏无少违间儒官公以安侍从昆弟同恩壹视儒官公既殁先生孤立或阋于墙堂构漂摇不可搘拄先生曰无庸平心和顔摩肌煦肉卒以格具邪心招其淑气学者曰白华之子棠棣之弟先生有焉余所谓孝于亲友于兄弟者如此幼与我冢宰公我先世父侍御公同学于乡我冢宰公尝曰吾曹兄弟也但各姓耳往来阡陌输写情好连日浃旬我先世父侍御公性严重老而归也阖门罕与人接独敬先生时时坐先生后披襟展顔举酒谭燕先生穆然其间神明湛定坐者融其心神静其视聴黙焉而退若皆有得也学者曰隠不违亲正不絶俗先生有焉余所谓信于朋友者如此平居崭然自持孤介峭洁若不可人意与人语温温焉侃侃焉勉其善而遏其非被容接聆謦欬者薰莸氷炭气沮意消里党急难咸恃以济卒无矜伐意学者曰伐木干糇之义先生有焉余所谓凡所接之人无不遇之以诚者如此先生安贫守约有以自乐而检身甚严余少壮里居侍我冢宰公游樊山之巅先生几杖在焉中席酒酣引避拉友人倚楼浮白语笑纵横脱略绳检中夜不寝先生明日面责余曰节饮养身君其念之自后毎见必以相规余至今思其言未尝不潸然泣也先生教子甚勤老屋三间借书枕册浸渍丹墨元日除夜犹闻弦诵之声渟涵演迤作为制义之文其书满家凝尘网虫蠧简齾翰余过而从先生为文尝闇窥窃探取其字句至今恧焉先生加意造士与我冢宰公结文社于樊川之上邑之俊人胜流毕集其中阅五日晨露未晞桑柘交阴丛花蔽路先生布袍草笠循河渚而来与我冢宰公山厓水湄危坐竟日以待诸君为文口吟手画赏其俊句或有不嗛嘅然而叹移时不乐余与先兄庶常公先生令子实亲炙其盛焉其时学者抠衣执经侍两公侧者厥后多所成立迹先生行事举十之一二以见其生平学力之専致用之美者葢先儒有言人生惟是感应之理从先生学者殁而益思之即余之不肖毎念先生諈诿之言则不禁潸然泣者是知先生之感人者深矣故论先生之行事而归本于学而序次之以为之铭焉先生一子于廷顺治己亥与余先庶常兄同举进士者也为永从令先生以故封文林郎先生生以前明万厯二十四年五月二十九日卒以
　　大清康熙十七年九月二十八日年八十有三以康熈三十三年九月初一日卜新兆于南坡之阡三孺人祔焉葢至是先生殁己十六年所矣初配孺人王氏继孺人于氏再继于氏女三一适贡监生李易其二皆为士人妻孙男一之麒康熈庚午科举人铭曰
　　长者传闻东山东始有显者张两公东山鱼飞鳞摩空我冢宰公人中龙世父豸冠光熊熊两家川岳灵所钟先生华胄承流风麟伤凤逝吾何从典型沦亡天晦防风木痛剧朞再终祥琴欲鼓声难工松柏已长宿草丰先生马鬛犹未封嵗周星纪加四冬执笔为铭辞载攻绪言皎皎悲填胷人生有情无终穷劖文珉石藏幽宫千秋不泐情与同海水有涸石无砻
　　麟昭张公墓志铭
　　晋故唐封邑尧都在焉昔季札观周乐至歌唐风曰思深哉其有陶唐氏之遗民乎不然何忧之逺也非令徳之后谁能若是说者谓民性既敦厖而又有先圣之流风遗泽故习俗异于他国余读诗至蟋蟀山枢彷佛见其意焉至宋时明道程先生为晋城令实涖我州以礼义节俭为教诲故其民至今皆力耕昏作减缩衣食其士亦却埽诵习不骛于声利有古隠君子之风如我舅麟昭张公其人也公家沁水为甲族讳之屏公者万厯中进士官陜西商洛道左防政为公之祖讳洪翼号万涵公者举于乡令直威县则公之考而余之外祖也外祖母王氏明吏部尚书王公之长孙女生三女季归先考尚书公廷敬母也外祖任威县数日而殁祖母携公扶柩归里归而流寇肆掠沁城失守公随祖母避兵于外家寇退返沁则家业荡落只余污莱数百亩公才弱龄以只身搘持门户里胥县役日夜踵门叫呼公应之有方时有伪官敛饷于沁不能应则拘公于狱者累月邑中耆老士庶咸曰不可祸清白吏子孙咸赴伪官别白伪官亦感悟释之方姜瓖之乱外祖母避阳城艰于奉养公往还阳沁间营办甘膬不恤勤瘁未几外祖母卒公身自舁槚材于百里外含殓祭皆不失礼及生母陈卒亦如之外祖有兄二人皆无嗣殁而于他所公毎愀然曰异时谁为酹一巵酒者因皆迁于祖茔之侧公于家人生死恩义大抵类此公雅好经籍为博士弟子锐志进取顾为家计累弗克竟业常训其诸子曰吾少遭多难未能肆力于经史汝辈多暇宜尽心治之公既不显于世尝慨然谓士不能绩学成名则当勤其四体以自养若安坐衣食无所事事世之大蠧也日常辨色而起往田间督课视其树殖耘耔芟柞收获以为乐或亲执农器以教耕作者曰我竟为老农矣治家综理微密不遗纎悉下至栅鸡苙豕区芋畦姜莫不井井中法佳辰令节召故旧邻里十数人防饮不立崖岸半酣后语尤不休然不及世务谈说者桑麻菽麦雨晴寒燠而巳虽居城市终身未尝谒见官府县举乡饮礼请为宾亦弗诣曰非我所乐也公体干丰硕精神充裕余官京师四十载公自家视余邸舍先后十三至无倦色恩意周笃亦筋力强固能然也年几八十犹善饭健步履谓可百龄呜呼孰意其竟止于斯耶公生某年五月初十日卒以康熈四十三年七月二十二日享年七十有八元配马氏阳城庠生马君铣女继配尚氏处士尚君元祚女皆柔静有徳子男五长问士庠生次衡士太学生马氏出次恂士奉祀生次征士廪生次硕士业儒尚氏出女子三长适拔贡生樊度中次适庠生李三畏次适庠生李肤功尚氏出俱先卒孙男七人克履太学生克晋业儒问士出克防衡士出克益征士出克有克贲恂士出克丰硕士出孙女五人问士出者二长适庠生霍正元次适庠生张茂功衡士出者一恂士出者一征士出者一俱幼未字以某年某月某日合祔于祖茔之侧其甥廷敬为之志系以铭曰
　　人之生有戚姻所自出为最亲我母之弟存者一人其敦伦也以厚其理生也以勤我视其貌抑抑恂恂我视其家肃肃訚訚懐才赍志屈而弗伸戴仁浴徳用淑厥身有山嶻嶪有水涟沦体魄潜藏兮秋复春孰究其年数之所臻
　　故永从令张君行谷墓志铭
　　故永从令张君讳于廷字显卿其家在太行山谷间之郭峪故一字行谷太行西来几万里至阳城迤南百里崭然而尽如化城蜃楼列嶂北向郭峪在其中谓之镇郭峪方三四里各倚山岩麓为篱落相保聚或间百步或数十步林木交枝炊烟相接自前明至今官侍郎巡抚翰林台省监司守令者尝相续不絶于时葢近二百年所矣顾郭氏今无闻而张氏其先独岿然以科目显曰好爵嘉靖某科进士户部主事曰好古嘉靖癸未科进士四川按察司佥事摧折权贵直声着闻曰以渐万厯癸卯科举人景州知州佥事公君之髙祖也考西园公讳多学邑庠生耆年长徳立行教子乡党宗焉君顺治辛卯科举人已亥科进士性直亮刻厉学问长予十嵗予兄事之平居侃侃自矜重予毎谓君之才如此又名家子当有所树立筮仕为贵州黎平府永从县知县南荒深昧之区日以益辟此天地之运使然亦必赖世有贤人君子能变其旧俗与之维新虽蛮獠穷乡使异类为君子故君之所以施于永从及永从之人所以报君者不过区区百里之间而其效可垂之百世风励天下不可没也黎平以永乐十一年始置府永从以正统七年始置县县逼湖广四川云南之介山谷崄峻杂苗分族而处俗凶犷不知礼义饮食言语与中土不相通耕沙砾溪淖以自食输賨布为租唐宋以前羁縻而己君至则身歴山洞间亲为诵説
　　朝廷设官化民之至意于是始以中土之法治之延师儒立党塾未几而弦诵之声响应溪洞矣常平仓制未设也嵗饥则苗民皆窜去赋既不办而县吏役皆逺雇他郡邑及滇蜀人君设仓庾讲积贮逾年得数千石仿义仓之法时其敛散于是虽凶嵗苗民恃以不饥苗俗昧昏礼世传鬼竿跳月之陋君悯焉置官媒聘币有额民便乐之月吉读法谆复感人争者愿息久则讐杀鬭狠之气以销民俗寖变而县以大治署雍安篆如治永从去雍安民攀号不忍舎去呜呼若此者可以观民情矣彼贪饕残忍者据百里之地日取其人而刀俎之虽其境在中土礼义素所渐摩风俗素称朴厚而使其人怨讟并兴噭呼狂走而曽不之悔谓民实负我不可化诲夫民果负我哉又谁则不可化诲者也抑治其民不张君若耳使君得一郡若一州或不在蛮獠边徼之地其所树立当又何如哉君之治行见于为吏者仅若此为可惜已滇中之乱胁大府遇害永从孤城不可守君携县印跣行匿山峒间旬日不得食苗民迹君所在铜鼓岩进稗麦食君求得君家人悉以送君所夫当颠沛流离之际而苗民之不忘其恩如此彼中土之民平居无事而噭嘑狂走岂其礼义之渐摩风俗之朴厚其性习反有异于蛮獠边徼之人乎是尤可为太息者也未几叛者平君竟无害携印诣军门陈情父年老愿归事比归家人无一失者当是时西园公已老而尚健人曰天之所以报君父子也君初为诸生我先公以元日访西园公闻君读书声归谓廷敬曰张氏子元日犹读书邪予闻而自儆焉西园公教君严至不令茍一步趋妄一语言西园公生君一子君生亦一子曰之麒庚午科举人君殁之麒走二千里丐铭于余余不得辞且曰子世家自子祖父及子皆好学问力行仁义其后必昌乎是皆可铭也君生于前明崇祯元年十月二十日终于大清康熙四十五年四月三十日得年七十有九君母于孺人君娶王孺人生之麒女五人一适江西建昌府知府王君嘉植一适甲戌科进士内阁中书田君沆余皆嫁为士人妻孺人生于天启七年二月二十九日终于康熙四十四年八月二十九日年八十以某年某月某甲子合君孺人于某山之原之麒女七人以族兄之子国梁为子之麒既别去余为君铭未发扈从河上济宁道中闻之麒举子名曰某予谓后其必昌者以理断其必然而事固己可验已铭曰
　　猗嗟观士为吏可哀天之生嘉谷伍蒿莱推较其本根谷美哉我友行谷君今若此往事犹増伤来誓止命不称君才时有以铜鼓之深岩君所庐蕉黄荔子丹襍肴蔬君逺游归来眇愁予太行之谷人尧风古饮沁水清流耕瘠土剪纸招君魂与君语公侯必复始昔有云君之孤儿贤且学文千秋及百世绳绳继我华其铭者信勿替
　　王君干六暨配陈孺人墓志铭
　　崇祯末流贼犯阳城山东右参政宁前道王公讳征俊死之公有子曰龙御府君有妇曰陈氏孺人贼既执参政公君谓孺人父必不屈贼往从必父子俱死无益乃变姓名阴左右公公果不为贼屈贼怒下伪县令使严繋公君夜忽悲啼不自禁贼察知公子益怒使铁骑勒君归立取赀来葢贼痛恶士大夫自宰执至庶官括其金皆以品髙下为率公为人刚而亷无所得金而伪令闻公名雅重公阴纵公还公谓君与孺人曰委贽为人臣当国家难以身济之事已不济有死无二君孺人涕泣请从公曰我人臣义不辱身汝曹无自苦今所传公死难时大书二十二字有曰身不任辱义无自免云云者君与孺人实亲承其命云公既遇难君孺人号痛庀丧事哀毁几伤生顾念父之孤忠恐身填沟壑他日谁当请褒卹之者于是强自节释忍死公公所自缢拂云楼君孺人终不忍再履其处其后毎遇公被繋及殉难前后十余日斋戒哭泣积数十年以为常初公所书二十二字君寝食与俱及公死难时始末谨书之牍跣行走京师诉当事当事相视闵黙卒无肯为公声言之者君毎与人言未尝不泣下也君豪迈倜傥而善自矜饬母范孺人教家严君多读书美言议为学官弟子顾心不悦学使者试士规告于公愿随国子读书公官蓟辽王母张太孺人丧君率孺人拜哭就孙位人曰知礼事母孝母丧尽礼如公丧张太孺人孙公肇兴为学使者以君明经上其名于礼部凡一再至京师终不就国子试曰吾父之大节犹未褒显也君虽外若豪举而其中有郁郁不自得者凡以防政公之故也顺治丙申夏暴病不能言明日遂卒四月某日也年四十嵗某年月日于防政公墓左始祖可考者曰四四生十十生懐英懐英生得刚得刚生聪聪生子文以冢宰国光公贵赠尚书子文国光曽祖也子文生昺亦赠尚书昺国光祖也昺生承恩葢自是防政公与冢宰公始分矣承恩生潜光潜光生如春嵗贡生当阳教谕以防政公贵赠韩城知县是为君祖陈孺人廷敬之从姑也祖三乐赠尚书父经正忼慨有大节孺人有女徳归于君方少而为择宜子者侍之生子及女君殁后甘虀盐攻荼蓼居垂二十三年闺门之内具有法度仪则卒于康熙戊午六月年六十有一观孺人助其夫子以周旋于防政公之侧以至公临难从容而死生无媿抑亦可以为忠臣孝子贤妇矣子男一人复绘国子监生女一人适余弟太原府学训导廷扆俱侧室李出孙男一人吉庆孙女四人廷敬有母之丧礼不得以文辞自见复绘泣以请曰始吾祖待
　　国家之愍纶而渴也未有铭吾父因未敢有铭今吾母不幸又殁将以某年月日与吾父合窆焉吾闻诸吾母当吾子髫发之年吾先人知器重子铭吾父母莫如子宜余固辞不获也且余惧防政公之大节久而无传焉因得牵引书之虽然孺人廷敬诸母行也假斯言以告哀亦吾母之念云尔铭曰
　　吁彼鄙夫贪生避死有僇其躬有覆其祀忠臣之后克享厥家佳儿佳妇以泣以歌奕奕忠魂庇其孙子敬作铭诗告于惇史
　　韩君佚园墓志铭
　　君韩氏讳崇朴字佚园顺治中余年十六七始识君一见以为异人杯酒结交而去其后请命于先公要君为举子业家塾中予居山谷间与先庶常兄闭门阅古书好自矜许辄曰吾志古之道耳何屑屑世俗事为由是见嫉乡里是时先侍御公初谢宾客乡之凶人至有侮予家者君至则谓余兄弟读书以通今致用家之不治曷以书为余兄弟始折节自克厉于是乡之长者既爱防善类其恶少亦稍稍解去君髙才能文章善开导学者余既于君有得而其于行身保家处世之道尤得于君者为多迄今五十余年葢毎念不忘也予自通籍守官自誓清白以贻子孙未尝不有感于良友规戒之言君之终也无以为赙乃辍山田一嵗之入为君窀穸资虽家人以口分不给告不恤也君又精于医药养生之事晩而深明理学堂奥虽复喜诗酒登山临水有春风沂雩之思人亦莫得而窥其浅深也君至性过人虽洒落不羁而游心防黙尝山亭凉夜相对于时月暗萤明清风萧飒忽语及生死大事两人抱头大哭哭已复笑如醉如醒如梦如觉由今思之犹复可笑可哭也往年君举前语以书谘余余应之曰孔子荅仲由曰未知生焉知死知生之道大学言明明徳其功始于致知中庸言至诚其功始于明善明诚之理乃生死之大闗未有诚而不明亦未有明而不诚者由教以入明为要焉故易传言大人者与天地合徳与日月合明与四时合序与鬼神合吉凶先天而天弗违后天而奉天时天且弗违况于鬼神乎天与鬼神不能违何有于生死乎是以子思之賛仲尼也曰譬如天地之无不持载无不覆帱譬如四时之错行如日月之代明犹之易传之义亦即明诚之义也谓夫子不告以知生之道则夫子之所以教诸弟子者果何事乎学者但当由夫子平日之言以求进乎致知明善之实生死之説不求知而自知矣予复于君者如此予是以于道徳性命始终之际思君之所以相勉而交警之者不能己于心也君好学老而不衰能为古文尤长于诗予懐君诗前后至数十首有云寒牕灯火平生语除却君知世不闻亦追忆昔时凉夜之时而予与君从防聚散之梗槩亦大略可覩己君终之日寄予诗髙朗超越了然生死之际则君之有所自得于中者益可信其决然也己予交天下士多矣如君者能有几人哉非予为之铭当谁属焉其孤时中辈以状来求铭按状叙曰韩氏系出南阳今为沁水人自五代宋辽以来兵革之余谱牒放失传之长老先世有为王者故邨曰韩王邨有墓在焉君又字曰韩山因邨名也其世系之可考者则自祖能始能四子长曰纯为君九世祖次曰聪三世生侍御曰恩次曰度五世生青州守曰肫仁六世生桃源令曰张防议曰琠纯二子长曰彪彪生锐锐三子长曰赠文林郎昆次曰王府典膳仑次曰王府仪宾巍临难不屈赠奉训大夫諡忠义庙食太康昆子曰子义恩贡再为县令累封中宪大夫通政使司右通政使子义生范君之曽祖也某科进士累官通政使司右通政祖仰斗初为邑学生后弃去博学修行名重士林是为少室先生父尊今惇厚孝友生三子君其长也君邑学増广生九应省试不利于有司幼聪警絶人五嵗失母马孺人自解去采衣不茹荤血擗踊哭泣如成人乡里传以为奇闯贼犯州邑设伪官専以拷掠士大夫刼取金帛为事比至沁水大索通政公家时君才弱冠先诸父往抗辨县庭不屈贼官相顾失色错愕咋舌释不问已而贼围所居砦君登砦楼语贼曰汝辈不过欲多得金帛耳砦中金帛悉以委汝贼喜诺已而贼败约攻砦破砦中人四散走先是君父已穴墙去君不知也以不得父在所出入砦内外寻父遂为贼酋所得贼授以一鎗一包置君麾下君以他事绐贼脱身走阳城白巷亲属家至则君父先在焉其时天晦防暗不知道会白犬引路以是得先达人谓天之相君父子也君初遇贼时身已被创求父迫竟忘其痛父子相聚背有血沾泥始知为创也葢君之诚孝如此事继毋霍孺人得其欢心与季弟友爱分甘解衣至老不倦亲族不能自养者君戒其子我与汝曹不食饮则已不尔则曷忍使骨肉失所生平轻财利类任侠者虽以教授供八口所余则勤施予又以其余买书贳酒莳花木畜禽鱼于所筑撮园中啸咏自得有奇书必借观手自抄写故所写书为尤多好饮酒饮则悉令子孙环侍有弗至则弗乐也君坦懐任运自适其适皆得于天性其行于家而及于友朋无间然者有感于予心也君卒以康熈四十又五年八月初八日距生之年月得年八十有四初娶丙戌进士某官王公度女有妇徳妇容卒继室以侯孺人生二子时中履中女一适南康府推官窦公复俨孙庠生逵子选知县斯在孙男四人然焘黙凤孙女三人以某年某月某甲子某山之原铭曰君惟有文为学者师深造道域乐天不疑予懐幽忧如馽如羁晩慕正学西日载驰众言淆乱将曷从之去圣虽逺简册在兹明善为宗尊闻行知明则诚矣时措咸宜惟君知我谓我不欺炯炯长存朗月朝曦君其不没万古如斯



　　午亭文编巻四十五
　　钦定四库全书
　　午亭文编巻四十六
　　大学士陈廷敬撰
　　志铭
　　朝议大夫刑部山西司郎中约斋李公墓志铭
　　始余从蔚州魏先生游得交李公父子其后公之子旭升今给谏君以文字及吾门因益愈知公平生甚悉后久不见时时从给諌君问安否无何以讣至给谏君为状谒铭于予按状李氏十世祖自孝义迁蔚累世以武功显然多厚重隠徳至父太公敦行仁义好善乐施尤称长者遂大积于厥躬以造其家公生而早慧为博士弟子员食饩上庠数踏省门试不利于有司以选拔贡太学省其父归里中魏先生方谪官家居以古儒者学行自任倡导其乡公既天质沈挚近道闻魏先生讲説益淬砺于问学家礼谱牒近世所弗急者公皆服习而修举之选中书舍人内阁地深严闗机密公恪勤尽其职毋怠毋泄迁户部云南司主事会用兵于滇贼垒未拔郛郭甫定封疆之吏以人未就业请免夏税以苏民或言士马供亿必资近境议不可免公争于庭中卒如公议宣属顺懐安蔚卫频年苦水沙冲压民屯田有司请捐其赋议不决公尽言无讳卒韪其説督理右翼兴平仓奸人窟穴其中不可究诘前后系讼累累弥歴年嵗人惮其役公则精心厘画洁身犯艰大猾屏迹进广东司员外郎摄四川司事蜀自兵后嵗赋日耗议者令増赋日急公曰养残黎如养剧病宜急培其元气疾疢弥年而重以很厉之药鲜不毙矣今惟责大吏招徕流遗田辟赋増毋俟重督于是议寝迁刑部山西司郎中榆次民段某奸防诬祁县范某谋不轨公得其情防者服上刑而无辜皆释会命重臣清刑狱公检爰书可矜宥者司得八十六人云中饥多掠卖人子女公察其伪券为断还者甚众公所歴官其事迹皆此类公纯孝友悌行于家施于族党比闾皆足为世表仪旌人之善成人之名保人之孤复人之产终身汲汲如营已私卫守备何君出仓粟赈饥未及上请而病以殁法当坐侵欺籍孥公力白得免兰溪丞徐喆旧有贷于公徐后骂贼死公急遣使持其券焚而吊之俭嵗尽出所积粟散施逺迩以为常至若建社学设义冢筑垣堡诸乡大夫之所得为者无不为事不可殚悉公虽谨厚檏直而天懐坦逸寄托髙迈自为郎出守黔中以缺裁不赴林居徜徉泉石诗酒以自陶写尝过龙门观太华适吴越芒鞵竹杖有洒然出尘之思卒之日犹驱欵段寻旧所钓游处归而与家人论文谈艺日夕不倦至夜分而形神离矣康熙三十四年六月二十日也春秋六十有八予尝闻蔚州殁而有异云气覆其冢上其为天人无疑今公无疾化去其骑箕尾歴星辰而亦与天游乎公之子六人昉辰行人司司副旭升壬戌科进士户科给事中与余有文字之知者也晖吉贡生暄亨甲戌科进士翰林院庶吉士映干光禄寺典簿曙畿廪生女一适太学生刘曧孙十四人呜呼公之所得于天全于人者如此此公可以无憾而世或谓天之报施善人或有不尽然者然观于公亦庶防可以明于天人之故矣公讳振藻字天葩号约斋初配史恭人继配沈恭人铭曰
　　蔚州宿学不可扪寒松晩节今弥尊流风百世尚可敦名家清切连髙门韦相传经遗后昆范公幕下罗璵璠少翁尧夫堪等伦矫矫介复何腾掀陇西世业堪重论维桑仙李深蟠根仲也耿耿登星垣季也词馆初髙鶱其余头角皆轩轩咸池迭奏如篪埙公胡不乐归精魂陇冈樵牧无敢喧
　　谢府君墓志铭
　　谢君名燕昌字翼之其先家平江上世祖曰宇以宋建炎中进士为定海令殁而民葬之后世依以不去遂为定海人元至正间为髙安令者曰嗣谦更五世为佥事者曰琛佥事以明正统己未进士初仕为上饶令政有异民祠祝之弗衰佥事弟璵生廷华君之五世祖也髙大父曰维寜曽大父曰纶两世皆赠参政大父曰渭明万厯庚戌进士累官四川按察使平水西有功民为立祠自其先世至按察仕者皆有功徳于民按察生子六人仲曰泰臻君考也赠文林郎君为人孝弟偘偘有节概
　　国初时海叛帅以数千人入据县君仓卒负亲出挈两弟匍匐丛篁险陿间黧面重趼连昼夜不息以免于难已而王师渡江余贼匿岛中将悉众来寇君率家人设守御谨侦候以兵法部勒之备未成贼至君白赠公寇亟矣盍避之公曰第以若母行毋更忧我贼入致公舟中公不为屈反覆数以大义且曰吾自度葬鱼腹耳贼怒公及于难当此时君呼号走海上啮指血淋漓求父在所岸上人遥望见之无不泣下后家益困嵗祲负米事母兄弟三人常易衣以出愉愉如也每催科符至辄掩巻而起已又篝镫夜咿唔声相荅和君读书过目辄能暗记所习诵丹铅校讐满于筐箧羣从子弟工举子业三十余人以君为师防母病君旦夕侍卧起三年虮虱盈衣带至不可扪中夜吁天祈代母卒备哀如礼奉赠公衣冠杖履葬焉以博士弟子员游国学试辄髙等冠其侪流谒吏部试经义判又髙等授州同知归而叹曰自吾父抱道不仕且仗节以死吾其敢违吾父之训于是耕海之旁泊然将老矣顾于邦人有大利害则准其力之能为无所惜小浃港长山桥横絶县东南当孔道毁于寇君治之桥完如初定海南东岗碶西接鄞东钱湖其中有渠嵗开碶版引湖灌渠溉田尝数千顷版之分有上中下自下上鄞为首奉化次之定海又次之嵗旱则湖水浅不盈不能达渠虽开上版而于定海田未有利君谓钱湖利三县田正赋是赖独定海田无利是无赋也请易置版于鄞无害而定海实百世之利县令上其言巡抚如君指既得请湖渠通流田尽腴壤比嵗大穰民歌舞以乐之盘岙为灵岩奥区樵苏饶于诸乡然环溪而入淫潦不时水髙数丈或经月断人行君则巉者削之洼者培之水深以冲者横以短梁填以巨石而险道以夷县负海夏秋多飓风学宫数敧倾君董其役鼛鼓劝工不劳而成君虽不仕视今之仕者其所张设措施为何如哉假令君出而仕或拘于文法掣于上官其所能为岂尽得如其所志哉君既号长者一夕盗胠百金去盗之主禆帅既觉将按以法君曰舍之使其人悔改又当乱时人乘间窃槖中赀君知其人弗问后人自悔恐愿以田偿君君立谢取焚其券今其子孙每食必祝曰愿世世毋忘君之徳然则君之行身与人不亦古之所谓贤豪间者耶君娶李孺人李先世以军功袭指挥使孺人则脱弃纨绮温恭俭勤相其夫子以致孝养于其亲教其子兼备恩义君弟妹之子若女孺人抚之如已子女使各有所成立君可谓有贤配已君性疎旷有精力尝自营葬地曰白峯为堂清溪为闼吾魂魄乐而安之卒年五十有五逾月孺人亦卒年五十有八君卒以康熙二十二年十月二十七日孺人卒以是年十二月二十三日以明年某月某甲子合葬盘溪下乐岙山之麓即君所自营地也子男二人长绪彦次绪章女三人皆嫁士人绪彦壬戌进士余既识其文君之弟监察御史兆昌闻君之丧将归过取别以绪彦所为状示余属之铭既读状叹曰是惟贤也宜有铭铭曰谁与仕者民亦孔艰有介于石被褐以完惟定邑乘记隠君子谢氏闻人载张载弛衔须骂贼气薄云霄彼此肉食竞以自豪惟仁成身式惠厥后亦继其志惟徳之有子弟师之乡社祠之或婴簮组多为世疵世所争趋君勇絶之为所不为讵庸以私人曷思之洋洋海湄海如有涯泐此墓碑
　　封户部河南司郎中在只王公墓志铭
　　封光禄大夫王公之葬也其孤山东运使廷抡使来请铭余与公同州里昔我先公为仲孙豫朋择妇于里中得公长女贤孝闻于乡邦葢公之行已教家以施诸世皆卓然有可称述者焉运使君初筮仕为青州通判始亲民事公来官舍提携嚢箧以家赀办公务屏去属邑饷遗不取民一物民颂惠和声满青齐间公夫人李卒运使君奉公归方是时晋郡县大祲蝗蝝徧郊野公归则出钱数十万缗募人捕瘗我先公分口食食饿者公亦捐糈周给州人以故不流离呜呼周礼相赒相卹之法行则天不为灾而民不困于嵗后世人各自私于是比闾州党有无死亡相视如秦越人莫之省顾一遇年凶荒则必仰于官之蠲赈幸遇长吏贤不壅于上闻又幸有仁主在上除租赋出金钱发粟设糜惟恐不及而吏之奉行之者犹有能有不能民之待泽者犹有及有不及则朝廷大恩其得被于穷檐蔀屋嗷嗷就毙之民者亦已鲜矣安得乡有君子好行其徳如公之自保其乡庶防犹有周礼之遗法乎太行古称竒崄实当孔道毁辕屠马不絶于途葢其岩窞颠防烈于深渊行者惮焉公出私钱修治之险者夷陿者拓载驰载骤行旅歌讴比予再经忘向者之艰而思公之徳借于无穷而太息之未有已也公所施设其利于人甚众为纪其大者如此运使君入官户部公时一至焉以观其所为及其出守汀州次子廷扬亦入官户部公戒之不资公府丝粒一如运使之在青汀也后运使君再涖山东公曰此汝昔所歴地盍益勉诸由是运使君奉公教惟谨以公讣而归也山东人攀留之至不忍别去然则运使之奉教而施于民者可知己葢公之修已教家既卓然可观宜其设施于外有过人者是以君子之观人必本诸内行也公讳璇字在只居泽州之南曰楸木洼者自太行而北有山涧涧水北流可数十里公所居在涧之西土田髙起草木脩茂上有流泉可溉花竹公之祖讳国寳父讳自振卜筑而安焉以长徳导其居人隠而未耀公与弟珣生皆颖异祖抚而竒之曰此两儿殆兴吾门乎公入州学为髙才生珣以武学生举于乡成进士公以贡入国学名在吏部为选人当需次县令而遽引还退居萧然自逺教二子皆有所成立此其于世之角逐于声利之场者所得孰为多少也家居益敦古谊睦亲族使皆有以自给丧者婚者徭赋之不备者缓急恃以无忧晩筑小堡名曰永寜聚族党勤守望讲孝友婣睦任卹之道不倦而公亦且老矣运使君以卓异荐入京师赐蟒服既又封公光禄大夫赠公祖若父官皆如之运使君迎
　　驾南幸
　　赐公古稀人瑞御书四大字可谓荣显已今年八月遽以疾逝二十一日也距其生崇祯十年十一月十八日得年七十公初娶赠一品夫人茹氏有妇徳生廷抡继室以一品夫人李氏生廷扬进士君无后以廷扬为后女适甲戌进士巩昌府抚民同知陈豫朋余之仲子即前所谓择妇而得公女者也又二女一适吕宸一适陈修元孙钧由庠生贡国学孙女五人先是李夫人葬某山之原至是以公卒之明嵗康熙四十又六年某月某甲子将啓其封而合葬焉铭曰
　　有辉自家而极崇于朝也不显其身则惟其子之褒也晋人载徳咸歌其休也徳之云遐若山峙而泉流也世继绳绳永光此丘也
　　赠詹事府少詹事田公暨配梁太恭人墓志铭
　　康熙三十年春正月学士田公以母丧去位予与学士生同乡同官翰林在直庐日相见而未尝一造其室至是徃吊于寝老屋萧然风日漏穿苫土不饰学士触地无容嘤嘤泣孺子声吊者感动叹息以为贤今世显者之丧重幄帟饰刍灵象物多致贵人书氷纨霜缣被檐衣栋以自旌耀学士无一有焉哭拜且已又拜而言曰吾母之铭敢以烦执事且先大夫懿行久不铭以俟当世之能文者幸执事毋辞余仓卒不得让诺而出余惟学士之贤而能不累于俗自力于孝如此其有由也夫公讳大稔字阜海马邑人王父讳世芳以明经为绛州司训稍迁太谷教谕严正直方律身以礼士皆惮詟向于学考讳嘉种耆宿长徳为诸生祭酒乡党化其行谊举三男子伯以诸生不屈流贼李自成忼慨蹈义以死公其季也生而夙慧一目数行下年十三补博士弟子员纯孝友恭笃践实行与人无贵贱少长接以诚意纾难攘急族姻肃和喜宾客时至命觞尽客欢口不言人过人有言者辄不荅或乱以他语饮于郊客妄谓公慢已怒与俱归讙于途吾酒方酣何尔遽罢若敢复饮乎适我公不辞比至客家客怒解竟欢如初夜有窃菽者僮物色得其人公谓僮吾家菽寜有符记耶温言谢其人人大悔改行公居心克己皆此类公卒以康熙壬寅四月年五十有三以学士贵赠中宪大夫日讲官起居注詹事府少詹事兼翰林院侍讲学士封太恭人梁氏山隂人父讳某以明经为学者师太恭人归于公也温淑静好善治内事公事亲孝太恭人晨昏左右恪恭罔怠公好客太恭人常脱佩环治醪醴肴核以尽公意公晩而不视生产太恭人用农事殖其家较晴雨时播种耕耘敛获皆有法则凡公之为皆太恭人相之也太恭人卒以康熙辛未正月年七十有九男子子五人长即学士喜辛丑进士内阁学士兼礼部侍郎次喜防庠生早逝次喜霔嵗贡生汾阳训导次喜鲙廪膳生次喜鰀南丰丞为后于仲父女子子一人适李维基孙男十二人学士又云先大夫弃不孝孤阅十稔矣所不坠我公遗绪以行身立朝者繄惟吾母之教观太恭人之行于学士为贤母于公为贤妻观公之行于世为贤人则学士之贤其有由也夫余是以愿铭焉铭曰
　　古者淳闷不相徃来我观于乡厥惟贤哉有美其居拒门弗开我观于家猗嗟贤母吾莫逐荣亦莫予侮昔相夫子秀出士林温恭其徳如式玉金有而不施大其后人峨峨塞山郁郁髙坟昭昭无穷视此刻文
　　提督陜西学政按察司佥事洪君墓志铭
　　始余竒洪生琅友之文琅友举进士为中书舍人相聚于京师因交其从兄谷一君知其人贤者也居数年君由礼部督学秦中而琅友官吏部以卒余闭门谢交防虽以君之贤葢于今絶不通问者十年余矣今年冬君之孤以君卒之月日及许给事承宣所为状以来请铭曰君治命也予不得辞君歙人讳琮字谷一又字瑞玉上世有显仕唐则黜陟使曰某宋则少师曰某明则尚书諡恭靖曰某恭靖有从子讳某以孝闻君之髙大父也曽大父太学生讳某大父赠承徳郎讳某父赠朝议大夫讳某以学行祀于乡君弱冠以尚书领乡荐国初为崇明教谕举顺治九年进士除平凉府推官承重丁祖母徐太安人忧服阕补广东韶州府推官歴迁行人司行人刑部主事员外郎礼部郎中提督陜西学政终养母许太恭人以康熙二十三年十二月某日卒于家年六十有五初君之生十有一年能一日为经义七篇惊其长老由是江之南北号曰神童顾朝议公弗深喜曰古之学者道积而有言今子学未成而言之多若是吾惧子之外饰也盍道务是求于是君自为童子已志于正学矣故其自莅事教士治民罔弗本于其学东粤新附建两藩王邑令府掾皆所易置凭依城社张距磨牙眈眈伺人君至则曰此濓溪先生提刑旧地也甫下车大书洗寃泽物四字榜之中堂为政精密严恕一以周子为师法成令修奸黠消沮强梗从化上下安悦折狱迎刃砉然而解讼者皆愿之君所旁郡县有寃狱皆就君治部使者行郡县必与君俱招徕流亡辟土田通贸迁民稍稍出水火而登袵席矣当是时兵犹未戢征调频繁诸郡县苦供亿弗继则吏执其咎曲江始兴保昌三县令至相继自裁君条上幇贴夫船长行之议谓夫船供应廪给额规而外若马匹折干索勒则宜革存留传银则宜请动支解运脚费则宜请例给邻县则宜议协济大吏韪其议雄韶诸郡吏民有更生之乐勒石颂君功徳焉郴桂之界乌春山有妖民郭天鹏者为乱时议以兵诛之君曰无庸兵密召乡勇计缚天鹏鬼子峝为亡命逋逃薮君选数骑乘夜抵其寨絶水道谕之顺逆祸福即日弭散防贼王秀等已就降至翁源复叛渡江大掠约贼党内应君用间诱使杀贼自効而督猺官与战禽秀殱余贼四十人曲江猺刼杀人君单骑徃鞫得其擅杀者七人抵法余不问全活数千人于是督抚御史台使者交章荐君于
　　朝君在刑部取歴代疏议释义笺注诸书考证晰疑使法必当情吏不得縁为奸律官私掘蔵物聴收用官私字误官司广西容县民坐掘蔵物误罹法者众君取旧律文为证事得白更着为令君之莅事治民其大者如此初君之教授崇明也敦尚实行风励学者毋苟趋利禄而文学之士彬彬兴起及在秦中慨然念曰国家所命督者学也匪独文也必学正而文兴于是所以造士之法悉准于古重建闗中书院祀其乡大儒横渠张子延李君中孚讲学其中掲其条目为学之序修身接物之要实与白鹿之防相发明葢闗中理学之传自明季冯少墟益推阐而光大之君则为之刋其论著布之学宫曰尔多士归而求之有余师也君之教士者如此以君之言其见于世者未能尽究其用而迹其所以张设措施之意悉不失其为学之指君于圣人之道可谓勤矣元配王氏赠恭人继室方氏封恭人以某年月日葬于某里某原以元配王恭人祔恭人婉嫕有内徳前君二十九年卒子男五人景行东流县学教谕觉行嵗贡生周行候选州同知云行太学生时行幼女八人皆适世家有名行孙男十一人述庠生逵遇遴遵邃选连迥逖遹俱幼琅友名玕为人谨饬有文善书法予之知君以琅友琅友之殁余不及铭而铭君可慨也铭曰去圣经逺注笺纷如孰集其成孰究其初相厥宅里大贤所居髙原郁郁碑石峨峨近垅墓者紫阳之岩阿赠工部虞衡司员外郎闇然卫公暨配贾太宜人墓志铭
　　康熙三十有四年里有贤媪夀届百嵗里中大夫士以其故俗风謡图冩屏风长筵劝酒以余滥爵厠名其中时实奉讳蒲伏弗敢跻堂惟国之人瑞愿因丧除而徃见其庐无何媪卒春秋九十有七余将徃吊于寝门会拜户部之命为装以行其冢孙维斗介其宗老太守君布状谒铭于余曰将开奉政公之蔵而窆焉乞为合葬之铭奉政公者姓卫氏讳琦字闇然称奉政赠公也年二十三嵗而殁媪封太宜人朝议大夫贾公某女今去奉政之殁葢七十有余年矣按状奉政公生而异姿赋质简静疾华躭朴不与俗伍考徳攻业亡于悴勤事父母有曽闵之行至今诵説孝子孝子云殁之日双亲垂白幼孤三龄而同懐弟妹九人咸在太宜人自箴盥始事早着令仪至是霜晨臼杵夜月机丝内勤事育外捍门户养三龄儿稍长严熊荻之教后为御史有名世祖朝奉政之赠太宜人之封皆以侍御故先太宜人以殁于是时太宜人年八十矣维斗才九龄两弟在襁褓初侍御君性刚严尝嚄唶人过人畏忌者多及是则御侮予抗横逆﨑岖艰难之中再兴卫氏故余以谓贤也呜呼以奉政公之笃于孝丰于才而啬于命天假太宜人立两世之孤儿登百年之上夀彼苍苍者岂无意于斯人哉是以余铭奉政公之合窆而尤兴起于太宜人之贤为可观感也侍御君令商城迁水衡杭闗及以曹官代巡狩于江南也皆秉太宜人之教令以行商城河无津梁解槖金倡其县人为桥以资利涉商城之人名之曰卫母桥其心存济施皆此类也考终之日乡里悲焉虽奉政公之不禄相见于泉门亦可怡然无憾也已矣奉政公生以万厯二十六年七月十二日卒以万厯四十八年三月初一日太宜人生以前明万厯二十六年十月十八日卒以
　　皇清康熙三十三年七月十五日男子正元更名正丙戌进士歴官御史内陞所谓三龄儿也孙男四维皇庠生卒维斗监生候补理藩院知事维本増广生维正増广生孙女一卒曽孙男二首榜廷榜曽孙女三卫氏先世为河东人迁阳城以甲乙科显者甚众奉政公髙祖世清曽祖九尧皆有隠徳祖天雨雄俊人也考遵训邑诸生有声儒林余北辕时太守公送之樊川之上谓余卫氏世行非子铭不彰余诺而行在道濡笔以铭不敢负太守君之属太守君立鼎所谓维斗之宗老者也铭曰
　　河东璿源其际清泚蔚彼裔苗产此杞梓不憖哲人光流景驶天岂谓然有美并起作俪淑媛造我堂构灵柯谢春秾华掩秀簮珥弗施象服爰授百龄未多千秋旦昼里馆晓闭泉庭宵明崇芒郁望哀挽怆声维北沁流维南析城髙山长川悠悠我情
　　兵部督捕主事厐君墓志铭
　　厐君名太棫字锦里其先即墨人上世祖某胜国初知髙平县去官人吏卧辙攀辕借令君抚我既不得请则曰为乡先生以矜式我父老子弟于是因留家焉子孙世居唐安里数遭兵刼谱牒散亡可考而知者逺祖有子三人伯氷仲佐明经为和阳县丞叔清自清以下遗其名君之祖道兴父志徳赠奉直大夫兵部主事母何氏赠恭人君弱不好弄独时骑竹马羣儿驺唱导从以嬉奉直君见而怜之曰吾田家儿后岂能有此乎及长侍奉直君羇游滑县居益贫君间闗南北竭力顾养奉直君孺人相继殁负土庀治窀穸过时而哀州里髙其行事君守贫益坚当此时盐法大窳巡盐使者嵗下司农鹾引目于郡县长吏按户口徴敛盈诎不平公私交病于是巨赀大贾各有分地受盐转输四出髙下其直以罔氓利然官引目亦由是通行嵗所上课如额官吏安之矣君独谓以吾意行法法无不善北游天津周旋客豪间欲以行其意人既知君长者就问之君曰母病民民不病法行斯善矣皆曰敬如君意以行盐使者赖其力皆爱重君固安董氏之分地也盐壅不行逋责盈积以属人人罔敢应者君曰是独不可行吾意乎至则与人约吾以急公家之务耳矢不以私赢病吾人行之未及期人以和辑官私办给凡君于盐防揽纲挈目亦不屑屑身自持筹算顾喜亲书册慕学行有褒衣博带之风尝慨然曰使吾当官以吾法行之官事必理时兵兴西南行间饟需急朝廷终不以军食困民下令能助军资者以官赏相激劝君由是入赀以太学生为兵部督捕西第三司主事正刑书惩周内慎平反舞文骩法之吏敛手却立莫敢仰视君叹曰法果不可以行吾意乎居六年崇明海闗税倾倒匳箧以自随曰吾故不欲以财自汚敢不洗濯奉职满差归次维扬驿舍而卒卒之日故时槖皆已尽无海闗一物一钱呜呼君之志固如此良可尚也已君孝友行义孤贫自立奋身郎署回翔嵗时初赠考承徳郎妣安人再赠考如其官妣恭人始骑竹马时赠君怜之而心不谓为然也今君所成立有异其亦非偶然者与君娶段氏无子贤而不妬忌为君纳两姬亦皆无子女一人段恭人出适里中冯生段恭人前君三年卒君卒以康熙己巳八月距生之年丙寅得年六十有四以侄嗣煊为后嗣煊卒以嗣焜嗣煜为后以侄孙奭为嗣煊后皆君所自择而立者君于内外行修笃如此宜皆可铭铭曰
　　材贤天畀匪直一科横鳞集翼蔼吉斯多安平之垒齐城防嶫洋洋国风畅彼条叶氏之墟壶山且长蔽芾勿剪茇此甘棠流风邈矣复其孙子君奋孤童逺踵祖趾余分闰气产生骏雄光岳所防就日翔风白杨萧萧青竹斯在摩简篹词投笔一嘅
　　巡抚浙江兵部右侍郎兼都察院右副都御史公孚张君墓志铭
　　阳城古尧都东鄙地其人能世其道徳风化之美以余所闻于长老士之以文学节防事功著名于时近代则原襄敏公杨正肃公张太宰公其尤卓卓在人覩记者公孚太宰公侄孙也公孚其字讳泰交居虎谷里其地在沁水傍沁水一曰洎水故又字洎谷上世祖可纪者曰演曰纯曰晓晓以子升贵赠中宪大夫河南卫辉府知府以曽孙慎言贵赠光禄大夫太子太保吏部尚书髙祖升明嘉靖庚戌进士歴官河南左参政以孙慎言贵赠如其官慎言万厯庚戌进士累仕至南京吏部尚书加太子太保称太宰公着其官号也曽王父天与増广生王父慎思贡生父履祥诸生皆以泰交贵赠如泰交官公孚之始生震雷绕舍有龙起壁中其明日隣媪梦天乐声送儿来公孚生而秀硕有异质髫龄即知问学父游覃懐间久不归迄不知在所思慕悲号诵孝经至显亲扬名呜咽不自胜年十二试于邑令令竒其才甫冠大父殁家益贫落欲弃书册为贾人者数矣会祥符张君甫令邑中试邑中诸童子见公孚尤竒之初公孚业某经至是张君授以春秋胡氏传遂治春秋康熙辛酉举于乡壬戌予承乏翰林掌院学士领贡举同被命则相国前吏部尚书钱塘黄公工部尚书大兴朱公相国前户部侍郎合肥李公皆嵬然耆宿谓余以文字为职业属予勘定至春秋巻得公孚文予曰此可以魁其经矣诸公曰中有眷眷两字未知所出予曰有之诸公于是与予畧有异同予反覆公孚之文未尝不叹其果可以魁其经也先是予子壮履诵诗及易及见公孚通春秋传因令从公孚学春秋葢公孚之于春秋可以为人师矣公孚虽为进士凛凛自修饬耻干请舍馆授徒士之游其门者彬彬如也居数年家益贫仕为太和令滇南去京师万里予亲为治装祖道别去居五年太和大治行取授广西道监察御史巡视长芦盐政御史例嵗二八月内陞外转各一人在差则否公孚以特防内陞迁太仆寺少卿提督江南学政未一年迁大理寺卿数月迁都察院左副都御史又迁刑部右侍郎未防巡抚浙江自太仆至巡抚累迁皆在学政差葢上之知人善任如此公孚之在太和也治大理附郭民苦供亿多窜亡兵占民居且十九而悍卒骄横以县庭为营房令莫敢问前令僦民屋以居至则吏请就民屋公孚谓县令命官宜有体何用民屋为遂驰入县庭方视事庭中营兵来校射公孚谓县令临民地非兵校射所语不孙鞭挞之于是诸营詟伏永昌道辖七府大理辖八州县而太和独困烦役提学道临试及提督道府公廨修葺诸所需物皆累太和民公孚曰民曷以堪耶请以府归五州县道署归八州县提学道归十三学使供其费提督则自葺其廨莫有违者兵粮由府佐给公孚曰有司责也县收府放徒烦转运何如县收县放之为便大吏韪其请里中民夫苦轻役力除之虽上官皆出赀募不复轻役一夫营兵混民居男女襍沓为择地立屋由是兵民异处矣嵗编审丁户例有心红千金之馈公孚誓于城隍之神而革之至学宫城垣义仓义田诸废具兴不劳民力此太和之所以大治也公孚之诗予不多见今读其去太和诗防苍石在无船载洱海风狂有岸登此非名句耶其流风可想见矣其为御史也有疏通选法顺天乡试冒籍山左饥民诸疏一日朝退见旗人索债殴职官问其所偿数已逾倍毁其券鞭其背事涉势要弗顾也赛黄彪李三者巨猾也以私怨杀人诬山东人张乙所杀狱成矣鞫得情乙释焉一日过予云刑部吏持文巻来独迟某廷笞之刑曹哗然以为例无有夫笞吏非例独不犹愈于阘茸者流乎予时因朝会语直公孚哗者乃已其在长芦申条约革陋规人惮服焉其视江南学也絶交游却私函虽家书必开封使人察之无他语始取视焉而待士惟寛士皆称之上由是愈益知公孚矣其巡抚浙江严交际抑奔竞恤灾眚锁盗萌留标兵以壮节钺筑江塘以弭水患民赖以安
　　驾视河士民请渡江幸武林
　　上召对行宫温语延问予时扈从在武林亦未及相过从其后邂逅于吴门执手为别明年公孚遂遘疾以殁方
　　回銮时对阁臣言张泰交居官甚优如是者再
　　上知公孚者甚深而公孚之所以报
　　上者虽不能究其成功而心力亦已殚矣及卧疾上章辞归里
　　上遣内阁中书噶尔泰驰驿徃视章未下而公孚病且革前一日诸案牍犹耳聆口授及暮便不成语质明而逝时四十五年正月二十六日距生之年顺治八年四月十二日得年五十有六
　　上闻而悼惜赐卹逾常等予尝谓阳城人有陶唐氏遗风虽其人类能自立以有成然更歴二帝一王迄今四千余年之久其渐被而陶染之者徳化之所及犹有存焉况亲逢
　　圣人之教者哉观
　　上之所以终始于公孚者可以感发而兴起矣阳城人及予所接多伟人竒士不具列而称原杨二公者以长老之所传闻世逺而论定也若予所接则姻娅友朋予之言既不足取信来者而又恐因是以累公孚也若公孚之所为既能承太宰公之家学而或亦可以无惭于原杨二公也矣后世必有知而论定之者公孚既幼失赠公自稚长每一念至哀痛感人友爱弱弟弟亦恭谨甚
　　上尝赐额推诚遇人夫知人则哲是之谓与母范氏前母曹氏赠一品夫人母范夫人之殁公孚毁几殆哭而目胔皆裂至为巡抚目尝不能良视
　　上见每问焉初娶潘氏赠一品夫人夫人当困窭奉姑至孝备极敬养之宜及卒太夫人悼恸至以累其夀继畅氏继石氏封一品夫人夫人某官某女族贵而贤容以徳充仪以教立不福而灾又继乔氏实主裳帷脯醢之事哀礼咸至以归于乡国初畅夫人有二子丧皆未及中殇将以某年某月某甲子合窆于某原之阡女子子四人潘夫人出者一适前翰林张公道湜子廪贡生徳渠先卒石夫人出者一未许字其二人侧室某氏某氏出一许字户部左侍郎田公六善孙晋一未许字以从兄泰来子汝钦为子今走千数百里以状来谒铭于予者汝钦也汝钦敦厚有家风克纉前绪用光于后公孚为有子矣铭曰
　　生士乡同里闬垂景耀披芳翰思古人不我见居是邦慕喆彦天茫茫知际畔君才富十倍算百年路浩坛曼吁嗟乎才过半铭蔵幽发永叹
　　奉直大夫达州知州立轩林公墓志铭
　　余获交海内贤士大夫垂五十年最笃契者惟长洲汪编修钝翁新城王尚书阮亭二公而已二公有入室弟子曰候官林佶者以二公故游吾门余亦以二公之学业期之每来谒视其色辄愀然若重有忧者予询之则知其父母老矣以拔贡来京师欲博升斗之养而不遂也无何佶归觐因举于乡而父殁终丧再上春官不第乃以献赋被
　　防留直
　　武英侍书而母又殁佶哀号痛禄不逮亲而终天抱恨也衰绖蹐余门告奔丧归葬且捧其兄侗来讣濡血篹状以求铭先人之墓余何忍辞按状林先家莆其迁福州自元进士重器始也四传至明知江寜县真而林之家声益大又再传而林之子姓始衍凡十二传而至于公讳逊字敏子立轩其别字也幼刻苦力学为文踔厉风发贯穿古今竒而法也久噪场屋不售
　　国初以嵗贡授校官旋中甲午乡试副榜膺特荐始择为吏也令三原七年以清节自砥不名一钱古之遗爱也擢守开州未期年遭父丧去职再补达州嘘癃噢残孑遗用康施政理人绩未竟也以不能媚事上官投绂归隠返初服也平生未尝一日废学复不妄学明体达用根据经史有大醇而无小疵也教子弟务循谨守礼法不汲汲荣名朗陵万石之风也二子皆通经学古不溺流俗灼然可致显扬也自少至老撮抄羣书几等身耄而勤尤世所希惜炳烛也配陈宜人福清诸生陈公自程之女也产名家多媺行归公后早经辛苦井臼亲操中膺朱芾荆布不改勤且俭也其大者则孝尊章和娣姒教二子皆有学行抚三女两以节孝着也他如处亲族邻并以恩礼待臧获以仁凡寻常闺门之所有者不足为宜人道也呜呼公为州县长所至而民安之去而民思之居乡而人敬之无不称为善人长者公之得于人而非蕲于人者也罹兵乱不能侵遭荒嵗不能困宦途险巇履亨蹈夷自若且与宜人俱享上夀令徳考终公虽诎于天而卒未尝不信者也赠承徳郎一鷟封安人陈公之王父母也封奉直大夫鼎春赠宜人施公之考妣也署教谕侗己夘科举人
　　武英殿侍书佶公之二子也字薛未行以纯孝殁曰孟端嫁署教谕陈国琦曰廷端嫁廖超奉
　　防旌表曰璋端皆公女也监生在防在崋廪生正青监生在衡在峩在岍公之孙也适庄宏者曰淑嘉适庄应琳者曰淑平适陈朝爵者曰淑和适陈圣恩者曰淑禧公之孙女也曽孙男十二人曽孙女十人尚幼也万厯四十七年五月十二日未时万厯四十六年十一月初四日丑时公与宜人生之年月日也康熙四十年九月初六日子时四十七年九月十七日未时公与宜人卒之年月日也公前以康熙壬午卜葬于北阡之长林庄林氏先世聚葬之原也今卜以某年月日奉宜人之丧合诸墓从先志也凡状之所详余撮其大书之其未详者有子若孙能传而述之也呜呼世族大家世非乏也然遡四五百年名徳相承守谱牒奉丘垄诗书之道益昌如林氏者有防耶惟徳与年不可幸致髙行清节蔚为儒师且夫妇皆八九十嵗如公者又有防耶佶所悲者以不能取一第慰其亲又以不及视母之含殓为伤痛然人子之所以不朽其亲者固自有在佶憾虽无穷而亦安以是为歉耶况侍医药治棺衾有其长兄在佶之哀其亦可稍纾已乎余于汪王二公皆尝有一日荐剡之雅独于佶未汲引不能不徃来于懐焉然佶已自受知
　　九重矣储其才以养其器异日所以显扬其亲者又乌知所穷耶是公与宜人亦可含笑地下矣是宜铭铭曰闽越无诸为始封山川郁积含敦厖士不游宦道自尊自唐及宋乃渐通儒先蔚起相撞舂长林得姓林所宗遥遥华胄莆田分十二传逮奉直公读书汲古深磨砻一行作吏扬清风巻懐引去直如绳年髙徳卲声弥宏夫妻白首相敬恭生子倜傥才过翁考文徴献饬其躬是穮是蓘维年丰有郁北阡峙巃嵸堂斧嶻嶪排幽宫左昭右穆环重重松楸夹植荐豆豋既安既固神所凭福流奕禩垂无穷
　　封萧母程孺人合祔墓志铭
　　翰林侍读徳州萧君视畿辅学政公亷造士显闻于朝廷事已报
　　命辄用亲老乞归养至是母孺人年八十有八以康熙二十年十月二十九日终于里第明年九月十五日合祔于封某官府君之阡先事侍读君以书状徴铭于不佞敬曰惟豫之侍吾母侧也时时为婴儿戏而吾母亦以婴儿视之惟豫忘乎吾母之年而吾母亦忘乎惟豫之将老也今则已矣为婴儿戏不可得矣吾闻其言而悲之侍读君以终贾之年蜚英馆阁及其奉使命司文教风裁岳岳不为俗凂海内士林有识之流闻声相思喁喁向望宜且旦夕枋用当此时侍读君年未及壮弃其官归养母至二十五年之久孺人期颐康强考终无憾而侍读君追忆之言犹自悲如此余于侍读君忝齐年防僚伍浮沈一世进不能有所建明于时退不能安其亲一日之养如吾向者母夫人之大故悠悠苍天抱恨无极此吾之所以为悲者也余既悲侍读君之言又窃自悲孺人之所以教诫其子有类于吾母者可得一二指数焉方侍读君在馆时迎养孺人俸钱不足食晨餐夕膳数进粗粝孺人则喜曰为翰林一如为诸生吾安尔养也是时余亦迎养吾母夫人于京邸归之日解儿故敝衣持以去曰识之愿儿无忘布衣时也侍读君告而归杜门深居泊然无营孺人为治生产娶一妇曰吾甚幸犹能为尔娶一妇矣嫁一女曰吾甚幸犹能为尔嫁一女矣则又喜曰为乡绅一如为诸生吾不责尔养也余以母夫人病请急而归也母夫人病良已戒其子曰女徃哉吾为尔娶妇嫁女治装具给资斧焉慎母爱官家一钱葢侍读君督学驻畿南余过而遇诸途然泣以相告也俯仰三十年出处离合之际多有可悲者孺人方登大夀以终而先夫人宰树已拱矣此岂不尤可悲与孺人姓程氏故指挥程公讳尚之女生有淑姿端慤慈仁及笄归于封某官府君府君豪俊不羇遭家中落孺人佐之勤俭家以复振抚异母男惟干不知其非孺人出也孺人生二男子惟晋丁酉武举人凤翔守备惟豫即侍读君戊戌进士与余同读中秘书者也女三人皆适士人孙男九人孙女八人曽孙六人曽孙女七人孙男女九人凡内外孙数十人每遇良时节集坐前负者抱者卧枕膝者牵衣跳踉舞以嬉者孺人颔而乐之骄矜之色忿懥之意生平无几微见于容止会地大震侍读君急趋掖以起孺人从容言何苍黄乃尔徐整衣出户庭其仪度闲饬类如此所居竹竿巷与田中丞雯母居比邻二母以贤徳相式好田母之殁中丞以书币走千里使敬为传记母轶事今以侍读君之请而铭孺人异日有传列女如刘中垒其人乎并吾母而为三良可无愧词矣故宜铭也铭曰
　　世有母师教始帏庭微隠毕达万目指称党序官政以翼以行我初受书先母讽传发于其事老而不颠奕奕萧君儒流竞贺母诲良嗣谨小至大我蕲其施蜡貌巵辞君母教士祝其尸古求忠臣于孝子门白首孺慕忍负
　　大君奉檄未晩天与斯文徳水之阳白云如晦幽堂万年芳仪俨在我作铭诗石永勿壊顾瞻旧阡辍笔遥嘅
　　张母成太孺人墓志铭
　　故陜西巡抚右副都御史阳城张公讳瑃以名御史受知
　　世庙擢抚闗陇政化大行清名盛徳流芬海内而以封通议公讳某府君为之父今户部主事茂生为之子而成太孺人者中丞之母通议公之妻户部之大母也户部官于朝闻太孺人丧以冢孙请承重遄归手疏其大母内行问铭于余余方有母之丧且祥矣覩太孺人之事状而益有恸乎吾母也太孺人生七十年而殁而吾母之年不能周一甲子太孺人素健无恙而吾母多忧善病天与以劬劳有限之年而遽夺于忧病相寻之日视太孺人之康寜夀考有丰歉之殊焉悠悠苍天其谓之何而能不重余之悲也太孺人姓成氏父讳朝轩母王氏有家范通议公元配延太淑人既没继配太孺人当此时中丞公年十二嵗矣而通议公贾于黎阳卫原之间两尊人俱在堂晨昏孝养惟太孺人是依尤日夜课督中丞公曰张氏世有隠徳而儿器宇异凡儿他日兴者其在汝乎而中丞公兄弟天性孝谨用能得太孺人欢余观太孺人相其夫子孝其公姑教其子为世名臣而康寜夀考获有宠荣宜矣如吾母之淑徳懿行积忧病以终身而曽不能安其子一日之养无汤药之尝无饭含之视而为其子者犹然偷息人世殆不如中丞公之生顺而没寜也此又余之所以悲也太孺人生以前明万厯三十九年四月十四日卒以
　　大清康熙十九年三月六日子四人瑃癸未进士即中丞公璘官生候选州同知俱延太淑人出璿廪膳生员璡国子监生候选州同知女一人太孺人出孙男三人茂生廕生户部浙江清吏司主事揖生拊生俱幼孙女三人庚申十一月某日祔葬于通议公下佛之阡铭曰猗嗟张母教以成其子母兮鞠我我则昧罔耻泽犹杯棬迹陈图史忍令喆母有子如此师彼贤豪以终吾母之志而已矣
　　冯母杨夫人墓志铭
　　余少时伏里中闻代郡冯秋水先生学本经术以麟经世其家起而为吏所歴有声名余虽不及见公心仪其贤及后登朝忝贰国子师公之子云骧实分教诸生馆下赖君力以亷正佐佑余余得不愧于诸生余用是知长君之贤余为翰林学士与庶常诸君相周旋公之子云骕从授经者数年又以知次君之贤次君之子防少年取科第时过从于邸中余于是益知冯氏三世皆有文而贤何其盛耶余去京师两冯君皆将母家居康熙甲戌余被召来京师见防问夫人无恙夫人者秋水先生方伯公之配而大冯君以参议辞其官小冯君以翰林编修请于朝朝夕侍养所云将母来谂者也越明年乙亥夫人卒两冯君为状介修撰胡君孟行以铭来请余与冯氏游旧矣况重以孟行其曷可辞余乃今知冯氏之三世有文而贤者皆以夫人也夫人生有贵徴通诗书明大义初归于冯也姑太夫人以苦节孀妇时卧疾夫人襘裾不解目睫不交累日穷年侍益以勤至脱簮珥以充甘脆省侍御服用以佐夫子所不逮由是方伯公入则承欢出则问学益得肆其力于翰籍铅椠之场与当世贤士大夫交游意雍容自得也迨举贤良方正自为滦州守以至大官夫人未尝不从以奉其姑以佐其夫子着短布澣濯之衣辟绩不少休人谓夫人贵矣何苦复尔夫人谢淡泊吾所安亦令儿曹体吾意耳其时大冯君已成进士而夫人戒惧其词由是方伯公感夫人意砥节砺操干干不懈始终为世闻人先是顺治初公备兵西寜贼数万骑薄城下夫人与公约必死当是时编修君始生夫人属乳媪曰城破在旦夕我夫妇为人臣子必死于难此儿生不幸不能复相顾矣在围城中四十日而始解诱之百端公不为动夫人实相之由是方伯公坚忠亮之节着撄城之功世莫不贤之夫人平居教诸子孙五六嵗时皆口授以孝经论语矻矻晨夕不厌而两冯君及子侄皆后先防名于时其所造进方未易量余故曰冯氏之三世有文而贤者凡以夫人之故也自方伯公之移疾而归归而殁也夫人蚤夜劬辛执勤俭以推慈逮物凡养孤独无告以百人为率月人给米一斛病医药冬裳衣时其缓急今行之三十年所矣余谓冯氏之兴未可量者事殆有徴也故非夫人之泽不及此夫人姓杨氏明庚辰进士兵科都给事中恂女孙太学生可植女年十八继室于方伯公公贵封夫人初公娶傅夫人生参议君四嵗而傅夫人殁遂养于王太夫人夫人归冯而请于太夫人曰新妇当日夜奉太夫人欢奈何以孺子忧太夫人太夫人无自劳苦新妇自能子孺子王太夫人喜夫人抚视恩勤备至参议君迄今状夫人而号泣天乎竟夺吾母葢几不知夫人之非已出也呜呼夫人信贤母已秋水先生讳如京秋水其字官至广东布政使司左布政使男二傅夫人出者云骧乙未进士福建督粮道布政使司参议夫人出者云骕丙辰进士日讲官起居注翰林院编修孙男六璧乙夘举人防戊辰进士广西梧州府同知壡防庠生防防幼孙女六人介夫人之状以请余铭者编修君典试所得士初编修君之奉命典江南试也夫人戒之曰江南人文大邦汝先君之旧莅兹土也其无废先子之功汝徃慎之哉编修君顿首受命所取士后对防果以状元及第则今之介夫人状者胡君也夫人言行皆应铭法铭曰
　　世无少君若孟光神明乖违愆隂阳遥遥贤淑连梓乡才徳殊邈匹配良断织劝学感乐羊慈逾所生如穆姜礼宗母师代所望惠班女诫罗缣缃躬勤余廪霑翳桑布施福徳能思量儒门淡薄家风长像末陵彛邪炽昌悬鼓定水皆微茫优昙鉢花难再芳考终徃生理则常为世标景与津梁我铭懿行心洋洋金石可泐词无伤
　　乳母赵墓铭
　　乳母赵乳陈氏儿廷敬时嵗饥儿生月有十日凡以乳入陈氏门者已连十许辈儿见辄啼赵来儿就其乳食则不啼赵一乳窒以一乳乳儿母夫人忧之更易他乳又辄啼不食于是赵乳儿五年出陈氏门年七十二以疾卒及见所乳儿官御史大夫云葢至是母夫人见背已九年矣当夫人在时及见廷敬为翰林学士于时方优游文墨之塲责轻而宠深有余乐而无他忧也比者洊歴公卿出入禁闼兢兢乎惧不克终吾少而病老而忧忧之时吾母夫人不及见而赵见之今已矣谁其忧吾之忧者赵卒以某年月日某年月日葬于玉溪之西原铭曰
　　玉溪之泉其流溅溅玉溪之峯髙云游空既固既崇安保母之躬
  </div>
  <div class="pagination">
   <a href="午亭文编_page67.html">
    上一页
   </a>
   <span>
    ...
   </span>
   <a href="午亭文编_page63.html">
    63
   </a>
   <a href="午亭文编_page64.html">
    64
   </a>
   <a href="午亭文编_page65.html">
    65
   </a>
   <a href="午亭文编_page66.html">
    66
   </a>
   <a href="午亭文编_page67.html">
    67
   </a>
   <span class="current-page">
    68
   </span>
   <a href="午亭文编_page69.html">
    69
   </a>
   <a href="午亭文编_page70.html">
    70
   </a>
   <a href="午亭文编_page71.html">
    71
   </a>
   <a href="午亭文编_page72.html">
    72
   </a>
   <a href="午亭文编_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
