<!DOCTYPE html>
<html>
<head>
    <meta charset="UTF-8">
    <title>衡庐精舍藏稿 - 第 22 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>衡庐精舍藏稿 - 第 22 页/共 23 页</h1>
    <div class="content">　　明　胡直　着
　　墓志铭
　　曲江萧处士墓志铭
　　予昔为郎时同里萧令尹永陵以谒选晤都中覩其人禔身靖饬询知为曲江公子曲江公吾先子宿与也益起敬焉嗣闻令尹尝典教常熟而从兄教授式并时教江隂相去仅百里迎养曲江往来二邑间尝乘畵舫徜徉倡和遂成帙集适七旬士夫夫觞咏庆祝缙绅荣之予亦叹羡慨予先子早世未逮也今年予自蜀解文衡令尹以兄式所为曲江公事状谒铭予曰是世谊何可辞按状公讳筹字充猷号曲江其先宋大理评事徳寛公由吉水之螺陂徙居泰和之禄冈螺溪自大理而上逺有端绪九传至诰封工部员外郎是为曾祖生寻甸太守公集号半庵生邑庠生绚绚生四子公其季也公少敏有巨人志以诗补邑庠弟子员天性淳懿不事华好平居务继先志事父母善承顔色惟意欲为防不殚心生事塟祭要不诡于礼奉母严孺人尤谨事伯叔父犹父也未尝先以贤智训子侄义方曰汝祖半庵公岂独甲第显乎其清白足传也以故令尹与教授有闻时里人盗塟徳升公坟侧又侵大理公茔公毅然率子姓白于官竟抵其罪而坟无毁中年承诏例荣以冠服遂絶举业行吟江浒之间意泊如也娶唐福黄氏继沙陇胡氏咸守公家范男五人长曰崇即永陵附籍楚逺安以贡擢常熟隣水教事陞尹山东萃邑次昆邑庠生次嵿例受冠带次岩干蛊克家次嶪王府典腆俱黄生孙男七某曾孙男十一某曾孙女二距生成化丁未十二月初十防嘉靖某年月日享年七十有九兹卜塟于本里丁山癸向之原塟之日六月十九之吉也呜呼公可谓不怍世徳而奕奕有贻谷矣于是乎铭铭曰承先不怍岂曰其赢贻后有谷岂曰其荣卜兆厥里曾孙伏腊咫歩林林千秋万嵗谁哉侵
　　上林苑监署丞平溪王君墓志铭
　　王君讳一觉字智卿号平溪葢讳贞誉耻斋公仲子也用王父命后太仆卿讳贞吉修斋亦仲子少治易嘉靖乙夘补邑诸生戊午为太学生辛酉例授上林监署丞待次给假归养嵗庚午部檄当行君不忍去八旬亲留家食侍修斋公若干年乃后修斋公天年下世服阕万厯辛巳始谒选都下今年六月上林苑署丞员缺将实授先二日暴病竟防嗟乎始檄选而以亲故不赴甫选而辄以疾夺且死其命也哉其命也哉君体癯若不胜衣然天性刚耿不设城府见者接容貌聆謦咳已覩见心腑矣既后修斋公生能养卒当大事无弗尽诚信而及耻斋公夫妇之卒塟亦无弗如事修斋公者王氏出后能两尽子道谓仅见君上世茔为势力者侵夺君奋发倒私槖恊族人理之族之人数万指莫不指目君服其首义其它周所识窭无为食鳏无为室者凡若而人庐陵太学生段某同舟疾疫从者莫能兴君周旋其间不因人言自便卒亦亡恙识者髙之族里有争君毅然指曰若直若曲若可若不迄无吐茹态以故善者悦其直即黠者无怨也予雅游修斋公公笃信古人之学君从父贞啓从弟一俞世其业而又皆善予予尝辱挈登娬姥讲业虎鼻龙洞之间君闻有味乎其言退自感发恨得之晩告其族姻曰不学讵可践斯人哉于是延知学士训其二子必隆礼际腆餽饷故二子亦蒸蒸期上达众诵君遗子以善不以金谅哉葢君渊源先世又尝从其族祖南岩大夫学而浸润者非一晨夕故君之履以孝为根干其趋义弃利如此咸非苟而已也君生嘉靖壬辰十一月卒万厯癸未六月十五日年凢五十有二母梁氏封孺人前母龙氏周氏赠孺人本生母郭氏娶张氏水部玉屏公侄女子三万昹邑庠生万曈业举皆有隽才所谓蒸蒸期上达者是也万曜庶母出君方强仕即营夀藏于五十九都刚角之原逮今十余年騐视之吉将以某月日厝君于斯而以南岩大夫状来请铭铭曰
　　彼其之子絶裾呈身曾不如君部檄临门而留以亲彼其之子持筹课利曾不如君倒槖靡时而急者义岂不悲防临铨告殒一命未歴孝实为之匪天攸抑旅囊既匮孤榇萧飒义实为之匪人攸厄爰悲爰绎贵弗以禄夀弗以世天定报覃有爚其嗣刚角之原以延万禩
　　杨母萧孺人墓志铭
　　杨母者杨仁叔母萧氏讳曰重闗出南溪故相尚约公之族父讳其陶号履素有行谊尝出身济公家事寓上都拾金索金主还之主剖金赠谢不顾已而受冠服所至称长者取周氏生母母自童静重勤女红年十几归赠君赠君讳绍祖字善卿号慕云故相杨文贞公六世孙以仲子义叔贵赠文林郎时大母王孺人孀居治家严宻有灋度母方穉弱辄能躬勤左右理中馈谨出纳事事当大母意退飡粝服澣敝无难色大母怜之大母病母昼不安坐夜不宁寝手调药饵食饮亦无倦既大母病愈而母疾作矣大母怜益剧药饵食饮亦若母事大母然大母故禁巫至是百求祷掩涕呼天愿留新妇已而母果愈乃竟以产难不复起大母哭几絶月余废家平时忆思诏其子寅春曰尔不自树曷我与而母地下哉言讫涕零零下母宿嗜莲房忌祭辄辨以羞嗟嗟乎非母也诚孝曷以致之故中外莫不悼伤曰孝妇逝何遄耶时王贞穆先生倡学于家赠君为其甥尝左右之予得友贞穆游于君习母事属者仁叔防子门泣请铭因摭其大者为铭以传母生嘉靖辛已月日殁嘉靖六月十四日得年二十有四男三长寅春即仁叔母所出也次寅秋即义叔第甲戌进士令东莞县次寅冬女一适上舍生胡起鸣俱继母萧孺人出孙男六某某孙女六母塟清溪园某山某向铭曰
　　为媍无曰防而孝靡右为母无曰殀而孔厚需乐丘兮永臧衍千禩兮百昌
　　诰封周母王夫人墓志铭
　　夫人王氏讳某生吉水花园里右族上世徙自临川世有显人父二池翁某博物君子也早着声邑庠间母丘孺人梦仙女导从被九珎服下临卧内遂举夫人夫人自童静慧端庄方三嵗时王氏一夕罹巨盗防入狞甚防丘孺人病艰逺窜皇遽挈抱夫人匿舍傍委巷中几不免矣忽覩两紫衣人遮蔽防不得见既去丘孺人以语翁翁曰异哉此女之祥曷不为丈夫子树吾门耶稍长姆教勤女红敏絶人翁为择对适周简肃公前熊夫人逝耳熟夫人贤声恳翁特笃遂许配归时方韶齿熊夫人已有子女各一咸穉夫人鞠若己出先是公在諌垣疏请复王新建伯爵忤防谪太仓判后移宿州夫人始从宦时公家故窭而操独严夫人躬率绩纺佐费常食脱粟半菽无不忻忻及行毎见途市中饿殍必令家僮予食饮或授之衣赖全活者众既公参粤藩迁宪司副使遘诸寮妇宴防诸寮妇衣饰烂如夫人以布素列坐迄无自嫌意及公歴参政方伯俱在闽中夫人未尝一歆艶闽物故公独以官望著称上下丁未公入觐寻陞都察院右副都御史抚应天明年揔督两广都重镇而夫人犹衣不完防食不常珎自视不知有异庚戌公以三品满封淑人是年转刑部侍郎出掌南台顷之为南冡宰改南兵书夫人禁约内外如曩时立二子膝下时训之无乘时蹈机利溷若翁清徳戕若家庆小子诫之未几公以简命为左都御史掌内台是时廕臣席势擅魁柄頥指诸大寮无弗应者然毎有关説逮公公不为应廕臣公时时隂令人侦公短长为甘心地夫人闻益约束僮奴絶外交侦者连嵗竟不得隙于是廕臣父子咸严重公不敢以私奸朝臣望公若霜雪之独有松筠也其贤者倚以自树则夫人之助翊豫矣继公二品上绩晋封夫人自夫人之归至是垂四十年箧中唯一凤冠及被袍其它无希奇之服是嵗前室子守谒选为中军都事夫人谕诲至于泣下明年守感疾不起夫人痛哭连数月不解少间则谓公曰守不禄妾不若携防归理家政便既归歴数千里越百驿餽遗一无所受底舍隣妇走女奴讯防夫人仍被布素理庖事辄问夫人何在夫人曰固我也女奴不谓然而家人喻之乃缩颈咋舌曰甚哉夫人俭徳固至是耶葢是时郡邑风习稍变闺阃咸以玑翠绮縠竞高而夫人独守淡约无贵显家气闻者叹曰是敬姜再覩矣一时闾闬侈风为之少息某嵗公薨于位夫人闻丧哭欲絶者数矣族妇劝为弱孤计乃稍近食饮已而训其子宣时举公生平与古人行事督令服习不则继以声色至宣纳妇训尤厉久乃授以家政性喜周贫有叩为倒槖恐后待中外昆弟子侄有恩庚辰冬夫人病偶作遂不药病革执宣手训曰若考宦中外四十余年清徳为朝野推高汝其勉承无贻九原戚言讫呼诸妇栉髪甫毕端坐而逝时十一月十有六日也自其生治壬申某月日享年六十有九子二长即守中军府经厯娶张氏次即宣太学生娶杨氏女二长适庠生罗思与守俱熊出防适太学生李祖庚孙女一许聘庠生曾复亨夫人出也夫人生平阃模与公官箴家范相伉俪终始如一日今宣卜以某年月日奉厝某山某向之原乃撰次夫人行事蒲伏百里外泣血请铭于予予往在都辱公知诲又其姻家中丞曾公予笃友也恒语夫人懿徳为里中内则钦风非一日矣不辞而为之铭曰
　　翼翼简肃握宪先朝有窃魁柄乳虎雏枭乃羿乃浞如沸如蜩公独正色式是百寮如鲁灵光岿立弗摇彼狂虽驇貌靡敢骄群彦倚公如倚岳乔狂欲虺噬靡隙以招孰其翊司闺徳孔昭伟伟夫人天植不佻勤朴且惠闾井世标甫传而逝徽音则遥天胡埤之也秀翘我铭兹宅百世一朝
　　尹萧两贤妇合厝墓志铭
　　某年月日欧阳子将改二亡室之茔而合厝之因手其事状授亲友胡子委之志铭胡子曰是尝闻予师所称两贤妇者铭讵可谢耶两贤妇其一尹孺人讳瑞莲出灌塘名族初母刘有身父松冈先生梦巨人履空舁彩障张乐喧填降止其家就视绚烂金书有字曰尹氏瑞莲已乃得孺人故名正徳甲戌五月九日也年卄归欧阳子又九年为嘉靖辛丑十一月卄一日以免乳卒年才二十有八孺人始至能期欧阳子貌荣名为姑执勤虽夜不休方未乳时防襄大父事劈画督办往往浃曙又喜浮屠法不肉食用是益耗惫临絶泣曰吾惫矣死无憾独憾弱孩累吾姑子二伯宗符邑廪生娶胡氏仲宗翰国子生娶张中丞女生子念稼二女适京卫经厯王良鸿国子生王良懐孺人亡时欧阳子年未及壮卜继室得萧孺人萧亦宁村着姓父时滔母罗氏以嘉靖丁亥六月卄六日生孺人名曰秀兰行曰六娘嵗癸夘归欧阳子虽在冲年抚前室子絶慈御下不施鞭棰咸廪廪趋令方产女女死而身继之其前子女号踊索母啼甚由是王姑萧淑人姑康夫人咸酸楚痛之翁文庄公自撰文令犹子代为奠其言曰吾哀其贤而不永谅哉其贤矣夫欧阳子文雅为胡子曰尹性婉惠萧敏给然咸仁孝俭勤为门内嗟思并长富室而咸恬简素并有丈夫干蛊才而咸无自擅之意痛矣吾两得之而两不吾偕今将合厝某山某向之原乃吾益思悲焉吾家自先公以下非子莫悉也子其表着吾二亡室事毋让胡子于是系之辞曰予师文庄公海内竞相宗依恐后者也而两孺人父之予友欧阳子学道有文天下名贤相属绳武于公者也两孺人君之符翰二子尝从予予稔其国器也两孺人母之岂当时所梦金书之祥固在兹耶猗三娥兮俪徳慰合兮与与过从庆生前兮遇同笃后祜兮靡穷万有兮千嵗伟封鬛兮嶐嵸
　　诰封贺母周宜人墓志铭
　　曩予交心泉贺大夫于官已而遘冢嗣学史君覩竒隽知象贤有自矣而其从父少龙宪伯则曰予嫂氏周宜人乃亦有内则焉鳯阳赈饥之事此嫂氏画也今食其徳矣万厯庚辰月日周宜人弃世去学史君卜某年月日奉宜人从大夫窆某山某向之原乃躬扣予山樊手宪伯所状行事属之铭予慨然曰不佞习宜人行事旧矣矧辱世讲义无让按宜人出林原右族父周长者某母某氏以某年月日产宜人自童端淑长者异之数谓所亲曰是讵可嫓凡子贺大父莞溪翁闻乃遂为大夫委禽焉年十六归贺氏大夫方业文弁髦生产家故匮宜人辄能勤女红佐家费大夫举甲午乡书连上春官未第宜人始以亲老禄仕讽谒选为鳯阳学正顷之鳯阳嵗大饥宫傍殍相枕生者窃相啖以苟活宜人闻之颦蹙而告大夫曰鳯民至是即寒官柰何可坐视乎于是谋易粟人粥之继而粥者至数百人又至千人虞弗给乃尽鬻钏及别贷累日夜所活至不可胜数至今鳯民归徳贺公乃不知賛决自宜人也三年大夫擢令太康退食从容讽曰侧闻痛楚声得无桁杨过乎愿少寛之繇是大夫益省刑赎以贤声着则又劝置侧室张以广嗣生子女鞠若己出自大夫宦游一切家务属弟而宜人亦以阃寄属弟妇至妯娌姑姒咸能身下之常容人所不堪大夫欲均己产于弟力賛就之乃呼学史君谕曰非若母安能成吾志顷大夫自龙阳令迁守威州威逺在西徼外念二老亲不忍行宜人劝曰君受寄边城乃不肯窥左足动者知非以逺惮也意者为二老亲然缔观二老亲翔健善饭吾保任矧窥二老亲肺肠戚君弗往往而得封章以偿生平其视録録膝下不尤快乎大夫感其言涓日行又更为置侧室王偕以往逾年大母病宜人偊旅床第间至厠牏或躬涤浃月余葢未尝释衣而寝安坐而食也深夜独屏息稽首吁天请身代大母病革前宜人曰若贤孝乃尔愿我它生为若妇如若事我今已矣闻者怆焉已而大父继病宜人毣毣心相语曰夫不欲行我故强之乃有今日彷徨达旦以身祷于天曰是咎在我愿陨我身贷我翁迟夫归然大父竟弗乡族闻者为酸鼻曰贤孝贤孝大夫归泣谢宜人曰微子吾罪戾难言矣亡何学史君登第初除溧水令取道迎养宜人辄训饬曰防明若世业也若欲为一身禄养孰与以一邑贤声养矧若父故倦防吾难独往行矣勉之已而果以上最擢台史乘传按晋辞于家宜人泣送牵裾曰往闻绣衣使莅吾邦盱衡间已若摧山岳奚止菅蒯民命已哉愿勿似之则又属从者到部中申嘱戒暴无轻用重典即我日坐邸第羞五鼎不啻也学史君服膺名大乃即以才御史受简督北畿学宜人又申嘱戒无枉士如前语学史君繇是造士益力旋膺察举为天下首冠隆庆庚辰上覃恩以夫阶封宜人宜人既鳯冠霞帔珠灿佩锵烂然荣也处妯娌间愈姁姁不胜衣适乡闾旱荒宜人曰吾昔不忍于鳯民今宁忍于乡之人乎乃出学史前后寄养百余金悉令人买糓分济里民负糓载道兢相呼曰宜人生我里有上观桥圮久病渉涨则漂溺不支宜人倒槖金百余鸠工桥之里人为树石纪其事又桥螺冈田坊凢几所一日郡宅火恶少乘刼空其帑藏已絷在官宜人弗豫者累日曰是天灾也乃竟贷恶少勿问平时见寒饥者必谋与衣食病与药丧与槥有急称贷与应贫不能偿者无论子钱即母钱无问也晩乃取积劵可千金火之其素所自奉虽褐布粗粝恬如也病作诸妇慰曰冡君旦夜且至瞪目应曰无乃差使至耶己而果然人咸异之既逝距其生正徳七年十二月十七日享年六十有六乡族悲恸有哭至失声者咸曰失贤母矣嗟乎此岂一食足致哉子三长一桂即学史君娶萧氏宜人出次某某出夫宜人固羣然闺流也始未尝事诗书然为孝至欲捐身为慈活可千余人则视世之冠缨业诗书口仁义者乃未能以涔流润泽尺寸者何其径庭哉岂非其天性独至者与矧曰襄其夫谷其子允有令名较论功徳可不谓今之女儒乎哉铭曰
　　大车之将孰云翊之副辖其那太溟之防孰云啓之开先者河郁郁宜人抱淑孔多孝肠缭结慈泽汪沱灵修天至靡事琢磨彼冕者儒惭莫肩何翊维夫子如车斯载载以令名啓维哲嗣如溟斯涵浴日化鹏礼阃师匠髙门镜衡生生之徳馨闻帝庭帝寔睠之祚崇闳京丘合璧长发其荣
　　亡妻萧安人墓志铭
　　安人萧氏讳闰庄出邑茅园巷聮科里父碧池翁讳杰世系行谊语具予所撰志铭中母钟氏生安人敏慧絶出童时一日覩天门轰辟中有人冠衣伟煜翁闻异之尝呵谯富人弗与防嘉靖癸已先员外郎晴冈赠君方为予卜防而其友曾公璜刘公元语曰防莫逾萧氏女已而闻诸邑大夫成都陈公邑博广济文公咸以属翁遂委禽焉是冬先赠君背弃丙申予解服乃僦负郭居毕防时予防且窭先世无尺宅儋粟上有祖母蔡太孺人髙年母周太安人孀居下有两弱弟靡为朝夕安人愕曰窘至是乎予乃出授徒安人亦渐鬻诸奁具佐给俯仰而自防者率半菽间出衣布应二弟束修癸夘予举于郷连弗第往往粮絶至浃旬咸得安人脱簮始见突烟甲辰蔡太孺人卒安人手嫁时新衣为敛见者戄叹生平嫺女红节缩字畜有方繇是家稍亦稍赎故田宅始还故义和沧洲里仅仅树门户矣癸丑子仰禄教句曲丙辰登第官刑曹以三年考封安人于是安人两从予宦耳熟两京国服饰繁丽未尝从臾购一珍竒物方分宜甚盛居舍右昼夜辐辏请求如响安人亦未尝一日强所不可葢久谙予朴拙知弗可强也予少负不覊既长折节妄意古人之学安人初弗怿已而习之又尝慕尚古文辞故予虽凉劣一时门多伟夫名士车即舍中罄竭安人必力办酒浆蔬馔俾予得罄懽以上下古今为愉快知予志意在也庚申予出佥楚宪驻湖北安人侍太安人居衙舍尤能严扄钥慎左右故予得为所欲为无返顾知予意有树也予既独身赴蜀乞休复宦楚粤先后十年安人家居夙夜纎啬自喜凡予所有廪禄帛缯咸举以拓产葺居比癸酉冬予为太安人再疏乞养归视安人布素粝犹然句曲刑曹时四方缙绅青衿日见叩者充庐安人治具不皇寝食有昏暮至者辄辍己饭饭其从既终夜而枵腹者不知凢几矣独族戚百口莫不诵安人慈济状曰匮告必粟馁告必食以塟告必槥有急必应己予讯之则曰吾习子夙懐久矣吾岂不亟承之嗟嗟予谓安人之终不怿耶乃其知予而翼之也类若是丁丑偕予襄太安人事仅逾四年至辛巳之八月遘病九月八日即长逝矣遡其生丁丑闰十二月之九日得年六十有五呜呼痛哉子一某邑庠士配西门张氏女一适某孙男四长士统聘江口陈氏次士纪聘永新环湖尹氏次士经聘本里罗歩萧氏次士纶聘庐陵敖城旷氏孙女二长聘栁溪陈防次聘【原缺】　　　今顺卜以壬午子月厝于吉水张渡下流之龙家边申庚向即予夀藏右方其卜兆始末详吉水见台曾公所为夀藏记中兹不述第述安人生平茹百艰与其韪行大者用诏后人葢实录云铭曰乎挈青原蜿蜒而西也水则萦其下沄沄乎导白下浵涎而北也山则挹其右君归休兮安以宥宜尔子孙兮祜孔厚
　　故太学生陈芙野君墓志铭
　　陈氏自先代歴明兴以文学甲邑中然未有林林岳岳如尚寳先生盛也于时从子太学君斯一羣从斯道二三子咸以古文语润色时义羽翼词林而太学君尤工为左国体人读之诚左国也时人称曰珠林陈区一鳯二雏嗟乎盛防太学君名参字斯一以髙祖正夫公从塔下徙芙塘遂取号曰芙野曾祖某俱未仕祖某以仲子尚寳昌积贵封礼部仪制司主事行谊着里闾父某号东洲翁始业举后修封君业娶白氏独生君君生而烱目方颏仪观伟硕东洲翁竒之犹昔之竒尚寳而督课殷也挞之血其衣白孺人有憝辞君遽伏地请曰母无憝父增儿咎淬砺力百之已而从其族兄佥宪公某学尚书时尚寳冠壬午解试名大台司推毂唯所请意引君防庠校君止曰参必自致身进取不则非夫后竟以文补弟子员君既优业举沉酣左国复肆力庄列太史淮南撷英叽馥鼓舞笔端邑令陈侯读其巻惊曰是必嫺古文词者非经生能并骤也自是为深知当此时君女弟夫尹大夫仲烈以宏词魁江介次女弟夫欧阳文朝文质咸斌斌与君并宗匠尚寳若鼎峙然君屡弗举仅仅补增广生初尚寳念君讽从近例入太学君固不从己而尚寳忤柄家归君适赴试逆诸南浦尚寳复理前语君勃然曰敢不唯叔父命明年秋遂随部牒援例赴北雍行次临清病作竟客死焉时嘉靖丙午七月日也讣闻乡缙绅士痛惜之君天性与家法咸笃孝友翁尝被讼君请代挞竟得直白孺人病瘫君不去左右药汤手上不就内寝者终母之身尚寳中危病君侍疾尽瘁一如侍母异时有传柄家欲甘心尚寳追正潜归之罪诏逮将及门矣君为尚寳分画扶侍逆使者于途已而知出讹言而君之为义烈矣故君没余三十年尚寳言未尝不嘘沾裳也生平刚直面折人过是非廪廪难犯然好与贤已者为深分才识济变有余地乃竟短世未尝试一割以殒岂不可重悼哉距其生正徳乙丑十二月得年才四十有九元配王氏文端公裔也继陂边杨氏子三伯贞观娶王氏继东城杨氏仲贞頥娶陂山康氏季贞兑娶学后杨氏俱邑庠生女三长适龙太尹子某次王某子某俱母王出季适萧太尹子某母杨出孙男六某某曾孙男五某某女二诸孤卜某年月日塟祔尚寳茔右首某趾某尹大夫状君行谓君存【缺】　侍文叔予志而叹曰允哉后有过车必且式于两文先生墓矣铭曰
　　符臣咳唾辟琼圃手披琅树列采璑庭堦一枝赤英翘燕璧晋棘难并数风流阮咸岂足言勲业封胡期坐覩白虹紫气空连牛三献不得成珩瑀已矣埋光珠江头竒种千嵗产琳璆
　　处士萧介斋翁偕配严孺人墓志铭
　　嵗万厯甲戌六月卄四日里中萧介斋处士逝里人悼焉越丙子七月十一日处士配严孺人逝里之族戚悼焉又明年为丁丑十二月之十四日诸孤奉处士偕孺人合塟龙门大坪山首坎趾离少子九韶手其外孙国学生杨应弼所为状谒予铭予不得辞按予里中望族葢推先萧氏萧氏上世自吉水螺陂曰大理评事徳寛始徙予里之禄冈九世至本质婚予胡氏生宜休公器用仕至广东按察佥事子七仕者凡五第七子道轩公讳澜独未仕娶栁溪陈氏实生处士讳僖字国和介斋其别号云处士生质絶羣儿十嵗为文有惊人语既冠补博士弟子员防道轩公下世母寡家累倥匆未乆弃学而专修封君业然天性孝诚奉母昕夕定省嵗时燕喜终母之世翼翼愉愉如也每上觞退辄感思严父不得偕引满饮痛至孺儿啼族故蕃辄聮属倡建祠祀捐赀先羣众平日谨护遗书以诲诸子其少子頴则勅遣从予闻正学力戒华缛训饬不欲堕家声自御麄粝而喜利济嵗俭辄倒廪无难色邑中丈田议起荷推择为都长辄秉公勤人不敢奸以私里人到今称平若处士岂所谓盛世遗民者欤配孺人严氏讳明庄父敏斋讳悦母曰樊媪自防静重恊妇仪处士少多交名士费匮率脱簮珥替助恐后其后赀大起母则操俭茹淡纺绩字畜无殊宿昔遇妯娌臧获宗戚人人各厌其心处士素刚棱忌者阱械百出讼狱纠霉孺人既竭力内应又数数潜为之和解焉四被盗槖中装尽去处士无问孺人亦靡有怼色晩相对益防防谈者称偕老匹休云翁生治壬戌六月初八日距其卒七十有三孺人生先翁一年辛酉三月初九日卒后翁二年葢七十又六矣子四人长梧早卒娶万安陈氏次材娶欧阳氏次森初娶康氏继娶龙氏又次九韶邑庠生娶康氏女四人长适严沃夫次适庠生曾一桂次适罗重桂又次适故通政杨君载呜孙男九人某某某某其防孙【原缺】
　　初通政君之讲婚也翁尝语孺人曰世非无贵乃杨君名徳非凢贵人今来议婚复何言已而通政君婚五十日遽别甫一年寡乃忍死不二今十又五年矣自非处士暨孺人义方素笃其乌能致是哉铭曰
　　奕奕禄冈簮緌世丛处士承廕靡谷而丰爰拟素封逴逴处士姱修维义孺人賛力内周以瘁繁祉孔俪峩峩龙门桂兰合藏后千百禩幽阏攸光铭与俱长
　　明故刘母张孺人祔冡子徳蕴秀才墓志铭
　　曩五云艮方刘生徳蕴者雪涕而告予曰母以嘉靖甲子嵗逝今霜露已十余改而卜兆弗一吉茹痛毒欲吁天靡从也顷侍家君陟赦原之冈瞩其形胜佥曰吉将为母藏惭不能自见于世以报母于是又泣湿衣退以状请曰得枉先生一言甚幸既二年为万厯辛巳徳蕴复来徴言已负疴至嵗之仲冬月报徳蕴亦逝矣予哭之恸曰徳蕴方为母卜兆乃遂从母逝耶癸未秋徳蕴父太学生鲤江君某以书抵予曰将卜某月某日亡子祔母归赦原之兆并得先生枉一言也尤幸予曰嗟乎予于徳蕴曷忍无言按徳蕴状母张孺人讳顺娥为横塘太学生张名世女年十七归鲤江君越九月姑方没孺人哭泣治丧遇妯娌少长咸有礼又二姓故巨宗纨绮珠玑竞华也而服御独喜澹不从华防舅志斋翁某以上世故谪戌稽勾牵连羁官相去百里凢七易稔矣嵗办转饷未尝日乏家族为颂以诗家故多僮奴间有非义之馈辄峻却之鲤江君雅谓孺人有丈夫识是善翊我生子三长即徳蕴次某次某从襁褓母导之友爱严出入慎外交毋令臧获以黩辞诱不者必呵禁之故三子咸从义方攻诗书屡遨艺有声郡邑则阃内之教笃也女一嫁为某配孺人终以痰火得年才三十六族戚莫不悲之徳蕴之从予也以丙子往来处予精舍之同人斋计四年奋欲以学自荷瞿瞿汰其宿嗜性刚直不能诡随人意为举业必精求作者意防不袭故常凢从予游者昕夕履屩充户庭而徳蕴识度其杰出云予亦竒徳蕴终可入道讵谓徳蕴竟舍予辄先往嗟嗟自徳蕴往而予孤矣徳蕴得年若干防庠若干年既不得志又早世其命也夫祖即某受学安成刘狮泉先生为髙弟家世行谊见予所撰墓志铭中父即某有才识徳蕴娶朱氏无嗣今以季弟次子某后之仲弟亦庠生娶东门朱氏生子几季弟某娶横塘张氏子几次即出后徳蕴女一聘予之第三孙士经嗟乎若张孺人与徳蕴母子相从一丘垅间同为地下游岂亦生者之悲而逝者之与予恸徳蕴不后鲤江君故并为铭云
　　猗刘母之淑兮饷厥翁百里七冬翊彼夫子为孝孔隆猗刘生之慕兮奋厥躬植学绩文爰冀显亲际命之穷膴膴赦原天畀其吉母子相从于铄来叶荣光佳气盘礴郁葱
　　处士执庵王公墓志铭
　　处士王姓旦名于湛字执庵其号晋太傅导之苖裔南唐时繇金陵家泰和太学生叔可卜居西闗之垇街六世祖子与国初徴聘不就与仲氏侍御子啓俱以文行名世高王父直少傅吏部尚书赠太保諡文端曾大父稹封中书舍人赠奉训大夫后军都督府经歴大父休生志号慎斋是为公父母萧氏生伯兄升刘氏生公公防警敏揆事多中慎斋翁最爱幸家政必谘尝为翁争论偃室竟得直而翁益竒重公及遘竒疾医家见以为不可治翁甚夜梦有语云识真惟有段先生俄而觉蘧蘧然梦也厥明候门有段姓者至自言神医公果愈公奉慎斋以孝称伯兄升雅有调度公师事靡有失意初慎斋翁寝疾以至大故公侍病治丧一切如礼性最俭朴虽世禄后即一布袍服之屡嵗月无斁庭训诸子孙纯用此道其操执若不可防故以执名其庵公接人恭睦族殷生平不毛举人隂事居常有言夫人既不幸有不美吾从暴其短何心哉公产埒封君然逋责力不足者悉折劵示弗用素慎疾往往以经验竒方药人人以此徳公诵义无闲言防外姑塟地未善发视繁蚁公手为除蚁而加绵帛如故其厚类此公美髯靣頳玉伟然丈夫絶肖先贵人素尠疴人谓公当永年嘉靖丙午二月倐足不仁公计画无可如何却药曰天之亡我我何药为严命诸子择日治服敦匠事立诸子训榻下母坠先业时有南宫士李君日守者视公疾公笑曰恒言过半百非为夭余幸耳顺即不讳已安之明年五月旁死魄正首丘距成化戊申十月初二悬弧凢五十有九载初配云津大尹松筠刘公之子生三男长霄次霁又其次霈继配凰冈萧子先公卒五越月霄善货殖娶某氏霁邑诸生授儒官娶某氏霈初仕留京库大使至梧州府经厯娶某氏孙男女子葢林林多未艾也孙渊涣等将以某年月日厝公于某山之原以公子壻詹事府主簿欧阳君状来乞铭铭曰
　　公生仕族而封君是业公承世禄而布袍自屑有类隠者公执俭约而施反近博公济人药而已固自却有类达者吾何以知王氏之世昌哉翳其积厚而流故长康东沔先生偕配胡孺人合葬墓志铭
　　予邑嘉隆间有诗人康东沔先生讳恕字求仁其先匡氏至宋避太祖讳改康传至伯瑀为泰和州学司书子克俊始家邑东至十四世仁安早卒妻陈氏以节着诏旌其闾今康氏城居者咸节妇后也先生髙王父宜顺赠御史曽大父敬官至佥事大父文秀封评事父讳纪壬戌进士为南京大理左评事母王氏以乙夘如月之二日生先生方越十嵗大理公卒于官先生随王孺人护柩归是时家四壁立燬西隣火出依外家村居者八年刻励治经书与曽松山封公双溪藩参均研席莫逆交然先生独负竒质有敏才补学官弟子员遂以举子业髙一时非其好也曰今士多自擅时义迄不知慕古此无异镂脂乌能久故自为秀才辄博综羣书作为古文词歌吟搦管刻就竒藻坌涌葢不屑近代亟欲方驾两汉上书法王赵邑大夫台山周公賔礼训子等后擢进士有声而先生以嘉靖壬午始举于乡已丑防试下第卒业南雍于时文名著公卿间泾野吕公整庵罗公雅称其诗文逼古念庵罗公尤服其诗谓选蹀顔谢律颉颃髙岑乙未继祖母罗孺人卒以眇身承重独当大事无弗嫺于礼家贫食澹然喜姱修矜名检居舍绾毂县门不百武非公不曵履辛丑蹶南宫其妹壻朱芝山督学慨曰以公之才乃竟左一第岂命也夫力劝谒选授福建漳浦县令漳浦届山海民杂蛇虺险且嚚甫下车防造户籍均赋役能力汰积以公平服四境讼絶干请笃意学校首尚行谊而亷慈溢闾阎间民议生爼豆之顾以直已忤直指使枉论罢归今浦志云康公博学好古清介不阿未究厥施读者谓实录云既归翛然故儒生旧庐卑隘苦市喧力不逮徙山樊先是圃龙洲之上有别业乃携子姓读书其中临池学书晩益工暇必挈羣从燕笑虽一豆觞尽懽又时引诸文士倡和若广平郡守曽二潭中丞鲁原二公不敏直欧阳生文朝至则未尝不握手相羊乐而忘人间世也已乃邹欧两文庄公刘晴川先生招防青原云津间辄命驾往往则相与究析羣疑曰吾乃今知学之尤乐所贵力行先耳生平手不释巻虚已好善见人一字之胜辄扬不置口与庐陵吴澄塘君为文字深分诗歌力相埒出处亦符或谓二君子咸几渊明风致而先生为胜云所着诗文稿若干巻配胡孺人出义和世族直从姑也外父乐善公以治丙辰三月之望生孺人孺人端严纯明归先生适窭辄觧奁槖脱簮珥佐家无难色夙夜瞿瞿躬操作凢阃以内取裁辄片言决中外斩斩无敢佚家节者中馈蒸尝多手办賔从日填而内供必防且时故先生得肆力文学逌然无内顾忧者则賛助力殷矣葢孺人继室先生先室杨有子谊方五龄孺人褓抚不啻已出后乃得谈悉督以学凛若严师焉事罗孺人诚敬踧踖罗称于人也必曰贤孙妇处妯娌族属闾里恩意咸隆笃晩益勤治生衣疏食粝迄不自徳提撕子孙妇咸然先生以隆庆己巳十二月八日捐世甫一月而孺人亦以哀病不起葢隆庆庚午正月十四日也长男谊娶桃源萧氏继南富王氏仲谈娶冠朝邓正郎孙女继大冈郭氏俱邑庠生咸有文孙男六公望庠生娶二守李文溪女蚤卒公器娶太守曾二潭孙女公朝娶太守梁少岳孙女公晖聘寺正王茶泉女公亮公寅女四一适庠生萧九韶一适庠生聂挍一适庠生陈懋寀一适王悦臣曾孙男一云翰女一适髙垅杨大经谊殁戊寅年而谈又独当大事以今万厯甲申年十月二十九日合厝于观音山靣夘之原属铭直直忆捾髪时辱先生知与稔语孺人无以凢子遇今皓且録録靡能报称铭岂敢谢铭曰逴维先生文雅天植髫能吐英千夫辟易顔谢古风髙岑近律如操龙囦西荡东击阳燧之精夜光之璧价大售艰竟宰岩邑近民政猷儒术縁饰才丰命俭名穷身抑返服龙洲世味涤如泛宅浮家药栏花榭髙朋唱酬羣从络绎一觞一咏与化无极先生之飨五栁足匹嫓也如翟内则孔翊后有式者必曰此明诗人之室佳气郁于子孙奕奕














　　衡庐续稿巻九
　　钦定四库全书
　　衡庐续稿巻十
　　明　胡直　着
　　墓表
　　族祖顺庵公墓表
　　于戏世孰不知贻子孙哉赢而筐箱不如朴而义方腴而廪庾不如瘠而诗书何则义方在则可与知趋诗书事则可与有植也若予义和近代累叶迄无丰产惟幸抱朴喜义务治诗书自予有识以来覩记曾祖行若愚庵公拱南园公教此二老者皆近无懐氏民也祖行自谦斋府君以下则有乐善公行福心田公仰耕彛轩公昌徳最少为顺庵公其朴而近义咸足以防持元气维植家范为盛代醇民顺庵公讳锡字仰祚即南园公冡嗣也少负义气非公正不发愤以窭游东粤为下贾时城中豪家有逆僮盗百金余匿公舍中公执之僮愿输金于公以遁公曰吾岂以金易义乎卒白其事粤人至今髙其义不置口越数十年稍赢嚢有羡贷人不责重息服食则仍与最下者埒平生非礼声色未尝入耳目事南园翁务得欢心有疾药汤亲尝嘉靖癸夘翁卒哀毁骨立塟祭称力要不诡于礼母陈孺人孀居生事塟祭一如翁礼嵗壬戌例行丈粮邑侯杨公署公分任其地乡邻咸诵服之三族议修谱建祠皆曰各族非无长者惟顺庵公端谨诸凡监督请都其事数年不少倦族人莫有以私议者时举家约推公为约首长公率以正又能坚忍不凭气族中万指莫不唯公听乡有槎滩陂灌两郷九都宋中元末五姓筑陂吾胡氏其一也至是陂圯公与众姓鸠力修筑两乡利赖如先世焉末年二子不禄公力教诸孙万厯丙子次孙裘补邑庠弟子员公督从予问学一时学博县侯稔闻公髙义肃弟子賔公乡饮又因八袠欲以例荣公冠带公皆固郤曰不尔则吾且入山之深矣庚辰伯孙胃甫授徒东粤夜梦大雪见公梦中嘱以人道大端遄归时五月之三日公尚健饮不日辄呼诸孙示弗宁趣治后事又戒以立身立家语语毕告终正寝矣实五月十日也遡其生某年月日享年八十有三袝塟西冈南园公茔左某向配长陇张孺人生子二长某次匡羣娶萧氏孙四长即胃甫娶某氏次轸甫蚤卒次即裘字箕甫邑庠生娶某氏季甫娶某氏曾孙某皆羣后予尝观太史公言闾巷砥行立身若斯人亦岂易覩哉彼巍爵膴禄与阡陌万镪之夫尚林林骛恣睢圉夺不肯休况布褐士乎以公所操执行事独端且知义终其身有禆族里焉允哉其闾巷醇民夫故曰不易覩然吾所述数君子者其后皆能毓隽治诗书安知天道不有在耶吾故表顺庵公墓而三致意焉
　　赠监察御史慕云杨公墓表
　　公讳绍祖字某邑杨文贞公五世孙也先世具史传暨诸载籍父讳思尧白云其号故公号慕云向白云公游道日广蚤客死防中人睥睨公孤且孱谓白云后将落也而公则日夜泣恐坠先人绪既长闻舅氏武阳王先生讲业龙湾之间公师之听其言跃如也一时龙湾子弟自以笃实出公下母王氏拮据勤家寻卧病不能治产公壹禀令而后敢言行事药必尝乃敢进是时太母刘春秋髙而王又向依外王父居公知王所以如有失者凢以刘故则迎刘来并奉之防刘七十公日为击鲜伦肤上觞跪祝又集诸里妇置酒大洽而刘始驩甚其年公举今侍御君王抱侍御君弄之膝上以嬉刘曰抱孙抱孙而刘益驩甚久之王病痢且剧又不欲医来公曰柰何束手以从母命苟能献海上仙方者不难千金已乃果得秘方而王竟起及刘病公无以异乎侍王病也先是刘最爱少子视白云公稍后其视公如之公诚孝得当刘驩心而刘卒幸爱之视犹少子斯益见公哉公自问学以来日窥古人行谊嵗时伏腊虽必敬而尤严于祠墓白云公初塟清溪以形家言刻日改厝防有言日在大火之次不利已诸公曰吾憾不旦夜安吾亲也宁事异日亦宁有火墓者哉趣啓棺果见蚁公且泣且詈曰几败乃事毕事三日而庐室火公竟无悔其笃于养生送死类此公喜賔客又不侵然诺一旦扣门有急必应或乞钱于公不给则乞诸人以应之而不收劵书至人负之勿问也里中往往诵义而族兄通政公亦曰是且类我公既晩尤勤诲子知御史君之頴脱也乃日夜程督君学大要重先世清白故君以甲戌成进士始令东莞课最赠公如其官既登御史台未几月即撃去秉铨大奸天下咸诵文贞公有贤孙而莫知慕云公式谷之为力殷也公于是防恩改赠某道监察御史元配南坑萧继大蓬萧赠封咸孺人有丈夫子三人长寅春尝从予学南坑出仲即侍御君今为浙江按察司佥事季寅冬咸有文女一适予族子太学生起鸣则皆大蓬所自出公生某年月日卒某年月日得年四十有七塟今某山某向之原侍御君谓予故好也以墓表请予雅闻侍御言人子欲论譔其亲之美当如画史传神则庶几哉子孙仰瞻若将见之予深有味其言虽然俾画史者未逮亲覩见其形容则能彷佛未尽也昔者吾武阳先生抱道士也公旧学于武阳予得因武阳交驩公以予之鄙为公论譔而表着之者岂独彷佛哉矧曰文贞公以四朝元勲光昭于先后嗣若侍御君又以直节鸣天下公上承下啓而姱修若此公诚可表于世夫
　　龙池刘公墓表
　　余往在都下友人麻城耿伯子屈指海内同志必称其邑友刘君师召因得习君先子龙池公茂行隆庆庚午余视湖广学与二三君论学齐安刘君在焉遂手耿伯子所为公状暨大司马刘端简公铭示余而谒为墓表按公讳光字徳厚麻城河东故有黒龙冈刘氏世居曽祖王父而下隂行善公少敏治春秋以诸生髙等举正徳庚午上春官不售嘉靖丙戌母老谒选授汝宁别驾甫下车能决屠鬭误杀傍人者如律遂以敏练著称确罗二邑获盗出官兵诬服者移成狱于公悉平反之初执成案者始不悦已乃知公无它肠遂反相得自是旁郡有疑狱争质成刘别驾者寻巨盗杀守备官兵亡他所莫可孰何监司檄公擒捕卒用竒计缚二首恶献当事者奬以百金公悉颁诸用命者郡守复用五十金相劳公还之府藏曰吾分也敢受上赏事闻阙下下本兵论公首功而公丁何安人忧服除补广州府所属连州二水洞巨盗叛服不常时且薄城闻公先声乃悉就抚聴绳束不月余而境内平视篆南海大豪数与民争淤田莫能制公至争所着为令甲曰已纳赋者直不者曲豪乃帖相率勒石记之公素彊直亷峻广故多珍货而公澹然以不善脂韦失督府意调栁州防安南有衅檄从勑使往勘问既至夷皆输服不烦一戈是时公已搆疾遂乞归先是公用广州判奏绩进承徳郎赠父母如官归自栁州杜门谢事非公不见邑令日与熊司理某者徜徉吟咏有尘外风致乡人称河东二老云公悃愊不修喜怒不见与人处油油然居常俭朴粝饭疏布意恬如也其家范可世世法邑大夫钦风造庐扁堂曰耆徳有大事则就问公忽谢世卒之日邑愽黎君大鹏汝宁人甫至闻同僚出吊未知吊公已乃拜于幕曰自公去吾汝且三十年吾汝尸祝之如一日孰谓大鹏至是邦不得奉色笑言未竟涕霪霪下易箦时立仲子等床下训曰吾年将及耋何憾若第能俾余与程太中同游地下死即瞑目仲子即刘君师召氏也公有丈夫子四伯某邑庠生先公卒仲师召仕至松江府通判叔师皋亦庠生季师啓嗟乎公望仲子等逺且大仲子果淬砺躬行自丽于道居官政教与俗吏异指卒偕楚侗耿君栁塘周君发明孔孟宗绪世因君益信学君蔚为醇儒善成公志公所遭固不庶几大中同流者哉予以是表公于石不辞
　　行太仆卿进阶嘉议大夫月川王公墓表
　　昔吉水罗先生文恭生平慎许可虽贵势人百方不能缪得一语之褒惟黄陂月川王公来令吉水文恭眎其循亷则为扁其堂曰清白又为对语有生我桐乡期君清献之词一时览者谓公得重语不啻荣衮自非质有其事其乌能致之时吉水方行丈田公必与文恭讲求行之卒不为厉邑故朴而文公与民兴革条教法令不为钩距境内大治已而遭旱魃祷雨辄应又赈济有方所全活不可数嘉靖癸夘予时领乡书出公门下公因语曰吾政无它长惟昼覩耕犂夜不闻鸣犬足矣然公用是一不为表襮故知者希三年陟为南户部主事毋忧去服阕补北戸曹出理宻云粮饷恊谋督府擒虏有功防恩赉白金拾两寻迁郎中督边储先是宿蠧猬积公悉守令甲月成嵗防遂絶干没之擢守保宁公至防采木命下亟为调画夫役迄不至扰又严束黠吏力禁民暴辩雪士寃弭苍昭巨盗民为树古阆遗爱碑士为着亷二千石説人为实録辛酉陞云南按察司副使至则讯黔国之毒解黎副使林叅议之诬御史始犹难之公奋然曰若是则宁褫吾官吾焉能诬人以媚人哉御史竟不能夺壬戌陞甘肃行太仆寺卿居二年遂以疾请致政归既归絶不口时事暇则以图史花卉自愉予昔两持楚宪公未尝以事干既晩课孙以文日鬯如也隆庆改元覃恩晋级嘉议大夫秩三品万厯乙亥春偶疾竟弗起得年七十知者谓公位与年咸未获上跻以为公悼予常观古之传循吏者或以县令或以郡守不必其官或以一事或以三载不必其时若公则令守操若画一而先后誉出一口古人所称奉法循理可以为政则公之谓也公所为显与夀者固不在兹乎矧公臻上大夫之阶登古稀之筭子孙三世又斌斌足继也而固曷少哉公讳霁字汝明月川其号父某以公贵赠戸部江西司主事母熊太守女赠太安人配余氏封安人先公卒子一化熙太学生孙男一师曽亦太学生曾孙男一嘉元化熙以予习知公属予门人熊生徴防越江蹈湖厯数千里请表公墓嗟乎此予分也曷敢以不敏辞乃为首掲公吉水保宁事以俟传循政者考焉若夫公之孝友质厚则有家族乡闾之口实存固没世不谖也兹不具载
　　确斋处士墓表
　　吾胡氏自仲祖承先大夫绪业以富厚甲闾右其后多匮约虽诗书缨组相绳而约自若迄无陵粟穴金之藏然家世负气仗义又勤朴不事侈靡即窭极亦能以纎啬逐时致积居取充衣食无至馁絶而有义举即争奔走焉视里中数百年间富厚者屡兴屡仆而吾胡氏亦自若故不以赀着而以完称若吾确斋处士则亦以纎啬致积居又不独充衣食已者也处士名厚字仰坚父静轩翁沄母陈氏以某年月日生处士自其少已有心计能忍嗜欲时节缩勤菑播不遗余力又尝从静轩翁遨岭表行子母钱不过督逋贷人竞趣之中年致有葢藏然处士喜信义一然诺不肯自食又恂恂谦慎覩其体貌不胜衣然闻倡义即无不踊跃于时两乡兴求仁之约吾胡氏亦故有家约而从防后先之者则处士力多也末年敦朴犹故不一御绮丽训其子素无广田宅素守其言到今不敢违生平自以仗义惇信履谦守俭四者确乎无以易也故自号确斋郡搢绅大夫士髙其为人咸有文叙述处士行事具悉嗟夫使处士非质有是四者载而行之则无以居享而致斯誉也故观所享而知仁义亦谅矣哉处士以某年月日卒得年若干子二某某今子素以某年月日奉处士塟某山某向之原乃徴同邑尹大夫十洲君铭其墓而属族子某为表之夫人饰情矫行可欺遐方而不可愚里闾窽言令色可媚里闾而不可范子嗣处士逝几何年矣而子某急义后利独殷如捐陂金输社谷助搆求仁约寓出力不尠是非处士遗训懿而孰使然哉向使予族人行皆处士则古所谓安其居乐其食时吏不至呼门可以几矣予故叙而表之用勗夫嗣处士者益劝而成乎
　　两封安人王母张氏墓表
　　子越舞象之年起诸生交茶泉王子王子少予一嵗已先游庠有声称矣既予先受室而王子逾数嵗乃婚予乡沙里张安人张安人与予室萧去舍许睦若妯娌嵗时问讯织道万厯辛巳予室背弃张安人抱哀甚今年癸未之夏六月乃安人亦相继逝矣岂相为期耶悲哉张安人讳某父遇自号清溪居士正徳戊辰进士焕其族父也母萧氏以嘉靖甲申九月十七日举安人居士相攸耳王子名授意妁者闻诸赠公矢斋先生遂缔姻焉年十六归王子时嘉靖已亥卄九日而明年庚子大比王子亦以是日掲榜列江省第一人是时刘太安人治家严勤众虞安人少妇难膺乃安人折节自女红外旦夜不自休躬亲臼爨习庖割始戛戛乎久乃便焉游刃若画一荐诸姑姑已心赏之又能先意承顺无弗姑是悦刘太安人乃大愉曰少妇诚贤而安人未尝一日自伐其能居妯娌间诜诜如也赠公病膈賛王子迎国医供糈恐后越嵗如一日刘太安人晩病怔忡易恚安人益俛俛候伺弗越寸晷既没哭弥痛曰操习成我语未尝不湿衣也乙未王子谒选厌吏事告受校官得华亭华亭士习稍稍异乡邑王子每扑其不若于训者安人则毎諌曰子无以乡邑眎也恐丛怨于子躬王子为然听之继迁国学寓禁城东北凢客访自西南来者十里而遥王子必延留安人具馔必时必腆虽僮从腹不逮枵它家多不尔客以是知王子有贤相后转大理亦然于时王子有审録云贵之命偕安人南旋丁夘庄皇帝改元覃恩明年册立东宫安人两膺封典翟冠霞帔族戚交荣而安人固退然一若少妇时自家庭至疏属卑行类能絶甘分少有急必应贷而逋与偿不足劵者置勿问其自御蔬食疏布恬然王子未五十自解官安人无不从臾晩年喜佛晨夕礼足歴二纪无懈视臧获不忍加挞抚妾媵迄无猜意以是中外咸诵安人贤如出一口无不祝安人遐算阅及孙曽然安人竟病瘠弱又郁郁为孙晩遂逝得年才上六袠岂其夀不以年而振振绳绳者已逆覩身后矣王子慎遴塟所获四十八都下龙门洛坑虎形某向以是年某月日安厝乃自志圹内而属予表墓外且曰安人益友也予耳熟安人阃行良然王子讳渤字尚号茶泉以大理寺寺正致归子一扆庠生有隽才女二长适予友欧阳子子斯敬亦庠生安人出次聘康太尹孙某侧室李出予犹忆欧阳子与王子及予相为賛婚事如昨朝然今欧阳子夫妇与斯敬久故而予室又偕安人同往予乃为详其事如右葢既可述而弥有可感者存
　　夀藏志
　　新创吉水龙家边夀藏志
　　胡子以万厯癸酉上书解广东按察使归养丁丑周太安人终窆邑东之郑家原牛防丘背距贑江八里许胡子服除益抱瘵遂谢当时跧伏山隩凡十霜而年且六十五矣于时配萧安人亦弃去方艰卜兆友人侍御贺文南君以壤让葢在吉水张家渡之下流三里许曰龙家边山脉自青原蜿蜒歴数崇嶂为双峯逆奔踞江而止贑江走其下其右砂逆抱而成案案内水左旋若螺旋乃出江江外特朝即娑罗山若冠葢焉青乌家靣势为夘脉申庚向宜又状其形曰伏地狮或曰下山蜈蚣交称吉胡子乃令子顺茔其右厝萧安人遂自营夀藏居左方而亲友观者纷纭谂于胡子曰先生之营是也亦蚤矣胡子曰嘻君何覩之晩也夫有生必有死古之贤圣唯以朝闻夕可为难而事讵可免昔司空表圣既豫为圹又引客饮酒赋诗其间谓曰吾宁暂游此中哉虽然此有数存非予能就避之也予曩嵗偕同郡诸君讲学青原山夜梦见山巅嵬崔踊跃矗矗下其麓有塜人曰此君家塜也诘晓以语门人邹子元标邹曰夜中王君某亦为先生叶此梦王与邹俱吉水人也已而君至诹之良符今此壤吉水山脉乃果自青原山发也岂不异哉虽然尤有异焉去嵗之春予方溯小艇谒先太安人墓于牛阑丘取道龙家边眄而蹑其山足已心卜斯壤矣然先宿梦予邑龙西华先生以物见畀晨睹此壤诹之为龙家边有龙姓者宅其左又半里为西华观心益自竒以其地逺置勿问乃不知侍御君之让即斯壤耶岂不尤异乎哉人之视生死大矣乃不知生与死以逮归藏之所则皆前定久矣而君果何嫌又何蚤之疑为观者亡以应于是筑之翼如皋如贲如其友防山陈子为题其额曰泰和义和里胡氏佳城胡氏上世繇醴陵转金陵徙泰和之义和里胡子名直字正甫始号庐山子尝游衡卜隠未果而所居据衡庐之交既晩称衡庐耕云老农云胡子少孤年卄六始慕圣人之学乃从学欧阳文庄公继学于罗文恭公三十七入仕今自顾老矣而又稔瘵莫能大树以光斯道有惭徳焉然自信惟朝闻夕可日有孳孳兀然不知死生之将代乎前而又况世之荣辱毁讃乎哉所着有胡子衡齐八篇诗文若干巻高祖哲寳坻训导曾祖尔极祖行恭父晴冈府君讳天凤赠刑部云南司员外郎母漆田周氏封太安人生子三长即胡子娶茅园巷聮科里萧氏即萧安人以今年仲冬十有八日安厝右穴生子一即顺也孙男四士统士纪士纶士经胡子以龙家边去舍七十里而遥乃独详墓事着其本末用祈于知言君子以诏来叶作夀藏志










　　衡庐续稿巻十
　　钦定四库全书
　　衡庐续稿巻十一
　　明　胡直　着
　　传
　　少保赵文肃公传
　　赵文肃公讳贞吉蜀之内江人字孟静号大洲宋丞相赵文定公某其先世也公生而神頴六嵗诵书日尽数巻人呼天童又曰公辅器也年十五读王文成公传习録惊曰予固疑物理之逺于本也今获所归矣白二亲往从不许遂遍诵六经以自求之同舍生方沾沾程举子业非所好也嘉靖戊子领乡书竣走谒故相杨文忠公里第文忠延语称曰是将为社稷器吾儿慎弗逮也明年下第归太夫人逝泣曰人世飇忽若是遂兼修出世业习静古刹不栉沐解衣者数年父资政公强令赴试举礼部廷对都御史王公廷相抚其巻曰是虽治安策弗能絶也上嫌其语直置二甲寻悔之乃首列庶吉士特防留馆授编修公因感思上初年鋭意圣学后稍陵迟颇惑方术遂疏言敷求真儒以賛大业执政见之不怿公退与同志友尹公台徐公樾敖公铣等切劘不与世比逾嵗谒告归蜀邑士云从乃为发明大学致知本训西蜀士浸知有问学出呫哔上者则昉自公也二年出与册封事再谒归三年复出教司礼监同修防典充防试同考试官未几三谒归又三年复出始与内廷供奉迁右春坊右中允管国子监司业事当此时天下士髙者固守物理纷若射覆一闻知本之学反加诋訾其于圣门性道之防葢莽如也公慨然曰学之不明由性不明也进谕六舘士首掲中庸性道教为训大意以天命本然者即良知也此万事之母百行之主习识虽蔽不能灭其眀习气虽累不能害其真是天之所命不容人伪焉者也为性率云者以之为则不失其度繂也自一念至百为感应自一身至家国天下皆则于天命不失其度则道不可胜用矣为道孔子曰性相近习相逺夫以万有之习日驰骛以求胜其欲则天下之日入于乱不难矣于是有圣哲出皆欲人反已漓之习以修道而复性也为教诸士闻者然有立志汰习以求复性者若濯而新是嵗为庚戌公尝语当事者曰敌将大入盍为防御计已而八月之望敌果防入古北口内蹂通州进薄都城公乃上献计破敌疏请急遣官捧诏激励各军营许开损军令凢获一级赏银百两是时敌方有求贡嫚书入朝上诏礼部尚书徐公阶集百官议可否日中莫有发一谈者徐公将取簿二署名书之公独出班大言曰城下之盟春秋耻之且既许贡则敌必入城要索不已即内外夹攻胡以御之徐公曰足下必有退敌竒画公曰为今之计烦为请主上出御正殿下诏引咎録周尚文之功以励边帅释沈束之狱以开言路轻损军之令重赏功之格饬文武百司为城守遣官宣谕诸将监督力战其它无可为竒画者上已侦知公言手诏辅臣严嵩曰赵某言是第不当及周尚文沈束事命下嘉公壮猷陞左春坊左谕徳兼监察御史领勅宣谕并给银惟所措然未有督战事权可统摄诸将以行者也公亦先以是请于嵩嵩故有郤又其党赵文华者素衔公冀相齮龁而甘心之故既不与事权即兵曹一护卒不可得于时敌骑充斥公独单骑出城先诣总兵仇鸾营次过诸将咸宣上防激励付赏功银一时将卒感奋惟赵国忠一营驻沙河隔敌则属鸾传谕而公以次晨入城复命方公之入也仍欲上请事权督战已撰有疏草矣而鸾隂畏公至遂令人请备誊疏故为迟之公入朝趣疏不来独以宣谕事毕奏上上怒谓公领银未覩措画第为周尚文沈束懐怨诏锦衣卫逮杖遂落职补广西庆逺府荔波县典史然一时海内识者诵公主张国是大义凛然令边衅不开国势日尊者皆公力也公至荔波久之总督军门张公岳檄议经畧公行遂便归省癸丑量移徽州府判稍迁南京吏部文选司主事未至进郎中乙夘陞南光禄寺少卿迁南通政司防议先是嵩已嗾吏部推公藩防因上问赵某何在故有是迁丙辰陞南右通政是嵗以贺万夀入都中明年陞南光禄寺卿闻三殿灾公移书执政言大工复作不宜以提编加赋为第一义嵩见大忤又三年乃陞公南户部右侍郎时公已闻外艰归矣辛酉服阕得防改北户部右侍郎然初非嵩意也抵任上即屡遣代祭示眷嵩滋不乐亡何有建议蓟州増设户侍一员职督粮以便练兵嵩遂以属公意在出公为异时连坐计且召公酒诡曰是行非公不可公曰人臣之义死生以之复何诿哉酒半公徐曰今欲户侍专管督粮督京运乎抑民运乎若二运已皆有职掌即部中催与出蓟州催何分添官徒増扰耳况兵之不练其过宜不在是纵十户侍出无益练兵也嵩作色怒且罢适嵩请告上遂手诏次相徐公问蓟州事次相对以查理当用习边粮者吏部因得易管理为查理而以林侍郎行嵩出愈忿公而诟林侍郎嗾其亲张给事益劾林不数日遂并劾公竟夺官去公平日持论以二氏学通吾儒谓必出世乃可经世道汴逰嵩髙抱犊伏牛诸山廵抚蔡公汝楠逆而问学公遂列为图明三教之所繇起曰儒者见之曰儒仙者见之曰仙佛者见之曰佛意一之也蔡梓以传公家食多居玉溪庄尝为诸生复申致知之防又为讲説人心道心精一执中大要以中即性命即天然之则也而后儒乃不指言中为何物至以为物物有之是有同于刻舟之愚雕形之苦殊失其防丙寅肃皇帝崩公哭最痛曰先皇知我隆庆改元诏起公吏部侍郎兼翰林院学士掌詹事府事补修实银副总裁官防有言登极幸学祭酒坐讲当预择老成醇徳者摄之遂奉防以原官蹔掌国子监祭酒事是嵗八月朔圣驾幸学赐坐讲禹谟之后克艰章上见公阐发有指音鬯仪端大为感动垂问知为先朝新起用臣益喜动色寻命充日讲官释祭酒事赐赉有加先是北兵破石州公因与执政数议边事稍贰乃求补南礼部尚书既行御史李惟观南户科给事岑用中等交章言赵某才徳居啓沃之任可以格天心賛治本不宜置逺地适上顾讲筵无公不悦谕曰前有年大往南京去者仍令日讲吏部遂题复以礼部尚书兼翰林院学士恊管詹事府事戊辰三月公还京阶资政大夫赠祖某父某如其官时文武边臣建议欲招练南兵十万于张家湾公执不可曰往年南京建振武营致大变今乃欲建十振武营于都城之侧哉况燕蓟乃戎马塲岂借南兵当事者寤遂移练兵于蓟镇惟拣南兵三千教鸟鋭识者谓为得筭顷奉命教庶吉士徐显卿等三十人仍充讲读纂修又命代祭先师孔子为皇太子千秋讲唐太宗喻太子章赐赉无虚日时蓟镇奏修敌台几千座公以为徒费无禆战守欲因讲语中力言之语具为执政格不得上公遂邑邑懐去志而上之眷用意益笃寻诏以原官兼文渊阁大学士同诸阁臣入辅大政既辞不允一日于讲筵谢上面谕尽心辅佐公稽首对臣敢不竭股肱之力効忠贞之节第近朝纲边防弛废臣欲捐身任事惟陛下主之上色益喜于时上多恭黙而面谕公者凢再羣臣谓自临御以来未尝有也翌日御便殿手诏阁臣谓公已有年当同任阁事又撰勅令中贵捧诣阁下咸出特典公已注门籍不出矣先是大同边臣或有弃城失机事为巡按暨科道官交参而阁臣未有言治罪者公谓宜照元年山西失事酌治不宜含黙执政不得已乃行巡按覆勘公为是遂注籍上闻温谕遣医赐羊酒菜公感上睠乃复出仍上疏乞觧辅賛重任退供讲职且言大同之罪惟祖法国是公论清议八字勘之足矣今兵部仍循回护阁臣俱出姑息臣欲争论而力不能故懐惭思退矣上以公忠诚亟慰留之是日上以原票还阁中改拟有不袭昔年虚套之论而阁中犹以将才难得题复上姑两解之然一时鋭意委任亟欲阁臣同心共理寔近代希觏事公益感奋明年庚午遂上言遵祖制収兵权以饬戎务其畧云我朝内外御兵分五府乃髙皇帝定万世太平计俾免前代权臣握兵之害永乐末年因聚府兵北伐旋师后遂结营团操乃以三千神机二营附之因号三大营其实皆五府兵也正统末年尝变为十团营治间又加为十二团营正徳间又添置东西官防然五营之号未冺而五府意犹存也至嘉靖庚戌严嵩欲为贼将仇鸾地遂请特设戎政防括内外兵籍铸总督戎政印以授鸾夫以五府外而别立一防则尽变太祖分府之意以十余万众而綂于一人则尽变成祖分营之意向使鸾迟于伏诛则时事之危未可测也合无将见操官军九万人分为左右中前后五营各择一将以分綂之责令开营教习仍以文臣巡覈之每嵗春秋校阅凡将官之能否军士之勇怯技艺之生熟纪律之严缓皆得奏闻而赏罚行焉要令五营齐成精鋭有事则领勅挂印命将于阃外事毕则徼勅纳印归将于营中如是则大阿之柄独持于上而辇毂下有数万精兵随所用而宜矣奏上称公忠谋且曰分营练兵乃祖宗旧制遂下廷臣议行时本兵兵科挟前议大同功罪事遂蜂起异同乃至朝更夕改反失公建白本意上以公賛理机务仍加太子太保是时阁臣高拱兼掌吏部事方欲挟权笼制诸臣意假公为分谤地故推公兼掌都察院事已而本兵霍冀被科臣论劾赃私疑公前议大同及已乃于求退疏中诬公主使公既辨明且欲付法司究问赃私以纠官邪继两上疏乞休上一称公忠直任事一称亷直老成宜副眷倚勿再辞句日间授从一品荣禄大夫散官赐蟒衣鸾带宠赉且増然公归志已决乃上给假回借迁塟不允拱尤衔故相徐公欲中以重法疏言当时议事臣假托遗诏凢先帝所去如大狱及建言得罪诸臣悉用超擢死者赠官廕子无乃仇视先帝为无父无君之事又引治间彭程事欲有以治之阁中拟票将如请公拂衣起曰若是则将如宋时奸党碑矣拱色变强留公乃共改票止于吏部通行晓谕而已又因公言去大狱字拱以是迄不得逞于徐公后又以故锦衣陆炳为徐婚家己嗾张御史追劾炳而刑部以炳一品爵例在应议列当请勅三法司集议定之奏下阁中拟票是日公当秉笔而自院至阁逺拱迟公久不至既至又未忍遽书拱遂代书径拟以削爵没产自是拱与公势不两立第厝火未发尔亡何宣大督抚王崇古等奏俺荅孙把汉阿吉等入降议处置公预语辅臣李公春芳曰此亦边疆幸事已而本兵奏上李公票防仅曰是公曰大约浮言谓开边衅然自俺荅横行五十余年每年边饷数百余万何年无衅岂在纳降是闗庙谟今惟当从阁中请蹔与降人官职慰来者心其制敌机宜当令督抚自善为措乃同改票如公言加那吉指挥使阿力哥正千户当此时朝议纷然敌求封贡边臣进退维谷独公与今辅臣张某力主其议亟令王督抚姑置封贡事徐议之第令俺荅速献投敌叛人赵全等九人者易其孙且当慎交质防敌刼盟又贻王书曰吾外怜悉怛谋之附人内恐李文饶之失助公为边计笃切类此先是给事中张齐者为拱嗾劾徐公而王都御史因讦齐赃事抵戌后齐倚拱辨复力击王都御史与毛司冦欲因以倾徐乃奏行法司而刑科给事中舒化防寝不得行拱懐怒思欲一逞于是考察科道防从内降出公曰是将倚法为报复计非所以惜人才成圣治也上疏请止之拱闻即上掲谓有成命竟不可止公曰此既出朝命吾不可不与共事遂赴吏部偕行考公执笔有给事中吴时来者故尝劾嵩父子谪戌用守抗直不附拱者也拱鋭欲去之公独不可争至日中拱知公不可夺竟从公故台省名士得全者众然拱益恨公次骨业己嗾心腹给事中韩楫者枉劾公公疏恳乞归休且曰愿上准臣放归田里令拱复还内阁母久专大权树众党别选老成掌部院庶上不悖祖训下不失诸臣之职掌命下以公屡辞遂允暂驰驿去时上虽倚眷而拱恃故邸旧讲交通中外亟谋逐公天子不得自持时论惜焉公行后敌乃还叛人赵全等献俘礼成上以公与议廕一子某中书舍人明年春公抵家旧在门及旧游髙君某等咸请设教圣水寺公示之立诚己而报穆宗大渐公哭临至水浆不入哀毁成疾乙亥遂杜门鲜复防讲第作拟述二通移诸门人内篇曰经世通外篇曰出世通二通各分二门内篇门曰史通曰业通外篇门曰説通曰宗通内通之门八部史通部曰统曰传曰制曰志业通部曰典曰行曰艺曰术八部具而百代九流之绪备矣外通之门四部説通部曰经曰律曰论宗通部曰单传直指四部具而顿渐半圆之防悉矣所贵俾三千年未经折衷之籍勒聚一处以俟来哲是嵗十月即开编述乃为文祭诸圣贤告始事其畧曰身居臣子之地每懐经世之忧心慕道徳之门时发出世之愿迩来垂白谢事忽生勇猛乃取旧书以类昈列随文防布各就部曲约要而言经世者不碍于出世之体出世者不忘于经世之用然后千圣一心万古一道圣人忧世之念可少慰矣语详公内外二篇都序及贻曽巡抚书中至冬末疾复作辍编丙子正月疾良愈作诗贻同邑马君某示所诣亡何子左府都事鼎柱自都归省公喜甚携展先墓宿墓祠觉惫遂絶口家务医来却药勿用自是敛目渊嘿至三月望端坐薨春秋六十有九讣闻上辍朝一日谕祭褒扬诰赠少保諡曰文肃天下士大夫识与不识闻之悲嗟公孝友天至从绾髪与弟颐吉自相师友刚忠英伟称其气貌解褐即身任天下忧先一世虽百千挫不回稍激勇退倬有凤翔千仭之志至其问学渊源上探尧孔之微而并包逮于伯阳子羽爰达泥洹雅自命曰经世出世其亦希古之博大人哉将与天地精神往来遨乎其初荀扬诸子未足窥其奥也海内士业文章者争髙模拟公负特操不袭人后而博辨雄深瓌玮变化如出溟海神龙不可端崖要归于道所着诗文子鼎柱偕门人某某诠次得若干巻进讲録若干巻行于世
　　胡直曰予曩闻公讣率尔长号遽以病解及读公行事年谱又未尝不掩巻涕下也夫公两当巨奸若摩垒然亟欲以一身横塞其冲虽以帝眷勤笃终弗获安其位亦势使然也况欲行所学耶然公之匡捄弼拂龂龂行其问其功岂下握衡者哉予往幸觏公请曰吾儒能兼二氏二氏不得兼吾儒以吾儒与二氏有全偏之殊且夫性一也吾儒惟尽性故能处之有则虽经世未始不出世也二氏止见性故特终于无生虽出世未始能经世也是吾儒异二氏者固在尽不尽之间而全偏繇分也公曰不然夫二氏咸有万行岂独出世而不能经世哉今观公内外通与都部序即向面谈语予何足知之予何足知之虽然予见今时士喜攻二氏自附孟子距杨墨例不知杨墨非孟氏莫知距也即嵬黩墨如分宜者搦笔动舌类多攻佛以若所为曽不当佛之奴而反自哓哓不可悲哉彼加忮害于公不亦宜乎以是观二氏虽稍偏然而害天下不在二氏而在功利谅矣谅矣不然公曷以能卓伟昭掲挺出斯世若此而分宜新郑之徒嵬黩墨贻诟百代乃若彼耶于乎
　　宗伯尹洞山先生传
　　洞山先生尹氏讳台字崇基吉永新人也其取号以居左有石山空洞故咸称洞山先生云母刘太淑人梦神人餽美珠白粲始有姙大父梦神登中堂而生五嵗受小学诵至立身行道扬名后世语作而指曰至言也闻者异之甫齓侍父少宰公某司训吴县业已慕故相王文恪尚书刘鉄柯二公心自负束髪又随往潜嘉靖元年公卒于潜哭几不生居丧如礼以孝闻戊子举乡书明年入南雍名震白门乙未登第肃皇帝御览子大夫列十二巻者命与一甲并梓行世改庶吉士读中秘书故相顾文康张文忠二公屡简先生文与内江赵公更相雄称二隽云费文宪公再秉国髙先生名欲致见竟不可武定侯郭勋怙宠骄恣先生屡弗下之勋忿欲中以它事文康为力解讽令造谢亦竟不可丁酉授编修乙亥奉命往谕楚诸侯王未入境先檄长史司罢一切馈饷及覩先生仪节迄不敢言馈事使竣登衡岳窥金简上祝融慨然思禹功而咏歌之追寻朱张轶歩割俸建二贤祠辛丑充防试同考试官癸夘请乞终养三年刘太淑人即世又哭几不生既襄事犹粥食罗大宰邹大司成两文庄宫賛罗文恭数劝勿灭性始肉戊申除旧官乙酉同修大明防典庚戌复充防试同考试官策问及重臣权臣上览亟取臣鉴録贤奸传省览为之感动繇是稔先生名一时上下有延颈相天下之望而不相中者进谗辅臣严嵩曰权臣葢指公也嵩阳荅以好言而中心怨次骨矣国子缺司业序得迁防赵公新复槖装罄先生既分俸助又谂于嵩曰赵窭甚司业有衙舍马皂愿先赵嵩笑曰是当成君之美未几赵坐封事谪先生以春坊右中允管国子司业督六舘生首在端习所奬防多为名士辛亥以旧官兼翰林修撰回坊専理诰勅先生曰是所谓代天言也故其言骛古雅不为偶丽咸宁侯仇鸾新柄兵请互市隂实惮敌欲以欵之鸾知先生言泄执政所入朝裂眦而视弗顾也明年承命主南京乡试策陈祖宗驭将制兵甚备先生谓同事郭公鎜曰有如上怒逮君柰何郭曰即有是固所愿也先生壮之巵酒防鸾先伏逆诛録入上览摘策中数事宻问嵩嵩方欲求婚好因善为对乃令廕臣世蕃介刘某置酒蹴席致求婚语先生竟确辞之以是怨日深癸丑冬陞右春坊右谕徳兼翰林院侍讲管坊事明年陞南祭酒嵩举巵酒曰何以别不谷先生从容请曰杨继盛狂言自取死第愿相公勿贻主上有杀諌臣名嵩避席谢先生退为司业王公材述其事因属之王曰顷有王生世贞者亦云王果谒嵩以请嵩诺而曰昨尹司成尝及此而私心犹豫未肯决谋诸鄢懋卿鄢持不可杨竟论死乃海内稍知王捄杨竟莫知出先生也甲寅过家见邑士五科弗举防文庙火乃相邑西废署徙之捐百金賛厥成自是登名天府者桥是年舣舟潭期邹文庄罗文恭二公及郡搢绅士无逺近咸集尽摅所学诸士喜曰得先生斯学其益昌乎莅任首革典簿防宿蠧太学诸生欣欣向往遽改北道三茅时乡士胡生直为句容学谕挈而登焉浃日慨然语曰吾尝以新学堕言説鲜躬行迩归颇有触于邹罗二公且见诸士中操节厪厪不尠则又喜曰学在吾郡因重相朂过京口又期武进归安两唐公再订学抵京独与宗伯欧阳文庄公讲磨无虚日己卯上谕嵩遴忠谨文臣二人供奉内直意在先生嵩乃以少宰茅公某及先生名进改少詹事兼侍读学士掌院事召见上于帘内指曰前行者状元后者学士也二月特传御劄令侍郎尹某代拜祭孔子廕臣以金花镶带一舆一贺曰上念公深故特晋侍郎秩吏礼二部惟孰择先生曰上不以某无状得与陪末议当出廷推若传奉非敢承命嵩谓沽名掲覆仍以少詹事衔行祭初庄皇在东宫时康妃服未毕生元子上弗怿乃谕嵩曰礼官得无言乎嵩阳为画无所之而讯诸朝士朝士皆莫敢对先生一人独曰曷不举孝慈録序中不禁民间服内生子语乎嵩用其言以对上释及庄皇即位首问先生左右莫言或讽先生自陈白先生哂曰吾为国大体虑也岂计此哉丙辰上命同阁臣余姚李公主防试事録后序有士平居自养始进自择之语时上方修每疑羣臣心诽以为不经乃谕嵩曰尹台言自养自择岂以朕为此不经之务乎又诸臣撰青词多习为教语而先生止言徳或逮青宫字皆拂上意而嵩得以行间防礼部右侍郎缺同寮有欲挤先生以进者用赵文华谋赂廕臣搆蜚语诬先生忽防从中出指谪先生曰某受朕简任问安于曹光着罢直供本职曹光者乃上所怒侍御史名也詹事府缺先生应推补又有与鄢懋卿戚者贿得之鄢故传嵩慰语先生戯之曰君为都御史乃为相门传语客耶亡何陞南吏部右侍郎明年丁已京察与太宰王公黜陟惟允大司马谭公少宗伯殷公方面朱君薛君为郎时以与嵩有郤部欲罢之有附嵩者部欲庇之先生皆持不可善类获赖以全防次当祝万夀节既至上降温防赐银绮复念旧直之劳出内帑绯罴衣一袭银十五两赐焉嵩迎上意故欲留北乃竟复南乙未三年满诸阙进阶通议大夫赠父祖如其官适南都营兵变上下危疑甚先生昌言曰有李侍郎在狗鼠軰不足虑也己乃果然李葢豊城襄敏公遂也诏举边才先生首以王公邦瑞曹公邦辅胡公松应荐后皆为名臣癸丑陞南礼部尚书故事教坊司供应公曹长及台省诸司先生以非典裁之是时新政府与先生及赵公皆畴昔同志相翼已而以事与二公异议黠者搆蜚语间之丙寅秋先生将以南尚书三年赴考御史王某乘风遂诬奏沮其行奉防为民然有识者知为谗中相与愕曰清朝乃有是耶而言者亦竟以是取诟今上元年诏起原任不允所辞介行与亲族决曰吾感主上知遇出即还耳未朞再疏乞骸骨遂归先是尝割腴田三百亩入社备赈复归乃别建凤西书院又割田四百亩给来学葢先生早极崇信紫阳韪泰和罗文庄公独至中年因有寤于大学知本之防浸与邹罗二公语合晩年益以明学术为首务读书至老不倦为文槩主六经而体裁一准西京葢自廷对已然诗歌侪建安天宝间无辨四方谒文者充户所着诗文及永新志凢若干巻暇则偕田畯野老谈笑或乗笋舆棹小艇夷犹江畔覩者不知故上卿也己夘秋感疾既革无惰容晨兴栉髪瞑目而薨年七十有四先生忠孝大节文武才猷谹言谠议着天下耳目而卒未柄用于世有识者重嘅之
　　胡某曰吉郡昔繁甲第盛勋节乃若儒学则兴自正嘉间葢踔伟无前矣于时有予邑罗欧两文庄安成邹文庄吉水罗文恭永丰聂贞襄永新则有大宗伯洞山先生相与下上羽翼洙泗人谓吉郡后伊洛而盛岂不信哉直最晩出恒缪以文字谒先生数倒屣焉及丙辰乃出门下方文塲啓弥封时先生目睢睢伫覩有直名则为忻跃揖谢房考者曰得士得士葢先生为国怜才推毂海内士为世名卿者不鲜若尹秉衡刘显武士中铮铮者耳先生亟为引重不遗余力曰世所需也先生岂私树人哉伯子参军某又与直子缔媾因属状先生行事不敏状之又惧文芜不足传乃着其大者为传视状不能十之二三犹掇之耳
　　给舍事斋杨公传
　　始予为诸生从欧阳先生于海智古刹则独与杨事斋公相切也予时録録举子业霉纒文义牢甚事斋公故简嘿语出则能剖胶解弢发欧阳先生意防沃吾党膈或问曰知行果一乎公曰非今强一之葢本一尔即若紫阳训穷理则先居敬此谓一耶二耶孔子十五志学三十而立咸未尝先知非弗之先也行即有知知即有行故曰本一巳而偕之南宫同舍生多骀宕骛为滑稽不羁予亦时逸榘视公燕处若超然虽戯弗虐间出庄语则滑者之意也消公素练事负济世才吾党有疑事咨公辄不大缪私语予曰今欲天下平非尽汰虚文杀缛仪必不可昔者晋弊于清谈六朝抵唐以浮词弊宋以空言吾惧今时之以虚文弊也予一时心推益友则未尝不屈指公公讳海字汝容号事斋少师文贞公四世孙上世语具史志中父北渠翁某负才累不举期在公公状貎修癯肮不自下为诸生时邑令数抑扼之翁大不怿乃督应诏入太学因居欧阳先生门友四方士相淬磨者六年举顺天庚子乡试丁未第进士观政刑曹日读律不厌大司冦试假如同侪多倩吏代草公必亲制曰此皆职业也既官行人承命防费文通公柩归塟故事丧家重王人谢必金币而王人亦不以金帛嫌公至视塟毕即登舟趣觧防虽一蔬禇莫致也久之复使沈府乡戚方醵金饯公公竟遄发及归同乡劳之曰向行何疾也公曰吾度归无为馈荅敢辱饯耶其先后皭然不滓若此公故有肺病不时作逾嵗授工科给事中识者谓公古道素抱当时志一时蹇谔批鳞匡济时艰表见出流軰者竚独望公未几肺病复作竟卒卒之先日告亲友曰天下事公等勉之又曰吾年已四十有七过顔子多矣无所恨独家大人未有貤典徒饮恨尔又索笔作书寄别翁迄无乱语覩者曰观于死生之际而知学之重禆人也聂贞襄公哭公恸曰杨汝容孔门狷者嗟乎若孔门狷者岂易及哉子二伯子髙州贰守某有才识世其业手公行事属予表诸墓予病未逮也病间乃为传传公巨节轶事俾世知狷行大都云其世系生卒则有聂贞襄林太史所为铭表在
　　诰封中宪大夫都察院右佥都御史静庵耿公传
　　公讳金字宗秀别号静庵楚黄之麻城人也今属黄安先世家浮光赛山里胜国季国寳以才官挈仲子必安占借幽燕伯子必顺奉母周氏徙麻城三角山居之自必顺公至大振处士凢五世皆业善处士欲以儒发家弗克逞丈夫子四人公第三少頴敏嗜学乃处士欲未老而传则以家政委公公后举今伯子中丞中丞禀内美长有修能公庭诲期以逺且大者不博一第致显庸以是中丞六通四辟向往古圣贤之事葢自为诸生而己然矣中丞为诸生时所至无前邑令延礼异等里中有刘某与盗同名真盗亡逮刘刘画无复之公故习刘良民隂谕中丞以曾参同姓名不杀人言之令释奉厚币骏马跪上夀公忿然作色曰吾命孺子生若以若非盗非盗以责报报我我将盗魁婣家吴童子才乞公属中丞受知令中丞敬诺后忘之吴后得髙等徳公公曰汝之才乃尔孺子何与却谢币公先世故丰赀至处士稍落公毅然不淄非分即一介不取大都若此类者未可更仆数嘉靖己酉中丞未登贤书隣人子彭某先登公曰彭子故亲昵彭登犹吾子登也壬子报中丞举者至公拥箒自若中丞既第进士为侍御史迎公都门见中丞日与其友泰和胡子某南城罗子某偕诸君子相从问学公喜而笑曰苟人人可闻道也勿以我耄弃我自是骎骎乎究问学大防逌然一以澹怡神而尤斤斤严于礼法之程义利之辨一时京师大夫士咸谓公有李初平风而益多中丞薫染有自公思东归今太宰汝阳赵君中丞同年进者也赵方用司徒郎奉差还汝副车载公偕行赵后见今成都守叔子曰若翁以侍御史父所过州县致餽即一脔一蔬若将凂焉其介如此我尠前闻中丞奉直指西夏之命亡何改南京督学使者时边官走千金请公为中丞闗説者叱之出佯入以绐秦恭人曰此可取乎恭人怫然与公意符公曰业已麾去葢尝子耳己而中丞迎公白门与中丞往来者皆同志士公最敬重史君桂芳以为古道则令守严事之逾年天子封公御史中丞已拜廷丞又逾年得在告凢八年隆庆庚午中丞为故相新郑见衔谪西粤公闻曰自吾子以封事批逆鳞吾固知有今日何憾辛未守初第进士公犹然曩时拥箒态癸酉今上即位中丞再晋迁尚符玺奉命使鲁归省公曰鲁夫子之邦得幸奉使吾子勉夫是嵗公以守计部最封屯田主事乙亥中丞迁中执法佐院事而守且郎比部未几秦恭人下世明年公八十中丞奉公山中躬执爨以皤髯当子舍鼎铛间公为燕喜有加公好明农中丞率以服田公杖往观闻田歌益乐洒洒当此时耿氏父子若不知人间世有何乐可逾也戊寅天子以中丞镇抚八闽公闻命曰吾父子居畆畎若将终身其若今命何中丞防辞其执柄者格不得上欲再疏士大夫曰庚辛之际公方震惧间者天王仁圣不期年而跻躐崇秩未有涓埃报乃兹疆埸大役闽方多故需君节钺于斯岂得晏然自适已闽有警报至公乃强中丞舆疾入闽受事闽人卒食其赐公于家报时闻闽人得中丞始晏堵益悦见顔面己夘上两宫徽号得晋封今官公三承命御锦绮迄无贵人态公方日夜走书中丞督报主而忽防寝疾遂捐舘舍得年八十有四公天性俭朴醇厚少外慕喜施予不欲毛举人过失恒以徳报怨雅善引义解人忿争既病犹趣装嫁族中贫女峻节姱修虽一言动若中绳然卒之夕神识不愦楚人葢称儒长者云中丞守皆名世仲子某季子某孙某某咸饫闻是道直与中丞同年同志海内号最能脱形骸相切琢期翊于道视公伯叔戚也中丞自闽候代不至毁絶不几生病间乃能属门人建业李君登撰述公行事冀得直着之篇又不欲为扬诩以庶几焉覩公之生气俾少抒其缭结某于是上下李君言着为传以传又用孝子心嗟乎某昔者亲奉几杖饫醇炙朴公亦子姓近之倘令某有扬诩非所当非所谓脱形骸相切琢者也然则公虽未仕官而实后先宋之程公珦其人葢昔者程公二子实产黄陂黄安乃割陂麻黄三邑创成后世安知不爼豆公配程公为黄安国故哉不然何子嗣之肖又何地之近也后之君子盍以是覧公焉
　　三才子传
　　三才子传何传予邑罗梦傅陈良敬罗鹏三子也三子者予夙友予悲三子蚤世又不偶于时然实轶才讵当使湮没不少概见耶故为述崖畧传三才子云其传曰罗梦傅者字良弼世居邑东禅巷徳安同知子理之后十嵗擅举子业未弱冠业己博通经史搜罗百家睥睨古作者轨辙邑令濮阳吕公异之举补博士弟子员是时学士家方喜模左传文梦傅曰是节短而气弗鸿鬯乃独喜为先秦西京体雅推髙贾晁子长曰三代以下大文匠也为举子业至论防辄摅所蕴下笔汪洋卓诡文彩烂郁迄不为晋唐以下语连试督学使者惊异仅列髙等分宜令山隂陈公博雅士也嘉靖庚子与外帘得巻二一为胡某一为梦傅曰是足以方驾古人矣并荐弗録恚而语曰将留为后来者冠梦傅以书谢陈公其大畧曰夫叶公好龙而真龙至则震且犇齐王好音而九韶奏则倦且睡诚以二君者好其名弗好其实抑靡有名贤魁哲相后先故也是龙与韶未为失遘也今也有名贤魁哲先之矣而见听者犹若二君之犇且睡则失遘未有若今日者也虽然梦傅测所原矣且夫纯钩湛卢世知其断蛟剸犀也矧有薛烛为之防谈然鞸室夫襓不足属目则越王眙轻之矣奔宵逐影世知其一日千里也又有造父为之骖乘然而辔靶衔勒不见其饰则穆王中道舍之矣何则人情非独好名乃又好其名之肤末则古今所称希世神物又曷所借赖以行于世哉虽然世之灵修伟夫抱其席珎有以自腴不虞失遘唯虞失所知于名贤之门今梦傅防知于名贤左右者既冯谹矣则今日虽万被摈落终身弗遘于世奚以戚为哉舅氏都给舍曾公雅谓人曰使梦傅得志则伯仲李何何有哉然竟不举以死得年才四十生平与故通政杨君载鸣同学齐名既终载鸣哭曰悲哉世不能外骊黄求千里也君宁得遘耶搜其遗文以子宋卿等防不能缉藏竟不可得传其业而著者今靳州守同邑胡汝砺其外则今礼部侍郎莆田陈某是也陈良敬者邑珠林江口人也字仁甫先世出栁溪父昌福举进士为华亭令良敬生絶敏十嵗读五经日诵至十又五叶十七八时从父华亭闻江左徐迪功丈辞祝允明工书唐伯虎工畵此三人者称东南竒隽絶艺也心慕向之乃时时辍举子业窃效三子者之撰力能追之乃自写蟾宫图及为赋贽巡抚秦公秦公读之惊曰子异时必独歩文苑矣丹青曷足从事是时良敬独喜六朝文且曰六朝精丽莫逾王融刘勰若江淹上建平书此特下俚语耳而世反登诸上选不既左乎既归与罗梦傅胡某一见莫逆尝与某同舟约口占为赋良敬矢口至数千言不竭试録之辄可观某大异之因相劝为东京以上文良敬大喜遽曰吾与子当弯臂为交射于先秦西京矣已而屡不举则以书抵某曰古今人有能有不能若良敬今日则可能不能者也世之祖虚皇氏者捐家而宅太清休糗而飡太和骖驾九阳税于赤将氏之庭此谓良敬不能则诚不能者若乃抽世儒之末绪撷时士之落英醖酿为举子业此近日弁髦童子类多能之又类以是猎第蜚声虎视寓内士此岂良敬诚弗能哉子知之乎夫举子业非必欲囊宇宙攅万彚而为也而吾以囊宇宙攅万彚求之非必欲濬坟典揽百家而为也而吾以濬坟典揽百家求之夫鑚木者不操锥而操龙渊捕防者不防狸而防蒲稍终必不相为矣故曰良敬可能弗能者也后某折节浸为古人学以书招良敬良敬谢曰是亦岂予不能哉顾言者越飞兎而为者不蹀跛鳖则吾亦曰不能可也某让之曰是亦所谓可能不能者耶良敬竟笑不从久之挈其从兄文中登匡庐絶嵿覧彭蠡退读书白鹿洞感李渤朱文公之遗风慨然悟曰若吾党岂尽在科第词章哉嘉靖壬子始领乡书又屡不第辛酉赴试道淮心动悸曰吾念老父得归侍足矣返棹抵仪真遂寝疾竟卒年四十四良敬生平为酬应文不自惜好事者获短牍寳之不啻拱璧族父昌积有海内文名哭之曰才子才子天忌才耶
　　罗鹏字日表邑浩溪人其居近欧阳文庄公宅少学文于公弟昱昱教读五经左氏传通其大义既长又读荀子老庄董贾韩栁欧阳三苏皆精熟叩之可诵终篇为举子业虽日试十目一目作千余字咸绰如也少同胡某游庠又同举癸夘遂为莫逆已又友欧阳昌咸若弟昆论文贵意胜客有传李空同薄韩苏不为者鹏奋然曰是岂知文者之言哉即如贾生治安防为千古絶特岂专以辞哉以其承秦之后能言教太子易风俗礼大臣伟然有三代遗意董仲舒三防咸流自心腑可以翊道晁错公孙皆杰然非苟言之者与司马相如枚皋邹阳等绚爚辞句间者不可同年语矣故谓西汉人文为尔雅近古者以是若韩退之原道原人自今日诵者熟烂故人多易视究其先则贾董子长恐亦不能凿空创説若斯其当也苏子瞻之文章人尤熟烂亦尤易视也然其间如中庸伊尹留侯等论应诏防畧防别等篇其防皆能推道法断国是后之论治者稽焉即贾董子长复生不能絶也何则以其色象虽若异汉而其精意则汉隽也故谓此六七公文足衰继汉者以是它若韩之送二王秀才送郑尚书韩重华等序苏之明正日谕稼説莲花漏铭清风阁记又它如欧阳子之序廖氏文释秘演诗送徐无党等篇曾氏之序战国策梁书列女传礼阁新仪各目録等篇此文皆发天地之秘阐六籍之微词澹而理腴言近而指高凢多汉儒未逮至如李空同论道与事要不出晩宋末议独变其音节艰其辞句模拟秦汉间侠客狂态防士口吻缘饰而张皇之乃又木彊乏金玉之润碎裂非江河之浸古人有云若正言则人人知之矣其间皆韩苏所不屑乃曰薄韩苏不为岂不诬哉于是客不能难而欧胡二子聆之大省退取六七公文读之良然亦始知读六七公文有味乎其言也鹏貌不扬喜诙谐善讴引满讴发音嘹喨如箫管士大夫始以貌易之及浃谈谑争亲狎之已而病卒短嗣亦无遗文可采録识者莫不悲云
　　论曰三子之生咸在闾左右迹其少已敏辨有文采岂不称一时才子哉昔文考子安咸有著作流后代以时无经生时义絷维其竒逸故能摛藻以传若三子则絷维之者梏矣寕责著述哉予邑上世人文不可殚知明兴刘尚书王竹亭昆弟又陈海桑萧正固以逮杨文贞王文端二公咸逺为端绪为一代文区而其间布衣居多正嘉靖间欧阳侍御云少宰铎宗伯陈尚寳昌积尚寳族兄工曹徳文曾广平云康漳浦恕曾灵璧洋尹合州宗武次第以文而布衣则时有刘公鸿及萧辉氏顷者杨通政载鸣欧阳工曹绍庆咸踵修先哲之业其间天资卓絶则逊三子而三子又以布衣终甚哉才难而才之出乃不俾杰然者享爵禄夀考与鸣国家之盛上蹀诸大老相映照岂三子者修短诸命限抑一邑之分数固使然哉悲乎予负三子迄皓首固陋无能有树以借甚斯世靡足为三子者表予惭矣惭矣已未予寓都中梦陈仁甫癯然麻服杖而拜予乞文予讯曰为亲乞邪为自乞邪未答寤而报仁甫己客死予雅欲为三子撰述防病未逮今闻仁甫子枢又沦逝矣而良弼子宋卿既长甚欲得予铭之予不遑铭比自惧晩暮终不逮也故传如右其它若亡友欧阳生昌曾君于干咸有文采彬彬则别有称述兹不载



</div>
    <div class="pagination">
<a href="衡庐精舍藏稿_page21.html">上一页</a><span>...</span><a href="衡庐精舍藏稿_page17.html">17</a><a href="衡庐精舍藏稿_page18.html">18</a><a href="衡庐精舍藏稿_page19.html">19</a><a href="衡庐精舍藏稿_page20.html">20</a><a href="衡庐精舍藏稿_page21.html">21</a><span class="current-page">22</span><a href="衡庐精舍藏稿_page23.html">23</a><a href="衡庐精舍藏稿_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
