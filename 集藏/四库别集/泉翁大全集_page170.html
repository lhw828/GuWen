<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 170 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 170 页/共 256 页</h1>
    <div class="content">　　
　　祭告义士府君墓文 
　　
　　维嘉靖二十二年，岁次癸卯，九月壬寅朔，越初六日丁未，孝曾孙汉谨以刚鬣柔毛、庶羞清酌之仪，因宗子思颜，敢昭告於显曾祖考护国保境义士府君、显曾祖妣熊氏安人。追惟我祖，旅衬草葬也可哀。银瓶之南，铜壸之北，越在异境也可哀。嗣世幼弱，失厥葬处也可哀。百六七十年，墓不血食也可哀。惟我曾孙，惶惶诸墓有祭，而於我祖独缺焉，如不得生也可哀。今也潜德宜显，人神告符，惟湛闽头，先迷后获。子孙人人如得更生，往昔群哀，差可一释。然而荒茔夷丘，未遂孝思之念，辄因霜露墓祭，爰卜良辰，敬用修治。筑以沙灰之浑坚，坚以石门之巍峨，庶称哀衷，俾永不忘。惟我祖昭鉴之。尚飨。 
　　
　　奠汤梦芷秀才文 
　　
　　维嘉靖二十二年，岁在癸卯，九月二十七日戊辰，甘泉湛子若水始得友人汤九山之书讣，始知其子庠生天挺奄忽而卒，是月二十二日也。甘泉子三叹息，三饮泣。三日，是月二十九日也，乃具三牲三果酒，遣人代致祭，以告於天挺秀才之灵曰：於乎天挺！天其有意耶？其无意耶？天其有意杀子耶？其无意杀子耶？天无以杀子，胡为宜长而促耶？世之备众丑者，胡为宜促而长耶？宜促而长者，岂尽天之君子耶？而子之宜长而促者，岂真天之小人耶？子从子之严君，以游於甘泉、业於天关者有日矣，吾视之详矣。子之喜怒不形於色，过失不动於躬，宜长而促，天也。子之仁慈恺悌，寡默深沉，宜长而促，天也。子之笃於孝弟，三吮父痈，众举懿行，无少间言，宜长而促，天也。子虽若少颜子之资，而有颜子之质，又一少颜子之年。颜子死，子曰：「天丧予！天丧予！」是天果丧颜子也耶？子若少颜子之资，而有颜子之质，予方欲与子讲颜子之学以入於圣人之门，庶有待焉，而子不待矣。予之待子而子不待者，亦天也。此予之所益动哀伤之切，而不觉其叹息之深也。於乎！天乎！於乎！天乎！子其有知，尚其歆此。 
　　
　　奠崔后渠吕泾野文 
　　
　　维嘉靖二十二年，岁在癸卯，十月壬申朔，越二日癸酉，友人前参赞机务南京兵部尚书湛谨以辨香楮烛，寓奠昭告於故友前南京少宗伯后渠崔公、泾野吕公之灵曰：於乎！崔子乎！於乎！吕子乎！二子吾平生之知也。后渠子，吾於三百同年之中，泾野子，予因后渠之知得於春闱，较文言语之外，故予於当世之贤之知深者莫过於二子。二子皆为南礼亚卿矣，皆耆年矣，犹不相忘焉。崔子言於众曰：「甘泉子，吾同年也，然而吾师也。」吕子曰：「吾乃甘泉翁礼闱所取士也。」故世之谬尊信於予，亦莫过於二子。吕子先归，崔子补之，崔子继归，而予亦遂解参赞於兵部矣。予归之明年，闻崔子之讣而伤之；又明年，闻吕子之讣而伤之。予独以十余年之长而独存。归矣，老矣，犹不忘於天下，往往以为忧喜，曰：「吾归老矣，犹幸二公虽退而未老，独望以为后时之用。整顿乾坤，倾否亨屯，其在斯人乎！」今相继而没焉，吾无复望矣。或曰：「子归矣，老矣，而云不忘於天下，不亦妄念乎？」曰：「非也。昔孔子不复梦周公，说者以为无复是心故无复是梦，非知圣人之心者也。圣人存心於天地民物，与之同体，休戚关焉，毙死而后已者也，纯亦不已者也，夫奚妄？」於乎后渠伤乎！於乎泾野伤乎！吾安得起二公於九原，而与之讲此圣人之心不已之学乎！於乎！茫茫宇宙，寥寥斯文，望方泣告，昭昭有闻。尚飨。 
　　
　　祭告妻父母墓文 
　　
　　维嘉靖二十二年，岁次癸卯，十一月辛丑朔，越十一日辛亥，子婿前南京兵部尚书湛　谨以刚鬣柔毛、庶羞清酌之仪，致奠於岳丈月湖处士袁公、岳母尹氏安人之墓曰：呜呼公乎！呜呼安人乎！水自(襄)[曩]昔，造奠於封茔，而诔公之行之高笃孝友乎！势之至难而乡里之所绝无。尔后奔走仕途，不获省墓，而瞻扫荒芜者，於今三四十稔矣。怅日月之不居，每风晨月夕，仰空而欷嘘，吾何以我公之思哉？见世之多狡诈者，得不思公之朴直欤？见世之多鄙薄者，得不思公之仁厚欤？见世之多贪争者，得不思公之廉让欤？不学而善，妣德刑於是。以自昔韦布，卧归云之庐，陟西云之墟，恒惟公之与俱焉。诚以意契而心孚，岂不以分虽岳婿，而义犹父子乎？今也致政而归，寒暑三除，俯仰今昔，孰知予怀之悲？来奠衷曲，灵其鉴诸。尚飨。 
　　
　　祭告周公潭土地文 
　　
　　维嘉靖二十二年，岁次癸卯，十二月辛未朔，越初二日壬申，前南京兵部尚书湛　谨以三牲之仪，昭告周公潭土地之神。兹水卜兹良辰，建赐金庄楼，居於兹土，以迩莲洞，以收胜景，以昭圣惠。凡兹胜境，天作而地藏之，以遗其人。惟尔有神。实司保守。今兹累石肇基，惟神其相之佑之，俾克成之，以光大於兹土，惟神亦与有休光於永世。尚飨。 
　　
　　卜筑云谷精舍及石翁祠告土神文 
　　
　　维嘉靖二十三年四月二十六日，前南京兵部尚书湛若水谨以三牲酒礼祭告於云谷土地之神曰：云谷之名，有自来矣，然未有主之者。昔予入樵，有爱佳名，即买其田，将为卜筑之计。二纪之外，乃遂素心，斯洞於今有主矣。夫天作地藏，而神其护持，以遗於我，我何敢忘？吉日良时，经营依始，是用布告，而今而后，先师有祠，后学有馆，维神终佑，以福斯文，有加勿替。神其歆之。 
　　
　　祭告西樵方公文 
　　
　　维嘉靖二十三年，岁次甲辰，六月戊辰朔，越十六日癸未，前南京兵部尚书湛　谨以洁牲清酌之奠，昭告於故少保大学士樵翁方先生之灵曰：惟公生而气灵，长而神清，学而夙成，仕而蜚英。娴利於文词，旁通乎群经，弱冠登第，吉士是膺，金声玉色，同榜皆惊。故年次乎三百人之后，而名敌乎三百人之勍。爰历?乎子部，论大礼於明庭，一言悟主，百揆是承。己不□阿而诡随，帝曰直亮而忠清。故人谓公取相位如拾芥，谢荣禄如脱屣。诤大狱如救焚，保大同如护子，而公之阴德足庇於十世。云胡遘疾，一夕而逝。水也出而同榜，生而同地，隐而同山，学而同志。闻讣而奔，哭奠此意。於乎尚飨。 
　　
　　奠告云谷第一关土地文 
　　
　　维嘉靖二十三年，岁次甲辰，六月戊辰朔，越十七日甲申，前南京兵部尚书湛　昭告於西樵山玉泉土地之神曰：昔为我师权祠山陬，卑隘倾反，弗称俎豆，中心营营，惟怀易构。乃有云谷，冲和之窦，大科呈奇，紫姑献秀。夹两瀑布，玉光其浏，喷为流泉，天河下凑。凡樵之胜，无出其右，天设地藏，以遗我后。募匠佣工，土敷石甃，将肇新宇，以代其旧。睠维山门，往来辐辏，矧第一关，是不可后。涓兹辰吉，翼然鼎造，仪告尔神，式后启佑。谨告。 
　　
　　奠告独冈玄明石室土地文 
　　
　　维嘉靖一十三年七月十有一日，前奉敕参赞机务南京兵部尚书甘泉湛子若水谨以三牲之仪，奠告於独冈书院司山之神：惟我明神，司兹名胜，昔启予里，书院有定。於育英材，於会父老，於兹本根，於兹胥宇。惟兹名岩，混沌未辟，爰告匠氏，斧凿历历。其捷如神，以坚我心，无坚尔石，惟尔有神，其终佑之，俾求永靡极。尚飨。 
　　
　　云谷精舍及石翁祠竖柱告土地文 
　　
　　维嘉靖二十三年甲辰，八月四日，前南京兵部尚书湛若水谨以三牲之奠，昭告於云谷山土地之神曰：肇开云谷，负阴枹阳。肇竖栋宇，日吉时良。风日清美，下临天光。自今而后，师祠有堂，精舍亦辟，亦馆亦房。爰设三关，往来有常，惟我有神，庇迪吉康。尚飨。 
　　
　　祭告徐锦衣世孔文 
　　
　　维嘉靖二十三年，岁次甲辰，八月丁卯朔，越二十一日丁亥南京部尚书湛　谨以束帛炷香牲醴之奠，[告於]故锦衣卫指挥同知徐君桂亭之灵曰：吁嗟桂亭，天潢之派。元勋之裔，戚畹之英。特达之士，绮纨之地。介冑之身，超群出类，在武而文。予在国监，抠趍问难，有来雍雍，有语涣涣。及予三卿，执礼如始，天理之学，予翼予起。新泉主舍，朋友所推，尽心厥事，始终以之。人或畏缩，子独不变，子年少延，不或精进。予归子病，执手莫由，讣闻洒涕，天也何尤。望方临风，遥奠此心。予方入岳，曲江之浔，呜呼！徐子！庶其歆此。 
　　
　　登南岳祭告山神文 
　　
　　维嘉靖二十三年岁在甲辰，九月丁酉朔，越五日辛丑，前资政大夫南京兵部尚书参赞机务湛[若水，携弟]子骆尧知、黄云淡、周荣朱，祭告於南岳衡山之[神曰：]余自三十以来，怀游名岳，或欲行而未遂，或中[道而]阻征者，五十霜星。夫怀之久者，其积必诚，岂伊一时暂见而兴兴者，可与京哉？自罗浮之朱明，三千里[之]遥程，劬山行而水宿，历艰险之伶俜。夫来之远者，其意必专而精，岂伊宦游东西，过此而遂登者，可与同[情哉！]瞻彼衡山之高，高不知其几千万仞，兽不能奔，[鸟不能腾]。夫土之高大者，其神[必灵，岂伊]丘垤[培塿]之峥嵘者，不足与同年而称也。夫以天下之精诚，而叩夫天下之山之神之至灵，宜有念而必通，将无感而不应?，如一身同体而相成。是故人与天地为心，以日月为睛，以山川为百体，为之首脊背膺，为之?衡。故同体相成者，痛痒相关，剌之必惊，矧夫名岳，为天地衷和之结凝，磅礡?积而钟英，与人为一气之降升，宜乎精诚之易达，而明神之灵应为可征也。水等一月而来，七日而戒，三日而斋，然后踧踖而敢登。神其鉴矜，勿云而后开，勿雨而后晴，如韩公之作难以逞能也。尔其俾(子)[予]之游，将与天而同清，与地而同宁，与日月而同明。吾将叩祝融峰名之棂，启朱陵洞名之?，挹回雁峰名之□，登岣嵝峰名之亭，抚紫盖峰名之冥冥，扶天柱峰名而天擎，坐青王坛名之坛层，下看南极之星，观一勺之洞庭，呼吸翕辟之风霆，叹逝者之如斯，俯万化之流形，览宇宙於一瞬，与日月四时之运行。峻极於万物之发育，而生生不贰不息，以昼夜而不停者，夫然后信人与天地万物之同体而别名也。惟尔明神，尚鉴听之。 
　　
　　衡岳甘泉精舍上梁告土地文 
　　
　　维嘉靖二十三年，岁次甲辰，九月丁酉朔，越十二日[戊申，前]奉敕参赞机务资政大夫南京兵部尚书[湛若水]，敢昭告於衡岳山司土之神曰：名岳兴怀，既历五纪，跻耋来游，中心兹善。既奠祝融，乃谒文定。聿來卜鄰，支?伊勝。发於天柱，来及南台，毓秀钟灵，神先有开。弟子佥谋，具闻邑令。价售筑基，百工趋命。吉日维成。首架栋隆，乃堂乃室，乃门乃墉。洁牲酌醪，告报神祉。神其终佑，来朋爰止。尚飨。 
　　
　　奠告黄仲通文 
　　
　　[维嘉靖]二十三年，岁次甲辰，九月丁酉朔，越二十九日乙丑，前南京兵部尚书湛　谨以牲醴之奠，寓告於近故友南夷处士黄仲通之灵曰：呜呼仲通！死矣[仲]通！伤矣仲通！何天与尔才，不与尔禄之丰乎？何仲[通]之自负其才，其谈天雕龙乎？其矢口成文而莫计其词之拙工乎？何未究夫未兆之弓乎？何仲通之学，亦早若有闻於予与阳明公，而所志未终乎？何仲通[之]志，伥伥乎欲遍遨游於寰中乎？而不暇顾於家之困穷乎？不惜一二年之劳於武夷之宫乎？筑吾精舍於一线之天、灵岩之峰乎？何不远四千里，昔也从我於福山、平南、德兴之途，昏夜雷雨、倾覆流离之同，七圣皆迷之悦乎？及送我而归，奔走奏於江浙百越之东乎？ 
　　
　　(缺页) 
　　
　　夫水自入衡及岳□之人□□□□□道之名，立身持己惟乃贤，施政惠民惟乃贤，昔教於江右、升於成均惟乃贤。闻今且见旌於观风之史矣，神之聪明，宜知之深，神之正直，宜降之福；今乃报戾其施，乃使之患疮孔剧，卧榻呻吟，何耶？且道也宣力神庙，殚心劳瘁，庙貌焕然一新，而乃不蒙神佑，反福为祸，日夜弥留，一方之人将谓神何？自今为祷於神，惟尔有神，期三日五日，速赐保护，变臭腐为神奇，全愈而起，以毕庙事。惟乃明神之休，无作神羞。尚其鉴之。 
　　
　　率诸生入宅於衡岳甘泉精舍奠告土地文 
　　
　　维嘉靖二十三年，岁次甲辰，十月丙寅朔，越十七日壬午，前参赞机务南京兵部尚书湛若水、前提督学校贵州提刑按察司副使蒋信、衡士唐元善、三水县学生周荣朱、国子生杨续、罗朝岳、永新县生左子埙、宋沆，谨以三牲果酒之奠，昭告於衡岳甘泉精舍[土]地之神曰：惟兹衡岳，紫云之墟，实在天柱南台之麓，鞠为荒丘，旧无税主，不知几千百年矣，游山名宦者又不知其几万亿人矣。无一过而见之，见而图之者，非所谓天作地藏以待人乎？非明神昭鉴，以遗我乎？板筑聿兴，两月告成，以报以[祈]，於神之灵。吉日同类，胥宇聿来。德业双修，神气有开。惟我明神，庇之佑之，俾士图补报神，亦有名於天下。尚飨。 
　　
　　驱虎文 
　　
　　嘉靖甲辰十月十九日，前天子之上卿甘泉翁谕尔云龙山甘泉上洞之虎：盖闻尔之为物，虽悍猛暴恶之极，然亦有三德：有父子之爱焉，爱则不杀；有夫妇之别焉，别则不乱；有期敌之信焉，信则不渝。推此不杀不乱不渝之心，则何迁善之不可为乎？衡山天下名岳，祝融君治之，则尔虎当为驯虎。今天子之上卿卜筑於兹，岳实莅焉，则尔虎当为伏虎。伏而驯焉，则当退听以避天子之上卿。予开上洞既间月矣，尔虎闻乎？不闻乎？不驯不伏不退不避乎？犹且尔视耽耽，尔踞岩岩，是何德之有焉？前日工役，见尔走报，吾实时亲乘入洞，以善殴尔。尔则避匿不见，犹恐不去。今则三命五申於尔，出只鸡食尔谕尔。若听吾谕，星夜低首潜遁，徙於他山无人之地，以偷尔生。若不听吾谕，则率诸正人猛士如周处者，用长鎗劲弩，声尔罪而诛尔，将啖尔肉，将坐尔皮，悔无及矣。尔速图之。 
　　
　　衡岳白沙祠成告安神位文 
　　
　　[维嘉靖二十三年，岁次甲辰，十一月丙子朔，越初二日]丁酉，前参赞机务南京兵部尚书门人湛若水，同门下前贵州提学副使蒋信、国子生杨[续、罗]朝岳、庠[生]周荣朱、[宋沆]，儒士唐元善、陈作，以新建衡岳祠宇[初]成，谨以特[羊、水]酒之祭，敢昭告於先师翰林院检讨白沙陈先生之灵曰：嗟惟先生之学之功，以自然为宗，忘助两绝，丝毫不容。先生之德，以无欲为极，圣学主一，为本虚形实。先生之风，峻洁自崇，高山大川，郁郁溶溶。[先]生之志，乃遂衡祀，七十二峰，猿啼鹤唳。先生之灵，以歆以宁，五百年后，大道以明。尚飨。 
　　
　　闻杨州葛子东母夫人李氏讣奠文 
　　
　　维嘉靖二十三年，岁次甲辰，十一月丙申朔，越初[九]日甲辰，前南京兵部尚书湛　谨以束帛、炷香、牲[醴]之奠，寓告[於]葛母李太夫人之灵曰：予久获游，诸[子]彬彬，於母之贤，则既有闻矣。凤去鸾孤，柏舟自矢，[外内]斩斩，家道以理，惟母贤。严教诸孤，兄弟[友恭]，一门嬉嬉，兄让弟从，惟母贤。无虞廿年，子爨不[分，念鞠子]哀，念兹同根，惟母贤。涧等倡义，书院肇开，[四方来闻]，继往开来，惟母贤。昔予北上，家累是托，视如[骨肉]，有[加不薄]，惟母贤。予筑衡岳，会守南滨，[行李东归，讣音始][闻]，感[母之]贤，秉烛作文，饮泣寓奠，(记)[托]成[生]，衡云岳雾。尚飨。 
　　
　　奠东莞戴侍御子声文 
　　
　　维嘉靖二十三年，岁次甲辰，十二月乙丑朔，越初九[日]癸酉，前南京兵部尚书湛　谨以束帛特羊、果酒庶羞之奠，告於近故友侍御戴君角峰之灵曰：於乎角峰！於乎子声！天与德性，亦位录名，胡乃尔靳，不与永龄？忆昔相从，游於上京，圣学是究，期於大成。自是离索，所志未征，子之蹇蹇，志气凭陵。有虎负隅，莫之敢撄，子乃攘臂，暴於明庭。落职南归，予亦解缨，期钓铁江，至於南溟。子偕王子，访我朱明，我来宝安，访自石屏。兹岁中秋，我游於衡，际冬而归，闻子长行，揆之日月，予在朱陵。於乎子声！衰麻在身，而病弗胜。子何认往？入芙蓉城。归途二千，奔哭未能。生寓奠，告此哀诚。尚其歆之。 
　　
　　奠别驾春山文 
　　
　　维嘉靖二十三年，岁次甲辰，十二月乙丑朔，越二十七日辛卯，眷末前南京兵部尚书湛　谨以束帛、炷[香]、牲品、庶羞之奠，告於故别驾春山伍君之灵曰：於乎！春山死矣！於乎！春山已矣！春山之所得於天者[何]其厚矣！天之所以福春山者何其薄矣！髫年相从，亦在从亲。溟溟滓滓，爱朴恭温，不欺尔心，不妄尔言，惟乃忠信，惟乃睦姻，廉於取名，拙於谋身，是春山之[厚]於天者岂易然也！惟知务学，一举於乡，会试屡诎，遂教两庠，稍迁国博，出判於常，寻以忧归，起补岳阳，甫及四月，解组拂裳。天道无知，曷使盲目？伯道无子，渊明无禄，二竖为殃，五旬不复。人谁无死，患疮孔毒，是则天之所以祚春山者又何薄？我归自衡，闻之怛惊，扶惫来省，卧床?嘤。时运已舛，药裹不灵，颜渊不寿，盗跖横行，造物小儿，何其无情！呜呼！乡约甫行，志道期成，丧予者天，叩天无声。灵其有知，歆於冥冥。尚飨。 
　　
　　奠麦天禄文 
　　
　　维嘉靖二十四年，岁次乙巳，正月乙未朔，越初三日丁酉，前南京兵部尚书湛　谨以刚鬣柔毛、醴粢盛之仪，敬奠告於故友麦君天禄之灵曰：嗟嗟天禄，而至是耶！天禄有德吾家，欲报无地，哀伤之情，乌能已耶！我兄家难，携妇子流离播迁，旅寓尔里。令祖四尹爱之特至，自兹通家，不忘友义。追惟曾祖，孤弱多屯，高祖护国，迷失旅坟。惶惶数世，如不为人。幸天假子，指示荒，曰湛冈头，足征其真。乃是避地，於是终禄。乃封乃修，乃表墓门，百七十厄，一旦如新。呜呼！天禄，存我遗魄，拾我孤魂，永怀厚德，其可胜言！ 
　　
　　奠李东林墓文 
　　
　　维嘉靖二十四年乙巳，二月甲午朔，越二十六日己[未]，前南京兵部尚书湛　谨以牲醴之奠，告於故寿[官]李东林先生之墓曰：乌乎东林！可谓乡之善人矣。[知]终所事，不以嫌避，孰若东林矣！交匪黄金，无易尔□，孰若东林矣！世人之交，反眼不识，杀妻求将，挤井[下]石，孰不愧乎东林矣！告终之晨，犹入我梦，若将来□，予亦出送。生死交情，义愧未?。我尝图葬，蓝山古□。人情不齐，不臧所谋。再兆斯土，予欲先相，以病不□，命也何怅！三牲酒殽，来省新墓。东林安之，以延后□。尚飨。 
　　
　　奠马指挥金汝厉文 
　　
　　志以殁，用夏变夷之志无见斯人矣。於乎！伤乎！水等二三同志，义□师友，尝悯子志，进之门墙，今则已矣。奠酒陈词，用告尔诚而慰尔灵，庶其歆此。?维嘉靖二十四年，岁次乙巳，三月癸亥朔，越初二日甲子，前南京兵部尚书湛　同处士钟景星，谨以特[羊]庶羞清酌之仪，昭告於近故指挥马君汝厉之灵[曰]：於乎！汝厉死矣。於乎！汝厉抱文武兼修之志死矣。□弁中少□□斯人矣。武弁教门之中，不安於其习□，不能□□□类。仰叫阊阖，恳呈腑肝，用夏变夷，而卒不遂。 
　　
　　奠李过斋太守文 
　　
　　维嘉靖二十四年，岁次乙巳，三月癸亥朔，越初二日甲子，友末前南京兵部尚书湛　谨以特羊庶羞清酌之奠，昭告於故太守过斋李君文舆之灵曰：於乎！过斋逝矣，人言过斋逝矣。吾闻之，疑或者出於讹言乎？亦未可知。及予暂抵城下，又闻之过斋逝矣，的矣，非讹言之忒矣。时予抵城而不入，以衰老之年八十矣，不可以供人事之俯仰矣，乃不及入哭於过斋，犹望方饮泣东归。每怀赴哭过斋，欲行而屡念，八十衰老之年，惧人事而屡止。於乎！予何必亲哭於过斋？予之哭过斋，日日而是，非哭过斋寡过之志之未竟，如哭过斋使假之年，充过斋寡过之志，进於不贰过，复於无过，圣人可跂矣。於乎！吾目之下，吾不复见斯人矣。身居城市之中，而志超乎云山之外。众所诺诺，子独确确；众所超超，子独若愚；众所竞利，子若退避。於乎！予不复见斯人矣。已矣，此予所以□过斋之哀之伤而不能已矣。临风一觞，告此衷肠，子宜来歆，死而不能忘。尚飨。 
</div>
    <div class="pagination">
<a href="泉翁大全集_page169.html">上一页</a><span>...</span><a href="泉翁大全集_page165.html">165</a><a href="泉翁大全集_page166.html">166</a><a href="泉翁大全集_page167.html">167</a><a href="泉翁大全集_page168.html">168</a><a href="泉翁大全集_page169.html">169</a><span class="current-page">170</span><a href="泉翁大全集_page171.html">171</a><a href="泉翁大全集_page172.html">172</a><a href="泉翁大全集_page173.html">173</a><a href="泉翁大全集_page174.html">174</a><a href="泉翁大全集_page175.html">175</a><span>...</span><a href="泉翁大全集_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
