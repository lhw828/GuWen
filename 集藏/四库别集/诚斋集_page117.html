<!DOCTYPE html>
<html>
<head>
    <meta charset="UTF-8">
    <title>诚斋集 - 第 117 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 117 页/共 120 页</h1>
    <div class="content">　　夫人向氏讳范文简公敏中之裔钦慈宪肃皇后之曽孙武经郎高阳关将领子齐之女江东运使直秘阁子恪之侄也初武经公政和间剧盗窃发公遣人谕抚之不从公怒出兵与战不利曰我世受国恩死吾职也再战死之朝廷闵其忠赠武功郎靖康初衣冠南渡夫人依于叔父直阁公直阁公守衡州日部使者惮其刚正劾免之寓居吉之安福县为夫人择对无一可者时广东帐干刘公禹锡与直阁公同生于丁丑雅相厚而禹锡之弟浩斋先生讳廷真字谔卿者初丧其元配先生方荐名礼部直阁公喜其文以夫人归焉夫人生长相门后家乃嫁布衣欣然处之若窭人子后十二年先生登进士第初调武昌戸掾再调武陵丞所至以清名著夫人之恭俭有助焉又调知临江军新喻县未之官而先生卒夫人身任家责抚训诸孤毕其男若女若孙之婚嫁者七人夫人天性愉和与妯娌辑睦有先没者哭之尽哀又十有二年敇其子得中治第既落之安且宁矣淳熈甲午七月感疾明年二月疾益进四月其侄承弼试南宫归夫人见之喜甚乃嘱之曰吾家累代积德家世门戸在汝吾病矣不自意得一见汝五月戊子疾且革噤不得语犹目谢人来视者竟卒享年六十有三子男三人宏中处中其季即得中也女一人适承信郎王晋之凡十五孙男六人仍倜佺亿俦伦余女也曽孙男一人曰澄之又明年十一月庚午夫人于清化乡栎冈之原其孤得中以其从兄承弼所状夫人之行实来谂某曰子盍铭吾母某先生门下士且亲也则敬诺而铭诸铭曰
　　奕奕厥门有阁而黄崇崇厥家有椒其房是生夫人载淑载穆心不族矜弥盛弥肃抵其玉笄易以蓍簮从我先生水石山林胡不耋矣慨其逝矣弗躬其祉式驰其嗣
　　彭叔牙墓志铭
　　乡先生尚书郎彭公有四子而第三子叔牙者晳而长身美髯漆黒倜人广众望见之者不问而知其郎中之子也不宁惟貎行粹学明靡不是似人谓再昌厥家今年二月叔牙谒予言将之官一日忽讣告至予失声惊悼未几其孤尧咨尧佐以州学教授连君茹所论次叔牙行实来乞铭予谢且泣曰不见叔牙几日耶而遽铭叔牙乎叔牙讳周老叔牙其字也世为庐陵人曽祖士忠赠朝请郎祖衎登进士第终官朝奉郎开封府刑曹赠左正议大夫父合仕至右朝请大夫尚书戸部郎中总领湖广江西京西路财赋君以防补将仕郎授右迪功郎徳庆府端溪县主簿辞不赴居郎中忧服除授临江军新淦县主簿辛夘大旱临江三邑新淦特甚宰以病免守择所宜摄遂以檄君君诣郡言旱势如此摄邑有政救荒治赋何先守笑而不言至邑发廪劝分裁抑翔贵适漕司取羡粟于袁过邑舟胶俟秋水至君亟白漕司曰民濒死而粟储无用之地愿假以赈及秋成请偿之不俟报辄发粟百里呼舞郡督赋且急君诣郡厯疏旱饥宜少寛假守怒谓君宁得罪于州无宁得罪于百姓非子举乎君不为动还邑及境居民焚香以迎郡丞行县督钱钱出无从故事当借来年夏租君曰民今旰未食而官欲前一年借租耶乃鬻酒器以输分宜贼起张甚部使者至亲压贼营君谓防辈以饥至此岂诚好乱然不可无备乃什伍其民治兵以需遣文法吏晓以祸福其党果溃得还民者千数时所在桴鼓相闻新淦独否去之日廪给数十万钱一无所受曰吾无功胡取禄君兄弟偕仕临江部使者议所荐君知其难两得力请先兄同邑监河官阙举者一人前守荐君以其章遣焉秩满授从政郎静江府古梁令先是郎中守零陵忠献魏国张公在焉以君才受知于公至是公之子侍讲适帅桂林日迟君来君既抵府未趋郡而疾作竟卒于传舍盖淳熈三年四月二十六日也享年四十有八其孤反棺于家以十一月庚申于庐陵县儒行乡福田里环子谷之原君五嵗已知诗杏园絶句诗流传诵既冠业进士综贯百氏尤熟左氏传班固汉书时子惮于铨曹试艺君一试前列辈行歆艳君事亲笃孝自幼及壮未甞一日忍离膝下端溪之辞士友多欲及亲在而仕易以进者君颔之而已娶曽氏子男五人尧臣尧咨尧佐尧俊尧举皆嗜学女二人长适进士黄达次适将仕郎康宁之尧臣及康氏女皆先君卒孙女一人尚幼铭曰
　　仕则不愿繄亲之恋既晩而官则啬之年适彼千里失且假寝载巾我车日亦暮止莫纾匪身莫亟匪亲以此易彼君憾无垠君失其撼而得其坎可碣者诗而不可碣
　　王叔雅墓志铭
　　叔雅王氏讳頔九世祖该自太原徙家吉之庐陵又徙安福曽祖祥祖奭皆隠德不仕父庭珪字民瞻登进士第终官承奉郎直敷文阁主管台州崇道观号泸溪先生云叔雅自束髪受书性警敏六经百氏悉钩其深尤防于眷秋初文定胡公过泸溪先生草堂与先生讲春秋叔雅从傍听之即能陈説大义笔削衮斧洞视诸儒陈迹一武不随夏秋侯卿谳以王法恕不及漏威不病刻然鞶悦其词以贾于时我实耻之一再试于有司即弃去曰持古晞今可乎先生诗句得法于杜子美自西江而下不论也叔雅少从先生赋早行篇先生惊喜曰吾子亦能诗乎遂授以句法龙图阁学士胡公以直言谪岭表先生以诗送行有名高北斗身落南州之句人争传之一日满四海权臣闻而恶之下江西帅司兴诏狱名捕先生叔雅以从父子俱系狱叔雅请于决曹掾苏庠曰吾父老矣愿以身代之罪若笞死庾死唯命翦之市朝亦唯命愿以闻焉苏受辞白帅帅怒屏不奏先生竟谪夜郎既赴贬所族大口众不能偕往留叔雅经纪家事夜郎狸嗥鼯啸非人所居崖路攀天下则入阱距家二千余里叔雅徒步省觐胝足血指一嵗再行行不可至至不忍归凡八年权臣死先生始得放还年八十矣上即位闻先生名两诏召见先生往来道涂叔雅皆侍行礼部侍郎周公嘉叔雅之勤欲白之朝有以旌宠之者叔雅力辞焉先生没之四年而叔雅卒叔雅未尝疾一日与客饮酒至丙夜无惰容明日夙兴坐而逝云实淳熈二年闰九月一日也享年五十有三娶刘氏男二人詹虞女二人长逝将仕郎葛耆年次许嫁进士刘逢原孙男五人女二人将以明年十二月庚申于安福县翔鸾乡青陂之原叔雅静而视之若不能言及论当世人物如水鉴影人犯之不校或疑其矫退而察之终不言其非其胸中自与甚高望之萧然简逺若晋宋间人盖近之若疎逺之若亲即之若遗去之若思者也羣从兄弟与叔雅分田既定有一人若不满意者叔雅复分巳田以半畀之与从兄弟二人同居且同食二兄殁叔雅字其孤人不知其为犹子也里之人有伍其姓者以贫不自食至欲抇其祖父墓中之藏叔雅呼谓之曰汝欲钱耶吾畀汝墓不可发也至今松柏不刋某少出先生门下与叔雅有五十年之旧晩复托昏焉于谊宜铭铭曰
　　泸溪之诗叔雅胡得其传泸溪之寿叔雅胡半其年岂可传者人不可传者天耶抑泸溪既逝叔雅不留人间耶将父子骑麐翳鳯追少陵太白而俱仙耶












　　诚斋集巻一百二十六
　　钦定四库全书
　　诚斋集巻一百二十七
　　宋　杨万里　撰
　　墓志铭
　　钤辖赵公墓志铭
　　公讳不独字彦亲濮安懿王四世孙也曽王父宗隠赠太师润王王父仲癸赠少师莘王父士谭赠武胜军节度使公自总角仪观秀杰端重寡言以五月五日生莘王毎异之曰此吾家千里驹也以防补左班殿直政和三年授成忠郎添差西京永宁县酒税建炎元年光尧登极转忠翊郎二年以京西北路制置司辟命权知西京永宁县事兼总辖军马时北骑南牧所在盗起永宁当贼冲公毅然以维城为己任缮修战械峙粮立壁振作士气屡立战功邻邑相继不守公境独全绍兴三年内外阻絶西京遂防公与弟不庻不忙率公族及乡里豪杰各堑山为砦以拒贼来则御去则袭一日为齐步军太尉王胜大军倐至逺近振扰公挺身与战屡捷七年粮尽援絶势不能复支遂率所部数千人南归天子嘉叹赉予优渥特转四官令吏部授优异职未几转武节郎又转武德郎授建康府兵马都监制曰赵某忠义可嘉又曰以劝臣节公在建康威名焯着盗敚屏迹留守晁谦之倡诸公间论荐章交公车转武功郎歴抚吉南康临江兵马都监官吉者再公屡总材官习熟李法操切吏士威信斩斩匹马夕掫狱市宁一偷儿相戒曰是甞赤手抗敌何可犯也三十年转武翼大夫衡州兵马钤辖上即位转武经大夫主管台州崇道观后转武节大夫吉州兵马钤辖再迁武德大夫光尧圣寿七十湛恩转武功大夫公虽帝王子孙而少歴行阵精骑射善用兵孙吴之书口讲心计洞逹竒正沈涵策谋临机料敌氷解雪释毎诵贾生语曰何不试以臣为属国请必系单于笞中行説辄太息北向髪上冲冠及南北罢兵公亦老矣戎马既息易以诗书羣居燕闲黄冠野服投壶奕棋一觞一咏市书充栋用训子弟风流文雅翩翩佳公子也天性仁厚方在洛金人所过必屠遗胔横道公见之躬取蔂梩掩之虽在兵间不忘爱物严不重伤胜不多杀晩喜浮屠昒爽盥潄清坐斋如礼佛焚香嘿转梵语淳熈三年九月辛未卒年七十一十一月某日于吉州城北螺子山女冠平之原配徐氏累封安人男善【阙】秉义郎监潭州南岳庙先公卒女二人长适成忠郎新岳州平江巡检管镕次早世孙男四人长曰汝弼承节郎新监潭州南岳庙次曰汝谐汝贤汝翼皆以公防补官孙女四人长适李纯次许嫁徐淇王珏王希尹汝弼以公族子善滂所论次行实来谒铭铭曰维嵩之苍维洛之茫鞠为秋香赵公之防不粒不兵身作之城有焯者节有炜者烈日光玉洁位不公侔名不公詶峙于兹丘贲彼栢楸
　　郁林州教授毛嵩老墓志铭
　　嵩老毛氏讳惠直其先三衢人八世祖侍御公为吉州太守道出吉水之龙城爱其佳山水官满遂家焉歴四世而生九皋九皋生绮绮生理俱不仕理字平国生二子季曰惠明长则嵩老也平国性简澹落落然与世若不相接以是家穷空嵩老少长强学授徒以业其家于是亲若弟始忘其贫平国死惠明亦早世嵩老字其孤终身嫠妹孤甥防然无归嵩老皆聚而衣食之嵩老既壮文名彰施再贡于乡登进士第授左迪功郎主邵武县簿太守以嵩老儒先厚礼之光泽县令某以非罪系狱部使者命嵩老往鞫之令惧不能自白使所亲语嵩老愿毋周内深文嵩老笑曰所坐有无在彼所当轻重在令甲我何预焉既至取具狱阅之皆文致谰辞也即平反之用荐者授左从政郎汉阳军汉川县令县故荒余又承兵乱公私赤立嵩老毕力抚摩民得少苏尉某献掊克之策嵩老谢不纳尉怼甚思所以害嵩老者夜遣卒斧县库盗官缗钱事觉迹至尉所人谓嵩老将甘心必痛绳治株连及尉嵩老曰吾知求盗尔既得盗又何求太守某黩货诸邑争剥民以謟之嵩老独否守怒求嵩老罪百端竟无有然诛货未已嵩老喟曰与其朘民以自安无宁去官以安民两言决尔遂引疾上还印绶汉川之民遮留莫可既去俸之未给数十万钱嵩老曰吾弃官尚言禄汉川之民至今思之授郁林州州学教授以上登极恩加左文林郎郁林瘴疠地士不知学嵩老曰人谓教官无职事育人材非职事耶日入黉宫为诸生讲古今圣经贤传口授指画士得所宗始竞于学中州文风五岭不隔而嵩老不幸死矣盖隆兴二年七月十有三日也于是嵩老生六十九年矣嵩老于乡党其族亲之贫不自振者子弟之弱不树立者可教教之不可教者覆防之嵩老焉依以就其才安其家者岂少也然类负嵩老嵩老不怨不悔亦不改为初配张氏继室罗氏庐陵名儒天文之女有淑德既归嵩老倾槖中装治生梱内之政不以毫发累嵩老男二人良臣良弼学有隽声方増而未已者也女一人适进士曽晞説孙男三人长曰灵运余未名嵩老既良臣寻卒乾道辛夘八月某日良弼改嵩老于等冈山之原先事移书走都下以左从政郎吉州録事叅军谢谔状来请铭某与嵩老有连习熟其贤其铭曰
　　嵩老之仕其征无车嵩老之没其焘无庐嵩老之亷其独无俱矜彼之腴吟吾之臞后千斯年谁之洁污老骥斯殂亦龙其驹其超骧超如此其昌乎
　　故承事郎通判镇江府蔡公墓志铭
　　公讳湍字子东莆之仙游人曽大父讳襄端明殿学士礼部侍郎赠吏部侍郎大父讳旻宣义郎赠少傅考讳伸左中大夫赠光禄大夫光禄四子公其长也公以门子为将仕郎尉台之天长郡守毕良史材之罗致幕下顷之宅忧免丧尉台之宁海邑多盗皆薮于海昼则鱼潜夜则虎啸公以严治盗发辄得境以清宁州上功状授承务郎知池州贵池县贵池于邑为剧公更平寛邑人宜之然不可干以私大官要人为奸利者噤莫敢伸庚寅无秋江淮流民道殣相望元夕守欲出遨符县张灯公曰此游观时耶竟不奉命大江之濒因渚为田议征其亩州县奉诏并縁侵牟朝廷知之乃命有司归田于甿除租于官适议臣为部使者沮格成命公争不可力请于朝以南卒被上赐使者怒欲当以重劾爬罗瘢疵毫毛莫得也居二年弟洸给饟江东公以嫌引之除通判镇江府未之官乙未冬得上气疾明年正月疾革命其子戡武曰谭墅先坟也我死焉庶几从先人于地下疾少间家人咸喜公忽屏医药曰我生止今日尔乃盥栉更衣拱而危坐隠隠闻鼻息声倐而逝实丙申正月二十有九日也得年五十六官至承事郎诸孤以其年四月二十七日公于武进县怀德乡遵公命也公性闿毅明敏幼所占哔耋而不忘其学在已其资则天事亲慤孝见利思义居尝曰富非吾志姑纾吾贫有田二顷归畊可卜先是光禄以清白遗后之人不事生业而公为吏狷且亷歴官半世而在官之日仅五稔故其家贫甚众指数百自奉甚薄宁穷不一折节人不堪忧公晏如也既殁家垂槖诸孤以赙市棺敛焉公衷方襮圆粹温如春善与人交一见倾盖人人自以得公重比其殁也莫不陨涕公娶方氏封孺人长子曰戡覃思道学下笔超颖举进士甲科授简文馆上言水旱所召上嘉其忠擢秘书省正字因赐对极陈士大夫敢言者非好名乃爱君善类皆然今为承议郎新知道州次曰武绩文应进士举女六人长适进士邹彦谦先公卒次适迪功郎新德安府应山县尉孙敏问次适通直郎知江陵府松滋县张棱次适张元涣次适胡鉴次尚幼孙男一人康女二人丁酉之夏某来守毘陵戡以戸部尚书洸所状公行实来请铭某虽不及上堂拜公而与戡同朝甚善又不得辞乃为之铭铭曰
　　士无巧愚惟珍尔迂惟疚尔谀蔡公卒瘏不宁其躯原本有初而祖君谟其贞如玉公其肖诸不荠而茶不刓其觚宜躄而躯靡究其涂而啬其摅厥声则都
　　王南鹏墓志铭
　　南鹏讳翊世家庐陵之宣溪盖其先仲舒观察江西其子孙有家焉者其别为宣溪之王云南鹏兄弟四人其长邦英业儒得官南鹏蚤游庠校有声射科未有就逢靖康之乱兄弟奉其亲转徙兵间乱定南鹏年已逾壮乃得一官非其志也因弃去归隠故山老焉乃倾厥家市书万巻辟馆百楹爰诲子弟爰来士友昼趾其堂寳森裾织壶觞淋浪高吟大噱夕耳其牖经声史音咏歌千祀既饫既酣南鹏角巾野服逍遥是间送鸿挥弦其乐无央皋壤山林凡四十年其或嵗祲人遏厥籴我廪我囷倾倒既竭缩估不嬴氓泣其仁昏友族亲以窭来归乃充乃求不懈益劬里有狡焉非意我干匪校伊愉彼则风休狡自罟擭既阽于诛或惎于余盍之乘我畀之哂怍是惎者南鹏乾道九年二月二十九日卒年八十二属纩不乱犹进子孙教训以善言讫而逝以淳熈二年正月二十三日于宣化乡山塘之原曽祖贽祖居父【阙】初娶樊氏继室刘氏二男秉直秉国女适萧汝称孙男十一人扬名厚扬祖琳刍扬善扬仁扬烈扬武扬庭扬辉女五人曽孙男十二人女十四人夫人二子一女皆先卒秉国补登仕郎厚琳刍皆预荐而琳再上余皆学盖方昌而未已也万里旧闻秉国有父风而琳又有一日雅琳父子以从政郎兴国军教授李侯盛所论次南鹏行实来谒铭铭曰
　　有耋彼松于涧之中不匠而槁雪霜雨风茁是孙枝既灌既繁孔秀孔妍迁彼景山宣溪之王其承方硕谓淑不天盍觌斯石
　　萧岳英墓志铭
　　公讳许字岳英萧氏其先自唐丞相复观察湖南其子俭留家长沙六世而徙庐陵其后武宁令霁子焕国初徙白沙今遂为吉水人自定基与其孙服相继入为御史至公之曽祖汝贤为将作监主簿萧氏遂为庐陵大家公服之从孙也祖公瑾不仕父昂以公赠承务郎公七嵗知属文乡先生李端臣一见期以伟器年十二三有声郡学三举于礼部不第今天子嗣位庆赖海内公特奏名授将仕郎公事亲无遗恨独恨亲不及禄既受则喟曰白头非折腰具于功令选调者六考老焉则爵父母吾得借手下泉其可矣初调监常州犇牛镇犇牛中切邦甸外通徭场行李还往空道攸出大农之供嵗五百万大賔储待则又称是践厥职者闻罢自勉非懬则懦凡二十辈盖广出狭入官吏并縁刻剥市利虐取苛征商民其咨间道以逋官用告匮公既莅至搜蠧剔白之郡将自诡刮磨税外干没罔不涤除曽不旬时商旅走集初年増至千万明年二千万又明年乃三千万时北鄙有兴天兵濯征虎符羽檄风雷崇降涂出毘陵州不乏与犇牛焉依叶丞相衡实典是州嘉公之才论荐于朝乃移公为无锡令奏令为真防公秩满力请解自以犇课最増秩从政郎监潭州南岳庙戸部按近比懋赏符州锡钱四百万公辞不受岳祠秩满调全州清湘丞改常德府武陵丞官期至公雅不欲之官则请老于朝上有防以通直郎致其仕淳熈三年春光尧庆寿恩加奉议赐五品服故事仕而告休者半其俸太府檄乡郡廪之公辞焉是嵗十一月朝廷有事于南郊大赉臣庶公以籍列遂得追秩考妣如公始愿则欣然曰吾志毕矣奏牍既上未几以疾卒年七十有五方子孙侍疾涕泣不止而公神气清夷顾曰吾无一物以遗子孙平生所学得中庸二字今以遗汝言讫而逝公尝客临安同舍多邻曲前任县令杨元皋病棘则皆弃去公独留昼夜助其子谒医元皋死又助其丧纪其急义类此公配某氏先卒赠孺人男一人特起所出也孙男六人必得必因必简必取必恭必柬女一人适进士李棣特起将公于吉水墨潭之上以奉议郎知袁州分宜县谢谔之状来请铭于某则哭而铭之曰
　　郅隆之阶何聘非瓌何斵非材何刈非莱岳英之才而不逄哉墨潭之隈堂斧斯嵬松柏斯哀畴不永怀
　　李县丞叔周墓志铭
　　叔周讳叔周其字也李氏【阙】　水人后徙洛以赠少师讳章者为曽祖以赠少傅讳百朋者为祖而左中奉大夫讳元孺之子也中奉累赠至正议大夫叔周年六十四卒于从兄迎明州通判之署积阶至奉议郎而所更者通仕郎从仕郎文林郎承直郎通直郎终官知贑州兴国丞而所更者监秀州华亭税监秀州酒扬州节度推官吉州军事推官知潭州安化县初靖康南渡叔周为敌所得屈叔周使拜不可且曰吾家世荷国恩可为敌屈敌怒击周首流血且死遇天雨得苏其任华亭税以父忧不赴其任秀州监酒日叔周被檄视潦舟行民田中问所主曰监司圭田也吏侧目揺手不敢以潦闻叔周曰水潦为患上供且应复况圭田乎尽复其租常平使者郑公某闻而竒之又被檄覆视平江府经界时立法严甚胥吏乡正并縁为奸高下定赋不以实阅叔周躬行田亩悉为正之使得其均吴人德之归日野夫罗拜于道有具香火送叔周出境扬州帅向公子固驭吏如束湿独乐叔周之贤将首荐焉时録事叅军施兴祖且更尽而荐员未具请于向向曰今嵗止一牍将荐从事李君媿不君及叔周在傍亟曰愿先荐施向以为长者从其请施以是得先改京秩吉之材官以主将掊尅一夕溃议者欲调外砦兵捕之叔周曰此辈非有撼于州郡招之则定激之则叛郡守叶公仁用其计溃者果归民用不惊安化旧令逋府钱数百万既辞满覊縻不得去叔周白帅张公孝祥愿解纵代者当庚所逋张公高其谊代者即解既而沈公介代张公有不悦于张怒及所与有摄尉董邰者以私谒不遂谮叔周于沈叔周自免去饶调兴国未之官而没初正议殁时家有余赀叔周既仕则悉以委诸昆弟不吝一钱也甞摄楚州寳应尉适有防捕淮北逸冦甚急叔周获四人诏加官一列故事选调有武功受此诏者即为京官叔周曰以一人命为功吾不忍也置而不问及以荐改秩叔周曰吾不奉诏今亦改官叔周有杂诗百余篇皆慷慨愤激一饭不忘君之语初娶刘氏继赵氏皆先卒子男四人长夭次纯纶约女四人长未嫁卒次适朱俌及保义郎黄良能及进士杨楫皆赵出也孙男二人大中大昌叔周卒之日无田一亩无宅一区其柩旅殡于霍川其子纯无所于归以叔周甞官于吉固其所甚爱者且赵夫人之墓在今居焉纯将返柩以于吉之马冈山赵夫人墓之左前期以吾弟楫之状来谒铭铭曰
　　朔狁方獗烈颡不折谗夫岂多大陆九河无畮可耜无锥可置防防孙子将焉寘此覊异之魂归哉丘坟襄我后人尚宁其屯
　　陈先生墓志铭
　　先生讳维字子纲姓陈氏镇江金坛人也曽考元朝散郎致仕赠朝奉大夫王考廓登进士第朝奉大夫提防利州路刑狱公事考威登进士第终文林郎知真州扬子先生早失所怙母【阙】夫人殿中侍御史蹈女也念陈氏孤未树主厉节自苦拊育训诲有底有造年十三游乡校试萟辄最誉问蔼然诸先生爱之曰幸哉陈氏有子绍兴丁巳方与计偕数试礼部无遇子从古幼而颖异先生叹曰吾有志无成成吾志者必在吾子家本穷空至为从古求师则鬻别业以行束脩人皆难之从古既防上科先生喜曰吾祖孙射科三叶矣何必我躬晩乃以恩得主信州弋阳簿竟不赴隆兴甲申从古既籍朝列先生于令甲当行封曰吾老得其一官未能及亲今先自及安乎【阙】　　　先生读书不颛决科抉斵根株探索源泉尤防于诗孤澹古雅遹追陶桞一时名士如苏养直吕居仁韩子苍张处父皆忘年友故养直尝称曰子纲好古博雅结交皆天下知名士云先生急义拯物濒死不疚不侵然诺闻人一善跃如以喜然资素刚是是非非有昭无聋理所偭者鼎贵必争毅色正辞折恧其人邻曲有竞必就而正决以片言靡不悦服盖其素履服仁食义身中徽墨言中榘矱人皆谌之非一日也金坛之征萟菽有布甿不病输而病不均先生曰我乃无田言之无嫌倡邑之人白之有司复除十半太守寳文阁学士刘公子羽以书谢先生曰见仁人之用心从古始尉富阳迎先生就养邑有黠胥受赇狱具县令所憎欲庾死之先生谕从古使力争胥竟免有中人倚势渔牟学田从古欲直之质诸先生先生曰当官而行何畏焉从古以获海盗当改秩先生戒之曰以盗得官前辈不忍汝其力辞先生虽布衣善论天下事毎从容商确今古成败利害如卜筳篿如秉爟火位不才侔士者唶之先生耻言利家徒四壁并食易衣妻子愠见先生泊如也家无长物独藏书数百巻先生尝自赞曰貎乎槁癯形乎侏儒外褊忤物中空洞而无隅至于为人之所不为而不为人之所为庶几古之愚者欤暮年深谙理学得丧死生如觉言梦翏然不能入其中既疾子孙在旁则告曰吾必勿起吾所藏书勿逸于储勿堕于锄以淑而躯言毕坐而逝云享年若干先生娶谭氏大理少卿知柔女也生三男从古承议郎前差监行在左藏东库学古稽古俱举进士一女归中书舍人张志之子兴宗孙男六人伯震仲巽叔谦伯防季咸季益孙女四人先生之殁以隆兴二年十一月二十五日其以乾道元年九月十四日其兆在县之唐安乡茂成村杨子府君之墓侧后十五年从古书先生遗事泣以告其友杨万里属以铭诗铭曰
　　之德之学古彦所作播播其词沨沨其诗麟卧弗驰十驾先之彼羣其飞覆此之嗤弗对弗咨与古而嬉不沽乃玉亦不毁于椟卒完其璞以对于先觉观我于庭乎而其兰其芝其茁离离伯也最怒是若其父方垂天而翥或奂其宇
　　胡英彦墓志铭
　　澹庵先生胡公以道德文学师表一世仁濡义染丕变大江以西而其宗族家庭俊茂尤角立其好学刻深厉操清苦克肖先生者犹子英彦也英彦讳公武年十三为党庠春秋弟子员一试出诸先生上郡博士汪俣刘夙举之吃吃也招为春秋师似夙学者英彦覃思经训钩沈圣处出入百氏洞视根穴至论道原独谓求圣道当自论语始以韩子【阙】孟为非是乃取贾谊扬雄李翺等解为集注论语若干巻传以新意自郑康成王肃马融之外史汉所引臣瓉顔秘书辈所注释阙文异义靡不裒萃成一家言今叅政周公甚爱其书为之序性嗜文尤工于诗其句法祖元白而宗苏黄追琢光景绘事万彚金舂玉应山高水深独造其极晚日号学林居士澹庵先生赓符读书城南诗以朂之蜀人何子应亦寄以诗而予亦甞为赋之云其论文格不苟如范浚明尤所厚者尝以书与之上下其论往复千里嵗在癸已婴末疾自是沈緜无瘳后六年卒实淳熈六年十二月晦也享年五十有【阙】有诗若干篇诗话若干巻【阙】　丛书三巻又集音两巻文膸十巻注兰台及淮海词各若干巻曽祖谅故将仕郎祖方中父宗古皆隠不仕娶刘氏故丞相楚公沆之曽孙男四人椐楀枙棁皆志学女适刘德衍邓执规次许嫁萧景衡余尚幼椐将卜英彦于某所其兄【阙】状其言行来谒铭铭曰
　　嗜古入骨雕句得膸不爵不齿竟以穷死既获乎此又觎乎彼不曰责天【阙】此已吁










　　诚斋集巻一百二十七
　　钦定四库全书
　　诚斋集巻一百二十八
　　宋　杨万里　撰
　　墓志铭
　　罗价卿墓志铭
　　予外舅罗公天文以诗学鸣政和间为横舍明师自天文至其曽孙瀛继继里选者十有二人策第者六人元亨仲谋父子仕皆不逹至价卿其文方昌其德方茂其闻方焯士友谓大天文之家在是矣年五十有二淳熈八年正月望一疾而卒天乎痛哉初价卿父子同荐名而价卿为诗学举首再举与兄弟六人同升三举擢进士第未拟官居父忧复居母忧毁瘠逾制除丧授迪功郎南雄州保昌县尉始至湖北防逸入江西将犯广东提防刑狱司业林公光朝宿重兵南雄御之价卿谒曰南安前章贡后贼来南雄将焉寄径惟韶州人化其径有三曰朱子岭曰九曲岭其险可守曰芙溪长冈其地坦夷冦所必趋盍遣一军为覆以待之可也林公从之贼果至大破之广东转运使司厥贡帷银异时岁以缗钱十五万市于州县近岁止给三一官无自出始以民产高下征之民弗堪适林公迁转运副使价卿谒曰缗钱日朘而银如初不剥民焉取之盍请诸朝使尽给异时缗钱之数则一路防福林公嘉叹即席草奏荐之公车韶之乐昌有甿诣郡使者言其令盗所临部使者怒遣价卿亷之至则以无罪告部使者疑其有所左右移价卿乳源尉下其事司败凡三易官典理其狱令竟得释秩满造朝见丞相卫国史公浩极论二广煮海改法之请一用旧章又作平边策论战守疏民瘼欲兴内治以俟天时丞相竒之用荐者陞秩从政郎调监行在省仓中界门既归日聚族子弟尊酒论文澹如也官期将及未赴而卒价卿性简而厉言动从绳静以御繁勇以行义里闾族党欲辨曲直有不之官府而之价卿者一语晓之闻者意沮其犹子子琳与刘振英贫而无教则迪之以文其乡曲小民以饥岁不能自给则书其名数而廪之以粟二弟曰维申曰维翰皆自幼教之既而维申荐名维翰与价卿同日擢第人咸曰价卿之教父之既没悉举先畴以逊二弟曰堇堇足矣奚以多为庐陵县令梁君兊闻之为文以风流俗而二弟亦固辞不受尽以给族亲之贫时称义门云价卿居官秋毫不苟保昌学署燬尽掾亟白县令启度一新春秋释菜礼用无旷讲武营表鞠为樲棘擘张逋播存者十五价卿既至习射有亭筑场有垣逋者来归旗帜精明佥谓称职价卿讳维藩庐陵人曽祖仇祖绂字天文父上达字元通母李氏娶萧氏男一人澥弱冠与里选女一人适进士杨奎予叔父麻阳知县子也女孙一人尚幼有古体赋二巻诗十巻史论一巻平边策四巻诗解二卷左传説二卷论语解二巻杂著六巻棣华纂二十巻目曰印山集卒之嵗十二月庚申澥奉价卿之丧于吉水县乡曰同水原曰醴泉前事来请铭予泣曰予出入旧家二十年耳而铭元通元亨元忠仲谋矣今又铭价卿乎铭曰
　　惟文帷德后帝所啬多取奚益汝文斯赩汝德斯硕汝闻斯白探珠既获归觌其宅则毁其壁而祖之泽厥世有奕尚暝汝穸
　　王舜辅墓志铭
　　君讳大临字舜辅姓王氏醉轩其自号也系出临川自高祖徙吉家焉今为吉水人曽祖景视大丞相荆国文公为从祖教授于吉从者倾一州龙图萧公世京太傅彭公燮著作杨公纯师皆从之授业著书数百巻号野民集祖端礼幼以文名元祐三年苏公子瞻孔公经父孙公莘老知贡举而秦少游黄鲁直张文潜晁无咎诸公皆佐春官第去取于是策第仕止贺州富州令有易论语传父鸿举以文行再荐于乡号非老人君生而濩落有大志不肻入小学老人不之强建炎中塞马南牧老人避盗为敌所掠君年十二三嗁跌以从行数十里老人得脱归与盗遇盗欲兵之君抱持老人号呼请代羣盗义而免之时州里新被兵跬步敓君度单弱不能自达因説羣盗乞防送还舍请谢钱万盗许之君乃前行隂结里中少年严兵伏闾左盗以老人至诸少年噪而出拜庭下问故老人云云诸少年目盗欲缚之君稽首曰吾父免矣可若何乃杀一豕贳斗酒遣盗詟而去不敢索一钱年十六七始奋于学日诵数千言自经史外虞初小説道家释氏之书无不贯穿沈浸尤熟于左氏传与三国七朝史口讲指画若身履然绍兴庚午客永和镇馆于曽氏防贑卒以城叛民讹言冦至曽氏欲徙以避之君设三策以料贼乃不果徙镇赖以宁未几冦平悉如君言晩嵗号是是翁自放于酒燕处之室名曰醉轩又号醉轩居士酣嬉淋漓万事不省得钱不计多寡悉送酒家不足则裘褐衣襦悉捐以予之不计直客有具衣冠俨然造焉则箕踞慢骂不容口行遇田夫野父辄强之使坐与为賔主为说经义论古今不能休父谢不能解乃笑听去淳熈己巳冬十二月望属疾诏诸子曰明年吾不复此矣至正月朔昼漏未尽一刻而逝得年七十娶萧氏故御史家也男子四人子仁子俊子偲子信女一人适欧阳次周孙男七人少愚少鲁少愿少忠少慤余尚幼孙女四人诸孤将以其年之某月君于所居之东胡塘之原前期子俊以朝奉郎提举行在文思院曽三复所状君之行来谒铭子俊尝从予游义不得辞则诺而铭诸铭曰
　　陟彼糟丘天风飕飕望彼醉乡大荒苍苍八仙于疆于庐于粮舜辅从之酌其天浆驾麴车而追欢伯御阆风而超扶桑拘拘者方哭送其遗蜕又焉知舜辅之不亡吁仲尼之门不用酒也如仲尼之门用酒则太白入室舜辅升堂者耶
　　陈择之墓志铭
　　君讳字择之陈氏清江人祖宗礼以高年赐爵迪功郎父善明经尤防于易君幼刻苦自奋必欲续闻既冠以易学再贡擢乾道丙戍第主衡州衡阳簿未上张公孝祥帅泽爱其材招与之俱因从南轩先生张公栻受学焉及官衡阳有杀人于野而主名不立提防刑狱郑公责游徼甚急吏迹一驿卒其襜有血掠讯诬服吏献之郑郑下之州诘之皆不寃州下之邑君摄邑疑之初诊尸得死者裯署曰罗仲美君即掲诸衢有见而哭者曰吾子也葢仲美与其族弟余皆商而仲美赀倍余杀而取之君逮余辞服白之郑释驿卒由是名闻一路郴饥官粜无纪人相蹂死部使者命君往赈之书当籴者伍之而畀以一劵日许一人持劵以籴简而周整而无哗诸郡法焉用荐举循从事郎调贑州贑县丞南轩先生帅桂招君摄幕府广西郡计仰漕司盐子钱漕辄啬帅以闻请益下漕漕辄格防漕阙帅摄漕君賛帅歳増诸郡子钱十三邕歳市大理马马来已二千里自邕达诸军又倍故多道毙桂旧有圉君请憇而饲之瘠者止良者行后者至先者发马用不耗帅辟奏为真不报既至贑太守尚书留公正待以客县赋不给毎讼不直者令入金钱君首除之官钱曰经总制者提防刑狱司有使者折秋毫计一路逋钱大万君亟言曰此钱旧制所无借未能除不失凢最足矣今又益之可乎媿而止部使者列其治于朝诏中书书其姓名用荐举转宣教郎知贑州兴国县未上防留公制置四川辟掌机宜文字西南夷旧为蜀患近时复创马市岁不能彻戍议者欲用利路义士法什伍黎雅之民如李徳裕用边子弟以代更卒朝廷下其议制置司檄君经纪之君言其不可两州之士无虑六千盍析为二择壮者二千以备边余以居守则民可用戍可彻蜀法酒钱曰折估者病上欲损甚下蜀议制置檄君益昌定议君上书总领冯公宪词甚恳切卒减缗钱三十万初蜀之民私以楮劵为货谓之交子至天圣中官始权之再歳一易谓之交界其后有司并縁巧取凢劵之防坏者皆没入之不赂不易蜀之兵为屯十有八所之将三士之廪给当折物为钱者必视其所屯之地称其土物之直以直之低昂为钱之多寡故米之估则龙州得仙人闗之半绢之估则兴化得西和州三之一银之估则大安得龙州之半而过之乃有军在某州之屯反用他州之估者故军多怨讟留公忧之乃与君谋杜交界之奸以信楮劵平廪给之估以慰士心君虽在逺而贤称日至于朝近臣有欲荐君为郡而君死矣人皆惜其用之不尽也君天资敏而静宻而寛遇事迎刄而解亦不自功事至不拒事已不有聴讼从明决讼从恕与人言若无所拂而实有所规事上官细粗通介不同不为逢迎毎言辄聴与同寮处如家人不见崖异亦不诡从君自受学于南轩进进日新尝扁其斋曰先南轩铭焉其属意于君葢甚逺云为文章致思深湛词乃夷易尤工于诗得江西体年四十有九淳熈十一年五月二十有六日卒于官明年二月其孤返柩自蜀九月丁酉于建安乡古堂之原娶曽氏子三人男复之涣之女适郭琛皆举进士孙三人二男一女复之不逺二千里走行在所以太学博士彭年所状君之行谒铭于某某与君雅故敬铭之曰
　　猗嗟择之其挟不訾其趋不卑南轩是师趾其堂基衷其璧圭一笑而归将遐其蜚而早其披侯丰其资侯啬其施云谁之司
　　太宜人萧氏墓志铭
　　太宜人萧氏吉之西昌人故安逺主簿王季安之妻也季安即世太宜人以勤俭齐家以诗礼迪子淑问益茂家政益葺自寿皇帝圣时尊亲锡类大赉海内若大夫若士若氓父母高年者诏县以姓名上之郡郡上之朝赐爵行封有差吉州以夫人年德高邵应书初封太孺人再封太安人新天子御极湛恩厐洪三封太宜人丝纶褒表式如金玉象服焜燿有严山河族亲州里咸以手加额以太宜人为师太宜人自幼在父母家以柔嬺闻既归季安王氏在庐陵族大家昌季安砥行好修以不及当世之贤而知名者为耻倾身下士倾家序賔其门长者车辙常满其堂日具数百人之馔而其室落然若无人声以故士多从季安游季安潜伏岩谷之下而其闻彰焯江湖之外里中以贤多太宜人太宜人毎退然恐不胜也长子邦义季安前室黄所生也仲子孚季子仁皆季安季年所生太宜人拊掬顾复人以为三子一母三子亦云然也太宜人生以崇宁甲申丁巳没以绍熈庚戌八月癸巳得年八十有七将瞑与其子诀问其所欲言者勉以孝悌以十月巳酉地曰萧塘曽祖某祖某父桂三男邦义修职郎先卒孚保义郎仁承节郎五女适将仕郎黄文郁胡懿文林郎刘伯源严可久潭鳯孙男女【阙】人借峤屿有德岘某峤举乡贡进士女一人适修职郎李如圭曽孙男六人大年于大保大弥大方大有大女五人适刘扬祖张渊余幼先事孚走一价行李以从政郎主管刑工部架阁文字雷孝友之状来中都谒铭于某某职在太史铭之为宜矧与孚游最故铭曰
　　人鲜克寿姥九其龄寿鲜克贵三命其承有子有孙有孙有曽盍高其闳后当有兴












　　诚斋集巻一百二十八
　　钦定四库全书
　　诚斋集巻一百二十九
　　宋　杨万里　撰
　　墓志铭
　　夫人赵氏墓志铭
　　夫人赵氏保义郎庐陵王孚信臣之妻濮安懿王之七世孙华原郡王仲佺之曾孙武翼大夫隆兴府兵马钤辖不忙之女也夫人自防警敏年十有六归信臣事舅姑夙夜寅恭其理家有纲有条下至醯醢调胹米盐靡宻絺纻织絍必躬必手人不知其天宗之贵也信臣礼贤下士賔客满门殆无虚日夫人为具丰俭等杀率与信臣意合剑佩锵鸣杯杓淋浪日昳夜艾夫人无惰容垂槖倒廪其室屡空信臣交游半天下声闻日焯夫人益喜路钤公暨伯兄相继沦谢诸孤方稚夫人与信臣毕力经纪其家今二弟皆骎骎宦涂所至有称人谓路钤公有贤女云信臣少力学既长以夫人貤属籍恩得官非其好也则杜门里居延师儒以才其子夫人暇日督课程尝曰汝家羣从预賔荐取科级者项背相望自弃为门户羞长曰岘尝以所着文谒丞相益国周公公不轻许可一见岘辄称异之次曰亹亹有立信臣事母太夫人某氏至孝夫人日侍盥栉不懈益防太夫人年九秩而夫人奉养如一日绍熈初元夏五月夫人婴疾秋八月太夫人复婴疾夫人力疾起进鬻治药物太夫人惊曰汝舍汝疗而吾疗乎太夫人竟不起冬十月甲辰夫人亦不起年三十有八以十有二月丁酉塟于庐陵县宣化乡朱冈之原信臣以承议郎知隆兴府分宁县陈梦材所状夫人之行实来谒铭铭曰
　　寳分炜天孙辍机周宗之姬来嫔士乡宣溪之王淑问用光何恙载纒妇姑后先彼下泉养姑于幽不年奚尤乐哉斯丘
　　太令人方氏墓志铭
　　余淳熈七年为广南东路常平使者而蔡定夫实护漕事治所皆在畨禺是时同列五人而并居畨禺者四其有母者二人而已葢余母年七十有九蔡母年六十有五二母生朝两家交贺同列罗拜奉觞上千歳夀南人咨嗟以为盛事后三年余母即世又九年蔡母亦即世定夫哀号遣使者以书赴告且持朝请大夫广东提防刑狱方侯崧卿所纪夫人行实来抵余曰子昔铭吾父今可不铭吾母余尝升堂拜夫人夫人视以子姓者则哭而铭诸夫人姓方氏讳道坚兴化军莆田人方为莆大族自秘监而下登巍科厯显仕者踵接曾祖宿故朝奉郎祖齐卿故中散大夫父松隐德不仕惟夫人一女酷爱之必欲配名阀故归于同郡承事郎通判镇江府赠朝散大夫蔡公湍夫人自防聪而裕淑而恪事亲笃孝尝欲祝髪为比丘以报鞠育亲力止之既嫁奉事尊章肃恭诚至时其饮食起居色养无违皇姑济南郡夫人多疾罕能中其意者药非夫人不和食非夫人不视日躬定省侍匜帨或经月方少懈济南疽于腰几殆夫人吮血乃愈毎称其孝为宗族师夫人嫁时槖中装甚丰悉归两姑而其于娣姒诸姑调娱曲尽相爱举无间言佐其夫正以从治家有法大夫公既宅特进忧生理中微夫人悉力经理攻苦絶甘以济春秋烝尝亲涤濯羞簠簋细务至醯酒醯醢必躬至老遇事迎解缓急轻重皆曲而当大夫公仰成不知家之有无也教子慈而不纵防课以诗书长勉以名节见其子登进士甲科名次复践其祖端明之旧五持使节再总军储又为舘职为郎为卿为宰士从其子游宦逾岭渉湖上汉沔厯江浙几半天下人皆荣之夫人以盈为惧毎戒其子曰我为汝家妇逮事乃祖乃祖仕不过三千石汝父一官四十年而在官仅五稔知汝趾美袭庆今幸有田庐家不啻足无不知足以贻吾忧故其子安义命恬进取夫人之教也晩更多难防子冢妇相继沦丧夫人不乐逺适尝曰我得终于吾庐幸矣其子屡以亲老辞宠禄葢母之志也诲饬诸女不少弛言动惟法故诸女适仕族皆宜其夫家待内外姻戚恩称而礼得驭臧获不严而肃勤俭慈爱出于天性子既宦游悉力致养夫人必欲均及自享其薄春秋益髙以礼自饬歳时宴享肃雍温克如始嫁妇云性淡泊早受道家箓斋戒之日十居四五晨起诵浮屠书非病疾不废初遇今天子正位储宫以子登朝三遇庆夀恩霈自孺人累封至太令人绍熈二年五月乙夘卒于常州之私第享年七十有七男二人长定夫也名戡今为朝散大夫直寳文阁主管建寜府武山冲佑观次曰武先夫人卒女五人长适进士邹彦谦蚤卒次适儒林郎监秦州角斜盐场孙敏问次适朝散大夫知信州张棱次适承奉郎监隆兴府籴纳食张元涣次适文林郎定江军节度推官胡鉴孙男二人康修职郎新建康府江宁县主簿庾尚防孙女二人戡将以是年六月丙午举夫人之柩祔于武进县怀德南乡谭墅大夫公之墓铭曰
　　太令之孙端明之妇大夫之妻宰士之母莆宗畴昌维蔡及方懿厥夫人两家之光象服斯皇鱼轩斯锵八秩斯长有炜莆常人知其福莫知其德维碣可泐维德弥白
　　夏侯世珍墓志铭
　　世珍讳琳夏侯其姓也其先有自谯徙夀春者五季时为宜春掾因家焉今为分宜人曽祖藩祖敏父绎俱不仕世珍弱不好弄从羣儿遨习诵之声父异其隽市书万巻博延师儒用楙其学一时名公钜儒若今刑部尚书萧公直显谟阁杨公监察御史艮斋谢公皆折辈行与世珍交以故耳濡目染前言徃行丛于厥躬尝以文辞荐名春官既给札而父讣告至徒歩二千里泪血靧面骨立足茧见者为动祖母春秋髙母夫人在堂弟娣六人防不更事生理棼紊总于世珍昼理家夜诵书奉老者伺顔色尽孝敬字防者勤教训时昏嫁宗族之贫者资之失职者业之亲邻之见者朂以善不记其过正其失卹其灾用是其行信于家其贤着于乡凡县令之省风謡问民瘼必诹度焉袁之庾侨于临江旧矣葢袁之为州地陿田寡粟财堇堇州民必山伐陆取方舟乗流贸之临江易粟以输议者建欲迁庾于分宜世珍以不便民白州州以闻主计不从至今民病之邑有潴泽曰泉塘者溉田畮千而宦者颛利岁有水讼泽不均宏世珍自诡司水不以租挈有无自源徂流靡不波及有武经郎巡检张携孥之官邕筦客死分宜其孤生十年矣囊无簮珥存亡无归世珍闻之既为之棺敛馆置其孤白县若郡为之上闻其孤授承信郎世珍厚其道费送之归而亡卒胡防兵略居民逆顔行部使者帅师讨之不能擒贼语人曰得夏侯某一言即降竟平之祖母母夫人既除丧家议出分世珍与弟侄曰先庐既坚某侄居之山墅既华某弟居之诛茅水濵吾将老矣邑有乡校徙之非是士欲复故世珍攘袂属役以劬得疾祀明堂德音诏世珍诣集英西厢奉大对将应书未行而卒实淳熈十年十一月癸酉也得年五十一初室何氏临江人给事某之从孙继室罗氏庐陵人奉议郎安仁知县某之女男四人诠谟谦识女五人适进士罗介周穑邹廷瑞其一许嫁李其一尚幼孙男一人发将以甲辰十二月二十一日葬世珍于化全乡德全里赤塘之原诠以文林郎新永州教授欧阳某之状来请铭某与世雅素且亲乃哭而铭之曰
</div>
    <div class="pagination">
<a href="诚斋集_page116.html">上一页</a><span>...</span><a href="诚斋集_page112.html">112</a><a href="诚斋集_page113.html">113</a><a href="诚斋集_page114.html">114</a><a href="诚斋集_page115.html">115</a><a href="诚斋集_page116.html">116</a><span class="current-page">117</span><a href="诚斋集_page118.html">118</a><a href="诚斋集_page119.html">119</a><a href="诚斋集_page120.html">120</a><a href="诚斋集_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
