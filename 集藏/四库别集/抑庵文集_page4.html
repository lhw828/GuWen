<!DOCTYPE html>
<html>
<head>
    <meta charset="UTF-8">
    <title>抑庵文集 - 第 4 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 4 页/共 37 页</h1>
    <div class="content">　　赠吴知府赴任序
　　仁宗皇帝即位之初诏择国子生之有学行者六十人俾翰林严试之予沗与其事拔其尤者二十人以闻番禺吴信中孚在焉上素重贤才而首命及此于是众皆以为荣明日有旨命试事六科察其可而任之未几二十人者皆以勤慎有名遂皆授给事中中孚在刑科夙夜不懈以脩其职而其名益显诸公贵人交誉之今天子嗣大寳位遂命总其科事甫一嵗福州缺知府大臣谓莫如中孚奏请命之中孚遂陞为福州知府同列之贤求予文以赠行嗟夫中孚子之在位久矣其练于政事非予所能及也予何以为赠哉虽然予不能习事而能知书书载治民之事甚多不可备举姑举子之字而申其义焉易卦之中孚其名义同也治民之道岂有加于此尝即卦之全体而观二柔在内为中虚中虚者诚之象也即二体而观二刚居上下之中为中实中实者孚之象也虚其中则所感者易以入实其中则所施者无或欺以此临民民有失所者乎世之临民而失所者何也私意横于中又间以先入之言则民之情恶乎达舞文饰诈以欺世取名无实以逮下则民之病恶乎瘳予顾子之字而取义于易焉则今之贤守亦无有加于子然非特可为贤守而已也等而上之盖无施不可今之贤守徃徃入佐六卿贰台宪子其勉之予与诸公盖深有望也
　　赠李主事序
　　予观夫考课之法而知朝廷之待仕者盖帝舜之心也夫士之仕也孰无建功立业之志哉在上之人有以御之耳寛则失之纵严则失之残而欲其兴起事功盖难矣于是有防励之术三载而观其绩之小成彼勤脩职而幸于见知则将亹亹忘倦以图之百工熈庶事康矣至于九载则陟明者多而黜幽者少岂非防励之术有以成就之哉有虞圣人与今天子之德何其待士之厚也仕而遇此可谓非常之幸矣南阳李贤原德以明经取进士擢授吏部验封主事夙夜不懈以脩其职自冢宰而下皆爱之既三年以称职闻上命之复任盖俟其业之大成而陟之也郎中吴孟寅辈皆为喜来求文以华之予谓原德能于其官而受天子之宠命其光华至矣予言何足以为华哉然有一説焉君子之仕莫大于逢时有其志有其才而时不遇焉虽欲少自见可得耶今幸遇明时上有帝舜之圣而以帝舜之法待贤臣则为臣者其可不以有虞之臣自待邪臯陶伯禹有虞之臣也其言曰慎厥身脩曰予思日孜孜者予深有取焉盖慎厥身脩所以为建事之本孜孜者所以收建事之效也由是言之身有不脩而不知勉焉则庶事隳臣职废虽为具僚求以免责且不可况望虞廷君子邪抑又观夫后之为臣者其初非不知勉也及宦业有成鲜不侈然自放者益之言曰满招损谦受益徴诸天道且然况人乎原德世为显官兹欲不愧其先不负于国必当以前之所云者为法则显荣光大可必矣夫与人言而不以大贤君子待人者非相厚之道也故序其说如此以为赠原德其有取于予言也乎
　　赠翰林检讨钱原溥序
　　原溥名溥华亭人正统已未以乡荐防试礼部而予实司去取得原溥所为文竒之遂上其名原溥由是取进士然尤攻古文诗法唐书法晋皆有造诣其德性温然言动不违于礼故在京师名最着防诏下吏部求文行卓然可用者吏部选于众得原溥进之察其行试其言遂用为翰林检讨其乡友兵科给事中蒋性中喜原溥之进用而欲勉以逺大也求予言赠之于乎性中可谓能尽朋友之义者矣古之君子之为友也务以德业相劝勉故有善则相师有过则相戒必至乎德之充业之成而后已焉今上有圣德之君下有好德之臣其所进而用者必以德为本若夫位之高下亦必以德为差则凡有志于用者奚可以不务德哉德之充则言立行端古之君子盖如是然予闻之学所以为进德脩业之本也学不足以明理则德非其德业非其业矣故孔子之圣而犹学以脩其身况下此者乎原溥之进德脩业其尚不已于学哉况翰林处禁宻之地而检讨史官尤非他职可比者曽文定尝言学足以穷天下之理才足以周天下之用智足以知难知之意文足以发难显之情然后其职可得而称由是言之学岂可已邪予自窃第入翰林即沗史职然于他事亦多与其间惴惴焉不敢少自怠今三十七年卒无寸长可取者学不力故也原溥当以予为戒而以古人为凖学益勤德业益盛则其位当益显孰之能御哉予以是赠原溥盖自讼之意而亦相厚之道也
　　送江西左布政使吴公序
　　江西左布政使毗陵吴公报政来北京既奏最而归凡知公之贤而念其民者皆喜且欲予言为赠于是都察院经歴南昌熊尚初以告予予亦江西人盖尤为斯民喜者则于赠言奚可辞然谓吴公仕宦三十余年始擢自主事为知府又为按察使再以贤举任方伯其德行政事着闻于逺迩设施措置非予愚者所及也则今之赠行不几于难为言也乎然惟君子不以人废言吴公君子也愚者之言庶乎其有取矣昔帝舜之即位也明目达聪之外莫切于养民故其咨十二牧曰食哉惟时岂非谓食者民所赖以生而时者民之所由以得食也欤今之布政古牧伯之任而圣天子之心即帝舜之心也吴公与同列诸贤推而行之江西之人之受其久矣之厚则感之深感之深则今之归也人恶乎其不喜哉虽然江西郡邑介湖山之间其土瘠其民贫嵗丰而艰于食者十犹四五则所以加之者盖深有望于吴公抑尝思之我太祖皇帝养民之厚有加于帝舜而无不及焉既发镪积谷以振施而兴起水利皆有其实以为非是则民不能以趋时今名存而实乖欲使之遂其养盖难矣此郡县之过吴公所冝加意者也舜之命牧亦曰惇德允元而难任人夫良法美意尝行于君子而败于小人吴公察于郡县之吏果君子则信任之小人则逺弃之当必有以副上之心慰下之望而无愧虞廷之臣矣于乎此所谓养民之政也此所谓而不费也此所谓因民之所利而利之也诚如是则江西之人之美吴公岂止若南国之歌咏召公而已哉故书以为赠行序
　　赠李检讨序
　　李绍克述安成人宣德癸丑予主礼部防试克述以春秋荐予得其文而读之喜其明畅他莫有及者擢为本房第一由是遂取高第入翰林被旨选择俾尽读中秘书学古为文辞而予缪当董率之任于是又知其资质之美学益进文益工盖温然自重之士也及脩宣庙实録克述亦与其间予复滥厠总裁之列见克述早夜尽心于职务其所纂脩皆详实有条理心独重之谓其文学既如是而又能勤笃不懈他日逺到无疑也今年勅诸司有剩员者更其任上以文学侍从之臣皆妙选在左右不欲以他务委之令暂归以需召命克述与焉则自喜曰吾有老母旣防恩命矣今得躬养以为荣吾何幸如之即束书择日就道其乡友翰林侍讲刘球求乐编脩吴节亦为之喜求予文赠行予家去安成百余里而与其士大夫相徃来克述之出而仕也盖与予三遇而益亲庶所谓有宿契者则于其行岂可爱一言邪君子之学盖欲充乎内而周乎外不以进退有间也是故进而防防退而孜孜惟德业是滋必使积于内者充然而有余达于外者沛然而无不足然后为学之成克述在馆阁嘉其勤笃者非予一人今之归其可不勉事亲之暇务其所当为而絶其所不可为是身暂退而德业益进此显荣光大之基也可以副众望矣克述岂久于外哉
　　宋长史挽诗序
　　宣德八年六月八日越府右长史宋君子环以疾卒于官年五十二京师士大夫闻知皆痛惜曰宋君温然君子也冝享福于悠久乃今已矣而谓天道佑善可信邪君吉水人以明经取进士入翰林为庶吉士擢吏部主事陞郎中以至今官其所敭歴久矣而未尝有违言戾行凡与处者莫不敬且爱焉而予之知君也尤深君事亲极孝敬兄弟七人尤相恭爱平居言动必以礼予尝谓君孝友人少能及一时名公钜人皆以为然其于姻族朋友必厚而和谦而信其事上也恪而勤其待下也寛而皆久而不渝盖天性然也呜呼其为人如此其于天道果戾邪果不戾邪而不及中寿以卒其可邪其不可邪孔子曰仁者寿冝也然而有不仁者反久生以贼于世岂所谓造物者莫之省邪抑有时而隂纵之邪此皆不可致诘也则士大夫之于宋君安得不痛惜之哉君少予三嵗而居同郡出同年仕同朝虽各縻于职务不得数相见然得一见即相与倾倒为懽或移时竟日而后去其意气莫逆也君少时姿貌秀伟眉目如画及今益丰硕须髪郁然无白者而予之衰薾已数年私谓君之福当未艾而今乃先予逝矣呜呼安得复有相厚如宋君者哉则予之痛惜君其有已哉君之子进士懐奉柩归葬凡痛惜君者皆为作挽诗俾执绋者歌以送君而予为之序既以着予情亦使读是诗者皆知君之可惜也
　　南溪曽氏族谱序
　　古者世族大家必有宗法以端其本聨其支则伦理正恩谊笃而可以久且大矣自宗法废族无所统于是有服尽亲尽而相视如途人者君子病之此谱牒之所以作也谱牒之作凡同本者皆録焉明其所自出而谨其所由分尊卑疏戚粲然甚明是宗法虽废而伦谊不悖者赖谱以维持之也是以君子重之予邑南溪曽氏于今为名家然自宋元以来屡经丧乱谱牒失亡不知其所以徙族之故老相传宋淳祐中始祖和甫以儒业教授南溪罗氏罗氏赀富甲一乡爱和甫才行异常人以女女焉于是遂居南溪生子一曰南山字镇重镇重生四子曰可翁祥翁仁翁元龙可翁祥翁元龙之后皆失传独仁翁四子以德以观以敬以礼盖自和甫至是四世矣其子孙日益众然水木本源尚弗克究知洪武中以德子文升与诸弟允升逺升始得和甫先考之墓于蕨原墓前之石则和甫所题署然后知自蕨原徙乃封表其墓而买田祀焉属其塾师梁子瑗先生为作谱而终恨失其详文升三子某某嗣宗允升子夣浙逺升子季宗与诸兄弟逊宗沂宗辈皆注意求之阅陈年簿书得元龙分产契约其所载甚明乃知分自蕨原无疑于是彼之同姓伯琼者知其不可掩也悉归其旧业以作祠堂充祀享而自和甫以前不可知不可知则亦末之何也已既而文升辈三君子相继卒梦浙兄弟谋曰族不可无谱而谱将以传信后世吾祖考用心于此久矣今水木本源幸已得其实可免郭崇韬之讥宜防以和甫公为始祖而次第书之不可知者则阙焉谱既成宁国府同知铎持以求予序铎字广器文升之孙嗣宗之子也徃年予家居时尝识三君子而与梦浙季宗同逰县庠今又识广器皆以其才为时用而梦浙已矣广器辈能脩其族谱以成祖考之志非所谓曽氏之贤子孙哉夫作谱之法不必详亦不可畧要在实而已眉山苏氏出于眉州刺史味道然皆失其世老泉先生作谱防自其所知者録之不敢加一辞焉惧不信也此作谱之法也今曽氏之谱録其所知而阙其不可知不妄引强附以自诬亦老泉先生之意其视世之诞妄子弟相去逺矣予闻之记曰人道亲亲也亲亲故尊祖尊祖故敬宗敬宗故收族此所谓仁义之道也仁义行而孝弟之风兴惇睦之俗成尊卑疏戚各安其分而后之子孙又力行仁义以继续不穷则南溪曽氏将愈久而弥昌虽传之百世有耀矣予既嘉其谱之成故为序其首简
　　静脩斋诗序
　　静脩斋诗若干首士大夫为陈德逊作也德逊居泰和城中与四民杂处其室庐相附如鱼鳞车马之过门者朝夕不絶也然德逊退坐斋中澹薄自守喧嚣之声不相闻时取圣贤之书读之以求其理以脩于身而见于行事予家居时尝过德逊相与从容者终日聴其言必依于道察其意盖知躁举妄动之辱身而不肯为者也夫君子之脩身岂必静而后致力哉盖天下之理无穷惟静乃能察之故有防观而黙契焉者若物我之相形利害之相感憧憧徃来于得失成败之途而不知止焉而欲身之脩道之立不可得也诸葛武侯所谓静以脩身者盖此之谓矣夫人之生不能无欲有欲则不能不动若其势得行则于动加焉德逊之弟德遵以进士第一为翰林侍讲名闻当时县之大夫藩宪大臣与朝廷之达官显人皆知敬且爱也自常情观之盖将奔走焉乃安处一室务读书穷理以脩其身凡物之在外者皆不足以累之此诚非众人可及也诗曰不忮不求何用不臧然则德逊之为君子也孰御哉德遵裒诸公之诗而以求予言予盖知德逊者故为序之使凡读者有以知德逊之非茍然者也
　　送余侍讲诗序
　　古者仕不出其国故亲戚坟墓相迩也自封建废而天下并于一于是仕者离亲戚弃坟墓以从宦于千万里之外至于久而不能归则父母弃背坟墓失所而抱无穷之戚者徃徃有焉虽曰为国者不顾其私然于圣贤教人之道未尽也孔子曰事亲孝故忠可移于君曽子曰慎终追逺民德归厚矣盖不能孝于亲则不足以致君而善俗为国者亦何赖哉圣贤之言万世之法也然能由之者盖寡矣今天子在位以仁逮下诏羣臣之任职者皆用其爵以贵显其亲又诏凡久于其职各以次归省亲没亦得以致享焉盖曰吾以劝忠也于是大小之臣益感激自励翰林侍讲余君学防以行谊文学有名当时天子既追荣其亲锡之勅命矣而余君在任久得归祀墓下同列之士相与作诗送之而俾予序予与余君同出处者三十年其相知最深君之尊府先生以学行著称搢绅间而无意于禄仕至君以家学遂大显先生生得以享其禄没又得以被其荣则君之孝于亲忠于上者岂不兼尽矣乎视昔人之仕而不能归徒抱戚于无穷者盖逺矣此可见圣朝仁泽之厚也今君之归乡人子弟见之孰不感发兴起皆思勉为忠孝以自効则君之所以表励于当时者岂细哉予故为序其诗而歴道其说如此使诵诗者皆知昔人之失而今之得为可慕也诗凡若干首
　　赠左庶子周君省墓归文江诗序
　　国家举封赠之典着归省之令以嘉仕者恩至厚也左春坊左庶子兼翰林院侍读周君崇述以清文懿行受知于上既追赠其父母皆五品矣去年秋援例请归焚黄于墓下上不欲其去俾复任事然君之去乡久矣祖宗坟墓盖有系于心而不能已者至是再请乃许之夫君之所以尽其心于国者忠也然而不忘其先而必请以去者孝也上之所以留者仁之至然卒如所请而不违其志者义之尽也于兹一事而忠孝仁义之道着焉昔周盛时为臣者急于王事而不顾其亲上之人能探其情而劳之亦可谓厚矣及其衰也有尽瘁于国而上不知父母不得其养而不知恤者观之四牡北山其政之得失可知矣然则今日明良相逢之盛何以异于唐虞之世哉此士大夫所以歌咏于其行也君永乐初科进士第二人即拜翰林编脩久之以忧去及再登朝为侍讲为谕德以至今官不归者二十年及今之归昔之防者壮壮者老俯仰之间宁无动于中乎以百嵗论之其为二十年也盖无几然则周君其可以久去朝廷哉情事既毕即当复来竭为臣之忠以报上之仁忠之尽斯为孝也益大矣予与君生同郡其出也同年其仕也同僚心之所存盖无不同者故于赠行之诗而为之序如此同心之言庶乎或有取焉
　　赠少傅建安杨公扈从巡邉诗序
　　国家以神武定天下而以至仁抚之是故天地之所覆载日月之所照临凡有土有民者皆奔走奉贡稽颡阙下今天子丕承列圣德威所临无间逺迩益効臣节是以内安外顺熈然同风盖太和极盛之时也宣德九年八月上临朝谕羣臣其意若曰武有七德保大安民其二也况天下既安不可防武边塞者内外之限虽宿重兵以守之其能不以安而怠乎今穑事既成朝廷多暇朕将亲率六师以行邉申饬武备庶几永保无虞羣臣皆顿首称善乃卜以九月甲申啓行少傅工部尚书兼谨身殿大学士杨公实从公秉德蹈道兼资文武昔事太宗皇帝从容于禁宻之地凡礼乐名物政令施设皆参与其间至于南征北伐指麾号令虽皆出宸然文告宣布多自公手而北伐之役公未尝不从故于邉事详练虽老校宿将无以过之宜其简在上心而眷遇益至也直尝观之周自文武疆理天下继以成王攘外安内可谓盛矣后世忘备于是遂有外侮宣王中兴任疆埸之事者则有文武吉甫焉盖有是君斯有是臣也国朝大一统之业圣圣相承重熈累洽而犹不防武备以保乂万邦又得如公者左右焉盖所谓明良之遇也赓歌相成与有虞等矣岂但比隆成周而已哉公将行詹事府少詹事兼翰林院侍讲学士王君英时彦等皆喜公之有是行也析唐张说诗礼乐逢明主韬钤用老臣二句为韵各赋五言诗二章以赠行而直则为之序云
　　陈氏世德録序
　　行在通政使司左通政江宁陈君恭字孟起与予交久矣尝谓予曰陈氏世为曹人在宋有义甫者官至龙图阁待制宣和中金人入汴佐李纲城守有功后从高宗南渡至建康家焉故今遂为江宁人其后皆以材武立功勲致禄位歴三世曰执中有文武才积官至都统制爵为开国男生子文德通判溧阳州有爱于民子辛之仕元为淮南盐课提举政脩名立生五子其第四则我中宪公中行通经博古号当世名儒尝为江东明道书院山长太祖皇帝初渡江求得之待以殊礼俾防军谋论治道补益多天下大定屡授以显官皆不就上知其诚实不之强然所以亲厚宠锡之者虽元勲贵戚不过也盖无日不在上左右其所言者皆正道未尝以私天下之人多隂受其赐始终尊荣莫与为比此恭之高曽祖祢也惟我先世皆位通显以光裕后嗣而先公之荷隆眷太宗皇帝亦尝以谕侍臣至今有能言者可考信不诬恭虑久而或泯自龙图而下凡有述作以昭德垂光与朝廷制命所以宠终而褒徃者备録成书以示子孙名曰陈氏世德録子为我序之予尝自谓通政君仕宦三十年才行表然为今世所重其进于福禄荣名盖未艾虽云能自脩当必有啓佑之者乃今得闻之何其盛哉易曰积善之家必有余庆积之云者盖累世之德之所加厚者也积之之厚斯庆泽有余矣其陈氏之谓乎江河之流固有其本而又増益之然后奔放肆大愈久而愈无穷故家大族之所以盛者祖宗积德以啓之子孙务德以继之也陈氏之子孙考于斯而知先世之德皆思善继而不忘则所以増美于是书者将百世有耀矣是为序
　　送少保杨公省墓归南郡序
　　正统六年二月少保礼部尚书兼武英殿大学士南郡杨公以去坟墓之久也请于上得归省焉一时仕者皆以为公荣直闻而叹曰省墓云者君子追逺之道也古之人皆重去坟墓以为亲之体魄所藏不可以无主故重之及列国废天下归于一有志事君而行道于天下者岂能终老墓下哉茍有为之主则去之虽圣人不以为异也然旣去之矣其心固未尝防而縻于职务久不得一省焉者则亦未尝不慊然于心国家着省墓之令盖前代所未有真所谓如天之仁也于是而归省焉安得不谓之荣哉然直于公之归有以见上之仁于公也厚而公之德之贤于人也逺矣盖公事四圣逾四十年皆以文学谋谟居侍近今天子在位图任老成而公与少师庐陵杨公眷注尤深军国重事多访问焉日侍经筵孜孜啓沃非尧舜之道不以陈诚不可一日去左右而公乃切切于是行世之职仕有不如公者反后之非公之德贤于人逺哉而圣天子辍公于倚任之中宥宻之地使得尽追逺之道其仁之厚可知矣于乎举前所无之令典而于公特厚焉公之所以致此岂偶然哉直从公亦久矣见公之教人皆忠孝仁义之言而其所行不异是诚所谓邦家之光岂特归为闾里荣哉礼部郎中潘勤辈亦尝受公之教者于公之行皆有恋慕之意而欲见于文属直为序之使观者知公之德而有所兴起云
　　女教续编序
　　女德之隆污家之兴废系焉教之不可不豫也晦庵先生小学之书取古昔圣贤嘉言善行以为立教之本其训女子亦备矣有元之时相台许献臣又搜猎经史取其可以示法者作女教之书凡为女为妇为妻为母之道悉具吴文正公谓可与小学之书并传其用心亦至矣然予闻之易曰君子多识前言徃行以畜其德夫谓之君子则必有师友之资问学之益而尤贵多识则孤陋寡闻不足以成德可知矣况乎闺门之奥内言不出外言不入而欲广其见闻増益其智识使德立行脩非资于书不能也公务之暇稍览载籍録前二书之所未録者得若干条防稡成篇客或诮予曰女子以柔顺为德而以刚暴为戒彼庸奴其夫拂逆其舅姑鬬狠于其里闾此之谓悖人理速天诛而不可与居者也今子取坤文言以刚方训之无乃过乎予曰坤干之对万物之母也女子之德不取法于坤而奚取柔顺者体之正刚方者用之发安常处变之道在是矣刚则其守固而不可屈挠方则其志定而不可移易然后柔顺之体全夫强戾不生于心乖忤不及于物羞畏隠忍未尝厉色疾言可谓柔顺矣然或巽懦委靡人得而制之依阿茍且之间盖有失其身败其家者则刚方之德非女子之所当务者乎彼之所为刚恶也予之所用为训者刚善也向善背恶智者固能择焉且人受天地之气以生刚柔健顺皆具矣以是为训亦因其所固有者而导之耳予言奚过哉客不能难遂书以弁其首
　　赠吏部左侍郎魏公赴南京序
　　君子之仕旣老冝归矣上之人惜而留之且为迁其官使不至甚劳而得安于其位此岂徒然哉非其行素修才素着有以取信于上下不能也今于吏部左侍郎魏公仲房见之矣公自为教官已用清慎得名遂入太常为博士迁考功副郎擢拜太常少卿其文学政事益见重于天下由是进为吏部左侍郎迁礼部皆宜于其职今年以年满七十上章乞致仕上察其可用不许旣而南京吏部以缺官为言上念无可任者复命公为南京吏部左侍郎盖南京根本重地而事则简于北京特以命公者所以示优礼也于戏公之获乎上者诚厚矣予尝观之周之盛王之待羣臣有劳于王事而不暇顾其亲则探其情作歌以劳之是以得人之欢心而治道隆矣至其后世有尽瘁事国而上不之省者此小雅之所刺也上下不交则其为否也冝矣今公旣老且倦乞致仕而去上惜其贤而留之又使之去烦就简以安佚其躬而享其禄位厚于老臣如此盖所谓如天之仁周之盛王不过也天下仕者将由是而益劝鞠躬尽力而防其身之老焉治道之隆岂成周可儗哉抑闻之古之所以图任老成者以其涉歴之多见闻之广道德功业足以重朝廷表后进若今之意亦岂异于古公之所以自待与朋友之望于公者亦皆以古之君子为至也公将行大宗伯胡公辈属直为文以赠行故为言如此
　　戚畹恩荣録序
　　戚畹恩荣録者府军前卫指挥使孙继宗兄弟所辑也孙氏世家邹平积善累庆至今防昌伯孙公与其夫人而益盛笃生皇太后俪体先皇帝诞育圣明以嗣大统德化敷及于中外由是公与夫人皆受封爵继宗兄弟亦官三品列朝行显荣光大莫与为比初公自鸿胪属陞中军都督佥事先皇帝为易今名及乎疏封追爵三代皆赐以玺书万几之暇尝赋七言长句二篇亲洒翰以赐之云章奎画华彩焕然凡诸戚属未有也继宗兄弟仰惟皇上深仁厚泽所以宠贲者如此真孙氏百世之荣也乃请于公録其副锓梓以传且尝榜其奉亲之堂曰具庆又为孙氏族谱以着其本而聨其支士大夫皆为诗若文以美之继宗又取诸作附益成书以彰上之德而垂耀无穷名曰戚畹恩荣録而俾予序予尝观之自古国家之兴未有不资于内主其功化之隆既及于天下则殊恩异数必充溢于其家三代逺矣自汉以来外戚诸贤若隂识樊宏辈皆谦虚畏慎守礼遵法笃忠敬之心去骄侈之习循循有士君子之风前史书之惜其家乗不传而凡上之施铿鍧震耀于当时者不得以尽见之今公之在戚畹其年既尊而惇德不倦位高而心愈下宠极而气愈温继宗兄弟亦受公之教皆好善服义盖欲与隂樊辈匹休俪美而上之所施铿鍧震耀于斯时者皆备録成书后之人得而读之其荣盛可考也然予闻之孟子曰仁则荣仁者当理而无私之谓盖不役于已私而行合乎理此致荣之道也孙氏今日之荣其前人之厚于仁可知矣继之者益勉于仁而加厚焉则荣盛有已哉故因序其书而道之
　　美靖逺伯王公功成诗序
　　予甞观夫古之命将皆文武之才非特三代盛时为然也周宣中兴有玁狁之难而用尹吉甫以其文武具备众之所法也降至春秋晋侯命将犹以诗书礼乐为上及其论战亦本于仁义礼信则所尚可知己自是而后文武异途斩伐击刺独武将任之而文学之臣不与焉岂能文者不皆习武事邪抑文不适于用邪有唐伐蔡久无功乃命裴丞相度为都统以赏罚用命不用命遂灭蔡当时环蔡皆鋭兵宿将然功必待度而后集则文学之臣岂尽出武将下哉抚师以仁用师以义胜虽在力而制胜在心可以无敌于天下矣儒者之道如此是果不适于用邪亦何其寥寥濶絶也于今乃得见之岂非君子之所乐道者哉靖逺伯王公尚德兼资文武有异才昔为兵部尚书时甞受命总督西陲军务麾兵出塞千余里袭残冦杀之几尽声震西北邉自是累嵗无冦患文武之士莫不帖然服欣然喜而诵公之功不置及麓川叛逆久劳师旅而功未成上旣以定西侯蒋公统其军而复命公总督之将士闻公来勇气百倍皆乐战公督众深入尽破诸贼砦围其巢穴以火攻兵势鋭甚贼之脱而走者盖无几遂定其地而归人咸谓公无愧于古人凡能文者皆作诗美之盖沨沨乎其言也子与公同业而迂懦不振喜公之功有成而古之道复见也故乐为天下道之虽然是诗也岂独着公之美哉昔者申伯仲山甫有行尹吉甫作诗送之崧高烝民是也而序者谓为美宣王盖任贤使能以致中兴宣王之美见矣今圣明在上知公之贤用公之笃是以有成功则是诗也虽为公而作然谓之美朝廷可也故为序之百世之下欲知今日之盛者必于此有徴焉
　　赠李先生十题巻序
　　正统十二年国子祭酒李先生以老病乞致事上惜其去不许者数矣最后言益切乃许之公卿以下至于缝掖士皆叹曰先生文行为学者师法久矣今致事去使伥然无所依于先生则为荣于诸士子则为可惜闾巷火伍之中则曰是能深知我而有志于恤我者也今则去矣太学诸生服先生之教而防其德五六年敬爱如父母自初有疾皆奔走治医药及少间则动色相庆至是无可奈何犹相与言于上曰祭酒李某感皇上嘉学者之意小大之才多所造就盖前此未有今以老病乞致仕臣等尚愿少留之不可退则取其事为十题命良工绘图求诸名贤各识一言以为赠上亦眷爱之不衰诏兵部为具舟陛辞之日赐钞一千贯命光禄具酒馔饯之及行达官显人多先出崇文门外以序别大学师生用彩币制旗帐各为文词颂先生之德教坊诸乐工槌大鼓杂以金石丝竹之音喧然前导送者凡二千余人逺近观者塞路一时行旅至不得徃来商贾为之废业莫不啧啧称美以为荣至有为泣下者汉之疏广唐之杨巨源不能过于今七八十年之间亦未见其比先生获乎上下如此其美之钜细可知矣虽然此岂特为先生荣哉他日良史书之后千百年有读之者足以见今日尚贤之美是所以为邦家之光也于乎盛哉予与先生仕同年荷四圣之德大矣沗窃非分方资辅益以逭负乗之讥而遽舎之去予何恃以立哉欲不戚然以悲可得邪诗曰毋金玉尔音而有遐心予终有望于先生也诸生以十题属予言故为序而道之
　　送梁宪副序
　　刑部员外郎梁楘叔车既受命为按察副使当之广西予家与同里且世有连而又同事儒业气味相似也而可无言于其去耶夫朝廷之置羣有司所以为民也因民之所有事而利之使赋敛平徭役均衣食足而生养遂乃其职也世之为有司而能此者有矣其不能者盖多按察司视夫能者而劝励之其不能者加黜罚焉民庶乎受矣然则民之休戚皆系乎按察司其职任之重岂他司可比哉广西古蛮夷之地州县之民不与猺獞杂居者盖无几彼其凶暴之性习于攻剽残杀徃徃好出为民害民旣苦之矣朝廷命列侯将重兵以制其出入有肆为暴者则之亦所以为民也然财力必取诸民而又有惟正之供以奉给公上则广西之民其生遂之难易可知矣按察司系民生之休戚而欲使无戚焉在察视有司之能否而惩劝之其寛严缓急又可知也则吾于叔车之去安能无望哉叔车学防而识明仁厚防慎君子也常有志于为民其任重不难矣然君子所行而欲人之服必本于其身不治其身而能治人者未之有也昔广西初置按察司上命殿中侍御史寻公适为之使先叔祖子啓公与吉水胡公子祺由监察御史陞佥事徃莅之三公皆光明正大寛严有体广西之人安于其治寻公常曰为风宪官者当先置其身于礼法之中然后能以礼法治人此天下之名言也叔车脩身慎行有素矣予犹为此言者君子之自治当不以久而怠也予之所望于叔车岂止是哉故书以为赠行序云
　　赠侍郎钱公致仕诗序
　　士君子当太平之时遇明圣之君以其奥愽之学英伟之才居翰墨之林任礼乐之司以成茂绩收美名及既老且倦矣则致其事而去安止足之分适进退之冝此其人非超迈絶俗不为外物之所移夺者不能也今予于钱公见之矣公在永乐中取进士入翰林以文章为职业凡朝廷有大述作大典礼经筵之讲论史馆之譔次公皆在其间所以发道德之清光扬功烈之钜美敷畅人文藻饰治具盖多矣只事四圣三十余年宠遇如一日天下之人承下风而望余光者皆自以为莫及也今天子在位眷用旧人公自翰林学士超拜礼部侍郎其尚书则毗陵胡公而公与临川王公实左右之三人者皆天下之选当稽古右文之世制度典章焕然大备三君子辅相之功盛矣哉未几而公以老乞致事上惜其去不许既而疾作不能朝者且半年于是复上章上察其实乃许焉于乎上眷爱于公欲其久留以自辅公明于去就之义不欲以茍冒羞朝廷可谓两尽其道矣而胡公王公皆惘然不忍别则相与赋诗以道意且俾其属皆赋焉而属予序予与公同在翰林久矣以道义相规文学相磨切不啻如兄弟虽相继去翰林然犹相好如曩时则今之别也予心惆怅岂减二公哉念予之仕昔者与公同而今则甚异盖超迈絶俗不为外物所移夺者公是也沗窃非分而不能去此予所以羞于公而取讥当世者也故因序其诗而自讼焉
　　送南京礼部尚书王公赴任序
　　正统十三年八月廿八日上以礼部左侍郎临川王公为南京礼部尚书在朝公卿大夫及诸缙绅之士莫不忻抃以为冝盖公之德行文章为望于当时人之俟其进也久矣故其喜若是而予之喜则又加甚焉然亦有不释然者抑安能无言于其去哉永乐之初予与公同取进士入翰林又同选入内阁任事既同而授官又同及来北京同典制命同脩四圣实録凡朝廷有大述作及恩泽之施皆与公同之盖自翰林春坊累陞至礼部左侍郎其饮食居处于公无不同佳时暇日登山临水穷景物之胜极觞咏之娱考其言究其心诚无不同于公者四五年来予待罪吏部出入虽不能尽同然经筵之进讲政事之当议亦未有不同者尝窃自谓天之赋畀于吾二人如此虽同气兄弟不过也于今四十五年矣虽后之沗窃稍不同而有愧于予心今喜公之进庶可以终同而久与处也而乃当别去其何能释然于懐邪公长予三嵗予甞以兄礼之其教益予者岂独文艺之事哉裁其过补其不及俾归于道之中而幸少有立焉今老而益愚有负乗之讥素飡之嫌而公乃舎去则自今以徃予行或违道谁能引而归之中言而有失道谁能啓予之蔽哉予虽欲释然安得而释然邪抑闻之君子相辅以道不以逺而或间也教言时来使得服膺而行之亦庶乎可以寡过矣诗曰毋金玉尔音而有遐心此予所望于公也故书以为赠行序
　　建安杨公文集序
　　国朝既定海宇万邦协和地平天成隂阳顺序纯厚清淑之气钟于人于是英伟豪杰之士相继而出既以其学賛经纶兴事功而致雍熈之治矣复发为文章敷阐洪猷藻饰治具以鸣太平之盛自洪武至永乐盖文明极盛之时也若建安杨公者其可多得哉直在乡校时闻公领乡荐第一名誉赫然思欲识公未能也太宗皇帝即位之明年直亦取进士选入翰林俾尽读中秘书学古为文词而公已在内阁典辞令职论思所与共事者六七人皆天下之望又后二年直再被选拔得从诸公后诸公不以直为愚而皆辱教焉聴其所言而观其所存信一代之伟人也而公复以达政务善应变最为上所亲任凡制驭逺方饬师旅抚顺讨逆虑边将有不能办者必命公徃图之公决机发防皆适其冝上躬御六师清沙漠必命公从行所以賛防禆益为多其在朝廷朝夕侍左右图议政事以安利兆民而人盖隂受其赐间为文章歌颂圣德施之诏诰典册以申命任事与凡官署民居所以施政教适性情而欲有所纪载孝子慈孙欲铭着其祖考之美以垂诸不朽者多请求于公公皆有以应其求其学博其理明其才赡其气充是以其言汪洋肆变化开阖而自合乎矩度之正盖沨沨乎盛传于天下得之者不啻若南金拱璧寳而藏之而今不可复得矣直在翰林三十七年辱与处者盖多惟公相好为最深盖自永乐以来亲见上之所以教养拔擢而知其意欲有所用也故既处之要地使习知其故至于四朝实録与夫大典礼大述作直皆与其间及直之去翰林惟公深惜之而反为忌者所病夫士之进退出处有命焉非人力所能胜奚以为哉公之卒也直旣为作传载其行事之大者以备他日太史之采择至是子恭类次遗文若干篇将锓梓以传又属直为之序于戏公之文岂待序而传哉独感公之知有不能已于言也故序诸其首简公赐名荣字勉仁歴官至少师工部尚书谨身殿大学士赠太师谥文敏云
　　赠萧宪副之云南序
　　萧宪副仰善名晅世为泰和儒家予生也后不及见其前代文物之盛犹幸及见仰善之祖尚仁先生道明德立学问淹贯一时贤俊师尊之隠然名动朝廷其尊府长史君亦以明经淑后辈仰善得家学之传遂取进士官吏部再迁为刑部郎中其德性之淳政事之善非独僚友推之凡知仰善者皆以为鲜及也防方面大臣有缺诏三品以上举贤而任之刑部尚书金公言于众曰今之贤才如吾萧郎中者盖甚少吾固惜之而不敢蔽也众皆曰然遂以闻上命为按察副使予闻之苏子曰天之相人君则必以贤才遗之是固然矣然非有诗书之泽浸灌涵养之久则亦莫之能贤也岂偶然者哉今仰善去云南云南古蛮夷之域也虽服圣化久矣偏州下邑其犹有循夷习者乎以蛮夷之故而寛之则废法一以中国之治治之则伤化仰善于此必有以处之者然予之情亦安能已于言乎昔者仲山甫之有行也尹吉甫作诗送之称其德之美则曰柔嘉维则论其行之善则曰柔亦不茹刚亦不吐不侮鳏寡不畏强御予以是赠仰善不亦可乎且其质固相近也夫谓之柔嘉则刚暴以残民者无矣柔而不过其则则委靡而縦恶者亦无矣如是而又不防乎学问之懿进脩之力令善着于外恭敬主乎内将肃肃之命以成明明之功则于仲山甫岂逺哉世之君子过于用刚者多矣而予则有见乎此其无乃不知所务也乎仰善慎择之而已
　　梁先生文集序
　　梁先生之没既二十五年其子候官令叔防刑部员外郎叔车编次遗文为十六巻属直为之序直与先生居同里且有连少从先生逰而辱教为多其何敢辞先生于泰和为儒家代以文学显至先生尤俊迈不羣甞从先叔祖佥宪公子啓受诗经而其伯舅陈公仲述亦以古文有盛名先生皆获承教凡经史百氏之书无不究而于左氏传司马史记班固汉书毎注意焉性命道德之奥文章著述之妙多其所自得而充之以竒气发之以逸才沛然莫之能御遂以文名缙绅间同防虽多独与少师杨公士竒最相好有丽泽之益永乐初脩高庙实録先生徴自县令与执笔其间据事直书精切详雅书成授官翰林及脩永乐大典又命先生为总裁该贯古今细大毕録时太宗皇帝在位德化大行天下清宁民物咸遂华夏蛮貊罔不率俾和气充溢嘉祥荐臻文学侍从之臣皆形诸歌颂及朝廷有所述作先生与二三阁老实冠絶一时四方求文字者必求之先生盖先生之文温厚和平而豪壮迭宕之势寓焉如江河之流汪洋衍迤一与风遇则波澜勃兴鱼龙百怪出没隠见可喜可愕真当代之杰作仁宗皇帝在东宫监国雅知先生而亲任焉甞赐诗以宠之先生孝友忠信平易正直而言行必由道其在侍近夙夜敬恭竭诚无隠凡所言于仁宗者皆本于仁义他非所及也窃甞论之天之生贤以文行名世如先生者实闗乎世道不偶然也当国家兴运之初清明纯厚之气始复而先生得之以生加以世泽之隆师友之懿笃志力学遂为名儒铺张肇造之洪休賛咏继明之伟烈勒之金石传之后世而其余力又以足夫天下之人之所欲于乎是岂偶然者哉先生名潜字用之泊庵其号也初举乡贡进士为苍溪训导以言天下大计擢为令歴四防阳江阳春皆有治声遂入翰林为脩撰陞侍读兼春坊賛善而终孟子曰诵其诗读其书不知其人可乎是以论其世也直故详而书之以为文集序使读者有考焉
　　送周尚书致仕南归序
　　予友工部尚书周公恂如廵抚南京畿内及浙水诸郡久矣殚心竭力思所以利国利民不知其年之老而身之病也然犹忧勤不少懈天子闻而悯焉俾致其事以去公旣得荣归故乡士大夫素相厚者皆为喜徴予言以赠行予甞究公之心而迹其所为有以知其甚难者盖廵抚之职以安民为本而亦以赋税为务此国之大计公之所履上之所简任也天下诸道人民之众赋税之重苏为首松次之他郡又次之其难可知矣为细民者皆尽力以输税而不尽以归公上盖有为之蠧者自昔以来积逋至累百万惟俟恩霈而免焉俗习既久以为当然至公则思所以除其弊粮税之入必稽其正耗而悉徴之虽大豪不少贷于是而通制其冝出纳有法输送以时几二十年无龠合负者积其竒赢命主守者谨视之凡恤民隠供军需脩公廨学校桥梁诸务应取给于民者皆不取惟于此取焉民知输税而已他一无所及嬉然皆得以安其生议者谓苏松诸郡之民能无失业亦无负租仅于公巡抚日见之则公之功岂少哉夫天下之事必用天下之才有才足以任事矣然顾计利害重爱惜其身而不肯深任焉卒使事功不立而上下或失望则为天下者何取焉公不为身谋而专意为国其所建立表然在人耳目君子论当世巡抚之贤莫逾于公而叹夫继者之难也然予于公则有难为别者永乐之初同取进士入翰林今四十八年当时同列惟予二人在予尤老病乞身者屡矣然皆不许而公乃得先徃焉则予何能释然于心哉虽然圣德如天曲成万物予之朽质岂不在一物之数邪双崖之下从公防有日矣故书此为赠使人知公之非茍然者而亦以致予意云
　　泰和陈氏族谱序
　　应天府丞陈公宜重脩其族谱旣成书矣因予子防来北京属为序陈之苗裔盖本于有熊而蔓衍于天下其自金陵徙居泰和者繇唐大理评事晖始至于今二十【缺】世将六百余年子孙散处邑中盖绳绳蛰蛰他族罕能及之自古大家世族必有宗法以属其子孙使悠久而不紊迨宗法废而族无所统于是有谱牒以正其本聮其支此尊祖睦族之大者也尊祖仁也睦族义也尊祖睦族而仁义之道行焉陈氏作谱屡矣而族属之多生息之繁徃过来续有莫可胜旣者不详究而备书则将有若涂人之叹此公冝之谱所以不可不作也陈氏之族盛矣自祖宗视之其初本一人之身正伦理笃恩义当何如其至也则凡同出于一源者虽有尊卑贵贱贫富之殊岂可畧而不书畧而不书非祖宗之心仁义之道也昔之作谱盖有畧者矣公冝其加意于是哉予甞观之陈氏之前辈长者多以宦业着而自科目显者尤多至于六七十人而未巳此诗书之泽仁义之效也予二族世有连其所以期望者盖逺且大晋范宣子自谓保姓受氏歴虞夏商周之世旣久而益显自以为不朽矣而鲁叔孙豹谓之世禄非所谓不朽所谓不朽者在乎立德立功立言立者卓然示法于天下后世而不可泯者也公宜为此谱其尊祖睦族之心厚矣尚亦勉其所立哉茍陈氏之子孙而皆勉之则此谱传之百世有耀矣故为序诸其首
　　湘江雨意图诗序
　　钱塘戴文进雅好竹甞于竹间作室以居自谓不可一日无也及来北京而土不冝竹居闲处独盖未能忘于心其友夏仲昭辈欲娱适其意为作三图长皆逾二尺而苍然玉立隠见于烟雨空蒙之中有潇湘千里之势焉名之曰湘江雨意文进甚喜曰凡吾之托好于竹者欲适意焉耳今得此意亦适矣何必眷眷于旧哉少保黄公为之记士大夫多为赋诗文进持以求予序予与文进同其好者也予家泰和城西溪上旧有竹万竿先大父作亭处其中当时名公歌咏之嵗久芜废近稍脩复旧观郁然可乐也而予乃窃禄京师不得以嵗月处焉其徃来于懐盖亦与文进同也今年于私第作小轩名之曰水竹居求仲昭作巨幅置壁间公事之暇饮食起处必于是宛然故园风致也兹复于文进见之然则使予二人居京师而兼有林泉之适者非仲昭之力欤虽然古人之托意于物者兾有益于已也故君子于竹儗德焉以其清虚劲直可尚已能取诸物以求益虽似犹真也不然虽真奚适哉故予于仲昭之画盖以为德之励而不敢忽焉文进与予同其好亦必与予同此心者矣故为序其诗而相与道之
　　送曽用砺序
　　用砺予友也其家县北门而予家西门相距仅五里许予年十六七数与其兄弟徃来及仕而暂归其交好益笃淡而不厌居间无事相与论前言徃行或登高阁临清流遐观逺览以自快兴有所适则超然忘返其意气莫逆也予来京师盖久用砺处乡邑其迹虽踈而心未甞变今皆已老矣间甞自谓用砺之祖父皆惇厚乐义其田园池沼虽不若王濬仲石季伦然视中家之产或过之于养老慈防宾祭婚冠诸用可不求之外而足况又当太平之时圣天子在上以仁育万方常赋之外科徴力役无一毫及民者用砺于此时有以足乎内而无忧乎外优防闾巷之间其乐可胜道邪然独计之用砺今年已六十四屹然前辈长者也向之交防今多不在用砺所与为乐者无几人然处善循理忠信之士盖无时无之用砺择而与之防则庶几能长有其乐矣予长用砺一嵗而衰病日加误防大恩才不称位夙夜忧惧不敢自宁思殚心竭力以图报万一然后乞身而归复与用砺杖屦逍遥从田夫渔父醉醲饱鲜击壌鼔腹咏歌圣化以传之后世使知今之盛治足以继唐虞盖天下之乐莫有加于此用砺之心当必与予同也予与之别又二十余年今一见而遽去有不能已于言者故书予意如此以送之龙洲鱼浦之间用砺其徯予来也














　　抑庵文集巻六
　　钦定四库全书
　　抑庵文集巻七　　　　　　明　王直　撰碑
　　资善大夫刑部尚书魏公神道碑
　　正统九年闰七月廿七日刑部尚书魏公以疾终于家事闻上为之嗟悼遣官赐祭命有司治葬事在朝士大夫亦莫不惋惜致赙奠先是公有足疾诏俾厘务免朝防久之未能愈公叹曰食君厚禄而不一造朝心岂能自安八年二月拜疏乞致仕上怜而许之降勅慰谕且赐钞三千贯归一年而终年六十三公讳源字文渊防而岐嶷喜读书习于礼节十三能属文尝作桂花诗为时辈所叹赏选为学官弟子永乐乙酉以书经领乡荐明年取进士拜监察御史所至举其职松江知府黄子威被诬不能白公为辨其枉浙东傍海民困于鱼课为奏减之西安大疫民间比屋不能兴督有司具医药徃疗全活者甚多凉州有冦将大为民患公防得之亟请兵殄除民得免害父母相继卒皆夺丧起任职为御史九年陞浙江按察副使未几召还署刑部右侍郎防河南旱饥民转徙乃命公为河南左布政使至则发仓廪以赈民奏免逋赋省繇役及诸不急之务一以安民为事民稍稍来归而雨亦大至是嵗有年召为刑部左侍郎食从二品禄或言四川边务多弛废命公徃理之明罚饬法众务脩举还朝拜刑部尚书狱无滞囚凡公所决防者人人以为不寃时上注意边事又命徃西边督察诸将谨防边以便冝从事遣都指挥李谦守独石杨洪副之劾奏指挥杜衡等慢令当死诸将始严惮不敢肆自天城抵朔州视要险地宜守者凡八分命诸将守之请増脩开平龙门城使高大皆甃以甓庶可守又自独石抵宣府増致墩堠发开平龙门兵并力为之屯军免其租一年凡诸大城堡请给神铳火药严为备上皆从之再遣勅嘉劳焉时诸军有勇壮者依托权豪以避役公悉搜括归伍中权豪侧目一弗顾既而病足不能朝遂以此致仕大夫君子皆惜其去而亦莫不以为荣公忠厚坦亮孝于亲友于兄弟睦于宗族而信于朋友与人言必依于仁义其襟度夷旷洞然见肺腑事有可疑者得公处之众无不惬意凡公所涖人至今誉叹不能防魏氏先居南昌之奉新后乃徙居建昌故今为建昌望族曽祖文卿祖庭郁父伯泰皆有德义而不仕及公贵祖考皆赠资善大夫刑部尚书妣皆赠夫人公娶卢氏有贤行四子鉴铎钦铨铎先卒侧室石氏生子一人曰铭女二嫁王景春邹某适邹者亦石氏出也孙男十二瑛瑞璋瑾环佩珂珪珏琰珉玭公以某年某月某日葬于邑之甘泉乡某山之原鉴来京师谒予告曰先人不幸弃诸孤朝廷宠终之礼厚矣惟墓道石宜有文以示久逺非先生谁能为敢以请予最知公不可辞乃为序述其事而系以铭铭曰侃侃魏公有羙在中乗时而升事我太宗始为御史职是宪纪爰副外台表表愈伟方伯之尊遗爱实存遂陞秋官人用不寃皇抚万邦威制夷狄公徃行边师武臣力雒雒边城隆隆军声万里塞垣纎尘不惊公既劳兵简在天子以疾而休是谓知止邦家之光闾里之荣溘然上征为风为霆甘泉之山神道有石掲德振华以示亡极
　　南京吏部尚书黄公神道碑
　　宣德十年今天子嗣大寳位临万邦顾南京根本重地建置百司而吏部为之首冝得谨厚大臣徃涖之九月以命吏部左侍郎黄公宗载陛辞之日诏进为尚书以行士大夫知公者莫不誉叹以为宜在南京八年以老疾求致仕上初不许章四上乃许之归丰城故第又几年七十九以疾终讣闻命礼部致祭工部为治坟茔明年十二月廿一日葬于其乡梨树冈之原葬已其子儒凯来谢恩阙下诣予拜且泣曰先考之葬朝廷宠终之礼厚矣于令得树碑神道而未有文敢以请予少于公而辱交已久谊不可辞黄氏于丰城为大家公曽祖仲轩有隠德祖以仁考子贞以公贵俱赠吏部侍郎进尚书妣皆赠淑人进夫人妻余氏亦累封至夫人公自防喜学年十五已能为里塾师选为郡庠弟子从熊伯机受春秋遂取进士为行人谨于自治奉使四方未甞受馈遗歴左右司副为司正以父忧去治丧无违礼不饮酒食肉者三年服除领旧职永乐癸未以贤举授湖广按察佥事时湖广诸道惟铜皷五开最难治分巡刷巻者多惮行盖天下巨奸宿猾皆谪戍其间善舞文弄法兴事挠官府而隂把持其短长徃者欲稍按治即纠结如沐漆不可解欲一切漫漶则见嗤无可奈何多避不肯徃公至当刷巻即毅然治行到武陵问风俗知其人苦于从军女子恶为军妇不果嫁男子则虑妇家徃从戍而以徭赋累已不果娶至年三四十犹独处公召乡老里正谕以人道大端俾转相告语务嫁娶以时不逾月成婚姻者三百余家他县闻风皆乐从俗为之变乃榜谕铜皷五开诸奸豪数其罪恶且发其善端曰不改必寘之法众知公务以德化人皆相戒勿犯比至莫有干于理者丙戌徴诣文渊阁脩永乐大典书成受赏而归戊子朝廷以海运粮饷赴北京下湖广造海船四十九命择风宪官之贤且能者涖其事众议以属公而工部所遣官务苛察生事将闻于上以衒能公镇之以静消其毒螫而落其机牙得不扰而成功己丑车驾将北征遣都指挥吴玉徴兵湖广玉暴贪失期上谓按察司官不纠劾于是公与同僚皆坐累谪杨青驿公处之如平时遣一力受役而躬自执防未甞有不豫之色暇则阅书史以吟咏自娱癸巳复起为山东道监察御史侃侃自持不肯少贬以徇俗乙未上亲防士于廷时鸿胪无卿丞张斌任事恃城守功最狠戾多所中伤人颇惮之以不与读巻至争论上前不已公奏斌不学无识不可以读巻乃敢烦渎圣聴如此当伏法士论壮之丙申命巡按交阯交阯城中诸军营房覆以茅故多火公防知军民嵗嵗伐材陶瓦备官用然皆以资权豪命三司幕官稽其数凡有取者皆着于籍由是无敢私费不半年营房皆易以瓦覆火患遂息时工部尚书东莱黄公福掌交阯藩宪二司才行过人而不事邉幅御史徃者多庸常视之至公独恂恂恭谨而法亦不废及归行李萧然无交阯一物东莱甞语人曰吾久居此所见御史多矣唯宗载知大体己亥丁祖母忧居家有旨夺情授贵州道监察御史益谨礼蹈义遇事必究极是非不曲随茍止于祸福利害不计也故再陷刑辟而赖公道以免甲辰宣宗皇帝正位东宫妙柬宫僚职辅导擢詹事府丞未几陞行在吏部右侍郎时少师蹇公犹兼领吏部事多倚公公恊力一心进退人才必付之公论不茍为异同故一时号得人洪熈元年赐诰命制词有清洁平恕恭谨厚重之褒是年遣祀夏禹及南镇防稽山因赐钞八百锭俾归焚黄于墓下其后甞奉命徃浙江理军政及伐宫殿大材于湖湘设施措置举不失宜故事集而民不告劳久之遂有南京之命盖上知其老而欲安之也南京虽无铨选之劳而劳于驭吏盖其人多邪巧才见害必避见利必趋徃徃冒法以侥幸公正已率物无少回挠屹然如大山乔岳不可撼隂阳阖辟风云雷雨以荣悴百物而细大不遗其施博矣己未进阶资政大夫词曰寛和有执防静自持又曰小心慎职始终不渝人以为实録当是时公卿大夫齿德之盛莫如公及致仕而归犹康强无恙士大夫出饯都门外瞻望咨嗟汉之疏傅不过也公既孝于亲尤笃于二兄仲氏宗曼有孤孙承裔贫苦不能自立公命其子文凯儒凯收养之文凯先卒独儒凯继其家及公归即为承裔治居室使仍守旧业毋废坠其施于乡族细行之美尤多兹不载姑序次其大者俾刻诸神道而系以铭铭曰在太祖世经术取士公乃奋兴以克有位于皇太宗复举用公扬于外台以肃庶工出入中外有劳有烈人望谓何邦家之杰遂丞詹事遂佐冡卿式展其猷以宏厥声天官之尊天子所命殿于南京亦罔不正只事列圣殆五十年殊锡宠褒帝制在焉达尊者三公则兼备哀荣始终莫与为比梨树之原峩峩新阡刻此铭诗百世之传
　　大明追封会昌伯孙公神道碑
　　自古圣人受命治天下则天必生圣哲之配以主其内治然必视夫积善累德之家而后大开厥祥夏之涂山周之任姒盖可见矣今圣天子嗣鸿业理万邦圣后之生实自孙氏正位中宫母仪天下推原祖德厥有明徴公讳士英山东济南府邹平县醴泉乡人也大父七翁父复初皆不仕公天性惇厚以礼法自持孝于父母厚于宗族而辑睦于乡党孜孜乐善维日不足人有不给于衣食者则捐资以赈之其或艰难困阨则经营救护甚于为已与人言必依于孝弟忠信见有为非义则委曲诲谕使之徙义而后已平生言行不违于理盖自少至老未甞变节易意乡邑之人皆敬而仰之曰此善人君子也其积累之隆如此是以流庆发祥于其子忠笃生圣后俪体至尊以奉神灵之统开万福之原天之佑善如此然皆自公启之于乎盛矣公娶丁氏同邑某之女实与公同德以中宫贵忠自中军都督进推诚宣忠翊运武臣特进荣禄大夫防昌伯遂追封公会昌伯封丁氏太夫人公大父父皆赠防昌伯祖母张氏母高氏皆夫人卒于某年某月某日年若干丁夫人卒于宣德辛亥九月十九日年八十七勅葬于其乡陈家庄横山东北原公四子长即忠次蠢儿早卒次鲁次智女四嫁王友谅高子升王仕兴刘宗礼孙男四继宗绍宗显宗续宗皆懐逺将军指挥使孙女四长今上皇后次适陈礼次朱玺次朱能曽孙男瑄琦璘孙氏之福厚矣惟公积累于前而子孙克继于后故能受恩于朝廷而显荣光太此岂偶然哉忠惟公及太夫人之德实福庆之本今荷圣仁赐显爵得立碑神道而无文以昭示久逺恐泯泯或忘乃来请文刻诸石故为序次之而系以诗曰惟天明明善类实彰邹平大宗奕世有光公之淳懿笃于为善持之以诚久而不倦孝敬于亲厚其戚姻不吝赀财以周困贫赴人之急甚于为已忠厚之言出之亹亹公有贤配其德实同邑里之间靡不敬恭公德在躬施于令子克慎以脩萃和储祉笃生圣后嫔于圣君恩典隆施肫肫其仁褒以命书锡之显爵天临日彰令闻昭灼易曰余庆书云降祥何千百年愈久弥昌横山之原神道有石刻此铭诗以告无斁
　　资善大夫兵部尚书侯公神道碑
　　侯氏世家泽州公之曽大父伯谦大父庆先父大亨皆业儒而不仕公讳璡字廷玉自防端重寡言笑而聪敏喜学慷慨有大志读书穷日夜不休凡遇宴乐辄先退不欲以酒废事先生长者皆以逺大期之举为州学弟子员永乐癸夘山西乡试第一遂取进士为行人以善辞令而刚果能防得名四川云南广西诸土官争地累年不决者朝廷以命公至则按图志考故实召诸耆老开诚布公智力货赂不可移由是皆悦服而罢上亦以为能交阯黎麟请命公辅礼部侍郎章敞徃锡封至其境闗门低且隘先驱者谓当伛度公止之曰此中国所谓狗窦也于土人出入则宜今天命下临不可由此度迓者惊惧为撤闗乃度由是蛮夷益谨礼不敢肆既归毫髪无所受人以此益贤之迁兵部主事塞北阿尔台多尔济巴勒犯边防昌伯赵安尚书柴车等自凉州分兵出铁门关攻败之公与有劳绩以外艰归居丧尽礼而哀戚加焉服除陞郎中麓川思仁发反诏尚书王骥率师讨之公在行徃来督战视将校用命以施赏罸贼攻大候州公以偏师徃援令于众曰吾视贼气骄有轻我心冝掩其不备即麾众薄之呼声动天地斩杀无筭贼大溃我师益奋与防将冉保等遂破石甸等十余寨闻大军至麓川贼阻截不得通公与保等由高黎贡山昼夜兼程进与大军合捣其巢穴贼遂平凯旋陞礼部右侍郎赐白金五十两钞五千锭防币五表里且锡诰命以宠之赠大父父皆礼部右侍郎祖妣李氏母宋氏皆赠淑人封继母刘为太淑人妻翟封淑人寻奉勅镇云南得便宜从事云南饥公发仓廪及募富民出粟以赈之全活甚众会再讨麓川余党公引偏师由千崖南甸进破贼子思机发所居寨获其妻孥辎畜防闻陞左侍郎赐白金七十两钞五千锭防币七表里丁太淑人忧命驰传奔丧即起复遣行人赐祭官为治葬迁兵部侍郎复镇云南筑腾冲城置军卫焉时议以贼子思机发在孟养复命靖逺伯王骥以兵徃之公与都督张軏分军抵金沙江造船先济夺贼地为营于是大军毕度燬其栅而进贼奔孟养度不能支各鸟兽散去公穷追至孟糯海子等处不可得乃班师诸夷酋长皆震骇曰自古汉人无度金沙江者今大军至此真天威也南夷无复反矣还镇云南今上即位遣使赍【阙】嘉劳赐白金三十两防币二表里贵州饥苗叛攻围新【阙】诸卫道梗弗通城中食尽命公总督军务徃征之时普定围急公自云南选善射者为前锋自将至普定疾战矢下如雨贼大败围解遂趋贵州副总兵都督田礼等以兵来防克龙里瓮城羊膓杨老今溪诸路新添平越清平都匀诸围俱解由兴隆而下抵镇逺皆平定事闻上嘉其功陞兵部尚书又进克安庄克西堡长官司时暑雨方盛瘴疠大作公得疾舁归普定医弗效诸将问疾惟戒以勿轻此贼宜整兵进无贻患生民遂卒未甞一语及私时景泰庚午八月十三日也上闻嗟悼遣官赐祭命归其柩于泽州有司治坟以生于洪武戊寅三月初六日享年五十三其以是年十二月十二日其墓在五门山前先茔之次子男一日爵朝廷以公功命为锦衣卫世袭正千户女一许嫁宁山卫指挥胡刚之子长景未行孙男三侃伟仪公姿貌瓌杰器量深而兼资文武仁义忠信之实有诸内功名事业之美见诸外卓然为今名臣人之能者盖鲜矣予念天之生贤必使之有为于世俾荷国家之重而得尽其才不徒小试而已也今天子励精图治日靖四方而公以壮盛之年当戡定之托逺大悠久之业不克见其成呜呼岂非可惜哉予与公同朝久相好为最深于是爵来请予文刻诸神道以示久逺谊不可辞也乃序次其事之大者而系以铭铭曰侯氏之先世为儒家自君祖考弗耀其华君早嗜学科乃峻擢歴位而陞膺此殊渥文武之才两取其优伐叛南夷克阐令猷偏师疾攻风激霆怒振槁摧枯有仆无拒飞度金沙遗孽遁逃烟尘廓清弓矢载蠢兹有苗乃敢干纪震以余威所向披靡遂陟夏卿遽返于防维兹戎功弗究厥成天子曰嘻曷表朕志五品之荣子孙世继大山峩峩灵秀所钟蔚然新宫公在其中勒铭穹碑负以趾诒后不忘庶其在此
　　重脩开平忠武王庙碑
　　正统十二年秋八月通州守臣李经言州城东南隅旧有庙以祀开平忠武王常遇春盖洪武三年奉勅建每嵗春秋守臣以少牢行礼庭下载在祀典今八十年矣脩治不继日入于惧无以称朝廷崇德报功之意请缮完如法制曰可命工部聚材鸠工撤而新之通州诸卫及州所属县各以丁夫给役且命总理通州诸务都指挥佥事陈信兼督之命既下文武吏士奉承唯谨材不徴而集工不召而至智者效谋壮者效力作正殿前殿翼以两厢前启三门旁列厨库凡诸像设靡不毕备丽靓深有加于昔经始于九月己酉而以明年四月成于是信来请曰是役也宜有纪愿书而刻之丽牲之碑惟天生大有为之君必辅以不二心之臣肆我太祖皇帝受命而兴王以忠信智勇佐之飞渡大江霆击电扫东南郡县以次削平既复下兖豫遂议北征车驾至汴申命大将军徐达而王为之副谕以仁义行师毋杀戮以逞天声所临无思不服王先至通州禁侵暴务安辑人不知兵市不易肆皆爱戴如父母遂收燕都明年平河东入秦敌复侵通州王还兵拒之通州之人免于荼毒其德王尤深王遂率师破开平大俘获而归至栁河州以疾薨柩还过通州州人皆罢市迎哭既去而念之不衰饮食必祭上思王之功而知民之感慕如此此庙之所以作也昔汉之西乡侯张飞号万人敌甞拒魏将张郃于巴西大破郃军以安此土巴西人德之歴千余年而庙食不废今王以雄材大畧佐太祖定天下兵威所及王之迹为多其功烈在朝廷利泽在生民盖甚大较之飞实过之国家褒答勲臣恩礼之厚亦非蜀汉可比王生为上公没有显号而庙祀永久盖冝也王之庙在京师尤盛此特其别祠焉耳今天子又新而大之所以承先德而报王功其超越百代可知矣乃为述其事而系以诗曰太祖龙兴四海从维王仗剑先来同所向无敢当其锋通州亦在破竹中奠安民居遏冦冲播洒义泽扬仁风闾阎歌舞靡怨恫旌旗北伐兵马雄汛扫絶漠烟尘空大星宵坠感帝衷锡以显号昭殊功庙食于此罔不恭圣皇继述栋愈隆神之在位俨仪容调和隂阳斡化工疵疠不作嵗屡丰春秋祀享无终穷兵部尚书赠荣禄大夫少保兼尚书邝公神道碑
　　兵部尚书邝公既卒之明年皇帝悼念不已诏特赠少保兼兵部尚书进阶荣禄大夫而官其子仪为主事仪奉公衣冠以归将以某年某月某日于某里之原而述公之行请文以刻诸墓道呜呼直公故人也其可辞公讳埜字孟质别号朴斋郴之冝章人曽祖某祖某皆有学行而不仕父子辅为学官县令名重当时及公贵祖父皆赠兵部左侍郎妣李氏王氏皆赠淑人公早丧母祖母李抚育之见其不凡最钟爱曰是子能大吾门公孝友勤俭出于天性而抚弟妹尤笃其于学问不待程劝选为邑庠生而泰和王敬先为训导循循善教公亦勉勉善学学成取进士遂入都察院理刑狱以防平得名永乐癸巳拜监察御史时车驾在北京有言南京钞法阻滞命公徃察之众谓将起大狱公徃擒市豪一二以归奏曰市人闻令皆震惧今钞法已通矣上颔之而罢倭冦犯辽东公徃按问戍守之失律者凡百余人皆应死公为开陈其可矜状甚明上然而宥之山海闗吏卒邀阻行人以取财亡逃之人则受赇縦之去弊积滋甚公防得之归之闗悉擒治抵罪弊为之省丙申北京营造执役之人累钜万上念有病者命医与善药又虑其奉行不谨命公察视之公躬履其地令洁其秽汚而时其药食由是病者多不死戊戌石州人有诣阙告变者曰州民与陜人羣聚千余谋不轨上擢公为陜西按察副使徃理其事果实即以官军戮毋贻民患赐之楮币给驿而遣之公至察其诬乃反狱亡命妄言兾脱死即具以闻上命止弗问而诛其造诬者宣德己酉陜右饥华亭宜川尤甚公私廪皆竭公巡歴其地忧之乃移旁县粟赈焉羸病不能兴者命官府煮粥食之民以全活庚戌至纳淠忧归道闻父丧哀愈甚每号痛辄欲絶其治丧一用古礼其祭亦如之服除拜应天尹辇毂之下赋急役繁公一以养民为务事无大小茍可以兴利去害无不用其心至于市征田税皆酌其平豪猾不得为轻重宾兴之嵗公设科取士厚其礼而峻其防得人为多且撙节其费以待防试故事集而民不扰视异时盖省十三四嵗大熟麦有两岐者民归德于公公拒弗受正统改元进拜兵部左侍郎时西鄙有警尚书王公徃视师公独任其事上嘉其才荆湘民多戎伍公家亦与焉至是特除其籍以示宠己未京师淫雨壊官民庐舎公奏曰此隂气为沴兵隂也皆臣等不职所致乞罢归田里上慰勉之师征麓川公举蒋贵可任卒有功众人以为知人天下军卫总小旗当代者于例必就试京师有道逺无资不能来者终身不得代公请各于都司试之人以为便时有言欲变易军伍使南北之人各适其土性下羣议众依违其间公曰此旧制不可紊稍有变易将不胜其弊咎将谁归卒不动甞自念曰治军吾职也当为国家惜其力养其鋭气以备不虞故凡军家利病有当兴革者必为上言之多见信从己巳邉报敌入冦上命治军旅而权奸独主亲征不与外廷议及诏下大臣皆以为不可即上章请留不聴公从行出闗屡奏言此小丑不冝屈至尊惟指麾诸将足以成功不聴权奸恶其数言事欲踈之勅公与户部尚书王佐随老营至懐安坠马几殆从者请少留懐安就医药公曰天子在前吾为大臣岂可托疾求自便力疾而徃至云中车驾回銮然行止疾徐惟权奸所命至宣府敌兵踵至公深以为忧再上章请疾驱入闗而严兵为殿皆不报最后公诣行殿申前请权奸怒曰汝腐儒安知兵事再妄言必死公抗言曰我为社稷生灵而言何得以死惧我权奸愈怒叱左右扶出公与王公相对泣帐中明日次土木营中无水士马皆饥渇敌四面集矢下如雨众奋欲战又为权奸所沮湏叟师覆公遇害盖八月十五日也生于洪武乙丑某月某日年六十五娶吴氏有贤行子男一即仪女一嫁同里士人欧阳瑄孙男三琦琳珍公学博行庄仕宦四十年风裁凛然见重于士大夫威行施近悦逺懐服仁蹈义至老不衰此其平生大节也权奸误国而卒陷焉岂独公之不幸哉呜呼铭曰允毅邝公逢时之隆学古入官荐跻显庸执法在朝为名御史再陞外台其行愈伟京尹堂堂百郡所瞻惟少司马戎律有严遂陟夏卿君子所重噫其逝矣云谁不恸人道之大曰义与仁仁义不违何愧于人刻文墓碑负以趾永永不亡庶其在此
　　赠少保兼太子太傅工部尚书东阁大学士高公神道碑
　　公高氏讳焯字元昭其先河南懐庆人从宋南渡居泰州之丁溪高祖彬曽祖明皆有德善而不仕祖椿字寿之元季徙居苏州张仕诚据苏州州人多为用独能以礼自防不茍应徴辟戒诸子曰彼无逺图不足与有为汝曹当读书待时而动洪武初复徙兴化故公为兴化人自防有节槩志尚高简笃意教子必由于义依于仁其教闾巷子弟亦如之多所造就洪武中乡人苏价为鸿胪丞欲荐用之公以守坟墓不可去力辞平居喜振施见人有急周之惟恐不至甞渡杨子江有舟败者资皆没溺栖栖然无所济公即探嚢中金与之泰州儒士陈景文当行戍而贫无赀至鬻子以自给公捐金赎还之俾父子得全又甞过市见受刑者尸暴露公觧衣覆之而去人笑其迂公曰吾不忍见此迂者固如是也公兄弟四人皆防于学而敬爱尤笃伯兄元吉洪武辛亥试艺高等歴兴化湖口二县教谕终广东乐昌簿次元晖以明经举授平山丞既满陞工部主事卒其三则公四则元昕深于易能以易数推吉凶祸福然与人言必主于孝弟忠信未甞涉非义公事二兄抚季弟克尽其道极怡愉之乐兄没事寡嫂如兄在时嫁孤侄女不异于已女宗族乡党重其义因称为义翁公亦因以自号性好逰而喜吟徃来吴楚湖湘江浙晋赵之间遇山水竒胜及前贤遗迹辄徘徊登览而见于吟咏清新典雅有唐人风致名其集曰聴雨藏于家公娶王氏松江望族有贤行凡公所以惇孝弟睦族婣困穷而遂其恻怛慈爱之施者多其助也三子孟曰禾仲曰谷季曰稷孟季皆务学为士人仲取进士致通显歴官翰林春坊今为少保兼太子太傅工部尚书东阁大学士其文行政事表然为时之望天子嘉其贤而推原所自出公既封赠春坊司直翰林学士工部侍郎今又加赠公而上及曽大父大父皆荣禄大夫少保兼太子太傅工部尚书东阁大学士妣皆夫人此岂偶然之故哉皆盛德之应也公以某年某月某日生而卒于某年某月某日享年【阙】十其在【阙】　之原少保笃念先德盖久而不衰思表诸墓道以传于永久而猥以属予不腆之文岂足以扬公之盛美而慰孝子之心哉然不可辞也故序次其事而系以铭俾刻焉铭曰高氏之先家于覃懐宋室南迁遂与偕来于泰于苏兴化三徙不诡不随既多受祉维公承之益展厥谟原有田庐堂有诗书祖考之孝兄弟之义困阨危亡亦克用济伟矣令子为孤为卿在帝左右以賛国成帝曰休哉其来有自宠赠及公一品之贵命书煌煌式降自天惇本濬源恩礼备焉佳城峩峩公安于此灵秀所钟以利后嗣维德之茂啓庆在兹刻此铭诗百世之诒
　　故骠骑将军都指挥使徐公神道碑
　　公徐氏讳【阙】字【阙】世为和州乌江人国朝受命之初公之父【阙】自【阙】万户军中携公来归虽少而器宇不凡英鋭果敢迥出侪辈上洪武丁夘以来数从大将征金山伊玛河又征哈勒哈伊都山及宁下皆有功简燕山右防卫为十夫长太宗皇帝举兵靖内难置勇士一军公在选中克懐来雄县莫州攻围真定以功陞队长领五十夫从克大宁战郑村坝功多陞勇士百户又从取广昌下蔚州围大同鏖白沟河遂围济南陞副千戸从攻克沧州合战于东昌又战威县皆大捷时真定军邀我归路公以归师捣败之又从战夹河战藁城进攻顺德彰德遂攻西水寨功最超拜指挥同知又从下东阿东平汝上战肥河战大店皆捷又战小河公深入陷阵连杀十余人敌众辟易莫敢当忽大风尘起军乱公犹奋槊直前呼曰男儿当于死中求生防马蹶没于阵太宗皇帝深惜之永乐元年大封拜嘉公劳绩命官其子恭陞授金吾右卫指挥使俾子孙世袭父【阙】赠昭勇将军指挥使妣蒋氏配李氏皆赠淑人上念小河之战而叹公等之勇烈加赠骠骑将军都指挥使盖异数也公刚正质直沈贽简重不妄言笑与人交笃于信义闲暇惟讲习武畧未甞慢戯佚游诸军皆目为长者勇士一军上所自将俱才力过人不畏义死而公尤号魁杰每临阵大呼先登众从之所向披靡众或稍后辄瞠目唾骂曰丈夫当奋前以死宁退缩茍活邪盖以死勤事乃其志云死之日洪武壬午四月某日也年【阙】十有子一人即恭初自金吾右卫指挥使领亲军以才行重当时娶郭氏故武定侯追封营国威防公次女孙男二光辉恭既公衣冠于县某村之原而虑其功德不显于世乃因鸿胪卿杨思敬请于予曰先人効劳国家歴官三品加赠至二品受恩厚矣于法得立碑神道敢请文以刻焉予谓自古豪杰之士有志于当世而能遇主以成名者少矣遇主以成名而泯没无闻此则其子孙之过也公之所立诚无愧于古之豪杰而有子孙汲汲以图其不朽是可谓贤也乃为序述其事而系以铭铭曰允毅徐公逢时之隆奋自戎行以奏肤功太宗龙兴云蒸雾蓊公于其间实百其勇天戈所临无役不从维霆维风维虎维熊战则必胜攻则必取摧凶抑强克致其武鏖于河漘烟尘昼昏气欲尽敌义不顾身公徃不还天子兴喟何以报功二品之贵公之余庆其流则遐贤子令孙足兴其家有封在原有碑在侧刻此铭诗垂耀无极
　　故通奉大夫戸部右侍郎焦公神道碑
　　正统己巳五月廿一日户部右侍郎焦公以疾终于家年五十八先是诏以叛贼思机发犹不庭假息孟飬命出师征之而以公主餽运抵金沙江公奉命谨甚冒瘴疠以进军不乏食而身则病矣然尤力疾终其事师还遂浮三峡道荆防以朝京师公家南阳叶县以困弗堪少止求医药而疾加剧不能就道即上奏曰臣餽师无功又不善摄养为瘴疠所侵今疮复作连项背势且日甚恐不得入朝见陛下谨具奏复命逾数日讣至上深悼惜之命礼部致祭工部为治坟茔子钝卜某年某月某日奉于某山之原而以翰林编脩刘定之所述行状来请曰先人之朝廷宠终之礼厚矣然官至二品于法得立碑神道敢请文以刻焉公讳宏字克明世为叶人曽祖成祖敬皆不仕考英甞主郿及萍乡二县簿公贵祖考皆累赠至通奉大夫江西右布政使祖妣程氏妣耿氏皆赠夫人公天性至孝事父母皆尽其道居丧皆哀毁如礼其于为学日夜不懈学成取进士拜监察御史守正不阿时都御史顾公驭下严御史有不谨礼法者皆罢斥独善待公甞出按贵州贵有疑狱不决论死者百余人公察其实以闻皆释免坐者十人而已公署相传有妖前之御史皆避正寝不敢居公处之恬然陈都督镇凤阳行有违法者人重诬之欲寘之死地宣宗疑之命择御史之贤且明者徃防问以命公至则为直其诬而坐以所当罪得不死谪戍邉由是公日益有名人有受诬不能白者皆以得遇公为幸壬子陞江西按察副使人谓江西俗健讼公曰吾知其人多读书识道理吾当以理谕之讼无难决者于是人有讼唯折之以理不尚严酷人亦感公之德无不服从狱遂清省江西连嵗歉积逋税藩府病之吏部侍郎赵公任总督奏以委公公抚循劝谕民懽趍之事以办治已未陞江西右布政使益以寛厚为治察下吏之有才行者奏进之有起自末僚而为县令者九江嵗纳芦柴而其地不产乃敛钱于民买自他所以纳焉逋负嵗积民益困公为奏免之新南昌府学脩公署正堂及吏舎皆捐俸以倡僚属故不劳而集每以公事行县寛而不纵严而不残吏畏而民爱之尤喜兴学舎奬进士类九江濂溪书院久废人侵轶其地公复之建祠宇以兴起其士人郡邑之中有寒畯不得齿于学公罗而致之礼遣为弟子有与乡荐而贫不能赴春官者公皆厚礼送之由公而成名者众嵗辛酉徴为戸部右侍郎食从二品禄有重事则以任公闽浙苏松半临海冦徃来海中伺便肆抄掠兵备弛废上命公徃视阅诸军脩城堞备战舰防守之法有当因革増损者悉以便冝从事政令一新冦不得为害苏之嘉定民有田数百亩已归之官而税尚在民民苦之公请蠲其税甲子闽中复开银埸又命公徃视课额重者请减之以利民乙丑上以陜西縁邉皆宿重兵俱仰食内郡河南滨陜多积粟而诸卫多屯田虑有名无实复以命公公按视其廪庾考较其耕获奸尽革储偫以充其他建立之可纪者多类此盖公尽心朝廷遇事勇为为之必尽其方不择利害为取舎与人交谦恭和厚言语恂恂有不当其意辄毅然自任不可回于得失不较也公为人如此上之欲用公与士大夫之所以期望者盖有大于此而今已矣岂非深可惜哉公兄弟三人最相爱长兄宁早卒公抚育其诸孤以家事属仲弟宜令季弟寛得专意于学寛遂与钝亦相继取进士而寛为御史焦氏世科之盛人罕有及者公娶同邑李氏累封至夫人子男二长即钝次钦女四长适西铭次适李容余在室公以文行政事为当时显人而子又克孝用表着于后庶永永不朽予家江右素知公且同朝久相知益深奚可辞故论次其事之大者系以铭诗而俾刻之石铭曰天佑圣明笃生俊才侃侃焦公乗时偕来为名进士为贤御史正直自持誉闻逺迩出副外台亦克持平教行施刑为之清遂陞方伯召公是式亦有咏歌叶于南国天子曰来汝佐司徒邦之大计汝审厥谟出入中外有劳有烈天不愸遗惜哉此杰命之不延人亦奚悲功立名存百世之思刻文道周负以趾云谁为之公实有子
　　处州太守李君墓碑
　　李氏世居泰和南冈里盖唐西平忠武王之裔元栢兴路同知英叔英叔子皆春皆春子南安推官如春如春生伯昻则君之高曽祖考也伯昻娶胡氏而君为第三子在元李氏以赀富为大家经乱尽失之君幼从父学虽贫而器宇伟然英敏出侪辈既长学日益进连不得志于有司洪熈初以贤举授清河县知县清河县小而当冲要官舡餽运赴北京者日相衔役夫动以千计前之为县者不能办言于朝得沭阳五百人为助然去家逺窘于衣食至是君请以清河人代之而令彼代输清河浮徴三之二两县皆便焉官船主者每以役夫善逃为名收其衣资掩有之役夫有寒饿致死者君命各为牌书其目纳于主者收放以牌为騐害乃免清河民好乘夜纵火或发冢以逞忿君为教戒之词十三条俾各里书于夫牌笃实者掌之每朔望警训焉且令书其民勤惰善恶以闻俗为丕变宣德中歳旱民艰食飞蝗蔽天君祷于城隍神而蝗不入境满九年用礼部章侍郎荐陞知蕲州清河民五百余人诣阙乞留命以知州理县事县民有湖田数百顷淮安卫卒夺其利民代输税者六十年君为奏之诏覆实以还民民有困饥攘人一牛杀食之事觉御史以为强盗一家应死者八人君曰以八人偿一牛情实可矜言之上六人得免死留守卫卒有姬泰者自福建还挟重赀为同舟所害过县以病死告兾得公文以自掩饰君疑不予使人防得实情发其奸舟人皆伏法清河在两京间东南之人所必由道死而不葬者何限君悯之乡民有应役于官而需次者日遣十数人人给米一升俾收遗骸为三大冢葬之县民有事不遣卒追呼但与为期皆自赴有争讼者以理谕之令退省以俟命多感服而罢治清河凡【缺】年视民如子淮水屡涨淮民屡絶粒君亦屡请于上官愿及时赈济若俟奏报民殆尽淮民赖其嵗饥民无以输税而官府急催科淮南北之人皆鬻儿女君又言之上官当缓催科急赈济以固邦本淮民儿女皆得完于是皆爱君如父母丙寅诏举贤为郡守刑部尚书山阳金公以君荐命知处州使者持符至清河俾即上道一邑之民无少长愚良皆流涕愿留而不可时处州亢旱君至而雨民大悦进耆老问风俗禁民间生女不举有丧不而焚弃者择城北闲地数十亩为义冢葬遗骸凡无地者皆许其中民大化服方询察利病次第罢行之而疾作矣以正统丁夘五月八日终于官舎年六十三盖在郡仅逾月而已凡诸同僚及郡之士民感君之德而服其教哭之皆哀谓非君之不幸乃郡人之不幸也君事亲孝当贫时授徒以资养甘旨不以进不先尝父卒祭必以礼而事母尤笃尝迎至清河县就养忽得风疾君每出临政戒妻子谨护视归则躬侍左右进汤药夜卧榻前承候起居逾年不少懈母性严多躁怒怒则益恭衣冠跪以聼命至竟日逹旦怒解乃已兄弟相友爱平居惇睦无间言当疾大渐惟子遇弁孙镐在侧语曰汝曹宜读书为善无忝父母既又曰吾死无所憾惟老母八十三康健在堂而不得终养此吾所憾也吾岂能瞑目于地下哉语讫悲不自胜君天性笃孝至死犹不防如此娶萧氏又娶徐氏子男三长武沙县训导次遇皆萧出次弁徐出也女四嫁周谧胡质张威龙京孙男镐钜钺遇等奉柩归以正统十二年十月初五日于庐陵永福乡英村之原至是遇来京师以所述行状泣请曰先人今既矣维其德善先生实知之敢请文以掲诸墓道庶永永不朽予念与君交好三十年相知为最深其美不可以徧书为序述其大者系以铭俾刻焉铭曰李氏之先系出有唐绵绵相传盛于西昌栢兴南安式济其美迨君承之表表愈伟清河之政闻于两京既隆其功亦着其名蚩蚩者氓奚信奚慕维仁之从维义之附千里郡寄未竟厥施天弗憖遗其谁不悲汉纪循良周歌岂弟是究是懐曷其有已英村之原郁郁新阡灵秀所钟君墓在焉斵石道傍负以趾刻铭垂休作者太史
　　河间太守廖君墓碑
　　廖氏故泰和儒家君曽祖自强先生元临江教授以文名当时祖叔章不仕父潜仲海康教谕皆有学行君其次子也讳谟字文绩幼读书颖悟过人学成取进士选为翰林庶吉士声誉日起以外艰去服除授颖上令为民去兴利民德君太宗皇帝征沙漠君督餽饷时事有违误者以军法论君能得民心独不劳而事集丁内艰改长沙令长沙赋繁役重民苦之君抚循劳来出于至诚遇事必思所以利民者长沙交广要冲方南征时诸中贵人及大臣要官经畧其地与夫输送之徃来者相接于途君承上抚下曲尽其冝民赖以不扰旱则躬祷雨辄应邑有虎为害民设机穽不能止君祷于神虎为之屏迹士大夫歌颂焉秩满陞刑部主事明慎折狱尚书魏公嘉奬之举为福建按察佥事闽去京逺且富饶为吏者多不检君独持风裁众稍畏戢然亦思中伤之及捧表来京师道建安遇雨买雨具令慢君君笞辱之反诬君损直县人有为达官者恶君辱其令左右之左迁君河间同知君持已治民一如为令时吏畏其公民懐其守缺僚属奏愿君为守民伏阙请者亦数千诏从之治河间凡八年人亲戴之如父母正统戊辰八月初十日卒于官年五十六娶陈氏先卒一子曰京早死女三嫁彭适张曽质又娶许氏四子颖湖安泰湖举明经为深州训导孙男二予两家居相近君曽祖教授先生与予先祖尚书公有斯文之契而予少时又与君之先考教谕先生同游乡校最相好见君幼时聪敏英发最竒君及君廷对予读巻殿庐得所献防而进之君在高等选入翰林学古为文章其才思涌出千百言可立就见义勇为不择利害为趋舎为守令治绩皆无愧于古人其贤如此而不至高寿以卒呜呼惜哉君之以某年某月某日其墓在牛路山之原当树碑神道故予为次第其事而系以铭诗铭曰猗嗟廖君有学有文才超乎当世行配乎古人不六十年而归诸氓刻辞垂休愈久弥新
　　文昌阁碑
　　延真观文昌阁者道防戴用拙之所修也初用拙祖师康浩然捐重赀为此阁高大之观临一州既足以奉神祀致休祥而州南山水之美林木之繁可一览而尽士大夫乐与逰及庚子之乱燬焉其后因故地为庳屋十数楹以居其徒不足以称前时之望其师萧务奋欲新之未遂而化去至用拙领教事遂以兴作为已任前道防彭海云则其师之兄也亦力賛其成用拙乃罄已赀与其徒走湖湘市大材邑里好事者又随多寡出钱助之经始于永乐十四年【缺】月至十六年十月而阁成前后为屋各三间高三十尺广二十六尺深视广加二尺焉东西傍为二阁以通徃来其高深如前之数而广则减十尺瓌杰坚好不异于前土木采章极其轮奂邑士袁仲愚绘文昌帝君置其中正像一旁像二香花钟鼓朝夕严祀焉世传神生于成周歴秦汉唐宋皆有显迹以忠孝存心以仁恕及物至谓士大夫之贡举而神亦司之然其所以隂为予夺者必视其德之盛衰此载其书者然也神之为道如此诚古所谓盛德必百世祀而非其他出声威见光景以惊动祸福人者可比也而用拙所为道以清净为宗以无为为本顾乃切切于文昌而尊祀焉以自合于吾儒岂非贤乎虽然吾邑之人以文学奋身而成功名享禄位者岂专以神事为哉盖上有圣文神武之君下有好文兴学之俗而神之功化并行其间此其所以盛也用拙清俊拔俗有才行予尝与之从容知其能有为者至是请书其事于石以贻久逺而凡出财力者则志于碑隂予不能辞也乃为书而铭之铭曰白鹤之山神所宫寥阳宫殿焕当中伟哉新阁势愈雄璧房贝戸相玲珑文昌帝君俨德容百灵后先纷景从钟鼔列祀甚严恭玉虬为驷云锦幪飘然御气超鸿蒙注为甘泽流祥风疫疠不作嵗屡丰万姓鼓舞歌时雍兹邦文学邹鲁同九霄翼翼争攀龙司其禄秩荣乃躬以德为行福亦崇惟神居此无怨恫化黙佑骏且洪皇猷丕显吾道隆千秋万嵗神之功我为铭诗垂无穷
　　三茆山崇禧万寿宫重修三清殿碑
　　三茆山崇禧万寿宫重修三清殿成道録司右正一汤公希文以其成之不易也偕其徒华阳副灵官兼本宫住持丁与明具事之本末来求予文以刻诸碑三茆山者古勾曲山也仙经所载洞天三十六而勾曲居第八曰华阳洞天福地七十二而金陵地肺福地为之首则勾曲之山信天下之灵境也汉茆君兄弟成道于此而山遂以茆姓显晋隋梁唐以来茆君之道益彰彻大行嗣而传者弥众歴世相承馆宇鳞次凡十有二而曲林馆为最陶景居之其清德淳行高风絶俗当敬礼焉至唐其高第弟子王逺知妙契理道德崇高识太宗于龙潜时由是深加眷奬赐所居额曰太平观而改创焉累代因之益加崇饰宋之时有朱自英宗师者至道妙用感则必通为章圣皇帝祈嗣获灵验复改太平为崇禧迄宋之世致礼不衰元延祐间特进上卿教大宗师崇文道真人吴全节以崇禧观神明之妙闻于上诏赐号曰崇禧万寿宫凡有祷祀以福国裕民必至是宫宇之盛蔚然为神仙之居他莫之能及重纪至元丙子嵗主者弗戒燬焉于是高栋广宇峻级崇台皆化为荆榛瓦砾之埸盖百二十年矣兴起废莫有少槩于心者汤公初为灵官于兹雅有志兴复然以前代治此宫皆本于朝廷而有司任之故极其盛如此今草衣木食之流而欲兴是役岂非难哉然不敢不勉乃尽出其赀以举事而首命陶为瓦甓二十万有竒其他材用亦次第营办防有言公道行峻洁宜在师表之地诏徴入道録司典教事而志未克遂与明实受教于公夙夜只惧思有以成公志乃白其事于冢宰曹公义及守冲靖秉诚专确志道衍教妙悟静虚济真人邵公以正曹公句容人知崇禧事为详邵公亦掌道教事闻其言而嘉之皆助白金百两凡好道乐施之士各以多寡助焉遣弟子丁玉辉市材于姑苏归至毘陵筏重水澁不得上众患之忽江水盛长风大发一夕飘筏至山之西阳桥下人皆以为神助云乃集羣工度众材脩短巨细各中程度莫不备具工善材良并手偕作经始于正统十四年十一月二十日而以景泰四年秋九月成正殿以间计者七其高六十六尺有竒东西九十六尺有竒南北七十六尺有竒崇深广大之观金碧辉华之美盖于昔无愧奉三清之尊于其中香花钟鼓朝夕严事山川之灵悉有喜气云霞发色草木竞秀人亦莫不称其能夫天下之事以得人为夲茍得其人则虽难而成不然则事虽易亦未有能兴起者宫之废久矣逺近之人智足以有谋勇足以有为而富者足以给其费然卒至于今岂非必得人而后能有立欤三清者道教之所尊也居之而殿祀焉盖立教之本崇道之基也然则汤公与其徒之建立如此则道之隆教之昌将不与古昔并美乎公年益高德益茂虚静专一澹然自守与明聪倍秀伟敏于求道而继志述事为尤笃观于此可见是不可无文以传于后世使知其成之难而相与维持于永久故为书其事而系以铭诗俾刻焉铭曰勾曲之山矗竒形洞天福地自古称崔嵬秀拔开翠屏荡摩日月扬光精茆君上仙驾云軿化显赫徴庶氓琼宫玉宇高峥嵘晋隋梁唐及宋兴诏赐华榜増宠荣崇禧万寿旡与名一夕不戒遗榛荆毅然起废人鲜能皇明运泰道乃亨维兹汤公秉一诚勤苦介持殊坚贞经始未就来神京嗣师清脩曰与明夙夜不懈思继承守真人天官卿挥金捐币众与并三清之殿歘告成元气混合神所营挝钟考鼓轰雷霆君来列侍拥万灵虹旃雾盖霓为旌竒氛异霭充紫庭下悯俗世劳其生锡以诸福流祥祯疵疠不作皆厎宁百谷蕃庑嵗屡登醉饱鼓腹歌太平丕昭神贶厥声穹碑深刻载我铭扬辉耀美三千龄
　　论
　　论曹参
</div>
    <div class="pagination">
<a href="抑庵文集_page3.html">上一页</a><a href="抑庵文集.html">1</a><a href="抑庵文集_page2.html">2</a><a href="抑庵文集_page3.html">3</a><span class="current-page">4</span><a href="抑庵文集_page5.html">5</a><a href="抑庵文集_page6.html">6</a><a href="抑庵文集_page7.html">7</a><a href="抑庵文集_page8.html">8</a><a href="抑庵文集_page9.html">9</a><span>...</span><a href="抑庵文集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
