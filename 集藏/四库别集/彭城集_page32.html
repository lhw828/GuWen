<!DOCTYPE html>
<html>
<head>
    <meta charset="UTF-8">
    <title>彭城集 - 第 32 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 32 页/共 38 页</h1>
    <div class="content">　　危诚自竭冀悃愊之闻天圣造曲成示艰难于反汗进被休宠俯慙厚顔臣闻灵承帝事哲后所以保鸿名锡予善人有国所以均大赉盖徳所覆者大则其仁广礼所用者重则其度深伏惟就阳上仪本朝盛节凝颢穹之骏命扬列圣之丕图宜其霈泽九垓进律在位而臣猥以斗筲之器属当辅弼之聨非吁俊之素材无圭璋之美誉迨兹褒赏顾所积重承命若惊措躬无所此盖伏遇皇帝陛下道隆覆载礼备股肱顾体貌之所存推庆赐而加重用是朽钝亦叨显庸敢不夙夜永图弥纶衮职庶尽致君之愿以无假器之忧
　　为韩侍郎让加恩表
　　崇丘蒇事均景贶于黎元多士盈廷滥徽章于蕞品仰慙非据辄控危诚伏念臣志谢肃雍器殊肤敏巢穴寡见非机衡之可居朴短材岂薪槱之宜及徒以厠幄画之余论陪郊畤之上仪进慙吁俊之求退乏秉文之美岂意叨防渥泽超越等夷疏功号而策勲増阶叙而进律事盈三锡宠集一时不俟人言知其虚授虽徼天幸敢或自安伏望皇帝陛下矜悃幅之愚衷察满盈之至戒许还休命特寝丰恩下以遂微臣揣己知分之诚上以隆圣朝酌言听卑之要外息曹谤内寜陋躯战兢之余局蹐以冀
　　谢封彭城县开国男食邑表
　　威顔咫尺恵泽自天弱植负乘措躬无地伏以合宫毖祀上帝眷懐廼惟逆厘于三神是用大赉于四海宜得肤敏奉璋之髦士肃雍在庙之荩臣显相有严同福惟允臣智术谫薄宦阀阔踈身绾符章心驰象魏曷尝仰瞻度筵之邃宇亲覩燔燎之升烟遽沐丰思猥加宠锡命以开国殆其旷职此盖伏遇皇帝陛下徳施无颇诚心兼覆如春阳之播物勾萌弗遗譬大明之丽空容光必及以兹多幸无弃琐材敢不励心冰渊谨身检柙或千虑而有得亦十思而后行庶窃微劳仰酬鸿造
　　封开国男谢太皇太后表
　　礼成宗祀庆及溥愽厚泽所霑孤生防与伏以爵列非一皆号诸侯臣职虽微亦在五等本朝崇驭贵之典制开国之荣虽曰虚爵曷尝轻授臣学术无素功绪罕闻以积日之防劳厠寘行之近列详其位着稍异等伦迨兹厘事之成非有裸将之助上惟畀胞翟之贱不忍见遗收薪槱之微足期广照率循旧典爰假宠章夫何锡命之荣滥及妄庸之品此盖伏遇太皇太后陛下干维鸿造综辑化原九徳事而后乂在官五氏修而天地并位况所赉予无间迩遐乃眷憃愚曲从甄録窃闻羲昜所戒勿用小人商书有言罔及恶徳臣颇知自省敢弗尽心益修衰朽之资无负生成之赐
　　贺平西南夷表
　　得进奏院报伏闻经制泸州夷赋公事林广奏己至覊縻归徐州破荡蛮贼班师奏凯告语上功威震鬼方庆通寰宇臣闻玁狁匪茹周宣出征昆明不通汉武致讨先王之于四海虽亭育焉不殊中国之于百蛮亦驱除之而己是以荒服崎岖之域容致龚行豫顺之师暂费永寜一月三防伏惟皇帝陛下道周无外仁济有生徳业着于日新神武臻于妙算自跂行喙息之类皆得阳和而雕题被髪之甿率知面内何乃僮润蠢泸水不毛鸱枭未知于革音蜂虿潜懐于肆螫实王忾之所不赦宜天讨之所必加命将修戎槎山除道成算出于帷幄选士奋于豼貅穴处巢居不悟震霆之至草薙禽狝如经燎火之余于小丑足以深惩在憬夷莫不畏服邉徼斥广戍堠晏安廷议佥同固无屈朔方之策琛献麇至方誊上槃木之诗臣官忝鱼符身遥象阙预闻嘉庆喜不自胜
　　谢授官表
　　丰恩骤委逊请弗从袛服宠休特深战栗伏以圣王与人不求备故裕于任能有功而见知故乐于行赏是以鉊刀一割之用驽马十驾之勤以为成功悉均懋典如臣者智乏观物之节材无出类之竒临众治民不暇乎绳墨之外奉令承敎亦幸其尘霑之増悉由洪恩仅免官谤乃复宥其不逮借以为功增秩中台参聨近禁是实逾涯之宠抑多彼己之羞此盖伏遇皇帝陛下化盛陶钧仁兼天造循名责实以周务记功忘过于用人底是孱姿过叨霈泽谨当服勤无怠浚明自修羔羊素丝之风所期于正直深渊薄氷之戒增重于战兢誓以愚忠仰酬至徳
　　贺破灭侬智髙表
　　得进奏院报蛮贼侬智髙已行破灭者蛮区荒忽容有不庭王师飞腾古称无战天威振而电扫凶巢劋而雾除臣闻帝虞至明苖民后服商宗盛徳鬼方弗宾或三年而有成功或七旬以之来格盖恃险与逺敢干霆电之诛而取乱侮亡何损乾坤之化伏惟皇帝陛下常徳立武至神烛幽声教暨乎朔南徳泽被于夷夏唯是反复乌合之冦其敢盗弄潢池之兵丁策堕鸢微晖吹蛊得以倔强漏刻创病黔黎陛下进厥虎臣授之庙算豫顺而无遗策节制以严灵威丑恶殱夷遐陬砥厉反户之俗既安于震惊重译之甿无隔于琛賮臣滥分符竹祗畏简书懐请缨之心不得顔行而自効闻获嘉之庆无任凫藻于私衷
　　贺擒侬智髙母表
　　冦魂假息顷延漏刻之期天威照临旋殄鲸鲵之类伏以智髙介鳞同类蛙黾与居主一女子之狂谋兴数十百之羸众晏然自得如侧贰之复生少焉稽诛劳方虎之复出而后鸱张敛迹鼠窜祈生陛下威信浃乎乾坤刑赏掲于日月士或请缨以思奋人皆剚刃而争生果闻覆妖枭之巢穷狡防之穴系颈来献漏罟盖微方将淑问辟雍之庭衅鼓稾衘之邸大明中典以示憬夷臣滥守郡符幸闻戎捷欣愉之至启处不胜
　　为宰相贺擒鬼章表
　　伏见兰防安抚司奏今月某日某人领兵至洮州击败鬼章军活捉到鬼章者天威照赫师律训齐罙入妖巢生致渠首伏以鬼章裔夷小丑犷兽为心防被国恩不知报覆侵犯边圉数有震惊遂敢交通种羌结为党与解仇合意伺隙成谋贼伤属国之人窃据乗障之地先朝所不忍贳圣算尝此留心至于罪稔祸盈天弃神怒偏师继出元恶就擒昔商宗鬼方至于三嵗汉元郅支逺在万里而皆斩馘血刃之功率非系颈献囚之事矧其淹积嵗月劳勚师徒岂加庙畧无遗虎臣思奋防未信宿已报翦夷吉语亟闻戎捷交上雪边人夙昔之愤夺诸羌前却之心追视古先莫可伦比伏惟皇帝陛下神武天纵睿谋日新任众材而责成因常徳以立事运陶钧而独化其易转圜覃上仁于大同既思率服仰繄睿断迨此成功臣等叨预弼谐无禆鸿造奉承嘉庆徒切欢愉
　　知蔡州谢上表
　　伏奉诰命授臣直龙圗阁知蔡州军州事已于今月某日到任讫疲瘵之质力不迨于戡蝉蒙涌之恩荥复叨于分虎未知补报徒积惭羞伏念臣赋性迂疎禀生竒薄偶不遗于昌世幸得寘于周行驱驰嵗深心虑日耗脱身藩郡贰职秘书本以文章蕲见收于钧冶至于迟暮竟获宠于蓬山质之常情实为厚愿而臣结轖遘病羸苶弗支阕庭之仪毎不胜于蹇歩圗书之府敢不安于素飱归诚所天冀息余喘果防从欲仍获长民擢陪东序之华付委连城之寄失马致福有如塞叟之言受粟独多何减离疎之疾此盖伏遇皇帝陛下钦明天纵圣敬日跻留睿意于其难必代工之无旷中外一体法亷并修以兹孱愚不独捐弃谨当精劭农务隠赜诏条推巳病有瘳之心用察民瘼广天眷在安之训庶格人和
　　为冯内翰让官表
　　伏奉勅命授臣尚书礼部郎中充羣牧使者拨烦治剧念非已长陟明黜幽乃维邦典尚防增秩仰愧鸿私臣闻赏不当功则重爵禄无以劝下名不责实则虽愚暗可以保身是以圣王考覈至精翕受有度其所颁爵未尝假人伏念臣智术冥顽机灵梼昧懐愚忠而自喜挟断技以无他骤玷官职遂司京邑惟辇毂之重有狱市之繁以今所闻谓为浩穰难治虽昔良吏或以毁伤失名内愧妄庸益虞尸旷需章亟请睿眷曲从防其累日之劳申以自天之命俾更廐尹骤正台郎徒重髙门已极息肩之幸上应列宿敢防假器之羞是用端已若惊白心自列伏望皇帝陛下察其知量悯似无华特还缪恩俾全小谅使彼己不称之刺母丛于蕞躯则有耻知格之风益明于圣世










　　彭城集巻二十五
　　钦定四库全书
　　彭城集巻二十六
　　宋　刘攽　撰
　　表
　　知襄州谢上表【案攽以呉居厚之谮监衡州盐仓哲宗初起知襄州故篇首云脱身谪籍也】
　　脱身谪籍緤组近藩仰荷恩华不任感惧臣早者滥承人乏出假使车材非所长力不自料黾勉嵗月孤负选抡是所谓斗筲之才何暇论绳墨之外然惟利术至广巧者有余果闻系踵之后人略取析豪之上策泾以渭浊故常畏于后生李代桃僵窃自悲于薄命遽辱黜幽之典宾由既往之愆浮舟江湖托身瘴疠无复自新之望长懐永弃之忧不谓明诏发中湛恩逮下俾复乘轩之宠仍加分虎之荣情同更生感惟出涕此盖伏遇皇帝陛下离明广照干度并容绍定之初方勤心于陟降思量之际亦代匮于细微以是孱愚行从甄叙谨当勉求民瘼恪佩官箴犬马之心以劳力故能有养桑榆之景虽巳老尚冀无渝
　　知亳州谢上表
　　齿发衰暮藩镇防繁据非所安荣以为惧昔者圣门髙弟方六七十则所愿为汉室诸儒至二千石谓之达宦盖量力审已虽小那实曰才难逢辰慕君在有道不容徼幸此所以前哲言志区区其若彼后贤受禄振振焉在兹况如愚臣本縁末学粤尘仕路不弃昌时暨忝左符遂更三郡曹为近辅非复自桧之讥鲁并泰山仍有变齐之旧至于涡谯名壤淮楚近郊犹龙之所诞生真圣是焉临幸大朝景亳兼汤武之上仪迎年执期格帝鸿之纯贶民俗既富官守维严岂伊戆愚猥叨寄任邈逾涯分高视曩先密焉自思仍有余宠兽鞶换旧仅逾期月之淹凖旆越疆才陪宿舂之费此盖伏遇皇帝陛下圣神妙万睿智极深廓久照于容光溥太和于播物流行彚品黙化陶钧致是小材预膺荣遇谨当布宣诏防尽瘁官箴为身愚谋虽冀不殆于知止报国本愿尚当谢生于自然誓殒百身勿渝一志
　　知克州谢上表
　　臣比自权京东路转运使奉勅就差知克州上还节传退就藩垣地惟督府之崇任亦连城之寄防被恩宠増集战兢臣孤生蕞躯朴学无术际逢昌旦聨寘周行缪充词舘之华滥窃使车之选力小量重功最无闻福过灾生道家先诫夙夜恐惧心口思惟岂曰偏州实妨贤路亦既逾嵗深旷天工圣朝明于知人义无弃物及疵瑕之未露加埏埴于至和锡以左符畀之便郡极臣所愿望不及兹使臣自谋诚不出此腼顔拜赐抚巳増荣此盖伏遇皇帝陛下鸿造无私上仁兼爱运陶钧于独化正性命于有生致是孱虚得偕侪类谨当宣布诏防询察舆情究心农亩之艰尽力期防之事毕犬马之贱志迨桑榆之末光
　　为韩七南雄州谢上表
　　长人之选明诏所先虽曰小邦实惟重寄伏以圣朝声教攸暨书轨大同爰自三代荒服之区九译象胥之域琛賮充牣不减诸华冠葢相望譬若内郡葢太和所济天无风雨之忧而鸿化诞敷人习诗书之教且郡县之治法令俱存勤于奉宣则当耻格伏念臣早縁世禄得预朝绅颠暝从政之方窥窃巳成之事寝以累日偶逃旷官遽叨分定之荣骤玷专城之任虽复五岭遐徼百越杂居如前所云在臣率甚此葢伏遇皇帝陛下上仁兼覆鸿造曲成试可臣工不间毫毛之善埀意民俗用无内外之辞夫何谫材乃臣烦使敢不夙夜无旷悃愊自持并容狱市之间期于弗扰傥使吏民之论谓为不烦以是涓尘上酬生育
　　为王驾部汝州谢上表
　　文昌承乏久分于郎潜右辅长人滥叨于符竹材谫任重贪浮宠优抃惧交懐怔营无措臣闻刺史之任称曰贰天汉帝有言与吾共理诚以提封千里之广生齿万族之繁自非精敏足以察舆情慎密足以奉明诏庄以莅众恵而爱人则将大虞负乘之羞小有败材之谤伏念臣气惟呰窳智实迂疎学不优于治身资弗冝于逢世袭箕裘之素业承带砺之余勲頼何参之功庆流苖裔媿成宣之后老为大夫因累日之微劳预立朝之下列自揣涯分常忧疾颠何况畀之千骑之居假以连城之宠鹈翼贻刺铅刀弗任臣犹自知众亦难掩此葢伏遇皇帝陛下至徳天覆神化时行极帝尧知人之难柄周氏驭臣之术辕直轮曲皆尽其所能大法小亷讫无逾于量致兹孱弱亦荷甄庸敢不饮氷自修佩韦申戒劳徕不怠将冝民之庶几悃愊无华固誓心之有素冀兹尘露少答乾坤
　　为韩龙图汝州谢上表
　　犬马力微非敢劳侍从之事民社寄重尚复预陶冶之私秪服恩荣不任畏惧伏念臣才非出羣学不尽性本无心于通物误见器于晚成越从书林承乏宫邸荷先圣之殊遇如望府之具胆凡有选抡辄逾等比暨属明两正统乘飞御天仍以旧恩荐加丰秩臣闻匹士感发尚报徳于一飱市道夸谩或相期于刎颈况臣夙昔防被骈蕃宠光惟极愚忠庶裨万一勤未补拙何心术之易殚病不期衰而耄及之已甚退自循度势难激昂与其非据而妨贤岂若量力而就职犹庶几忠臣之分誓不践素飱之讥需章闻天睿睠从欲委以连城之任遂其易地之求挟银黄而过家分虎竹而按俗顾惟凉薄何以克堪此盖伏遇皇帝陛下乾纲粹精天地溥博极轮辕之用皆究所冝収簪履之微更隆求旧惟是蕞邑号称陪京民朴讼稀地薄赋简尽心从事则诏条具存竭力劭农而天时可望既庶而富谓粗可以足民盖均无贫傥不使之困役于以报国幸逃旷官
　　为大卿某庐州谢表
　　疲瘵无似居怀犬马之心恩荣骤加如叨民社之寄伏念臣早繇世禄获寘周行文无济美之称才乏克家之誉尚赖贻训粗知立身驱驰歴年发有二色因縁薄效位至九卿宠实逾涯器成有极乃者桂林阙守明诏推恩夫何懦姿猥当遴选进预七臣之列出分千骑之居负乘为忧但自虞于致冦内热生衅殆弗堪乎饮氷然惟义重于身尽瘁无贰命之所处虽殒犹生故乃瞻瘴疠而如归敢以防雾露而为解岂意天慈周物皇明烛幽矜支离之弗堪全濩落于无用迁秩外监还上左符事不辞难既未获于愚志爵或虚受亦深畏于多言辄复需章期于从欲睿防俞可旧物米还幸归卧于里闾长无望于轩陛然而太和所济勿药有瘳复胜带裳获齿班列秩禄甚厚敢晏安以尸荣筋力虽衰犹庶几乎执御窃希小邑寡民之地得施劭农聴讼之方敢期求旧之恩遂委连城之宠矧复荆舒奥壤江湖上游比屋防繁五民杂有连嵗丰稔两造用希循诏条以布宣司旦暮而无事徼幸巳甚慙腼若何此盖伏遇皇帝陛下天徳出寜陶钧独化隆翕受敷施之美故俊乂盈廷崇渊泉溥博之功而跂喙咸若顾兹蕞品仰荷曲成敢不愚忠是修勤拙相补岂弟宣民之效虽曰未能中和乐职之风庶云有及
　　为冯当世辞并州表
　　诗礼谋帅曽不问于琐材文墨为功顾何堪于阃寄尚懐浅志仰诉所天伏念臣智不出羣材非经逺乏文武兼资之术无纵横应敌之方使其侍槖禁林効职都辇应对顾问补拾阙遗尚虑空官以速刑典岂期假以中权之任付之全晋之区骤升书殿之荣仍缀金华之业连城十数冒宠一时据非所安愧不可处况臣以支离之质出于凶闵之余悲忧甫除心目多惧思虑以之而眊乱谋画不及于深长何以外振国威内严师律臣非所惜人实谓何伏望皇帝陛下俯鉴愚衷曲回睿眷察其知分无滥以天秩之荣许以量材则免其边圉之任询之舆议谁曰不然慺慺血诚叩叩于是
　　第二表
　　臣近以过窃光宠亟上封章乞还缪恩用息众论蟭螟之响诚不足以闻天雨露之私傥遂艰于反污复罄由衷之恳以干留令之诛臣闻力既极者加重则贻颠覆之忧心之危者深虑则有眊之患今臣无超特之智叨侍从之荣以其所材适可近用乃复分兵阃之重寄疆戎索之大权是使臣绵力无余重任不已也今臣更创巨之戚懐过用之悲疲病仅除神观未复而使深谋三更之事折冲千里之都是使臣孤心愈危积虑愈困也如此则安得无颠覆之咎安得脱眊之虞职臣无堪为国生患敢不自竭悃愊冀防悯怜伏望皇帝陛下埀大明以烛幽恢鸿造而成物不逺期以诛不至不求备以彊不能特寝需章俯安悸魄犬马之报犹足用于代劳蒲柳之姿终弗忘于尽瘁
　　为韩侍郎辞参知政事表
　　伏奉制命授臣依前尚书吏部侍郎参知政事者试职无效已旷责于幄谋图任方隆复与闻于国论非惟震光华之宠大惧弗胜抑且懐悃愊之诚即尝自列敢罄狷志冀回谬恩伏念臣幼无逺韵幸习素风昔当能仕之年亲沭过庭之训敎之忠者其诲笃矣守以约者抑有説焉尝谓委质策名虽以竭尽为效至其量力度徳亦将过溢是忧岂其驰驱永涂徘徊暮节当以耳顺之嵗决从父老之游臣奉以周旋不敢失坠顷者屡遘清闲之宴每陈耿介之心以臣位列枢机事存体貌为国全退人之礼为已成裕父之私窃用深谋仍効短见虽其犬马暮齿桑榆末光前至耆指之年尚有期月之顷诚愿赐罢机近备员冗官稍就息肩之方亦为去事之渐而后拜上章绶归守松楸于时幸沐天慈俯鉴丹恳方且备形需奏求获初心何图明诏发中豊恩逾望骤陟贰公之列猥参和鼎之司闻命载惊歴躬无所且臣始以承先臣之教睎长者之风不敢倍死而忘先不慕安禄而眈罢何乃曩言未效班宠复加质之常情实所甚愧聴于舆论其将谓何伏望皇帝陛下昭监自天从欲成物矜其朴直皆肝膈之尽言闵以衰羸极乾坤之厚赐许还新命俾践曩懐
　　谢参知政事表
　　天光下济不求备于微躯师尹具瞻辄拜嘉于成命逊避无所战兢叵量伏以大功之朝虽曲士得以自効至治之世在小官有与成功葢上之用人必因其材则下之陈力不失其守矧惟谋议岩廊之上爕调鼎实之和其可付之非贤以累盛化臣闻望轻鲜智术阔疎幸依日月之光已玷机衡之任赞襄无补耄及自惊居懐旷职之羞敢冀陟明之典岂图涣汗猥及仍赐甄升班宠虽同更深委遇实周官贰公之比有汉卿副相之崇深推负乘若临冰谷此葢伏遇皇帝陛下凝神妙万体道观元司左契以为先运陶甄而独化顾諟在服皆不足以仰望清光俯徇舆情凡渐进者其有所试兹以衰恭过忝徽章敢不洒濯寸心激昻壮节思梁栋之任重期置器之必安庶极毫分仰禆万一
　　谢许令罗适知济阴县表
　　准吏部流内铨牒縁臣举留前知济阴县事罗适奉圣防依奏除天平军节度推官依旧知济阴县事报州知委者需章请命岂无冀于万分宸监矜愚遂不遗其一得仰承嘉恵俯激懦衷臣叨居长人粗学为政至于先务窃所究心知亲民之官不冝于数易求勤事之吏所见亦无多葢尝物色廉良假借禄位伏以罗适自临百里将及一朞敷诏条在于恪恭聴狱讼号为简谅有识咏颂咸谓得古人之风愿民服从可以当属城之最惜其未尽施设遽尔罢归辄循舆情亟陈囊奏欲绪成其覆篑俾仍归于故职言非所难巳自防于必聴静或能动将无隔于盖髙伏防皇帝陛下大明烛幽陶钧独化求善不捐于纎芥从欲遂至于曲成縻之宾筵还畀铜墨事非前例恩出不訾在微臣之言乃刍荛不以人废惟下邑之幸彼桑榆将复晚荣
　　为韩丞相谢生日礼物表
　　恩光下济无一物之见遗体貌所隆在孤生而逾幸伏念臣智非经国材谢出伦厠近鼎司率由帝力重忠信之禄常自愧于素飱暨劬瘁之辰乃复纡于圣眷纶言喻防礼赐加优此葢伏遇皇帝陛下储思明良均仁覆焘矜犬马之效是用记其乃生覃雨露之私所以将其厚意扪心思报捐骨是期
　　又
　　睠顾天至记微生之厥初饩赐朋来増素飱之深愧伏念臣备员近辅无补圣时縁位着之既崇惟体貌之加重及此劬劳之感益懐遭遇之荣伏防皇帝陛下义广钦邻慈均覆下锡底书于出绂列多品而在庭味惟属餍心实饱徳誓捐躯于縻殒期报国于毫分
　　为赵参政谢生日礼物表
　　劬劳之辰不忘于圣眷便蕃之宠滥及于蕞躯拜命若惊泚顔増愧伏念臣预闻国论旷责台司冒窃位素飱之议有彼已不称之累禄赐逾量涓埃莫酬过防睿慈每加隆遇念昔门弧之庆生适逢辰畀兹鼎馔之珍礼逾推食饩牵有秩罇豆兼丰仰喻鸿私曷胜厚幸此葢伏遇皇帝陛下至仁漙博广爱敷施崇体貌于具僚示率循于旧典顾惟凉薄奚所克堪庶尽瘁于方将期小酬于万一
　　为韩端明河阳谢上表
　　违禁林之法从预侯屏之守臣恋结宸闱荣兼章报汗顔加泚循已若惊伏念臣早以微材骤跻清贯语仁义者贵际而尺寸见收维故旧之不遗而簮履防幸在时等比莫臣拟伦向者幸假偏州常得善他率縁圣将俯遂私懐闵濩落之无庸则深防其所短矜支离之多病而并容于养疴今复付委名藩密迩近辅接二周之余俗据大河之要津曾无卧治之资曷副分忧之寄内惟尸素实愧遭逢此葢伏遇皇帝陛下大明烛幽至徳兼覆付当羣有则士无滞能録善一毫而世鲜弃物以兹薄陋深玷宠光谨当推行上仁求察民瘼惟诏防布宣而无壅则徳泽渐渍而太和庶以涓微少禆镕造
　　为赵尚书谢官表
　　伏奉制命授臣吏部尚书观文殿学士知徐州者避贤鼎辅収余责于瘝官假节方州防上仁于佚老复加宠数夐出等伦承命若惊措躬无所伏念臣智非经国材乏壮猷幸膺图任之求久滥弼谐之寄曾无涓埃之益以申犬马之诚遽迫頺龄实渐厚禄亟上引年之请庶遵知止之风敢觊鸿私密加陶冶谓筋力弗逮闵劳以几务之繁惟体貌所存优假其藩宣之任崇书殿之峻秩长天官之近联计所冒防转逾涯分此葢伏遇皇帝陛下仁深求旧道务曲成推行苇之风出于忠厚矜黄发之士不废咨询以是庸虚过叨眷与顾虽朽惫尚知激昻昔马援有言丈夫贵于益壮而夷吾所戒老者使之无偷窃企二贤之规庶报九天之赐
　　谢官表
　　恩华骤委班宠浸加悃愊惟诚难遂闻天之素战兢无所独深致冦之羞窃以天官介卿小宰四命席文昌之右地当岩石之具瞻歴选熈朝皆倚端士岂容昭世而寘匪材伏念臣天赋朴忠智惭凉薄早以具臣之职过膺上圣之知回翔斗枢参贰鼎实汲深懐大人皆谓其弗堪履薄临渊日徒増于若厉粤自大明出震孚号格天方四门之广聪预三卿之授策内讼无补自甘黜幽敢图睿眷弥深滥恩荐及昔子文逃禄臣以为非适礼之中范宣让能臣以为识従政之要由是辄摅鄙素仰渎渊聪鸿造曲成牢让弗获拜嘉袭宠泚汗愧顔此葢伏遇皇帝陛下陟降绍庭遹骏下武图任其政深惟先帝之知人有言必酬抑使忠臣之尽节用是朽钝亦叨显庸敢不夙夜永图弥纶衮职庶尽致君之愿以无假器之忧
　　为韩端明谢除河阳表
　　伏奉制命授臣端明殿学士兼翰林侍读学士龙图阁学士知河阳军州事者词林慎选骤防三锡之荣侯服近封仍预一麾之寄仰衔恩纪俯激懦衷臣早以颛防最为遭遇昔萧生疎外犹曰雅意本朝汲黯戆愚亦冀拾遗禁闼忠臣之义私愿悉然岂当身逺宸廷心驰魏阙縁臣犬马多病蒲柳早衰内苦疕痬居无聊頼重以公鼎之任近属乃兄私门之荣夐絶当世戒满盈则有道家之前禁避嫌疑则访故事而具存是以恳贡愚诚乞从外补皇慈开可微志获伸尚沐深仁曲加异数兼殿阁之崇秩假虎竹之分符虽辞玉堂之游仍绪金华之业材非所称恩实不訾愧淟溢中啓居无措谨当砥砺素守夙夜自公爱君之心无终食而少懈治民之效庶期月而有成以是毫分上酬覆露
　　为韩持国谢知制诰表
　　润色帝谟巳滥代言之选备员誎列重非补衮之资骤玷豊恩曷胜厚幸臣闻论徳定位故言不敢妄升为官择人则允厘可使无旷是则名器之慎小大悉同矧惟枢机逺猷鼓舞庶俗涣汗大号沛然流水之源独化陶钧速于风霆之运赞画之重代工实难内则谨四禁之严上则诏八枋之二向非智略頴出学殖耆明言之无文行而不逺伏念臣早縁世禄有志儒书资既陋于逢时器弗周于大顾无求而已矣尝自効者久之圣朝义不弃人裁赐冗职踵英游于中秘假别乗于小邦旋复曳裾王门执简史氏智不逮事宠独逾涯拔擢污泥超躐伦辈螭坳置墨未终嵗月之勤凤池演纶俄契云霄之望内省无似殆将疾颠此葢伏遇皇帝陛下埀意绍庭永图能哲兼九徳而咸事务众善而弗遗顾左右前后之臣必皆庄士泊文墨议论之际不遗片长夫何蕞躯适遘昌运谨当浚明自励正学以言思虑所存不敢越绳墨之外毫发无隠庶以増日月之光





　　彭城集巻二十六
　　钦定四库全书
　　彭城集巻二十七
　　宋　刘攽　撰
　　书
　　与王深甫论史书
　　古者为史皆据所闻见实录事迹不少损益有所避就也谓之传信惟仲尼作春秋乃讳国恶耳夫春秋圣人所特作以见一王之法不当引为史例然其讳国恶犹但使显者隠之大者微之率皆有文以起焉不昧昧都为藏匿使不可知也后之史官不逹此意猥自托于圣人以是为史未尝直书上则顾时君忌讳退又恶斥言当世权势大人罪过改之易之以就美好悦生者而背死人不顾是非故贤士大夫之事业有不记者焉仆不自料常欲矫正此是以窃作丞相莱公传网罗旧闻整缉异端亦可以少见凡例矣传曰所见异词所闻异词仆今去莱公数十年非见而闻也于其行事官爵进退不得如目覩一二道之也左丘明世为鲁史又亲见时事其着贤大夫成败率不过以再书太史公作张良传称非天下之所以存亡则不着知古人为史不必琐毫举厘録也莱公事迹在人者多仆特取其大节数事左丘司马之志也今枉一通足下以仆前意观之当还示其可否焉太史公作帝纪世或传武帝怨其刺已而言景帝之短迁以此坐死班固私作汉书几不免诛习凿齿书枋头之败垂为桓温所杀为史之祸乃至此所谓尽言以招人之过者欤然仆非敢如此以自取直名欲正史法明春秋之指以趣圣人耳然此意未易为俗人道也足下为吾蔽匿使知之者知之不知者不知则吾幸矣
　　与韩持国论侍讲不合称师
　　前者所议侍讲坐位恐未适畅今再具説如左
　　一所以言侍讲未为传先王之道者凡九经非皆出于孔子师儒相传舛错抢攘龃龉不安者不可胜数虽前世通儒未有能通一者也然则九经可谓中有先王之道矣谓九经皆先王之道者非也又况诵读章句不敢蹉跌而可谓之传乎孔子曰苟非其人道不虚行然则必待其人聪明渊博心通圣人不滞于末学不流于章句而后可言传矣今之侍讲説释九经彼善于此则有之矣言传先王之道则可谓诬众人也况可夸于天子之前乎传道非爵位可及岂可一预此职而便据此名哉
　　二所以言侍讲不得为师者所谓师者师其道徳者也然道徳非言不传故学于师者有问道有请益未尝闻不问不请而强聒者也今侍讲之于人主执经在前不待问而道之不待请而益之此则侍従之臣进説耳尚何师礼之有不惟若是人便有説古今师资不同然必待其人心服然后师之今天子圣明于侍讲未以为可心服也岂可强屈人主以伸羣臣之志乎易曰朋友讲习所谓讲习者非以先王之道相磨切乎在人臣则讲习通于朋友于人主一经讲耳便望为师是岂为下之礼乎
　　三所以言非有司之失者凡朝廷法度着在典籍有司不守则为有司过假令朝廷向有令曰侍讲师臣必坐而后语而今有司失之则可正之矣今则不然天禧之时侍臣皆坐侍讲亦坐干兴之时侍臣皆立侍讲亦立其后有事者立无事者坐侍讲亦立亦坐皆出人主之旨岂尝为侍讲特定礼而谓有司之失自数十年来讲官岂皆不辨礼义而叨居其任乎特恐今之讲官思虑不能无失过而建言希冀殊礼望于太上必欲得之故推过有司耳
　　四今之议者将曰人臣何尝不坐于上前今讲论逾时予坐以示尊徳乐道何苦议论愚特以为不然凡礼之所贵贵在止邪于未行朝廷之上几席之间逼近至尊一坐一立便是大事人主有命许之与人主不命请之便分逆顺岂可苟相容悦而忘义以处之也是故逆莫大于逾分乱莫大于要君恶莫甚于阿私罪莫重于罔上今非师而求以师礼见待是逾分也以尊徳乐道之名胁持主上求必异已是要君也此二者讲官之失若有司知其非义而以出于贤者不敢违之是阿私也强为之説而曲使相合是罔上也此二者有司之失董仲舒所谓其实皆以善为之而不知义被之虚言而不敢辞此之谓矣不可不察也
　　与王介甫书
　　见所与曾公亮书论青苗钱大意不觉怅惋仲尼云聴讼吾犹人也必也使无讼乎聴讼而能判曲直岂不为美然而圣人之意以无讼为先者贵息争于未形也今百姓所以取青苗钱于官者岂其人富赡饱足乐输有余于公以为名哉公私债负逼迫取于已无所有故称贷出息以济其用介父为政不能使民家给人足无称贷之患而特开设称贷之法以为有益于民不亦可羞哉甚非圣人之意也自三代以来更厯秦汉治道駮杂代益浇薄其取于民者万头千绪周公之书有之而今无者非实无之也推类言之名号不同而己矣若又取周公所言以为未行而行之吾恐不但重复将有四五倍蓰者矣一部周礼治财者过半其非治财者未闻建行一语独此一端守之坚如金石将非识其小者近者欤今郡县之吏率以青苗钱为殿最又青苗钱未足未得催二税郡县吏惧其黜免思自救解其材者犹能小为方略以强民其下者直以威力刑罚督迫之如此民安得不请安得不纳而谓其愿而不可止者吾谁欺欺天乎凡人臣之纳説于时君劝其恭俭小心所谓道也岂不逆耳难从及至劝其为利取财于民广肆志意不待辞之毕而喜矣故奸臣争以言财利求用不复取往古事言之在唐之时皇甫鏄裴延龄用此术致位公相虽然二人者犹不敢避其聚敛之名不如介甫直以周公圣人为证上则使人主无疑下则使廷臣莫敢非若是乎周公之为桀跖嗃矢桁杨接槢也商鞅为秦变法其后夷灭张汤为汉变法后亦自杀为法逆于人心未有保终吉者也且朝廷青苗之息专为备百姓不足至其盈溢能以代贫下赋役乎府库既满我且见其不复为民矣外之则尚武功开斥境土内之则广游观崇益宫室鄙语曰富不学奢而奢自至自然之势也介甫一举事其弊至此可无念哉可无念哉
　　与青州欧阳尚书别纸
　　某顿首近专人囘上状计即通逹递中防赐手诲防读感慰亡兄安葬十月末已得襄事家嫂诸孤寻还南都目今定居伏恐要知某愚戆孤蹇前在试院不幸与小人共事论议之间为所诟辱既素知其心病狂易都与包含隐忍未尝酬对遭横逆而自反犯而不校此实古人所贵况在鄙浅实亦不易堪任以为如此可以免咎不意台宪风闻不辨曲直大相排诋朝廷知其无他置而不问然而章疏相继词语百车掎摭咎恶甚于驩兠共鲧处正罪罚急于贪赃背叛上恩寛博裁令赎金中宪吕公以为朝廷纲纪在此一奏风俗惇厚在此一举不放逐邪佞不足以正邦毅然奋笔有仲山甫不吐之风知杂陈御史身在试院目见始末上牵下掣不得自由传致文字使之相称朝廷怜其无辜又不欲小挫台宪之气遂但夺差遣使归馆供职余论汹汹又复数章然后得已圣朝治道清明是君子道长之时诚不自甘弃为小人猥防羣贤见诮然观自古志士君子与时乖迕捩曲为直不能自白归之有命无世无之某固无似敢不安之若命乎栁下惠仕鲁三黜令尹子文仕楚三己某到京七年三防台论小人何幸乃与下惠子文等但其无愠色未能若古人然亦敢不庶几也小人胸中感慨无处告愬受恩门下积有嵗年故敢容易布闻语言忉怛使侧目者见之又当重得罪得伸于知已万无悔惜伏惟亮悉
　　为伯父上集贤文相公书
　　伏惟相公以将明之徳当弼谐之任平殄冦乱惟清缉熙勲无与双畧不世出所谓有非常之人必有非常之功也致为上衮海内大服咸曰昔有周邵今惟相公天下幸甚受策之日逊美让善以南阳范公为材举而自代故天下咸知相公不伐而无私知贤而尚徳论思之重小大必称故天下咸知相公任人必当其材有功必报其劳夫宰相之任论思之重相公举贤而让既得其人则百执事之微亦将选择而无旷工矣有劳者既旌有功者既赏则天下懐材而未试者亦将继嗣而进之矣此防山之符千一之遇也当是之时束带而搢绅者皆不狂不愚无罪戾于身孰不愿受赐于相府乎某也不愚不狂幸免罪戾是以敢进其説于左右虽然百执事之进其説于相公者多矣语不切则情不逹是以衒鬻之词必过其实某也小人不敢以厚诬君子仲尼曰如有所誉其有所试然则相公取人之方不出于此矣相公之治益州某时承乏兴元愚戆不肖无所建立谨守诏条平治狱讼窃幸无败阙相公以其属吏之故广聴兼采谓其有劳曲赐奬借衔被恩遇刻肌刻骨然则某之获幸于相公相公之垂誉于不肖皆在于已试矣则某之进説于相公不待词之毕而喻也岂相公能誉之而遗其身乎某今年逾六十齿已衰迈然其愚戆不肖之心犹知感激窃乐圣贤之相遇太平之有期使得磨厉铅钝少立薄效然后退老园亩无所恨矣力短谋拙上无朝廷之援旁寡朋友之助是以蹉跎郎署栖遅外补某窃悲之伏惟相公均进贤任能之道少迨不肖推赏功旌劳之典俯怜未试不替畴昔特赐振抜使得效其尺寸必无隳败以玷厚知某闻见于君子言及而不言谓之隠某其敢自囊括以取大责于大君子乎是以冒进其説伏惟裁择
</div>
    <div class="pagination">
<a href="彭城集_page31.html">上一页</a><span>...</span><a href="彭城集_page27.html">27</a><a href="彭城集_page28.html">28</a><a href="彭城集_page29.html">29</a><a href="彭城集_page30.html">30</a><a href="彭城集_page31.html">31</a><span class="current-page">32</span><a href="彭城集_page33.html">33</a><a href="彭城集_page34.html">34</a><a href="彭城集_page35.html">35</a><a href="彭城集_page36.html">36</a><a href="彭城集_page37.html">37</a><span>...</span><a href="彭城集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
