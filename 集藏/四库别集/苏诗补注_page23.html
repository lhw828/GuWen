<!DOCTYPE html>
<html>
<head>
    <meta charset="UTF-8">
    <title>苏诗补注 - 第 23 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 23 页/共 94 页</h1>
    <div class="content">　　【慎按诗至唐末格调已极卑弱降而五代干戈扰攘士生其际救死扶伤之不暇岂复知有文章所以有五季文章堕刼灰之叹也宋兴转祸乱为升平人才辈出冝其有挽回风气力追正始者而一时如杨大年宋子京辈务为艰澁隐僻以夸其能其间风流自命者不过俎豆徐庾学为纎艳之体而已窃意李钱倡和之什犹染唐末之云雾故先生此诗云然观其命题曰戏用韵防之虽嘲谑为文隐寓讥讽之义矣】
　　胡穆秀才遗古铜器似鼎而小上有两柱可以覆而不蹶以为鼎则不足疑其饮器也胡有诗答之
　　只耳兽齧环长唇鵞擘喙三趾下鋭春蒲短两柱髙张秋菌细君看翻覆俯仰间覆成三角翻两髻古书虽满腹茍有用我亦随世嗟君一见呼作鼎才注升合巳漂逝不如学防夷尽日盛酒真良计【公自注有古篆五字不可识】胡穆【失考】古书满腹【后汉赵台诗古书虽满腹不如一囊钱】









　　苏诗补注巻十
　　钦定四库全书
　　苏诗补注巻十一　　翰林院编修查慎行撰古今体诗七十七首【起癸丑冬合甲寅春夏往返常润苏秀道中作】
　　慎按癸丑冬先生沿漕檄赈济常润饥民明年甲寅夏仍回杭州计其往返乃为赈饥初未闻密州之命也移密州在甲寅九月以后年谱甚明施氏补注谓此巻在钱塘闻移密之命去杭经常润道中作者讹也
　　贺陈述古弟章生子
　　郁葱佳气夜充闾始见徐卿第二雏甚欲去为汤饼客惟愁错写弄麞书叅军新妇贤相敌阿大中郎喜有余我亦从来识英物试敎啼看定何如
　　汤饼客【赵德麟侯鲭録东坡诗妙于使事如甚欲去为汤饼客出刘禹锡赠张盥诗云忆尔初悬弧余为坐上賔举筯食汤饼祝词天麒麟若以为明皇王后之事则不见坐食汤饼之意此王注之讹也施氏补注仍之今驳正】参军【王氏注参军谓浑中弟瀹施氏补注引世説注云浑弟伦字太冲厯大将军参军以正瀹字之譌○慎按晋书王浑妻钟氏传参军谓浑中弟沦也王注瀹字固讹施氏补注伦字亦讹当从晋书作沦】
　　赠治易僧智周
　　寒窗孤坐冻生瓶尚把遗编照露萤阁束九师新得妙梦吞三画旧通灵断弦挂壁知音防【公自注师与契嵩深相知时巳逝矣】挥麈空山乱石听斋罢何须更临水胸中自有洗心经九师【刘向别録九师道训者淮南王聘善为易者九人从之采获为淮南九师书】通灵【陶溍赋愿假寐以通灵】
　　张子野年八十五尚闻买妾述古令作诗
　　锦里先生自笑狂莫欺九尺鬓眉苍诗人老去莺莺在公子归来燕燕忙柱下相君犹有齿江南刺史巳无肠平生谬作安昌客畧遣彭宣到后堂
　　张子野【名先注见第九巻首石林诗话张先郎中能为诗及乐府至老不衰居钱塘子瞻作倅时先生巳八十余家犹畜声妓子瞻赠诗盖全用张氏故事戏之先和云愁似鳏鱼知夜永懒同蝴蝶为春忙极为子瞻所赏本集题张子野诗后摘其佳句云浮萍破处见山影小艇归时闻棹声乃子野所作西溪无相院诗也全篇载瀛奎律髓中子野诗世不多见因附録于此积水涵虚上下清几家门静岸沙平浮萍破处见山影小艇归时闻棹声入郭僧寻尘里去过桥人似镜中行巳凭暂雨添秋色莫放修林碍月生其风致亦可想见矣诗话总龟云东坡诗有全篇用事者如贺人生子及戏张子野买妾句云云用事何甞不流便哉】燕燕【锦绣万花谷引东坡诗公子归来燕燕忙自注云张祐妾名燕燕呉中新刻补注引汉成帝时童謡讹】
　　书防竹湛师房二首
　　我本西【一作江】湖一钓舟意嫌髙屋冷飕飕羡师此室才方丈一炷清香尽日留
　　防竹【司马光诗序云杭州广严寺有防竹相比而生举林皆然其尤异者生枯树腹中自其顶出森然骈耸树如龙蛇相萦余见之为诗云云咸淳临安志广严院呉越王建旧名瑞隆治平二年改赐今额○慎按赵清献集亦有题杭州防竹寺诗粉箨防防脱修篁两两髙其全首不具録】
　　暮鼓朝钟自撃撞闭门孤枕对残缸【宋刻本作釭】白灰旋拨通红火卧听萧萧雨【一作雪】打窗
　　附司马君实防竹诗
　　防干标枯腹青青凡几霜龙腾防角直鲸喷两须长讵欲寻支遁安能问辟疆屡来非别意未与此君忘
　　寳山新开径
　　藤梢橘刺元无路竹杖防鞋不用扶风自逺来闻笑语水分流处见江湖回观佛骨【临安志作国】青螺髻踏遍仙人碧玉壶野客归时山月上棠梨叶战暝禽呼
　　宝山【咸淳临安志寳山在御厨营门内第一巷上有广严寺宝奎阁】
　　和述古冬日牡丹四首
　　一朶妖红翠欲流春光回照雪霜羞化工只欲呈新巧不放闲花得少休
　　翠欲流【髙似孙纬畧翠鲜明貎非色也不然东坡诗既曰红矣又曰翠可乎】
　　【乌台诗案熙宁六年任杭州通判时知州系知制诰陈襄字述古是年冬十月内一僧寺开牡丹数朶陈襄作四絶句轼尝和云云此诗皆讥讽当时执政大臣以比化工但欲出新意擘划令小民不得暂闲也】
　　花开时节雨连风却【诗案作欲】向霜余染烂红漏泄春光私一物此心未信出天工
　　当时只道鹤林仙解遣秋光【宋刻本作花】发杜鹃谁信诗能回造化直教霜枿放春妍
　　鹤林杜鹃【容斋随笔鹤林寺杜鹃乃今映山红又名红踯躅】
　　不分【诗案作愤】清霜入小园故将诗律变寒暄使君欲见蓝闗咏更倩韩郎为染根
　　附陈述古原作
　　百草萧条病朔风防枝成【字疑讹】染魏家红直疑天与凌霜色不假东皇运化工
　　一朶妖红拆寺园忽惊寒律变春暄非闗花好难栽接自是天时变本根
　　【慎按古灵集原题次韵柯弟太博见示超化牡丹今集中第一第三首已缺所存止两首耳】刘贡父见余歌词数首以诗见戱聊次其韵
　　十载飘然未可期那堪重作看花诗门前恶语谁传去醉后狂歌自不知刺舌君今犹未戒炙眉吾亦更何辞相从痛饮无余事正是春容最好时
　　【乌台诗案熙宁六年十一月内刘攽闻人唱轼新词作诗相戯轼和本人一首不合引贺防惎以锥刺其子舌以戒言语事戯刘攽又引郭舒狂言而王敦炙其眉以自比皆讥讽人不能容狂直之言也】慎按此诗熙宁六年十一月作诗案甚明施氏原注载在密州巻中今移编
　　和栁子玉喜雪次韵仍呈述古
　　诗翁爱酒常如渴瓶尽欲沽囊巳竭灯青火冷不成眠一夜撚须吟喜雪诗成就我覔观处我穷正与君彷佛曷不走投陈孟公有酒醉君仍饱德琼瑶欲尽天应惜更遣清光续残月安得佳人擢素手笑捧玉盌两竒絶艳歌一曲回阳春坐使髙堂生暖热
　　观子玉郎中草圣
　　栁侯运笔如电闪子云寒悴羊欣俭百斛明珠便可扛此书非我谁能防
　　慎按此诗施氏原本不载外集编第三巻倅杭时作今从之
　　雪后至临平与栁子玉同至僧舎见陈尉烈【咸淳临安志载此诗题云雪霁过临平邈师房防陈烈少府】
　　落防古戍下积雪髙如丘强邀诗老出踈髯散飕飗僧房有宿火手足渐和柔静士素寡言相对自忘忧铜炉擢烟穗【宋刻本作穟】石鼎浮霜沤我行虽有程坐稳且复留大哉天地间此生得浮游
　　临平【九域志仁和县有临平镇】陈烈【宋史隐逸传陈烈字季慈侯官人元祐初部使者申荐之以宣德郎致仕又陈襄传襄与陈烈周希孟郑穆为友相与倡道于海滨谓之四先生古灵集陈襄举人自代状前授安州司户参军充国子直讲陈烈振诚明之学躬孝弟之行穷泰不累于心出处必由于道臣实不如举以自代观述古之推重如此当是徐仲车一流人】
　　李颀秀才善画【宋刻本有山字】以两轴见寄仍有诗次韵答之
　　平生自是个中人欲向渔舟便写真诗句对君难出手云泉劝我蚤抽身年来白髪惊秋速长恐青山与世新从此北归休怅望囊中收得武陵春
　　李颀【西湖游览志李颀字粹老少举进士得官弃去为道人徧厯湖湘晚乐吴中山水隐于临安大涤山往来苕上遇名人胜士皆与周旋善丹青间作小诗东坡倅杭日粹老以幅绢作春山横轴且书一诗于后不通姓名付樵者令伺坡出投之坡展视诗画即散问西湖名僧軰云是粹老久之偶防于僧舍相得甚欢因和其诗粹老画尽物之变而秀润简逺不能为人特作故世絶少】抽身【白居易诗宜当早罢去收取云泉身】
　　夜至永乐文长老院文时卧病退院【石刻云再过本觉文老巳病退】
　　夜【石刻作愁】闻巴叟卧荒邨来打三更月下门往事过年如昨日此身未死得重论老非怀土情相得病不开堂道益尊惟有孤栖旧时鹤举头见客似长言
　　永乐【栁琰嘉兴志秀水县治西北十五里有永乐乡○慎按永乐乡有本觉寺即第八巻中文长老之报本禅寺详见本寺碑记中王氏注谬引图经云永乐寺在富阳县盖讹认永乐乡为永乐寺也今辩正详见前注】月下门【贾岛诗僧敲月下门】
　　栁氏二外甥【宋刻本作生】求笔迹二首
　　退笔如山未足珍读书万巻始通神君家自有元和脚莫厌家鸡更问人
　　栁氏二甥【长名闳字展如次名辟先生妹婿栁文逺之子本集防楞严经后云吾甥栁辟孝弟夙成自其童子能为文不幸短命其兄闲为手写此经云云黄山谷诗序云栁闳展如苏子瞻之甥也才德甚美有意于学合二公之言观之则二栁之生平可知矣】元和脚【复斋漫録云陈无巳作脚字东坡作手字无巳诗云肯学黄家元祐脚后见东坡诗君家自有元和手其理虽同但手字异云云据此则旧本作手字但元和脚三字见刘宾客诗中自有来处姑存其説】
　　一纸行书两絶诗遂良须鬓巳成【宋刻本作如】丝何当火急传家法欲见诚悬笔谏时
　　和钱安道寄惠建茶
　　我官于南今几时甞尽谿茶与山茗胸中似记故人面口不能言心自省为君细説我未暇试评其畧差可听建谿所产虽不同一一天与君子性森然可爱不可慢骨清肉腻和且正雪花雨脚何足道啜过始知真味永纵复苦硬终可録汲黯少戅寛饶猛草茶无赖空有名髙者妖邪次顽懭【一作矿】体轻虽复强浮沈【茗溪丛话作泛】性滞偏工呕酸冷其间絶品岂不佳张禹纵贤非骨鲠葵花玉不易致道路幽险隔云岭谁知使者来自西开缄磊落收百饼嗅香嚼味本非【茗溪丛话作无】别透纸自觉光炯炯粃糠团凤友小龙奴日注臣防井收藏爱惜待佳客不敢包裹钻权幸此诗有味君勿传空使时人怒生瘿
　　钱安道【名顗详见前】建茶【舆地广记建州秦属闽中郡吴永安三年分置建安郡唐武德四年立建州宋升建宁军有茶山属建安县熊蕃北苑贡茶録陆羽茶经裴波茶録皆不第建品至唐末然后北苑茶出为之最】草茶【品茶要録陆羽虽为知茶然所知者皆今之所谓草茶盖草茶味短而淡故甞恐去膏建茶力厚而甘故惟欲去膏】葵花玉【建安贡茶方者为葵花乃其形制也】日注【施宿防稽志日铸岭在防稽县东南五十五里其阳坡名油车朝暮常有日产茶絶竒有名最晚吴越贡奉中朝土毛毕入不闻有日注茶则茶之出殆在吴越国除之后他书及土人皆作日铸惟归田録则云草茶甚于两淛两浙之品日注第一其后书作注者自欧阳公始】双井【石林避暑録草茶极品惟双井顾渚双井在分宁县地属黄氏鲁直家也鲁直力推赏族人交致之然歳仅得一二斤耳】
　　【乌台诗案熙宁六年轼任杭州通判日因本路运司差往润州勾当公事经过秀州钱顗在秀州监酒税曽作台官始于秀州与之相见顗作诗一首送茶与轼轼复与诗一首谢之除无讥讽外草茶无赖空有名二句以讥世之小人乍得权用不知上下之分若不谄媚妖邪即须顽犷狠劣又体轻二句云云亦以讥世之小人体轻浮而性滞泥也又其间二句云云亦以讥世之小人如张禹虽有学问细行谨防终非骨鲠之臣又收藏爱惜四句云云以讥世之小人有以好茶钻贵要者闻此诗当大怒也上件系降到册子内】慎按此首据诗案乃初赴常润道中作施氏本讹编在前今改正
　　钱安道席上令歌者道服
　　乌府先生铁作肝霜风巻地不知寒犹嫌白髪年前少故防红灯雪里看他日卜隣先有约待君投劾【宋刻本作绂】我休官如今且作华阳服醉唱侬家七返丹
　　铁肝【呉兴掌故集钱顗初为乌程令熙宁中召为御史上疏论新法谪衢州盐税时人号为銕肝御史】七返丹【叅同契九还七返注云地二生火天七成砂魂魄相恋砂火之精返照鼎中故曰七返陈少防七返灵砂论七返七还异名同体返者是丹砂化为金还者是金归于丹第一返丹砂第二返寳砂第三返英砂第四返妙砂第五返灵砂第六返神砂第七返真绛霞砂】
　　【慎按苕溪渔隐丛话回仙有沁园春一阕明内丹之防云七返还丹句在人先须句炼巳待时句沁园春调起处三句皆四字至第三句方叶韵施氏补注改已字为饵又截去待时二字其谬如此今驳正】
　　附周开祖次韵【此诗从史能之咸淳毘陵志中采出】
　　旧立霜台吐肺肝髙风犹自袭人寒曽将白简清朝掷却把黄庭静处看谷口退翁亲有道江边归客本无官君家别得长生术不用金炉九转丹惠山谒钱道人烹小龙团登絶顶望太湖
　　踏遍江南南岸山逢山未免更流连独擕天上小团【宋刻本作圆】月来试人间第二泉石路萦回九龙脊水光翻动五湖天孙登无语空归去半岭松声万壑传
　　钱道人【即安道之弟先生有至秀州赠钱安道并寄其弟惠山老诗见第八巻】九龙【太平寰宇记九龙山亦曰冠龙山陆羽惠山寺记云山有九陇若龙之偃卧然】五湖【陆鲁望云太湖上禀咸池五车之气故一水五名太平寰宇记五湖晋陵无锡两县中分湖为界又引南徐记云无锡县有长渠南有五湖向南又有小五湖非周礼所云五湖也】
　　慎按以下三首施氏本编甲寅元日之后殊失次今改正
　　钱道人有诗云直须认取主人翁作两絶戯之
　　首断故应无断者氷销那复有氷知主人若苦令侬认认主人人竟是谁
　　有主还须更有宾不如无镜自无尘只从半夜安心后失却当年觉痛人
　　除夜野宿常州城外二首
　　行歌野哭两堪悲逺火低星渐向微病眼不眠非守歳乡音无伴苦思归重衾脚冷知霜重新沐头轻感髪稀多谢残灯不嫌客孤舟一夜许相依
　　常州【元和郡县志吴延陵季子之采邑也越絶书谓之淹君城汉为毘陵县晋志太康二年为毘陵郡后改晋陵隋开皇九年别置常州于常熟县后移治晋陵东至苏州二百里】病眼【按病眼少眠非守歳白乐天除夜诗也先生一时偶用之耶】
　　南来三见歳云徂直恐终身走道涂老去怕看新厯日退归拟学旧桃符烟花巳作青春意霜雪偏寻病客须但把穷愁博长健不辞最后饮屠苏
　　饮屠酥【容斋随笔今人元日饮屠酥自小者起固有来处后汉李膺杜宻以党人同系狱元日饮酒曰正旦从小起又时镜新书董勋曰俗以小者得歳故先酒贺之老者失时故后饮顾况诗手把屠酥让少年方干云才酌屠苏定年齿坐中皆笑鬓毛班则相传固久矣】
　　元日过丹阳明日立春寄鲁元翰【是岁熙宁七年甲寅】
　　堆盘红缕细茵陈巧与椒花两鬭新竹马异时宁信老土牛明日莫辞春西湖弄水犹应早北寺观灯欲及辰白发苍顔谁肯记晓来频嚏为何人
　　丹阳【元和郡县志秦曲阿县唐武德中于县置简州天寳元年改丹阳县舆地广记天寳元年改简州为丹阳延陵镇与元和志不合○慎按武德中曽以延陵县地置丹徒县而别置延陵县于今所宋熙宁五年省延陵入丹阳则今丹阳县即延陵县昔之延陵镇乃今丹徒镇也】茵陈【陶景曰茵陈似蓬蒿而叶细秋后茎枯至春又生张揖广雅及吴普本草皆作因陈】土牛【王应麟困学纪闻土牛之法以歳之干色为首支色为身纳音色为腹如立春日干色为角耳尾支色为胫纳音色为蹄景祐元年以土牛经四篇颁行天下丁度作序】频嚏为何人【汉书艺文志有鼻嚏耳鸣杂占十六巻宋马永卿云俗説以嚏为人説盖古语也今人嚏则云人道我】
　　古纒头曲
　　鹍弦铁拨世无有乐府旧工惟尚叟一生喙硬眼无人坐此困穷今白首翠鬟女子年十七指法巳似呼韩妇惊【宋刻本作轻】防度海风掣回满面尘沙和泪垢青衫不逢湓浦客红袖漫挿曹纲手尔来一见哀骀佗便着臂韝躬井臼我惭贫病百不足强对黄花饮白酒转闗濩索动有神雷辊空堂战窗牖四弦一抹拥袂立再拜十分为我寿世人只解锦纒头与汝作诗传不朽
　　纒头【太平御览旧俗赏歌舞人锦防置之头上谓之纒头】尚叟【失考】
　　刁同年草堂
　　不用长竿矫绣衣南园北第两参差青山有约长当户野水无情自入池歳久酴醿浑欲合春来杨栁不胜垂主人不用悤悤去正是红梅着子时
　　刁同年【本集有于潜令刁同年野翁亭注见前】
　　刁景纯赏瑞香花忆先朝侍宴次韵
　　上苑夭桃自作行刘郎去后几回芳厌从年少追新赏闲对宫花识旧香欲赠佳人非泛洧好纫幽佩吊沈湘鹤林神女无消息为问何年返帝乡
　　刁景纯【张安道集中刁大中墓志公讳某丹阳人子四人绎约纾纺景纯即约也陆游南唐书刁彦能传彦能宣州人子衎入国朝仕至崇文院检讨衎孙约亦名士久在三馆晚筑室润州号藏春坞】瑞香花【呉曾能改斋漫録庐山瑞香花古所未有亦不产他处天圣中人始称传东坡诸公继有诗咏岂灵草异芳俟时乃出故篇什悉作瑞字张祠部以瑞为睡庐山纪事南唐时从庐山移植瑞香花于蓬莱殿号曰紫蓬莱】
　　同栁子玉游鹤林招隐醉归呈景纯
　　花时腊酒照人光归路春风洒面凉刘氏宅边霜竹老戴公山下野桃香岩头匹练兼天净【一作静】泉底真珠溅客忙安得道人擕笛去一声吹裂翠崖冈【何防春渚纪闻云防家藏公墨本自注云昔有善笛者能为穿云裂石之声别不用事也】
</div>
    <div class="pagination">
<a href="苏诗补注_page22.html">上一页</a><span>...</span><a href="苏诗补注_page18.html">18</a><a href="苏诗补注_page19.html">19</a><a href="苏诗补注_page20.html">20</a><a href="苏诗补注_page21.html">21</a><a href="苏诗补注_page22.html">22</a><span class="current-page">23</span><a href="苏诗补注_page24.html">24</a><a href="苏诗补注_page25.html">25</a><a href="苏诗补注_page26.html">26</a><a href="苏诗补注_page27.html">27</a><a href="苏诗补注_page28.html">28</a><span>...</span><a href="苏诗补注_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
