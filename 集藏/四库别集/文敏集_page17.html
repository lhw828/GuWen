<!DOCTYPE html>
<html>
 <head>
  <meta charset="utf-8"/>
  <title>
   文敏集 - 第 17 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文敏集 - 第 17 页/共 20 页
  </h1>
  <div class="content">
   维我大父逹卿公其先系出闗西唐末有官于闽者因家浦城后子孙益盛散居建阳崇安崇安之有万大府君者尝遇异人示以葬地由是始迁瓯宁之杨墩杨墩之后有三十府君者复迁建安之龙津公其裔也祖讳文徳父讳伯逊皆隐徳弗耀母黄氏公之生手有骈指平生敦厚质实不事浮靡公平正大无所阿徇事亲敬长而孝弟之行笃待人接物而忠厚之意隆宗党有防不能举者为殡葬之孤贫子女无所依者为收养之重先祖之祀而躬致其诚命诸子攻医以济人之疾嵗防则推衣食以赈饥寒牛疫则出赀广市以助耕者率族人以惇睦化奸盗为善良尝募人植木于山戒子孙勿鬻惟施为学舍寺观舟梁及与人养生送死之用每嵗首则设酒食防乡人戒毋燬山林恐伤昆虫草木之生有截流毒鱼探巢取雏者皆予之钱糓深劝其勿为有闘争忿防贪妬狼戾者悉谕以福祸皆乐然感悔于时左丞阮公受命守闽闻公名礼公为之师故政无苛虐而人赖以安非惟公之行谊着于乡而仁爱及乎物者如此凡公所以见于日用云爲之间者一出于天性之自然未尝有纎毫矫激而为之也以是人无少长贵贱咸知公为长者至于今仰慕之弗忘娶谢氏继阮氏俱有贤徳子男五女三公以洪武戊午十一月二十二日终享年七十有四以乙丑十一月二十六日葬建宁城东白鹤山之麓公卒时荥甫八嵗思惟公之训诲谆切拳拳服膺而弗忘及今忝以文学受知圣天子歴官词林春坊遂兼拜文渊阁大学士之命恩荣宠眷二十余年矣距公之殁又几五十年遗泽既敷而嗣益蕃音容虽遐而训言在耳公之行实其详巳载于铭志兹不具述第叙其槩以见公之所以锡佑于后者如此用勒诸墓石俾来者有所征焉敬为之铭曰
　　维我杨氏闗西肇基继官于闽益衍其支转徙龙津粤由显祖积行累仁暨于大父大父之生孝友是敦捐赀发粟急难周贫知无不为惟义所在虽物之防弗忍害病者予医死者为葬奸盗革心惠及乡党闽有守帅礼公为师厥政弗苛民所庇依先茔之山募植材木用以广施弗私弗鬻公虽云亡遗爱在兹矧我后裔宁不怀思闽山峩峩惟公之徳闽海汪汪惟公之泽爰作铭诗以示后昆庆源所钟永世其传
　　故翰林侍读学士朝列大夫张公墓碑
　　故翰林侍读学士张公志道闽之先辈君子也其徳义学识为当时尊尚予恒以生晚不及亲炙为恨公之孙隆以前刑部主事刘子钦所述行状来请铭予读之慨叹先辈之不可及尚敢铭公墓乎然以隆之请坚确弗可得而辞也按状公讳以宁志道其字也元赠礼部尚书讳留孙之孙中奉大夫福建江西行省叅知政事讳一清之子其先有光禄大夫讳睦者自光之固始从王审知入闽始居古田之梅溪至公曽大父世延再迁邑之云津坊一清先娶廖氏生三子頥兴野俱防而廖卒继娶陈氏有贤徳训育廖所生如巳出陈既有娠一夕梦小儿擎荷叶向月而拜觉而公生赋质清粹神采煜煜襁褓中即嗜读诵甫六嵗日记千言尝与羣儿逰寺中僧人难之以对公随口酬应意甚超卓闻者歆羡八嵗时人讼其伯父逮于狱公忿不能平诣邑伸理令异其言有条序命赋琴堂诗立就且出语新竒伯父由是得释年十五承父命往宁徳受学于韩古遗越五年方归学业大进乡之学者莫不推许之登元泰定丁卯进士第初任黄岩州判官不逾年以计擒捕海冦殆尽民赖以安继陞真州六合县尹有惠政及民以丁内艰去官服阕将上京师为兵所阻教授淮南者十年王钝石光霁皆其门人也后复征至国子助教累官至翰林侍讲学士中奉大夫知制诰兼修国史祖考皆赠官祖母赖氏母廖氏陈氏妻宋氏皆清河郡夫人既入国朝拜翰林侍读学士朝列大夫知制诰兼修国史每承顾问多所禆益赐诰褒谕恩赉特厚焉洪武己酉夏六月奉命赍诏印使安南封其国王未至而王卒国人请授其世子公不聼遣人请命于朝且教其世子服三年防并令其国人效中国行顿首稽首礼朝廷嘉之赐以勅书比之陆贾马援并御制诗八篇以奬谕之未几得疾卒实庚戌五月四日也公生于元大徳辛丑四月十有五日至是春秋七十其在安南八阅月著书不少倦临终自为挽诗意豁然也讣闻勅礼部遣官归其柩所过有司设祭仍给在任三嵗禄以赡其家以某年某月某日葬邑之极乐山初娶太原宋氏生子四人烜燧炜煜继娶大名宋氏生子炬烜燧炜早世煜以明经举湖广蒲圻知县炬以茂才荐任江西新淦知县官至刑部员外郎并着政绩孙男七垣圻埴坦埏埙坛埏任南雄保昌儒学训导更名隆煜之子也公所着文有翠屏藁淮南藁南归纪行安南纪行集春秋春王正月考故翰林学士金华宋景濓浏阳刘三吾皆称公之文章瑰杰逈出流軰而非后学所及其尊敬仰慕于公者甚至予以末学又安能称颂公之遗徳防因不揆芜陋而为之铭铭曰
　　世徳相传厥为名族固始徙闽肇于光禄积善流庆楙毓文儒欝如乔松温若美瑜富有才华早登科第敭厯中外英声歘际我皇明奉职词林用禆益恩眷弥深使节煌煌逺临交阯夷俗丕变龙顔以喜宠命方降讣音逺来天语兴嗟失兹良材爰归其柩复卹厥家生荣死哀绰有光华墓门有碑以昭厥徳维公子孙永世承式
　　故奉直大夫兵部职方员外郎致仕周君墓碑
　　正统三年夏四月五日兵部职方员外郎致仕周君岐凤以疾卒于家讣闻其子翰林侍读叙泣而告曰叙于先君子生不得侍左右而致旦夕养疾不得躬侍汤药殁不得受遗训而送终不孝之罪大矣先生知先君子为深而辱教于叙者久幸哀而赐之铭俾得树碑墓道用昭先徳于永久庶尽人子之万一予重其意不容以老倦辞为之述曰周氏言之大族其居吉水泥田者世以儒显宋季有讳应龙号磻洲者举绍定进士为时名儒其子京孙直寳谟阁以言诋贾似道去官直阁之从子厚号亦山者君之曾祖也元以明经领乡贡荐入舘阁预修三史上言以宋为正统不合而去终鳌溪贞文书院山长讳闻孙者君之祖也赠奉直大夫职方员外郎讳观号彬彬者君之考也君讳鸣字岐凤性质頴敏而嗜学才识髙迈襟度逹言论侃侃如也洪武甲戌以经明行修荐为桐城县学训导既至严立教条劝课启廸有方诸生自是乐学出而决科取士者相继后以外艰去服阕擢即墨主簿优于为政藩司因遣同御史佥事往登州谳强盗狱盗七十三人而称屈者四十五人御史欲不与辩君察其情果滥乃具为御史言四十五人者悉得不死防兵兴所司命县民出鐡资军需君奏鐡非所产请出府库积鐡以抵用庶苏民力又命民输豆赴军而凖其嵗赋巳而复征其米俾以钞偿豆君复奏豆米俱征失信于民也请从初令且连奏便民十余事朝廷皆纳其言民甚徳之永乐甲申征授国子学正明年太宗皇帝幸太学预筵宴袭衣之赐未几擢汉府纪善初甚见礼待时王府私有壮士三千非兵部籍发者及所为多不法君輙具諌王虽面从而心忌之王尝开寳贤堂以延问羣臣实欲招匪人为异谋也君心知之因作堂箴寓规讽之意王益忌之防大驾北巡王拥重兵出入君言王宜抑兵威守藩臣礼遂激王怒翌日宻令卫士诟侮君及君以白王令质于仪卫司巳而独送于朝欲搆诸重狱时仁宗皇帝监国察知君以諌忤王无他咎遂降长洲儒学教谕一以教于桐城者教其徒三为闽淛乡试考官所取士多得人秩满赴行在陞国子博士至南京召见于文华殿慰谕甚至且期以大用寻丁继母忧服除用荐陞今官时方清理戎籍而职方事尤剧君至剖析无滞僚寀服其能三载考最赐诰命阶奉直大夫赠考妣如制宣徳乙卯乞致仕以归至是终于正寝歴年七十有五娶彭氏赠宜人继室王氏封宜人俱有懿徳子男三人长日勉次即叙以永乐戊戌进士入翰林院累陞侍读又次曰广女二人前兵科给事中金昭伯庐州儒学训导彭埙其婿也孙男七防涣复巽同伯咸恒女三人曽孙男二人女二人叙将归卜是年某月某日合葬于里之锦峯山宜人王氏之兆呜呼君为人孝友婣睦急于济人甫十嵗母李氏宜人卒哀毁不自胜见者称叹筮仕桐城即迎父就养及卒奉柩归至小孤舟将为风覆君仰天而号风随以定教育二弟冠婚尽礼合三从之亲为一爨人近千指服用皆有常度着家范十数条以示子孙族子弟性敏者悉令肄经学取禄仕其有殁官不能归葬者必为经理而归之尝遇清江艾时春之官宁海道为冦所伤且掠其赀君求药愈之而复赆之其尚义类如此少从季父子霖族兄仲容受书经旁及他经传故学有原委为文浩瀚沈实无浮薄之疵晚号退斋有退斋藁六十巻藏于家别着尚书通春秋纂要授学者惟君以衣缨之裔文章事业既足以克绍前美而诗书礼义之泽又足裕后人是可谓贤也巳铭曰
　　吉多右族世繁且昌传数百年弗坠而彰文江之濵逺矣周氏庆泽之流诗书礼义卓卓磻洲学正而淳抑有贤嗣为宋直臣子孙硕蕃世济厥美猗欤职方誉望斯伟教严道尊学者仪刑謇謇其言藩国用惩言虽弗行我则无愧仁庙之知谓将重寄作属夏官弗究嘉猷年既耆迈式遄归休以逸厥躬以乐厥志胡未百龄溘然遐逝锦峯之山有髙其坟铭昭不朽君其永存
　　追封西宁侯宋公墓碑
　　自昔帝王之兴必有英贤为之辅翼然后戡定祸乱以成大业我太祖髙皇帝膺受天命龙兴濠泗于是虎贲鹰扬之士乗时而出云合景从不数年间芟夷羣雄荡平宇内遂正大统何其盛哉方其时鳯阳之定逺宋公隐约田里抱负才器慨然欲自见于当世适元政不纲四方骚动因窃叹曰国事如此将必有真主受命而兴乎及闻太祖举兵逺迩咸附即偕其子国兴及晟上谒时得叅预谋议是嵗壬辰随军克濠州复征贾鲁败之即授管军万户甲午从克五河泗洲盱眙等处并子国兴俱授总管乙未又从征克复和州渡江下采石太平遂攻溧阳丙申从攻蛮子海牙水寨破陈也先营克复建康授广徳元帅丁酉克宣州遂留守御改授天宁奕元帅以年老还建康晟累从征伐有功先以兄国兴殁于王事命袭兄职己亥始得代公为元帅公既以耄疾闲居每奋曰吾父子幸际圣明以开万世太平之业惜吾老不能效尺寸然犹有望于吾儿竭尽忠荩耳厥后晟积功累陞至龙虎将军山西大同都指挥使洪武乙丑公以疾没上命治坟茔于京都聚寳门外雷家庄葬焉给赐其家甚厚嵗丙寅晟为右军都督佥事遂得推恩以其职封公阶骠骑将军晟既调中军累充总兵征伐迤西及辽东五开诸处临机决胜茂着勲绩太宗皇帝入承大统晟朝京师陞后军都督府左都督是年选晟第四子琥为驸马都尉尚安成公主继而兵部臣言晟第二子瑄先任府军右卫指挥使而战死于灵璧为请上特命晟之第六子瑛袭瑄职永乐甲申瑛复选为驸马都尉尚咸宁公主晟既佩平羌将军印总兵甘肃号令严整奠安一方而西北部落相率降附由是进封西宁侯食禄一千一百石丁亥七月晟以疾没官归其防葬南京之祖茔以琥袭爵甲辰仁宗皇帝即位琥以事削夺洪熈元年春正月复命驸马都尉瑛袭父侯爵并署宗人府事给以原禄子孙世袭公讳朝用今上即位改元宣徳始加赠公及公之考壹皆为西宁侯妣朱氏配陈氏皆为西宁侯夫人男七人长曰国用早世次国兴以功授总管殁于王事次国祥次晟晟累官至后军都督府左都督进封西宁侯次昱任山西布政使次晔次旻女若干人孙男七茂瑄瑜琥玘瑛瑾孙女若干人曾孙男若干人曰杰任指挥使曰伟任指挥同知曰俊任指挥佥事曰俨曰佑俱任正千戸曾孙女若干人瑛闲尝告予曰惟瑛菲薄叨承祖父遗烈得以聫姻戚里享有封爵斯实先徳敷佑所致其奚敢忘然夙夜思惟吾祖当草昧之初遭遇太祖髙皇帝兴王之运与吾父两世戮力屡从征伐茂着勲庸而吾祖不幸年迈负疾家居厥功弗显瑛仰荷余防叨有厚禄虽防国家恩荣盛典宠贲九京而墓碑无文何以示后幸赐一言以褒拂之非惟足以彰朝廷之厚恩尤足以昭先徳于无穷也予弗获辞因为序次其槩而系之以铭曰
　　昔在太祖受命而兴天戈所向莫之敢婴贤豪景从云龙风虎经营四方罔不顺附维时宋公黙识事机发迹田野真主是依岂惟公能公又有子竭诚效忠折冲御侮群防剪除公亦年耄负疾家居辞荣履道子既克肖懋建厥功诸孙实贤爵位益崇九京茫茫不可复作龙光昭回以慰漠雷庄盘盘有威斯阡铭以昭之永世其传
　　故明威将军建宁右卫指挥佥事赠昭勇将军福建行都司都指挥佥事徐公墓碑
　　洪惟圣明诞膺天命一时豪杰防勇之士云合景从相与经营四方遂成大业若故明威将军建宁右卫指挥佥事徐公讳义者和州人也裔出栢翳歴世以来代有显官至元之季公之父曰夀才畧过人轻财重义赈济穷乏有若渴饥及兵兴逺迩骚动公父子俱处兵间初从平章额森特穆尔后因靖海侯呉公来归相率渡江克太平定建康授领军万户尝以力战创甚命公代之抚其背曰继吾志者汝也盖公为子弟时尝慨然有大志不营治产业刚毅正直膂力过人好读孙呉书意有所合则抚巻而喜平居以骑射击剑为乐至是代父戍守江隂施设布置人咸异之呉元年从征伪呉张士诚每战能跃马挥刀作虎吼突入其阵众皆披靡决战之际虽矢石交集血流至踝弗顾也卒成其功继克明州福城延平还定昌国防兰秀二山洪武元年授昭信校尉江隂卫百户三年陞武畧将军汝宁卫副千户从信国公克瞿塘进取西蜀五年复从岐阳王北征沙漠公奋勇深入擒获甚众然不妄杀掠所至之处人多归之无不爱戴之若父母焉又能抚恤士卒与同甘苦故得其死力而功能益着十一年授明威将军建宁右卫指挥佥事号令整肃偹御有方缮修力役劳逸适均人心悦服二十一年春得疾且剧即却药曰死生有命岂医药所能疗耶顾其子信曰汝曹当忠以事上正以率下勇以御敌仁以抚众则臣子之道尽矣言讫而逝其生巳卯终于戊辰享年五十明年信弟侃奉柩祔葬祖妣之茔在瓯宁城北之烟源山也配李氏有贤行年四十二而殁始封恭人追赠淑人子男三人长即信次侃次仪女一人早世孙男六人祯祤禧祉祎祺信既承父职嵗壬午率兵至汶上从王师入京陞怀逺将军建宁右卫指挥同知永乐丙戌调征交阯既还重沐恩赉以旌其功嵗乙未来朝特陞福建行都司都指挥佥事授昭勇将军赐以金币给以驿传仍推恩其先世考妣故公有昭勇之赠距今十载信慨念公之墓石无文恐徳美不彰以予家建宁知公为详因以状请铭予不得辞遂叙次其始终而为之铭曰
　　天啓圣明眷命实隆龙飞渡江豪杰云从桓桓徐公父作子述决机制胜有纪有律奋勇敌忾实为骁防万众一呼孰婴其锋闽淛既平旋定西蜀漠北以清降附相属奏凯论功授官建宁莅职恪恭号令严明知命之年疾乃却药孰不有死公死无怍后嗣克贤益振武功宠命荐加显于褒封烟原盘盘土厚山环勒铭贞石永世弗刓
　　先考少傅公墓碑
　　呜呼我先考少傅公克承世徳啓佑后人而小子荣猥以科第发身偹员翰林歴事三圣恩遇日隆褒封之典及先世者咸得如秩先考永乐十年赠奉议大夫右春坊右庶子洪熈元年再赠资善大夫太子少傅兼谨身殿大学士宣徳五年加赠荣禄大夫少傅工部尚书大学士如旧呜呼国家恩礼极甚盛矣岂小子荣能致之是盖先徳不亡者存焉荣谨叙次勒之贞石用昭示永久先考讳伯成字士美汉太尉震之后有官于闽者子孙家焉遂为闽人逺祖万大府君之季子三十公居瓯宁族益盛人因称所居之地曰杨墩子孙复自杨墩徙建安曾祖文徳祖伯逊俱隐终考逹卿积善乐施与家日以大先考承积累之厚益图宏逺自少端谨言动若老成人孝于父母生事葬祭无爽于礼处兄弟极友爱兄伯祥蚤逝抚其子女七人咸底成立睦亲姻赒贫困意豁如也尝曰裕后莫如诗书之教庠序英才所出乃遣荣从邑博士学而谕之曰立身显亲此其阶也惟勤励庶克有成复念乡人子弟贫无所授教乃开义学招师儒聚而教之与人交始终以诚人有过必规正之故所与防者多善人邑大夫屡欲荐之恳以亲老辞后复举孝防至京师以荣官于朝赐归喜谓荣曰予素无仕进意兹得遂愿念圣恩无以报在汝勉之既归益自晦养虽藩臬官长按临郡邑亦不接见所居傍近有云际山作草堂其中布衣韦帯日同亲友濯清泉翳茂林赋诗饮酒休休如也复搆楼数楹积书其上曰吾以此遗子孙使无忘世训常驰书戒荣惟以忠孝大节未尝一语及家事荣尝受上尊之赐寓归为寿至日招亲姻防享后三日复召所亲酌之曰人生如白驹过隙求无愧怍斯可也众异其言是夕沐浴具衣冠危坐命取乡人债劵焚之语家人毋厚葬母泥隂阳家人环侍而泣复谕之曰母泣死生常理言讫而卒实永乐六年四月丙午也享年五十有六是年九月癸酉葬杭陇山之原先母夫人刘氏讳顺瓯宁世家自幼知书贞静柔懿相先考起家妇徳母仪为闺门矜式享年五十有五先考殁后六月甲午卒又二月甲申祔葬焉初赠宜人再赠夫人加赠一品夫人子男五人长荣次富次惠信贞女四人呉寿刘溥雷镡童衡其壻也孙男十有二人女十人曾孙男六人呜呼我先考积徳累善身不食其报而小子荣叨享厚禄曾不终养仰赖圣明荐隆恩典用昭先徳足以表着于世光庇我后人呜呼为徳之报良有征哉
　　墓表
　　故嘉议大夫礼部侍郎蒋君良夫墓表
　　士之生世有所抱负莫不欲见于有为然恒有弗克遂其所欲者及其荐跻融显方将效用于当时则夀年弗逮赍志而殁可胜悼哉予友蒋君良夫实其人焉良夫讳骥世居杭之钱塘自少頴悟知读书年十二选为郡庠生从师受春秋经贯通三传得笔削之防弱冠领江浙乡荐登洪武庚辰进士第释褐擢官行人尝奉命出使郡国皇华之光照暎道路盖君姿貌清俊而神气秀朗所至人皆仰其风采焉永乐初用荐与修太祖髙皇帝实録既成赐白金防币袭衣陞翰林院检讨自是日居秘阁得尽阅古今天下之书而学识益进声誉益隆未几复与修永乐大典承命为副总裁书成忽为人所连逮系狱十有余年君处之怡然未尝有纎芥不足之色人皆以为难能谓非行素之士不至此也洪熈改元蒙恩得释陞左春坊左司直郎事今上于储宫小心谨慎克尽厥职既受勅命阶承务郎且得推恩封父均美如其官母妻皆安人今上即位宫臣咸被恩迁秩遂陞翰林院侍讲与修太宗仁宗二圣实録既成有白金文绮袭衣之赐进翰林侍讲学士不两月天官奏六部阙贰副之职上特命廷臣各举所知于是得八人焉而良夫其一也遂拜礼部右侍郎命下之日士林称庆皆以为儒者之荣遇莫此为盛矣君莅事曾未兼旬而遽以疾卒宣徳庚戌七月丙寅也呜呼惜哉翌旦尚书胡公以讣闻皇上为之嗟悼亲为文遣官谕祭命给驿载其柩以归诏有司为治坟茔恩徳之厚蔑以加矣其孤琳痛其父之奄弃惧先徳之或泯乃属监察御史同郡姚起东为述行实来请予言将镌石树于墓道以垂不朽予与君同年又同官翰林弗可以辞按状君之髙祖讳某曾祖讳某祖讳秀实皆隐徳弗耀父均美笃善好义以长厚称于乡母姚氏端重有福气善持家配金氏有淑徳贤于内助子四人长曰防次琳次瑛次某女三人长淑清适王衡次淑明适冯昱一在室孙男四人惟君才性通敏胷次坦夷居家庭则克尽孝友处姻族则敦尚和睦待賔朋久而能敬驭仆严而有恩至于莅官在职公勤亷慎温雅和平操履坚确信义兼孚是以人无怨恶时称忠厚焉虽然君履歴之详已具于少傅西昌杨公藏墓之铭兹不重着故特举其大槩与其有所蕴蓄而未及施为可深惜者俾刻于墓石庶几后之人得有所考见焉
　　故宜人张母陈氏墓表
　　宗人府经歴张珂母宜人陈氏以宣徳三年十月十七日卒于家明年春正月讣始至北京珂哭踊几絶已乃匍匐奉状谒予请文以表宜人之墓拜且泣曰珂不肖罪孽深重祸延吾母奄忽弃养抱痛终天曷其有穷今将归卜以是年某月某日奉柩葬于某山之原然吾母平昔徳善惟先生以姻戚素所知者幸赐一言刻之墓石以垂不朽庶少纾不孝之罪也予弗获辞按状宜人讳妙善某之女也世居建安之璜溪生元至正丁酉六月癸丑赋性温淑沉静寡言而尤习于女事甫笄为择所宜嫁得里中张伯铭遂以配焉既归事舅姑以孝处宗族以和相其夫以敬时族姻里邻咸私相谓曰张氏可谓得贤妇矣舅姑亦喜曰兴吾家者必此妇也舅姑既没哀痛号泣殡敛葬祭皆克尽礼嵗时追慕哀痛有加焉伯铭尝以赋役居外宜人综覈家务皆有条理至于祖宗之祀姻戚之礼賔客之奉无不适宜而敬老抚防赈贫卹匮又其余事也乡里有假贷者随所有輙应之其偿与否不较也治家有礼法御诸妇役婢仆皆有恩意尤笃于教子以珂性识聪敏即劝伯铭遣入邑庠受经遂登永乐丙戌进士第歴官行人至赣州府知府以转今官珂守赣时即迎以就养既至郡民莫不瞻奉尊敬而宜人深自谦抑服食俭素畧无所増毎闻公堂有鞭扑声輙令人觇之潜加戒止俟珂公退即训饬之曰为民父母宜以寛恕存心若少加鞭棰伤其体肤岂为民父母之道哉珂尝以俸禄之入制轻暖市肥鲜以奉宜人即欝欝不乐曰吾之意岂在口体哉珂自是随丰俭不敢违闻者莫不称叹既而归乡言动无异平时而执礼逾谨躬服劳勤弥老弗倦至疾笃嘱伯铭曰珂至宜训以竭诚报国无以我为念且丁宁诸子妇以奉法守礼为先勿贻外人笑也遂瞑目而逝享年七十有二子三人长即珂次善早夭次璡女二人长适魏徳次适魏珷孙男六人曰吉曰夀曰庆曰安曰宁曰祥孙女五人长适予次子让次适同里陈某余在室曾孙二长文显次文逹呜呼女妇之徳仪刑闺门之间固弗得大着于外然孝子欲显其亲则又不能不托之于言以垂不朽况宜人于妇徳母仪兼尽其美而又乐善好义以夀考终皆非人之所能及而予于宜人之淑徳贤范又耳熟而目击者乌得不表而出之遂为叙次其槩俾劖诸墓碣以昭示于悠久焉
　　赠奉议大夫兵部郎中田汝楫墓表
　　为善者必获福理之自然也然世有积善行义而不膺爵命隐约以终至其没也乃得防褒赠之典以为身后之荣者兹岂非徳义所施而有以获报也乎今兵部武库司郎中田忠之父汝楫卒之后十有九年为洪熈改元之初始得以忠推恩褒赠如其职配王氏为宜人宣徳巳酉之秋忠以公务来北京乃述其父行实来请予文以表诸墓予与忠交契甚厚素知汝楫之为人故弗获辞按状汝楫字仕济姓田氏其先夀州之下蔡人元之世有讳某者为总辖官仕济之髙祖懋为淮西亷访司副使曾祖某仕提举祖讳盛国朝授太平宣城同知改知州永新后调福建行都司断事亷谨自持其后以老致仕卒于建宁葬城南之覆船山仕济因守父墓乃置田筑舍家于城中遂为建宁人仕济资禀惇厚聪敏过人事亲克尽孝敬处乡防姻戚克着信义言不妄发发必中理人不滥交交必君子家庭之间自老及防翕然以和至于应官府处家事皆有条序纎毫罔失平居喜读书而尤攻性理之学训诲诸子必谆谆仁义之言外甥午初生而母死无鞠育者即于乳抱中挈归养之爱如己子竟克成立生物之防必爱惜之每见地上行蚁輙迂迹以避惟恐践之以伤其生家畜鸡豚非祀先奉亲待賔不忍轻杀深喜建之山水秀丽时时出逰必吟咏笑傲终日尽醉而归人皆称为寛厚长者卒之嵗实永乐丁亥三月己巳也距其生元至正丙戌三月己亥享年六十有二祔葬覆船山先茔之次配即王氏有淑行江西吉安人子男三长即忠次宁次福忠由邑庠生登永乐甲申进士第选入翰林为庶吉士未几擢兵部主事考满陞今职焯有声誉宁福及三女皆早逝孙男三曰贞曰恭曰敬贞克务学孙女三曰善曰惠曰喜呜呼仕济抱负才器足以有为然卒以隐终诚可谓纯笃修洁之君子矣复何憾哉况复有贤嗣若忠者位跻显融荷防恩命褒其先世光被幽壤则仕济虽死犹不死也乌得不表而出之以示后世庶防为善者有所劝焉
　　文敏集巻十九
　　钦定四库全书
　　文敏集巻二十　　　　　　明　杨荣　撰墓表
　　国子监丞张缉熈墓表
　　永乐癸卯五月二十五日国子监丞张显缉熈卒于官予既徃哭而又为文以祭之今其防归葬于故乡某山之原子某以翰林侍讲余正安所述行实请予表其墓予于缉熈有姻连之好谊不可辞按状缉熈之先居湖广之兴国州世业儒曾祖彦文祖仁杰皆隐徳弗耀元季其父明善号诚斋者以避地移居豫章之奉新遂为奉新人缉熈生于甲辰六月十二日自防岐嶷不羣性识頴敏有志于问学诚斋屡迎师训诲之及长复从教谕张克静学书经得其指归才誉日振洪武中被荐为邑庠训导谒选于京师适有诏选儒者教武臣子弟吏部乃以缉熈等十人应命未防擢靖江王府教授寻以外艰去职嵗壬午复选入中秘与修太祖髙皇帝实録永乐初书成防赐白金文绮袭衣陞国子学正丙戌三月朔上幸太学舍菜礼成御筵命讲宴赉师儒缉熈亦获与焉时人以为荣永乐戊戌秩满陞国子监丞莅事公勤惓惓以经理学舍为务以劝惩淑慝为心故能赞辅司业贝公宗鲁及与六堂师儒恊恭和严申学规激励后进于是诸生数千人肃然敬服莫不以缉熈为能尽职也呜呼缉熈始为学正时生徒不过数十人其中成徳逹材者居多及处是任尤能切切诱掖奬励以致擢巍科登显仕者率自太学出由是声闻益着而作兴之功贤于前人逺矣自非际遇昭代得以行其志又孰能知缉熈之才之贤若是乎尝自以行已率直号曰憃叟故名其所为诗文曰憃叟藁凡若干巻藏于家享年六十娶同邑王氏初未有子以外侄戴氏子兴为后寻侧室杨氏生子三人兴闾赦生腊生女一人巽顺嫡生同邑廖子彤其婿也予以缉熈平生志节有足书者其没也乌可泯故摭其槩表诸墓以告来者
　　陈处士墓表
　　三山陈处士之没也今已四十有一年其诸孙翰林修撰曰枨字叔刚者始奉前真定某县教谕刘彦行所述行实来请文将勒之墓石用垂不朽叔刚秀敏而质实由进士释褐拜监察御史与修两朝实録遂陞今官夙夜恪勤笃学励行孜孜焉志于逺大思有以显扬其祖考盖可尚已予因告之曰昔欧阳公有云非敢缓也盖有待也由此观之抑何汲汲于表先墓哉叔刚泣且拜曰敢不敬承先生之训然有父命不得文以慰先祖之灵吾父之哀痛何由而释哉予于是弗克辞既阅其状则知处士之为笃行君子孝于其亲友于兄弟厚于婣族而仁于里闾尝有族人困于赋役尽鬻其产业而出居外境者处士力劝其还割己田搆室庐以居之有女子孤防无依者收养而婚嫁之坟茔无主后与子孙贫乏弗克展祀者嵗时为祭扫如礼尤乐于施予见贫不能自存者觧衣推食惟恐后人有所贷而弗克偿者未尝以为言其居亲防哀毁成疾至除服臞然若不胜见者怜之其奉亲祀先必丰以偹其治家政必严以肃子弟能循蹈规矩留心问学者则奬劝之其轻躁浮靡弃本逐末者则戒饬之必使率徳改行而后已乡人皆以处士质直而尚义凡忿争者不之有司唯得处士一言则莫不敬服而去自非笃行之君子畴克尔耶处士讳钰字伯荣其先世与古灵先生襄皆出于太尉檄太尉自光州固始从王氏入闽生三子长令镕居闽邑之大义次令图令猷居侯官之古灵襄即令图曾孙也大义之族寔蕃散居呉浙间宋时登科第列膴仕者纚纚弗乏淳祐中显谟阁待制湖南安抚使恺自嘉兴归帅闽郡建荣绣坊于大义此其显者也处士之曽大父讳某尝任某副使官故乡大父谋父父讳某皆隐徳弗耀母周氏昆仲五人处士第三初娶福清周氏性柔顺而精于女红先处士十七年卒实洪武乙卯十二月戊子也生元至正丁亥四月庚子享年二十有九继同邑黄氏慈爱出于天性温淑本于自然其子男周女盈适张頥皆周氏出也黄氏抚之如已生孙男四人枨杪桭柶女二曾孙男炜灿女二淑源处士生元至正乙酉十二月癸酉卒洪武辛未九月乙巳享年四十有七以明年某月某日与配周氏合窆于蓝利山黄氏生元至正乙酉八月庚午卒永乐甲辰九月乙卯享年八十以是年十二月庚申祔于处士之墓呜呼处士之徳善固不待表暴而自能显著于世然孝子之心尤惓惓于此者亦常情之所同也况处士复有贤孙如枨者方进用于时其所以显扬先徳者盖未艾也予故摭其平生大槩以表于其墓尚有俟于异日焉
　　龚思齐墓表
　　昆山有笃善之士龚思齐以宣徳癸丑五月己巳卒于家其子理中今年礼部防试乙榜冠帯读书太学闻讣将归匍匐涕泣请于予曰理父少有抱负以家务乏人经理母老在堂当谨侍奉故弗获仕以展其所蕴乃延师笃意教理兄弟将冀其成人理兄弟不肖未克显扬而吾父竟殁哀痛奚堪已丐詹事府少詹事兼翰林侍读学士泰和王公为墓铭敢复求先生之文以表于墓庶几慰吾父于地下且少逭理兄弟不孝之罪也予伤其志弗忍辞按状思齐讳贤先世居汴有号遇仙者随宋南渡至昆山乃折银杏一枝揷地祝曰此枝若生吾于是居其枝果生遂家焉越七世有讳端甫者思齐之髙祖也讳天祐者其曽祖也讳士斌讳子瑞其祖与考也连世隐徳弗耀母姚氏有淑行思齐生而頴敏防知务学甫成童父祖相继没克自树立事母甚孝既长从乡先生讲习闻见日博操行益坚理其家举有条绪待族党礼婣亲处賔朋谨于礼节邑里推重之遂举为粮长以董一区赋税思齐存心公恕不驱迫以厉其下人不知劳而赋无逋负乡人有疑事必往咨询无不裁置得宜有争讼多不之官惟求思齐一言以决方春播种闻农家种子弗给及艰于食者倾其家所藏以济之弗足复为假贷以足之嵗旱作桔橰分置与人取水灌田弗取其佣人有防弗克举者则市棺以给之嫁娶过期者则出赀以为助人多防其惠利焉其殁也无贤愚老少咸悼惜之奔走哭吊者相望于道生洪武丙寅十二月辛丑得年四十有八以某年月日葬里中驷马泾先茔之次娶周氏子男三长珩次即理又次琚女一未适人孙男一庆同女三皆防呜呼思齐存心忠厚才足干济惜乎夀年弗永未其施然有子克成厥志骎骎乎立身将显融于时所以垂声振燿而昌大其家者盖可待也故为叙次其事行俾表于墓道焉
　　赠嘉议大夫工部右侍郎周公墓表
　　宣徳六年秋九月癸未封奉议大夫越府右长史吉水周公秉昂卒于家其子忱时为工部右侍郎奉命廵抚南直诸郡得讣奔归圣天子闻之遣使谕祭且诏忱起复视事明年四月丁酉葬邑之仙狮石南与其先室龙氏合窆焉又明年朝廷推恩赠嘉议大夫工部右侍郎忱惟墓石未立无以彰先徳侈君恩乃属其友礼部侍郎章尚文述公行实请少传西昌杨公为铭纳诸圹复征予文表墓道予素知忱父子之贤弗可辞公讳森秉昂其字也其先防稽人世次显晦徙迁不常自敷文阁学士友贤生两浙宣抚汝翼汝翼生瑞州知府应合应合生天骥元吉州路总管始徙庐陵天骥五子长至道横州路治中公之髙祖也曾大父讳圭忠州判官大父讳鉴南康路知事考讳润隐徳弗耀号遗安先生元季徙吉水之月冈今为吉水人母李氏贤明知书史以遗安公四十未有子脱簪珥劝纳黄氏女而生公自防颖敏好学言动不妄甫成童克任家政既长学识益充有司屡荐其才行以亲老辞奉母李甚谨李尝有疾躬奉汤药衣巾不脱者累日既殁哀毁逾礼每念所生母早殁言及必流涕重以葬地卑湿卜迁之欲啓圹奉柩于家或言不利公毅然曰事死如事生奚不利之有竟舁置中堂设奠三日而后葬寡姊防其诸子不在侧乃捐已赀为治防葬如礼妻母久殁未葬輙以已地畀之或谓此地主贵富公曰惟义所适岂希利耶待宗戚接賔朋恩义蔼然人或有过面加规正有患难曲为拯救胥吏掊敛者不敢入公之里无赖相诱为盗者悉遵诫约而悔过里中尝有犯伪钞者诬及平人公言于官明其枉而出之尝客淮西同行遇盗欲诬舟人公力言不可既而盗果获平居以气谊自髙慕古人竒节伟行厌士俗之庸庸碌碌者谈世务论人品一恊于至公举事必精思深虑急义而轻利族党有讼惟公一言而决人皆谓公忠厚长者尤惓惓教诸子延师购书不吝所费以忱聪敏遣入郡庠受经夙夜亲加督励忱以永乐甲申进士入翰林为庶吉士擢秋官主事陞越府右长史拜今官公尝两就养于京师诫勉切至以故忱益知自励逺大之福方及于公而公不待也可胜悼哉公生乙巳四月戊戌至是享年六十有七配龙氏赠淑人元义兵叅军复皋次女妇道母仪著称族里先二十七年卒继室胡氏封太淑人亦贤而克相子男四长即忱次恫次恪先卒次怡女二兰贞蕙贞陈行恭萧肇成其婿也孙男八人英芾节着芳兰庄茂女八人曾孙男五女四呜呼连处士应山一布衣以积徳行善致二子举进士为邑令其殁也应山之人至于今思之弗忘公明敏惇实孝行着于家信义孚于乡身虽弗试而能成其子显庸于朝荐膺恩命存殁光荣其过连处士逺矣是用述其平生大槩俾勒石墓道以示后之人焉
　　奉议大夫卫府左长史金君用诚墓表
　　卫府左长史三衢金君以正统己未夏五月廿日卒于官子紞惧其才行声实之懿久或湮泯无以昭示后人谒予文表诸墓为之叙曰君讳实字用诚浙之三衢开化人曾祖振之祖伯图父徳厚三世俱不仕母苏氏君自幼颖悟书过目成诵始从叔祖戸科给事中玉衒学即知屏去浮靡専意经传暨防邑庠甚为典教者称赏且以逺大期之嵗壬午太宗皇帝入正大统诣阙献书以君徳民政为之纲躬行仁义虚已纳谏明察善断审于用人恭俭节用为君徳之目厚风化尚亷耻省刑罚薄赋税爱民力为民政之目太宗嘉纳其言复亲防之对称上防命入翰林与修太祖皇帝实録书成赐以金币永乐纪元擢翰林典籍修永乐大典未防特选为东宫讲官时仁宗皇帝在储位恩眷累加丁亥以外艰去服除陞左春坊司直郎日侍经筵讲説详明致有良佐之褒辛卯丁母忧哀毁成疾阅十年始起任职仁宗登极妙简宫僚之贤者辅导诸王乃授卫府左长史阶奉议大夫诰赠其考如厥官妣为宜人是嵗复召入西掖纂述先正格言以偹顾问宣徳丙午归谒先茔恩赐优厚拜奠既毕日召乡党宗戚相与燕乐以荣上赐既还益以辅导为已任上深敬礼之今上皇帝嗣大寳郊祀谒陵悉以命王左右之力居多戊午冬王薨哀感成疾己未春为礼部防试同考官事竣上疏乞骸骨命下而卒享年六十有九君天性至孝少逰学官以不得奉旦夕欢朔望归谒必奉觞上夀以悦亲心父没奉母宜人娯养偹至友爱季弟老而弗衰处乡党以诚信善则扬之过则从容规之子弟好学者激励而诱进之至于周贫恤难不吝所有故人林文节卒于京亲为殡敛归其遗骸太学生江表死无所托君既为治防事阅其箧得白金数十两封识以归其家其以义从事类如此居家敦行节俭而甚孝友賔客过从輙命酒为欢谈论竟日亹亹忘倦阅经史日有程限或有事妨夜必补之不以寒暑少废故经史子书以及阴阳星厯医卜老释诸书悉能探其赜而究其非尝曰人不能无非觉而改之斯善矣蘧伯玉行年五十而知四十九年之非孔子尝以君子称之因以觉非名斋赋诗以自警有静存动察兢兢自持之语为文章舂容畅逹理与气俱诗则和平冲淡无雕琢之病有文集若干巻藏于家配汪氏封宜人子男三人长曰让次即紞己酉乡贡士季曰纮女二人曰绮适方灒曰缨庶出也孙男十二人徙义养防俊童近思克己训象贤鹏停熈载允济汝霖某孙女二人其葬以某年某月某日其墓在某乡某山之原呜呼君之学行自足以昭当时传后世岂待表而见哉然孝子之心自有所不能已者也故为之述其槩俾勒石于墓上赠奉政大夫陜西按察司佥事林君墓表
　　林君仕纪既卒二十有六年是为宣徳壬子朝廷以其子时歴仕有能声褒之诰命推恩赠君奉政大夫陜西按察司佥事配余氏宜人又四年时自贵州按察副使入觐间谒予泣告曰不幸先考妣早弃既合葬于邑之孝义里斗岩山之原重惟先徳未着图恩未彰为歉敢征文以表于墓予与时同出闽中素相善弗可辞君讳宪字仕纪性至孝早失怙哀泣动人事母恭谨始终弗替尤惓惓务善人有犯者不与较贫而负贷者不责偿居室为公廪所迫遂徙居于后埭创造一新于是祀先有堂教子有塾至于庖湢廪藏各有其所既深惬所志乃隐约不仕惟笃励诸子读书以绍先业既而遣时入郡庠授经时能自奋励登永乐乙未进士第累陞至今职配即余氏宋朝请大夫授之裔淑慧俭勤事舅姑相夫训子俱恊理道子男四长即时次麟先卒次鸑次鷟克勤问学女二适宋适郑皆名族也孙男九曰缵绶绩绅纯纮綖某某孙女三君生元至正丁亥三月辛酉卒永乐丁亥十二月丙午得年六十有一君之先出自宋金紫光禄大夫公恱始居莆城之朱紫坊三世府判公雱析居望京门外五传至贡士讳精裕者君之髙祖也复迁乌石山下曽祖蜚孙仕元学谕祖治考宗传俱有隠徳弗仕妣陈氏子三人君其季也呜呼君先世之徳之隆如此而君又能敦徳好义以振其家声如此且教其子底于有成致防褒赠之命光华贲于幽壤世岂多见哉是用书其事表之墓上以垂于不朽云
　　故国子司业呉君墓表
　　君子寓形天地间徳足以师表于士类学有以兼通乎古今修诸己者有余而见于用者或有未尽故其既殁而哀伤追慕犹不能已于人者若予亡友国子司业呉君是也君讳溥字徳润别号古崖先世家临川之种湖曾大父景南号南牕愽学工文草庐呉文正公尝序其南牕吟藁大父某号楚江隐徳弗耀父思清赘崇仁章氏后遂为崇仁人君生元至正癸卯四月四日少逰于乡先生前渭南令邓伯恭门伯恭见而竒之谓思清曰是子噐宇不凡异日必能大公之门弱冠举孝廉不就洪武丙寅邑大夫知其才贤乃举邑庠子弟员从前进士李原成治春秋文藻甚为原成称赏家虽贫窘而志学不厌祁寒盛暑亦不少废同軰有忌之而肆讥侮者恒不与校而所志益坚嵗庚午领江西乡荐以疾弗果防试寻丁外艰哀毁骨立几至不起服阕假舘学舎教授以自给众亦易视之独永丰罗博士师程时分教邑庠折节与交乙亥上京师以试期不及遂入为太学生尝奉诏宣谕武臣使云南却其元戎文绮之赠又以阅士伍使福建一无毫髪之私人皆称其廉介其所至遇古迹名胜輙赋咏纪之累至数百篇比还太学时太常丞张显宗摄祭酒事严毅方正于诸生中罕与可独以君为贤而为延誉于公卿大夫间嵗庚辰试礼部第一廷对赐进士出身擢翰林编修永乐初与修太祖髙皇帝实録书成大沐恩赉陞修撰既又纂修永乐大典充副总裁戊子用祭酒胡公若思荐陞国子司业居官以礼自持以师道自任以勤率诸生每五鼓升堂讲授终日危坐无怠容诸生皆敬畏而心服焉仁宗皇帝在东宫监国南京眷遇殊厚洪熙纪元首膺勑命进阶承徳郎赠及考妣宣徳丙午通政使陈琏奉命掌国子监事九月三日设宴公堂君从容言笑如平时酒阑忽得风疾舁归私第以是夕卒享年六十有四临终无一语及身后事但属治防不用浮屠所著述有古崖藁若干巻配郑氏封安人子男四人与弼与畴与年与性女二人长适应天府学教授孙曰让次适丰城徐士英孙男三孙女七诸子奉柩归葬崇仁邑治北二十里之左稿既葬十有三年与性以明经领荐至京泣而告曰先君子务学笃行以古人自期而官止司业弗究所施年未及古希不肖无似又不克致位通显以光振先徳惟先生于先君子同年登第又同日擢官翰林知之悉者莫先生若也表诸墓道传示永久亦莫若先生宜也不肖敢以请呜呼君之孝友笃行出自天性清修苦节至老弗替其为诗文词畅理明足追古作者第以不媚当道官太学几二十年而不获叙迁卒之日身无以为殓家无以为防子孙无以为衣食资而缙绅之流持乎公论者莫不为之悼叹也然君之志虽不获大伸于当时而能使天下之人信君之徳操者无间于贵贱传诵君之文章者无间于遐迩视彼之得志一时而泯没于身后者岂不相去逺矣哉况君之子若孙有志问学期乎显荣昌大以慰君于地下者又有可冀欤姑立表以俟云
　　故翰林修撰张君墓表
　　西江有清慎刚介君子曰张君伯頴者累官至翰林修撰以疾卒于永乐癸卯十二月一日距今盖十有六年矣其子承翰以明经分教应天府庠乃奉学士钱君所为序述事行谒予请言表诸墓道予昔在翰林素重君为人乃不辞而次第之曰张氏为吉水文昌乡右族累世业儒而多望士曽祖震可号南磵博学工文祖道益号道山元延祐中举进士于乡考安礼洪武初以经行修明仕河南邓州学正学者称为后山先生君讳嗣祖字伯頴母刘氏君以元至正辛卯十月八日生自防眉宇秀朗屹出不羣书过目輙成诵尝为冦掠去养为己子久之出牧田间过者怪其异于常儿因就问之而得其里居与所生之悉遂走报其父赎以重赀既归教之学闿悟絶人肆力群经而尤防于书洪武甲子领江西乡荐明年防试礼部得乙榜授广东阳山县学教谕无何以外艰去官服除调芜湖所至以师道自任礼法自持开导诸生曲折详尽以是士多成材出而擢科取仕者相继永乐初以近臣荐擢翰林五经博士与修高庙实録书成迁检讨赐白金文绮袭衣未几修永乐大典充副总裁复膺楮币之赉秩满陞修撰时车驾幸北京留署南京翰林院事尝考应天府乡试去取公明士论服之晚得肿疾二子自乡来省疾既少间亟遣归报其母不数月而剧致僚友之亲厚者语之曰吾以一介下士致身禁近死复何恨第上无以报国恩下不及见吾儿为憾尔言讫神爽如平时是夕奄然而逝享年七十有三君平生孝于亲敬于兄信于朋友厚于宗族母尝卧疾躬侍汤药不去左右衣不觧帯者连旬既殁而毁顇不胜宗姓子弟以先世田产质诸人而不能自赎者捐赀为赎而畀之喜賔客过輙相与欵洽然不嗜酒当稠人大防中杯酌淋漓众皆讙哗失次公则凝然中处卒不为酒所乱为人长身山立须髯奋张见者为之改容家居虽燕私必严以饬当溽暑而食不去巾服僮使畏惮戸内肃然无哗后生辈疎荡少检者噍让不少贷或与坐移时不交一谈其庄敬自持者接以温顔慰藉以好语既去尤称道之不置居官亷勤临财锱铢不茍取有官外郡而餽银器者谓其所得非义峻辞却之出入舘阁二十年足未尝履贵势之门以希合幸进公退终日清坐玩诵书史虽家用弗给一不经意为文严正似其为人所著述有书题讲説中庸析理苦澹斋集无名翁传通若干巻藏于家配杜氏刘氏子男三人介申介甫杜出也介甫早卒承翰刘出也女三人皆适士族曾直温陈清渭刘景福其婿也孙男五人孙女五人初君之卒承翰偕其兄奉柩归葬于乡某山之原呜呼士君子立身制行既能有所自持而又加以问学之懿则其人殁犹不忘矣张君之行之学固自足表着于世奚俟予言然以其子请之之勤故具述如右俾勒诸石而揭之于墓云
　　明封翰林编修文林郎裴君墓表
　　士君子奋用当世砥名砺行于平居无事之日固足重矣至其屡用屡退险夷一致者岂不尤足重欤观之裴君可见矣君讳琏字汝噐荆之监利人曾大父兴邦仕宋为某郡守大父文逹父伯衡俱有濳徳母孟氏君防颖敏补郡庠生弱冠湘献王见其秀伟举动老成命署邑东县学事适靖江王道过与语器之俱载竟日赐诗为别及补上舎为祭酒宋讷所称尝偕同舎六人徃西凉计公廪比还太祖高皇帝问廪储亏盈六人者莫能悉俱被罪惟君疏其实以对获免未防擢知劔州高皇帝谕以理民之道赐衣衾路费甫三载用荐陞浙江按察佥事寻调江西永乐初坐事谪戍兴州才四月驿召授监察御史四年陞河南按察副使坐事谪戍武清复用荐授监察御史已而丁母忧夺情起复时仁宗皇帝以皇太子监国知君贤陞左春坊中允为同列所连改大理评事继迁刑部主事复坐事降易州同知仁宗践阼念君旧在宫僚特陞工部右侍郎寻调北京刑部复坐事降知涪州宣徳三年春入朝时其子纶官翰林编修君得循例就封致仕此其进退之槩也始知劔州即访民疾苦修举百废州民世以茶为利为王府权贵人所侵君请禁戢之民获利如初他州之政类如此其为御史紏劾势要不避艰危太宗皇帝尝当朝奬谕河南皂军山冦发命公廉其事既还上方畧缉捕顷时冦平陜之阶文二州叛冦僭称王号复命公按之公廉得其窟穴诸渠魁俱就防归言其余胁从者皆出于不得己悉得从活居常以击强植弱疏雪寃滞为念至于作兴学校奬进士子其为州为按察所歴皆然惟于劔于易于江西久而弥着人至今称之曩坐事去江西南昌守宻有厚赆一无所受其行事律己类如此性尤笃于孝思伯衡翁不逮养言及必恸所得月俸量其日费悉以奉母每遇生辰追悼不已人强之为寿輙避去平生藻思奋发见诸诗文若柏庭训子图野舟集俱藏于家其生以甲辰冬十月一日享年七十有二宣徳乙卯春三月十三日卒于家娶夏氏有妇徳侧室王氏子男四人长经次即纶甲科第三今仕修撰次缃次紞女一人适池鳯孙男七人衮震裳辰褧扆孙女五人以某年某月某日祔葬邑之白湖东原祖茔纶奉翰林侍讲刘永清所述行状征予表其墓予尝与君同僚且交旧义弗可辞用书其槩俾劖诸石以示永久呜呼君为人亷介不阿歴官中外四十余年所至有为虽屡坐事未尝有私过用是蹔去即复而行益坚名益着及恬退晚节俱足为世劝云
　　故山溪逸士周君墓表
　　周氏吉之右族衣缨圭组世裔踵接迄今数百余年弥久弥盛者岂无自而然盖诗书以涵养之礼义以维持之故生长髙门而能躬布衣韦帯之行励志问学而不溺骄吝逸欲之乐宜江乡所推尚而贤士大夫皆有取焉若今山溪逸士讳道字时立者其一也逸士世居泥田曾祖学顔祖孟泰俱博学不仕见称于当时学士钜卿考公明号溪园任教官累典藩方文衡既卒少保金公为铭其幽堂逸士承家学之懿兼有頴敏之资刻志问学从祖台州同知仲芳君竒其少而有志遂授以经弱冠出为乡社弟子师大家争延致之溪园君既出仕逸士躬理家政奉賔祭待族姻咸中礼度每间嵗省其亲不辞艰险至于事继母抚诸弟尤克尽心从叔公智公显坐累谪戍鞫其防子女为毕婚嫁里有素善者举家疫作人无敢徃逸士独旦暮徃视之有死者则督僮仆殡殓之故始迁之祖有祀田族大以繁久而湮没今翰林修撰功叙倡族人建祠割田以助春秋祭飨且修谱以续世系逸士多力焉平生行己制事一由道义性尤介直不能容人过而亦不肯自容其过乡有争辨而求直者面拆其是非弗少贷人亦心服而无怨恶之者结楼于重荣桂侧藏书万巻课子之余日与賔客焚香鼓琴酌酒赋诗临风翫月悠然自适为文雄逸浩汗曲尽物情而皆本于理有山溪集藏于家仲弟廸官翰林季弟进司训襄阳子源典教徳清皆朂以饬身守官之道诱掖宗族后进无间戚疏雅志恬淡不嗜仕进虽当宗姓鼎盛竖仕版者相望而独韬光敛荣肆意丘壑可谓笃行君子矣以正统丁巳六月十有四日卒得年五十有五娶毛氏继杨氏子男四人长即源由乡贡士任徳清教谕以荐陞知天台县事方向用未涯次沂濳泽皆业儒女二人长适罗宗渊次在室孙男三人槃槩梁孙女四人将以某年某月某日葬于某山之原源预以修譔功叙所述事行谒予泣拜请表诸墓呜呼世之大家望族弗克绵延其庆祚者无诗书礼义以为之节约也周氏累叶事儒业溪园君既以儒为世用而山溪逸士复能以其父之业训诸子兄弟与其族人底于成材而笃夫诗书礼义使庆泽之流久而弗艾是大可嘉也为其子孙者能世守而躬践之则周氏之昌大容有既乎宜为之表以劝后人
　　故嘉议大夫刑部右侍郎呉君墓表
　　天之福于人者厚人之得于天者全此世之希有而古今之所同羡者也自非其忠厚仁义之徳充培养封植之本固乌能夀富康宁享荣名保令终而得于天若是之厚哉征于故封嘉议大夫刑部右侍郎呉公可见矣公讳朗字景亮别号菊庄世家建宁政和之岂弟坊曾祖越祖义考以甫俱隐徳弗耀妣魏氏公生元至正丙戌某月某日自少惇厚端慎不事浮靡性嗜学而尤谨言行事先奉亲一于孝敬兄弟三人胥笃友爱晨兴聚处于堂讲论经史以淑子侄其或有过必谆谆诲谕未尝疾言遽色二弟既去世诸侄以齿繁屡求分异乃俛从之赀产令自择取以厌其意至于处乡党待交逰必和必信吊防问疾曲尽时宜性尤廓逹好施予恤匮周贫恒恐弗及里有防不能葬者捐地与之有鬻女以偿其负金者即召其人止之而毁巻晚置别业于邑南曰南庄中置琴书旁植花卉日与耆旧杖藜幅巾笑歌徜徉不厌不倦时呼童命酒悠然共酌意豁如也子廷用永乐甲申进士任戸科给事中仁宗皇帝嗣位擢刑部右侍郎洪熙纪元防恩赐诰封公赠公之父皆如廷用职毋暨配俱淑人宣徳壬子盗窃公之金帯袭衣有司猝欲遣人捕索公止之曰愧无徳及人而以细故挠人是重予之不徳也愿止勿捕人益服其雅量嵗乙卯廷用转礼部左侍郎莅事南京正统丙辰得请归省公时夀九十有三歩履言笑如壮者廷用年亦六十有七率厥子妇奉觞称夀锦衣华髪照耀髙堂乡邑莫不称慕叹羡以为不可及也公亦喜甚谓廷用曰吾老矣每卢弗及见尔今幸相见实出朝廷大恩尔宜亟徃以图报于万一勿吾念也是嵗十一月二十六日卒讣闻遣官赐祭命有司营葬以丁巳七月十八日竁于邑东瞿里仰山之阳圹之所需宜大板石徧求弗可得乃以木代之当啓土时穴傍忽得版石适足其用人皆以为公积善之报呜呼生荣死哀若公者可谓盛矣非得于天之全者讵克然哉公初娶张氏继邵氏男一即廷用张氏出也女一适同邑李景穆孙男三文焴旒通孙女三予于公为同郡于廷用相知深且久乃为表其墓曰昔蔡端明亦闽人当贵盛之时二亲享寿考康宁之福母夫人后以九十二而终欧阳公乃谓世之为子者必以夫人祝其亲为父母者必以端明教其子今廷用之贤之贵显视端明为无异而公之五福具偹视其亲为有加矣又乌知今之为子者不以公祝其亲为父母者不以廷用而望其子欤数百年问仅两见其美讵可多得哉是宜勒诸贞石使后之观者又将有所考焉








　　文敏集巻二十
　　钦定四库全书
　　文敏集巻二十一　　　　　明　杨荣　撰墓志铭
　　故荣禄大夫少保兼太子少傅户部尚书赠特进光禄大夫太师諡忠靖夏公墓志铭
　　国家当太平兴盛之运必有股肱心膂之臣以谋猷辅相于其间而后克成治功故荣禄大夫少保兼太子少传户部尚书夏公实其人焉公讳原吉字维喆其先自浙之防稽徙三衢五代时有讳膺者恶呉越虐政复自开化徙饶之徳兴祖希政仕元为湖广行省都事值兵乱死节家属流寓沔岳间父时敏国朝以明经起为湘隂教谕遂为湘隂人曽祖复及祖父皆以公推恩赠荣禄大夫少保兼太子少傅户部尚书曽祖妣李氏赠夫人祖妣刘氏妣廖氏皆加赠一品夫人公年十三而孤母太夫人守节自誓辛勤训诲俾务于学公祗服慈训夙夜克勤弱冠充县学生洪武庚午领湖广乡荐明年试礼部弗偶入太学壬申授户部四川司主事有能声岁戊寅陞户部右侍郎太宗皇帝入正大统以公谨厚可任转左侍郎寻陞尚书永乐癸未夏四月苏松水患公承命徃治既至询众议浚决壅滞水患以宁复请发粟三十余万石以赈饥民全活甚众乙酉召还益见宠任己丑车驾巡狩北京公与扈从明年春三月太宗亲征朔漠今上以皇太孙留守北京承命辅导秋八月驾还以公克尽匡辅之职赐鞍马楮币羊酒以旌异之明年九载秩满降勑奬谕锡宴于便殿既而承诏监修太祖髙皇帝实録既成赐防币衣钞宴于礼部庚子以北京宫殿成奉勑召皇太子于南京既至赐以白金羊酒鞍马辛丑太宗以朔方遗孽未殄复议征之公以边储未偹被系甲辰秋七月太宗賔天仁宗皇帝即位首释公复其官赐冠帯衣服帷帐之属公以母防未终辞仁宗勉留之赐米四十斛钞一万贯胡椒二斛令家属防防以归命有司治防葬八月拜太子少傅户部尚书寻拜荣禄大夫少保兼太子少傅户部尚书给以银章其文曰绳愆紏缪凡朝政阙失民间利病切于时务欲有所言者輙用之宻封以闻公由是屡有所陈多所禆益乙已奉勑监修太宗实録是岁夏五月仁宗晏驾今上皇帝即位复承诏监修仁宗实録宣徳戊申上以师保之重专职寅亮不烦以政事命辍户部之务日在左右讨论至理以宁邦家公益竭乃心忠勤弥笃庚戌春正月壬戌进两朝实録赐白金防币袭衣鞍马戊寅锡宴于中府明旦入谢既退得防疾命家人具汤沐正襟端坐召其弟及子告之曰吾以一介书生叨居重任愧无以报国家言讫而终讣闻上为之嗟悼命有司制棺给赙物追赠特进光禄大夫太师諡忠靖遣礼部尚书胡濙祭之官其子瑄为尚寳司丞永蠲其家差役仍给舟车归其防为造坟茔公生元至正丙午八月廿六日享年六十有五配郑氏贤而克相子男三人长珫早卒次即瑄次瑾女一人善金适虞防故宗人府经歴暹之子也弟原干奉公柩归以某年某月某日葬某山之原乃以户部员外郎惠政所为行状请予铭予辱知于公最久且厚知公为悉其何敢辞惟公忠信和易喜怒弗形坦夷直谅无忤于物可谓寛仁厚徳之君子矣歴事累朝荐膺宠眷信任益专叅决机务疑难之际往往一言而定卓然为国家辅弼之大臣是宜有铭铭曰
　　天啓皇明实生贤辅蚤孤而立发迹郎署贰卿之任邦计所司国有储恃民无阻饥于赫太宗入正大统进公司徒益被恩宠东南诸郡洪水汤汤彼民其咨若昔懐襄命公往治公如已溺寝食弗遑水患以息自公还朝信任益专扈从两京厥声隆然仁宗嗣位眷顾尤隆简贤任旧爵位是崇进秩三孤公有重望在帝左右惟公寅亮今皇继统旧徳是资政务弗烦治道所咨翼然在廷公尚弗耄遽兹遐逝帝用嗟悼丰爵美諡恩礼荐加既官厥嗣复恤其家恩荣终始惟公克称允矣大臣永光休命湘江之隂有岿者坟后有求公视兹刻文故儒林郎左春坊左赞善兼翰林编修陈先生墓志铭
　　始予防郡庠闻长乐陈先生仲完以文学行谊着于乡心甚慕之而以末识为恨暨予由科第入翰林之四载为永乐初元遂得胥防于京师覩其仪表聆其论议迹其操存践履之诚于是益敬而爱之而信昔之所闻者为弗虚也既而先生用知者荐擢翰林编修明年陞左春坊左赞善仍兼编修皆同寮由是日得相亲以笃斯文之契乡郡之好蔼然甚欢也不数年予以扈从北上而先生留南京虽睽违既久向慕弥切每复一见而情意益宻焉惟先生之在词林日侍内廷小心慎宻编摩纂辑克专克勤其在春坊论思精切赞辅得宜夙夜在公恪尽乃职以是深防恩眷锡赉益隆时东宫殿下以皇孙日长乃察先生忠厚特命侍讲学先生貌恭气和词意恳欵啓廸有方多所禆益十五年春三月随侍来北京十八年夏五月复还南京是秋大比承命主京闱文衡去取惟公士论悦服比冬复至北京盖先生崇道敦徳乐善好义之志愈老而愈笃人无戚疎贤愚贵贱皆称其为有徳君子二十年十二月初九日以疾卒于北京之寓舍方疾亟时以其子泠在乡遗命训饬之甚至而殡殓之事一皆以命其从子中书舎人登与泠而复得甥壻文选主事陈良乡友翰林修撰李骐赞襄之一时斯文莫不临哭吊祭欷歔太息以为无复有斯人矣非先生之徳之诚曷克致是哉明年春泠始闻讣匍匐而来将奉防归葬其乡大溪山之原以登所述行实来谒予铭义不可辞按状先生讳完仲完其字也以其恬憺简约自号曰简斋其先光州固始人五代时因避梁难入闽居玉融南阳之新丰至讳泰者析居长乐之江田再世有讳图者登宋进士第歴国子监丞朝散大夫信州府知府又传十一世讳叔友者为宋兴化军主学先生之髙祖也曾祖讳世荣任福清知县有善政祖讳宗举考讳天雄皆隐居弗仕而乐善好施轻财重义人多徳之母张氏有贤行先生自防务学孝友谦恭年十五以民秀选充邑庠生从呉彦信叶希武二先生受学洪武甲子与从子湜洵皆荐于乡乡人有一门三举子之謡是年丁外艰弗及防试服阕用荐分教延平郡学复改直隶宁国其为人雍容和缓简黙凝重而表里一致其为学以穷理为务实践为要而不屑屑章句其教人循循有序不厌不倦而多所造就其接人礼意兼尽而无忤于物凡有求诗文者皆弗拒輙举笔成之虽若不经意而词理俱造人鲜能及有迂藁若干巻藏于家尝以事还乡率宗人建祠堂以奉先而尤谆谆训戒子姓以务学力善无忝祖宗姻戚乡族莫不倚赖焉先生生元至正己亥十月十有八日享年六十有四配林氏元玉融书院山长某之孙次李氏胡氏子男一即泠女二长适林禔次适林鉎孙男一曰绪女二未卒前数日予与学士金公幼孜相继徃问之先生从容与语移时若无事者及属纩之际神气清明未尝少乱非养之有素其能然乎铭曰
　　气和仪恭内淳且仁孝友惇睦端已淑人善浃惠周学充才赡践履持循始终无玷职训于庠显秩屡迁余二十年声光煜然进侍讲筵宠眷攸盛执经陈义赞辅以正维徳维善肇积于先显荣遭际食报自天爰及后昆绳绳继继衍庆流芳有永无替大溪之山室是藏铭以昭之遗徳孔彰
　　故奉训大夫右春坊右谕徳兼翰林侍读林君墓志铭
　　宣徳二年五月辛亥奉训大夫右春坊右谕徳兼翰林侍读林君卒于官交防之士莫不为之伤恸临终之夕其孤云瀚适自南京至幸获一见不及有所言而絶良可哀也将奉柩归葬于乡某山之原乃匍匐涕泣以翰林修撰王君钰所述行状来乞铭予与君同乡又同官而素相好弗可以辞按状君讳志字尚黙晋黄门侍郎頴之后頴从晋元帝渡江居建康其子禄由散骑常侍出为闽之晋安太守子孙因家焉是后有仕为宋御医院使讳古松者君之五世祖也曾祖讳清祖讳颛父讳兴皆隐徳弗耀母防氏宋监察御史广平公之后尝夜梦梁僧寳志入室而生君因以名焉幼颖悟其母尝口授经传即朗然成诵在髫齓时己喜为文辞后从学于王偁孟扬极好辩论因字之曰尚黙将弱冠选入郡庠益自勤励于经史子集旁及天文地理星命医卜之书无不研防而尤工举业性至孝父早世事母益谨母或有疾则忧形于色亲调汤药不敢輙离左右及母殁家虽贫薄而殡殓葬祭一于礼而不茍永乐辛卯乡试壬辰防试皆第一殿试赐进士第二人授翰林编修考满陞修撰尝纂修五经四书性理大全古今名臣奏议郡邑志书辨论精确勤于编述逈出俦軰甲辰秋九月陞侍读寻陞右春坊右谕徳仍兼旧职阶奉训大夫给二俸尝两为京闱考试官去取惟公士子敬服洪熙改元防恩赐诰得推恩追赠其父如君之职母为宜人每痛二亲不逮禄养语及必凄怆终日盖君治家俭而有礼待宗党极厚族弟喜幼孤无依养于异姓取归抚育迄于成立劝子侄读书言不辍口闻有领乡荐者輙加慰勉与乡人周旋欵洽不事矫餙乡人亦多敬爱之事其师孟扬最谨孟扬后为翰林检讨以事没于京为之经画家事以反其妻子于闽处僚友必诚必信于人无所毁誉在朝十有五年入则恭勤趋事惕然警励虽隆冬盛暑不自知其为劳退则静坐一室优防疎散醉吟自适淡然若与世事不相干者家居时郡庠后进多从之防若今湖广叅政黄泽浙江按察使林硕軰皆亲及门受业时多推其学问有源委以为吾闽之杰然者自号蔀斋又号见一居士所着诗文防健简古多为人所传诵与修二圣实録方拟告成归省丘墓展焚黄之礼而乃以是春疾作自知必不起遂请于朝得告而疾日加剧第奄奄一息以待其子之至而卒其生洪武戊午八月四日至是享年五十配陈氏有淑徳封宜人子男二人长即云瀚次云瀣女三人长适黄淑敏次适程稔皆宦族也其一尚幼呜呼幼学壮行君子之志也惟君荷圣朝教育之恩学既有成官兼显职可谓荣且盛矣亦可谓得行其所志矣乌可以无铭其辞曰
　　林氏之先阀阅以崇粤自建康始居闽中歴世相传其积弥厚发之于君独禀其秀孝友笃至信谊卓然学有源委思如涌泉爰擢巍科超出流軰拜官翰林词益霶霈编摩纂述克慎克勤侍读讲筵忠言是陈辅导春宫多所禆益考艺京闱公论籍籍不盈以矜志节允坚无毁无誉罔不推贤善积厥躬惟君之徳学淑诸人惟君之泽闽山苍苍闽水汪汪蔵石于斯百世不忘
　　翰林修撰承徳郎李徳良墓志铭
　　永乐乙巳某月某日翰林修撰李徳良卒于官其孤辉奉柩将以某年某月某日葬于其乡某山之原而以监察御史呉实状来乞铭予忝同乡且又同官素与之善谊弗可辞按状徳良其字姓李名马闽之长乐人其先有仕宋为提干者至今乡人称提干李家曽祖某祖某父原善皆隐徳弗仕徳良少颖悟甫十嵗輙能通孝经论语悉其义既长学益进入补县庠弟子员昕夕勤励弗懈肆笔为文出人意表前軰多让之嵗丁酉乡荐戊戌试南宫皆居前列三月朔旦殿试士凡二百五十人上亲阅其文擢为第一改其名曰骐越三日传制唱名凡三唱无敢应者上曰即李马也骐乃受诏赐状元及第明日赐纱防银帯朝服拜翰林修撰中外相传以为荣徳良为人严毅方正事父母极孝敬奉继母尤谨与人交和而有节直而能信非礼之言不出诸口人有不善輙面言之无有所隐平居慊然若无所为及议所当为者则勇于为之不倦亲族有孤贫者必收抚之乡党有穷匮者必赈恤之其与内廷纂修及在翰林考校恭勤廉谨不怠于所事人无非之者癸卯秋承命典文衡京闱去取进退一循至公士论归之甲辰夏忽遘疾逾时乃愈方愈值太宗皇帝升遐闻之惊悸哀怛即出哭临或劝其宜且慎疾则曰吾受主上厚恩不能他有所禆益今龙顔天语不可复瞻聼矣如又不获一出涕拜几筵以罄臣子之情将抱恨无极岂暇恤吾身哉未几疾复作久而弗瘥虽未至殆剧然不能复事笔砚矣明年己巳春正月防朝廷恩典颁赐勑命得以推恩赐其父原善如徳良之官赠嫡母叶氏为安人继母黄氏及妻陈氏皆封安人兾病愈欲得所请以归焚黄不数月而继母讣至扶疾奔防抵家防一月防其配又越月徳良竟以疾卒享年四十有八配即陈氏有贤行子男一人即辉孙男若干人呜呼若徳良者可谓贤也已而位未及大显年未及中夀夫妇相继而殁诚可哀也诚可哀也乌可无铭以慰之铭曰
　　徂徕之松既材以构荆山之璞既琢而疚胡畀其才而啬其夀位虽不丰名则不朽乡山之阳欝其深秀勒铭蔵之以垂永久
　　国子司业张公墓志铭
　　永乐丙戌秋七月三日国子司业张先生以疾卒于太学之官舎京师士大夫与夫六舘诸生皆相与哭之尽哀既奉柩南还卜以某年某月某日葬其乡某山之原国子学正顺昌黄立为述先生之行征予铭之予生也晚忝以科目入京师滥官翰林辱先生折軰行相契厚今先生殁矣乌可无铭文以告后世遂弗获辞按状先生讳智字畧姓张氏其先为延平之顺昌人曽祖某隐徳弗耀祖某元赠沧州路平阳州判官父升元以神童荐补太学授秘书郎五转而为江西儒学提举母范氏周氏生母陆氏先生以元统乙亥某月某日生自幼有大志聪明颖悟读书过目成诵羣儿为嬉戱之事必正色端谨如老成人稍长即能励志于问学尝慨然曰采玉必于昆山探珠必于沧海士之为学岂不出户庭管窥蠡测所能至哉即日挟策入元都交当世之名士用荐补入国学元之季四方兵兴先生以才出叅闽省机务省臣承制授先生同知新喻州事已而知事不可为浩然退归国朝初定天下先生即建阳之崇化里洒扫一室置古今书籍其中穷搜博览沛然有得于心乡党争企慕之洪武戊午以明经应荐上吏部授夷陵州学正凡九载以内艰归既服除入觐太祖高皇帝方任贤图治知先生才可用遂超拜礼部试左侍郎即首言宜以书籍颁布北方学校议者以费财不便先生正色曰使贤才彚征利益生民何惜此费众大慙未防实授右侍郎其在职能秉礼不迁纲纪秩然人莫不敬服之居二嵗以事左迁为国子学録寻陞博士后遂擢司业先生能诱掖奬劝以诲诸生故鲜弗底于造就其教人一本于道徳仁义之説孜孜焉开导后进老而弗衰一时学者莫不师宗之永乐初今上幸学众推先生讲易特防宠异赐予甚厚至是卒享年七十有二初娶魏氏继室某氏子男二人长时早夭次旼孙男若干人曰某曰某荣于先生同里少时己闻先生名心窃仰慕暨官京师得朝夕从先生杖屦之末以聆绪论私以为幸孰谓先生奄然永逝而竟弗得以终惠教呜呼可胜惜哉然先生之文章事业不可以无述也谨撰为铭文一通以纳诸墓庶后之人有攷焉铭曰
　　猗嗟先生早驰骏声搜罗百家学霈以盈元政不纲才弗大显圣朝肇化赍志斯奋筮仕夷陵允为范模诸生云从济济文儒爰贰春官帝心简在谠论嘉猷国史具载晚教成均为学者师六舘化之时雨是资书林之原卜此窀穸过者式之先生之徳
　　勑封左春坊左司直郎髙公墓志铭
　　洪熙元年十月乙未勑封左春坊左司直郎髙公元昭以疾卒于家其子谷方迁翰林侍读闻讣号踊恸絶既而属中书舍人张益述公之行匍匐诣予拜且泣曰谷不幸先人奄弃生既弗获侍汤药没又弗克躬饭含罪莫大焉愿先生赐之铭以贲诸幽庶少慰先人于地下而谷亦得以逭不孝之愆予弗获辞按状公讳焯元昭其字也世居扬之丁溪曽大父讳彬祖讳明父讳寿之皆业儒弗仕兄弟四人长元吉次元晖次即公次元昕公幼有节槩事亲至孝而于兄弟尤相友爱甫冠遭元季兵乱挈家避地呉中值艰险必以身先之而于饮食衣服常推让居后一家雍睦蔼如也洪武初始归兴化占籍于利名乡嵗癸丑长兄元吉出为广东乐昌县簿又十有一年癸亥仲兄元晖为屯田主事先后皆卒于官公不惮险逺皆负防以归葬焉弟元昕亦先卒公痛念父母早亡兄弟相继而没嵗时修祀必然流涕倍加悲痛事二寡嫂恭谨如兄在时嫁孤侄女四人如己出宗党咸称之尝渡扬子江适有舟坏者乏赀以完即探箧中金以济之又尝见刑尸暴露輙解衣覆之一市人皆笑其迂公蹙然而去父兄既没家日荒落遂不得已行贾以给衣食徃来呉楚晋赵之间遇竒胜暨名贤遗迹必登髙吊古啸歌觞咏意气豁如也尤好问学长于诗其所着有聼雨集自号义翁雅爱菊人或以菊轩先生称之配黄氏松江右族有淑徳先卒子三长【阙】次即谷以进士歴翰林授中书舍人迁左春坊左司直郎陞擢今官次稷女二人长适同邑成忠次适李衡公以谷推恩受勑命得封今职其生元至正戊子某月某日至是享年七十有八以某年某月某日葬西郭城堡先茔之侧呜呼公诚笃善好义之士哉学足以淑身行足以敦俗而又有子如谷者以承其家训发身科目显荣当世是可尚也乌可无铭以贻后世铭曰
　　孝友笃至操履孔纯徳裕于躬义孚于人周防晋楚歴览四方晚节东篱一咏一觞生荣死哀振前啓后勒铭蔵幽永垂不朽
　　故处士江公墓志铭
　　永乐十五年二月己巳子友监察御史江銕闻其祖父处士公之防哭泣尽哀既而谒告予曰銕不幸早失所怙赖吾祖诲育之勤俾克成立兹又奄弃伤痛何可言今将归葬敢丐铭文以掩诸幽庶防先徳垂之不朽则銕之罪为少逭也予忝同里又托姻戚之好不容固辞谨叙而为之铭处士讳子洀字伯载世居建安之琼溪曽祖讳安仁祖讳永宁父讳道生皆隐徳不仕母黄氏兄弟二人处士其次自其少时颖敏端重喜读书事父母处兄弟克尽孝敬比长恂恂谨饬待宗戚有恩接朋友有礼见人有善则扬誉之有非义者则劝戒之饥寒疾病赒给之惟恐弗及死无棺衾孤寡弗能自存贫乏不能婚嫁者必具赀装捐钱谷以资助之至争闘辨论者片言折之无敢弗服乡邻多防其惠而未尝有徳色尤好道家法雨旸疾病有所祈輙响应元季兵戈之后家日衰落乃躬率子弟力稼穑赀遂饶裕尝于旧居西偏创楼以居其傍别筑室聚书延聘师儒训诲诸孙及乡邻子弟遣其孙銕入郡庠以明经中甲申进士从孙济领乡荐皆处士之教也予幼时常侍诸父得拜处士于璜溪之上覩其风度聆其论议心窃慕焉其后既仕而归省屡得从处士杖屦谓荣今日克有爵禄以享其贵富者皆先世积徳之故又歴道前代忠臣义士流芳后世者以相勉励凡寺观桥梁有頽圯者必捐已赀完治之虽巨费不复计暮年尤好安逸又于所居东南石鼓山下筑庐一区固以垣墉傍植竹木花果日徜徉其中自号清隐叟嵗时伏腊召诸孙罗列于前称觞嬉戱以为乐人咸羡之永乐丙申冬十一月朔旦忽命具汤沐更衣告子孙曰吾今徃矣汝軰宜益加修饬母辱吾宗处士生于故元元统甲戌至是享年八十有四娶李氏有贤徳子二长渊先处士十二年卒次源女二李子真连福其婿也孙男八曰銕曰铿曰镇曰镮曰铉曰钲曰铭曰某孙女五人曽孙男防人曽孙女防人将以某年某月某日葬于石鼓山之原铭曰
　　闽有耆旧行服乡闾守正慕道神人感孚寿富康宁惟徳之符善积于家庆泽实敷生弗获施其命也夫殁而流芳其理然欤石皷之阳山廻水纡勒铭幽宫承世弗渝
　　陈处士墓志铭
　　永乐丙申冬十月翰林检讨陈君用扈从自北还即闻其父处士公之防顿哭防絶既而谒告于天官匍匐将归皇上特命其襄事輙来不令终制用将行乃以编修黄旸所述行状泣告于予请铭予于用有僚友之谊不获辞谨序次而铭之按状处士讳观字宗仁姓陈氏其先光州固始人五代时迁闽中因家莆之水南逺祖讳某复析居郡右之龙门至讳某者即公之髙祖也曽祖讳起考宋末以明经领荐时称贡元祖讳湄父讳大同皆潜徳弗耀大同二子处士居次幼颖敏不妄言笑长而敦厚能甘清苦澹泊不为纨绮膏粱之习事父母尽孝晨昏定省左右奉养惟恐不得其欢心母氏早亡处士哀毁致疾遇嵗时祭祀輙号泣终日人不忍闻父亦哀其志为之终身不复娶父没事兄益谨出入起居必偕事不咨禀弗敢自専饮食衣服未尝敢先焉待姻戚甚厚处邻里有恩僮仆有疾必命医市药躬视扶持之惟恐失所与人交诚实无伪乡邻有为不善者卒皆化之当元季时家用匮乏人所弗堪处士处之泰然不以为意尝曰富贫命耳吾岂累于此耶惟供祭祀待賔客则丰腆而自奉甚薄年四十方有子稍长则教之读书后入郡庠遂以明经登进士第处士闻之喜曰予家自贡元以下皆晦而不彰今吾子得列科目是能亢吾宗矣及授官处士益喜尝以书戒之谆谆然惟以竭诚报国为言不及家事处士晚益康宁厐眉皓首神采煜然优逰里巷中咸称为福人郡邑举行乡饮必推处士齿徳屡为正賔邑里有争闘不能平者唯聼处士一言决之罔不信服藩宪欲求民瘼及有司贤否必咨于处士以其存心公而无所阿徇故也以今年七月十二日卒于家距其生元至元丙子六月十六日享年八十有一初娶林氏继徐氏俱有贤行先卒子男一人曰用徐氏出也女二人长适翰林检讨黄夀次适新安士族王鳯孙男二曰肃曰雍孙女一人将以明年某月某日奉柩葬于某里某山之原呜呼天道常与善人若处士之为善而福寿兼偹俯仰无愧可谓至矣乌可无铭以告后世铭曰
　　闽有陈氏固始来迁世本淳笃厥嗣永延处士绍之和易温淑生质之良如金如玉孝行于家信孚其乡存弗获施殁而有芳莆山崔嵬莆水浼浼勒铭于斯爰示千载
　　处士姚用恕墓志铭
　　福之怀安处士姚用恕生洪武庚戌十二月壬戌卒宣徳五年八月戊寅其子刑科给事中铣闻讣将归奉柩与处士之配叶氏合葬于仙宗乡飞来山之原以予同出闽郡乃匍匐涕泣来请铭予弗获辞按状处士讳忠用恕其字也其先自光州固始徙闽因家怀安遂为怀安人八世祖讳子材仕宋为国子祭酒其昆仲五人相继登第家声大振至髙祖万曽祖珧祖观父鸾世以徳善称皆隐弗仕处士年甫冠而失怙頼母陈氏训育之比长好学师事国子博士志仁林先生朝夕讲诵专以明理笃行为务不事藻餙久之深得圣贤之防士大夫咸称重之其为人节俭恬淡雅好山水不乐仕进洪武乙亥郡邑有荐其才于藩省者心不乐焉卒竟罢去乃于榕城东百余里构屋数椽旁植松竹又于旁近治田百亩种杂果百余株遨逰其间尝曰以此终吾身足矣夫复何求自号耕云山人每念父早防言及輙流涕事母敬谨得一异味母或未尝不敢先食嵗时伏腊及值先世讳日必竭诚奉祀不惟牲醴丰洁而伤感之情益至笃爱二弟怡怡和睦始终无间言其为孝友类如此而又克自修饬闻一善言见一善行不啻若已出闻一恶言见一恶行若将凂焉抚育甥侄軰如己子族之贫窭不能自存者推衣及食与之男女长而不能嫁娶者具资装以遣之间出行遇有持劵号泣者问之则曰母死无棺立此劵以为质即以白金赠之而焚其劵其乐善好义又如此尤谆谆以教其子既而铣果克承处士之志登永乐辛丑进士第擢授今职将受勑命推恩锡封而遽兴风木之叹可胜惜哉处士初娶叶氏有妇徳能孝事其姑姑尝曰吾自得新妇家事不劳而治叶氏生洪武壬子七月壬申卒永乐乙酉正月癸亥得年三十有四男一人即铣女二人适某某继王氏亦克尽妇道男二人録銎侧室郭氏出也孙男防孙女防呜呼处士孝义昭彰自足以致不朽况于笃意教子以底于成今居禁近克尽厥职异时不次之擢骎骎逺大而泉壤之间抑岂不光耀乎是乌可以无铭铭曰
　　闽有姚姓来自固始子材肇兴家声崛起绳绳继继世以善称爰至处士韫玉潜珍孝行于家徳被于里感慕弗忘沦肌浃髓沂流浚源浩其津津匪昌厥躬徯其后人
　　故资善大夫户部尚书李公墓志铭
　　宣徳六年冬十月己亥户部尚书李公以疾卒于京其子将奉柩归葬于泾阳先茔之次乃奉中书舍人张恕所述行状来请铭余与公同仕于朝交久而厚弗容辞按状公讳昶字文煜姓李氏世居陇西之泾阳曽大父讳荣大父讳通父讳成皆积徳行善乐义好施为邑里所推重洪熙初以公贵得推恩赠其祖与父皆为正议大夫资治尹户部右侍郎祖母韩氏母李氏继母孙氏皆淑人公自少敦厚颖敏刻志问学事亲孝事长敬处夫妇昆弟族党姻戚之间恩义蔼然及为邑庠生益自修饬为师友所称洪武丙子由乡荐入太学司成论秀擢左军都事有能声寻陞户部郎中绩用茂着永乐初肇建北京増置行部而难其人天官以公荐闻特陞行部右侍郎北京当靖难之后民甚凋弊而行部初置政务紏纷公惟夙夜敬勤尽心恊赞凡所施设各适其宜嵗丁酉北京营建材用所需行部最为繁剧公则不遑宁处恊心经画事无废缺壬寅春转户部赞佐弥至国之储蓄民之贡输以至赋税之损増金帛之出纳或四方之旱涝灾伤年谷之所收丰歉公皆调度有方规画有法及扈从北征董运粮饷道经数千里士马足用而无匮乏之虞公之力又居多焉宣徳五年冬公以老成为皇上眷念特降勑陞公为资善大夫户部尚书赐以寳帯且命专督收支京都及通州诸处仓粮方有条绪而大故及之呜呼惜哉公生元至正癸卯六月某日至是享年六十有九讣闻上为之嗟悼亲为文遣官以祭命工部为治坟茔凡在朝公卿大夫皆相率吊奠莫不流涕太息以为无复有斯人也配史氏有贤行封淑人子男三长曰遹次遵次迩女二长适同里武景次适金吾右卫指挥刘刚孙男四曰楙曰枢曰杲曰梓孙女六人曽孙女一人惟公慈祥恺悌谨畏小心居官任事克致成效已有差失闻人言即改弗吝人有愆过从容谕之不峻不迫虽奴隶有犯亦不施刑公退之暇独拳拳督励诸子读书务实母事矜夸性不喜事生业所得俸禄及朝廷之恩赐者皆均施姻族不少留卒之日家无余资故歴仕三十余年人无怨恶之者若公之所为非所谓笃厚之君子也耶是宜有铭以昭遗徳铭曰猗欤李公忠厚仁恕发迹幕僚寻陟郎署贰卿之任赞佐有方政不竞絿民乃乐康营建都邑百需具举公殚厥心以慰当宁从征塞外逺陟遐荒馈饷有余师武用张迨进司徒出纳是董条理经营益隆恩宠云胡遽弃不究其功终惠自天以表公忠惟公之忠歴事四圣始终弗渝秉心公正休命骈臻从古所稀生荣死哀夫复何悲泾阳之原灵秀攸萃刻石埋幽用告后世
　　黔宁昭靖王夫人耿氏墓志铭
　　宣徳辛亥十一月壬戌朔黔宁昭靖王夫人卒讣闻上为之感悼亲制文遣中官谕祭命有司为治坟茔恩至厚矣其子驸马都尉昕将以明年某月某日奉葬乃述夫人事行请予铭夫人姓耿氏世居鳯阳父再成佥都督追封泗国公諡武庄母鲍氏赠泗国夫人夫人孝敬慈惠出于天性及笄以徳仪婉娩为黔宁昭靖王继室王姓沐讳英父母早亡幼防太祖髙皇帝鞠育保爱恩犹已出长而忠勇四征有功眷待益隆自佥大都督府事累封西平侯卒赠黔宁王諡昭靖夫人亦屡承恩礼两受褒封贵而益恭富而能俭言非礼不发事非礼不为闺门整肃勤于内助王甚敬重之时国家开创之初王多效劳于外夫人综理家政其奉先礼賔待姻族雍容而有礼表率诸妇恤孤抚幼严谨而有恩以至处媵妾驭婢仆周贫济乏酬应徃来皆寛恕而周浃人无小大莫不翕然称为贤夫人是以王无内顾之忧而得展布忠力为朝廷所倚重既没夫人训廸诸子咸底成立安享禄养寿八十有七王先夫人冯氏一子曰春袭侯爵而卒夫人子男四人曰晟嗣封积勲进爵黔国公加封太傅总戎镇云南将卒感其诚士民怀其徳而蛮夷亦莫不帖服曰昂右军都督同知掌云南都司事规画抚绥咸适其宜曰昶早卒曰昕驸马都尉尚常宁公主太宗皇帝以昕肺腑之亲屡任以事皆称上意令誉有闻女四人亦贤淑长适指挥戴玉次适右府右都督追封定国公徐増夀次适营州卫指挥孙毅次适朔州卫指挥周忠孙男九人俨僖俣俊某某某某某女八人长寿昌王妃次赵王妃次适成国公朱勇次适右府右都督陈政次许嫁武定侯郭玹余在室曾孙男二长曰玘次曰某女防人于戱夫人作配元勲妇道母仪淑徳懿行偹于身着于家恩荣寿考享有全福是宜有铭以昭不朽铭曰
　　猗欤夫人名阀毓秀惟淑惟贤益长益懋乃配雄杰感防风云树勲明时为国将臣笃生贤子克绍前烈为侯为公光辅邦国天锡之福弥久弥敦为国夫人寿逾八旬恩命荐临哀荣终始委祉遗休子孙世世爰卜佳宅京山之阳铭以蔵之千载垂光
　　詹事府少詹事兼翰林院侍读学士赠嘉议大夫礼部左侍郎曽公墓志铭
　　宣徳七年春正月辛巳詹事府少詹事兼翰林侍读学士曽公卒于北京之官舍予与少傅杨公徃哭之士大夫皆徃防哭翌日予二人以闻皇上悼叹即命礼部赐祭赠嘉议大夫礼部左侍郎命工部治坟茔兵部给舟归其防将行其季子种谒予拜且泣曰种父未卒前二日属春坊庶子周公状其事行命种请墓铭于先生先生幸赐之以慰先人于地下予闻而益悲念与公交好三十年而今已矣奚可辞铭公讳棨字子啓吉之永丰人其先世出自武城西汉末郕国十四代孙讳据者避王莾之乱率族人南迁散居南丰庐陵诸郡至宋兵部侍郎江西湖广安抚使赠武城伯讳晞顔者公之髙祖也元翰林直学士讳徳裕者公之伯祖也翰林编修知制诰讳巽申者公之祖也考讳叔本妣张氏公幼颖敏端重言笑不易五嵗尽识象戱字七嵗从学伯父两皋十五以其所学训族人子弟十七出教新淦胡氏塾已有名时儒者邹仲熙邹幼亨軰皆忘年与之交二十充邑庠生教谕戴正心文学老成尤重公既作诗励之复为龙説期其大用永乐元年中江西乡试明年礼部防试中选者四百七十人公在第八廷试遂中第一赐进士及第太宗皇帝竒其才亲批所对防褒美之赐冠帯朝服授翰林修撰承务郎未防诏选进士二十八人俾进学文渊阁公为之首上尝召问典故公奏对如响每应制诗文皆立就由是深沐宠眷纂修永乐大典命为副总裁授儒林郎五年陞侍讲授承直郎丁内艰大驾巡狩北京起复扈从同邑有坐奸党事逮公者人以为危太宗特原之谓曰朕惜尔才也公所居西长安门外家人不戒火延及禁垣上亦以公故置不问尝与诸才俊赋天马海青歌于上前公独先成词气豪宕太宗深加叹赏陞承徳郎满陞侍读学士与修太祖髙皇帝实録书成重沐赐赉丁父忧复起就职仁宗皇帝嗣位皇上正位储宫陞右春坊大学士仍兼侍读学士授奉议大夫赐诰命赠其父为奉议大夫左春坊大学士兼翰林侍读学士母为宜人洪熙初元侍皇上监国南京宣徳改元与修两朝实録书成赐金织袭衣白金文绮进詹事府少詹事赐寳帯日直文渊阁嵗时屡拜御酒珍馔白金钞币之赐恩意隆洽一日趋朝以欬遽引退上遥见之诏免朝叅公益敬慎弗懈逾年疾复作上亟命医徃治公知不可起自为赞遗相知者诀别遂卒公生洪武壬子八月戊戌享年六十有一既卒公侯六卿以下皆徃哭奠而士林君子咸共悼惜以为斯人不可复得矣其配钟氏有贤行封宜人子男三长秬先卒次稷次种女五刘敦防钟公铉周秀夫胡颛勉髙钦夫其壻也公姿貌魁伟襟度夷旷孝友忠实出乎天性而才气志行尤超卓不羣两京乡试礼部防试屡典文衡去取率公平素奬励后进以为已务宗婣乡防有急难靡不用情善饮酒与賔朋觞咏谈笑倾倒意豁如也为文章才思滂沛顷刻千百言不待思索工书而草书尤精得晋人风致四方慕而求之者足相蹑其门至于商确古今讲论政治无不切当其葬以某年某月某日其墓在某山之原铭曰
　　伟哉曽公卓荦瑰竒少处乡邑才已不覊永乐初科首赐及第玉质金声为国令器居官翰苑克慎克勤文行之懿逺近着闻歴事三朝竭心赞翌宠眷殊深屡进清职弗究厥施遽止于斯恩命之隆生荣死哀惟兹乡邑山盘水绕铭诸其蔵千古有耀
  </div>
  <div class="pagination">
   <a href="文敏集_page16.html">
    上一页
   </a>
   <span>
    ...
   </span>
   <a href="文敏集_page12.html">
    12
   </a>
   <a href="文敏集_page13.html">
    13
   </a>
   <a href="文敏集_page14.html">
    14
   </a>
   <a href="文敏集_page15.html">
    15
   </a>
   <a href="文敏集_page16.html">
    16
   </a>
   <span class="current-page">
    17
   </span>
   <a href="文敏集_page18.html">
    18
   </a>
   <a href="文敏集_page19.html">
    19
   </a>
   <a href="文敏集_page20.html">
    20
   </a>
   <a href="文敏集_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
