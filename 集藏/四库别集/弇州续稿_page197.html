<!DOCTYPE html>
<html>
<head>
    <meta charset="UTF-8">
    <title>弇州续稿 - 第 197 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 197 页/共 228 页</h1>
    <div class="content">　　自三月朔得尊兄手教知归计有绪食饮骤进疮疡亦痊又二十日而信复杳然方愁坐一室寻复得兄教则归已成矣眉头稍伸至二十五日得邸报晨传蒙恩许回籍调理且示不终弃之意此皆吾兄见怜言之元老特赐主持苟成一小结局不至狼狈葢兄之于弟无徃非生成造就而先君子昔日之恤与弟今日之归尤所镂心刺骨而不冺冺者也弟之始出自计不能过一载今二载余矣已过期矣佛经有云顺逆皆方便何物两侍御亦能佐我归思要之亦善知识也在槛之猿绁笼之鸟恨不能实时奋飞次晨即发之栖霞小憇陆五台诸公多追送者然出处之况邈若河山有达观比丘相为砥砺生死关甚苦弟始甚向之既而自笑才脱一缚又就一缚且权放下以俟他日此比丘不敢便谓透悟于见见解中却甚精确而行亦专至与莲池比丘江南两龙象也近属家干于弇园丛筱间筑一静室颇逺尘嚣归后杜门息交且圗安乐唯三儿子累遘俭歳公私逋负丛积亡弟集已完欲于后巻刻兄志铭幸即留神先君子神道碑亦望从臾元老葢砻石以待乆矣时事不敢与闻唯愿益宏茹纳少秘锋颕鲸珰之不振宗社之福也圣体近何如威刑得小寛否畎畆一念尚有耿耿者兄得无笑其为杞人否丹阳道中遇骐儿平头奴北上聊此附候并布区区不宣
　　
　　又
　　
　　前有书附陈谢悃计已达记室矣归抵家园泉石如故花竹日新杜门却扫与禽鱼相流连间呼贤叔及二三老友杯酒相慰儿子辈佐以谈谑一切世态不挂眼先右军云卒当以乐死殆非虚言所苦疮疡已脱脾气久调肌体稍腴儿子向言过衰似欲得尊兄怜决归计耳中夜魂梦亦清适间念及仙师偈诲竦然汗洽前路虽迫亦是细事唯业识茫茫无本可据为忧耳前后接兄两札后意正同且欲弟斋戒启求上真指迷嗟乎我曹行径若此岂肯便垂怜悯虽然弟亦不敢不勉兄云有宻掲上上即为感动而用邹尔瞻圣明推肺腑之爱若此岂便舍兄兄亦何忍遽舍也前者抵报有旨急推林下见任补太宰王司马何以首推又何以不用耶得非上意别有所属与外议交左耶石东明之入计府固为曽处阙不知其于握算何如终是一长者大江南北处处萟二麦之收似可倍常将来更得秋成儿辈亦可觅生活恃者歳耳不在大司农也记得徃年曽与尊兄谈及张助甫葢惜其有保障之材而非敢保其为无瑕之璧也兄以夏州之绩而知之陈给事自以其才而荐之弟何尝私一张助甫哉使以是波及弟弟亦无所不受若两御史者为弟佐归计固善知识也我文殊大士有云顺逆皆方便何敢尤之钱进士谒选便附此此子温然如玉与布素不异谦冲俭约一介不苟诸郎君无不检束者而此更褎然倘选当邑令幸以北方善地处之承欲为儿子处有使事一职计兹时已定曽梦郷宅大水涨溢甚可观或可望都水也弟初仕作刀笔吏浮沉四十四年叨厕八座而不免以刀笔吏终故自有命哉林下一叟作天上贵人书而蝉缓不休已矣当为猿鹤所笑
　　
　　又
　　
　　朱壻回接手教及见请假之疏与慰赉之命知道体违和询之朱壻云所感不甚剧但元气小弱烦热见凌耳私心揺揺如悬旌而不能驰一介以承消息昨接六月初九日书知己全平且具传迩来时事之详鸱翼小敛猘口亦戢而庙廊雅意欲渐收林下诸贤此是第一要务审近复举一孙不胜喜慰呼儿曹酌酒相庆葢不唯盛徳之后麟趾振振而次公之烝尝永有托矣秋风莼鲈之思兄何尝有一刻忘乘新凉唤艖■〈舟符〉奉太夫人归锦里选东南珎腴以佐匕箸即王乐奚过苐如所教圣上之眷知如此岂得便遂高尚兄亦何忍负之目下雨旸颇时农欢满耳虽米价尚腾而秋事可望苐闻邳徐以北二麦无颗粒收禾黍今得雨否主上前月再临朝云慈寜强之然亦兄抗疏力也苐■〈执上目下〉御之流讟有耳所不忍闻者蜂■〈蠢，万代春〉有毒卒生不虞奈何杞人漆妇尚不能忘忧何况二三元老把舵者宜兄之必欲去而又不可言去也李使君离镇道中一物不将去行李三肩苍头二人实时苖胡威之清不是过也中丞贤否册造完久而不即行毕竟欠穏妥韩守絶矣新大夫能继之别驾以下皆奉职州民之福也弟向传喻生诀三日气来效甚切而信周流一身真似能宣欝导和者然过两月归脑后渐微渐缓行之渐无味矣不知本伎俩固止此耶抑持之不坚耶三日内亦未易功欲不息念欲不杂久而不至则病矣弟年来少病整似得断欲力然右目昏眵牙齿堕尽目前六七十老人大有胜弟者葢先天之授本薄少年琢之故自不易收也初归畏暑尚未出理人事唯亲知强欲阑入不能不一见之然送迎不敢出内阈入冬不免料理焚黄一谢官长报亲故通吊慰过此复杜门矣
　　
　　又
　　
　　前月使者便附信去是时弟方恶食断饮粥不尽一器中腕气微腾上遂止消息甚不佳幸其不増盛医至审为痰火非膈噎也服药颇效今气不腾上矣粥尽一器更进半矣肤色亦稍润矣行年六十有五于人间之事粗备寜复别有挂恋桑榆之荫能复几何即使此症不成它症亦可上道更何足言所恨长负先师临化之望难逭暴弃之愆冀于痊可更自荡涤精进耳兄之必欲求归恐亦兹意然上方寄以昭塞之重待以元辅之礼旃厦帷幄其相倚仗若一身寜忍便舍况边事孔棘庙算未定大臣之谊固如是耶西冦本小弱闻借兵顺义然其精骑不能满万而汛扫我师若汤浇雪其轻我甚矣昨见用郑司马为经畧而先宣大多予之金帛而不言用兵唯切责顺义絶其贡市葢谓郑能得顺义肺腑之心而用赂使之掣兵以归明旨切责欲以张中国之威而摄顺义之胆可谓苦心之极若此伎俩苟穷何以作第二策弟老病旦夕待尽之人犹自皇皇兄能置之度外耶故乡雨旸调畅吴县小有班驳余俱大熟米价顿减花收不赀小民菜色既回中人俯仰无累弟亦粗可责三儿供养矣抚台恩威并行亷靖不扰真师帅父母也兵道州守尚未抵任乡井亦无它坚吾亦颇振作骐儿倘以弟病乞归幸止之已向安无虑也手疮不能作楷勿讶代笔不次
　　
　　又
　　
　　得尊兄十月书知念存之切且详近事弟不谓一疾狼狈至此攻补两难医药罔效日噉三盌薄糜痰气时壅仅存皮骨气息而已弟己委顺待尽儿曹强欲活之延一坐功者恐亦付之无益追惟先师化后之旨知其不永及领甲申之偈事在隔生而乃自暴自弃于一切应酬奔走笔研酒食之累不能裁节有渝师盟惭负天地此心如螫然不敢一念相负所恳吾兄异日归侍师真千万莫忘提携冥冥之中不至堕落哀恳天下事尚可为边警虽急亦宜从容图之但把舵之人自吾兄外仅一瑶老然亦在危疑之际兄更看何人可以备缓急否建储诸疏天怒异常而发之郑氏又増一畨疑畏兄昨书所谓大艰苦者此也骐儿粗能自立惟两小者志业未成不能不累指教耳虽然抟沙眷属有何沾恋太夫人万福无疆辰玉天下之宝自爱自爱
　　
　　弇州续稿巻一百七十九
　　
　　●钦定四库全书
　　
　　弇州续稿巻一百八十
　　
　　（明）王世贞 撰
　　
　　○文部
　　
　　△书牍
　　
　　申相公
　　
　　具启后复拜教示窃覩迩来好事少年各有所主争为排击以博名高而徼异日之利乃至风纪之长言路之首反为庶僚之所跆籍虽似有以自取然国体坏且尽矣赖相公与二三大老以正论持之而以寛心假之强喙少息每读明旨及铨部之覆未尝不击节叹服也雒生忠直非圣度之宏与相公之调解已虀粉矣承示南中喜事妄言者略处一二而其党魁以黄生之迁用为下走累下走旦夕去国且有相公洞照不与之辩也传闻元旦召对且见二皇子想册立有机若召珰之旧说深入恐未便豁然相公亦宜从容相机而动幸毋激也病语漫浪伏祈亮原
　　
　　申许王三相公
　　
　　谨启下走以樗栎凡才斗筲小器久废岩穴分甘沈沦徃歳先人既荷昭旷之典除书旋下于分于情俱无可辞强颜一出叨忝非分致憎白简主上既悯其非辜又强之供事虽懐忧谗畏讥之念犹深感恩狥知之私不敢不勉策驽蹇追随班列而自献歳以来为造物者所惩右胫毒滋一足如刖疮痏徧体呻吟累旬食饮减少胷鬲痞结肌肉枯削精神恍忽昔人所谓钟鸣漏尽而夜行不休真僇民也陈情乞骸之疏万万不得己诚知上负国恩下负知己耿耿之懐期之衔结蒙许为先人不朽敬奉以归及其未瞑刻之墓道以惠子孙为赐大矣下情无任哀恳迫切之至
　　
　　杨二山太宰
　　
　　谨启下走以跅弛不才名实乖盭见憎白简贴累铨府赖我翁明目张胆再厪大疏辩其非辜乃至乞休之章过垂饬奬曲为挽留下走非不欲勉修职业以上报国恩下酬知己而蒲栁之质已过秋零枯朽之株无复春望月朔以来疽毒发于右胫疻痏徧于全体寝息都废粥食衰减只今呻吟展转苦不可言为此冐昧陈情恳上乞骸之疏幸赐垂悯于苦海热沙中作甘露洒下走生死无非衔结迩来每诵邸报凡我翁所覆掊击疏辞语语存国体依国是而亦不欲伤少年敢言之气庙断徃徃如之可谓中心无为以守至正矣而被言者亦时有以自取昔人有云去河北贼易去朝中朋党难惟翁为天下强留作中流砥柱去国之人不当复以此言进唯宗社苍生一念有不容已耳雒廷评疏可谓一滴师子乳化百斛乳为水而主上乃优容之足征圣度之宏唯册立更行海内之望悬矣某御史之迁下走岂敢预闻而某御史乃以为言葢欲避将来之年例而肆口以箝人亦何敢辩第物情险巇若是焉敢复恋一官以贻清朝之玷哉所喻佛书春和当即刷上不次
　　
　　姜大宗伯
　　
　　前得大教以先宗伯公神道碑见委兹得承手书赐督方杜门请告勉尔应命不知可灾石否承示谱传不详孙枝而志辞又前作者今益绳绳矣故不敢备书不然另刻铭后可也见迩来邸报否国体损尽庙廊调剂技穷不得不撰勅谕耳唯雒生一疏见圣度之宏且海内尚有人三月归棹当径造玄亭请教也不一
　　
　　耿司徒
　　
　　昨台役归拜手教知未还故邑暂憇郡城且仍有卜筑金陵之意此殆造物者欲得高贤临贲为旧都生色耶贞于歳邸再疏乞休不允入新正之四日足疾身疡不愈复上疏引疾乞休复不允然庙廊诸公业悯而欲放之于三月朔疏四上矣计旦夕当得请也黄侍御之外迁于贞了无干渉王侍御乃引以见咎王之谪得非又受仆中耶此等事三尺童子亦能明之且贞有一归而己何所庸辨迩来觉得心体打迭稍干浄遇境不至扰扰亦渐洒落苐恐是暂时岐路耳翁拟上书留我且为我白心迹感恩知己要俱有之然不若下圭匕甘露濯我胸腑也迩来朋党聚讼朝堂几遂鼎沸幸上圣明元旦宣戒谕一勅稍尔帖息然而其意尚未己也苐辇上君子要须于泰之九二体贴爻辞一字不放过彼亦何能为之有适翁门生宁国梅台祚抠衣之便敢布其私惟赐裁教为恳
　　
　　潘时良
　　
　　久不奉教迩来台履万福玄圭告成紫诰重颁忠臣孝子之报葢两兼之矣知己上引年之疏当此之时主上倚酇侯如左右手宁忍相舍苐胼胝极矣返之入坐以论道兼作行差可而尚忍劳以瓠子之役耶贞于国家直眉毛耳垂尽之身尚縻人齿牙而庙堂必欲留之以苟存体面贞虽不才寜能忞忞饱金陵米耶业己三上书不得请唯有再上耳迩日奉牍纷纷若聚讼揆席清严不减阊门市喧非主上寛仁诸老调剂几至于不可解矣然丘壑之与讦直少年相结未尝一日而忘快意而太原不能不树口吻其怨愈深毋怪乎牛李洛蜀之为忮也翁以为何似贤郎孝廉在溧阳威徳甚着去后吏民讴思如出一口彼狡者业自败夫何伤于日月比见诸老寂无所闻不欲更起疑端姑置勿论可也盛族有诖误前事者伪作孝亷书求解不敢答其事亦不必追结也儿妇北行得尊舟津送感深刻骨然鄙意尚谓骐儿之南补胜其妇之北上病疮不任手书愦愦不悉仰祈照存
　　
　　王言卿方伯
　　
　　屈指奉违大雅多歴年载门下既壮而贞则已过老矣缅惟清贞之操开敏之才扬歴中外所至声猷卓然以资以望计无能相踰者比来歳与民妬处处无一乐土艰巨之托当在早晩劳来旋定必有大设施以慰羣望贞自丙子归里闭闗十二年而谬被物色执节不固强颜苟出尤悔随之今月乞休之疏闻已有见许消息即买舟江口为归弇计矣昨秋以奏绩归里一哭亡弟因念门下岐山三鳯铩其少羽与魏氏之失懋权同太原相公之丧学宪君亦仆里中相望者世界缺陷大都不能圎满良可叹也太史公比当益清胜信使迩来教贶过渥启椷若觌拜赐增腼聊此附谢并有薄侑以布区区统祈鉴亮
　　
　　张给事
　　
　　仆以衰病乞休杜门待命亦心计公当治装而北旦夕且至京口方欲走一介通咫尺之书而使者固先之矣字字肺腑语语金石惜仆鄙陋不足以承下风苐偶有所见不敢隠大抵今日在庙堂自谓一公论于庶僚亦自谓一公论而不能相用高者发意气卑者依势要居山林者欲出而不能遂则成愤激据旃厦者畏其出而苦抑之则成排挤当局者迷真识临岐者背初心闪倐千变莫可控揣执事但中立不倚徐而察之得其所由所安然后鸣之白简着为赤帜不然且勿轻动也仆为故人所误苟出然自分不过一歳间而已不谓荏苒遂至二载尤悔百端决意乞骸了不以萋菲为恨也季春朔之疏闻辇上君子怜而许之旦夕可问故园矣承示六编足征清河文献之盛与贤桥梓金玉至心仆得托名不朽何幸如之归日多暇当勉尔塞白外薄物将意非敢言赆伏祈照亮
　　
　　邹孚如
　　
　　昨者上事人回接手教及致三疏草有味乎言之也首疏初见宰公同九卿上之忤旨而不悉之以为剀切渊粹老臣忠君爱国至意天真流溢葢疑其草者而不可得得之足下了然矣第二疏于事体极明晢审尔仆所叨恩典或可无他不知曾具题否若后疏则详而不杂直而不肆其始若逆耳而终则当悦心贾陆之材略衡向之经术不是过矣雒生封事莾莾激伉似胜公大雅则不及也迩来后生意气树党排击纷纷不已今得无为虞芮之交馁乎雒生乳一滴散百斛乳矣公可且舍章俟时作选郎斥陟贤否一畨胜十疏之上而不用也仆决归矣不归断无出视事理当取公大集细効丹铅焉而后有以复也仆与儿子书絶无小人之忌而君子之疑语公或误闻之乎疏下考功千万相劳一决拔仆于炎海也不一
　　
　　喻邦相
　　
　　仆以仲秋之抄抵留都任更二日而元孚以急足来致公所示诗大骇不知所谓葢偶未见公拂衣之报也次日俞驾部来谒叩之云舟已发矣又次日而从元孚所得信云尚未发也亟归灯下作数行使吏驰之舟所则发矣云雨虚无缥缈倐忽使人怳然若失又爽然称快也神龙不可鞭御麟鳯讵能羁■〈艹奴〉真男子哉归侍太公二簋之奉怡怡如也出而眺匡山俯彭蠡一衿裾间物耳仆守志不坚为人所误苟出应世见讥白简虽荷圣明昭雪然破甑在地寜堪收补所以累疏恳辞迩似蒙见怜已买一舟江口相待矣视公虽落第二义然尘土幸未深或不至为猿鹤憎也有周山人道在者能诗善谈笑意欲谒公于豫章贪与公相闻以数行付之俟作弇园归人细和佳章奉赠也方饵药不一一
　　
　　张冬官
　　
　　仆自暂归休沐冐余暑履金陵任仅一月中流言杜门乞休两阅月始出出不能旬日即闻犹子之变入春三日又复以病请告今尚在医药间忽忽无好懐抱以故于生平故人都不能具竿赤初从邸报得大疏心窃疑之岂其有霜露之恙耶既而知其无恙也乃曹子念极道公杖履游从之乐不减东山且时时见谢公捉鼻语令人神思爽然仆真小草矣今者似不逺之复旦夕得请即老不能追随■〈必〉跋于少年场一觞一咏步武当不逺也子念又言公有迁葬之举且为令先叔备极情文自是厚徳高谊非仆可赞教翰雅贶专使逺存毋乃破公不作洛中书例耶国是纷纷尚在迷局固不敢出仆口亦不当入公耳聊发一慨而已薄侑附椷伏惟鉴纳
　　
　　宗良君侯
　　
　　栁陈父来得老兄笺教如奉颜色比想道履佳胜宗正约束渐寛匡山彭蠡之间不妨轻刀篮笋当尽吐胷中之竒以示不刋仆老矣齿落已尽右目渐昏忽忽笔砚所见窘几无复生趣况以簿书酬应杂之所得几何而掷此桑榆之日以故决意上书乞骸只在旦夕矣昨秋归哭亡者屈指生平交知称兄者于鳞徳甫子与子相公实称弟者肖甫及吾家阿敬今仅明卿伯玉及仆无恙耳洪都朱邸三儁已失贞吉兄与用晦白头昆弟也如闻尚有参差私所不解名者外至之物何容置我方寸耶昨有一僧号达观者与之谈觉得一切都放下唯于回向处尚懒散此味不敢独享敢以荐兄不一一
　　
　　傅金吾养心
　　
　　仆生燥髪而习闻公侯世家列传慨然念傅颍公之功大而报微也既登朝则再上书一报闻一议而竢后命然不知公之后絶与否也今者得执事书世系志乃知执事之曾王父后于季公者季虽后于公友仁而实颍公之子也以颍公之功与傅之多明徳执事又贤而好文能无忘其先而蔡子故人也又为之介绍以请则何敢辞恨荒落不文无以报塞至意耳得蔡子古文数十篇遒劲峻洁仆之畏友也执事高斋中可谓得人矣玉带非病骨所胜且仆例不曾受人润笔谨领二币以见来雅本草发明甚有条理执事刻之其仁逺矣谢谢书刻侑椷不一
　　
　　王都阃
　　
　　移疾杜门两月与春色相负得故人一信盎然自愉况乃重之以珍味乎后信乳柑尤佳絶今年温郡无运艘王大叅失约龙博士迁刘将军死分絶此味久矣剥之则香雾蔼然咀之而甘露溢齿便若与王会稽相对也仆乞休移疾凡四疏矣今晨似有生还消息想所欲闻者有贵司公牍小迟已托之府大帅矣手疮草草不一
　　
　　王松屏
　　
　　当不孝兄弟伏阙时辱先宫保公盼睐如骨肉又辱为先尚书作传葢时时在心腑矣而山川阻修鳞羽阔焉亦尝再奉候书而不蒙报岂令先公保啬天和于一切竿尺皆谢絶耶将无所托之人皆殷洪乔也毎从蜀中士大夫窃闻起居皆云朱颜宣髪气充而神王若有得于玄素之秘者彭佺所不足道也迩覩邸报则已游帝廷矣天不慭遗指南何托苐上厪圣衷于太宰宗伯太常司空之所职司咸举焉而宫保公灼然中兴一代名臣孰得而拟之贞衰病强出处非其据已杜门三请告矣适贵邑之旧吏来告别仓卒中不能具一些而仅以不腆之芗帛徃道逺而其人未可信不敢从腆唯长者亮而存焉以宫保公之高朗令终显融昭明老丈可稍抑性以为天下计矣余不能多及
　　
　　沈箕仲大叅
　　
　　昨春承使者専讯草草裁报计彻记室久矣执事行部多在匡山彭蠡间涵贮方寸发为文辞与斗文争雄胜何快如之前得贤叔氏书叙病状使人酸鼻旋闻已勿药甬东江阁有海王之输杯酒啸歌膝下幼子稚息娟娟如玉何必嗫嚅侯门博冷酒炙耶仆老矣虽忝列常伯而实无深知者亦无以自见虎欲囓人不避豪贤势殊可畏以故前后乞休凡四疏闻辇上君子怜之旦夕可觅莼鲈乡矣朱虞崶学宪凡三四寄问而不值遣信者且涉嫌疑不能作报烦为一致声喻邦相真男子也干旄亦时过从否不可失之适周山人道在便附此不悉
　　
　　倪仁甫
　　
　　仆至都门憇观音阁诸故曹长皆会而独不见执事怪之则知以内艰归矣为执事分哀则不能欲有所效生刍之敬则无繇方在恻恻间而使者至矣出所致教辞读之泫然涕涔涔也执事通家故人也为先慈以不朽请仆虽困笔砚寜忍以不文辞既得卒业大状草则执事之文巨丽极矣中间挥表淑徳及尊公与贤昆季之令行嘉祯所不敢废若贤昆季交游之盛无关内则者窃有所汰矣尊公在法不当称太称太不无触忌也子女嫁娶之详或刻于铭左或执事增入之亦不妨厚币所不敢辞却有不腆之敬惟登之几筵是恳
　　
　　张伯起
　　
</div>
    <div class="pagination">
<a href="弇州续稿_page196.html">上一页</a><span>...</span><a href="弇州续稿_page192.html">192</a><a href="弇州续稿_page193.html">193</a><a href="弇州续稿_page194.html">194</a><a href="弇州续稿_page195.html">195</a><a href="弇州续稿_page196.html">196</a><span class="current-page">197</span><a href="弇州续稿_page198.html">198</a><a href="弇州续稿_page199.html">199</a><a href="弇州续稿_page200.html">200</a><a href="弇州续稿_page201.html">201</a><a href="弇州续稿_page202.html">202</a><span>...</span><a href="弇州续稿_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
