<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 19 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 19 页/共 101 页</h1>
    <div class="content">
维嘉靖三十二年，岁次癸丑，十一月癸卯朔，越初六日戊申，父以牲醴之仪，遣孙天润奠告於男?之曰：兹以本月十三日，葬尔於莲花洞巽向之原，明辰就於丧舆。吾喜见尔入门，不忍见尔出门，吾岂不欲临尔棺，视尔窆？吾年衰老，临之视之不任哀伤。尔其长往矣，忽然亡之矣。哀伤奈何！尔其歆之。

奠罗子钟文

维嘉靖三十二年，岁次癸丑，十一月癸卯朔，越初五日丁未，前南京兵部尚书湛　以束币炷香之仪，率天关门人黎瑞鸾、黄民准等，寓奠告於近故上舍茶陵罗君一泉之灵曰：嗟一泉乎！少壮自豪，与人牙声，予主南雍，乃来游从。变化疏通，执艺方规，屡黜京●，珠遗海辉。我卜祝融，来及蒋公，瓦木有供。越几春秋，同来度韶，访我於樵。爰登罗浮，飞云天游，高歌石楼，遵增江埏，履我赡田，不信流言。纪行之录，刻板以复，义气绝俗，时莫我容。九思憧憧，归宿五峰，将道茶陵，以子於征。遂闻讣声，天关会哭，如失手足，天胡不禄？寓风一觞，道远莫将，托以香，惟灵其歆之。

遣奠男柬之文

维嘉靖癸丑十一月十二日，父以牲醴之奠，遣湘之告故男太平府知府柬之之柩曰：夫物有所始，则有所终，天道之常也。终则魂归於天，魄归於地，人道之常也。大夫三月而葬，古之制，礼之常也。予昔卜地於径头小埔之间者，於今八年，本非为尔，今卒为尔之藏，岂亦大数之常也乎？嗟夫！予既不得行三月之制，成尔於礼矣。今以数之适然，以八年所卜之佳城，遣尔归於此土，以顺始终昼夜之道，尔其安之。灵輀既?，尔归窀穸，尔其往焉，忽焉其亡之矣！哀哉！

奠萧道传文

维嘉靖三十二年，岁次癸丑，十一月癸卯朔，越二十九日辛未，友人前南京兵部尚书湛若水率门人黎瑞鸾、黄民准等，以牲醴庶羞之仪，奠告於近故友萧君道传之灵曰：嗟嗟道传！呜呼可悼！子号道传，志宜传道，勇智可学，颜年物故，乃不少延。天乎弗祚！闻子少年，谗言我诮，师孔挞之，子不怨怒。匪不怨怒，因乃大悟，执礼来师，立我门户。视久在门，反复戈操，如不共天，挤井石下。子乃智勇，过惩善慕，师孔报言，临终予顾。匪死言善，终始是务。如子勇智，期以深造，不见多时，忽尔闻讣。嗟嗟呜呼！其能不悼！会与同志，奠告哀愫。尚飨。

告谢葵山文

维嘉靖三十二年，岁次癸丑，十一月癸卯朔，越廿九日辛未，友人前南京兵部尚书湛　遣门人谢锡命等，以果酒奉牌位，告安於故友节逸处士谢葵山先生之神曰：师门之学，几失其传，察见浑沦，公及南川。水生也晚，及门七年，亦扬其波，亦造其源。中承母命，公亦劝言，遂污一第，久落尘樊。君归无口，使还果然。念公无后，躬葬葵根，再继守祀，亦复不存。乃表遗墓，跻公白云，尚友之堂，宗汤为伦。岁时有事，侍食师前，无谓绝祀，享於千春。维神是歆，是安是宁。

告移先祖行主文

维嘉靖三十三年，岁次甲寅，二月壬申朔，越十一日壬午，孝孙某虔[具果]酒之仪，昭告於显[祖考赠资]政大夫南京礼部尚书樵林府君、显祖[妣赠夫人]梁氏夫人、显考赠资政大夫南京礼部尚书●●●君、显妣赠夫人陈氏夫人：水也昔归自京，隐居[西樵]●，立行主於兹，以使朔望岁时之荐。今以地方欠宁，移归广城之天关，设有行祠，谨遣男湘之、孙绍先，告奠●前，恭迎神主於天关，以便朔望岁时荐祀。惟神安之！尚飨。

奉安神主文

维嘉靖三十三年，岁次甲寅，二月壬申朔，越十三日甲申，孝孙子[某]谨以果酒之仪，昭告於显祖考祖妣显考妣某，恭迎西樵神主，爰至天关，甫临行祠，以奉瞻奠，神无●●●●厥灵，勿替引之。尚飨。

奠区西屏文

[维嘉靖三十三年]，岁次甲寅，[二月]壬申朔，越●八日●●，[前南京兵部]尚书湛谨以特羊果[酒之]奠，昭●●●●●●●●区先生之灵曰：维公存心明[白]●●●●●●●实无疑。夙游江门●●●而潮连●●●●●●●日亲炙，究极精微。●●●旅●●●●●●●●●●●●●●●●●●而●●●之岁，上林春辉。我十一人，缓辔游嬉，长者云教，少者冰澌。独立宇宙，怅无朋侪，感新思旧，云胡不悲！病衰道阻，匍匐难为，洒泪一觞，西屏之西。维公其歆之！尚飨。

会奠李壁山文

维嘉靖三十三年，岁次甲寅，五月庚子朔，越初二日辛丑，会末湛　等谨以特羊牲醴、庶羞粢盛之仪，奠告於近故会长浔州府知府李君壁山之灵曰：呜呼！岁月屡迁，幽明须异。昔创会约，祝圣大义，上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自发和气，上期报国，庶助化理。公时同然，共成胜事。何方四载，公即告逝。同会生恩，哀伤曷已！惟君德性，啬翁称最，乡荐贤书，再司邑谕。分教南雍，荐部罔遂，回翔别驾，柳闽之外。二延府部，一守浔太，腰金故里，徘徊文会。相期素业，跂足以待，忽焉讣闻，奔哭悼慨。会奠一觞，不亡如在。尚维歆之。

奠黎养真文

维嘉靖三十三年，岁次甲寅，五月庚子朔，越十二日[辛]亥，友人前南京兵部尚书湛　率同门黄民准等，谨以特羊牲醴庶羞之奠，昭告於近故高士黎君养真之灵曰：於乎养真！世之所谓忠信笃敬之士克兢者，予於养真见之。君隐马滘，江门近暮，八十我从，六载而少。养真何真，东坡三妙，节食节言，节用为要。予曰：「有是，浅哉其义。无乃摄生，区区财气。」进君养真，养真种子，君即大悟，喜报家嗣，亦有家训，祭田捐逊，必终行之，风俗可振。童生廓然，慎斋托焉，予转托君，抚字周旋，背易旬余，将遍诸书。幸哉之子，蚤夜提撕，杯酒谐嬉，转眼东西。托孤寄命，谁其嗣之？七月为期，乃肯言归。忽然(夫)[失]足，病日支离，气息奄奄，虽至颠危，念哉此学，精爽不迷。到家旬时，书来报知，食饮稍进，复有来时。何竟不起，神游太虚，朝闻夕死，亦独奚悲！会奠告衷，君其安之。尚飨。

奠黎震?文

甲寅八月朔旦，甘泉翁闻千兵黎甥震?毙於征阵，以香币牲殽果酒，遣外孙代往哭而告之曰：呜呼！震?而至於是耶？行时匆匆，飘忽长驱，如乘北风，敌忾如虹，捣其巢穴而使之尽空，以为一鼓收其全功。讵意遂毙於贼中，岂非急我成功，而不知陨险尔躬耶？岂未讲於进退之宜，而犹昧夫彼己之知耶？初谓西广之功，未酬一升，而犹怅(快)[怏]於当时，岂谓酬赏有待，而命不少延迟耶？呜呼！其人耶？天耶？命耶？使予卧病楼上，含哀饮泣而不能支乎！呜呼！

奠欧南野文

维嘉靖三十三年，岁次甲寅，八月己巳朔，越二十五日，友人前南京兵部尚书湛　谨以炷香束币之仪，托门人代奠告於故礼部尚书大学士南野欧先生之灵曰：於乎！维公初第，会於京邸，人曰王门，入室弟子，视我前辈，阳明是以。载讲南都，数会拟议，人语良知，良能亦语，以訾未尽，乃在公矣。匪予则然，孟氏大指，良知良能，爱敬仁义，空知则禅。师门自毁，吾与阳明，斯文共起，有如兄弟，异姓同气，天理良知，良知天理，相用则同，二之则异。及公家居，三四书来，罗浮西樵，游学取裁。忽报召命，夺此夙怀，遂赴宗伯，寅清直哉。召入西苑，渐协帝衷，不日入阁，以大登庸。以此和气，调停诸公，众贤和朝，三代复隆，东海老臣，安枕以终。岂公过劳，讣来北风，同[志]天关，哭泪无从。敬兹寓奠，以告哀衷。尚飨。

奠黄琴冈文

维嘉靖三十三年，岁次甲寅，八月己巳朔，越二十五日癸巳，友人前南京兵部尚书湛　谨以炷香束币，寓奠昭告於近故太仆少卿琴冈黄公之灵曰：於乎！维公之学，厥有渊源，讲於同志，会於青原。乃自得师，不专一门，正己格物。忠不徒言，扶正触邪，峨豸不偏。及乎代巡，岭海之埏，吏畏民安，风采肃然。百官万务，不废学焉！天关问答，义精入神。高碑穹坊，精舍之前，予扁怀冈，以示后人。渐阶大用，以昌斯文，岂止太仆？未及三年。久讶无书，讣音来闻。凡今之人，多行不义，萤营狗苟，多居大位。福善祸淫，其施反戾。即与同志，会哭亭戺，遂因公姻，刘生汝志，寓奠币香，以告至意。尚飨。

会奠冼少汾文

维嘉靖三十三年，岁次甲寅，八月己巳朔，越三十日戊戌，前南京兵部尚书湛　率同志黄民准等，谨以特羊牲殽庶羞之奠，告於近故南京刑部江西司主事少汾洗君之灵曰：呜呼！冼子乎！其可谓以道自任矣乎！其亦可谓任重而不终致远矣乎！哀乎！天乎！人乎！人也。子自知之，而或自悲，天也，吾则不能知玄宰之意之渊微。夫道若大路然，知之者必行，行之者必至。又若家至宝然，爱之者必守，守之者必不失於差池而或遗。子其知而行，行而至矣乎？抑爱而守，守而不失矣乎？他人莫知，而子自知之也。虽然，适大路者，一人独行，不如十人同行，为有鞭策指示以不岐也。守至宝者，一人或迷，不若十人警省之惺惺，为不疏虞於穿踰也。嗟子长往，返真大归，宁不使诸同志各抱迷途失宝之虞乎！宁不使诸同志生任重致远之疑乎！此不徒哀子，而且自哀，不徒自哀，而且为天下古今公共之大道兴废而深悲哀也。会奠一觞，以告夜台，子其有知，尚歆兹哉！

奠湛姑安人文

维嘉靖三十三年，岁次甲寅，九月己亥朔，越十六日甲寅，弟前南京兵部尚书湛　谨以清酌庶羞之奠，告於湛姑安人之灵曰：呜呼！水初以姑无子於温，家修祠，永远奉祀。岂意情随事变，诸孙不守，势必变卖，姑主无归。义处小华山官所作，为湛姑祠堂，叶落归根，心安理顺，姑其自慰，歆此诚意。尚飨。

奠陈静翁文

维嘉靖三十三年，岁次甲寅，十月戊寅朔，越初五日壬申，眷末前南京兵部尚书湛　谨以牲醴庶羞清酌之仪，遣孙奠告於故寿爵表弟静翁陈君之灵曰：於乎静翁！予久闭天关，不见静翁。人传静翁久病不出，遣致起居，告我病骨伏枕不起，四十余日。我归沙堤，业在行后，闻公长逝，遣吊哀愓，病留乡居，未奠涓滴。静翁之静，以静为德，静者必寿，胡止六十？然而克昌祖绪，载遗孝则，诸郎彬彬，别驾展足，交游缙绅，匪夷出色，则亦何憾！泉台瞑目，敬寓一觞，余哀恻恻。尚飨。

奠梁兰汀文

维嘉靖三十三年，岁次甲寅，十一月戊戌朔，越十五日壬子，老友前南京兵部尚书湛　谨以特羊牲醴、庶羞清酌之奠，告於近故刑部主事梁君兰汀之灵曰：嗟嗟兰汀，汀清兰馨，以?君才，亦老而成。昔从诸生，拜我於庭，早登科甲，司寇明刑。多闻多识，以懿文德，苦心矜特，以病还籍。将进大道，未投所好，忍隐待时，焉知不祚！七子同舟，以游罗浮，道遇维缆，●湾之陬。命仆向道，源头直造，夫马是备，赋诗登路。试以恶少，神仙诀窍，胡不勇往，回车山峤。闻君卧病，走价以省，奄忽不起，吾说未竟。嗟嗟兰汀！兰汀有知，鉴予此情。於乎哀哉！尚飨。

同乡宦祭伦迂冈殿元新祠文

维嘉靖三十三年，岁次甲寅，十二月丁卯朔，越初十日丙子，乡亲友生前南京兵部尚书湛等，谨以刚鬣柔毛、束币庶羞之仪，祭告於故殿元詹事府右春坊右谕德迂冈伦先生祠下曰：维天兆验，星中雪霰，维地谶灵，河南见面。天浮地游，吾邦鲁邹，笃生哲人，寔迈等流。淹贯群籍，维以畜德，会状两元，光於南极。乃命殿撰，乃迁宫谕，积诚进讲，庶有启沃。匪曰科名，开心见诚，凡今之人，莫之与京。水清玉润，都人倾信，公辅之望，一时勿论。位高名成，公维不矜，雅歌投壶，与人尽情。夭与抱负，而啬公数，有余不尽，委祉於后。巍科继世，伯叔仲季，济济雍雍，有来未艾。岩岩粤山，粤山之颜，维以配德，峰遶川环。奠公祠堂，祠堂孔阳，山高水深，本支悠长。神其降临，鉴此诚心，千秋百岁，永永居歆。尚飨。

奠钱给事中海石文

维嘉靖三十三年，岁次甲寅，十二月丁卯朔，越　日　，友人前南京兵部尚书湛　谨以束币炷香之仪，寓告於近故礼科右给事中海石钱君之灵曰：於乎懋垣！其知之乎？其不知之乎？吾尝闻之：太直则伐，太刚则折。嗟嗟懋垣！维世豪杰，物圆则行，物方则柅，毁方瓦合，贤者是戚。昔在京师，三子从予，伯仲维季，同趋圣途。维子之学，既博而约，天理微言，不疑唯诺。初入谏垣，有严嫉恶，其有不礼，如鹰逐兔。弹文数十，豺狼当道，内则权贵，外则宰辅。以此免归，几阽於危，修己济人，靡书不窥。硕果不食，待时而淳，真种有诀，还丹未神。言省永州，来广卒业，倭贼成梗，有志弗及。飞雉焚蛇，已兆君终，命也已矣，气关太空。属纩遗言，既以铭墓，寓奠此诚，哀衷以告。尚飨。

会奠郭冢山文

维嘉靖三十四年，岁次乙卯，正月丁酉朔，越十二日戊申，前南京兵部尚书湛　率同志罗一中等，谨以特羊牲醴庶羞之仪，奠告於故处士冢山郭君之灵曰：於乎哀哉！冢山，考名肇乾。乾纯维阳，维阳维刚，字尔体刚，维刚维大，天地莫藏。期子志行，庶乎相当。於乎冢山！廿年从予，大科徜徉，元载召起，四子从行。北学中国，观光大邦。於乎冢山！归隐大同，敬直义方，弟不逊师，斥詈不遑。世世同居，志竟莫偿，岩岩新建，成加大荒。凡此多士，望门拜降。於乎冢山！乃以布衣，上辩抗章，召之不来，南豊瓣香。久以母老，离索星霜，衰经既除，大事既襄，乃来天关，领袖诸生。於乎冢山！六旬遘疾，二竖为殃，归欤不归，舆疾而杭，旬起复踣。昊昊彼苍，福善祸淫，盗跖延长。於乎冢山！临终遗词，昼夜如常，云见天理，不见疾伤。於乎冢山！惜也入室，而始升堂，朝闻夕死，亦复何妨！兹率同志，寓奠一觞。於乎哀哉！冢山，尚其歆此。

谒奠罗浮四贤祠文

维嘉靖三十四年，岁次乙卯，正月丁酉朔，越十九日乙卯，后学前南京兵部尚书湛　，率同志前嘉兴府知府郭应奎，生儒钟景星、霍与瑕、王瑞旦、黄应鸾等，谨以脯醢牲清酌之仪，祭告於濂溪周先生、豫章罗先生、延平李先生、白沙陈先生祠下曰：大道支离，源远益分，四贤一道，共复浑沦。一者无欲，未发求中，澄心体认，自然混融。佑启后人，开彼群蒙，高山仰止，陵高厉空。敬奠牲，展此诚衷。尚飨。

奠罗整庵先生文

维嘉靖三十四年，岁次乙卯，二月丙寅朔，越初九日甲戌，门生前南京兵部尚书湛　谨以降香一炷，纱段二束，托门友郭应奎奠告於尊师太子太保冢宰文庄公整庵罗先生之墓曰：嗟维名德，海内夙传，如矩必方，如规必圆。作人模范，以表群伦，躬行若子，庐山共尊。弘治甲乙，会试之春，枫翁及公，南主成均。睟面盎背，同试我文，遂以知许，私宅延亲。维公具眼，多士无人，折节谦虚，扣我云云。白沙之学，子传必真，我虽弗类，一二见闻。索览手教，天理超全，自兹辱第，公亦乞身。困知有录，理气未分，公亦过与，语似子云。水也何人，岂若是班？岁在庚子，谢政南奔，拟趋函丈，以聆细论，役者告远，抱憾於今。闻有贤祠，公亡犹存。大公之学，高公之门，通家道义，我心慰安。感郭子归，前悃未伸，寓奠心曲，币展词文。尚飨。

奠欧阳母刘氏夫人文

维嘉靖三十四年，岁次乙卯，二月丙寅朔，越十日乙亥，前南京兵部尚书湛　谨以降香一炷、金币一束，寓告於钦封欧阳太夫人刘氏夫人灵筵曰：嗟维夫人，秉德温良，笃生约庵，文武材长。总督两广，惠及田狼，生祠报享，矻於大荒。瓦氏请文，勒碑皇皇，?历中外，邦家之光。凡所施布，母泽甘棠，临行百金，赠我牌坊。谢请移建，白云书堂，遐不作人，母德不忘。进大司空，母名益扬，立身行道，母教愈彰。圣善在阃，功在庙廊，不有贤母，孰有贤郎？孟母告逝，子舆奔乡，帝建祭葬，贲於幽房。生跻上寿，没享蕃昌，貤封未艾，[极]品之章。无疆之休，作善百祥。尚飨。

奠梁观光文

维嘉靖三十四年，岁次乙卯，三月丙申朔，越十一日丙午，前南京兵部尚书湛　谨以炷香一殽酒之奠，告於故善士观光梁君之灵曰：於乎！观光之讣，闻之后时，老莫奔哭，宝安之涯。嗟夫！观光善士也，身寡逸行，口寡逸言，昔教子弟，雅饬循循。自凡莞士，来学甘泉，或以方人，观光不然，善之大者，庶在斯焉。孰谓一事？纪纲五伦，毋曰不显，察流知源。然则观光之为善士也，夫何厚颜！子昔来学，失仆而归，遂未究竟，命也奚悲？俯仰今昔，感念吁欷！寓奠心曲，无论菲仪，遣使代致，观光其歆之。

会奠周荔湾文

维嘉靖三十四年，岁次乙卯，四月乙丑朔，越六日庚午，会末前南京兵部尚书湛　等谨以炷香束帛、特羊牲醴、粢盛庶羞之仪，奠告近故会长安吉州知州荔湾周先生之灵曰：呜呼！岁月屡迁，幽明顿异，昔创会约，祝圣大义。上不忘君，下倡友弟，联属众心，盖取诸萃。俗风偷薄，贾谊流涕，挤井操戈，因恬无愧。数会则亲，自发和气，上期报君，庶助化理。公时同然，共成胜事，曾不五载，公即告逝。同会生恩，哀伤曷已！惟公忠信，礼义廉耻，出守名邦，困穷子惠。居谢公门，闭户城市，一经教子，魁联科第。五马行春，世济其美，荣跻上寿，备臻繁祉。生顺没宁，何复遗?？报讣匍匐，会奠一觞。尚飨。

禺山书院兴工告土地文
</div>
    <div class="pagination">
<a href="甘泉先生续编大全_page18.html">上一页</a><span>...</span><a href="甘泉先生续编大全_page14.html">14</a><a href="甘泉先生续编大全_page15.html">15</a><a href="甘泉先生续编大全_page16.html">16</a><a href="甘泉先生续编大全_page17.html">17</a><a href="甘泉先生续编大全_page18.html">18</a><span class="current-page">19</span><a href="甘泉先生续编大全_page20.html">20</a><a href="甘泉先生续编大全_page21.html">21</a><a href="甘泉先生续编大全_page22.html">22</a><a href="甘泉先生续编大全_page23.html">23</a><a href="甘泉先生续编大全_page24.html">24</a><span>...</span><a href="甘泉先生续编大全_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
