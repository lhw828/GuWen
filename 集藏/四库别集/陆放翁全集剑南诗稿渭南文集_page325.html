<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 325 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 325 页/共 361 页</h1>
    <div class="content">束发至老，无一日废书，尤长于诗，闲澹有理致。在场屋时，以赋称，老犹自喜，子孙及
族党从之讲贯，皆有师法。
公为人夷雅旷远，与人言，惟恐伤之。然遇事必力行所知，无所挠屈。尝为丹徒丞，朝
廷用言者，遣使籍江上沙田，立税额，使指甚厉，吏莫敢违，亦或从而张虚数以为功。使
者至郡，闻人人称公详练，乃檄与偕往，公既极论其不可，又为诗陈民情。诗流传至朝廷，
遂止不行。沙人砻石刻其诗，今犹可考。其使福建也，有中贵人所亲皇甫甲者，辄讽公以
珍货别进，公正色拒之，戒典客者，他日谒至勿复通。其不阿类如此。
公仕自修职郎至朝奉大夫而废。二十三年，以绍熙五年四月六日卒，享年八十有五。娶
卢氏，封宜人，先公十二年卒，享年亦八十有五。六子。曰梓，通直郎，知宁国府宣城县，
先公十二年卒。曰格，举进士。曰之瑞，国学免解进士。曰橦，曰檍，曰之详，皆举进士。
一女，适文林郎监淮东总领所籴场楼钧。六孙。曰炳，曰焕，曰炎，曰熺，曰燮，曰熨。四
孙女。诸孤以庆元元年九月二十五日，遵治命返葬于会稽湴坞，望少师墓百步，且来属某
为铭。铭曰。
仕硘于时，年登耄期。孰夺孰与，理莫可推。铭识于幽，孰知我悲。
知兴化军赵公墓志铭
庆元二年八月辛亥，朝请郎新知兴化军事赵公以疾卒于第。越十月庚午，葬于会稽会
稽五云乡汤家畈之原。明年九月乙卯，诸孤硙夫等墨其衰，见予于郡西南泽中，泣且言曰。
先君之葬，将请铭于执事。以大事之日迫，方伏苫块间，不能自通。今幸逾年，未即死，
敢以承事郎签书平江军节度判官厅公事莫君子纯之状来告，惟公幸许之，某等即死无憾。予以老疾辞，请益牢。维公文学治行，皆应铭法。而硙夫实娶予从孙女，与其弟同时中进
士科，为乡里后来之秀。乃卒与铭。
谨按公讳彦真，一名彦能，以淳熙新制改今名。胄出宣祖昭武皇帝之后。曾大父讳叔
澹，赠武康军节度使洋川郡公。大父讳赉之，武经大夫，浙东路兵马钤辖，赠右朝请大夫。
考讳公懋，左朝请大夫，知临江军，赠太中大夫。公少纯笃，从故侍御史王公十朋学。王
公尝得中书舍人张公孝祥书不欺室榜，持以遗公，所以期公者甚远。公益自奋，虽举进士，
盖不止为科举而已。然同时为进士，亦皆推之，遂中其科。调抚州录事参军，以太中公丧
解官归。除丧，起为信州弋阳县丞。终，更调建宁府观察推官。荐者如格，改宣教郎，知
宁国府宣城县。未赴，以内艰罢。除丧，知平江府吴县，通判袁州，知兴化军。朝廷知公
者多，谓且用矣，而得郡未及赴，遽至大故。
公之将赴抚州录事参军也，太中公戒之曰。汝任治狱，人死生所系也，可不勉乎。公
再拜受教。既就职，束吏甚严，视囚之寒暑饥渴，惨然不啻在己。囚以故皆输其情，曰。
不忍欺吾父也。会部使者以事付狱，有冤状，而使者方怒，风指甚厉，人皆谓乖其意且
得谴，吏尤惶恐，即欲捶掠成之。公叱吏去，具列其冤，使者为屈，因欲荐公，公亦终不
就也。太中闻之，太息曰。吾有子矣。及在建宁幕，南剑州将乐。沙县诸寨，军食不时给，群卒空垒来诉于转运司。赵公公
硕。谢公师稷为使，乃檄公行。公驰至沙县，与其令调财得三千缗。明日召卒于庭，阅籍，
自下给之，军吏及卒长，皆不得一摇手，众乃大服。比至将乐，给之如沙县。亦皆大服。于
是议者谓公所试者小，然犹能表表如此，他日功名事业，讵可测哉。郡守郑公伯熊知公最
深，有疾，不以郡事属其贰，而言于使者，请檄公摄守。疾革，独延公至卧内，属以草乞
致仕奏，其知之如此。
高宗皇帝永思陵木赞宫事兴，公适为吴县转运司，调取洞庭青石，期会迫，不可遽办，公
即日涉湖至其地，召石工泣谕之曰。先皇帝栉风沐雨，恶衣菲食，为天下攘强虏，除大盗，
轻赋薄役。汝曹数十年安居乐业，亦知所自乎。今官取此石欲何用，而汝曹尚可顾望不竭
力哉。于是民趣役，不待督责，先期告毕。使者欲上其劳于朝，公力辞曰。此臣子职也。袁州积凋弊，公佐其守，穷利病根源，一切罢行之，郡为一振。民困于坊场，官弊于护运，
皆久不能革。公奋曰。小民知目前之利，不知后日之害，一陷于坊场，则富者贫，贫者大
坏，非死徙不得免。乃取尤者白守，请于户部，蠲除之，挺系收檄，一旦几空。郡人欢呼，
以为昔所未有。护运异时多以所遣官非其人，故多蠹害。公一切精择才吏，其以权贵请托
来者，皆力拒绝之。抵公去，所发漕运四十万缗，不费一钱。造朝，得知兴化军，未及到
郡而卒，享年五十有四。
公笃学，工文辞，有集五卷。易集解。五卷。他所著未成编者尚多。初，太中通判饶
州，有江州统军官王益者，坐事下吏，更江州。鄂州鞠治，狱成，而家以冤闻。由是复命
太中鞠之，得冤状明白，益赖以不死。而太中以决疑狱进秩除郡。未几，捐馆舍，益之家
人怀太中之德无已，乃厚载金帛以助葬为请。公固辞不受曰。非吾先人之志也。益家人
泣而去。盖公之清德类此。然常畏人知，故予亦不得而悉书也。
公娶李氏。冯氏，皆早世，赠安人，今皆从葬。徐氏，封安人。四子二女，皆李出。硚
夫，迪功郎，隆兴府武宁县主簿，先公十一年卒。硙夫，从政郎，隆兴府南昌县丞。 夫，

从政郎，临安府于潜县尉。 夫，未仕。女长嫁从事郎新平江府常熟县尉刘祖迈，次未行。
二孙。时敏，时哲。铭曰以公之才，何适不宜。晚始专城，政弗克施。天啬其报，子孙是贻。匪筮匪龟，视我
铭诗。
文集卷三十五
墓志铭三首
夫人孙氏墓志铭
夫人孙氏，会稽山阴人。四世祖沔，观文殿学士户部侍郎，谥威敏，有传国史。曾祖
之文，朝议大夫，主管杭州洞霄宫，累赠正奉大夫。祖延直，奉议郎，通判盱眙军，赠朝
散郎。考综，宣义郎致仕。母，同郡梁氏。夫人幼有淑质，故赵建康明诚之配李氏，以文
辞名家，欲以其学传夫人，时夫人始十余岁，谢不可，曰。才藻非女子事也。宣义奇之，
乃手书古列女事数十授夫人。夫人日夜诵服不废。既笄，归今文林郎宁海军节度推官苏君
瑑，逮事舅姑左右，就养唯谨。凡组织缝纫烹饪调絮之事，非出其手，舅姑弗悦。舅姑殁，
夫人执丧哀。终丧，事家庙如生，祭荐丰洁中度。疾已革，犹修秋祭，不知其力之惫。推
官女兄，实朝议大夫直显谟阁吕公正己之夫人，性坚正，善持家法，凡家人必责以法度，不
知者以为过严，至夫人能事之，则终身怡怡，未尝少忤。宗党间既称誉夫人之贤，又以知
吕夫人非难事者也。
绍熙四年，从推官官临安，以其年七月辛巳，疾终于官舍。夫人平生奉浮图氏，能信
践其言，及处生死之际，盥濯易衣，泰然不乱，世外道人有所不逮，亦贤矣。享年五十有
三。五子。瀛，太学生。汭。泂。滨。潞。皆卓然自立，能世其家，盖推官与夫人善训督
之力也。二女。长适修职郎通州录事参军王易简，次尚幼。孙男二人。曰暹，幼未名字。
予世家山阴，先太尉边夫人，实与威敏夫人为女兄弟。予与宣义，外兄弟也，少时交
好甚笃。今夫人年逾五十而殁，予乃及铭其隧，则予安得不老。铭曰猗与夫人，率德不惰，舅姑宜之，曰善事我。移其事姑，以奉女公，雍雍肃肃，既和
且恭。相夫以正，教子以严，施于先后，以逊以谦。一病不复，奄其告终，我作铭诗，用
诏无穷。
奉直大夫陆公墓志铭
吴郡陆氏，方唐盛时，号四十九枝，太尉枝最盛。唐末，自吴之嘉兴，东徙钱塘。吴
越王时，又徙山阴鲁墟。宋祥符中，赠大傅讳轸以进士起家，仕至吏部郎中，直昭文馆。太
傅生国子博士赠太尉讳珪，太尉生尚书左丞赠太师楚国公讳佃，太师生中散大夫赠少师讳
寘。少师八子，皆以文学政事自奋。公讳洸，字子光，少师第四子。绍兴初，以荫补登仕
郎，调右迪功郎，浦江县尉，历筠州司法参军，徽州司法参军，湖北路转运司干办公事，知

玉山县，江淮等路坑冶司主管文字，通判通州，知荆门军，提举江南西路常平茶盐公事，江
南西路提点刑狱公事，主管建宁府武夷山冲佑观，遂致仕。积官至奉直大夫，赐紫金鱼袋，
封陈留县开国男，食邑三百户。以庆元元年十月丙寅卒于私第，享年七十有二。
初，少师避建炎之乱，益东徙居明州鄞县之横溪，犹返葬山阴。至公兄弟，遂有即葬
鄞县者。故公以三年十二月庚午，葬于县之丰乐乡西山奥之原。诸孤请铭于公从弟某。某则少
公一岁，儿时分梨共枣，稍长，同入家塾，实知公比他人为详。
公天资颖异，数岁能属文，举进士，连拔两浙转运司解，又为江东转运司解首。然卒
不第。公不以怼有司，治经考古，益不少懈。为吏穷日夜勤其官，未尝事燕游。所至，上
官委以事，公至忘寝食寒暑以趋事赴功。在玉山时，刳剔蠹弊，根原窟穴，毫发必尽。正
俸外，他增给悉弃不取。比代去，计其数凡六十余万。故谏官尹穑有别业在县，岁往来邑
中。尹为人喜议论，仕者多惮之，公不为动。尹顾敬公，每曰。子光清足以肃吏，惠足以
养民，诸邑求其比，殆未见也。自荆门回，奏事殿上，所陈合指，皆即日施行。明日，孝
宗皇帝对辅臣称公之才，丞相王鲁公力荐之，遂擢江西常平使者。
到官，治便坐于厅事之后，治事退，足迹不履中阈。揭所治钱谷出纳之最于壁。列案
</div>
    <div class="pagination">
<a href="陆放翁全集剑南诗稿渭南文集_page324.html">上一页</a><span>...</span><a href="陆放翁全集剑南诗稿渭南文集_page320.html">320</a><a href="陆放翁全集剑南诗稿渭南文集_page321.html">321</a><a href="陆放翁全集剑南诗稿渭南文集_page322.html">322</a><a href="陆放翁全集剑南诗稿渭南文集_page323.html">323</a><a href="陆放翁全集剑南诗稿渭南文集_page324.html">324</a><span class="current-page">325</span><a href="陆放翁全集剑南诗稿渭南文集_page326.html">326</a><a href="陆放翁全集剑南诗稿渭南文集_page327.html">327</a><a href="陆放翁全集剑南诗稿渭南文集_page328.html">328</a><a href="陆放翁全集剑南诗稿渭南文集_page329.html">329</a><a href="陆放翁全集剑南诗稿渭南文集_page330.html">330</a><span>...</span><a href="陆放翁全集剑南诗稿渭南文集_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
