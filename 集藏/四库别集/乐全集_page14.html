<!DOCTYPE html>
<html>
<head>
    <meta charset="UTF-8">
    <title>乐全集 - 第 14 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乐全集 - 第 14 页/共 22 页</h1>
    <div class="content">　　臣切惟天之生民以衣食为命圣人者作而司牧之乃立君臣贵贱等威之分以均节其数度而止其争且乱故礼也者文饰此者也刑也者禁防此者也凢所谓仁义亷耻赏罚法令皆縁此而后立者也衣食不足其甚则至于父子兄弟相贼害何礼刑之有哉内无以保其社稷外无以制诸强敌国非其国矣故衣食者人事之确论非高谈虚辞之可致也昔者圣人所以治民之道别其四业任之九职农夫効稼穑之力虞衡主山泽之利百工饬化八材商贾阜通货贿各率所事以奉其上而上之所以取于民惟田及山泽闗市此财用之所出也沿革损益虽歴代不同要之必本于此过是则非王制矣伏见近建赋役之法率令输钱夫钱者人君之所操不与民共之者也人君以之权轻重而御人事制开塞以通政术称物均施以平准万货故有国家者必亲操其柄官自冶铸民盗铸者抵罪至死示不得共其利也夫钱者无益饥寒之实而足以致衣食之资是谓以无用而成有用人君通变之神术也本朝经国之制县乡版籍分户五等以两税输谷帛以丁口供力役此所谓取于田者也金银铜铁铅锡茶盐香矾诸货物则山海坑冶塲监出焉此所谓取于山泽者也诸筦征筭斥卖百货之利此所谓取于闗市者也惟钱一物官自鼓铸臣向者再总邦计见诸鑪嵗课上下百万缗天下嵗入茶盐酒税杂利仅五千万缗公私流布日用而不息上自宗庙社稷百神之祀省御供奉官吏廪禄军师乗马征戍聘赐凢百用度斯焉取给出纳大计备于此矣景德以前天下财利所入茶盐酒税嵗课一千五百余万缗太宗以是料兵阅马平河东讨拓跋歳有事于契丹真宗以是东封岱宗西祀汾睢南幸亳未尝闻加赋于民而调度克集庆厯以后财利之入乃三倍于前朝而惟日不足何事功之异也举是而言则本末之原有可得而究者矣陛下悯时政之积敝志在变而通之以财成天下之务故创法立制设青苗以赈乏絶建募佣以弛繇役所大措置事以十数要在崇徳而广业以惠养元元而巳臣官在守藩职在长民朝廷政令非敢出位而言至于民事利害以言职也夫民事之利害众矣顾率钱之患独切故敢具言其事自古田税谷帛而巳今二税之外诸色沿纳其目曰陪钱地钱食盐钱牛皮钱蒿钱鞋钱如此杂科之类大约出于五代之季急征横敛因而着籍遂以为常今以一陈州言之州四县合二万九千七百有余户夏秋二税凢斛防一十五万八千有零石正税并和预买防绢三万有零疋丝绵四万九千有零两此常赋也复有盐钱一万五千八百有零贯并夏秋沿纳钱虽縁敝法承实巳乆然此诸色钱常例亦多用折纳斛防不悉输钱也大槩古今田制未有输钱之法也今乃嵗支苖钱六万七千余贯计息钱一万三千三百贯有零嵗纳役钱四万七千余贯此乃常赋之外嵗输实钱六万余千以陈之户口不敌诸州之一县率是以准天下之所输可见尔凢公私钱帛之发敛其则不逺百官羣吏三军之俸给夏秋籴买谷帛坑冶塲监本价此所以发之者也田庐正税茶盐酒税此所以敛之者也民间货布之丰寡视官钱所出之少多官钱出少民用已乏则是常赋之外钱将安出若曰募钱输官还以募佣钱既出入非蓄聚也夫募钱者率之本民散于隋游市井自如南亩空矣穷乡荒野下户细民冬至节腊荷薪刍入城市往来数十里得五七十钱买葱茹盐醯老稚以为甘美平日何尝识一钱臣闻诸路其间刻薄吏防阅民田庐舎牛具畜产桑枣杂木以定戸等乃至寒瘁小家农器舂磨鉎釜犬豕凡什物估千输十倍万倍百食土之毛者莫得免焉故天下之民皇皇无所措手足谓之钱荒吏厉锋气以刻削为功干赏蹈利而赏利从之此岂圣意之然耶必料天聪亦未之详闻也陛下本欲以美利利天下至于施为见于行事非复圣意所存者矣陛下盛防一出执政奉行稍已増益至于有司苛细甚矣颁下诸路职司之官各出所见展转文害本同而末异朝行而夕改郡县承用以至不胜其敝且民田二税水旱检放自有常制青苖之息或遇灾伤犹暂倚阁募役之钱年虽大杀不可免也豪猾乘民之急举贷取息至或相因倍输诚侵酷矣然不越谷帛民耕织之所有也州县之役若身充若雇佣率三分其费而二分出于薪粒大乡户众一役代归十余年间安居无所预矣募法之行且三年初年民始大骇吏议法未一或纳或否次年巳有伐桑枣卖田宅鬻牛畜今年稍荒歉处民流散多矣推此其可以经乆者耶而乃恬弗为怪莫之改图臣恐国家之忧不在四夷而见伏戎于莽矣伏惟陛下深思宗稷之重俯察下民之情申命大臣精议输钱之法此大事也非取于髙谈虚论苟而巳矣夫苟且者臣下之身谋逺虑者陛下家国之计愚而不可欺弱而不可胜者民也傥民情失于抚御大势一有动危虽有智者恐无以善于后矣输钱二事而募法之害尤重臣故勤勤先其重者今所开陈特举大体其为害条目不可悉数也臣上荷圣恩至深至重自念衰疲不任陈力一旦先犬马填沟壑没有遗恨故求一对清光专为陈此愚恳少効补报粗寛愧负事闻天聴退就斧钺臣所快也惟陛下留神省察候进止
　　乞立皇子劄子
　　臣闻王者大居正谓王者君国当先正其统本也三代逺矣汉唐之盛君即位太后太子多同时建立立太子不以长幼其缓者不过二三年不然则必有故史防具存矣本朝太祖开国知天命属于太宗故不与子然以储位寓于京尹太宗自京尹践祚真宗自京尹登储位仁宗未尝出閤即登储位先帝入纂天统寻登尊位尹京故事盖未陛下即位及今九年受天之祜早有前星之庆正统大本谓宜时定上以尊宗庙下以系天下之心国之大事僭议罪也然陛下特以恩意留臣在朝愚虑所及敢有不尽故不避严宪辄陈忠悃候进止








　　乐全集巻二十五
　　钦定四库全书
　　乐全集巻二十六　　　宋　张方平　撰
　　论事
　　论讨岭南利害九事
　　臣窃惟百粤之区三代为荒服正朔声教所不加秦倂天下始开置三郡曰南海桂林象郡乃今广州桂州交州汉武平南越拓为九郡元帝弃儋崖但存七郡以至后汉交州刺史部郡七县五十六今自岭以南皆七郡之地而交趾得其三郡二十二城其土地下湿多瘴疠人短折性躁悍好讐怨相杀害易兴逆节歴呉晋至隋皆内属除吏供赋役唐南海节度兼岭南五府经略使交州是为安南府唐末刘陟窃据岭外并有交州国初交州帅吴昌文卒管内十二州大乱其大将丁部击定之部死子琏承袭太祖擒刘鋹琏请内附因而抚纳授安南都护自昌文至今争夺簒盗已易四姓太平兴国中其大将黎桓簒丁氏太宗下诏讨伐兴兵由邕广水陆两路入诸将孙全兴等逗挠擅退并戮于邕州市黎桓上表谢罪降诏赦之遂除安南都防景徳中桓死诸子争立国复乱广州守臣奏请承衅取之真宗不许既而大校李公蕴又簒黎氏朝议以其遐荒异俗置之度外因亦用桓故事授公蕴旄节及此传四世矣向自日南贡职巳废朝廷濶略不问边臣苟慢防禁益弛凶恶盗贼奸蠧之民诸配徙者不无逋逃颇从亡匿亦有人顽嚚不逞挺身亡命赴其招集教之治兵助为邪计故令干徳敢奸王命凶党用事多是华人往时遣使例抵其国见城中无居民府舎湫陋有茅竹屋数十百区以为军营兵器有弓弩木牌梭枪竹枪弱不堪用势不能为中国患故逺而易之至景徳中李氏窃此疆域及今七十余年王人乆不涉其地不复知其虚实今闻其城栅隍堑乃有数重兵力民众必益充足颇略旁占城等诸小国事势施设比前为强大而岭南长吏犹习故常本非经逺之才又忽不虞之戒狂妄轻脱为国生事蛮性狠悍有不能堪告诉不聴投书不受事情壅塞积成忿恨及其战舰抵岸军鼓叩城如入无人之境略无交锋之备冦兵所至城邑为墟迁致其货财系累其妇女封豕长虵恣其酷毒传闻其事可为痛心然此为既往之咎方当虑将来之策昔汉诛南粤兵防番禺道便近故为功易至后汉马援击交趾縁海而进随山刋道千余里﨑岖三年始得贼讨袭转战至九真日南境上以定汉界吏士得还者十四五而象郡南境由是竟分为林邑国歴代或小叛乱寻即平之隋破林邑以其地入于交州终亦不能有也唐懿宗时安南都防李琢侵暴獠民羣獠引林邑蛮攻安南府遣将率江西湖南之兵赴援既而交州陷遂集诸道兵赴之积六年方破蛮众收复安南而藩镇之兵犹戍桂林徐州戍卒遂倒戈剽掠湘潭破宿州徐州滁州和州濠州攻围泗州扬楚庐寿兖海沂密曹濮皆被其害诏防蕃汉诸镇之兵十八将进讨又二年方殄凶逆由是天下骚敝跨接五代遂为异域故太祖皇帝弃之不欲勤中国以事荒徼列之外蕃使隔限诸蛮此天机神筭长辔逺御之术也逮今百余年故无岛夷之患此时窃发穷凶极毒逆天理黩神道自古蛮夷猾夏冦贼奸宄未有如是之暴害也天衷惨怛为之旰食顾此滔天之恶遂兴问罪之师天下切齿恨不即执其凶徒诛裂葅醢之潴其邑落以为凶虚宣九庙之威灵谢一方之寃痛伏惟命将行军授成制胜既巳审之于岩廊定之于帷幄攻取形势谅无遗策然臣闻处重位食厚禄国之休戚义当共之不待迫于咎责而后励勉也况臣虽守陪都服在近职上荷恩眷无补圣明岂可自同常人坐观国家之事若越人视秦人之肥瘠无惨动怵惕之心思虑所及敢懐不尽谨条九事列于左方上达衡石冒尘睿鉴傥有一得微助涓尘至于填沟壑之日亦无遗恨焉
　　一事即今淮甸两浙江东西湖南北州县仍歳旱蝗陂泽竭涸野无青草人户流散穷荒极敝事可忧痛方当散利薄征缓刑弛役布徳施惠以抚存保息而盗起南裔王师大兴焉出荆潭之路此时民力何以复堪赋发后汉永和中日南象林徼外蛮夷数千人反乱交阯刺史发交阯九真二郡兵万余人救之兵士惮逺役遂反攻其府州郡并力讨之不能制为所攻围嵗余而兵谷不继朝廷以为忧召公卿百官四府掾属问以方略皆议遣大将发荆扬兖豫四万人赴之李固驳以七不可之説而请选有勇略仁惠材任将帅者以为刺史太守令募蛮夷使自相攻击转输金帛以为其资有能反间致头首者许以封侯列土之赏因荐祝良张乔可任用四府悉从固议即拜祝良为九真太守张乔为交阯刺史乔至开示慰诱并皆降散良到九真单车入贼中设方略招以威信降者数万人由是岭外复平今南蛮叛乱始由长吏侵扰积忿无告及其致冦曾无戒备故令屠陷城邑流毒一方然事已失之于前谋当善于其后臣愚以谓今兹上策当以谋取不可以力胜谓宜且择广桂二守臣精密毅重识略足任者属之方面付以便宜使各选举部下文武将吏其两路职司官朝廷为之慎选令协力从事招集户口各安本业为发禁卒以代荆湖见兵益令募本土丁壮分屯縁边城邑使足以保守要害更相救赴则贼不敢复窥徼内自取殱夷峙糗粮积刍藳惟事事乃其有备揣情观变临事制宜嵗年之时经营进取盖中国御蛮夷固有大体图功宜审虑害宜深务在保威灵纾民力全士马之用惜金帛之费先收多福以絶后虞此为全胜之筭经逺之道傥谓业已兴举难于散遣犹有中防具诸下条
　　二事蛮冦自入钦防以至陷邕州残暴黎庶践食城邑既而席巻还其薮穴及今巳累月朝廷旌死事者而録其孤推恩厚矣然及民之惠犹有阙者春秋传鲁与齐战曹刿请见鲁君问将何以战公曰小大之狱虽不能察必以情刿曰此可以一战盖谓其重人之命也谓宜特降徳音下广南荆湖以慰安逺人之情使知陛下哀痛伤恻之意凡四路百姓耗病之事加意优恤之庶国家仁恩有所下逮至如宥释罫误以安吏卒之反侧开设赏募以招溪洞之酋豪祭酹其亡魂掩藏其残骼皆前代常行之事也夫文之所加者深即武之所服者大徳之所施者博即威之所制者广震耀杀戮生殖长育功用相承此天之道也三事东南六路灾荒已甚官私匮乏莫相救恤又縁青苖助役市易之法农民困于输钱工商窘于射利谓之钱荒人情日急今王师薄伐聚于荆潭调发赋输即以军兴从事荐饥之际供亿实劳臣闻安民丰财用兵之本也所有荆湖南北广南东西四路青苗助役市易法伏望特赐先罢其役法令复依旧制施行以此宣布徳泽慰悦民心易曰悦以先民民忘其劳悦以犯难民忘其死悦之大民劝矣哉
　　四事臣闻兵者国之大事死生之地存亡之道不可不忧深而思逺知天知地胜乃可全地者逺近险易广狭生死也彼蛮之举事非谓其众可以抗王师非谓其智谋可以胜中国而敢为暴害至是者负山海之险林薮之深可以出为冦患难以入与战鬬乘我无备因而得逞传闻蛮界其崖壑阻处篁竹丛薄不通人行人有操持器仗者从横不得囘转顷年贡象治路劣容象行谓之象路象过寻复蓊塞蛮行如鸟兽穿窜山薮间自知其路外人不得而入也自汉武之伐南粤时淮南王安已上书谏曰粤地草木深昧而多水险中国人入其地虽百不当一攻之不可暴取也兵入其地必逃散依险阻委而去则复相羣聚留守之歴嵗经年则士卒罢倦食粮乏絶方夏暑湿瘅热呕泄霍乱之病皆作水居蝮虵蠚虫曾未接刃死伤者已众矣兵法曰地形者兵之助故用兵有九地行山林阻险沮泽凢难行之道者为圯地所由入者隘所从归者迂彼寡可以击吾众者为围地李靖兵法亦曰夫决胜之策者在乎防地之形势观时之利宜歴观前代征蛮者未尝举大众非不欲一举殄灭之地利形势众不得用也以故率常羁縻驯养不使至于决骤候察警戒以固疆圉而已今业已失备致蛮冦又悉众而归王师于征是行天讨非救急之兵也救急则欲速行讨则要之致诛而已不许收功之缓当图全胜之策今兴师十万日费千金鋭士不可以乆瘴乡骁骑不能驰于鸟径营栅无所立粮道不能通长兵无所施利器无所用财殚力屈徒沮国威先有自困之形未见必举之势何也若士马而得为用则蝼蚁之众何足平若士马而不得用则熊虎之力无所展傥今冬蛮未扑灭则前春兵须抽退更图后举臣窃难之臣识闇志衰安知军旅之事但以古今方册亦足比测事宜向者岭南有万兵蛮何敢轻入窃谓今来吊伐兵在于精不在于众可以计取难以力争况淮浙江湖公私罄匮人至相食岂有蓄积计置刍粮财费过倍若令诸军且驻襄邓将佐僚吏省去冗员随行厢军量留充役自余浮食一切勒囘以寛转输省赍送国财民力实为大计襄邓间比年丰稔仓庾充实军留就食足支嵗月士饱马肥暮秋引发乗鋭诛贼军气自振后无艰乏方可图功
　　五事臣观蛮事可以计取难以力争盖交阯气俗与诸蛮不类诸蛮贵种姓服从贵种义不可夺交阯自国朝巳来巳易四姓皆由大校以权党簒夺乃是唐末藩镇遗风故其势易为翻动窃闻干徳尚防诸酋共事而主谋者三人今入冦大获金帛子女各得所欲蛮夷不义惟利是贪归国争功岂能相下如裂其三郡分授三酋各为主领被之告命使达蛮中事纵不行必生猜贰以至他日衅端常在多方以挠之则功易举矣兵法曰军莫亲于间事莫宻于问非精知防宻不能用间用间之术神妙之道也惟时防之为难得今实得其时防惟陛下深念所以可付之人诚上防矣六事林邑国在交阯南境本象林之地汉时列为郡县后有功曺区连者杀县令自立为王因别名国歴江南六朝常羁属之隋仁夀中击破其国防而自复至唐朝贡不絶国朝以来为交阯所隔遂不复至然自晋宋歴代常侵冦交州南史以为林邑素无土田贪日南地沃常欲畧有之故乘衅即入日南九徳诸郡辄留不去唐末亦是为羣獠构扇以陷交州为中国患今揣能害交阯者惟林邑且林邑与交阯相去才千里本共象林一州之地今桂州至邕州尚十四程则是林邑交阯之间比邕桂中间程途犹近意者募能使外国之人谕以讨交阯事约之师期使自一面入防王师如能破交阯者以日南九徳之地委之蛮夷贪重利必自为力亦伐国一竒也
　　七事窃见安南后军见在本府待师期所领南京一将外又泾原秦陇之兵约二千五百骑闻约取七月到本府正是六七月间在路到此又便南行夏秋盛热比至桂州巳行万里臣前巳陈蛮界山林崖壑之险不通人行马实难用顷年侬贼构乱狄青破之闻在邕州西北适近山坂地势寛平马得施力故当时破贼马军之力为多今日行军深入蛮地事与侬贼不同侬贼溪洞一首领入我郡县之间止是剧盗击破即糜烂矣今交阯自是一国窃有土宇恃其险逺主客势殊秦渭马军弓箭手本备羌戎皆是捍边鋭兵劲骑有到京师犹谓不伏水土辄生疾病而乃驱之瘴雾沮洳之中巉崿枿之地水土沙毒草无藳秸进又不可以驰突决胜其能还者无几矣况西北二敌睢盱顾望如闻王师逺出边骑多行忽起风尘来犯亭障东西往还万里莫相赴应又不比海阻之失备矣凡言国家大事必曰军马军马者戎事之本不可忽也今边塞简选一鋭士调习一壮马甚不易得尽心于国者方知之尔所有昨召邉要将官乃备边骑兵愿各遣还本道使荆湖多募丁壮搜补诸土军其将士服习土俗谙识山川地利其骑亦只用南马格式虽小筋力自壮惯行险隘安其水草使与中国之人相先后势之便者也且使西北知朝廷之力一方有警边备晏然不为动也八事伏见安南招讨司期诸留兵以八月中旬悉至潭州潭州去桂州十四程窃闻岭外岚瘴八月九月尤甚谓之黄茅瘴草黄时瘴气方盛十月已后气候始肃湖南饥荒粮草难致乆留就食实费供输若便引行触冒瘴毒士马未用恐多病疫若展一月期防可省一月刍粮湖湘之民大寛事力比至其时新米巳熟暮秋湖外风土调适免致人骑枉有损伤国计军行两为便利九事汉宣帝时先零羌背畔犯塞用后将军赵充国将击羌虏充国以为击虏以殄灭为期必先计策以待利便酒泉太守辛武贤持异请出击之帝下其书令充国与校尉以下吏士知羌事者博议充国执意如初下其书公卿议者多同武贤帝以书勅责充国督之出战充国上书谢因陈兵利害六月戊申奏七月甲寅玺书报从充国计其秋帝复赐书令因吏士鋭气击虏充国策虏有必可破之形上奏请罢骑兵屯田以待其敝上报书曰皇帝问后将军言欲罢骑兵万人留田如将军之计虏当何时伏诛兵当何时得决熟计其便复奏充国上状言屯田得十二便出兵失十二利上复赐书报曰皇帝问后将军言十二便闻之将军其更熟计复奏充国奏言兵以计为本故多筭胜少筭因策虏情以闻充国奏每上辄下公卿议臣初是充国计者什三中什五最后什八有诏诘前言不便者皆顿首服丞相魏相曰臣愚不习兵事利害后将军数画军册其言常是臣任其计必可用也上于是报充国曰皇帝问后将军上书言羌虏可胜之道今聴将军将军计善明年充国上言羌本可五万人军凢斩首七千六百级降者三万一千二百人溺河饥饿死者五六千人定计遗脱入杂羌亡者不过四千人请罢兵奏可宣帝承汉之盛业天下富实四夷賔服先零小羌顾未足为患害遣将出兵充国所陈皆全师保胜安边之册及上屯田之利止用吏士万人留屯因田致谷以省大费不失农业而为武备宣帝玺书往复问难可谓筹计精熟矣而犹每下公卿议者以叅其得失其于兵事详重如此本朝祖宗有边防大事亦尝博采羣议今安南之举兴师十万万里讨伐涉危渡险利害甚多然圣志先定国论已协伏愿特降玺书内外近职之臣各令献防以示博访之道使四方知陛下重任之意三军知陛下忧轸之懐观其否臧亦以见羣臣之材识愚者千虑尚须有得采择所长不为无补
　　论祠庙事
　　臣伏见司农寺奏请降下新制应祠庙并依坊塲河渡之例召人承买收取净利本府勘防在府及管下所管祠庙五十余处防巳依应施行讫内有阏伯庙宋公微子庙已系百姓承买阏伯庙纳钱四十六贯五百文微子庙十二贯文并系三年为一界臣窃以阏伯逺自唐尧迁此商丘之土主祀大火而火为国家盛徳所乘而王本朝歴世尊为大祀微子宋之始封君开国于此亦为本朝受命建号所因载于典礼垂之着令所当防洁以奉时事又有双庙乃是唐张巡许逺以孤城死贼所谓能捍大患者今既许承买之后小人以利为事必于其间营为招聚纷杂冗防何所不至慢神黩礼莫甚于此盖闻有天下者祭百神故咸秩无文毖于羣祀先圣哲王所以致恭于鬼神者所以为国家万民六经训典备矣故曰克典神天俾作神主此人君之职也今既嵗收细防而损国体至大臣愚欲乞朝廷详酌留此三庙更不出卖以称国家严恭典祀追尚前烈之意
　　论苏内翰
　　臣读春秋传晋叔向被囚时祁奚老矣闻之乘驿而见执政韩起为言叔向谋而寡过惠训不倦宜防寛宥之意起与之同乘以言诸公而免之祁奚不见叔向而归盖祁奚之言为国非私叔向也今日传闻有使者追苏轼过南京当属吏臣不详知轼之所坐而早尝识其为人起逺方孤生遭遇盛明之世然其文学实天下之竒才向举制策高等而犹碌碌无以异于流辈陛下振拔特加眷奬由是材誉益着轼自谓见知明主亦慨然有报上之心但其性资疎率阙于慎重出位多言以速尤悔顷年以来闻轼屡有封章特为陛下优容四方闻之莫不感叹圣明寛大之徳而尤轼僭易轻发之性今其得罪必縁故态但陛下于四海生灵譬如天之无不覆冒如地之无不持载如四时之无不化育于一苏轼岂所好恶伏惟英圣之主方立非常之功固在广收材能使之以器若不弃瑕含垢则人才有可惜者昔季布亲窘高祖夏侯胜诽谤世宗鲍永不从光武陈琳毁诋魏武魏徴谋危太宗此五臣者罪至大而不可赦者也遭遇明主皆为曲法而全之卒为忠臣有补于世自夫子删诗取诸讽刺以为言之者无罪闻之者足以戒故诗人之作其甚者以至指斥当世之事语涉谤黩不恭亦未闻见收而下狱也唐韩愈上疏宪宗以为人主事佛则寿促此言至不顺宪宗初大怒欲诛而恕之其后思之曰愈亦是爱我今轼但以文辞为罪非大过恶臣恐付之狴牢罪有不测惟陛下圣度免其禁系以全始终之赐虽重加谴谪敢不甘心臣自念朽质上荷异恩今伏在田庐无复涓埃之补窃慕祁奚虽老犹不忘公室而申请叔向之义僭越上言自干鼎钺不任惶惧待罪之至
　　论手实状
　　臣窃闻昨有新制开列条目自府畿至诸路郡县令人户各自供通财产手实状有所隠漏者许人陈告近巳施行公私劳敝乡闾甚扰但忧増益赋调不复更事生业必有奸猾渐相告讦窥图赏利狱讼繁兴政令寖以滋章民徳何以归厚况上户以下鲜有盖藏田蚕所收嵗有厚薄户等耗登何常之有不惟扇惑人情更有纷乱新法以建议者内为之主故当职者人无敢言向者朝廷所立法制盖以便民为本因成富国之利今兹一事专用挠人徒搔挐于天下实无济于国家伏望圣明博行体问忠于国者必言其无益虑于民者当明其非便忧深思逺早垂止罢令亿兆欣戴天恩
　　论钱禁铜法事
　　臣伏以钱者国之重利日用之所急生民衣食之所资有天下者以此制人事之变立万货之本故钱者人君之大权御世之神物也切观自汉以来名臣高识者之笃论皆以为禁锢造币通开塞轻重之术此济民之切务保邦之盛业也故钱必自官鼓铸民盗铸者抵罪至死示不与天下共其利也国朝故事诸监所铸钱悉入于王府嵗出其竒羡给之三司方流布于天下然自太祖平江南江池饶建置鑪鼓铸嵗至百万缗积百年之所入宜乎贯朽于中藏充足于民间矣乃自比年以来公私上下并苦乏钱百货不通万商束手又縁青苗助役之法农民皆变转谷帛输纳见钱钱既难得谷帛益贱人情窘迫谓之钱荒府库例皆空虚人户又无居积不知嵗所铸钱今将安在此事实系安危之体宜明利害之原夫铸钱禁铜之法旧矣累朝所行今勅具载钱出中国界及一贯文罪处死而又重立赏格使人告捕至于居停资给担擎人等与夫官吏之失于检察者各等第坐罪又禁铜之条犯之九斤巳得刺配之罪亦设告赏之科而自熙宁七年颁行新勅删去旧条削除钱禁以此邉闗重车而出海舶饱载而回闻縁边州军钱出外界但每贯量收税钱而已诸舶船旧制惟广州杭州明州市舶司为买纳之处往还搜检条制甚严不得取便至他舟也今自广南福建两浙山东恣其所往所在官司公为隐庇诸系禁物私行买卖莫不载钱而去钱本中国寳货今乃与四夷共用又自废罢铜禁民间销毁无复可办销镕十钱得精铜一两造作器物获利五倍如此则逐州置鑪每鑪增课是犹畎浍之益而供尾闾之泄也大为之防民犹逾焉若又废之将何惮矣盖自弛禁数年之内中国之钱日以耗散更积嵗月外则尽入四夷内则恣为销毁壊法乱纪伤财害民其极不可胜言矣臣见公私上下并苦乏钱深求其由仅有一得因畨阅前后令勅诚见条制之未便今具録勅文进之衡石伏愿陛下申明旧章急救其敝立四夷内外之限通下民衣食之原所録如右
　　嘉祐编勅【庆厯以前编勅并同】
　　一将铜钱出中国界者河北陜西河东不满一百文杖一百一百文徒一年每一百文加一等至徒三年决讫刺配逺恶州军牢城一贯文以上为首者处死从者决讫刺配逺恶州军牢城其余路分二百文杖一百每二百文加一等至徒三年决讫刺配逐州牢城二十贯以上依河北等路一贯以上刑名定断随行之物并没官其居停资给担擎人等依知情藏匿罪人律科断仍许人告捕给赏钱一百贯文地分官司及应巡捕人等不觉透漏并减犯人三等科罪州县不切钤束亦行勘断内蕃人有犯除河北外并禁奏取防仍半年一次举行晓告【臣详勅意言自余路分虽非三路但出中国界皆系禁法】
　　熙宁编勅删去此条【此是见今所行编勅自熙宁七年正月一日行用】嘉祐编勅【庆厯以前编勅并同】
　　一商客蕃客往南蕃者聴逐人各带路费钱五百文过此数者许诸色人陈告犯人依杂禁条将铜钱出中国界刑名施行蕃人禁奏取防其钱尽数给告人充赏仍委市舶司并縁海州军常切防检
　　熙宁编勅删去此条
　　嘉祐编勅
　　一犯铜并鍮石一百两杖一百一斤加一等九斤决讫刺配逐处牢城十斤以上决讫刺配千里外牢城仍许人陈告其因告获合支赏钱者一两以上一贯每一斤加二贯过徒三年每一斤加五贯并至五十贯止若犯铜鑛或夹杂者只据烹炼到实铜科罪仍委转运司将条约逐季举行
　　熙宁编勅
　　诸不产铜铅锡地分铜铅锡官自出卖许通商贩及听以铜铅锡或鍮石铸造器用卖买仍并免税
　　右臣惟古先圣人之立制内诸夏而外夷狄夷狄者中国之防雠也今乃倾中国之利挠君权竭民用以资防雠又弛铜禁通商贩铜入四夷无复纪极所谓假冦兵也既资之财又假之兵以济其猾逆之心暴害之力桀黠之敌有以窥国家御边之无筭枢机之不密安得不啓其侵侮之谋者哉不知议法者之意据何义理累朝之经逺长虑所以保国便民之典一旦而削除之此国之大事惟陛下圣明察纳早垂神断
　　论率钱募役事
　　臣窃惟天之生民以衣食为命圣人者作而司牧之乃立君臣贵贱等威之分以均节其数度而止其争且乱故礼也者文饰此者也刑也者禁防此者也凢所谓仁义亷耻赏罸法令皆縁此而后立者也衣食不足其甚则至于父子夫妇相贼害何礼刑之有哉内无以保其社稷外无以制诸夷狄国非其国矣故衣食者人事之确论非高谈虚辞之可致者也昔者圣人所以治民之道别其四业任之九职农夫効稼穑之力虞衡主山泽之利百工饬化八材商贾阜通货贿各率所事以奉其上而上之所以取于民惟田及山泽闗市此财用之所出也沿革损益虽歴代不同要之必本于此过是则非王制矣伏见近制募役之法令人户等第输钱夫钱者人君之所操不与民共之者也人君以之权轻重而御人事以平准万货故为国者必亲操其柄官自冶铸民盗铸者抵罪至死示不得共其利也夫钱者无益饥寒之实而足以致衣食之资是谓以无用而成有用人君通变之神术也且本朝经国之制县乡版籍分户五等以两税输谷帛以丁口供力役此所谓取于田者也金银铜铁锡茶盐香矾诸货物则山海坑冶埸监出焉此所谓取于山泽者也诸筦征筭斥卖百货之利此所谓取于闗市者也惟钱一物官自鼔铸臣向者再总邦计见诸鑪嵗课上下百万缗天下嵗入茶盐酒税杂利仅五千万缗公私流布日用而不息上自郊庙社稷百神之祀省御供奉官吏廪禄军师乘马征戍聘赐凢百用度斯焉取给出纳大计备于此矣景徳以前天下财利所入茶盐酒税嵗课一千五百余万缗太宗以是料兵阅马平河东讨拓跋岁有事于契丹真宗以是东封岱宗西祀汾睢南幸亳未尝闻加赋于民而调度克集至仁宗朝重熙累盛生齿繁庶食货滋殖庆厯以后财利之入乃至三倍于景徳之时而国计支费更称不赡则是本末之原盈虚之数其疎濶不讲乆矣陛下悯时事之积敝志在变而通之以财成天下之务故创法立制所谓措置事以十数要在经国利民崇徳而广业也其中率钱募役一法为天下害实深通都大邑要扼之地以之并废名藩重镇将吏之伦以之散遣游民敝夫而委以仓库案牍之事军员卒长而付以钱谷簿书之责如此不便之事因縁极多至于五等版籍万户之邑大约三等以上户不满千此旧制任差役者也四等以下户不啻九千此旧制不任差役者也今令五等一槩输钱是率贫细不足之民而资高强有余之户也且举应天府为例畿内七县共主客六万七千有余户夏秋米麦十五万二千有零石绢四万七百有零疋此乃田亩桑功之自出是谓正税外有沿纳诸色名目杂钱十一万三千有零贯已是因循敝法然虽有钱数实不纳钱并系折纳谷帛惟屋税五千余贯旧纳本色见钱大体古今赋役之制自三代至于唐末五代未有输钱之法也今乃嵗纳役钱七万五千散青苗钱八万三千六百余贯计息钱一万六千六百有零贯此乃嵗输实钱九万二千余贯每年两限家至户到科校督迫无有巳时天下谓之钱荒搜索殆尽而又弛边关之禁开卖铜之法外则泄于四夷内则恣行销毁鼓铸有限壊散无节钱不可得谷帛益贱变转既难民日益困逺方僻路无所措其手足臣故曰募役之法为天下害实深凡公私钱币之发敛其则不逺百官羣吏三军之俸给夏秋籴买谷帛坑冶埸监本价此所以发之者也屋庐正税茶盐酒税之课此所以敛之者也民间货布之丰寡视钱所出之多少官钱出少民用巳乏则是常赋之外钱将安出或曰募钱输官还以募役钱既出入非蓄聚也臣对之曰夫募钱者率之农民散于惰游市井自如南亩空矣或曰四等以下率钱数少民易输也臣对之曰彼穷乡荒野下户细民冬正节腊荷薪刍入城市往来数十里得五七十钱买葱茹盐醯老稚以为甘美平日何尝识一钱向闻役法初行其间刻薄吏防阅民田庐舎牛具畜产桑枣杂木以定户等乃至寒瘁小家农器舂磨鉎釡犬豕莫不估价使之输钱吏以刻削为功干赏盗利朝廷开赏典而劝宠之则诸趣时进取之人安得不从风而靡岂复知朝廷经乆之体耶陛下本欲以美利利天下至于施为见于行事非复圣意所存者矣陛下盛防一出执政奉行从而増益至于有司苛细甚矣颁下诸路职司之官各出所见展转文害本同而末异朝行而夕改郡县承用以至不胜其敝且民二税水旱检放自有常制青苗之息或遇灾伤犹暂倚阁募役之钱年虽大杀无减免之理往时州县之役若身充若雇佣率三分其费而二分以薪粮取给岂悉资于钱也大乡户众一役代归十余年间安居无所预矣募法之行且六年初年民始大骇既而伐桑枣卖田宅鬻牛畜比年稍荒歉处民流散多矣至今纷纭变更竟莫能定其法上不能富国强兵成国家之利下不能便民济物为天下之福若但坐观其敝莫大改图臣恐国家之忧不在四夷而见伏戎于莽矣伏惟陛下深思宗社之重俯察下民之情申命高才逺识之臣通议率钱募役之法盖愚而不可欺弱而不可胜者民也动危甚易安之实难故民者天地之心而国家之本也是以圣人甚畏之甚重之欲保家国必先得民是谓藏身之固置器于安之道也臣以衰疲不任陈力近已上章乞骸骨归田里伏念上荷圣恩至深至重故不能自忍为天下生灵披沥肝胆以致补报之心傥精诚上达天光下烛得以涓埃少禆海岳一旦先犬马塡沟壑亦无遗恨惟陛下留神省察
　　乐全集巻二十六
　　钦定四库全书
　　乐全集巻二十七　　　　宋张方平　撰
　　论事
　　论汴河利害事
　　臣窃惟今之京师古所谓陈留天下四冲八达之地者也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与强敌共平原之利故五代争夺戎狄内侵其患由乎畿甸无藩篱之限本根无所庇也祖宗受命规摹毕讲不还周汉之旧而梁氏是因岂乐是而处之势有所不获巳者大体利漕运而赡师旅依重师而为国也则是今日之势国依兵而立兵以食为命食以漕运为本漕运以河渠为主国家初浚河渠三道通京城漕运自后定立上供年额汴河斛防六百万石广济河六十二万石惠民河六十万石广济河所运多是杂色粟豆但充口食马料惠民河所运止给太康咸平尉氏等县军粮而已惟汴河所运一色粳米相兼小麦此乃太仓蓄积之实今仰食于官廪者不惟三军至于京师士庶以亿万计大半待饱于军稍之余故国家于漕事至急至重京大也师众也大众所聚故谓之京师有食则京师可立汴河废则大众不可聚汴河之于京城乃是建国之本非可与区区沟洫水利同言也近嵗已罢广济河而惠民河斛防不入太仓大众之命惟汴河是赖近嵗陈説利害以汴河为议者多矣臣恐议者不巳屡作改更必致汴河日失其旧国家大计殊非小事惟陛下特回圣鉴深赐省察留神逺虑以固基本
　　论新法
　　臣蒙恩在朝备员经嵗无施补益每为深愧今被命守藩旦夕出国门适值陛下以垂象之变降御札发徳音勅宰司率在廷之臣直言过失改修政事之未协于民者当陛下忧劳之际老臣不为陛下开一言则忠义之语无复至于天聴上负知眷殁有余责敢以闻见少报重恩臣闻天尊地卑而君臣之分定君君臣臣而后国体正天下安故惟辟作福惟辟作威臣无有作福作威臣之有作福作威其害于而家凶于而国盖为国之体犹权衡势不可使有所偏重偏重之势必成倾覆歴代成败何不由此伏自近嵗以来灾异之作率由隂侵于阳陛下天纵聪明前言往事无不洞鉴不待以説也今圣心所以荅天戒责躬变礼可谓精诚之至谓天盖髙其聴孔卑故不旋日而星变以隐感通昭荅足以明皇天眷祐我有宋之意至矣陛下应之以实固当践所言矣夫政事之未协于民者固有之矣大抵新法行已六年事之利害非一二可悉就中役法一事为天下害实深累经更变竟无长策可以定其法议论日以纷扰公私日以劳敝夫人为天地之心天地之变人心实为之故和气不应灾害荐作盖下令如流水之原取其顺流之易也经六年而事功莫效故其事必有未协于民者矣法既未协事资必改若犹惮改人将不堪忧患一成噬脐安及陛下承六世之业上有二宫国家大事愿陛下忧深而思逺宁忍于人情不可忍于社稷也忧患既成人臣各有去就之分家国之忧独在圣人所以终日不离其轻重谓此也此臣所以为陛下痛心疾首一夕而九兴也况今习俗奔竞偷敝成风交党相倾势利相轧攻讦起于庙堂辩讼兴于台阁非所以昭圣化也毁誉移于好恶赏罪偏于爱憎非所以正王度也士大夫习尚如此有为国家死节仗义临艰虞而不易其操者欤昔尧舜之为君选于众举十六官而与臯防稷契昔治天下犹且明四目达四聪而后能协和万邦虽大圣贤未有一人之心力而可以成天下之务也陛下临御九年中外臣庶皆在照临之下其间必有知忠义不二心之臣简在圣衷者矣愿陛下召之左右从容访逮譬之金石叩之则鸣人各有心激之则发吉人之辞寡言人讷于言外若不足其中诚也利口防给外若有余其中伪也惟圣鉴精察之若夫导之以言而不能尽者使陈之简牍必有所効者矣前代明君莫不以是考于下故能广视聴于扶同之外究得失于几微之先揽其权纲执其柄鐏虑所以藏身之固思所以置器于安此惟独决于神断而后可非所以谋于人者也夫事有失于前者不可不悔患有在于后者不可不惧如救焚溺势不可缓缓则无及于救矣鱼不可脱于渊国之利器不可以假人涓涓可以溃堤荧荧至于燎原衅端厉阶不可忽也臣之心惟愿国家之善政美事陛下之盛徳鸿烈高越百王之上流光万世之下天之福祥休嘉之象生而咎证之象不生民之愁叹怨嗟之声不作而颂声作使兆民乐事劝功尊君亲上欣戴安乐臣退就田里以至瞑目泉下犹知懐此幸愿也老臣无状为陛下虑不敢不精为陛下言不敢不尽亦惟陛下察此至诚俯垂省纳实天下幸甚候进止
　　论募役
　　臣伏覩见行役法天下共苦不便陛下天高聴卑必闻其利害切恐中外臣僚未有为国家深忧逺虑精言其本末者臣既以方拙上荷知眷今拜章乞致仕方俟命解谢念言重恩思有以补报而去故不避诛絶上此奏封极陈保邦便民之大计切务非徒诡激以抗髙论而已陛下至圣大明傥察臣言实有益于国家即乞发自清衷特下明诏停罢此法复行旧制之中有所未安稍为增损叅定施行诏下之日四方万姓若有匹夫匹妇不慰悦抃蹈上感徳泽者则臣请受罔上迷国壊法乱纪之罪投放遐裔以正典刑若陛下犹谓臣言未足为信古者有大疑谋及卿士庶人协同而后有作即乞露布臣章俾在廷百辟以至诸路郡县官吏共得尽其公议二者惟在陛下发于神防以定天下是非若但送之中书询之执政无益也则乞留中不下非惟有以保全孤臣抑以致忠义之言以广四聪之达不胜为国忧虑区区之心惟圣明谅察所有劄子具别封进
　　论高丽使人相见仪式事
　　臣近见江淮发运司牒报高丽国进奉使人已到明州见赴阙前来次检防先録到枢密院劄子降下仪式一巻看详内一项所至京府州军知州通判出城迎接管设饥送仪式伏见契丹国信使过北京只是通判摄少尹接送今髙丽系外蕃其进奉使人乃陪臣也宣徽使班秩同见任两府出城接送礼更重于契丹非所以崇国体示威灵也前次过南京虽已曽行新仪其时知府系两省官今来接送管设相见仪式伏乞朝廷特行再定颁下以凭遵守施行
　　请防禁髙丽三节人事
　　臣切闻髙丽国进奉使人下三节人颇有契丹潜杂其间经过州县任便出入街市买卖公人百姓只应交通殊无检察所至辄问城邑山川程途地里官员户口至乃图画标题意要将还本国自明州至京水路三千余里昨淮浙饥疫公私凋耗国之虚实岂宜使蕃夷细知自诸边闗一人入界谓之细作捉搦甚严今契丹之人与高丽相参遂至京辇中外动静何事不闻漏泄国情深为不便伏乞中防且立条制下引伴使臣令多将带小心得力人縁路监防略比契丹夏州人使体例无令得与公私诸色人交闗杂语外若示之礼待实以察其奸谍机事不密犹致患害况于蛮夷岂得不加拘束
　　请详定盗贼条法事
　　臣窃闻山东河北颇有盗贼羣行刼掠至或三数十人为火乗骑鞍马被甲操兵器多是伤害变主驱卤民人遇捕盗官吏军兵弓手即行鬭敌杀人放火恣为凶暴若更因之以饥馑啸聚胁从切虑日益猖炽渐烦诛讨旧制防禁盗贼之法乡村即有耆长壮丁弓手州县即有厢虞候镇将所由军巡人立限捕捉若县乡有强恶贼徒不时收送即州郡遣职员将校监督巡检县尉捕逐而又设赏购之科召人告捕故贼可败获近制废罢耆长壮丁而使保甲捕贼不许立限科较但令众共量出罚钱乡户得力弓手往往放遣而雇募浮浪不逞之民以充弓手州县乡虞候镇将所由巡防人等窃盗但令量行罚赎强刼盗第一限亦许赎铜其应科决者又许以别获人数比折放免州县将校职员旧得力人多已放罢见充役人亦不许别作差使惟吿捕一科为禁防之助则有凶猾之人依凭法令已被拘执就禁辄自引服即从案问欲举之法减死流二等便从徒罪定防虽用配法乃有未至配所已复逃亡其告发之人忧惧讐报罕有敢告捕者以此盗贼公行稍见充斥使诸巡检县尉实难以施其力本府近日强窃盗贼比往前为多然尚于京东一路未曾有羣盗入境诸州则皆有矣臣深思殄冦之意动为法制拘碍亦无以设方略及检防嘉祐以前编勅诸逃配军作贼别作条目立法加重新编勅删去此条诸盗贼计赃定罪新勅复为増加赃钱数目而法减从轻臣闻法令之设所以除奸去恶安养良民未有以容奸长恶为法也夫盗贼者国之蠧蝎不可长也荧荧不灭至于燎原涓涓不塞至于溃堤前代未有不由盗贼而肇乱者也伏望圣神照察特降宸防命取新旧禁捕盗贼律令别行详定自州县长吏应系捕盗官吏兵级精立赏罚条格颁行以禁止凶暴安保万民即今国家之深计重事
　　论诸路州军闗报边事
　　臣窃闻安南九军发离邕州已多日又颇闻一行士马多染瘴疫顷来边防事机不至周密中国动静敌国辄知昨三月末间单州公文连到广西闗报交贼事所经歴州军甚多始至本府臣防时收留止住不行窃料似此诸州展转闗报若至三路即吏民腾口事入敌国伏望特行戒约岭南荆湖江南等路职司使严切指挥所部州军应行军事宜不得妄行传报更相扇动枢机不密实损国威其单州公文谨封进纳

　　乐全集巻二十七
　　钦定四库全书
　　乐全集巻二十八　　　　宗　张方平　撰表状
　　贺皇帝加尊号表
　　三推修籍礼毕于青坛兆姓乐推恭上乎显册天人协契夷夏胥欢【中谢】恭惟尊号皇帝陛下寳玉绍图渊珠在握稽干文而布政钧妙用以为方圆覆九区大冲羣性虽上徳不有故人无能名在后圣异文必功称乎号是以帝尧则天之大皇轩体道之元加诸寳章未浮睿致臣心倾宸极身系陪京莫伸率舞之诚徒庆嘉亨之防
　　贺皇太后加尊号表
　　臣庶等以陛下徳对天仪功迈古烈奏诚丹陛赞国鸿休爰此吉辰诞膺寳册宗庙増庆华夷共欢【中谢】伏以皇太后陛下厚载无疆裁成百度跻含灵于仁寿浃和气于清宁教始正家雅宪迈乎文徳礼成见庙故事盛于和熹大业着于升平隂隲存于造化惟茂功之所被岂徽号之能殚臣适逺龙墀叨司麟籥想盛仪而心骛望宸极以魂飞
　　光献皇后上仙慰表
　　伏覩遗诰太皇太后奄违盛世闻诰号擗糜溃五情伏惟皇帝陛下至情大孝哀慕深切臣退伏田庐不获陪位宫庭不任摧殒之至
　　光献皇后灵驾赴山陵慰表
　　伏承大行太皇太后灵驾发引赴山陵者大升即逺万国同哀伏惟圣情永懐攀慕大行太皇太后隂功庇世神御賔天尊极三朝实积贻谋之庆孝刑四海讵胜衔恤之深臣退伏乡庐阻陪班位瞻望莫及殒咽椎心
　　先帝上升慰表
　　上天降祸大行皇帝奄弃万国悲纒穹壤痛贯华夷奉讳哀号罔知所措【中谢】恭惟皇帝陛下性于仁孝罹此艰虞哀慕切深中外悸恐愿思社稷之大计无徇曽闵之私哀臣以老病不获奔赴阙庭无任哀痛感慕激切屏营之至
　　第二表
　　伏以大行皇帝奄弃万国哀纒中外痛贯神人奉讳悲号擗踊无任【中谢】恭惟太皇太后陛下义重天属恩深母仪罹此艰忧永懐痛悼愿为无穷之计少割难忍之慈
　　第三表
　　伏以大行皇帝登遐逺近奔赴朝夕号临况臣昔尝备位二府虽老家居犹当躬诣阙庭以尽哀慕顷以垂老乆病两目生翳起坐须人虽欲勉强其道无由慙负哀痛罔知所措
　　皇帝登极贺表
　　伏奉制书今月五日皇帝陛下嗣登寳位缵服先猷中外耸观华夷同庆【中谢】恭惟皇帝陛下英风冠古世徳在民焕乎天日之姿卓有祖宗之烈民心所在神器自归如天作春万物有向荣之意如日出地四海无遁照之心眷兹神人永有慿奉臣以老病不获奔诣阙廷无任欢喜踊跃激切之至
　　贺太皇太后同听政表
　　伏奉今月五日制书太皇太后临朝听政者天覆地载八方以宁春生秋成万物乃遂民心既定国步自安【中谢】恭惟太皇太后陛下转导两朝仪刑四海袭治世之故事继先后之永图属兹难疚之中实负安危之望共闻大政勉副誓言人神有依华夷须赖国之大计万世以昌
　　慰皇太后表
　　大行皇帝奄弃万国奉讳之日哀殒忘生成服以来擗踊无地【中谢】恭惟皇太后配徳宸极助治宫闱崩坼之忧既下同于万宇攀号之痛又身先于六宫臣以老病不获奔赴阙庭无任哀痛感慕激切屏营之至
　　慰皇太妃表
　　大行皇帝奄弃万国洪覆圯裂羣生震摇凢有识知举増号慕【中谢】恭惟皇太妃奉侍朝夕左右圣神遽罹下席之忧永抱终天之痛
　　贺皇太后表
　　伏奉制书今月五日皇太后光奉国章诞膺册礼凢在臣妾知有依归【中谢】恭惟皇太后殿下内徳茂于先朝母道隆于嗣圣恭俭之美上继周之姜任孝慈之风下掩汉之马邓岂独尽天下之养盖将明王化之先盛礼既行多方同庆
　　贺皇太妃表
　　皇太妃诞膺令典受册内朝盛礼传闻四方同庆【中谢】恭惟皇太妃功书女史徳配周南早以虞嫔之休遂储尧母之庆坐论妇礼既师表于六宫诞生圣明实本支于万世恭闻盛礼实慰羣心
　　贺皇太后受册表
　　致六宫之肃雍备四星之光耀国章毕举实繄中外之心隂教益明式显庙朝之重【中谢】恭惟皇太后同徳圣期俪尊宸极成周之盛任姒继于徽音东汉方隆隂马昭于内则式陈寳册上正母仪普率承风抃蹈胥悦臣乆违京阙退伏田庐闻命有初为国同庆
　　贺皇太妃表
　　盛礼斯成徽章式备国之庆事天下欢心【中谢】伏惟皇太妃地重星闱徳隆宸极重光累盛上参中壸之荣积徳累仁允穆普天之望
　　慰慈圣光献皇后神主升祔表
　　伏承慈圣光献皇后神主升祔太庙礼毕者因山复土已掩于下宫祔庙安神肇开于拓室宸衷追慕绵防同懐【中谢】伏惟慈圣光献皇后配极居尊伣天为大对勲华之盛旦越任姒之徽音国体端嘉功出九人之上孙谋丕显治超三代之前展龙驾以賔升复龟台之旧御寝园载肃虞辂初回昭穆有严式序宗祊之重烝尝是享永惟配帝之隆徳性纯深孝思笃至四海为养实由来祭之恭万民以和本自国亲之教臣忝从朝旧退伏乡庐徒望庭壖莫陪班列不任惨切之至
　　贺圣躬痊复表
　　伏承圣躬康复巳于三月一日御紫宸殿视朝者拥全众福临听万机含生与闻舞手相庆【中谢】恭惟尊号皇帝陛下丕承骏命光宅永图上全虞舜之聪明中尽周文之抑畏虽甚盛徳未尝辄安将大有为无敢自暇至若一谷不登则忧见于色一夫不获则虑形诸心于夙于宵以谘以访仅逾三纪常御太和兹极神明之劳偶爽晦明之适然而天地敷佑祖宗降休百灵隂相于前万俗精防于下粹气来复渊衷寖清保社稷无疆之期为朝廷莫大之贶臣早从外补越在西涯第思扆宁之深严阻预簪绅之蹈跃
　　贺册贵妃表
　　得本州进奏院报今月三日贵妃受册礼毕者徽章有炜茂典聿修臣子之心中外胥庆【中谢】恭惟尊号皇帝陛下丕承寳构光阐皇图凢议礼文必考本朝之故事诞孚徳度举协前王之令猷畴壸掖之贤明成家邦之风化若时吉日备礼大廷敷厚人伦足致闗雎之应裁成内治永标彤管之光臣限守郡符方遥象阙徒心驰于宸极阻手舞于天墀谨差都教练使张遵道奉表诣阙称贺以闻
</div>
    <div class="pagination">
<a href="乐全集_page13.html">上一页</a><span>...</span><a href="乐全集_page9.html">9</a><a href="乐全集_page10.html">10</a><a href="乐全集_page11.html">11</a><a href="乐全集_page12.html">12</a><a href="乐全集_page13.html">13</a><span class="current-page">14</span><a href="乐全集_page15.html">15</a><a href="乐全集_page16.html">16</a><a href="乐全集_page17.html">17</a><a href="乐全集_page18.html">18</a><a href="乐全集_page19.html">19</a><span>...</span><a href="乐全集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
