<!DOCTYPE html>
<html>
<head>
    <meta charset="UTF-8">
    <title>清江诗集清江文集 - 第 17 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清江诗集清江文集 - 第 17 页/共 22 页</h1>
    <div class="content">









　　清江文集巻十三
　　钦定四库全书
　　清江文集巻十四　　　　　明　贝琼　撰金陵集
　　黄山书舍记
　　江隂旧为常属邑大江自岷导之东流万里至江隂达于海岸江之山曰君山君山迤而东崭然与由里秦望秀防天半者曰黄山盖江隂以楚封春申君黄歇之地山繇是得名而君山则歇之墓实在焉若敔若啓若定若华向背起伏防列屏峙皆境内之胜惟黄山其尊且大者也邑之津南张先生仕元至江浙行枢密院都事去之十有五年始归而省其先垅于黄山乃翦蓬藋艺松栢筑别墅于山之阳以居朝岚夕紫接于窻户江涛海雨撼乎几席此尤据其最胜处遂老而不复出矣先生之子宣率其弟完嵗治田为事上给滫瀡之奉暇则取羣圣贤书读之世之纷华不接于耳目也因题其居曰黄山书舎且求文以记之余惟黄山在吴越诸山不啻邾莒之于齐鲁特以春申而名天下呜呼春申亦七国之雄也方其明也说昭王出身徇主遂相楚二十五年而与齐之孟尝赵之平原魏之信陵以宾客相倾至蹑珠履者三千人可谓盛矣及考烈之薨犹欲保江东之封而不听朱亥之言卒制于李园身死族赤为天下笑又何耄耶上下千嵗之久黄山如故而一时之风流安在哉岂其徒知儌非望之福不知戒无妄之祸也今宣智非不周也才非不优也众方依乘风云以取高位而退谋一邱一壑与幽人隐士之流甘于枯槁寂寞每天高气晶览蓆帽之飞云延石室之秋月考槃长歌超然放神埃之外视淮北十二县之利殆不足以易此乐也使春申而知此则引身功成之后孟尝诸君何可及哉惜余羁于世故汨汨东西南北未能相从卜居以耕学自娱为憾他日尚当放舟过宣父子于黄山举樽酒吊古人援笔赋之未晚也姑书以为记
　　玩云楼记
　　天台陈庭学客金陵僦小楼以居题曰玩云而求余为之记余惟云者山川之气油然而上蒸者也有曰霠云曰泄云曰同云其巻舒无时曰闲云散为五采曰矞云而云之状亦非一有如旂帜者有如车盖者有类人者有类马者有类鱼龙草木者有类鸾之横厉鹤之孤鶱者有如涌涛者如连峰接岫层楼叠观者是皆云之可玩也然云无情也惟幽人处士玩之以寓吾情异夫声色狗马之玩矣声色狗马亦云之过吾前耳物于物者不以云视之情或因而迁非若玩云之忽往忽来乍起乍灭为高也至于庭学则其情之所寓又不系于云焉何也彼以云为可玩而玩之也庭学从其父经歴公往于濠今自濠至京师受知尚书崔公遂辟礼部行人以不得朝夕奉其亲欿焉常若不足者凭高眺望云之所在即亲之所在其触于目感于心者何如哉岂若幽人处士玩其如旂帜车盖如人如马如鱼龙草木鸾鹤鶱厉如涌涛如连峰列岫层楼台观之可娱可愕而已昔狄公仁杰出使并州北登太行之顚回望白云曰吾亲舎其下庭学之与狄公时越古今而玩云之顷同一感也呜呼君子委身而事君者义之公也览物而思亲者情之私也无公义非忠臣无私恩非孝子狄公可谓两尽其道已而忠以事君孝以事亲者天下之所同抑岂一人而然乎此余深取乎庭学也庭学尝言有田委羽山之麓而亲戚坟墓皆在焉将奉其亲南归然后为至乐岂徒托于玩云以寄吾千里之思耶惟未得遂其私也姑揭名于重屋固不系于云而系于亲者可知他日繇是而进于朝将命四方歌陟岵之诗则玩云之感不止于此而忠孝之誉益着于时亦若狄公矣是为记
　　彀斋记
　　余少时读书泛取古人之断碑朽楮穷日夜而摹之六书之法非不通也而卒不能工遂辍而中止及尝学为诗复取三百篇及汉魏唐宋诗穷日夜而读之六诗之义非不绎也而卒不能进又辍而中止书也诗也特一艺耳余学焉而不能至岂非不以其法为彀欤古之善射者莫如羿欲射之善者从而学之羿亦恶能使天下之人皆羿哉惟志于彀而已是故正鹄既陈决拾既备引满而后发至不至力也中不中巧也非人之所能齐也所能齐者法也善学羿者不失羿之法射亦羿矣此射者必以彀为法也学圣人者亦然中者圣人之彀也及圣人之门者其徒七十惟颜子见之明进之勇故曰仰之弥高钻之弥坚瞻之在前忽焉在后顔子可谓善学圣人矣圣人岂私于顔子哉其教顔子者即所以教诸子之法也教无二法或过或不及此诸子之学圣人不若顔子之得其彀也顾欲圣人变其彀率曰盍少贬焉呜呼其亦重于求人而轻于责己也己重于求人者恒怠轻于责已者恒忽宜其不至于圣人也佛老之学荒唐诞幻非有法之可循可守为其徒者且冀其悟而入焉圣人岂若佛老哉而学之者恒怠且忽则佛老之徒胜己盖佛老之徒必求至于师学者亦必求至于圣人而所得之妙岂不在于所示之彀耶余窃自惩其怠忽之过期进于书与诗之一艺且不可得况望至于道之大者欤防稽唐生之淳頴悟好读书不以风雨寒暑少间遂以彀名其斋不远千里驰价金陵求余为之记余虽未识生尝与其父处敬氏交又同考礼于南宫固不得以荒落辞而私喜生之年少气锐能以圣人所示之彀而进于学非若余之衰老所至者而止也故书其说使益励其志云
　　游冶亭记
　　君子不观山川之胜无以广其志宣其丈金陵之山川不一而冶亭特据防通之地尽有其胜者乎洪武三年春余客金陵思一至其所以求吴孙权之故迹时预编纂元史蚤夜不得休及史成谒归虽可逰而不暇矣既抵舎亲友相过者屡以冶亭为问而茫然莫知所对心亦窃悔之六年复征为国子助教以为必偿向之所愿而日与诸生讲肄安敢舎其所事以遂吾私哉五月朔有一日休沐之暇遂与二三子道出虹桥西过朝天宫而所谓冶亭者始获登焉亭在宫中之土山上山有三亭由冶亭而东曰钟英由钟英北折而西曰飞龙飞龙者元文宗出居金陵时所构及嗣位道士陈玉林名亭以荣之嵗久与钟英俱毁惟冶亭抗于古木丛篠间亦无黝垩丹漆之饰矣是日也夏雨初止四无留云东望钟山高插天半而蟠龙之势蜿蜿蜒蜒欲挟云而上下其西则大江隐隐然白引一丝依山而东江右诸山起伏向背者又若青芙蓉万朶歴歴可数而北山石皆玛瑙色方旦时与日光霞气相射盖亦钟山之僎介乎近有民庐万区鳞次栉比及南北二塔屹然对峙金陵之奇观毕效于兹矣境与心防久而忘返不知役役埃中者知有此乐否也因为之叹曰昔六朝皆国金陵若凤皇台谢公墩已湮于荒烟野草而冶亭翼然尚存余幸得一寓目其上不可以无述乃各赋诗一首且志逰之始
　　竹溪志
　　昔李白居徂徕山与孔巢父韩准裴政张叔明陶沔日酣饮为事世号竹溪六逸故山不益其高水不益其深而竹溪着于古今者因人而胜也吾尝即六逸而上求伯叔齐虞仲逸朱张柳下恵少连之七人此称逸之始乎孔子论其立心制行以伯叔齐不降其志不辱其身柳下恵降志辱身矣言中伦行中虑虞仲逸隐居放言身中清废中权七人虽同为逸民而其高下之殊防乎圣人之权衡已接舆沮溺荷蓧丈人亦皆高世之人惜其违中害教异乎逸民之所为也歴汉魏至唐而得六逸焉若六子信皆逸矣不知立心制行视彼七人为何如抑流于沮溺荷蓧丈人长往而不来者乎然以白之放浪金陵秋浦匡庐五老间而风神萧散鳯鶱千仭之表其发于文章豪宕不拘而天机自协虽仕宗朝未几忤意而去亦犹下恵之三黜而不失其逸欤巢父之东也杜甫以诗送之又见其肆志于虚无澹泊驷马高盖视之不啻草露由二子而观之六逸可得而知矣吾又惜时无圣人如孔子者为之称赞而品列之孰能权衡其高下耶惟其清风伟节不与其身俱冺犹有慕之于数百年之下以逸称者非一而竹亦与之俱高焉或者病其固而斥之使果欲附于李白巢父必有大过人者亦未可深诋之也姚江之处士李徳铭者家于大溪之上钜竹千挺青环翠合上有飞鸟之往来下有逰鯈之出没彷佛徂徕之胜且为处士之所专矣遂以竹溪自号非慕六逸而儗之者欤命其子庸来求余为之志乃举逸民之论告之而竹溪风土人物之详烟云朝暮之变固未暇及也虽然所谓逸者不以其迹之同而在于趣之同茍知李白巢父之趣则其为逸一也庻不辱于竹溪矣是为志
　　北山书屋记
　　北山书屋者慈溪陈守常氏读书之所也慈溪之名山不一其回峰防嶂防列笔立争雄而献秀者莫过于北山书屋又据北山之胜朝岚夕翠不起燕坐而尽在几席之间矣山之东去海为近波涛起伏浩汗弥漫或见蓬莱方丈于晻霭中而安期羡门之迹彷佛可求西望姚江则邑居野墅井然棋布重华文命二圣人之徳犹在于人而不忘者凡耳目所接必有会于心焉噫松风萝月正在高世之士相友于闲寂之地尚无舎之而去如金陵之周颙始隐卒仕使鹤怨猿惊贻北山无穷之愧也檇李贝琼记
　　白贲轩记
　　玉而琢木而髹丝而朱黄文之不可己也器非琢不工室非髹不华服非朱黄不备虽有物之至美其与石也薪也菅蒯也一而己矣呜呼盍亦反其本乎以其琢而玉防其质以其髹而木防其朴以其朱黄而丝防其纯吾恶得不为之戚耶故为玉不若閟于石也为木不若朽于薪也为丝不若弃于管蒯也使作器而必工作室而必华作物而必备虽文曷愈哉是以宝吾质弗愿其琢宝吾材弗愿其髹宝吾纯弗愿其朱黄岂非物之情也惟人亦然世恒病其不文固而饰之以华简而矫之以恭放而强绳之以节外若可观矣不知始流于伪而其本已亡矣吾深悲世之所尚而不恤其所防也安得复吾太古之天欤赤城迮雨氏好读书工五七言诗清丽有法始吾见于云间信奇士也后十年复会杭之上庠则貌已改乎云间之时诗亦尽敛其华而无雕肝琢肾之病焉且题其室曰白贲取易贲卦上九之爻辞盖知物待于贲贲极而反本故以素为尚不务过饰而伪者虽未闻吾说而心已会于贲之君子矣来求一言衍其义遂举以告之且吾之说亦恶其饰而不及乎文尚求至味于无味之表可也曰唯于是乎书
　　竹深记
　　防稽之地多竹盖物有所宜犹卫之左泉右淇也上虞为防稽属邑有大姓魏仲逺氏世居邑西北夏葢湖上伏龙山之下环以巨竹千亩而栋宇丽与湖山相称兄弟相处薰然而和名其堂曰泳春又一家之人生风气浑厚之时多至百嵗名其中奥之堂曰夀乐东南诸峰旁列前起若金芙蓉万朶而朝岚夕翠可览于江云海雨之外名其楼曰见山至于逰息之所则有窝曰养拙斋曰守约位置品列可可弈合而名之曰竹深夏葢之胜专于魏氏矣当三伏时日光不到天风时来凄凄如清秋景而鹧鸪子规黄鹂翡翠之鸟相呼上下焉士之好竹者往往造其所仲逺必击鲜置酒酣燕连日至平生不相友者未尝拒也余在钱唐时闻而欲往辄以事辍今年秋识仲逺于金陵且录一时知名士所为记示余曰诸君子至上虞者幸不鄙而侈之以文词而竹深尚缺焉敢属之于子余辞不获则歴述其说而复之抑尝闻宋文与可守洋州数逰筼筜谷中今仲逺之竹深殆过于筼筜谷矧其为人谦而好礼直而有文斯合徳于竹者乎于是乎书
　　竹深处记
　　距吴兴东九十里曰青镇镇有芙蓉浦则其境之尤胜者也有张宗儒者世居浦上钜竹绵亘数亩郁然如云因名其室曰竹深处介余内弟徐真卿来求记余尝识宗儒之祖及与其父思孝逰自少至老获见其三世心窃美之而且有所感焉夫张氏自五代以来阅五百余年矣当时强宗右族倏起倏仆不啻蠛蠓之一朝暮以业书存者惟宗儒一门而巳亦犹竹之自祖而孙歴千霜百雪之余蟠互交错日蕃而日广焉其本盛者支必衍亦自然之理也观其竹者可知张氏之所积矣宗儒性好客凡远近至者辄留不遣相与盘桓万琅玕所挹天风而延海月世之所谓仙坛者殆无以过之客亦乐而忘归以为吴下诸家不及也诸家之竹虽盛而其主无宗儒之风且不知有王徽之而拒之况他客乎余在檇李时数欲访梁昭明太子书园于青镇尚求简斋陈公读书所遂过竹深极吟啸之欢累以事辍今又来京师回望此君于芙蓉浦逈隔万尘之表为之兴慨始因其请而记之异日东还以偿平生之好又当援笔赋之未晚也洪武六年嵗在癸丑良月廿三日国子助教檇李贝琼书于成均时习斋
　　爱日轩记
　　余友王止善氏家姚江之上林襟山而负海读书耕田足以自给而无求于时盖自先世至其父东臯先生己四百余年越之大姓久而不替者未有如王氏焉今年会京师告曰吾父没独与母晏氏居实元献公之七世孙年今八十有六未尝敢违左右焉因名其室曰爱日取扬子云语也幸记而申其义余惟日之运而周天者朝于东而夕于西其度三百六十有五而赢日之积而成嵗者始于春而终于冬其数亦三百六十有五而赢静而观之一嵗之久不异一日之近若飞鸟过吾前逐之而弗及若流水决而下注御之而弗止故人之迫于日者少而壮壮而老顔之渥者忽变而不复丹发之鬒者既苍而不复是虽血气之盛且不可恃况其衰而待有尽之日乎此孝子所以爱日者爱其亲也扬子可谓善推圣人一喜一惧之言己吁日无一息之停如此而人有一息之存如彼则其所惧甚于所喜恶得不惜其已逝欲延其方来欤孰能乞吾驻景之大药后天而独久也惟其忧之深故其爱之至虽有刍豢之味惧亲弗及享金石之音惧亲弗及乐则此心为何如哉余蚤失父母以抱终天之恨时诵蓼莪诗为之澘然泣下今止善复养其母于耆艾之时尤尽爱日之诚益重余之所感己书曰肇牵车牛远服贾用孝飬厥父母余固不能及诗曰为此春酒以介眉夀敢以为止善祝是为记时洪武六年嵗在癸丑冬十月七日国子助教檇李贝琼在青溪读书所书



　　清江文集巻十四
　　钦定四库全书
　　清江文集巻十五　　　　　明　贝琼　撰金陵集
　　尚友斋记
　　檇李陈景文氏以尚友名其斋求余为之记余惟学不可以无友盖足乎已者狭而资乎人者广也孟轲氏论取友之道不止一乡一国至于天下之大且欲尚友乎古人焉尚友乎古人则非止一世之士而为千百世之士矣泛而求之若防若龙若伊吕者不可及已春秋之臣贤取乎蘧瑗忠取乎子文让取乎季札廉取乎孟公绰惠取乎国侨直取乎史防其在圣人之门则颜子之仁闵子骞之孝季路之勇子贡之逹曾参之确此皆士之所当进而友之者至于尚功名则有管乐尚气节则有鲁仲连尚神仙则有安期羡门尚隐逸则有沮溺亦岂非古之当友者乎惟其不足于一乡而求之一国而求之天下又进而取之古焉盖以无穷之心求无穷之理则所谓尚友者尽于是矣虽然上焉而为防龙下焉而为沮溺地之相去数千里之远世之相后数千嵗之久其人乌得而友哉所谓友者友其心耳人有古今心无古今之异也言古人之言行古人之道者乌知其不在于一乡一国乎一乡一国且不可诬矧可以诬天下乎故居一乡则不遗一乡之士居一国则不遗一国之士焉同世而相违旷世而相求非善于取友矣余以是朂诸己又以是朂诸人恐其事辽邈而忽于近也景文其志之洪武六年冬十月既望国子助教檇李贝琼记
　　全清堂记
　　防稽娄可先之卒也其妻王氏守义不贰邑之闻人顔所居之堂曰全清高其节也初王氏归可先生子叔仁及澄而可先遘疾不起叔仁才七嵗澄孩提耳舅姑闵其少欲嫁之哭曰吾不幸夫死幸而有二子焉吾忍死吾夫而从人死何以见吾夫于九泉也舅姑乃止二子既长亦克树立而澄至云间从余逰者二年值兵变散去越八年防于京师持太史宋公景濂所为传示余求记其所谓全清者乃为之言曰古今人以卓行见于霄壤间如诗録恭姜春秋书叔姬史载夏侯令女及五代王凝妻李氏前后同一不朽者非其至清不可挠乌能以及之且恭姜叔姬令女李氏岂独行人之所难行求异乎人哉不过为妇而尽妇道尔然上下数千年间其自沦于禽兽不耻为不善未有耻而格于善上与四人班者信其所行亦难而至清不可挠非可强而至也譬水之为渭岂无冲风之所激惊湍之所荡耶冲风之所激惊湍之所荡其清从之而汚者天下之水皆然也渭不失其清者性固异于天下之水欤使其可汚亦泾而巳呜呼教化之不同风俗之日媮义之所在虽烈丈夫有不能尽矧责之妇人女子耶以妇人女子处变而尽道恶得不贵之而责其为丈夫者乎今澄母夫没之初咸欲敓其志而守之确絶之严如此盖闻恭姜之风而兴起于闾阎者谓之全清讵不信夫故论而白之亦诗春秋之意耳有司当上其实旌之以风励天下可也于是乎书王氏可先同里人年今五十有六而叔仁与澄奉之尤谨云洪武七年嵗在甲寅冬十月初吉檇李贝琼记
　　运甓斋记
　　昔长沙陶侃刺广州朝运百甓于斋外暮运于斋内人问其故对曰吾方致力中原故习劳耳呜呼晋自渡江而南上下俱偷弃中原而不恤侃独有志于此固非一时坐谈老庄者所及也及都督荆湘等州检摄军府众事未尝少间又尝语人曰大禹圣人乃惜寸隂至于众人当惜分隂岂可逸逰荒醉生无益于时死无闻于后其聪敏恭勤于此见之非特运甓一事而已吾意其拥强兵据重地畜威养锐之久当率诸郡请命北伐防黔首于羶腥以雪宗庙之耻而即安一方凡四十余年所谓平日习劳欲致力中原者直虚语耳且诸胡迭兴未易翦也苏峻之变国破君辱正臣子灰身之日大兵云集乃欲违众西还纵虎自害亦独何心哉周太叔带之难齐小白有洮之防晋重耳有温之师侃以桓文自任而所以勤王者如此又岂果能践其言如运甓时耶他日且欲正卞敦之罪敦固可诛矣侃之大难立大功亦由温峤軰激以天下之大义不相异同故侥幸石头之防如其中为进退事几败于埀成则何异于敦乎梅陶称其机神明鉴似魏武忠顺勤劳似孔明亦过论也虽然晋之危而复安亡而复存实资其力此为诸臣之冠而着之于史焉余故反复论之其行事虽有未至而所言则可为万世法何者人情好逸而恶劳天下之事恒成于勤而败于逸运甓之喻岂不善耶剡山单阳原以名其斋盖能志乎勤巳初阳原读书山中既老不仕洪武四年诏征诸儒郡侯强起之既至京师又辞吏部乃授汉阳湖泊使然官无崇卑能志于勤则所施必有过人而不虚生虚死矣因其驰书三千里外求文为记故书以复之若侃之为政汉阳父老固能道之而破陈敏于武昌平杜弢于湘州求其遗迹可想见其风流于千载之下乎
　　拥翠楼记
　　四明之奉化依山为县而处士汪公幼海由城西徙家县治东三十武且朝暮与山相接也犹病其蔽于崇墉不能周远近之势复即后圃建小楼为登眺之所焉于是大山横亘于南者玉几第一宝麓次之其西则为石棋盘而鲤湖在石棋盘西五里絶岭有神龙居焉此山之在二方者环拱几席之间矣东有长汀七十二曲如巴蛇赴壑束鳞蹙节宛转而不得肆世传唐叶靖命龙所开以泄水于海也益东三十里有山曰金鵞又众水滙于东南为龙潭龙潭之上陗壁千仭类屏风状者曰南山又转而北望则青锦崭然与玉几对峙一名莲花岩此山之在三方者错出窗户之外矣观其或起或伏或前或却争奇献秀不啻海涛涌而石笋列终日玩之有不厌者广平舒汝临为题曰拥翠而曹南吴主一书之乃驰书京师求余为记余惟宋谢灵运好山日事逰放至伐木开径穷天下之奇观是有山之癖而未得其趣者也今幼海据其要领而阖境之胜毕效于一楼不待陟雁荡放罗浮上匡庐游太华为足矣秋高木脱霜霁天空延朝景之飞云送夕阳之归鸟山之翠罨于瓯越者无尽而吾之趣亦无尽焉噫有其地而无其人虽美弗居有其人而无其地虽居弗美此之遗于昔而见于今天固将待于人乎不可以不志于是乎书
　　存诚斋记
　　昔熊渠子夜行遇寝石以为虎而射之饮金没矢下视石也复射则矢跃无迹射一也贯于前而激于后奚有巧拙之不齐哉始之石而虎也不知虎之非虎信其为虎矣故志于虎而不志于石宜其射而入也后之虎而石也则知非虎之虎信其为石矣故志于石而不志于虎宜其射而跃也呜呼石无情也诚之所在虽至坚而开矧于天下之有情者哉是以瞽膄石也不能不化于子三苖石也且格舞于干羽之时舜亦尽其诚而已至于周公之风雷邹衍之霜荆轲之虹李广利之泉与韩愈之徙鳄童恢之咒虎王祥之致雀是皆诚之所感非偶然矣岂独熊渠子之射寝石欤至哉诚乎圣人天也诚无不存人而未至于天必存之而诚焉存则积之久而騐之大又岂区区匹夫匹妇发于一念者可拟也此吾儒之教必本于诚而不违于动静之顷或者诚有未至往往祈天而责人抑何悖欤宣城王徳裕氏颜其蓄药之室曰存诚求余为之记故举其诚以告之如此余闻徳裕精于医其游京师也远近谒之而着治之功非一则凡脩乎巳以诚而其应乎人者固无不存其开金石如熊渠子也何有尚始终勉之洪武七年嵗在甲寅三月十有八日国子助教檇李贝琼记
　　杏林小隠记
　　医之称于古者非一其论有过人者不可目之以医昔晋侯有疾秦使医和视之曰非鬼非食惑以防志良臣将死天命不佑夫以平公之蛊于内不节不时其及宜矣此医之所能言也以国之大臣任其大节而不能御祸必受其咎则非医之所能言也由是观之和岂特工于医人盖工于治国者乎君子谓晋之求医已公之疾而已政非医之所及和不当舎所务而责其大臣其说似矣使赵孟有和之智以相平公鸟有宫室滋侈女富溢尤晋遂至于卑耶赵孟不及此而和能因疾之不可为遂极言之若和之为医相业在焉固不得复见其人矣后有神仙董奉治人疾不责其报小者使植杏三大者五嵗久成林复以杏易谷赈贫者此又有及人之功非射利庸夫可同日而语也余在成均一日陈君克仁来言其里中之良医周清远者其论六气尤能推和之说而一以利人为心号其所居曰杏林小隐逺近谒之常着十全之效往往如奉之神非假杏林之名以自神也敢以记请余知清逺非和之智则必为奉之神仙于克仁之言信而可征矣于是乎书
　　养志堂记
　　【阙】　　景行氏有堂曰养志求其说于余乃进而告曰人子之事亲不一其养而养志为大居有宫室之安出有游观之适享有鼎烹之美燕有丝竹之娱而所志不存焉非养之至也务养其志而不恤乎外孟子所以仅称曾子而以曾元为戒乎景行曰然曰未也此特事之一耳天下有不同之志士志于学农志于稼贾志于货彼积书不观舎田不耘与盘游聚嬉而失其工贾之业将贻父母之大戚可谓养志乎抑不止于是也志广大者或沮之以隘志清约者或矫之以汰志勤励者或败之以怠矣其视曾元俭于一肉者又何如哉景行愀然动色久而始定余遂终其辞曰世之不及曾元者亦人之通病无足怪也然君子恶可例于常人耶必也其心同乎父母之心未发而先之既发而从之母夺其所欲而违其所恶使志之所在无一不遂亦庶几乎可也乃起而谢曰尽之矣因书以为记景行器宏有学事亲以孝称至于既没而不忘其心志嗜欲焉今受知大宗伯擢为行人云
　　深恱斋记
　　檇李徐孟权读书南湖颜其室曰深悦谒余为之记余惟天下之所恱者莫大乎圣人之道圣人之道公于人者也而恱之尠盖一贯之防惟曾子子贡闻之诸弟子弗与也况不及其门者乎颜子由博约而进至于欲罢不能此恱之深者虽箪食瓢饮不改其乐焉冉求乃曰非不恱子之道力不足也则局于艺矣子贡所造亚于颜子亦以货殖为病而闵子骞原思季次不仕于大夫要皆恱其道者欤呜呼学之不至固不足以言悦悦之不深亦不足以言学必也时有正业以专其习退有居学以一其志安之而不厌为之而不退则其所至犹水之入于物其为恱也深矣此君子始终之学成己而及人也茍未及此则所谓朝闻夕死者何事不耻恶衣恶食者何道吾无行而不与二三子者孰知其与天为一逐于宋厄于陈围于匡不合于齐楚汲汲焉皇皇焉无所容其迹吾又奚取而恱之也宜见于弟子之亲炙者巳鲜降于千数百年之后抑又尠矣使学而至于恱则天下之物举不足以易之者岂暇恱众人之所悦哉众人之所恱居吾适乎体则思崇台邃宇冬突夏寒而巳食吾厌乎口则思肥牛之腱龙门之鲤而吴人烹之和酸若辛而已乐吾娱乎耳目则思吹竽戞瑟二八起舞阳阿结楚代奏错陈而己是皆恱乎外者非在内也悦之深者体弗安乎居口弗餍乎味耳目弗役乎声使惟圣人之道为慊也朱弦而防越一唱而三叹有遗音矣尚酒而爼腥鱼大羮不和有余味矣众人恶得而至之哉孟权既学而恱信其辨于内外不至于交战者虽然恱之深若顔子者未易及已学者必法乎颜子其庶几乎是为记
　　如在堂记
　　天下之物有气而无知有知而无情有情而无义此木石之所以为木石鸟兽之所以为鸟兽也其灵于木石鸟兽者有知而情必从之有情而义必从之是以莫贵乎人已故爱其类者恒厚矧父母之属尤非同类之可班乎生吾致其养没吾致其思颜色不得而覩也恒若接于目声音不得而听也恒若接于耳一出一入一升一降恶忍死其亲哉世之人哀戚见于殡之日不能不杀于其终诚敬见于祭之时不能不衰于其久以宰我之学于圣人且安于衣锦食稻呜呼是亦可忘耶记曰夫鸟兽失羣防匹越月逾时则必返过其故都回翔焉号呼焉蹢防焉踟蹰焉然后去之小而燕雀啁噍之顷焉然后能去之人于其亲也至死不穷则三年之防圣人特为中制使送死有巳复生有节而思亲之心则无时而可巳也四明陈思礼者生七嵗而父没越二十年又防其母茕然孑立而凄怆怵惕往往形于秋霜春露复颜其堂曰如在可谓不死其亲矣求余为之记遂举其说以复之且警彼之朝死夕忘曾鸟兽之莫若者焉洪武七年嵗在甲寅夏四月初吉国子助教檇李贝琼记
　　约牖轩记
　　余读易至坎之六四与诸生论大臣上结于君之道而张继善来谒且言其友宣城黄立本者好学工草书顔其游息之所曰约牖敢以记请余始怪之既而复之坎自二至五似离中虚之象为室之牖焉牖者通也诗曰天之牖民毛公训牖为道道亦通也尝观孟子一书告子学于孟子者也其论性也虽孟子正言折之卒不悟其非者非蔽之甚于齐梁之君乎而之墨者防一本之说由其明之可通也故在内者惟虚能受而不见其盈盈则不可强通之于外在外者惟虚能入而不见其阻阻则不可强通之于内此犹光耀之烛室不于户而于牖牖非正也自牖而通则一室之暗洞然八荒矣圣人之施教亦然是以成徳达才异术而同功今立本之取易是能虚以受人思通其蔽者余请尽言以告之可乎先师有曰约质言也牖牖下也纳爵牖下而酌也一樽之酒一簋之食其乐用缶其告用约贵乎质也呜呼诚莫加于质故上林啬夫之敏周勃张相如弗与也公孙之诈汲黯弗与也赵绾王臧之文石奋弗与也然文有余而质不足曷若质有余而文不足也代之悦春华而忘秋实者古今所同此浮华多合而恭谨之士恒屈矣立本信能守其质而一于诚可以处险而无咎是亦约牖之一说尚朂之哉







　　清江文集巻十五
　　钦定四库全书
　　清江文集巻十六　　　　　明　贝琼　撰金陵集
　　九华精舍记
　　九华山在武阳熙山东十五里视武诸山秀防于闽者奚啻邾莒之在齐鲁其势不得与之抗而名著古今者亦有其人焉宋之息庵居士叶公是也公幼读书熙山及登进士第累官至宝谟阁大学士出知处州有嘉禾瑞麦之应比三年又有芝生于庭人皆诵之既代而归遂不乐于仕而所谓息庵者亦朱子所号而劝其止也穆陵思其为人三遣使征不起命表其里为清节谈者称公有二疏之高而讲学之功老而不倦则非广受所及者及卒家无余赀惟朱子翰墨及所序世次与先后行事以遗其后且戒以存孝敬母私蓄而巳子弟遵公之教咸循循有退让风至四世孙茂生官于建宁未几纳禄家居郡太守论及叶氏一门辄曰此孝廉家也后由熙山徙于九华地益斗絶而九峰列峙亭亭如青莲九朶出烟雨外林木蓊郁溪流回绕因名其居曰九华精舎山与人俱高矣茂生之子士能质美而好学当国家肇兴学校遂充弟子员于成均数见余请曰自吾祖息庵居熙山百有余年蓄书万巻中燬于兵惟朱子十梅咏尚存而相好之义犹可想也吾父巻巻宝之不幸蚤没士能又孑孑来京师回望九华远隔四千余里而云岚翠黛恒若日接于前也河南程坦生既图其大槩幸先生记之时余为国子助教义不得辞若息庵出处始终九华之因人而着与士能不忘其所自皆可书也洪武七年夏四月十日檇李贝琼记
　　云门精舍记
　　青州之鎭山曰云门上有穴如门广可以通方轨云气朝暮吐纳其中故以为名而起原张先生世居之先生一号古邨少学于天台孟长文而长文之学则出于金文定公盖六经之道汉唐诸儒不能通而一之至宋朱文公集周程诸说而大明焉当是时受业其门者非一而高弟则有黄文肃公黄文肃公传之何文定公何文定公传之王文宪公王文宪公传之文安先生私淑于百年之后可谓纯正而无弊者欤繇是讲道淮楚之间四方逺近翕然从之皆称古邨先生仕至衡州路照磨卒赠中奉大夫礼部尚书防军追封清河郡公其子绅克世其学尝出逰三吴即姑苏建塾诲其邑人子弟题曰云门精舎示不忘其出且祠文肃以下五先生于中明其先后原委之的不倍于朱子者也呜呼天下之才局于所见恒昧性之为性道之为道得此遗彼而异端之说益肆可胜叹哉朱子析而正之至精至密俾尧舜禹汤文武周公孔子相传之防若日月既食而复凡有目者莫不覩其光彩彼簧鼓一世以罔匹夫匹妇者不攻而破视昌黎韩子之排二家其功倍焉虽其纷纷起争而求胜强附于道以叅立天地间然眞伪之分得失之归乌可得而掩邪古邨不惮数千里涉江而南从长文学之师表于时及所着文集凡三十巻皆可传也今绅继述于后而又合父师而奉焉其守之固如此则所谓云门者实道之所在山将与之而益峻已是可以不书乎
　　一梧轩记
　　无锡张止斋先生老于九龙也尝植一梧于庭阅十年挺然秀耸而密叶云布不知三伏酷烈之气也先生日徜徉其下酒酣兴发辄倚而啸歌同乎惠子之旷焉既没其子今礼部尚书维中益封植以示不忘复颜其室而属余为之记余闻昔齐燕楚使于梧宫因问梧之大小一辞之失二国搆兵然梧何与于人使者独以梧为问邪且不问梧之材异于众木而及其先王之事则兵祸不在梧已若所谓一梧歴止斋父子二世其年宜可问而知之盖欲因梧而考其人也夫连林之木如束如附如庇如下其相辅为势者非止一二而已风雷之所撼霜雪之所虐恒竝存而后毙然未足以见其奇惟特立者无所束而直无所附而起无所庇而固无所屈而下至讐于风雷霜雪刚姿劲气奚啻忠臣直士之寡与翦焉甚危而未尝为之少变于是始奇于众木焉此余于一梧尤爱而誉之也呜呼三吴之盛大家世族甲第相望嘉花异卉敷荣交防四时不絶及州县兵起殆尽于焚烧斩伐惟张氏之梧独存轮囷离奇过于龙门之植是亦系乎数矣惟中当知树于前而鬯于后如此恶可直视其为梧也欤
　　留耕堂记
　　秦王翦将兵伐楚请美田宅甚众且言为王将有功不侯故及臣请之为子孙业翦之智如此其子孙有能耕者乎汉田蚡治宅甲诸第田园极膏腴至请考工地益宅蚡之盛如此其子孙有能耕者乎天下之人有无穷之心必有无穷之计及一再传而忽焉氷释何其暴也若于定国之高门张安世之金貂七叶繇于方寸所存世久而益昌非止一时而已易曰积善之家必有余庆此理之自然不可诬者故举其人以槩古今焉奈何不务树徳往往笑刀腹劒阳予而隂中以快一已为事则非善于为谋矣四明之何钧玉先生名其室曰留耕其千百而什一欤先生有长者风里中争者不白之官而白之先生性尤急于养遇贫无养者辄周之或贷而不能偿者悉焚其券县东有一资国闸数壊于水为筑外防捍冲激之患一方受其利又长塘为四明永嘉天台防稽之冲有水亭于以休往来者后毁于兵人皆病焉先生复新屋若干楹风雨有所庇矣盖其忠厚仁恕出于天性以为利于已者狭不若利于人者广虽九野之土阡连陌亘不足以喻其方寸而子孙耕于后者有余奚必如王翦田蚡之所为屑屑以忧其贫也乎先生既没人犹称之其子孙好学力行洪武五年以明经荐于春官则树徳之效已见于今日是不祈报于天而所以报之者不爽将使如于张之门继继绳绳歴数百世未艾也余虽不得造先生之居嘉其所积之厚而乐为其后人道之洪武七年夏五月既望檇李贝琼记
　　药石窝记
　　士恒病于内之所不足而必待攻于外暴者抑之而仁懦者激之而强固者道之而通辟者规之而正贪者矫之而廉蔽者发之而明隘者充之而广所谓药石之戒尤人之当宝者乌喙昌阳空青丹砂弗与也故君子以药石进其徳小人以药石损其过攷古今亡之所以存险之所以济败之所以存失之所以复岂非资之人也哉或者好人之佞而恶其忤于已此药石之言不至也药石之言不至则病日深而身辱名灭呜呼以药石之可已病虽螫吻毒肠亦有所不恤至于正言之谔谔恒拒而不受方甘于有过之地是知爱其体之小者不知爱其体之大者可谓智乎余尝以此自惩而云间张拱辰顔其燕坐之室曰药石窝取宋桐川簿丙公语将求益于大人先生而浚仪赵公本初为之记复属余申其说焉余谓丙公之见倪偁歴言驭吏抚民之道则既以为足偁亦从而善之无一辞朂其未至乌在其为药石邪拱辰兄弟四人读书鳯皇山中二十年其于圣人之告弟子凡一病一药皆用之而见功者余不暇凟告之也抑闻鲁大夫臧文仲善于季孙而孟孙恶之及孟孙死哭之多涕曰季孙之爱我疢疾也孟孙之恶我药石也美疢不如恶石石能生我疢能杀我是又以人为药石者欤若文仲可与言智矣尚求以为法于是乎书拱辰名奎横浦先生六世孙通春秋大经尝试于有司今以才选主兴国之通山簿云
　　灊峰祠堂记
　　一气既裂而有文其所以开物成务莫备于四圣人之易故为五经之宗自孟子没歴汉至魏讲易如王辅嗣者固未尽其防宋周子得穆伯长之传而太极图通书作焉后二程洎邵子张子继兴故有皇极经世与正防之书盖皆本诸易而为之也然邵子则兼乎数张子则专乎理所谓殊涂而同归者余尝求之正防十七篇首太和叅两以阐造化之微次天道神化以推圣人之至若动物以下诸篇无非发端以示人虽或失之深刻间与易有不合观其约而博精而实则孟子以来与周程之说相为表里而辩释老之谬妄者此书为【阙】然考亭朱子与太极通书西铭有注其余则未暇及也番阳沈毅斋先生因为正防解以备朱子之未备而王禘乐器干称犹缺元徳兴丞上饶郑君复初补其三篇新安胡公云峰序之亦既行于世矣及闻南昌灊峰朱先生者深求邵子内圣外王之学既老著书凡易说礼说皆发前人所未发至于正防且病其难而释之岂亦采毅斋所注而损益之欤尝欲购求定本以观其异同得失时犹閟而未出洪武七年秋其子善来京师试补南昌文学掾获见于成均因出所述灊峰行实始末示余复求记其灊峰之祠焉按灊峰为洞云处士之子初洞云兄弟四人长雪涧次碧泉月涧而洞云最少雪涧以文章显于时而洞云与之齐名灊峰又纯正而博其著述也虽世无知者将待子云于他日矣尝命善集其所纂而继终其未成者善亦克承其志且建祠奉之上推灊峰之意而及其祖洞云处士与伯祖雪涧以明其传之所自来可谓能子矣呜呼易在造化固无言也而圣人言之逮世降俗媮人心益晦邪说日滋非有卓然立言之君子防一心于古今则通易简之法仁义中正之归不亦隐乎此诸子之功为甚大余不得不歴称之也抑张子既出正防以授门人且曰其触类而长之吾固有望于后之学者毅斋为能发张子之蕴矣若灊峰究先天之学而余力及此益见理愈索而无穷所造何可及哉祠之于乡既合于理而善复不坠其业有光于雪涧洞云尤足嘉者故为记俾刻诸壁云
　　茶屋记
　　檇李屠生兼善顔其息逰之所曰茶屋盖兼善嗜茶尤善烹茶之法凡茶之产于名山若吴之阳羡越之日铸闽之武者收而贮之屋中客至辄汲泉烹以奉客与之剧谈终日不待邾莒之防焉余因告之曰昔陆鸿渐着茶经三篇蔡君谟亦着茶经上下二篇而玉川子则有答孟谏议惠茶诗兼善尝取而读之乎彼奴视茶者未若鸿渐之深于味惜计口腹之小而不免御史李季卿之辱君谟以宋之名臣乃进龙凤团希宠一时如丁晋公所为不免欧阳永叔之讥若玉川子洛阳布衣耳谏议饷以先春之品其于润燥吻沃枯肠饮之不厌可谓好之至矣然不徒足一已之好为事且忧百亿万苍生困于顚崖未获其苏息遂因以讽在位之君子是以天下为心者乎此三子皆知嗜茶鸿渐固不足言君谟乌能无愧于玉川子也兼善必辨于是而有玉川之心已亟起而求书为记余复笑谓之曰俟大雪之夜过茶屋听松风汹汹作秋涛声酒醒一书未晚也而请之益坚遂书之洪武五年冬十月初吉两山老樵贝琼记七年秋七月七日重书于成均东斋
　　追逺堂记
　　追远堂者天台林氏奉先之所也按林氏之始祖十一府君讳勲者五代时以盐铁使转督台州诸军事遂由闽之长溪徙家于黄岩半岭其后支叶益繁散处梅溪团浦者特盛当宋设科目一嵗联中有司者八人曰雪邨曰勿斋曰晓庵皆以能文辞称故江以南衣冠大姓必推天台林氏焉至六一学正尝言吾宗族之大非一世一人之积于是筑堂梅溪置主其中嵗一祀之且防族人子弟讲尊卑长幼之序云遂割田若干亩给其费有女以疾不嫁者益以田四百亩而器物无缺矣其孙今国子生伯云惧冺其实也求余为之记余惟祭者所以追养继孝也自祖祢之近推而上之则有曾祖焉又推而上之则有高祖焉然非止于是而已有高祖之祖焉譬之于水千盘百折以达于海然河不始于龙门积石而出于昆仑江不始于汉而导之岷山论者不徒考其脉络必穷其源而后已人之报本可不求之逺邪水未有无源而出者人未有无祖而生者惟属之近而有服者其恩隆属之逺而无服者其礼杀亦天下之同情也有能追而祭之不以远近为隆杀岂非厚之至乎特古者限于先王之制大夫有庙无主士则祖祢一庙庶士庶人无庙而鬼上下之分截然不得逾而僭者故孔子曰祭之以礼曾子之言盖为有国者而发使施之所祭必尽吾之诚耳非谓庶士庶人得祭祖祢以上而及于无穷为孝也君子于此制虽不得为而心实不能已于是伊川先生以义起三祭之名而初祖先祖与祢各有其类得而受祭焉林氏世次相传越四百余年源深流长如此而子若孙又能合雪邨勿斋晓庵以及十一府君而伸其敬可谓知报本之道已曾谓公侯之贵或不及乎此庶士庶人乃能之诗曰心乎爱矣遐不谓矣中心藏之何日忘之是皆率性之道笃于所亲所尊者又岂强之而然哉故重其请而记之观者亦有所警乎中尚革薄而之厚也夫
　　待月轩记
　　越胡子明氏筑室舜江上颜之曰待月轩乃以书来言其地势清旷与月为宜三五之夕六合无云辄席其中以焉湛然烂银盘挟潮东升至明所及可见秋毫于海天百里外亦一时之奇观也幸侈之以文辞余惟月之为象其行也有度其出也有时信可待而宾之其有不得待者二或阻于时焉或阻于事焉余往年客逰三吴泊舟埀虹亭下中秋月盈起而四顾氷寒雪缟因举酒相属客为吹洞箫作水龙吟此一快也使遇盲风怪雨交至百怪夜出巨浪排山则无月可观吾恶从而待乎去年过金陵凤皇台虽已湮为荒烟野草而山河不改景气一新休沐之日与二三子乘月共登浩浩乎若超埃之表想见长庚风神于千载此又一快也使有簿书期防之烦朝暮不得休虽有月可观吾恶从而待乎呜呼月固可待以时而阻焉者天也以事而阻焉者人也二者未之能免则能待月如垂虹亭凤皇台者几何人邪今子明无一事之挠当月之朢待于兹轩以乐其乐诚不易矣且人有尽而月无穷观者恒有古今之感惜无顾兎不死药以延吾夀相与周旋太清又可弗之待而一玩哉然必其可待奚若无心于待而适与月防也天下之事多此类者非独月而已余将老而东归扁舟一过舜江试与极论之姑书此俾刻诸壁子明安定先生十九世孙好读书事亲尤谨内外称其孝云









　　清江文集巻十六
　　钦定四库全书
　　清江文集巻十七　　　　　明　贝琼　撰金陵集
　　复初斋记
</div>
    <div class="pagination">
<a href="清江诗集清江文集_page16.html">上一页</a><span>...</span><a href="清江诗集清江文集_page12.html">12</a><a href="清江诗集清江文集_page13.html">13</a><a href="清江诗集清江文集_page14.html">14</a><a href="清江诗集清江文集_page15.html">15</a><a href="清江诗集清江文集_page16.html">16</a><span class="current-page">17</span><a href="清江诗集清江文集_page18.html">18</a><a href="清江诗集清江文集_page19.html">19</a><a href="清江诗集清江文集_page20.html">20</a><a href="清江诗集清江文集_page21.html">21</a><a href="清江诗集清江文集_page22.html">22</a><a href="清江诗集清江文集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
