<!DOCTYPE html>
<html>
 <head>
  <meta charset="utf-8"/>
  <title>
   山谷内集诗注山谷外集诗注山谷别集诗注 - 第 27 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山谷内集诗注山谷外集诗注山谷别集诗注 - 第 27 页/共 39 页
  </h1>
  <div class="content">
   同陞吏部曹往在纪丁未【山谷治平四年登第嵗在丁未】别离感寒暑嵗星行十二【嵗星十二嵗一周天丁未至戊午十二年盖元丰元年也山谷时在北京】我惭鸡荩谷【太第四巻鸡荩谷注荩谷进也进食其谷也】子难天且劓【易睽六三其人天且劓释文天剠也剠凿其额曰天】空余山梁期【山梁见论语】尚不昧初志防合良艰期系匏各异县【系匏见论语文选云他乡各异县展转不相见】千里共明月【文选月赋歌曰美人迈兮音尘阔隔千里兮共明月】如披故人面【晋乐广传衞瓘见广曰此人之水镜见之莹然如披云雾而覩青天】浮云比高秋此岂心中愿雾重豹成文【古列女传陶答子治陶三年名誉不闻家富三倍其妻谏曰南山有豹雾雨七日而不下食欲以泽其毛成文章也犬彘不择食以肥其身坐而须死耳】水清鱼自见【古乐府艶歌行曰语卿且勿眄水清鱼自见】
　　齐地谷翔贵【前汉食货志云谷价翔贵】排门无爨饙【诗泂酌可以餴饎】二仲有甘旨奉亲亦良勤原田水洸洸【韵书云洸水涌光也】何时稼如云无民愿嵗丰正自不忘君【无民无字误疑是庶民刘向传忠臣虽在畎亩犹不忘君】
　　古人有成言嵗暮于吾子【真诰蕚緑华赠羊权诗云祈期岂朝华嵗暮于吾子】斧挥郢人鼻【庄子徐无鬼篇郢人垩漫其鼻端若蝇翼使匠石斵之匠石运斤成风聼而斵之尽垩而鼻不伤郢人立不失容】琴即钟期耳【见前注】新诗凌建安【魏志王粲传粲卒于建安二十二年始文帝为五官将及平原侯植皆好文学粲与徐干伟长陈琳孔璋阮防元瑜应玚徳琏刘稹公干竝见友善】高论到正始【晋卫玠传大将军镇豫章长史谢鲲雅重玠相见欣然言论弥日大将军谓鲲曰昔王辅嗣吐金声于中朝此子复玉振于江表微言之绪絶而复续不意永嘉之末复闻正始之音】徒言参隔辰【扬子吾不覩参辰之相比也左传昭元年子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于啇邱主辰啇人是因故辰为啇星迁实沈于大夏主参唐人是因以服事夏啇故参为晋星】未负石投水【吕氏春秋精喻篇白公问于孔子曰人可防言乎孔子不应白公曰若以石投水奚若孔子曰没人能取之白公曰若以水投水奚若孔子曰淄渑之合易牙能知之】
　　白雪非众听【文选宋玉答楚王问云客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪属而和者数十人而已其曲弥高其和弥寡】夜光忌暗投【见前注】古来不识察【文选古诗一心抱区区惧君不识察】浪自生百忧三月楚国泪【卞和事见前注以言夜光之璧】千年郢中楼【以言阳春白雪】无因杭一苇【诗一苇杭之】浊水拍天流【退之诗海气昏昏水拍天】
　　河南李茂彦内蕴迈俗心濬冲有泾渭一顾重千金【文选任彦升诗濬冲得茂彦注云传畅曰王戎字濬冲冲为选官时江夏李重字赞曾汝南李毅字茂彦二人俱处要职戎以识防待之各得其用彦升此诗又云伊人有泾渭非余扬浊清向秀列传云秀与嵇康吕安为友康傲世不羁安放逸迈俗而秀雅好读书】事亲知色难胜已又勇沈【见前注】外物既难必求之首阳岑【庄子外物篇外物不可必故龙违诛比干戮论语夷齐饿于首阳之下】
　　飘风从东来雨足尽西靡【説苑上之化下犹风之靡草东风则草靡而西西风则草靡而东老杜云雨声已先风散足尽西靡】万物逐波流金石终自止【説苑丛谈云水浮万物玉石留止】渭因泾使浊菲以葑故毁【竝见毛诗】智所无奈何谁能为樗里【史记樗里子传滑稽多智号曰智囊秦人谚曰力则任鄙智则樗里】
　　纷纷车马客如集市人博彼虽有求来我但快一噱【文选陈孔璋书必大噱也】忽逄媚学子【退之诗蹮蹮媚学子墙屏日有徒】时亦撼闗钥何当擕手期濠上得鱼乐【见前注】
　　次韵张秘校喜雪三首
　　落月烟沙静然好风吹雪下平田琼瑶万里酒增价桂玉【见前注】一炊人少钱学子已占秋食麦广文何憾客无毡【才名四十年坐客寒无毡此杜赠郑广文山谷以自况】睡余强起还诗债腊里春初未隔年
　　巷深朋友稀来往日晏儿童不扫除雪里正当梅腊尽民饥可待麦秋无【杜诗梅橤腊前破月令孟夏麦秋至】寒生短棹谁乘兴【晋王徽之传尝居雪夜初霁月色清朗忽忆戴逵逵时在剡便夜乘小船诣之经宿方至造门不前而反人问其故徽之曰本乘兴而来兴尽而反何必见安道耶】光入疎櫺我读书【宋齐语曰孙康家贫映雪读书文选曹子建诗流焱激櫺轩注轩间也】官冷无人供美酒【杜诗广文先生官独冷】何时却得步兵厨【阮籍闻步兵厨人善醸求为步兵校尉】
　　满城楼观玉防干小雪晴时不共寒润到竹根肥腊笋【杜诗密竹复冬笋】暖开蔬甲助春盘【杜诗自锄稀菜甲】眼前多事观游少【观游见前注】胷次无忧酒量寛闻説压沙梨已动防须鞭马蹋泥看【退之诗走马来看立不正】
　　次韵寅庵四首【寅庵山谷兄大临元明也其诗序云双井庐之东得胜地结茅庵居命曰寅庵喜成四诗寄鲁直可同魏都士人共和之可见山谷时在北京也】
　　四诗説尽庵前事寄逺如开水墨圗畧有生涯如谷口【杨子法言云谷口郑子真耕乎岩石之下而名震于京师】非无卜肆在成都【汉书蜀有严君平卜筮于成都市】旁篱榛栗供宾客满眼云山奉燕居【礼记仲尼燕居】闲与老农歌帝力【帝王世纪帝尧之时天下大和老人击壌于道观者叹曰大哉帝之徳也老人曰吾日出而作日入而息凿井而饮耕田而食帝何力于我哉】年丰村落罢追胥【周礼小司徒之职乃会万民之卒伍而用之以比追胥注追逐冦也胥伺捕盗贼也】
　　兄作新庵接旧居一原风物萃庭隅陆机招隠方传洛【陆机有招隠诗】张翰思归正在吴【晋张翰吴郡吴人齐王问辟为东曹掾见秋风起思吴中菰菜莼羮鲈鱼遂命驾而归】五斗折腰惭仆妾【见陶潜传】几年合眼梦乡闾【乐天诗春来梦何处合眼到东川】白云行处应垂泪【唐狄仁杰授并州法曹参军亲在河阳仁杰登太行山反顾白云孤飞谓左右曰吾亲舍其下瞻怅久之云移乃去】黄犬归时早寄书【见前注】
　　大若塘边擉网鱼【庄子则阳篇冬则擉鼈于江擉初角切】小桃源口带经锄【汉儿寛传带经而锄】诗催孺子成鸡栅【老杜有催宗文树鸡栅诗】茶约邻翁掘芋区【畴芋区见蜀都赋】苦楝狂风寒彻骨黄梅细雨润如酥【楝风梅雨竝见前注退之诗天街小雨润如酥】此时睡到日三丈【南齐天文志永明五年日出三竿卢仝诗日高丈五睡正浓杜牧之诗白头扶不起三丈日还高】自起开闗招酒徒【史记郦食其叱使者曰走复入言沛公吾高阳酒徒耳】
　　未怪穷山寂寞居此情常与世情疎谁家生计无闲地大半归来已白须不用看云眠永日【老杜云看云莫怅望又云时独看云泪横臆】防思临水寄双鱼【见前注】公私逋负田园薄未至妨人作乐无【见前注】
　　以同心之言其臭如兰为韵寄李子先
　　往日三语掾解道将无同我观李校书超迈有古风【晋阮瞻传见司徒王戎戎问曰圣人贵名教老庄明自然其防同异瞻日将无同戎咨嗟良久即命辟之人谓之三语掾】谈道屡入微【衞玠传胜日亲友时请一言莫不答嗟以为入微又云衞玠谈道平子絶倒】闭门长蒿蓬【蓬蒿绕宅见前注】谁能赏逺韵太守似安丰【晋庾凯雅有逺韵王戎传进爵安丰侯】
　　流水鸣无意白云出无心【归去来辞云无心以出岫】水得平淡处不厌深云行不能雨还归碧山岑斯人似云水廊庙等山林【文选曹子建诗朝云不归山霖雨成川泽前汉赞山林之士往而不能反朝廷之士入而不能出】
　　俗士得失重舍龟观朶颐【易舍尔灵龟观我朶颐】六经成市道驵侩以为师【史记亷颇传客曰天下以市道交汉货殖传节驵侩汉书吏道以法令为师】吾学淡如水载行欲安之【庄子君子之交淡如水左传防二十四年子产寓书告范宣子曰夫令名徳之舆也恕思以明徳则令名载而行之扬子法言或问孔子知其道之不用也则载而恶乎之曰之后世君子】惟有无心子白云相与期
　　摧藏禠冠冕【文选扶风歌抱膝独摧藏易讼卦或锡之鞶带终朝三禠之后汉邓禹赞禠龙章于终朝左昭九年伯父裂冠毁冕】寂寞归邱园一瓢俱好学伯仲吹篪壎正以此易彼【韩文柳子厚墓志以彼易此孰得孰失】高车择朱门得失固有在难为俗人言【司马迁书云悲夫事未易一二与俗人言也又云此可为知者道难为俗人言也】
　　擕手力不足七年坐乖离【此诗乃元丰二年嵗已未北京解官后作也在北京首尾跨七年选诗乖离即长衢】愁思不能眠起视夜何其残月挂破镜【古乐府云破镜飞上天谓月半也】寒星满天垂明明故人心维斗终不移【见前注】
　　穷阎蒿蔓羶富屋酒肉臭【礼记富润屋汉霍去病传重车余弃梁肉而士有饥色杜诗朱门酒肉臭路有冻死骨】酒肉令人肥蒿蔓令人瘦欲从钟鼎食【家语子路曰亲没之后累茵而坐列鼎而食史记货殖传洗削薄技也而郅氏鼎食马医浅方张里击钟鲍照诗击钟陈鼎食方驾自相求】复恐忧患构秦时千户侯寂寞种瓜后【萧何传邵平者故秦东陵侯秦破为布衣贫种长安城东美故世称东陵】
　　客从济南来【李子先及前篇李徳叟皆在济南山谷毋党也】遗我故人书墨淡字疎行【杜诗墨淡字欹倾】故人情有余上言犹健否次问意何如只今意何有思食故溪鱼【古乐府诗云客从逺方来遗我双鲤鱼呼儿烹鲤鱼中有尺素书长跪读素书书中竟何如上言加餐食下言长相忆】
　　吾子有嘉徳譬如舍薰兰清风不来过嵗晩蒿艾间【渊明饮酒诗云幽兰生前庭舍薰待清风清风脱然至见别蒿艾中】古来百夫雄白首在涧槃【诗百夫之特又考槃在涧】非闗自取重【杜诗云非闗足无力又云非闗故安排】直为知人难【书在知人惟帝其难之】
　　见子瞻餐字韵诗和答三人四返不困而愈崛竒辄次韵寄彭门三首【据东坡集乃熙宁七年冬除夜病中赠叚屯田时在密州山谷和章乃元丰初】
　　公才如洪河灌注天下半【文选吴都赋防碒乎数州之间灌注乎天下之半】风日未尝撄【终上句洪河之义庄子徐无鬼篇故曰风之过河也有损焉日之过河也有损焉请只风与日相与守河而河以为未始有撄也】昼夜圣所叹【见论语】名世二十年穷无歌舞玩入宫又见妬【女无美恶入宫见妬见邹阳传】徒友飞鸟散【庄子山木篇孔子问于子桑雩日吾再逐于鲁伐树于宋削迹于卫穷于商周围于陈蔡之间吾犯此数患亲交益疏徒友益散何欤李陵传各鸟兽散犹有得脱】一饱事难谐【事不谐矣见宋传】五车书作伴【庄子惠施多方其书五车】风雨暗楼台鸡鸣自昏旦【诗风雨如畮鸡鸣不已】虽非锦绣赠欲报青玉案【文选张平子四愁诗美人赠我锦绣段何以报之青玉案】文似离骚经诗窥闗雎乱【论语师挚之始闗雎之乱】贱生恨学晩曾未奉巾盥【内则盥卒授巾】昨防双鲤鱼【双鲤事见前注东坡在彭门答山谷书见集中】逺托郑人缓【庄子列御防篇郑人缓也呻吟裘氏之地三年而缓为儒】风义薄秋天【谢灵运传论云高义薄云天老杜云高义薄防云】神明还旧贯【法书要録庾翼与羲之书云忽见足下答家兄书焕若神明顿还旧贯】更磨荐祢墨【后汉孔融上疏荐祢衡】推挽起疲懦忽忽未嗣音微阳归候炭【汉天文志冬至短极县土炭孟康曰先冬至三日县土炭于衡两端轻重适均冬至日阳气至则炭重夏至日隂气至则土重】仁风从东来拭目望斋馆鸟声日日春桞色防晴暖漫有酒盈樽何因见此餐【归去来辞云擕幼入室有酒盈樽诗今夕何夕见此粲者】
　　人生等尺捶岂耐日取半【庄子篇末云一尺之捶日取其半万世不竭辩者如此与惠施相应终身无穷】谁能如秋虫长夜向壁叹朝四与暮三适为狙公玩臭腐暂神竒【庄子知北篇臭腐复化为神竒神竒复化为臭腐】喑噫即飘散我观万世中独立无介伴小黠而大痴【退之送穷文曰子知我名凡我所为驱使令去小黠大痴】夜气不及旦【见孟子】低首甘豢养尻脽登爼案【见前食驴肠诗注】所以终日饮醉眠朱碧乱【醉眠当是醉眼玉台新咏夜愁诗云谁知心眼乱看朱忽成碧】无人明此心忍垢待濯盥仰看东飞云只使衣带缓【文选古诗相去日已逺衣带日已缓】先生古人学百氏一以贯见义勇必为少作衰俗懦忠言愿囘天【唐张素传魏徴叹曰张公论事有囘天之力】不忍斆吞炭【豫譲吞炭】还从股肱郡【汉季布传上曰河东吾股肱郡故特召君耳】待诏图书馆【东壁二星天子图书之秘府也东坡为郡仍直史馆】投壶得赐金【杜诗能画毛延寿投壶郭舍人西京杂记郭舍人善投壶每为武帝投壶辄赐金帛】侏儒余饱暖宁令东方公但索长安粲【东方朔传上召问朔何恐侏儒为对曰侏儒饱欲死臣朔饥欲死臣言可用幸异其礼不可用罢之无令但索长安米惠帝纪曰为鬼薪白粲注取薪给宗庙为鬼薪坐择米使正白为白粲郭舍人及侏儒以比当时附防而进者东方朔比东坡】元龙湖海士毁誉畧相半下牀卧许君上牀自永叹【魏志吕布传陈登者字元龙卒后许汜与刘备竝在荆州牧刘表坐与表共论天下人汜曰陈元龙湖海之士豪气不除备谓表曰许君论是非表曰欲言非此君为善士不宜虚言欲言是元龙名重天下备问汜君言豪○案此下注文阙】丈夫属有念人物非所玩坐令结欢客化为烟雾散武功有大畧亦复寡朋伴咏歌思见之长夜鸣曷旦东南望彭门官道平如案简书束缚人一水不能乳斯文嫓秬鬯可用圭瓒盥诚求活国医【按以上诸句注文阙】何忍弃和缓【晋侯求医于秦秦使医和视之文子曰医及国家乎对曰上医医国其次医人】开疆日百里【诗日辟国百里】都内钱朽贯【史记平准书云京师之钱累巨万贯朽而不可校】铭功甚俊伟廼见儒生懦且当置是事勿使冰作炭【宁五年收复熙州十年交趾纳款铭功当是此等事盐铁论冰炭不可以同器渊明诗孰若当世上冰炭满懐抱退之聼颖师琴云颖乎尔诚能无以冰炭寘我肠】上帝羣玉府【穆天子传羣玉之山先王之所谓防府】道家蓬莱馆【后汉书学者称东观为老氏藏室道家蓬莱】曲肱夏簟寒炙背冬屋暖【嵇康絶交书野人有快炙背而美芹子者欲献之至尊】只令文字垂万世星斗粲
　　再和寄子赡闻得湖州
　　天下无相知得一已当半桃僵李为仆【古歌诗曰桃生露井上李树生桃旁虫来囓桃根李树代桃僵见艺文类聚】芝焚蕙増难【文选叹逝赋云信松茂而柏悦嗟芝焚而蕙叹】佳人在江湖照影自娱玩一朝入汉宫扫除备冗散【汉申屠嘉传冗官居其中注云冗谓散辈也如今散官】何如终流落长作朝云伴【文选高唐赋妾在巫山之阳高邱之岨旦为朝云暮为行雨】相思欲面论坐起鸡五旦身惭尸廪禄有罪未见案【后汉孔融传丁零盗苏武牛羊可并案也】公文雄万夫皦皦不自乱臧谷皆亡羊【庄子骈拇篇臧与谷二人相与牧羊而俱亡其羊问臧奚事则挟防读书问谷奚事则博塞以游二人者事业不同其于亡羊均也】要以道湔盥传声向东南王事不可缓【孟子民事不可缓也】春波下数州快若七札贯【左传成十六年鄢陵之战养由基蹲甲而射之彻七扎焉】椎鼓张风帆相见激衰懦空文不传心千古付煨炭安得垂天云【庄子翼若垂天之云】飞就吴兴馆【吴兴郡湖州也】鱼餍桞絮肥【孔毅甫杂记云永叔称圣俞河豚诗云春洲生荻牙春岸飞杨花河豚于是时贵不数鱼虾以谓河豚食桞絮而肥圣俞破题两句便説尽河豚好处乃永叔襃誉之词也其实不尔此鱼盛于二月至桞絮时鱼已过矣石林诗语所言畧同】笋煮溪沙暖解歌使君词樽前有三粲【国语周语曰三女奔密康公公母曰必致之王夫粲美物也众以美物临而何徳以堪之】
　　次韵答尧民
　　君闻苏公诗疾读思过半譬如闻韶耳三月忘味叹【见论语班□坚幽通赋云虞韶美而鳯仪兮孔忘味于千载】我诗岂其朋组丽等俳玩【扬子雾谷之组丽女工之蠧矣司马迁书云文史星厯近乎卜祝之间固主上所戏防倡优畜之汉书枚臯言为赋廼俳见视如倡】不闻南风【礼记舜作五之琴以歌南风】同调广陵散【嵇康传康将刑东市索琴弹之曰昔袁孝尼尝从吾学广陵吾每靳固之广陵散于今絶矣】鹤鸣九天上肯作家鸡伴【诗鹤鸣于九臯南史王僧防传小儿辈贱家鸡借用之】晁子但爱我品藻私月旦【后汉许劭传劭与兄靖好覈论乡党人物每月辄更其品题故汝南有月旦评焉】官闲乐相从棃栗供杯案【渊明责子诗但覔棃与栗前汉贡禹传见赐杯案尽文画金银饰后汉董卓传偃转杯案间】门静鸟雀嬉花深蜂蝶乱忽防加礼貎斋戒事搢盥问大心更小【杜诗成王功大心转小此摘其字】意督词反缓君材于用多舞选弓矢贯【齐国风舞则选兮射则贯兮】聪明囘自照【传灯録灵居义能曰廻光返照看身心是何物】胜已果非懦我如相绘事素质施朽炭【见论语】古来得道人非独大庭馆【列子黄帝篇退而闲居大庭之馆斋心服形昼寝而梦游于华胥氏之国】晁子已不疑冬寒春自暖系表知药言择友得荀粲【魏志荀彧传注云粲字奉倩诸兄竝儒术论议而粲独好言道常以为子贡称夫子之言性与天道不可得闻然则六籍虽存固圣人之糠粃粲兄俣难曰易亦曰圣人立象以尽意系辞焉以尽言则微言胡为不可得而闻见哉粲曰盖理之微者非物象之所举也今称立象以尽意此非通乎意外者也系辞焉以尽言此非言乎系表者也斯则象外之意系表之言固蕴而不出矣当时能言者不能屈也】
　　春游
　　终日桃李蹊【李广赞桃李不言下自成蹊】春风不相识【太白诗春风不相识何事入罗帏】同我二三子承我作意力把酒忘味着看花了春寂【楞严经云香严童子白佛言见诸比邱烧沈水香香气寂然来入鼻中】晴云散长空旷荡无限隔【杜诗是身如浮云安可限南北南都赋上平衍而旷荡】身为胡蝶梦【见前注】本自不渔色【礼坊记诸侯不下渔色】春虫劝人归【谓杜鹃】今我诚是客【渊明诗家为逆旅舍我如当去客文选诗人生天地间忽如逺行客叹逝赋云托末契于后生余将老而为客】归来翻故纸书尾见麟获【传灯録古灵禅师传其师在下看经蜂子投纸求出师曰世界如许广阔不肯出钻他故纸驴年去此用其字左传哀十有四年春西狩获麟注云春秋絶笔于获麟之一句】文字非我名聊取二三防【乐天诗黄纸除书非我名孟子武成取二三防】
　　次韵感春五首
　　我与子桑友既往雨弥旬【庄子曰子舆子桑友而淋十日子舆曰子桑殆病矣里饭而往食之】交情未曾改【用汉书翟公书门之语而反其意所谓一死一生乃知交情一贵一贱交情乃见】天地忽趋新东风无行迹佳气满城闉【鲍明逺诗严车临迥陌延瞰厯城闉】麦苗生陂陇叹息不食陈【麦生陵陂见前注左传不食新矣今巳及麦故云不食陈】谁能里饭来定是寂寞人一曲古流水【志在流水见前注】试拂上尘古木少生意轮囷卧河滨惭愧桃与李相随见阳春
　　张侯脱朝衣儿褐多纯緑【礼记深衣具父母衣纯以青】闻道无米舂煮术学辟谷【神仙传涓子齐人也好饵术张良传即导引不食谷注服辟谷药】官吏但索钱【之嗟哉董生行云门外惟有吏日来徴租更索钱】诏书哀惸独【小雅哿矣富人哀此惸独】东方九尺长不得侏儒禄【东方朔见见前注】屋中声鹅鴈日暮搅心曲【退之诗云有时未朝餐得米日已晏隔墙闻讙呼众口极鹅鴈心曲见前注】穷巷无桃李緼袍非春服【见论语】我吟白驹诗知君在空谷祁寒不可怨天道自平分【书冬祁寒小民亦惟曰怨咨宋玉九辩云皇天平分四时兮切独悲此凛秋退之诗云皇天平分成四时春风诞谩最可悲】及尔春风来四肢有余温丈夫力如虎【诗简兮有力如虎】为人行灌园【邹阳书于陵仲子辞三公为人灌园】椒兰工壅蔽未可怨芳荪【离骚经云余以兰为可恃兮羌无实而容长椒専佞以慢慆兮榝又欲充夫佩韩又云览椒兰其若兹兮又况掲车与江蓠注云兰懐王少弟司马子兰也椒楚大夫子椒也】寒鱼守穷辙防呴一沫恩【庄子泉涸鱼相与处于陆相呴以湿相濡以沫穷辙见后篇枯鱼注】一朝被湔祓吹毛见瘢痕【国防汗明説春申君曰君独无湔祓仆也文选广絶交论云剪拂使其长鸣注云与湔祓同吹毛求疵见前汉中山靖王胜传君靣有瘢美玉可以灭瘢注云瘢疮痕也见王莽传】
　　鸟声春渐长烟雨春薄暮风光不长妍如客暂时寓芸芸物争时【老子曰夫物芸芸各复归其根】天地有常度【东方朔客难曰天有常度地有常形君子有常行】我行覩大河黄流日东骛【退之感二鸟赋出国门而东骛】喟然欲乘桴【见论语】莽不见洲渚张侯但饮酒无用恨羁旅十年富贵子今作一邱土【文选七哀诗昔为万乘君今为邱山土】
　　茶如鹰爪拳汤作蟹眼煎时邀草客【北苑修贡録茶有小芽有中芽小芽者其小如鹰爪蔡君谟茶録云候汤最难未熟则沬浮过熟则茶沈前世谓之蟹眼者过熟汤也扬雄传云时雄方草太有以自守泊如也】晴明坐南轩笑谈非世故【嵇康书云世故繁其虑七不堪也】独立万物先春风引车马隠隠何阗阗【蜀都赋车马雷骇轰轰阗阗】高葢相摩戞骑奴争道喧【史记田仁任安传曰平阳主家令两人与骑奴同席而食汉霍光传两家奴争道杜诗瑶池气郁律羽林相摩戞】吾人抚荣观燕处自超然【老子曰虽有荣观燕处超然】城中百年木有鹊巢其顚鸤鸠来相宅日暮更谋迁【书洛诰曰召公既相宅诗维鹊有巢维鸠居之】
　　圣柬将寓于衞行乞食于齐有可怜之色再次韵感春五首赠之
　　温气冰底归忽忽六过旬【易曰过旬灾也】园林改柯叶【礼器云如竹箭之有筠也如松柏之有心也故贯四时而不改柯易叶】鸟声日日新耕稼百年外四郊无短闉【曲礼四郊多垒此卿大夫之辱也】高邱试顾望俯仰迹已陈【兰亭禊饮序云俛仰之闻已为陈迹】信陵松郁郁不见曩时人【史记魏公子无忌封为信陵君大名府即魏也】空懐负暄赏【列子宋国有田夫谓其妻曰负日之暄人莫知者以献吾君将有重赏】莫望属车尘【司马相如谏猎书云犯属车之清尘诗意言虽不忘君而无因自进也】腹中书万巻阽死沟壑滨【骚经云阽余身而危死兮汉文纪云阽于危亡注云近邉欲堕之意音檐一音反坫之坫东方朔传先狗马填沟壑】投壶与射覆一笑物皆春【东方朔传上尝使诸数家射覆置守宫盂下射之皆不能中朔自赞曰臣尝受易请射之乃别蓍布卦而对曰臣以为龙又无角谓之为蛇又有足跂跂脉脉善縁壁是非守宫即蜥蝪上曰善赐帛十疋复使射他物连中辄赐帛朔平原厌次人厌次今棣州所治县也与大名相近神异经曰玉女投壶天为之笑则为电】种萱欲遣忧丛薄空自緑【嵇康养生论云合欢蠲忿萱草忘忧】洗心日三省【易圣人以此洗心语吾日三省吾身】人亦不我谷【诗此邦之人不我肯谷】谁能书下草抱幽独【太白诗谁能书阁下白首太经抱独见陶诗】白首官不迁校书汉天禄【三世不徙官校书天阁阁见雄传】身当万戸侯【见此篇上谷注】鼓吹拥部曲解佩着犀渠【吴都赋家有鹤膝戸有犀渠注鹤膝矛也犀渠楯也】张弓挿雕服【周礼司弓仲秋献矢服韩文弓韔服矢挿房】何时李将军射猎出上谷【李广传数从射猎文帝曰令当高祖时万戸侯何足道哉景帝时为上谷太守】
　　春风鸣布谷【尔雅鸤鸠鴶鵴注今布谷也杜诗云布谷处处催春种】天道似劝分【左僖二十一年务穑劝分】持饥望路人谁能顔色温笑忆枯鱼説诙谐老漆园【庄子曰庄周贷栗于监河侯监河侯曰我将得邑金贷子三百金可乎周曰周昨来有中道而呼者周顾视车辄中有鲋鱼焉周问之对曰我东海之波臣君岂有斗升之水而活我哉周曰我且南游吴越之王激西江之水而迎子可乎鲋鱼忿然作色曰吾得斗升之水然活耳君乃言此曽不如索我于枯鱼之肆诙谐见东方朔赞漆园见前注】湘累不得禄哀怨写荃荪【杨雄吊屈原文曰因江潭而注记兮钦吊楚之湘累】千年涧谷松惭愧雨露恩思为万乘器【万乘器见前注】顾掩斧凿痕【退之诗徒观斧凿痕】
　　风雨桃李华佳人来何暮【后汉亷范传亷叔度来何暮江淹诗日暮碧云合佳人殊未安】安齐果未安寓卫岂所寓【庾信集中咏懐诗云寓卫非所寓安齐独未安按左传晋公子重耳出奔及齐齐桓公妻之有马二十乘公子安之从者以为不可国风式微黎侯寓于卫】张侯室县磬【见前注】得酒美无度【诗彼其之子美无度】常忧腐肠死【三国陈思王传注云丁仪父冲过诸将饮醉烂肠死文选枚乘七发云命曰腐肠之药】须我嫁阿骛【三国朱建平传初荀攸钟繇相亲善攸先亡子幼繇与人书曰吾与公逹曽共使朱建平相建平曰荀君虽少然当以后事付钟君吾时啁之曰惟当嫁卿阿骛耳何意戏言遂验乎今欲嫁阿骛使得善处】双鱼传尺素何处迷春渚【文选诗客从逺方来遗我双鲤鱼呼童烹鲤鱼中有尺素书】啼鸟劝不归晓鞍逐行旅遥知登楼兴信美非吾土【王粲登楼赋虽信美而非吾土兮曽何足以少留】
　　鲁公但食粥百口常忧煎【顔鲁公帖云拙于生事举家食粥已数月今又罄竭秪益忧煎恵及少米实济艰勤】金张席贵宠【张安世传功臣之世惟有张氏亲近贵显比于外戚刘向传产禄席太后之宠注席因也】奴乘朱轩【鲍照诗奕奕朱轩驰】丈夫例寒饿万世无后先风霾天作恶【诗终风且霾羲之传辄作数日恶】雷亦怒阗阗俄顷花桞静烟暖谷鸟喧【司空图集戴容州云诗家之景如蓝田日暖良玉生烟】人事毎如此翻覆不常然【杜万事反覆何所无】下流多谤议【司马迁答任安书负下未易居下流多谤议】高位又疾颠【国语高位实疾偾厚味实腊毒】空余壮士志不逐四时迁【选诗赏逐四时移】














　　山谷外集诗注巻五
　　钦定四库全书
　　山谷外集诗注巻六
　　宋　黄庭坚　撰
　　史　容　注
　　次韵葢郎中率郭郎中休官二首
　　仕路风波防白髪闲曹笑傲两诗流故人相见自青眼【见阮籍传】新贵即今多黒头【晋王珣与谢俱为桓温所重温曰王椽当作黒头公杜诗旧交新贵音书絶熈豊多擢用新进少年】桃叶桞花明晓市荻芽蒲笋上春洲定知闻见休官去【乐天诗放慵长饱睡闻健且闲行又云闻健此时相劝醉偷闲何处共寻春】酒户家园得自由【元注云郭女时御道巾野服过亲党饭颇为分台御史所诃故有此句○杜诗送客逄花可自由退之诗我云以病归此巳颇自由唐人以酒量为酒户乐天诗户大嫌甜酒】世态巳更千变尽心源不受一尘侵【一作险阻艰难亲得力是非忧患饱经心四十二章经防欲去爱识自心源逹佛深理】青春白日无公事紫燕黄鹂俱好音【杜诗隔叶黄鹂空好音】付与儿孙知伏腊聼教鱼鸟逐飞沉【南史梁世子方等传甞著论曰吾不及鱼鸟逺矣鱼鸟飞浮任其志性吾之进退甞在掌握白乐天诗防凤栖梧鱼在藻飞沉随分各逍遥】黄公垆下曽知味【晋王戎传戎甞经黄公酒垆下过顾谓后车曰吾昔与嵇叔夜阮嗣宗酣畅于此】定是逃禅入少林【杜诗醉中往往爱逃禆传灯録菩提逹磨居于洛阳寓止嵩山少林寺面壁而坐】
　　次韵郭右曹
　　阅世行将老斵轮【潘安仁欢逝赋川阅水以成川水防防而日度世阅人而为世人冉冉而行暮庄子行年七十而老斵轮详见答子髙诗注】那能不朽见仍云【尔雅晜孙之子为仍孙仍孙之子为云孙】嵗中日月又除尽【左太冲吴都赋露往霜来日月其除】圣处工夫无半分【退之感春诗惜哉此于巧言语不到圣处年非痴】秋水寒沙鱼得计【庄子云于蚁弃智于鱼得计】南山浓雾豹成文【见前注】古心自有着鞭地【退之诗孟生江海士古貌又古心着鞭见祖逖传】尺璧分隂未当勤【文子曰圣人不贵尺璧而重寸隂淮南子曰禹之趋时冠挂不顾故曰不贵尺璧而重寸隂晋陶侃语人曰大禹圣人乃惜寸隂至于众人当惜分隂】
　　送杨雁门省亲二首【从予学易业未成辞归】
　　执防老翁年七十人防生理亦无聊草事业窥周易作赋声名动汉朝【杨雄事见前注本传无执防字文选曹子建与杨德祖书云杨子云先朝执防之臣耳注云为郎皆执防】今见逺孙勤翰墨还持遗藁困箪瓢【见论语】三年乡校趋晨鼓【入北京郡庠也】一日边城聼夜刁【李广传不击刁斗自谓边城谓代州防门郡也】野饭盈盘厌葱韮【荘子徐无鬼篇徐无鬼见武侯武侯曰先生居山林食芋栗厌葱韮以实寡人】春风半道觧狐貂【杨子举世寒貂狐不亦燠乎】归时定倒迎门屣问防安能学度辽【后汉王符传度辽将军皇甫规觧官归安定乡人有以货得防门太守者亦去职还家刺谒规规卧不迎既入而问卿前在郡食防羙乎有顷又白王符在门规素闻符名乃惊遽而起衣不及帯屣履出迎退之后汉三贤賛云皇甫度辽闻至乃惊衣不及带屣履出迎岂若防门问防呼卿】
　　蜀客出衰世【蜀客谓杨子云蜀人也而客于京师】独升邹鲁堂【言其学孔孟如论语所言由也升堂矣未入于室也】蚊虻观得失【扬子云蚊虻噆肤淮南子云毁誉之于巳也犹蚊虻之一过也子云于得失亦然】虎豹擅文章【易革卦九五大人虎变象曰其文炳也上六君子豹变象曰其文蔚也】吾子已强学【儒行云夙夜强学以待问】草宜不忘江河湏畎浍【书益稷禹曰予决九川距四海濬畎浍距川此言积畎浍而成江河劝其博学】松栢要冰霜马策路千里防门书数行防甘君有妇【内则云慈以防甘玉台新咏使君自有妇】尺璧爱分光【见前注】
　　次韵答张沙河【知邢州沙河县】
　　张侯堂堂身八尺【曽子曰堂堂乎张也汉张苍长八尺余】老大无机如汉隂【荘子曰子贡过汉隂见一丈人方将为国畔凿隧而入井抱瓮而出灌子贡曰有械于此凿木为机后重前轻挈水若抽其名为橰夫子不欲乎为圃者曰吾闻有机械者必有机事有机事者必有机心吾非不知羞而不为也杜诗鹿门自此往永息汉隂机】猛摩虎牙取吞噬【法言云茅焦虽辨摩虎牙矣此语必有谓】自叹日月不照临【诗国风云日居月诸照临下土】策名日巳污轩冕【左传防名委质轩冕见前注】逃去未必焚山林【琴操曰介子推为龙蛇之歌而隐文公求之不肯出乃燔木子推抱木而死魏志太祖闻阮瑀名辟之不应逃入山中太祖使人焚山得之】我评君才甚高妙孤竹截管空桑琴【汉律　志黄帝使泠纶自大夏之西昆仑之隂取竹之解谷生其窍厚均者防両节间而吹之以为黄钟之宫周礼曰孤竹之管云和之琴瑟云门之舞又曰孤竹之管空桑之琴瑟咸池之舞杜子美朝享太庙赋空桑孤竹贵之多李太白明堂赋孤竹代奏空林和鸣】四十未曽成老翁【文选魏文帝与吴质书曰巳老成翁但未白头耳老杜诗丈夫盖棺事始定公今幸未成老翁】紫髯垂颐郁森森【文帝春秋曰张辽问吴降人向有紫髯将军是谁降人答曰是孙防稽】眉宇之间见风雅【文选枚叔七发云阳气见于眉宇之间浸淫面上杜诗眉宇□天人陆士衡辨亡论风雅则诸葛瑾张承歩隲以声名光国杜诗词华倾后軰风雅蔼孤鶱】蓝田烟雾生球琳【李商隐诗蓝田日暖玉生司空图集云诗家之景如蓝田日暖良玉生禹贡云厥贡惟球琳琅玕】胸中垒块正须酒【见前注】东海可揽北斗斟【诗维北有斗不可以挹酒浆楚辞九歌云援彼酒兮酌桂浆】古人巳悲铜雀上不闻向时清吹音【文选吊魏武帝文曰吾媫妤妓人着铜雀台月朝十五日輙向帐作技文选谢朓铜雀台诗云鬰鬰西陵树讵闻歌吹声鲍明逺行路难云不见柏梁铜雀上寕闻古时清吹音铜雀台在相州相魏邻境也可见大名作】百年毁誉付谁定取醉自可结舌瘖【取醉见前注晋叚灼传云知直之不用皆杜口结舌】使公系腰印如斗【晋周顗传顾左右曰今年杀诸贼奴取金印如斗大系肘】驷马髙盖驱骎骎【汉千定国传少高大门闾令容驷马髙葢车诗载骤骎骎】亲朋改观婢仆敬成都男子寕异今【孟郊诗云亲朋改旧观僮仆生新敬汉萧望之传萧育杜陵男子何诣曹也】又言屋底甚悬罄【悬罄见前注】儿婚女嫁取千金【后汉向长传男女娶嫁】古来圣贤多不饱【杜诗自古圣贤多薄命】谁能独无父母心【孟子父母之心人皆有之白乐天诗遂令天下父母心不重生男重生女】众雏堕地各有命强为百草忧春霖【佛书云朝生王子一日堕地便胜凡人传休奕乐府云男儿当门户堕地自生神前集书赠俞清老其畧云男女婚嫁渠侬堕地自有衣食分齐今蹙眉终日者正为百草忧春雨耳】艾封人子暗目睫与王同牀悔沾襟【艾封人子见前注史记齐使者至越曰幸也越之不亡也吾不贵其智之如目见毫毛而不见其睫也】陇鸟入笼左右啄【文选鹪鹩赋鹦鹉惠而入笼鹦鹉赋命虞人于陇坻南方异物志广管雷罗等州多鹦鹉但稍小不及陇山者杜诗陇俗轻鹦鹉原情类鹡鸰】终日思归碧山岑【韩诗过岑出寸碧】一生能几开口笑【庄子盗跖篇其中开口而笑者一月之中不过四五日而已矣乐天诗人生开口笑百年都几廻】何忍更遣百虑侵【易云一致而百虑杜诗抚事煎百虑】忽投雄篇冩逸兴仰占干文动奎参【书防曰苍颉仰观奎星图合之势合而为字孝经援神契云奎主文章详见和答莘老诗注奎娄胃昴毕觜参参与奎皆西方七星故云】自陈使酒尝骂坐【汉书李布使酒难近灌夫骂坐不敬】惜予不与朋盍簪【易豫九四朋盍簪杜诗盍簪喧枥马】君才蜀锦三千丈要在刀尺成衣衾【文选郭泰机诗衣上秉刀尺弃我忽若遗】南朝例有风流癖楚地俗多词赋淫【用汉书杜预左传癖皇甫谥书淫之义言妉惑也汉赵充国等賛曰今之歌謡慷慨风流犹存耳嵇康琴赋体制风流莫不相袭沈约宋书谢灵运传论云在下祖习如风之散如水之流风流之意本自如此耳而江左诸人非独然也南史谢晦传时谢混风流为江左第一张融传云阿风风流顿尽以此推之可见当时好尚风俗相扇故曰风流癖也词赋皆祖屈宋号为楚辞故曰词赋淫法言云词人之赋防以淫盖言其文词靡防与此义不同】屈原离骚岂不好只今漂骨沧江浔【屈原作懐沙之赋于是懐石遂自投汨罗以死见史记本传】正令夷甫开三窟【晋王衍传衍字夷甫虽居宰辅而为自全之计乃以弟澄为荆州族弟敦为青州谓曰卿二人在外而吾留此足为三窟矣】猎以我道皆成禽【扬子云猎徳而得徳前集有诗云安得入丝以道猎众智文选张平子思赋结典籍以为罟兮驱儒墨以为禽取此意也】温恭忠厚神所劳【诗岂弟君子神所劳矣】于鱼得计岂厌深【见庄子又云鱼鼈不厌深】丈夫身在要勉力【退之诗学问藏之身身在则有余】岂有吾子终陆沈【庄子云方且与世违而不屑与之俱是陆沈者也】鄙人相士葢多矣【汉高祖纪臣少好相人相人多矣无如李相】勿作蔡泽笑噤吟【杨雄觧嘲云蔡泽虽噤吟而笑唐举噤音巨锦反吟鱼锦反按史记蔡泽传泽从唐举相曰吾闻先生相李兑曰百日之内持国秉政有之乎唐举熟视而笑曰先生曷鼻巨肩魋颜蹙齃膝挛吾闻圣人不相殆先生乎】
　　送张沙河逰齐鲁诸邦
　　张侯去沙河三食邺下麦【沙河属邢州邺今相州也用老杜一别星桥夜三移斗柄春之意】笔力望晁董【错与仲舒】颇遗俗眼白【晋阮籍传能为青白眼见礼俗之士以白眼对之】平生学经纶胸中负竒画未论功活人【后汉长沙太守张机仲景有南阳活人书】饱饭不常得【杜老但使残年饱吃饭】妻寒尚賔敬【左传初臼季使过冀见冀缺耨其妻馌之敬相待如宾】儿饿犹笔墨侧闻共伯城【共城县属卫州】鱼稻颇宜客又持尘生甑【后汉范丹字史云闾里歌之曰甑中生尘范史云釡中生鱼范莱芜】欲往立四壁【四壁见前注】平生贷米家十軰来簿责【汉娄敬传使者十軰来周亚夫传吏簿贵亚夫】囊无孔方兄【晋鲁襃钱神论曰亲爱如兄字曰孔方】面有在陈色【论语在陈絶粮】守株伺投【韩非子曰宋人有耕者田中有株兔走触折头而死因释耕守株冀复得为宋国笑】嵗晩将何获广道无人行春风转沙石栖栖马如狗【论语防生畎谓孔子曰丘何为是栖栖者与后汉陈蕃传陈留朱震字伯厚三府谚曰车如鸡栖马如狗疾如风朱伯厚】去谒东侯伯布衣未可量苍髯身八尺鱼干要斗水【得升斗之水然活矣见前注】士困易为徳【孟子云饥者易为食渴者易为饮史记平原君传士方其危苦之时易徳耳】譬之举大木人借一臂力【吕氏春秋云今之举大木者前呼舆謣后亦应之此其于举大木者善矣岂无郑卫之音哉然不若此其宜也淮南子曰举大木者前呼邪许后亦应之余同吕覧庄子曰吾终身与汝交一臂而失之此摘其字】诸公感意气【鲍明远诗意气相倾死何有】岂待故相识吾穷乏祖饯折桞当马策【左传文十三年绕朝赠之以防注防马挝此诗盖以张沙河往作防士山谷以诗先焉庻几诸人合力资之意气相感不必旧相识也】
　　和张沙河招饮
　　张侯耕稼不逄年【史记佞幸谚曰力田不如逄年善仕不如遇合】过午未炊儿女煎【退之诗有时未朝餐得米日巳晏隔墙闻讙呼众口极鹅雁】腹里虽盈五车读【杜诗男儿须读五车书】囊中能有几钱穿【后汉赵壹传为诗曰文籍虽满腹不如一囊钱杜诗囊空恐羞澁留得一钱防】况闻緼素尚黄葛可怕雪花铺白毡【太白北风行云燕山雪花大如席老杜诗糁径杨花铺白毡】谁料丹徒布衣得【晋诸葛长民传今日欲为丹徒布衣岂可得耶】今朝忽有酒如川【左氏昭十二年穆子曰有酒如淮齐侯曰有酒如渑杜诗不有小舟能荡浆百壶那得酒如川一作泉】
　　同尧民防灵源庙廖献臣置酒用马陵二字赋诗二首
　　灵源庙前木我昔见拱把【外集删去诗中有防灵源庙下池亭诗云系马着桞隄置酒临魏城魏即北京也孟子曰拱把之桐梓注云拱合两手也把以一手把之也】七年身屡到鬱鬱防檐瓦【退之聨句云红皱晒檐瓦】春风响马衔【文选海赋云海童邀路马衔当蹊此借用以言马口衔勒也】竝辔客萧洒更愿少尹贤置酒意倾冩斋头有佳处花桞轻娅姹【樽前集和凝词云娅姹含情娇不语】莲塘想旧叶稲畦识枯苴【庄子曰其土苴以治天下释文云土苴如粪草也】开关抚洪河黄流极天防忆昔武皇来系璧沉白马从官亲土石襁负至鳏寡空余瓠子诗哀怨逼骚雅【汉沟洫志云孝武元光中河决于瓠子东南注钜野发卒数万人塞瓠子决河于是上以用事万里沙还自临决河湛白马玉璧令群臣従官自将军以下皆负薪寘决河上既临河决悼功之不成廼作歌曰瓠子决兮将奈何云云】白圭自圣禹今谁定眞假【孟子云白圭曰丹之治水也愈于禹孟子曰子过矣禹之治水云云退之诗古声乆埋灭无由见真滥】晁子发谠言【文选东都赋谠言説注美言也音党汉书叙传上曰吾乆不见班生今日复闻谠言注善言也】圣功谅难亚排河着地中势必千里下移民就寛闲何地不耕稼此论似太高【张释之传卑之无甚髙论】吾亦茫取舍有器可深川吾未之学也【论语军旅之事未之学也沟洫志云贾让奏言治河有上中下防今行上防徙冀州之民当水冲者决黎阳遮害亭放河入海河西薄太山东薄金堤势不能逺泛滥朞月自定今濒河十郡治堤嵗费且万万及其大决所残无数如出数年治河之费以业所徙之民且以大汉方制万里岂其与水争咫尺之地哉此功一立河定民安千载无患故谓之上防禹贡随山濬川注谓深其流此语葢指时事按实録且参以诸书其大要云元豊元年知制诰熊本分司西京判大名府文彦博放罪初选人李公义诸为鐡龙内侍黄懐信以为未尽更作濬川杷谓禹所用濬川者也时王安石为相信其説乃置濬川司以都水监丞范子渊制之既而子渊奏功未赏乃言疏导水势悉归故道出民田数万顷朝廷下大名府保奏文彦博言小臣兴利诬罔诏本行视坐附防彦博报不以寔故谪】洪河壮观逰【观防见前注】太府佳友朋春色挽我出东风如引防【退之张中丞传后叙云引防而防之其絶必有处】昏昏版筑气【退之诗海气昏昏水拍天孟子曰傅説举于版筑之间】王事始繁兴大堤如连山【退之诗花艶大堤倡】小堤如冈陵【诗如冈如陵】増卑更培薄【贾让又云若乃缮完故堤増卑培薄劳费无巳此最下防也】万杵何登登【诗筑之登登】忆昨河失道【前汉沟洫志王横言九河之地巳为海所渐周普云定王三年河徙则今所行非禹之所穿也】平原鱼可罾【汉陈胜传罾人所罾鱼腹中退之诗有蛟寒可罾】田莱人未复【诗楚茨序云田莱多荒注云田废生草曰莱】疮大国方惩忽念耒耜闲为民保邱塍百县伐鼛出【周礼鼓人以鼛鼓鼓役事】夜半废曲肱【论语曲肱而枕之】吾侪愧禄廪游衍事鞍乘【游衍见前注】晁子汉公孙新去司马丞出干大农部【汉食货志桑羊请置大农部丞数十人分部主郡国】才术见嗟称【鲍明远白头吟云周王曰沦惑汉帝益嗟称】我坐广文舍七年读书灯结髪入塲屋【汉李庸传广曰臣结髪而与匃奴战】肯谓河难凭【论语暴虎凭河】尔来触事短【韩诗触事苦难办又云触事得谗谤】痴甚霜前蝇【退之诗痴如遇寒蝇】世味极淡薄【退之诗我老世味薄】不了人爱憎惟得一巵酒尚能别淄渑【淮南子曰淄渑之水合易牙□而知之列子亦云水经曰淄水出泰山莱芜县原山渑水出营邱城东世谓之汉凑水入干时水】所以对樽爼未曽闻斗升【杜诗仍嗔问斗升】酌我良巳多狂言恐侵陵【汉葢寛饶传许伯入第丞相御史将军中二千石皆贺寛饶不行许伯请之乃往许伯自酌曰葢君后至寛饶曰无多酌我我廼酒狂丞相魏侯笑曰次公醒而狂何必酒也礼记经觧倍畔侵凌之败起矣汉李广传广三子曰当户椒敢敢男禹与侍中贵人饮侵陵之莫敢应】暮云吞落日归鸟求其朋【小雅伐木云嘤其鸣矣求其友声】冷官仆马瘦及门鼓腾腾【杜诗广文先生官独冷退之诗撃鼓腾腾树赤旗】
　　八音歌赠晁尧民【往长与尧民论出处之致未竟故终言之○诗苑类格云陈沈炯为此体秦少游集中舆黄鲁直简云李端叔过此斗野诗八音二十八舍歌皆和了今録其副寄上可见此诗与斗野亭诗相先后耳】
　　金生寒沙中见别防有时【渊明咏兰云清风脱然至见别萧艾中】石上千年柏【退之诗柏生两石间万嵗终不大】材髙用苦迟【杜诗古来材髙难为用】丝乱犹可理【杜诗待君乱丝为君理】心乱不可治竹斋闻履声【汉郑崇传我识郑尚书履声】廼是故人来【古诗开门风动竹疑是故人来】匏苦只多叶水深难为渉【邶国风匏有苦叶济有深滩深则厉浅则掲】土牀不安席象牀卧煜煜【战国防孟尝君至楚楚献象牀】革与井同功【井革二卦相连井言不改革言革而当虽若异而实同功】守道非关怯【非关见前注左传守道非如守官】木直常先伐【庄子山木篇直木先伐甘井先蝎子其饰知以鷔愚修身以明汚昭昭乎如揭日月而行故不免也李白诗直木忌先伐芬兰哀自焚】樗栎万世叶【樗栎见前注顔延年曲水诗序固万叶而为量也桞子厚贺皇太子牋万叶固本叶世也】
　　八音歌赠晁尧民
　　金荷酌羙酒【李适之有酒器九　品有慢巻荷金焦叶出逄原记欧公诗萧条两鬓霜后草防灔十分金巻荷山谷在戎州作长短句云共倒金荷其序云以金荷叶酌客】夫子莫留残【庾诗诗饮酒那得留残】石有补天材【列子天地亦物也物有不足故女娲錬五色石以补其缺】虎豹守九关【楚词招魂云虎豹九关啄害下人】丝窠将桞花【退之聨句云丝窠扫还成】入户扑衣冠竹风摇永日思与子盘桓【归去来辞抚孤松而盘桓】匏瓜岂无匹【洛神赋叹匏瓜之无匹咏牵牛之独处注云史记曰四星在危南匏瓜牵牛为牺牲其北织女阮瑀止欲赋曰伤匏瓜之无匹悲织女之独勤俱有此言然无匹之义未详其始】自古同心难【易系词同心之言其臭如兰】革急而韦缓【韩非子云西门豹之性急故佩韦以缓巳革乃皮之未熟者也】只在揉化间【揉而九反又音柔见考工记】木桃终报汝药石理予颜【卫国风投我以木桃报之以琼瑶○原阙土字韵一聨按别本自古同心难下一聨云土硬非道器要君斵鼻端始足八音】
　　次韵师厚五月十六日视田悼李彦深【元注云彦深去年五月十三日与之逰西郊】
　　南雁传尺素【尺素见前注】飞来卧龙城【卧龙洲当在南阳谢师厚南阳人今邓州也彦深亦南阳人同乡里可见卧龙洲之为南阳也】颇知髙卧乆忽作田野行湛湛陂水满欣欣原草荣【归去来辞木欣欣以向荣泉涓涓而始流】日华丽山川【杜诗迟日江山防】秀色夺目精【髙唐赋煌煌荧荧夺人目精神女赋详而视之夺人目精】对酒不满懐揽物有余清【文选陆士衡诗安寝北堂上明月入我牗照之有余晖揽之不盈手谢灵运诗密林含余清】念昔读书客逺人遗世情南亩道观饷西郊留劝耕共游如昨日笑语絶平生此士今巳矣賔筵无老成【诗賔之初筵左右秩秩退之祭文甔石之储常空于私室方丈之食每盛于賔筵】犹倚谢安石深心抚嫠惸【以安石比师厚嫠谓无夫也左传嫠不恤其纬嫠也何害巳为嫠妇韵书惸忧也】
　　次韵晁补之廖正一赠答诗【按晁无咎集云及第东来将赴调寄李成季又云复用前韵答明畧并呈鲁直按登科记巳未元豊二年晁补之廖正一同榜晃字无咎廖字明畧无咎集中又有建除体诗答鲁直教授时教授北京也】
　　晁子抱材耕谷口【见前注】世有高贤践台斗【杜诗及乎贞观初尚书践台斗】顷随计吏西入关【汉朱买臣随上计吏为卒将重车至长安】关夫数日传车还【汉终军传初军从济南当诣博士歩入关闗吏予军繻曰为复传军曰大丈夫西逰终不复传还退之诗屈指数日怜婴孩字本出左传行则数日而反】封侯半属妄校尉射虎猛将犹行间【李广传广与王朔语曰自汉击匃奴广未甞不在其中而妄校尉以下材能不及中以军功取侯者数十人广不为后人然终无尺寸功以得封邑何也广出猎见草中石以为虎而射之中石没矢视之石也汉吴王濞传诸賔客皆得为将校尉行间侯司马师古曰在行伍间或为侯或为司马也濞传又曰周立者説王曰臣以无能不得待罪行间】无因自致青云上【史记范雎传湏贾曰不意君能自致于青云之上谢灵运诗托身青云上】浪説诸公见嗟赏【张文潜志无咎之墓云年十三从王安国于常州学官安国名重天下一见公大竒之公从皇考于杭之新城作七述今端明蘓公轼通判杭州读之叹日吾可以阁笔臭延誉公如不及由此名籍甚】骥伏塩车不称情【贾谊吊屈原赋曰骥垂两耳服塩车兮】轻裘肥马凰凤城【裘马见论语凤凰城谓汴京也杜甫送覃二判官饯尔白头日永懐丹凤城赵彦材注指言长安帝城也刘梦得诗南山宿雨情春入凤凰城此言长安也建中靖国初陈无已在馆中和谢公定两行逄卖花云得知春入凤凰城可见指帝城矣盖两人方赐第归来也临安虽有凤凰山赵清献诗云老来重守凤凰城然与此不相渉前集诗亦借长安以言汴京】归来作诗谢同列句与桃李争春荣【后汉杨修书华若春荣曹子建书煜若春荣穆若清风】十年山林廖居士今随诏书穪举子文章宏丽学西京新有诗声似侯喜【退之石鼎聨句序云侯喜新有能诗声】君不见古来良为知音难絶不为时人弹【后汉景丹传何意二郡良为我来此摘其字絶见前注】巳喜琼枝在我侧【楚词折琼枝以继佩晋卫玠传珠玉在侧觉我形秽】更恨桂树无由攀【淮南小山云桂树丛生兮山之幽偃蹇连蜷兮枝相绕攀援桂枝兮聊淹留】千里风期初不隔【骆賔王书官守牵纒风期有限杜诗风期终破浪】独怜形迹滞河山【陶潜诗情通万里外形迹滞江山】
　　再次韵呈廖明畧
　　吾观三江五湖口【周礼职方氏扬州其川三江其浸五湖江赋注江水注入五湖灌于三江】汤汤谁能议升斗【尧典汤汤洪水方割庄子外物篇鲋鱼对曰君岂有升斗之水而活我哉】物诚有之士则然【司马相如谏猎书曰人诚有之兽亦宜然】晚得廖子喜往还学如云梦吞八九【子虗赋吞若云梦者八九】文若壮士开黄间【李广传自以大黄射其禆将注黄肩弩也黄肩即黄间大黄其大者也】十年呻吟江湖上【庄子杂篇列御冦郑人□也呻吟裘氏之地】青枫白鸥付心赏【选诗心赏犹难恃又云怀人去心赏】未减北郭汉先生五府交书不到城【元注云汉汝南廖扶按本传州郡公府辟召皆不应时人号为北郭先生】相者举肥骥空老【宋玉九辨云今之相者兮举肥史记滑稽传谚曰相马失之瘦相士失之贫】山中无人桂自荣【楚词防桂树之冬荣淮南王招隐词桂树丛兮山之幽】君既不能如钟世羙匦函上书动天子【按寔録元豊元年十一月乙酉太学生钟世美为试校书郎陆州军事推官太学正以内舍生上书称旨故也又按续通鉴长编云或刻世美书印卖上批世美所论有经制四夷等事传播非便令开封府禁之又按九朝通畧云元豊二年先是太学生宣城钟世美欲上辟雍图防得叚归寕既还而新学巳成因再上书论学校云云又言前二府大臣见干政事其徳弥助而道义足为后学之师者孰若以提举太学今乃使之退托于山林无用之地良为可惜世美所谓大臣盖指王安石也其后擢世美为中书习学公事又按党事始末云建中靖国元年九月乙未诏中书省开具元符三年臣僚姓名正上六人钟世美为首又云庚子中书省检防元符三年宣徳郎提举福建路常平钟世美应诏上书言当复寕元豊绍圣政事以销天变可赠谏议大夫兴一子郊社斋郎钟世美何足言山谷诗葢戯语也正堪一笑耳而当时用事者之所升黜实系国之兴替不可不记也辟书所记始末皆不记故具列于此按唐武后垂拱三年三月铸铜为匦置之朝堂以受天下表疏退之诗匦函朝出开明光】且向华隂郡下作参军要令公怒令公喜【晋郗超传桓温辟为椽时王珣为温主簿皆为温所重府中诗曰髯参军短主簿能令公喜能令公怒超髯珣短故也】君不见晁家乐府可管【前集诗云晁子庙中雅歌自注云无咎乐府于今第一】惜无倾城为一弹【汉李夫人传歌曰北方有佳人絶世而独立一顾倾人城再顾倾人国】从军补椽百僚底【老杜诗有材无命百僚底】九关虎豹何由攀【见前注】男儿身健事未定且莫著书藏名山【杜诗男儿功名遂亦在老大时又云丈夫葢棺事始定白乐天诗且到来嵗期不知身健否司马迁书云著书藏之名山传之其人】走答明畧适尧民来相约奉谒故篇末及之
　　君不见生不愿为牛后寕为鸡口【战国防蘓秦説韩王云鄙语曰寕为鸡口不为牛后今西靣交臂而事秦何异于牛后乎】吾闻向来得道人终古不忒如维斗【考工记则于马终古登阤也注云终古犹言常也庄子云维斗得之终古之忒】希价咸阳诸少年【史记吕不韦传不韦着吕氏春秋布咸阳市门县千金其上有能增损一字者与千金】可推令往挽令还【异乎汲黯招之不来麾之不去也管子书云推之而往引之而来邓攸去郡吴人歌曰邓侯挽不来谢令推不去】俗学风波能自防【庄子云俗学以求复其初】我识廖侯眉宇间【唐元徳秀传见紫芝眉宇使人名利之心都尽庄子云老子谓南荣□曰吾见汝眉睫之间吾因以得汝矣】省庭无人与争长【左传隐十一年滕侯薛侯来朝争长杜诗陈留阮瑀谁争长】主司得之如受赏【太白送人赴选诗云夫子有盛材主司得球琳萧何传进贤受上赏】东家一笑市尽倾畧无下蔡与阳城【文选宋玉赋登徒子云臣望之美者莫若臣东家之子嫣然一笑惑阳城廷下秦倾城见前注汉司马相如传一坐尽倾阮嗣宗未懐诗倾城廷下蔡】生珠之水砂砾润生玉之山草木荣【荀子曰玉在山而木润渊生珠而岸不枯陆机文赋云石韫玉而山辉水懐珠而川媚】观君词章亦如此谅知躬行有如子【论语躬行君子则吾未之有得】更约探囊阅旧文【庄子云胠箧探囊】蛛丝灯花助我喜【西京杂记蜘蛛集而百事喜杜诗灯花何太喜退之灯花诗更烦将喜事来报主人翁卢仝诗一片新茶破鼻香请君连来助我喜】贤乐堂前竹影斑好鸟自语莫令弹【退之竹迳诗无尘从不扫有鸟莫令弹】北邻著作相劳苦【汉张耳传劳苦如平生欢】整驾谒子邀同攀【汉王式传歌骊驹注云逸诗篇名客欲去歌之其词曰骊驹在路仆夫整驾】应烦下榻煮茶药【文选沈休文诗賔至下尘榻王勃滕王阁序云徐穉下陈蕃之榻事见后汉徐穉传】坐待月轮衔屋山【退之诗每骑屋山下窥瞰】
　　答明畧并寄旡咎
　　可以忘忧惟有酒【汉东方朔传销忧者莫如酒晋顾荣传尝纵酒酣畅曰惟酒可以忘忧但无如作病何耳】清圣浊贤皆可口【三国徐邀传平时醉客谓酒清者为圣人浊者为贤人庄子云其犹柤棃橘柚耶其味相反而皆可于口】得日过君饮不多明日觧酲无五斗【晋刘伶传一饮一石五斗觧酲】古木清防丹井栏【太白诗络纬秋啼金井栏】夜来凉月屋头还论文拨置形骸外【渊明诗拨置且莫念一觞聊可挥庄子云申屠嘉兀者也而与郑子产同师于伯昏无人申屠嘉曰今子与我逰于形骸之内而子索我于形骸之外不亦过乎杜诗相从歌万事尽付形骸外】得意相忘樽爼间氷壶不可与夏虫飨【庄子秋水篇夏虫不可以语于氷者笃于时也】秋月不可与俗士赏巳得樽前两友生更思一士济阳城虽无四至九卿之规画【汲黯传黯姊子司马安善宦四至九卿】犹有千秋万嵗之眞荣【渊明挽诗千秋万嵗后谁知荣与辱杜诗千秋万嵗名寂寞身后事】空名未食太仓米【史记平凖书太仓之粟陈陈】今作斑衣老莱子【斑衣见前注】卿家嗣宗望尔来不独我闻足音喜【晋阮籍字嗣宗以况尧民尧民葢无咎诸父行如嗣宗之于阮咸也故其诗云巳得樽前两友生更思一士济阳城两生谓尧民明略而无咎时在济州济州其所居也号济阳郡足音跫然见前注】西风索寞叶初干【退之秋懐诗霜风侵梧桐众叶着树干】长铗归来亦罢弹【史记孟甞君传冯驩弹其劒而歌曰长铗归来乎食无鱼】穷巷蓬蒿深一尺【王褒贤臣颂生于穷巷之中长于蓬茨之下蓬蒿绕宅见前注】朱门亷陛髙难攀【贾谊传故陛九级上亷逺地则堂髙陛亡级亷近地则堂卑】吾侪相逄置是事百世之下仰髙山【诗云高山仰止李白赠孟浩然诗高山安可仰徒此揖清芬】
　　再次韵呈明畧并寄无咎
　　夏云凉生土囊口【陶潜诗夏云多竒峯宋玉风赋盛怒于土囊之口】周鼎汤盘见科斗【礼记有汤之盘铭卫孔悝之鼎铭左传有正考父鼎铭尚书序云皆科斗文字韩诗字青石赤形摹竒科斗拳身薤叶埀】清风古气满眼前乃是户曹报章还只今书生无此语巳在贞元元和间【韩愈賛贞元元和间愈遂以六经之文为请愈倡真宗谓王旦曰杨亿文章有贞元元和风格】一夫鄂鄂独无望千夫唯唯皆论赏【商鞅传赵良曰千羊之皮不如一狐之腋千人之诺诺不如一士之谔谔赵世家简子曰吾闻千羊之皮不如一狐之腋诸大夫朝徒闻唯唯不闻周舍之鄂鄂是以忧也】野人泣血漫相明和氏之璧无连城【和氏之璧见前注连城见蔺相如传魏文帝与钟大理书不损连城之价韩诗自许连城价】参军拄笏防云气【晋王徽之传为车骑桓冲骑兵参军冲谓曰卿在府日乆比当相料理徽之髙枧以手板拄颊云西山朝来致有爽气耳】此中安知枯与荣我梦浮天波万里【木华海赋浮天无岸】扁舟去作鸱夷子【史记范蠡浮海自谓鸱夷子皮】两土风流对酒樽四无人声鸟语喜【退之诗霜操云四无人声谁与儿语】梦回扰扰仍世间心如伤弓怯虚弹【战国防曰有鴈从东方来更羸虗发而雁下魏王曰射可至此乎更嬴曰其飞徐其鸣悲飞徐者故疮痛也鸣悲者失群也故闻弦音而下】不堪市井逐干没【干没见张汤传】且愿朋旧相追攀寄声小掾笃行李落日东面空云山【赵广汉传云亭长寄声谢我鲍照诗愿尔笃行李】
　　再答明畧二首
　　挟策读书计糊口【庄子问臧奚事则挟防读书左传使糊其口于四方】故人南箕与北斗【诗维南有箕维北有斗言离别】江南江北万重山【文选谢灵运诗江南倦歴覧江北旷周旋】千里寄书声不还当时朱冩心曲果在高山深水间【礼记清庙之瑟朱而防越文选诗直如朱丝国风乱我心曲髙山流水见前注】枯桐满腹生蛛网【白乐天诗书牀鸣蟋蟀琴匣网蜘蛛】忍向时人觅清赏【山谷律诗有云忽向时人觅赏音】廖侯文字得我惊五岳纵横守严城【李白诗气酣落笔摇五岳皮日休诗五岳为词锋】万夫之下不称屈【箫何传夫能屈于一人之下而信于万乘之上此借使其字白乐天诗暂留书殿多称屈】定知名满四海非真荣富于春秋已如此【赵高説秦二世曰陛下富于春秋曹参传悼惠王富于春秋高五王传皇帝春秋富】他日卜邻长儿子【杜诗王翰愿卜邻】一邱各自有林泉扶将白头亲燕喜【扶将见前注诗称燕喜者再山谷所引葢鲁颂所谓鲁侯燕喜令妻夀母也】秋风日暮衣裳单【乐天诗如何为不念马瘦衣裳单】深巷落叶巳如弹数来防面复能几六龙去人不可攀【文选郭景纯逰仙诗六龙安可顿运流有代谢注曰六龙日驾也李善曰楚词云贯鸿蒙以东朅兮维六龙于扶桑王逸曰结辔于扶桑以留日曺子建与吴季重书云思抑六龙之首损羲和之辔李白短歌行吾欲揽六龙□车挂扶桑】短歌溷公更一和聊乞淮南作小山【楚词有刘安招隐士一首王逸注云淮南小山之所作也】廖侯言如不出口【礼檀弓云赵文子其中退然如不胜衣其言呐呐然如不出诸其口汉张释之曰绛侯东阳侯此两人言事曾不能出口】铨量古今胆如斗【庄子铨才讽説之士音义云铨七全切铨量人也蜀志姜维胆大如斗】度越崔张与二班【崔张谓崔瑗张衡二班谓彪与固也扬雄賛云则必度越诸子矣】古风萧萧笔追还前日辞家来射防【退之短檠歌太学儒生东鲁客二十辞家来射防】声名借甚诸公间【陆贾传声名借甚晁错传后邓公其子章显诸公间】华隂白云锁千嶂胜日一谈谁能赏【晋卫玠传遇有胜日亲友时请一言无不咨嗟以为入微】君不见曩时子产识然明【左传防二十五年晋程郑卒子产始知然明注前年然明谓程郑将死】知音鬱鬱闭佳城【西京杂记滕公驾至东都门马以足跑地得石椁铭曰佳城鬱鬱三千年见白曰吁嗟滕公居此室】勿以匣中之明月计较粪上之朝荣【汉邹阳传明月之珠夜光之璧朝荣谓朝菌也庄子音义云朝菌天隂生粪上见日则死文选乐府王明君辞昔为匣中玉今为粪上英】我去丘园十年矣种桑可蚕犊生子使年七十今中半【山谷年二十三治平丁未擢进士第至熙寕丁巳七十将半矣寒山子诗养得三牸牛生得五犊子犊子又生儿积数无穷已】安能朝四暮三浪忧喜【庄子狙公赋茅曰朝三而暮四众狙皆怒曰然则朝四而暮三众狙皆悦】据席谈经只强顔不安时论取讥弹【文选曹子建与杨徳祖书仆尝好人讥弹其文有不善者应时改定】爱君草木同臭味颇似葛相依攀【左传襄八年季武子曰今譬于草木寡君在君君之臭味也又二十二年郑公孙侨对曰谓我敝邑迩在晋国譬诸草木吾臭味也葛见前注】我有仙方煮白石何时期君蓝田山【神仙传白石先生常煮白石为粮韦应物诗涧底束荆薪归来煮白石杜诗云未试囊中餐玉法明朝且入蓝田山季预居长安每羡古人餐玉之法躬往蓝田攻掘得若环璧杂器形者百余椎为屑日服食之见魏书李先传后】
　　次韵无咎阎子常携琴入村
　　达士寒饿古犹今【列子曰五情好恶古犹今也四体安危古犹今也世事苦乐古犹今也变易治乱古犹今也】向来亦有子桑琴【庄子云子舆与子桑友淋雨十日子舆曰子桑殆病矣裹饭而往食之至子桑之门则若歌若哭鼓琴曰父耶母耶天乎人乎有不任其声】倚槛啸歌非寓滛【列女传曰鲁漆室女倚柱而啸鄱人妇曰子欲嫁乎女曰吾忧鲁君老而太子少也】伯牙山高水深深【见前注】万世丘垄一知音阎君七抱幽独【抱独见前注】晁子为之梁父吟【梁父吟云歩出城东门遥望荡隂里里中有三坟累累正相似问是谁家坟田疆古治氏力能排南山文可絶地纪一朝被谗言二桃杀三士谁能为此谋国相齐晏子尝见山谷冩此诗且跋云陈寿叙武侯躬耕陇畆好为梁父吟语势既不尽其意谓又失载此诗此葢好简之过余观武侯此诗乃以曹公専国杀杨修孔融荀彧耳既作此诗时时为客歌之故云尔乎杜诗不阻蓬荜兴得兼梁父吟李太白诗予亦南阳子时为梁父吟】天寒络纬悲向壁【李白诗络纬秋啼金井栏防霜凄凄箪色寒谓蟋蟀居壁也蟋蟀一名络纬见炙毂子杂録】秋高风露声入林【韩退之诗风露气入秋堂凉】冷丝枯木拂朱网【见前注】十指乃能冩人心村村系鼓如鸣鼍【李斯书云建翠凤之旗树灵鼍之鼓上林赋建翠华之旗树灵鼍之鼓】豆田见角谷成螺【许表民诗畦中红豆半垂角晋石崇及卫瓘传皆言饭化为螺此借用以言谷成殻也】嵗豊寒士亦把酒满眼饤饾梨栆多【退之诗饤饾鱼菜瞻】晁家公子屡经过笑谈与世殊臼科【退之石鼓歌为我度量掘臼科】文章落落映晁董【左太冲咏史落落穷巷士杜甫元使君春陵序得结軰十数公落落然参错天下晁错董仲舒】语句往往妙隂何【隂铿何逊也杜诗颇学隂何苦用心】阎夫子勿谓知人难使琴抑怨乆不和明光画开九门肃【汉武帝太初四年明光宫师古曰三辅黄图云在城中老杜诗汝翁草光明】不令高才牛下歌【琴操曰寗戚饭牛车下叩牛角而商歌曰南山矸白石烂生不逄尧与舜禅短布单衣至骬长夜漫漫何时旦齐桓公闻之举以为相】
　　定交诗二首效鲍明远体呈晁无咎【以建除满平定执破危成収开闭十二字冠为句首○建除体入音歌二十八宿歌皆北京教授时作巳见前注李淑诗苑类格云鲍照为此体十二韵】
　　建酉金为政【谓八月左传云今日之事我为政】摇落草木衰【宋玉九辨萧瑟兮草木摇落而变衰】除瓜陇亩净邵平无米炊【见前注】满家色藜藿【春秋外传云始见夫子有菜色今有刍豢之色】诗书不赒饥平生晁公子正用此时来【后汉刘传正用此时持事来乎】定交无一物秋月以为期【诗氓将子无怒秋以为期】执持荆山璧【即和氏之玉】要我雕琢之破斧不能柯【邠风有破斧伐柯二柯】况乃玉无疵危冠论百揆【舜典纳于百揆百揆时叙】偹乐奏四时成功彼有命用舍君自知收身渺江湖【退之诗収身归関东期不到死迷】嵗时白鸟嬉【列子海上有人从鸥鸟防】开径蒲苇中【江淹拟渊明诗开径望三益】倚锄望君归闭塞乃非道不才当尔为【月令闭塞而成冬诗意谓深闭固拒而不出非道也顾我不才自当如此耳文选王仲宣诗惜哉空尔为】建鼓求亡子【庄子大道篇又何偈偈乎揭仁义若击鼓而求亡子焉天运篇又奚杰然若负建鼓而求亡子者耶】原非入耳歌【李陵答蘓武书云左右之人见陵如此以为不入耳之欢退之秋懐诗夜半偏入耳】除去緑绮尘【緑绮琴见放言注】水深山峩峩【伯牙钟期事见前注】满堂悦秦声【史记李斯上书曰击瓮叩缻弹筝愽髀而歌呼呜呜者眞秦之声也汉杨恽传报孙防宗书曰家本秦也能为秦声仰天拊缶而呼呜呜】君独用此何平分感秋节【宋玉九辩云皇天平分四时兮窃独悲此凛秋】空阔湛金波【汉礼乐志歌词云月穆穆以金波谢眺诗金波丽鳷鹊】定夜百虫息髙论聼悬河【晋郭象传王衍云聼象语如悬河防水注而不竭韩文公石鼓歌愿借辨口如悬河】执揽北斗柄斟酌四时和【汉天文志北斗建四时】破屋仰见星【神仙董奉传大旱县令见董君求雨君曰雨易耳贫家屋皆见天如何令曰祈当为架屋乃运竹木起屋成是夜大雨】得子喜且多危柱无安【桞子厚文云心怦怦若危柱之】野水自盈科【盈科而后进见孟子】成道在礼乐成山在丘阿収此桑榆景【后汉凭异传失之东隅収之桑榆东观记収之桑榆】相从寄琢磨【诗云如切如磋如琢如磨】开懐溟海阔百怪出蛟鼍【杜诗蛟鼍好为崇】闭藏愿自爱【月令云以助天地之闭藏】惊人取谴诃【一鸣惊人见史记谴诃及细防见汉薛宣传】
　　赠旡咎八音
  </div>
  <div class="pagination">
   <a href="山谷内集诗注山谷外集诗注山谷别集诗注_page26.html">
    上一页
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page22.html">
    22
   </a>
   <a href="山谷内集诗注山谷外集诗注山谷别集诗注_page23.html">
    23
   </a>
   <a href="山谷内集诗注山谷外集诗注山谷别集诗注_page24.html">
    24
   </a>
   <a href="山谷内集诗注山谷外集诗注山谷别集诗注_page25.html">
    25
   </a>
   <a href="山谷内集诗注山谷外集诗注山谷别集诗注_page26.html">
    26
   </a>
   <span class="current-page">
    27
   </span>
   <a href="山谷内集诗注山谷外集诗注山谷别集诗注_page28.html">
    28
   </a>
   <a href="山谷内集诗注山谷外集诗注山谷别集诗注_page29.html">
    29
   </a>
   <a href="山谷内集诗注山谷外集诗注山谷别集诗注_page30.html">
    30
   </a>
   <a href="山谷内集诗注山谷外集诗注山谷别集诗注_page31.html">
    31
   </a>
   <a href="山谷内集诗注山谷外集诗注山谷别集诗注_page32.html">
    32
   </a>
   <span>
    ...
   </span>
   <a href="山谷内集诗注山谷外集诗注山谷别集诗注_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
