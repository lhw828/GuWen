<!DOCTYPE html>
<html>
<head>
    <meta charset="UTF-8">
    <title>遗山集 - 第 31 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 31 页/共 86 页</h1>
    <div class="content">　　毫端棘末几人争？愚智相悬赋分平。毕竟世间谁是巧？鬓毛愁白可怜生！

　　风雨停舟图

　　老木高风作意狂，青山和雨入微茫。画图唤起扁舟梦，一夜江声撼客床。

　　纳凉张氏庄二首

　　小桥深竹午风便，一道垂杨带乱蝉。山下行人遮日去，却从茅屋问瓜田。

　　树阴环合水萦回，树下行人坐绿苔。绝似丛蒙山下路，眼中惟欠系舟嵬。丛蒙、系舟皆乡中山，乡人谓之系舟嵬。

　　送穷

　　日吉时良利动迁，可能颜巷卜终焉。主人不倦奴星倦，辛苦年年缚草船。

　　杨柳

　　杨柳青青沟水流，莺儿调舌弄娇柔。桃花记得题诗客，斜倚春风笑不休。

　　梁县道中

　　青山簇簇树重重，人在春云浩荡中。也是杏花无意况，一枝临水卧残红。

　　自题写真二首

　　山林日月老潜夫，骨入穷泉未拟枯。幽涧有冰含太古，无人和玉试洪炉。孙绰：“虽没泉壤，尸且不朽。”

　　一派春烟澹不收，渔家已许借扁舟。山林且漫蹉跎去，莫问人间第几流！

　　再题

　　高谈世事真何者？多窃时名亦偶然。山鹿野麋君自看，拟从何地著貂蝉？

　　吴子英家灵照图二首

　　船入西江万有空，漉篱活计百钱功，阿灵子却无生话，想得萧然似卷中。

　　抱犊山高记洛川，寸肠西去似绳牵。而今却羡庞家好，儿女生来只眼前。时女严在卢氏，约归宁未至。

　　刘邓州家聚鸭图

　　沙浦空明洲景微，枯荷折苇淡相依。若为化作江鸥去，拍拍随君贴水飞。

　　戊子正月晦日内乡西城游眺

　　雄蜂雌蝶为花狂，陌上游人醉几场？前日少年今白发，却来闲处看春忙！

　　长寿山居元夕

　　微茫灯火共荒村，黄叶漫山雪拥门。三十九年何限事，只留孤影伴黄昏。

　　闻仲泽丁内艰

　　升堂未几讣音闻，凶服衰羸日念君。昨夜东南雷雨恶，遥知号哭绕新坟。

　　赠眼医武济川

　　世事纷纷眯是非，不应刮膜在金鎞。知君圣处工夫到，且道心盲作么医？

　　赋粹中师竹拂子

　　了却香严一击缘，满梳华发伴谈玄。谁知拂月披风意，已具钤锤未落前。

　　题伊阳杨氏戏虎图

　　大斑哆笑口侵耳，小斑蓄缩如乞怜。戏斗真成两勍敌，发机谁在卞庄前？

　　王子端内翰山水同屏山赋二诗

　　郑虔三绝旧知名，付与时人分重轻。辽海东南天一柱，胸中谁比玉峥嵘？

　　万里承平一梦间，风流人物与江山。眼明今日题诗处，却见明昌玉笋斑。

　　右司正之家渭川千亩图二首

　　官街尘土雾中天，入眼荒寒一洒然。大似终南山下看，北风和雪卷苍烟。

　　老眼萧郎笔有神，岩姿洲景尽天真。情知一段幽闲趣，不必清谈著晋人。

　　同希颜钦叔玉华谷分韵得军华二字二首

　　并山一径入秋云，草树低迷劣可分。开道无烦谢康乐，挽强须得李将军。时有虎害，故戏云。

　　深山水木湛清华，兴到穷探亦未涯。转石犹能起雷雨，题诗自合动烟霞。转石，当日事。

　　同希颜钦叔玉华谷还会善寺即事二首

　　高风卷尽四山云，泉石烟霞得细分。大是山灵设清供，惜无佳句答殷勤。

　　诗翁彻骨爱烟霞，别似刘君住玉华。铁笛不曾从二草，头巾久已挂三花。赵隐芝子端同年进士，令任城，为猾吏所诬，遂隐居，今年八十余，自言胎仙已成，不久去世云。

　　从邓州相公觅酒时在镇平

　　寒日山城雪四围，空斋孤坐意多违。江州未觉风流减，可使陶潜望白衣。

　　镇平寄侄孙伯安笔

　　隆颅犀角掌中珠，不见经年日念渠。领取阿翁郧管笔，试教学写问安书。

</div>
    <div class="pagination">
<a href="遗山集_page30.html">上一页</a><span>...</span><a href="遗山集_page26.html">26</a><a href="遗山集_page27.html">27</a><a href="遗山集_page28.html">28</a><a href="遗山集_page29.html">29</a><a href="遗山集_page30.html">30</a><span class="current-page">31</span><a href="遗山集_page32.html">32</a><a href="遗山集_page33.html">33</a><a href="遗山集_page34.html">34</a><a href="遗山集_page35.html">35</a><a href="遗山集_page36.html">36</a><span>...</span><a href="遗山集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
