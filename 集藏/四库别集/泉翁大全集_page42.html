<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 42 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 42 页/共 256 页</h1>
    <div class="content">　　
　　赠都阃李君之任贵州序 
　　
　　都阃子李子涌以荐举廷推拜贵州之命，问武之道，曰：「文。」他日又问文之道，曰：「武。」「何居？」曰：「文武之道，一而已矣。斯义也，吾常发於武举策子之初矣，子何疑焉！」曰：「敢问文武一道之形何以似？」曰：「子知子之身乎？夫身一也，或以相让，或以蹈厉，是故屈身谓之弛，伸身谓之张，弛之之谓文，张之之谓武。」请益，曰：「子知子之心乎？夫心一也，或以阳舒，或以阴惨。是故一喜之谓文，一怒之谓武，安戢之谓文，威侮之谓武，子以为身有二乎哉？子以为心有二乎哉？子以为道有二乎哉？以子之才、之智、之勇、之操行，将御士卒也，文以安之，武以威之，将见人谓子文武全材也。由是为大将也不难矣。子其勉之。戊戌正月二十八日 
　　
　　题洪雅李氏族谱 
　　
　　司训李子自广陵涉江至白下，问谱之道於甘泉翁。告之曰：「夫谱也者，谱族姓也。谱族姓也者，以别嫌明微也。[以下漏页９][婺源县志序] 有人物正传之志焉，有人物列传之志焉。夫志皆所以明志也。明志也者，所以明心也。心也者，天地万物一体者也。故观斯志也，如天之无不覆也，如地之无不载也，如万物无不发育也，庶政之志油然而生矣。故观於封疆之志，如吾心封疆也，则兴其守封疆之心；观於地理[之]志，如吾心之地理也，则兴其察於地理之心；观於官师之志，如吾心之官师也，则兴其靖恭尔职、百僚师师之心；观於公署之志，如吾心之公署也，则兴其兴废补弊之心；观於贡赋之志，如吾心之贡赋也，则兴其樽节爱养之心；观於典祀之志，如吾心之承祭祀也，则兴其肃敬感格之心；观於学校之志，如吾心之学校也，则兴其尽性成物之心；观於选举之志，如吾心之选举也；则兴其宾兴惜才，若己有之之心；观於人物正传之志、列传之志，如吾之人物也，则兴其大小乐育之心。故惟斯志者，触於目，感於中，吾心尽而治道毕矣。是故斯志也，志以明志，志以明心，在观者自得焉。甘泉子曰：「吾志其在婺乎！婺之令兴，其多士兴先生之心学也，故其叙也，以心说志云。」庚子二月十一日 
　　
　　赠督学午山子冯侍御还山言 
　　
　　或曰：「午山子冯子再告而归采药矣，不亦高哉！」甘泉子曰：「嘻！高哉。有若人者，蝇营是职而不得焉，则以怨以詈。午山子有之而弗居焉，高矣哉。」或曰：「敢问若人何人也？」曰：「吾不欲显其名，使若人闻而自知有怍则已也。」或曰：「若午山子者，真督学哉！」曰：「贤哉！督学也。督学者，师道也；师道也者，格物也；格物也者，正己也。子将谓督之云乎？格之云乎？模范之云乎？信而模不模，范不范，又乌乎督诸？」曰：「若午山子可以为模范乎哉？」曰：「吾观之矣。心心必正念也。口口必正学也，身身必正行也，午山子而非模范，则谁与模范？且甘泉子之为斯学也，世或疾之如雠，午山子则道之如饴，可以知午山子矣。」午山子问归山采药之道於甘泉子，甘泉子曰：「吾试之矣。午山子由正心而不已焉，斯正学已；由正学而不已焉，斯正行已；由斯三者而不已焉，斯勿药有喜已。」甘泉子重有感於午山子也，重有感乎午山子之归也。於是乎言。 
　　
　　寿葛母李氏孺人七十华诞叙 
　　
　　惟葛与李，或云：「派出稚川老子，厥自僊源，故多延年不老，多富寿，多男子者。」其言岂其然乎？应之者曰：「维扬江都之葛母李也，非其贤乎！寿跻七十，时届季秋，日维既望，有子五人：涧也、洞也、某也、江也、汉也，将进金天之箓，开寿域之筵，列瑶池之宴，效彩衣之舞。征侑觞之文为进寿之庆。」甘泉子言於涧等曰：「皆外也。寿不在於母之身乎！」或曰：「吾闻之，夫母，女丈夫也。夫有修於身，齐於家，有惠於国，是之谓大丈夫。今葛母考训恭俭，归宜君子，室则婉娩，家则孝顺。丽华之饰不设於体，言动之节足范於人。其德之彰厥身者足寿也。五子者宜进五觞以祝身德之荣焉，可以庆矣。」曰：「未艾也。」「吾闻之，夫母内相良人，外昌生产，车牛服贾，舅姑致养，豆笾必饰，岁事必诚，甫田十千，家赀巨万，满而不溢，盈而能持。四子业(懦)[儒]，其一乾蛊。执夫之丧，苫块弗渝，抚伯遗孤，无异己出。内外斩斩，大小肃肃，其德之形於家者足寿也。五子宜再进五觞以祝家德之荣焉，可以庆矣。」「未艾也。」「吾闻之，夫母惠以周闾人之贫，丰以礼宾师之贤。馆行窝而挥金数百，致生徒以共兴二业。大官妒怵，母不为动，曰：『涧儿勉之，百世有赖。』是德之彰施於郡国、於四方、於后代者足寿也，至矣。五子宜进益五觞，以祝天下后世之荣焉。昔陶氏之母，剪发待宾，贤淑之声，传於无疆，况莫大於此者乎！是足以庆矣。兹十有五觞者，以应月朔至望，阳生之象也。母又加日焉，诞於十六，则阴以受阳，成乎生生之象也，母其生生不涯乎！诗曰：『乐只君子，万寿无疆。』夫母备丈夫之三德，诚无愧於乐只君子矣。」遂为叙其词，以侑觞焉。嘉靖十八年九月十一日 
　　
　　赠少司马欧阳奉召赴天官少宰叙 
　　
　　有问於甘泉子者曰：「若圣明之於右少宰，再推而再命焉，卒定於欧阳公者，重之也。」曰：「以其重之也何？」曰：「以其贤也，以其公也，以其恕也。」曰：「以其公也，以其恕也，何以知之？」曰：「王者如天也，王者帝也，帝天莫测，吾又焉知帝心之简在乎？抑以吾心而知之也。吾与石江公为僚数阅月矣，亦尝试而知之矣。凡吾所行参赞之事，公不避难，而诿曰：「此参赞事也。」而与偕行焉。凡人有位逼之嫌而默默，公不以位逼之嫌而默默，乃相与可否焉。吾以是知公之存心则公矣。吾曰罚，公不必曰罚，不曰水清无大鱼乎？吾曰黜，公不必曰黜，不曰合抱有寸杇乎？吾以是知公之存心则恕矣。」曰：「然则公恕足矣乎？」曰：「是心足以治矣。虽达之天下，其可也。奚直天下耳，虽廓之天地可也。」请闻焉。曰：「子不闻之乎？天地以其心普万物而无心，天地之公也。又不闻之乎？天地变化草木蕃，天地之恕也。天地犹然，而况於人乎！而况於天下乎！今公去此而贰天卿也，能以斯心加诸彼也，必矣。大而曰宜大授焉，不以喜而大之；小而曰宜小授焉，不以怒[而小]之。如在南兵之时，不以嫌自默。松皋公、玉溪公皆以□ 公存心者也，必能同公以奉公矣。曰某有过也，而有□取焉，勿以过怒，宜留之。某有才也，而有大恶焉，勿[以才]喜，宜去之，如在南兵之时，不以嫌自默。吾见松、玉[二公]皆以忠恕存心者也，必能协公以行恕矣。夫然，则公以取之，恕以考之；公以用才，恕以惜才；公以举贤，恕以赦过；公以行仁，恕以制义；公以法天，恕以效时；公以始之，[恕以终]之。许公主之，张[公]赞之，惟公成之。三公协心，同底□□，道洽政治，润泽生民，四夷左+，莫不咸赖。予老而无能矣，敢为天下为三公愿之。」部司诸君闻之，喜曰：「部例宜有赠文，请书以壮公之行。」且系之诗曰：赠君天孙裳，文山?公恕。公以法天心，恕以救时叙。天心本无为，时叙有行施。公恕如并行，可使天地治。嘉靖十九年庚子三月初十日 
　　
　　寿黎母赵孺人七秩有二华诞诗有序 
　　
　　黎母赵孺人者，(杨)[扬]之如皋黎侯之母也，岁在庚子春王正月，自乐至迎养而来，厥邑之赤子千万人相与乐迎於郊曰：「吾之大母也。」其士夫学子相与乐迎於门、庆於堂曰：「吾之大母也。」厥三月七日，寔维母七十二初度之辰。俟乐士夫氓庶之乐，而庆膝下康宁之乐也。乃张寿筵以宴焉。邑之赤子千万人又相与庆於途曰：「吾之大母之寿也，吾等宜祝以千万人之寿。」士人相与庆於室曰：「吾之大母之寿也，吾等宜祝以人人之寿。」且相与言曰：「吾闻乐溪侯受学於甘泉翁，知黎侯者莫如翁，知黎侯以及知其母之贤者亦莫如翁。」於是司训詹君仕显、何君盖，以何生思也、张生金也、二许生访也、述也，渡江而来请寿言於甘泉翁。翁曰：「吾义宜歌之。母贤何征？」何子曰：「吾闻之侯，母之归黎氏，曰邦屏继甫厚轩也。良人游庠，母奉舅姑於乡，饷农，治酒浆，礼翁姑惟谨，有妇道焉。」詹子曰：「吾闻之侯，比厚轩退休林，粥糜自给。有子勋也，义方以教。燃灯纺绩，以督其读。暨厥仲季庠生曰某、曰某，以要厥成。勋也既举进士，严之如昔，有母道焉。」两许生曰：「吾闻之侯矣。大母以勤以俭，而粗粝恶衣，食不数肉，节不兼金，以兹自乐，无怨无求，有苦节焉。」何生曰：「吾闻之侯，舅姑九秩，孝养愈至。比及轮逝，哀毁襄事。躬扫先茔，必谨奠祝，有孝道焉。」张生曰：「吾闻之侯矣，大母怜贫恤困，敬老慈幼，以逮(藏)[臧]获，以恤里邻，有仁道焉。」六人者，又前而跪曰：「惟先生惠赐之文，以为寿觞侑，有荣乐焉。」甘泉翁喟曰：「休兹乎哉！五美具备，可以致五福，祝五寿矣。又况其子子钦学圣人之道，敛时五福，以福於如皋之人，善政令闻，将达於天子，天子将□□之以及其亲。经曰：『立世行道，扬名於后世，以显父母。』所以寿亲於无穷者，将不可涯矣。」遂歌之以为寿觞之侑云：「乐至至兮，乐溪之光，有母圣善兮，令人之良。岷山高兮江水长，乘柏舟兮来就维扬。繄如皋兮琴之堂，扶安车兮缥缈乎节孝之乡。赤子万人兮俯迎路旁，冠盖青衿济济兮荐寿觞。寿域天开兮三春之阳，宴瑶池兮降王母衣。佩陆离兮，具五美其琅琅，招天姥兮舞霓裳。进蟠桃兮子朔东方，乐天伦以天性兮乐未央。」庚子三月初一日 
　　
　　赠广州府学掌教信庵高君致政归维扬序 
　　
　　嘉靖十有九年，婺源洪觉山侍御来按吾广，毅然以兴起斯文为己任。时甘泉叟适归罗浮，觉山侍御为开天关讲堂於穗城，躬步入山，以请莅教焉。又曰：「总诸生以听教於公，非老於文学者莫克居之。」乃简俾府庠教授高君宝焉宗玺，乃馆诸生於贡院，朝夕训谕焉，旬日考较焉。五日十日一会讲於天关焉，一明天理之学，遵侍御以从甘泉叟之教。罔倦於勤，罔沟渎其身以顾其私，罔愆其期。日惟品题汲汲，孜孜善诱，以忘其疲，上下是宜。今年三月，有以年老解官之报告之者。信庵闻之，不耳惊，不色愠，犹总率诸生以赴天关五日之会焉。曰：「善哉老予，予则获老矣。」甘泉子曰：「何哉？所谓老者。[夫]老於文学者，乃反得老去耶？老者必志气之衰也，内外之宦，不老而衰、而无闻者何算，而为之不厌、不倦、不衰者，乃反以年衰之以去耶！何哉？若信庵者，殆将为武公九十好学之?，而罔予弃者也，何哉？所谓老者。」信庵子曰：「吾久欲归，未得归，今归，志也。且吾乡甘泉山馆，先生遗教[存焉。吾归，将率]诸同志遵先生之教。於彼者，犹其在此也，一也，奚去留之择？」甘泉子喟然叹曰：「壮哉！信庵子之去位也。然则去留奚择焉，今夫世之人，苟得进，则欣欣然喜若不自胜，退则戚戚然若不可生者，其於信庵子之去留又[何如]也？信庵子归矣。为我告山馆诸生曰：『[吾]之今昔，[留斯去斯，无]所於去留，而吾之所以为吾者，[固自若也。为我告甘泉]山之神曰：『吾今为罗浮之云所[留矣，然吾之留而]不留无所於与，而吾之所以为吾者[固]自若也。』 
　　
　　泉翁大全卷之二十五 
　　
　　文集 
　　
　　门人邵阳陈大章校刊 
　　
　　序 
　　
　　贺督府大司马中丞半洲公蔡先生平安南序 
　　
　　夫华夷尊卑者，天下之大防也，冠履之大分也，是故圣人重之而春秋谨焉。在夷狄而中国，则中国之；在中国而夷狄，则夷狄之。况夷狄而夷狄者乎！弒父与君，夷狄之祸也，是故中国圣人所必诛，而不以听者也。往年安南陪臣莫登庸弒其国主黎氏，有司以闻，皇赫斯[怒，下诏诛之，其]春秋之义乎！惩乱臣贼子之祸乎！时[则有言不宜]远以病中国者，似仁矣，而非义也。有言宜征伐以正大罪者，似义矣，而非仁也。非仁曷恩？非义曷威？恩威并行，仁义兼举，春生秋杀，天之道也。十九年秋，予归休罗浮，总督大司马中丞蔡公半洲公寓书有曰：「躬赴邕管，提兵压境而不轻动；仰承高论讨而不伐之意也。密悬赏格，激彼忠义，且疑莫氏之心，庶其中有他，亦如明教所及者也。」及其寓书於觉山洪大巡，亦复云云。盖前二年，予闻安南之事，愤之悯之，昌言於朝曰：「天子讨而不伐，夫讨词之下，使以夷狄伐夷狄也。不伐之伐，勿以夷狄病中国也。其亦窃附春秋之义乎！人人得诛乱贼之法乎！讨之者义也，不伐之者仁也。」天子嘉纳，下之兵部，兵部议可之，以咨大将。大将动[诸省]之兵，先声以威之也，冀其悔祸之萌，并育以恩之也。噫！不图半洲公能用迂朽之见，而不自用其兼人之敏也。其能集大事，可预卜矣。虽舜之大智，亦不外此矣。夫能不自用而用人，虽治天下可也，而况蕞尔小丑之邦乎！先是登庸上表乞降，人曰：「诈也，伪也。」至今年十有一月三日，登庸果出国境，诣幕庭，组系稽首，输?投降，愿归钦州旧侵故地，悉革称号纪元故习。且曰：「求免一死，尚恐不得。」信若言也，恐不得免死而已。似诚矣，而非诈以伪矣。夫求免一死，此刘盆子所以望於光武，光武所以待(盘)[盆]子者，如斯而已矣。此外莫知其它，故曰：「似诚矣，而非诈以伪矣。」夫待以不死，圣人之深仁也；莫知其它，圣人之大义也；仁至义尽，圣人天道之极致也。明天子在上，必有以处之者矣。朝廷重矣，中国尊矣。於是老臣举手加额，欢贺於家，军士相与欢贺於营，士庶相与欢贺於学，商旅相与欢贺於途，百工相与欢贺於肆，耕农相与欢贺於野，大夫相与欢贺於公府。於时广东三司诸君，以刘司训希贤走币於罗浮之墟，曰：「铨也、席也、岳也、晚也、大珊也、嘉谋也、楗也、楷也、延也、大受也、希元也、廷 范也、忻也、廷玉也，愿有请也。幸得公文之重，以辉华夷之光也，以泄群情之欢也，以致贺焉，而天下之大防大分亦因以严明焉。」甘泉叟曰：「此吾之所乐道者也，吾之所伫望乎圣断者也。因效史臣书有苗之格，以贺以俟。」 
　　
　　贺大巡侍御觉山洪君序 
　　
　　嘉靖十九年十一月三日，安南逆臣莫登庸入关乞降，组系徒跣，伏首幕庭，且愿还钦州侵疆，悉革纪元故习。大将许之，以闻於朝，罢兵息民，华夷称庆。广东三司诸君谋曰：「吾等宜为军民庆，抚按一体也。」乃拜价高掌教宝，[请予文以]庆侍御焉。甘泉子十辞，而高子十坐以请。侍御闻之，辞焉：「吾未有筹边之策，则吾胡为而受庆？」高教授以复三司，三司曰：「折冲尊俎，越在千里，则何有於临边乎？」侍御又辞甘泉子於冼秋官。冼子曰：「侍御於讨而不伐之义，不亦赞可之已乎？」侍御曰：「是皆将领之智勇，动诸省之兵，先声之所致也。吾未尝有戎马之事，则吾胡为而受庆与？」冼子曰：「夫不费斗粮束矢，不罢一民而坐定者，子不亦赞可之已乎！夫兵以坐定为上，筹策兵戎次之。」或曰：「请闻坐定之道。」曰：「有四：一曰怀远，二曰服远，三曰慑远，四曰来远。夫怀斯服，服斯慑，慑斯来，来斯化，化斯正矣。故君子大居正焉耳矣。何忧乎叛夷？」藩司杨君诸贤曰：「然则立法制可以怀远乎？」曰：「可也。君不闻子产义以使民，而敌国不敢窥乎！若是乎足以怀之矣。乃今侍御君理义仓，立义阡，养生送死无憾矣。清[杂]税，颁乡约，除害兴利有赖矣，斯亦不足以怀远也乎！」臬司欧阳君诸贤曰：「然则正罪人可以服远乎？」曰：「可也。君不闻四凶一诛，天下咸服乎！若是乎足以服之矣。今侍御君之按广也，祯魁一诛，辑宁四境，而四境之民啸歌胥庆焉，斯不亦足服远矣乎？」都司董君诸贤曰：「然则宜处置可以慑远乎？」曰：「可也。君不闻唐之处宜而承宗削地，汲黯在朝而淮南寝谋乎！若侍御者奏官山猺，而以猺治猺，劾贪官武，而黄珍宵遁，斯不亦足以慑远也乎！」督学刘君曰：「然则文德可以来远乎？」曰：「可也。君不闻远人不服，文德以来。有苗之格，益赞诞敷乎！今侍御君弘开精舍，养育贤才，以明圣贤之学，议修乡校，举择师儒，以立圣学之基，非文德之修乎！斯不亦足以来远也乎！夫法制怀远者，法春之生也，正罪服远者，法秋之杀也；处置慑远者，法夏之长也；文德来远者，法冬之成也。春以生之，秋以杀之，夏以长之，冬以成之，天之道也。人知生杀长成之代运乎万化，而不知天之功也。天何与焉？夫谓生杀长成之非天之功也，可乎？」冼子以复於侍御，侍御曰：「垣也岂敢以贪天之功哉？吾知从君子以学天之理焉耳矣，学天之不与焉耳矣，夫何敢与？」甘泉子曰：「嗟乎！觉山子之学也，不亦善乎！让美而不居，不亦盛德矣乎！夫居其室，出其言善，则千里之外应之矣。觉山子之言，谦谦受益，吾见远人之来，心悦而诚服也，有在矣。诸君子宜以是为侍御庆焉。」 
　　
　　送大巡觉山洪君外补温州太守诗序 
　　
　　门人有问甘泉子曰：「语有之：『己欲立而立人，己欲达而达人。』世岂有斯人哉？」曰：「诚有之，吾盖未之多见也。」又曰：「苟有欲立达人者，乃自立达者也。有自立达之心，斯有立达人之心。有自立达而欲立达人之心，而人不欲自立达者，非人也。有欲自立达之心，而不知立达乎我者与生我者等，非人也。知立达乎我与生我者等，而不思所以为报者，非人也。中庸曰：『唯天下至诚为能尽其性，能尽其性则能尽人之性，能尽人之性则能尽物之性，能尽物之性则可以赞天地之化育，可以赞天地之化育，则可以与天地参矣。』」甘泉子曰：「以言乎赞，犹二之也；以言乎参，犹三之也。夫性一也，岂二三云乎哉？虽谓与天地一可也。知性一，则知我即天地也，天地之化育即我之化育也。是故与天地化育一者，不在尽人物之性之外；尽人物之性者，不在尽性之外；尽性者不在至诚之外。故曰：『诚者，非自成己而已也，所以成物也。成己仁也，成物知也。性之德也。』夫物我两成，天地造化一体，功用大矣，不外乎诚而已矣。」或曰：「敢问乎诚。」曰：「诚者，忠信之积也，中心为忠，心中故实，忠信之谓也。故夫子曰：『主忠信。』主忠信，夫中心而实，久则化而诚矣。」门弟子曰：「若觉山洪侍御者，岂非其人哉？」甘泉子曰：「洪氏之子，其殆庶乎！确矣，中心而实矣，不息而至於诚矣。夫成己成物之心，天下一人而已矣。揽辔下车，明政刑焉、必依伦理焉、遵制谕俗焉、敦学校焉、修社塾焉、开舍馆焉、来多士焉、厚馆谷焉、诣罗浮躬致甘泉叟莅教焉、联二教官宝、大章申训焉、数会讲於天关寓馆焉、松林焉、堞楼焉。诸非立人、达人、尽人、成物之心耶？中心无为，立己於勿忘勿助之间，不懈而骎骎乎至诚可必矣。」明年三月，外补温州守官，尊矣。或曰：「外之也。」君子曰：「夫泰山之高，不可摧也。日月之明，不可掩也。觉山在令则为名令，在御史则为名御史，在守则为名守也，必矣。夫何惧？」於是父老欲留之，诸生欲挽之，而不可得。相与言曰：「夫立我、达我、成我与生我等者，我安能忘之？咸买舟，从甘泉子送於三水之涯。陈司训大章进册，请倡为诗三叠以序之，而诸师生继焉。诗曰：白云山名苍苍兮，珠江泱泱。觉山之去兮，谁与翱翔？江水泱泱兮山云长，我思觉山兮安可忘？右一解○飞云蒙头兮隐青霞，揽云月兮为家。觉山不来兮令我长嗟。右二解○长嗟兮舒啸，四山暮兮猿鸟号噭。山容蹙兮予怀悄悄，青衿送子兮三水之表。右三解○嘉靖二十年四月　　日 
　　
　　泉翁大全卷之二十六 
　　
　　文集 
　　
　　门人江都沈珠等校刊 
　　
　　记二十六篇 
　　
　　万竹轩记 
　　
　　增城人尹凤舜仪隐居北郭，性笃孝，连丧二亲，盖六年而衰绖不去其身，故以孝闻於乡人。其为人节而不拘，通而不謏，尝爱竹，因植竹环其居，遂为万竹轩。弘治己未春，伍益之为予言於白沙如此。予曰：「如此则居士信有肖乎竹也耶？通其中而节其外也耶？」曰：「然哉。」问：「居士於竹胡为有肖也，果亦有二乎？」曰：「否。天地人物之气，一也，以我视物，以物视我，气相类而每相求，人有莫知其然者矣。」「然则果无二乎？」曰：「否。以我视竹，竹，物也，气也；我，志也。志之帅气，则其应也如响。昔者湘君泣舜於苍梧之野，而泪竹成斑，感应之机，如我心之役四肢然。吾於是有以知湘君之为至孝，而舜实刑之也。居士性甚孝，而又爱竹，其所感应者，必有以也。予居在百里之外，独恨未获闻其详焉。通塞之机，存乎其人之心焉耳。吁！斯理也，非达道者，其孰能识之！」因书以为记，俾藏诸尹氏，以待能问者出焉。弘治己未季春晦日 
　　
　　游西樵记 
　　
　　弘治己未[秋]，予与张博之、邓顺之、赵景凤约游西樵，而五羊李子长者闻之，偕李天秩先候予邓氏，未及面，赋诗而去。比予至邓(民)[氏]，而诸与约者皆无在矣。独与邓诚之、顺之、鸿张三君者，乘月泛舟而西，及旦抵山麓。遂同三君者，由斜径攀跻而上，登绝?，履崇崖，如乘云步空中，下视可悸。又扶向上，而过所谓翳门关者。关之内有泉，潀然流石上，泉夹两山之间，山回泉折，注为石潭，潭之深渊，若不可测。相传尝有好事者，坠线下之，莫知其底云。逾潭之西，又行数十步，得瀑布[泉]，飞流映空，自以为绝观矣。诸君曰：「未也。」又却行西北，转数百步，过山家[数]处，有石泉冷冷，触目皆可念。又前，则呀然而谷，豁然而洞，居人或散或聚，咸植[锄]来观，□□若有惊骇者。将夕，遂止於宝峰寺宿焉。明旦又来所谓锦岩者观之，其中恶浊暧眛，不可入，遂观小岩有泉，由岩端粉飞而下，即又穿林而东。行二里许，得一谷焉，中虚而旁围，有三泉遶其侧，二十二峰倚其后。予叹曰：「此卜居之胜处也。」顺之、鸿张遂往观之，徜徉而不能去者久之。噫！亦奇矣。予[自]少时已闻罗浮、西樵之胜，而谈罗浮者，多奇伟怪诞之称，令人缅思其境，如在天上，而西樵独无与焉。丙(长)[辰]春，予与嘉鱼李世卿游罗浮、登飞云，而纵观夫所谓 黄龙、朱明之胜，亦奇矣。而西樵之景殆或倍之，又况予之所得於西樵者，十未能一二也耶！吾以是知天下之山水，胜者不必名，名者不必胜，高者不必高，而深者不必深也。惟吾耳目之所得，精神之所通，而未始有穷焉。由是以往，殆将与夫造物者游於无极，则夫天地之间，高深上下之妙，莫非吾之所有，而与之相为无穷也，又岂但如西樵而已耶！八月二十六日，甘泉居士湛某书。 
　　
　　来鹤亭记 
　　
　　崔先生既谢参政，归彰德，置别业於七里之郊。有子翰林吉士铣，有致远林先生教之大业，静学於郊，即郊为亭。於时有双鹤，洒然从天而来，翔焉，集焉，而昂立焉，饮以啄焉，而舞焉，而鸣焉，而大鸣焉。先生即亭中玩而观之。方其翔，若高举，方其集，若游处，立若无为，啄若有取，舞若自得，鸣若吟[哦，大鸣若高]歌。於是见夫吾之与鹤，各适其适而同乎自然也。先生曰：「是可以名吾亭矣。」乃於亭之外杂植柏数株，竹列数十科，花木数百本，丛为鹤林。北出万金渠，为鹤渠。西大行之麓前，起数丘隐隐，为鹤丘。丘之下有泉，引而循除流，可涤可淅，是为鹤泉。凡亭中所见者，鹤皆有之，而吾泊然无有，寞乎无名，徜徉其间，不知老之将至。甘泉子尝神游之，乐焉，为之歌以广之曰：「有若人兮七里之滨，一宇宙以为家兮，大初为邻。柱天兮维地，户日月兮蒙白云。高仰兮天飞，俯下兮渊沦。混鱼鸟兮一身。来不迎兮去不将，与双鹤兮相忘。非夫乘轩兮，又何有乎天殃！」 
　　
　　云涧记 
　　
　　云涧居士居於龙山之云涧者七十有六年，无名子往过焉。居士方跌居而长吁，仰而云(油)[岫]，俯而涧流，徜徉乎优游，其乐休休。无名子叹曰：「嘻！子之乐若是乎外也。方云涧之变也，为白衣、为苍狗，行乎太空，归乎无有。流而为川，止而为泽，风而为涛，石而为激。於斯之时，子乐何居焉？然极万变而莫非象也。」居士曰：「吾将忘吾乐而学乎！学卷舒於云，学行止於涧，以游乎无心，何如？」无名子叹曰：「嘻！子之学若是乎迹也！方云涧之变也，云或雨而为涧，涧或蒸而为云，於斯之时，子学何居焉？然极万变而莫非教也。」居士曰：「吾将舍吾学而观乎！观云之降，观涧之升，观二气变化之精，以游乎无名，何如？」无名子於是莞尔而笑，曳衣而歌，歌曰：「鸢飞於天，鱼跃於渊，仰观俯察，无极无门。」遂去，不复有言。 
　　
　　完节堂记 
　　
　　完节堂，海阳人以表柳妇姚也，何表尔？尚节也，正罔缺也。姚也及笄而归士芳也，期而生子茂也。既二月，士芳卒，姚也痛哭不食欲死，妯娌亟劝之食，仅食，曰：「吾非有意不死，吾如茂何？亡为负吾柳也，吾自矢矣。」父母又劝之改节，即又哭曰：「节可改也，天亦可改也。且吾纵无耻，吾如吾姑何？亡为愧吾姑郭也。丧吾翁，三日不粒食，三年不完食，穷年不二志，以成其子。无为愧吾姑郭也！」故姚一节，自始迄今，垂六十年，抚其孤以成名，奉其姑於有光，不曰正罔缺哉！湛子曰：「吾於是见三纲之不亡也。以姚之尽妇如此，使生而男子，为臣必完忠，而天下之为臣者劝；为子必完孝，而天下之为子者劝。极为有立也。顾惟妇耳，予用是记之，以示天下后世，俾有劝而立焉。为予言其事者，曾君确、赵君通、蔡君长宜、沈君文升、林君爽、连君达、钟君清，皆与茂同举乡进士云。」 
　　
　　十竹记 
　　
　　罗浮之阴，金兰之曲，有姚君曰节者，性好竹，因环植居旁，语於众曰：「吾有益友十君焉。有若直者、有若横者、有若比者、有若挺立者、有若扶而疏者、有若翳而密者、有若老者、有若少而箨者、有若修者、有若孤者。其直者，若以励吾。曲横者，若错综以通吾固。其比者，若昵予以亲，余因以清吾神，故迩而不阿。其挺立者，若使吾耸然[有][超世]之志。其扶而疏者，若变予以通融。翳而密者，[若靓]余以幽深。其老者，若贞予操以不凋。少者，若善进而[未]艾，猗猗而可怀。修者，俨乎其不可凌。其孤者，若特行而不可群，近而不可狎。故尝谓吾益友十君焉。古之诗人，以比君子，其知道乎！」湛子曰：「善哉！好也。不溺於玩，而假物焉以自益。益者物亦多矣，独竹也哉！」[据嘉靖八年本补字] 
　　
　　肯构堂记 
　　
　　社潭刘□游甘泉，甘泉子问之曰：「人莫不有居，子何居乎？」曰：「居吾居，曰肯构，先志也。先作之居，后成之居，故曰肯构。[是故]堂之成也，敞乎其基，廓乎其宅，奥乎其室，洞乎其门，坦乎其路，玲乎其牖，奂乎其涂丹，斯可以成先志矣。」甘泉子曰：「吾子居如是乎？而知而居，而未知而广居。」曰：「请闻焉。」甘泉子曰：「夫父母生之，择师而教之，居广居也。子能以忠信为基，以仁为宅，以礼为门，以义为路，以智为牖，以文为涂丹，以入神为奥室，斯不亦广居矣乎！是故君子履其基则思忠信，由其路则思义，入其门则思礼，开其牖户则思智，安其宅则思仁，居其奥室则思入神，睹其涂丹则思文学。夫如是，斯可以居天下之广居矣，肯构孰大焉！刘生识之。」[据嘉靖八年本补字] 
　　
　　钓台祭田记 
　　
　　甘泉子曰：严子陵非为高者也，其与鲁两生皆王佐材，如用之，礼乐其可兴乎！是故抱天民之志，不可以小成也，故逃名以多修。多修不可以诡俗同器也，故违时以独善。独善不可以忘世也，故应物以观兆。见兆不可以苟从也，故全身以遂志。是故怀仁辅义，崇德致用，道斯修矣。道德以崇，礼乐具矣；炎祚重光，豪杰攀附，时见可矣；久要同游，观由察微，叵同器矣；物色币聘，感其几矣；咄嗟谏议，兆斯决矣；耕钓富春，志正终矣。其处也龙蛰，其出也云游，其去也凤翔。乐则行之，忧则违之，独立而不为离群，见世而不为随时。彼得汤、武之君，则伊、吕何尚焉！图谶之惑，狂奴之鄙，其如礼乐何哉？此子陵所以见几而作乎！正德戊辰，余南行，过钓台，作诗吊祠下，省其后裔之微，哀之。庚午冬，前湖广参政吉安尹侯灏谪贰严州，恐祠将就圯，后嗣莫守，乃捐俸金，修饰庙貌，置祭田二十余亩。而太守毘陵黄侯俊继至，闻之，亦欲增置如尹侯之数，俾守世祀。二侯之用心可知矣。壬申夏，余以安南之使道其境，谓余曰：「宋、元以往，尝有祭田，今皆忘失，则兹事可以无记乎！」遂谒余纪其岁月。予因以明子陵之道於千载之下，俾后世无惑乎云尔。 
　　
　　重修南安学记 
　　
　　维正德庚午，既歼乱竖，乃复法度。辛未，起崆峒李君献吉督学江右，迁瑞安季侯彦文来守南安，与同知济南赵君珩协和有政，上下修举。季侯乃始造学宫而兴叹曰：「兹惟致道之基。周程於兹，实开道源。古者释奠，饮射馘讼，庶政攸出。我嗣弗兴，何以为理？惟兹殿庑其圯，祀用弗虔，我乃修大成殿，佾歌八音，拜俯以奠。惟兹侯明艺废，德用弗兴，我乃修於射圃，侯鹄弓矢，庆饮扬觯以观。惟兹讼狱胥兴，盗贼滋炽，伦彝弗叙，礼义弗行，我乃修於喾宫，乡饮读法，考厥德业以励，大狱於斯，大馘於斯，以公以弃。惟兹道学弗明，士胶於末俗，吾乃是修道源，常祀有恪，以惠迪多士。」越明年壬申夏，殿庑、堂宇、射圃、亭祠，百废具兴。同知赵君以训导张君瑜、傅君杰、高君瓒，率诸生谢云祥等，告於史官甘泉湛子，愿有训言。甘泉子曰：「夫子之道，若观沧海，我罔知其大；若观穹天，我罔知其高。性道难闻而文章可见，是故一贯也。诸生观夫释奠之仪，则希贤希圣之心兴矣；观夫饮读，则少长爱敬之心兴矣；观考德业，则进修之心兴矣；观夫射觯，则忠直孝友之心兴矣；观夫听讼，则是非之心兴矣；观夫执馘，则好恶之心兴矣。是故文章修而往道可得矣。为记诵文辞以利进取而已，岂侯所期於诸生哉？」乃登拜嘉，请刻於石，永告弗忘。 
　　
　　龙州修复观音堂记 
　　
　　龙州观音堂有三尊佛，独称观音，崇俗信也，复旧也。佛者之道，必称心性，而又有神通祸福之说，以警乎世俗，故其法传之不衰，与儒、道并列为三教。虽遐荒异俗，莫不尊奉之，圣人之教反有所不及之地。观音，为佛者也，而世之祷祸福者，视佛尤甚焉。堂旧在州治之西，前守赵君源始易为广福寺。源正至侄相继位守土，州之目民请复为观音堂，从之。遂捐财鸠众，易其木石瓦砖之杇坏者，而观音堂复旧。正德癸酉二月，适予奉使安南，还过龙州。其守相以目民之意，来请予记之。予闻夫观音始修行於海岸，孤绝其道，以不杀生大慈悲，得称菩萨，非谓能妄加祸福於人也。昔者蚩尤作五雷之刑，民罔中於信，以覆诅盟，鬼道乃兴。黄帝命重黎绝地天通，罔有降格，而祸福之说熄。是故人道微而鬼道显矣。今龙守崇信观音，苟得其大慈悲矣乎！则好(主)[生]之兴矣；苟得其不杀矣乎！则谨刑之念兴矣。勿令民徼福於观音，而不获愿於守也；勿令民不免祸於其守，而往祷於神天也。予非知太守，见太守服用贬损，而言语寡默，必将能听吾言乎！其将能自福善祸淫而制民於中乎！其将能歆协神人，敬而远之乎！因以告之，而并书为记。 
　　
　　新置崔清献菊坡先生祠田记 
　　
　　惟宋右相清献公菊坡崔先生，备具人理，曲有众善，曰德、曰义、曰能、曰诚、曰智、曰节、曰勇。是故完养天性，克而有光，非德乎！辞受进退，以宜以决，非义乎！镇蜀而人是绥，抚广而难乃弭，非能乎！一言退贼，非诚乎！宋道日弛，知不可为，见几而作，非智乎！力辞相位，厥志不回，非节乎！七札方殷，急流而退，辞表十三，果毅不疑，非勇乎！惟公道具天民，为人先觉，在天下为天下师，在后世为百世师，在一乡为乡党师，所谓乡先生可祭於社者欤！公吾党人也，故居增城凤凰山阳，遗址半为城隍庙。弘治间，有司於庙后建祠，塑公像貌，庙门有序，菊坡有亭，岁久就荒，而香火不嗣。夫城隍即古社也，声钟考鼓，有祈有奠，而吾乡先生者独荒落寥寂於其傍，非吾人之羞欤？若水奉使安南，卜居驻节於栖凤窝，为祠右邻。爱兹山中居而得环城山水之胜，开借光门，以时登眺。每谒祠而悲之，遂出私钱买田十二塍，岁入租二十石，择谨厚者为庙祝，常住以奉香火。时方治装北行，遂告诸邑主，简俾乡宾尹凤，新其祠宇，又有以守之，庶几不废乎！惧后之人不知尊乡先生之道，而祠田或替也，乃记。 
</div>
    <div class="pagination">
<a href="泉翁大全集_page41.html">上一页</a><span>...</span><a href="泉翁大全集_page37.html">37</a><a href="泉翁大全集_page38.html">38</a><a href="泉翁大全集_page39.html">39</a><a href="泉翁大全集_page40.html">40</a><a href="泉翁大全集_page41.html">41</a><span class="current-page">42</span><a href="泉翁大全集_page43.html">43</a><a href="泉翁大全集_page44.html">44</a><a href="泉翁大全集_page45.html">45</a><a href="泉翁大全集_page46.html">46</a><a href="泉翁大全集_page47.html">47</a><span>...</span><a href="泉翁大全集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
