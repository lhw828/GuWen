<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 14 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 14 页/共 23 页
  </h1>
  <div class="content">
   淮右残孽【一作贼】尚守巢窟【或作窟巢又作巢穴】环冦之师殆且十万瞠目语难【此用庄子语杭蜀本作难语非】自以为武人不肯循法度颉颃作气势【颉音撷颃胡江切】窃爵位自尊大者肩相磨地相属也不闻有一人援稃鼔誓众而前者俱日令走马来求赏给助冦为声势而已【日或作月】閤下书生也诗书礼乐是习仁义是修法度是束一旦去文就武鼔三军而进之【三一作六】陈师鞠旅【诗钲人伐鼔陈师鞠旅注云二千五百人为师五百人为旅鞠告也】亲与为辛苦慷慨感激同食下卒将二州之牧以壮士气斩所乗马以祭踶死之士【踶徒计切蹋也又音提】虽古名将何以加兹此由天资忠孝郁于中而大作于外动皆中于机防以取胜于当世而为戎臣师岂常习于威暴之事而乐其鬬战之危也哉愈诚怯弱不适于用听于下风窃自増气夸于中朝稠人广众防集之中【或无防集二字】所以羞武夫之顔令议者知将国兵而为人之司命者不在彼而在此也【而在或无而字】临敌重慎诫轻出入良食自爱以副见慕之徒之心【食或作用非是或无之徒二字又无下之字】而果为国立大功也幸甚幸甚不宜愈再拜
　　又一首
　　愈愚不能量事势可否比常念淮右以靡弊困顿三州之地【彰义节度使管申光蔡三州】蚊蚋蚁虫之聚感凶竖喣濡饮食之惠【凶竖呉元济也】提童子之手坐之堂上奉以为帅出死力以抗逆明诏战天下之兵乗机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然丞相公卿士大夫劳于图议【图或作国非是】握兵之将熊罴防虎之士【防兽名説文防獌似狸者椿俱切】畏懦防蹜【足廹也上子六切下所六切】莫肯杖戈为士卒前行者独閤下奋然率先扬兵界上【奋上或有能字】将二州之守亲出入行间与士卒均辛苦生其气势见将军之锋颖凛然有向敌之意用儒雅文字章句之业取先天下武夫闗其口而夺之气【闗一作闭】愚初闻时方食不觉弃匕箸起立岂以为閤下真能引孤军单进与死防角逐【真或作直非是或无单字】争一旦侥幸之利哉就令如是亦不足贵其所以服人心在行事适机宜而风采可畏爱故也是以前状輙述鄙诚眷惠手翰还答益増欣悚【惠下或有赐字益一作伏】夫一众人心力耳目使所至如时雨三代用师不出是道閤下果能充其言继之以无倦得形便之地甲兵足用虽国家故所失地旬歳可坐而得【歳或作月又作序】况此小防安足置齿牙间勉而卒之以俟其至幸甚【诸本幸甚下复出幸甚二字】夫逺徴军士行者有羇旅离别之思居者有怨旷骚动之忧本军有馈饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人【召或作占】必得豪勇与贼相熟知其气力所极无望风之惊爱防乡里勇于自战徴兵满万不如召募数千【公此议详见论淮西事宜状】閤下以为何如傥可上闻行之否【一作可否】计已与裴中丞相见行营事冝不惜时赐示及【裴中丞即度也时宪宗遣度视淮西诸军还奏多合上防】幸甚不宣愈再拜
　　答魏博田仆射书【田正始名兴先是田季安为魏博节度使元和七年季安卒其子懐諌自立委政于家奴蒋士则众怒胁拜正使主军正于是图其地籍其人以献于朝宪宗嘉之诏检校工部尚书充魏博节度使且赐今名八年十一月公以比部郎中史馆修撰为作先庙碑九年正拜检校尚书右仆射其年公以考功郎中知制诰故曰蒙恩改职事也】
　　季冬极寒伏惟仆射尊体动止万福即日愈蒙免蒙恩改职事不任感惧【诸本无蒙免二字今从闾本　今按蒙免者蒙田之庇而得遣免也连上文为句蒙恩者蒙上之恩而改职事也连下文为句】使至奉十一月十二日示问欣慰殊深賛善十一郎行【正子布肇犫早牟章】已附状【已下一有曽字】伏计寻上达愈虽未获拜识尝承仆射眷私猥辱荐闻待之上介事虽不允受赐实多顷者又蒙不以文字鄙薄令譔庙碑见遇殊常荷德尤切安有书问稍简遂敢自疎比所与杨书记书盖縁久阙附状求因闲粗述下情【或无求字闲或作闲　今按此谓求扬书记因田之闲为述已意也】忽奉累纸示问辞意重叠捧读再三但増慙悚仆射公忠贤德为内外所宗位望益尊谦巽滋甚谬承知遇欣荷实深伏望照察限以官守拜奉未由无任驰恋谨因使回奉状不宣谨状
　　与华州李尚书书【吕本注绛字以史考之綘以元和十年二月出刺华州又公与綘同年故曰久故蜀本注实字非是】
　　比来不审尊体动止何似【比或作夜又作日】乍离阙庭伏计倍増恋慕愈于久故游从之中伏蒙恩奬知待【或无伏字】最深最厚无有比者【比或作伦】懦弱昏塞不能奋励出竒少答所遇拜辞之后窃念旬朔不即获侍言笑东望殒涕有儿女子之感【或无子字史记非儿女子所知为儿女子所诈当有子字】独宿直舍【公时以考功郎中知制诰】无可告语展转歔欷不能自禁华州虽实百郡之首重于藩维然閤下居之则为失所愚以为茍虑有所及宜宻以上闻不宜以疎外自待【不下或无宜字】接过客俗子絶口不挂时事务为崇深以拒止嫉妬之口亲近药物方书动作步趋以致和宣滞为国自爱副鄙陋拳拳之心幸甚幸甚谨奉状不宣愈再拜
　　京尹不台参答友人书【或作与友人论京尹不台参书长庆三年六月以公为京兆尹兼御史大夫敕放台参后不得为例按魏氏春秋云故事御史中丞舆洛阳令相遇则分路而行以土主多逐捕不欲稽留然非唐制也顺宗实録云故事尹与御史相遇尹下道避尹尚避御史岂有不台参之理当时敕放台参后不为例则知故事须台参也又曰时宰相恶御史中丞李绅欲逐之特诏公不台参以激绅绅果劾奏公公以诏自觧文刺纷然宰相以台府不协遂罢公为兵部侍郎而出绅为江西观察使绅朝辞泣诉穆宗遂留绅为兵部侍郎公复为吏部按贞元十八年公为四门博士时荐士十人于陆傪李绅在焉绅味其平昔之荐而劾公公既不言而世亦未有辨之者又谓公蹙绅以附逢吉独王黄州答丁晋公书以谓曲在绅盖公论也】
　　所示情眷之至不胜悚荷台参实奏云容桂观察使带中丞尚不台参【或无使字】京尹郡国之首所管神州赤县官带大夫岂得却不如事须台参圣恩以为然便令宣与李绅不用台参亦是何典故赤令尚与中丞分道而行何况京尹【方云吕丞相本改定亦是以下十九字缀于事须台参之下仍于却不如下添中丞二字庆善云今本颠倒不可读当从唐本不知洪所谓唐本者何本也阁杭蜀本只同今文姑以阙疑可也一曰不用台参已下当再出台参二字义亦自通　今按二説皆未安后説虽差胜然文意似亦未足当阙之以俟知者】人见近事习耳目所熟【人上或有夫字】稍殊异即怪之其于道理有何所伤圣君使行即是故事自古岂有定制也停推廵縁府中褊廹是实若别差人即是妄説岂有此事小人言不可信类如此亦在大贤斟酌而断之流言止于智者正谓此耳客多自修报状不得【或作不及自修报或作不及修报状】伏惟照察【照方作昭　今按唐人书帖用照察字亦多】
　　送陆歙州诗序【陆傪也或无诗字或作送陆员外出刺歙州诗序序一本自此下为第二十巻】
　　贞元十八年二月十八日祠部员外郎陆君出刺歙州朝廷夙夜之贤都邑游居之良【居一作从】赍咨涕洟咸以为不当去歙大州也刺史尊官也由郎官而往者前后相望也当今赋出于天下江南居十九宣使之所察歙为富州宰臣之所荐闻天子之所选用其不轻而重也较然矣如是而赍咨涕洟以为不当去者陆君之道行乎朝廷则天下望其赐刺一州则专而不能咸【或作或而属下句方从阁本作咸而属上句　今按庄子有周徧咸之语方本得之】先一州而后天下岂吾君与吾相之心哉【先上诸本有谓字方从阁本云杭本讹咸作或然尚无谓字蜀本始作或为今本易为作谓讹转甚也】于是昌黎韩愈道愿留者之心而泄其思作诗曰
　　我衣之华兮我佩之光【华一作美】陆君之去兮谁与翺翔【诸本如此方从阁杭本光翔下皆有兮字去下无兮字　今按古诗赋有句句用韵及语助者赓歌是也有隔句用韵及兮而兮在上句之末韵在下句之末者骚经是也有隔句用韵而上句不韵不兮下句押韵有兮者橘颂之类是也今此诗方本若用赓歌之例则华光有兮而不韵其去字一句又并无也若用骚经之例则光翔当用韵而不当有兮华虽可以有兮而去复不可以无兮也若用橘颂之例则下三句为合而首句不当有兮也韩公深于骚者不应如此盖方所从之本失之也今定从诸本以骚经及贾谊吊屈首章为例若欲以橘颂为例则止去方本首句一兮字尤为简便但无此本不敢以意创耳】敛此大惠兮施于一州今其去矣胡不为留我作此诗歌于逵道无疾其驱天子有诏
　　送孟东野序【据集贞元十九年与陈给事书云送孟郊序一首生纸写不加装饰此序吕汲公以为是年作序云东野之役于江南也有若不释然者时东野为溧阳尉云】
　　大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已者而后言其謌也有思其哭也有怀凡出乎口而为声者其皆有弗平者乎【为一作有】乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春【鸟下阁本有兽字非是】以雷鸣夏以虫鸣秋以风鸣冬四时之相推敓【敓古夺字或作夺】其必有不得其平者乎其于人也亦然人声之精者为言文辞之于言又其精也【方从阁杭蜀本去又字而取下句尤字足成一句不成文理】尤择其善鸣者而假之鸣【按上文巳再言择其善鸣者而假之鸣矣则此又言人声之精者为言而文词又其精者故尤释其善鸣者而假之鸣又字尤字正是闗键血脉首尾相应处方以三本之误遂去又字而以尤字属上句不唯此句不成文理又使此篇语无次第其误尤甚今悉正之】其在唐虞咎陶禹其善鸣者也而假以鸣【在下或有于字假下或有之字】防弗能以文辞鸣【弗或作不而无能字】又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺传曰天将以夫子为木铎其弗信矣乎其末也庄周以其荒唐之辞鸣【辞或作説下或有于楚二字庄子蒙人蒙梁地也且辞楚威王之聘未尝仕于楚也】楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老聃申不害韩非脊到【脊到在申韩前申韩称之有书四十六篇脊古慎字】田骈邹衍尸佼孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然亦未尝絶也【其下方无其字然亦未尝絶也诸本皆有此句方从阁本删去　今按有此一句文意乃足阁本脱也】就其善者其声清以浮其节数以急其辞淫以哀其志弛以肆【善下或有鸣字浮方从诸本作淳唯蜀本及文苑作浮今按此数句皆言魏晋以下文章之病不应用淳字以美之诸本皆误　数以急弛以肆二句诸本皆如此方从谢本删去二以字　今按自其声至此四句当为一列其第二第四句古本偶皆脱一字而方必从之遂使句之短长参差不齐而不可读正与上李巽书相似其意以为必如是然后为古而不知所谓古者不在是也】其为言也乱杂而无章将夭丑其徳莫之顾邪何为乎不鸣其善鸣者也【诸本如此方从阁木以乱为词又从阁杭本删去将天以下十九字今按方本极无理盖因乱而误为辞又因辞而转作词耳今当改词为乱又补十九字文意乃足】唐之有天下陈子昻苏源明元结李白杜甫李观皆以其所能鸣其存而在下者孟郊东野始以其诗鸣其高出魏晋不懈而及于古其他浸淫乎汉氏矣【魏晋方作晋魏或无古字氏矣方从阁本无此二字皆非是】从吾游者李翺张籍其尤也三子者之鸣信善矣【或无信字或作善鸣皆非是左传云克已复礼仁也信善哉公虽未必用此语然亦偶合也】抑不知天将和其声而使鸣国家之盛邪抑将穷饿其身思愁其心肠而使自鸣其不幸邪三子者之命则悬乎天矣【阁杭蜀苑则下有有字非是若果有有字即天下当有者字更详之】其在上也奚以喜其在下也奚以悲东野之役于江南也有若不释然者故吾道其命于天者以解之【释或作怿然者或作者然云顾命王不怿或作不释释犹开释也　按嘉祐本作不释然者其语本出庄子或本皆误也以解或无以字非是】
　　送许郢州序【或作送许史君刺郢州序仍注仲舆二字或作志雍樊云志雍安陆许氏贞元九年进士时于頔节制山南东道郢于山南为属邑是时頔敛民方急公因志雍之行序以规之公贞元十八年上于頔书故云愈尝以书自通于于公頔此序十九年作也】
　　愈尝以书自通于于公累数百言【公下或有頔字】其大要言先达之士得人而托之【要下或有也字】则道德彰而名问流【问或作闻】后进之士得人而托之则事业显而爵位通下有矜乎能上有矜乎位虽恒相求而喜不相遇【诸本无喜字方从阁杭蜀苑得】之于公不以其言为不可复书曰足下之言是也于公身居方伯之尊蓄不世之材【世下或有出羣字】而能与卑鄙庸陋相应答如影响是非忠乎君而乐乎善以国家之务为已任者乎愈虽不敢私其大恩抑不可不谓之知已恒矜而诵之情巳至而事不从【事不从谓不能卒言之也】小人之所不为也故于使君之行道刺史之事以为于公赠凡天下之事成于自同而败于自异为刺史者恒私于其民不以实应乎府【谓观察府】为观察使者恒急于其赋不以情信乎州繇是刺史不安其官【繇一作县】观察使不得共政财巳竭而敛不休人已穷而赋愈急【赋或作怒非是】其不去为盗也亦幸矣诚使刺史不私于其民观察使不急于其赋【或无下其字】刺史曰吾州之民天下之民也惠不可以独厚观察使亦曰某州之民天下之民也敛不可以独急【或无以字】如是而政不均令不行者未之有也其前之言者于公既已信而行之矣【前下或无之字非是既一作即】今之言者其有不信乎县之于州犹州之于府也有以事乎上有以临乎下同则成异则败者皆然也非使君之贤其谁能信之【信或作从非是】愈于使君非燕游一朝之好也故其赠行不以颂而以规
　　送窦从事序【窦平贞元五年登进士第】
　　逾瓯闽而南皆百越之地【瓯或作越以下文重出越字考之非是或无瓯字亦非越或作粤】于天文其次星纪其星牵牛连山隔其隂钜海敌其阳【敌一作歊气上烝也方从阁苑作敲云敲横擿也谓钜海敲荡其南也　今按敲微扣也字书训以横擿而汉书注又训擿为发动盖不以杖末奋击但以杖身微扣而发动之所谓横擿也海之为物最钜其所震荡岂微扣之谓邪阁本盖误而方必为曲説以附之殊不可晓作歊亦非是但当作敌乃当扺对捍之意与上句隔字正相对也】是维岛居卉服之民风气之殊着自古昔【维一作皆岛作鸟居作夷气阁蜀本作俗　今按岛居卉服已见其民服之陋因又言此以见其风气之恶自是両事故下文云民俗既迁风气亦随也阁蜀皆误古或作在非是】唐之有天下号令之所加无异于逺近民俗既迁风气亦随雪霜时降疠疫不兴【疫或作疾】濒海之饶固加于初【或云濒滨也篆文无滨字汉志濒南山又濒河十郡只用濒字加于或作如其非是】是以人之之南海者若东西州焉【之之诸本无复出之字方从阁杭蜀苑得之若或作如】皇帝临天下二十有二年【临下或有御字】诏工部侍郎赵植为广州刺史【贞元十七年以工部侍郎赵植充岭南节度使】尽牧南海之民署从事扶风窦平【平扶风平陵人】平以文辞进于其行也其族人殿中侍御史牟【牟字贻周为东都留守判官】合东都交游之能文者二十有八人赋诗以赠之于是昌黎韩愈嘉赵南海之能得人壮从事之答于知我不惮行之逺也【我或作已行之逺文苑如此诸本之或作于或作我于行逺或无行之二字皆非是】又乐贻周之爱其族叔父【贻上或有其宗二字】能合文辞以宠荣之作送窦从事少府平序
　　上巳日燕太学听弹琴诗序【郑国之俗三月上已于溱洧水上执兰招魂自魏以后但用三日不用上巳时公为四门博士作此序】
　　与众乐之之谓乐乐而不失其正【一作节】又乐之尤也【尤一作光】四方无鬭争金革之声京师之人既庶且丰天子念致理之艰难乐居安之闲暇肇置三令节【旧史云贞元四年九月诏正月晦日三月三日九月九日三节日冝任文武百僚选胜地追赏为乐五年正月诏以二月一日为中和节代正月晦日备三令节数此序在贞元任午癸未闲公为四门博士其云肇置三令节盖谓德宗朝始置耳】诏公卿羣有司至于其日率厥官属【或无属字】饮酒以乐所以同其休宣共和感其心成其文者也三月初吉实惟其时司业武公【下或有少仪二字】于是总太学儒官三十有六人列燕于祭酒之堂罇爼既陈肴羞惟时醆斝序行【一作有序】献酬有容歌风雅之古辞斥夷狄之新声襃衣危冠与与如也【与与或作愉愉以杭蜀本云诗我黍与与淮南子善用兵者陵其与与皆音余　今按论语有此全句】有儒一生【儒一或作一儒】魁然其形抱琴而来厯阶以升【以或作而】坐于罇爼之南鼓有虞氏之南风【见家语】赓之以文王宣父之操【见史记孔子学琴于师襄事】优游夷愉广厚高明追三代之遗音想舞雩之咏叹及暮而退皆充然若有得也【有下或有所字】武公于是作歌诗以美之命属官咸作之命四门博士昌黎韩愈序之
　　送齐皥下第序【皥或作曎考唐宰相世系表当作皥序云齐生之兄为时名相出藩于镇谓齐映也以世系考之映兄弟六人昭映曍照煦无有曎者岂曎后改名曍或煦耶诸本或作齐曍或作齐曙按登科记映大歴五年昭贞元十五年皥十一年煦元和二年踵登进士第而曙亡焉】
　　古之所谓公无私者其取舍进退无择于亲疎逺迩惟其宜可焉其下之视上也亦惟视其举黜之当否不以亲疎逺迩疑乎其上之人【下或有也字或无之人二字而有也字】故上之人行志择谊【或无故字之字】坦乎其无忧于下也下之人尅巳慎行确乎其无惑于上也是故为君不劳而为臣甚易见一善焉可得详而举也见一不善焉可得明而去也【阁杭蜀苑无详明二字】及道之衰上下交疑于是乎举雠举子之事载之传中而称美之而谓之忠【或无下而字见左氏襄公三年晋祁奚请老举雠举子事】见一善焉若亲与迩不敢举也【或无敢字】见一不善焉若疏与逺不敢去也众之所同好焉矫而黜之乃公也众之所同恶焉【众下或皆有人字】激而举之乃忠也于是乎有违心之行有怫志之言有内媿之名若然者俗所谓良有司也【然或作是】肤受之诉不行于君巧言之诬不起于人矣乌虖今之君天下者不亦劳乎为有司者不亦难乎为人向道者不亦勤乎【乌虖犹呜呼也古文于乎乌虖呜呼皆一义或作于是乎非是为有或无为字为人向道诸本皆同但向或作乡阁苑以人为仁殊无文理盖所谓人者指应举者而言为之作向道者谓指引其道路所向如公之于侯喜侯云长之徒是已其作乡者亦音向与兵书所谓以乡人为导者音义皆不同也】是故端居而念焉非君人者之过也则曰有司焉则非有司之过也则曰今举天下人焉则非今举天下人之过也盖其渐有因其本有根生于私其亲【其下或有所字】成于私其身以巳之不直而谓人皆然其植之也固久其除之也实难非百年必世不可得而化也非知命不惑不可得而改也巳矣乎其终能复古乎若高阳齐生者其起予者乎齐生之兄【之兄或无之字】为时名相出藩于南【于下杭苑有镇字阁本无　今按齐映以贞元七年由桂管改江西是时洪州只为江西观察使至咸通中乃有镇南之号耳杭苑皆误】朝之硕臣皆其旧交齐生举进士有司用是连枉齐生齐生不以云乃曰我之未至也有司其枉我哉【其枉或作岂枉今从阁杭蜀本】我将利吾器而俟其时耳抱负其业东归于家吾观于人有不得志则非其上者众矣亦莫计其身之短长也若齐生者既至矣【一云既屈矣一作既不得志矣　今按上文曰我之未至也下文曰我未也则此作至为是】而曰我未也不以闵于有司其不亦鲜乎哉【未下或有至字】吾用是知齐生后日诚良有司也能复古者也公无私者也知命不惑者也
　　送陈密序
　　太学生陈密请于余曰密承训于先生今将归觐其亲不得朝夕见愿先生赐之言密将以为戒【觐或作拜】密来太学举明经累年不获选【经下或有者字获下或有其字】是弗利于是科也今将易其业而三礼是习【唐制取士有明经科而明经之别有五经有三经有二经有三礼有三传有史科三礼科贞元五年二月置】愿先生之张之也密将以为乡荣【或无以字】余媿乎其言遗之言曰子之业信习矣其容信合于礼矣【其下或有仪字非是】抑吾所见者外也夫外不足以信内子诵其文则思其义习其仪则行其道则将谓子君子也爵禄之来也不可辞矣科宁有利不利邪【诵其习其或并无其字】
　　送李愿归盘谷序【此序贞元十七年作公年才三十四耳东坡云欧阳公言晋无文章惟陶渊明归去来词而巳余谓唐无文章惟韩退之送李愿归盘谷序而已平生欲效此作每执笔輙罢因自笑曰不若且放教退之独歩　此序孟州济原县有石本其闲小有异同】
　　太行之阳有盘谷【太行山谷在懐州阳南也盘谷地名在孟州济原县】盘谷之间泉甘而土肥草木藂茂居民鲜少或曰谓其环两山之闲故曰盘或曰是谷也宅幽而势阻隐者之所盘旋友人李愿居之【盘下诸本皆有旋字洪氏石本杭本同或作桓樊氏石本阁蜀苑删去　今按石本之不同説见于后友人诸本及洪氏石本皆作友樊氏石本作有】愿之言曰人之称大丈夫者我知之矣利泽施于人【于诸本作于今从石本】名声昭于峕坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑【丈苑赏作赐樊氏石本无此六字】才畯满前【畯或作俊】道古今而誉盛德入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于天子用力于当世者之所为也【天子诸本作主上方从石本为上诸本有所字方从石本删去下文于时者之所为也同此】吾非恶此而逃之是有命焉不可幸而致也穷居而野处升高而望逺【诸本如此石间苑作逺望】坐茂树以终日濯清泉以自洁采于山美可茹钓于水鲜可食起居无时惟适之安【蜀本及洪氏石本之作所苑捽樊石本作之】与其有誉于前孰若无毁于其后与其有乐于身孰若无忧于其心【与其下诸本并有有字方从石本删去】车服不维刀锯不加埋乱不知黜陟不闻大夫夫不遇于时者之所为也我则行之伺于公卿之门奔走于形势之途足将进而趑趄【上士思切下七余切】口将言而嗫嚅【上之舌切又而舌切下女居切又音如】处秽污而不羞触刑辟而诛戮【秽污诸本作污秽今用石本改不羞一本作弗羞辟石本作法】徼幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰
　　盘之中维子之宫盘之土可以稼【诸本作惟子之稼今从石阁如此】盘之泉可濯可沿【石阁杭本沿作湘方从蜀本云洪庆善以为作湘者石本磨灭以阁本意之也然此文自如往而复以上皆二语一韵以稼叶土此类固多以容叶深以诗七月易恒卦卜家考之亦合古韵独湘不可与泉叶按公论语笔觧以浴于沂作沿于沂政与此沿同义今只以沿为正　今按方以古韵为据舍所信之石杭阁本而去湘从沿其説当矣然必以笔觧为説又似太拘今世所传笔觧盖未必韩公本真也又按洪庆善云石本在济源张端家皆缺裂不全惟可濯可湘一句甚明又与方引洪氏磨灭之説不同不知何故姑记之以竢知者然其大归只为从湘字耳政使实然亦不足取其説详于下条云或曰湘字考之説文云烹也诗采苹于以湘之从湘为正】盘之阻谁争子所窈而深廓其有容缭而曲如往而复嗟盘之乐兮乐且无殃【殃方从洪校石本作央又云樊木只作殃然阁杭蜀本皆作央王逸注离骚云央尽也已也方又云此文如丛作藂俊作畯时作峕皆石本字也　今按作殃于义为得又按此篇诸校本多从古本而樊洪两石巳自不同未知孰是其有同者亦或无理未可尽信按欧公集古跋尾云盘谷序石本贞元中所刻以集本校之或小不同疑刻本误然以其当时之物姑存之以为佳玩其小失不足校也详公此言最为通论近世论者专以石本为正如水门记溪堂诗予巳论之南海庙刘统军碑之类亦然其谬可考而知也】虎豹逺迹兮蛟龙遁藏神守防兮呵禁不祥【禁或作御】饮则食兮寿而康无不足兮奚所望【则或作且】膏吾车兮秼吾马从子于盘兮终吾生以徜徉
　　送牛堪序【此篇或在后巻之首阁杭置本置此公时为四门博士堪为太学生在贞元十五年云】
　　以明经举者诵数十万言又约通大义徴辞引类旁出入他经者又诵数十万言其为业也勤矣登第于有司者去民亩而就吏禄由是进而累为卿相者常常有之其为获也亦大矣然吾未尝闻有登第于有司而进谢于其门者【门上或无其字】岂有司之待之也抑以公不以情【抑一作御一无抑字】举者之望于有司也亦将然乎其进而谢于其门也则为私乎抑无乃人事之未思或者不能举其礼乎若牛堪者思虑足以及之材质足以行之而又不闻其往者其将有以哉【或无将字】违众而求识【众一作俗】立竒而取名非堪心之所存也由是而观之若堪之用心其至于大官也不为幸矣【于一作为】堪太学生也余博士也博士师属也于其登第而归将荣于其乡也能无説乎


　　东雅堂昌黎集注巻十九
　　钦定四库全书
　　东雅堂昌黎集注巻二十
　　序
　　送董邵南序【邵南寿州安丰人举进士不得志去游河北公作此送之公诗有嗟哉董生行亦为邵南作也南下或有游河北三字】
　　燕赵古称多感慨悲歌之士董生举进士连不得志于有司怀抱利器郁郁适兹土吾知其必有合也董生勉乎哉夫以子之不遇时茍慕义彊仁者皆爱惜焉矧燕赵之士出乎其性者哉【性下一有情字】然吾尝闻风俗与化移易吾恶知其今不异于古所云邪聊以吾子之行卜之也【于古阁作于吾云或作闻而无邪字　今按篇首云古称多感慨悲歌之士诸本作古所云语乃相应作吾所闻犹为近之而语势巳微斘矣若曰吾所云则都无来歴不成文字必是谬误无疑也然此篇言燕赵之士仁义出于其性乃故反其词以深讥其不臣而习乱之意故其卒章又为道上威德以警动而招徕之其防微矣读者详之】董生勉乎哉吾因子有所感矣为我吊望诸君之墓【乐毅去燕之赵赵封于观津号曰望诸君张华云望诸君家在邯郸西数里】而观于其市复有昔时屠狗者乎【荆轲至燕爱燕之屠狗者高渐离日饮燕市酒酣歌于市中】为我谢曰明天子在上可以出而仕矣
　　赠崔复州序【公此序大概与送许郢州之意同郢复在唐皆山南东道両序皆言于公頔又皆言民穷敛急意必有所属也頔时为山南东道节度使云】
　　有地数百里趋走之吏自长史司马已下数十人【长史司马刺史之佐唐制每州刺史而下长史一人司马一人】其禄足以仁其三族及其朋友故旧乐乎心则一境之人喜不乐乎心则一境之人惧丈夫官至刺史亦荣矣【丈上或有大字】虽然幽逺之小民其足迹未尝至城邑茍有不得其所【或无茍有二字或无有字】能自直于乡里之吏者鲜矣况能自辨于县吏乎能自辨于县吏者鲜矣况能自辨于刺史之庭乎由是刺史有所不闻小民有所不宣赋有常而民产无恒水旱疠疫之不期民之丰约悬于州【句】县令不以言连帅不以信民就穷而敛愈急吾见刺史之难为也【州或作前县下或有复出县字皆非是】崔君为复州其连帅则于公崔君之仁足以苏复人【崔君之仁上或有愈以为三字】于公之贤足以庸崔君有刺史之荣而无其难为者将在于此乎愈尝辱于公之知而旧游于崔君庆复人之将蒙其休泽也于是乎言
　　赠张童子序【子下或有兵曹字唐制有童子科公此序甚备公贞元八年陆贽下及第童子时亦升于礼部故谓俱陆公之门人】
　　天下之以明二经举于礼部者嵗至三千人始自县考试定其可举者然后升于州若府其不能中科者不与是数焉州若府总其属之所升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者总州府之所升而考试之加察详焉第其可进者以名上于天子而藏之属之吏部嵗不及二百人谓之出身能在是选者厥惟艰哉二经章句仅数十万言其传注在外皆诵之又约知其大説【或无大字】繇是举者或逺至十余年然后与乎三千之数而升于礼部矣又或逺至十余年然后与乎二百之数而进于吏部矣班白之老半焉【之老二字或作者】昏塞不能及者皆不在是限有终身不得与者焉张童子生九年自州县达礼部一举而进立于二百之列【百下或有人字】乂二年益通二经有司复上其事繇是拜卫兵曹之命【卫谓左右卫兵曹谓兵曹参军】人皆谓童子耳目明达神气以灵余以伟童子之独出于等夷也童子请于其官之长随父而宁母嵗八月自京师道陜南至虢东及洛师北过大河之阳九月始来及郑【洛师或作洛阳及郑或作反郑云此序疑作于郑序云愈与童子俱陆公之门人是童子以贞元八年升于礼部又二年拜卫兵曹盖十年也公十年曽往河阳省坟墓见祭老成文序当作于此时童子岂或郑人邪　今按反字诸本多作及字盖自洛东出便可至郑今以北过河阳故九月始及郑童子未必为郑人也】自朝之闻人以及五都之伯长羣吏皆厚其饩赂【闻或作文五都当谓雍陜虢蒲洛羣吏以阁苑本定蜀本讹作郡吏今本并讹吏为县其失逺矣】或作謌诗以嘉童子童子亦荣矣虽然愈将进童子于道使人谓童子求益者非欲速成者夫少之与长也异观【与或作于】少之时人惟童子之异及其长也将责成人之礼焉【礼上或无之字】成人之礼非尽于童子所能而已也然则童子宜暂息乎其巳学者而勤乎其未学者可也愈与童子俱陆公之门人也慕回路二子之相请赠与处也故有以赠童子【与处上或有出字非是礼檀弓子路去鲁谓顔子曰何以赠我顔子请曰何以处我义不当有出字也】
　　送浮屠文畅师序【公时为四门博士作后有诗送文畅师北游其略云昔在四门馆晨有僧来谒谓僧当少安草序颇排讦盖谓此也】
　　人固有儒名而墨行者【儒名或作名儒非是】问其名则是校其行则非可以与之游乎如有墨名而儒行者问之名则非校其行而是【之名或作其名而是或作则是】可以与之游乎扬子云称在门墙则挥之在夷狄则进之吾取以为法焉浮屠师文畅喜文章【或无浮屠师三字喜下或有为字】其周游天下凡有行必请于搢绅先生以求咏謌其所志【謌或作哥】贞元十九年春将行东南栁君宗元为之请解其装【请或作序】得所得叙诗累百余篇【所下或无得字】非至笃好其何能致多如是邪惜其无以圣人之道告之者而徒举浮屠之説赠焉【告下或无之字】夫文畅浮屠也如欲闻浮屠之説当自就其师而问之何故谒吾徒而来请也彼见吾君臣父子之懿文物事为之盛其心有慕焉【事为或作礼乐心下或有必字】拘其法而未能入故乐闻其説而请之如吾徒者宜当告之以二帝三王之道日月星辰之行【行上或有所以字】天地之所以着神之所以幽人物之所以蕃江河之所以流而语之【江河或作河江】不当又为浮屠之説而渎告之也【渎告之或无渎之二字　告工毒切】民之初生固若禽兽草木然圣人者立然后知宫居而粒食【粒或作谷】亲亲而尊尊生者养而死者藏是故道莫大乎仁义教莫正乎礼乐刑政【大或作过太乎或作过于正或作大】施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之邪【为下或有之字】夫鸟俛而啄仰而四顾夫兽深居而简出惧物之为巳害也犹且不脱焉弱之肉彊之食【脱或作免】今吾与文畅安居而暇食优游以生死与禽兽异者宁可不知其所自邪夫不知者非其人之罪也知而不为者惑也悦乎故不能即乎新者弱也知而不以告人者不仁也告而不以实者不信也【不为上或无而字为下或有之字悦或作惑弱或作溺告人或作告之】余既重栁请【或作诗非是】又嘉浮屠能喜文辞于是乎言
　　送杨支使序【或作送杨八弟支使归府贞元十八年九月以太常少卿杨凭为御史中丞湖南观察使凭奏辟仪之为观察支使此序乃贞元二十年公在阳山作】
　　愈在京师时尝闻当今藩翰之宾客惟宣州为多贤【尝或作常】与之游者二人陇西李博清河崔羣【二人下或有焉字】羣与博之为人吾知之道不行于主人【或无于字于下或有其字】与之处者非其类虽有享之以季氏之富不一日留也以羣博论之凡在宣州之幕下者虽不尽与之游【尽或作得或别有得字在尽字下】皆可信而得其为人矣愈未尝至宣州而乐颂其主人之贤者以其取人信之也今中丞之在朝【中丞乃杨凭也】愈日侍言于门下其来而镇兹土也【而镇或无而字镇或作领】有问湖南之宾客者愈曰知其客可以信其主者宣州也知其主可以信其客者湖南也去年冬奉诏为邑于阳山【贞元十九年十二月公贬连州阳山令】然后得谒湖南之宾客于幕下于是知前之信之也不失矣及仪之之来也闻其言而见其行则向之所谓羣与博者吾何先后焉仪之智足以造谋材足以立事忠足以勤上惠足以存下【本或无于是知以下十七字一本并无闻其言而见其行七字方从阁杭本幕下即云及支使之来也闻其言而见其行是知前之信之也不失矣支使智足以造谋　今按此数本互有得失而方尤疎略独今所定详宻有序且及羣博乃与上文相应】而又侈之以诗书六艺之学先圣贤之德音【贤或作人】以成其文以辅其质宜乎从事于是府而流声实于天朝也夫乐道人之善以勤其归者乃吾之心也【勤或作劝心也下一有非文则不能五字】谓我为邑长于斯而媚夫人云者不知言者也工乎诗者歌以系之
　　送何坚序【坚下本或有归道州字】
　　何于韩同姓为近【于或作与按何氏出周成王母弟唐叔虞后十一代孙食采于韩为列侯韩王安为秦所灭子孙分散居江淮晋以韩为何遂为何氏】坚以进士举于吾为同业其在太学也吾为博士【公时为四门博士】坚为生生博士为同道【生博士或作生与博士】其识坚也十年为故人同姓而近也同业也同道也故人也于其不得愿而归【不上或有志字】其可以无言邪坚道州人道之守阳公贤也【或无贤字贞元十九年九月以国子司业阳城为道州刺史】道于湖南为属州湖南杨公乂贤也【贞元十八年九月以太常少卿杨凭为湖南观察使或无湖南又字杨作阳皆非是】坚为民坚又贤也湖南得道为属道得坚为民坚归唱其州之父老子弟服阳公之令道亦唱其县与其比州服杨公之令【杨或作阳非是】吾闻鸟有鳯者恒出于有道之国当汉时黄霸为颍川是鸟实集而鸣焉【川下或有守字是鸟或作是鳯鸟也】若史可信【史或作使】坚归吾将贺其见鳯而闻其鸣也巳【或无巳字】
　　送廖道士序【公永贞元年自阳山徙椽江陵道衡山而作】
　　五岳于中州衡山最逺【衘南岳也】南方之山巍然高而大者以百数【或无之字或无高字】独衡为宗【衡下或有山字】最逺而独为宗其神必灵衡之南八九百里地益高山益峻水清而益驶【或无峻水清而益五字非是驶或作駃音快】其最高而横絶南北者岭郴之为州在岭之上测其高下得三之二焉【测如周礼测土深之测或作侧下别有南字皆非是】中州清淑之气于是焉穷【州下或有之字】气之所穷盛而不过【或无盛字】必蜿蟺扶舆磅礴而郁积【选虬龙腾骧以蜿蟺蜿蜒也蟺蚯蚓也扶舆相如子虚赋扶舆猗糜磅礴庄子将磅礴万物以为一注磅礴犹混同也　蜿于元切又音宛蟺市衍切又音善磅音旁礴音薄】衡山之神既灵而郴之为州又当中州清淑之气蜿蟺扶舆磅礴而郁积【鬰上或无而字】其水土之所生神气之所感白金水银丹砂石英钟乳橘柚之包竹箭之美千寻之名材不能独当也【或无英及橘柚之包五字当下或有竒字非是】意必有魁竒忠信材德之民生其闲而吾又未见也其无乃迷惑溺没于老佛之学而不出邪【学或作教】廖师郴民而学于衡山气专而容寂多艺而善游岂吾所谓魁竒而迷溺者邪【迷下或有惑没字】廖师善知人若不在其身必在其所与游访之而不吾告何也于其别申以问之
　　送王秀才序【或作进士王含】
　　吾少时读醉乡记【王绩字无功隋未大儒通之弟也着醉乡记以次刘伶酒徳颂含其子孙也序云建中初天子嗣位当作于德宗之世次前后篇当贞元二十年云】私怪隐居者无所累于世而犹有是言岂诚防于味邪及读阮籍陶潜诗乃知彼虽偃蹇不欲与世接【乃上或有然后字】然犹未能平其心或为事物是非相感发【或或作不或无发字】于是有托而逃焉者也若顔氏子操瓢与箪【一云顔氏之子操瓢与箪食或无子字】曽参歌声若出金石彼得圣人而师之汲汲每若不可及其于外也固不暇尚何麴糵之托而昏冥之逃邪【何下或有事字】吾又以为悲醉乡之徒不遇也【为字疑衍】建中初天子嗣位【大厯十四年徳宗即位十五年正月改元建中】有意贞观开元之丕绩在廷之臣争言事【廷上或有朝字】当此时醉乡之后世又以直废吾既悲醉乡之文辞而又嘉良臣之烈【或无又字】思识其子孙今子之来见我也无所挟吾犹将张之况文与行不失其世字浑然端且厚惜乎吾力不能振之而其言不见信于世也于其行姑与之饮酒【其世或作于世于其或作于是】
　　送孟秀才序【或注琯字元和五年刑部侍郎崔抠知举试洪钟待撞赋孟琯中第唐书艺文志有琯岭南异物志一巻其岭南人欤据序云今年秋见孟氏子于郴其十月吾道于衡潭以之荆此永贞元年十月作　琯古满切】
　　今年秋见孟氏子琯于郴年甚少礼甚度【一作修】手其文一编甚钜退披其编以读之尽其书无有不能吾固心存而目识矣【识音志矣或作也】其十月吾道于衡潭以之荆累累见孟氏子焉其所与偕尽善人长者吾益以竒之【吾益或作余益】今将去是而随举于京师虽不有请犹将彊而授之以就其志【彊而或作彊有非是】况其请之烦邪京师之进士以千数其人靡所不有吾常折肱焉其要在详择而固交之善虽不吾与吾将彊而附不善虽不吾恶吾将彊而拒茍如是其于高爵犹阶而升堂又况其细者邪送陈秀才彤序【公贞元十九年冬自御史出为阳山令过潭州见陈彤于杨湖南门下永贞元年徙掾江陵送彤举进士彤后以元和十三年登第】
　　读书以为学缵言以为丈非以夸多而鬬靡也盖学所以为道文所以为理耳【非以或无以字】茍行事得其宜出言适其要虽不吾靣吾将信其富于文学也颍川陈彤始吾见之杨湖南门下【谓潭州刺史湖南观察使杨凭也之下或有于字】颀然其长【颀音祈】薫然其和吾目其貌耳其言因以得其为人及其久也果若不可及夫湖南之于人不轻以事接争名者之于艺不可以虚屈吾见湖南之礼有加而同进之士交誉也又以信吾信之不失也如是而又问焉以质其学策焉以考其文【时公为考官】则何信之有【诸本何下有不字　旧读此序尝怪则何不信之有以下文意断絶不相承应每窃疑之后见谢氏手校真本巻首用建炎奉使之印未有题字云用陈无已所传欧公定本雠正乃删去此一不字初亦未晓其意徐而读之方觉此字之为碍去之而后一篇之血脉始复通贯因得释去旧疑尝谓此于韩集最为有功但诸本既皆不及方据谢本为多而亦独遗此字岂亦不尝见其真本耶尝以告之人不见信故今持删不字而复详着其説云】故吾不徴于陈【吾一作余下同】而陈亦不出于我此岂非古人所谓可为智者道难与俗人言者类邪凡吾从事于斯也久未见举进士有如陈生而不如志者【志上或有其字今从阁本】于其行姑以是赠之
　　送王秀才序【或作王埙】
　　吾常以为孔子之道大而能博【或无为字大而下或有其字】门弟子不能徧观而尽识也故学焉而皆得其性之所近其后离散分处诸侯之国又各以所能授弟子原逺而末益分【方以阁本作引　今按以分为引盖草书之误然幸有他本可证方乃不取而独信其误何哉】盖子夏之学其后有田子方子方之后流而为庄周故周之书喜称子方之为人【故下或有庄字】荀卿之书【卿下或无之字】语圣人必曰孔子子弓子弓之事业不传惟太史公书弟子传有姓名字曰馯臂子弓子弓受易于商瞿【名字或作名耳或云子弓史记作子汉书作子弓又云商瞿授子庸子庸授子弓传授之序与此不同　馯音寒瞿音渠】孟轲师子思子思之学盖出曽子自孔子没羣弟子莫不有书【书上或有师字非是】独孟轲氏之传得其宗故吾少而乐观焉【吾或作余】太原王埙示予所为文好举孟子之所道者与之言信悦孟子而屡赞其文辞夫沿河而下茍不止虽有迟疾【或作疾迟】必至于海如不得其道也虽疾不止终莫幸而至焉【幸或作得】故学者必慎其所道道于杨墨老庄佛之学而欲之圣人之道犹航断港絶潢以望至于海也故求观圣人之道必自孟子始今埙之所由既几于知道如又得其船与檝知沿而不止呜呼其可量也哉荆潭唱和诗序【此谓裴均杨慿唐艺文志有裴均荆潭唱和集一巻诸本作裴垍非也均字君齐贞元十九年五月为荆南节度使凭十八年九月为湖南观察使荆即荆南潭即湖南也公以永贞元年佐均为江陵法曹详见外集河南同官记】
　　从事有示愈以荆潭酬唱诗者愈既受以卒业【或作集或云卒叶字见汉楚元王传】因仰而言曰夫和平之音淡薄【之音或作者之语非是】而愁思之声要妙讙愉之辞难工而穷苦之言易好也是故文章之作恒发于羇旅草野至若王公贵人气满志得【至若或作若至气满志得或作气得志满】非性能而好之则不暇以为今仆射裴公开镇蛮荆【或无仆射裴三字】统郡惟九【荆南管防忠万沣朗涪峡江陵九郡也】常侍杨公领湖之南壤地二千里【之南或作南之或无之字】德刑之政并勤爵禄之报两崇乃能存志乎诗书寓辞乎咏歌往复循环有唱斯和捜竒抉怪雕镂文字与韦布里闾憔悴专一之士较其毫厘分寸铿锵发金石幽眇感神【或作神】信所谓材全而能钜者也两府之从事与部属之吏属而和之【属音蜀吏属之欲切】茍在编者咸可观也【在或作有非是】宜乎施之乐章纪诸册书从事曰子之言是也告于公【谓裴均】书以为荆潭唱和诗序
　　送幽州李端公序【李益时佐幽州刘济幕今相国李藩也公因益来东都序以送之盖勉其归使为济言率先来觐奉职如开元时也】
　　元年今相国李公为吏部员外郎【年下或有春字洪玉父云是年春公犹在江陵安得有偕朝道语】愈尝与偕朝【元年六月公始自江陵召为国子博士】道语幽州司徒公之贤【贞元二十一年三月济检校司徒】曰某前年被诏告礼幽州【二十一年正月德宗崩以藩为告哀使故至幽州】入其地迓劳之使里至每进益防【里或作累或作狭】及郊司徒公红帓首鞾袴握刀左右杂佩【帓或作帕鞾或作靴方从杭本刀下有在字而读连下文左字为句谢本又校作在右　今按若如方意则当云左握刀右杂佩矣不应云握刀在左亦不应唯右有佩也在为衍字无疑杭本误也礼防云带劒之法在左右手抽之为便则刀不当在右谢本亦非矣左右杂佩当自为一句内则所谓左右佩用者也鞾许戈切】弓韔服【韔一作防或作在阁杭蜀苑作张引説文云弓施为张又云服弓衣也　今】
　　【按韔服皆弓室也然诗云言韔其弓又曰交韔二弓则韔字又可通作虚字用矣此弓韔服谓纳弓于服耳况弓云施与否于服无利害作张非是　韔丑亮切】矢挿房【左传抽矢纳房房箭舍也】俯立迎道左【方从阁格本道作宾非是】某礼辞曰公天子之宰礼不可如是及府又以其服即事某又曰公三公不可以将服承命卒不得辞【卒上或有及馆又如是一句方从阁杭苑粹无之　今按此据次第当有此句但下文云上堂即客阶坐必东向若至馆如此即是常礼不足言唯仕府如此乃见其尊事天子使者不敢以主礼自居之意当从方本为是】上堂即客阶坐必东向【阶下一本复出即客二字云文粹亦有即字则知古本诚然也　今按复出二字古本虽有然不知是何文理不足为正也】愈曰国家失太平于今六十年矣夫十日十二子相配数穷六十其将复平【句】平必自幽州始乱之所出也【按天寳十四年范阳节度使安禄山反范阳幽州也其年嵗在乙未至元和九年甲午数穷六十一甲子终矣公此序元和四年二月以后为之故云平或作乎　今按若作乎字而属上句则下文不应便重出如开元时乎下句但云必自幽州始而上无平字即又不成文理今定作平仍属下句】今天子大圣司徒公勤于礼庶几帅先河南北之将来觐奉职如开元时乎李公曰然今李公既朝夕左右必数数为上言元年之言殆合矣端公嵗时来寿其亲东都【益父时官洛阳公时亦官洛阳】东都之大夫士莫不拜于门【或无复出东都字大夫士或作士大夫】其为人佐甚忠【佐谓为幽州从事】意欲司徒公功名流千万嵗请以愈言为使归之献






　　东雅堂昌黎集注巻二十
　　钦定四库全书
　　东雅堂昌黎集注巻二十一
　　序
　　送区册序【洪谓区册即区考其始末非也贞元十九年冬公自御史出为阳山令此序在阳山作其曰嵗初吉当在明年正月也】
　　阳山天下之穷处也【阳山县名属连州】陆有丘陵之险虎豹之虞江流悍急横波之石廉利侔劒防舟上下失势【江上或有水有字廉或作其】破碎沦溺者往往有之县郭无居民官无丞尉夹江荒茅篁竹之闲【荒芽篁竹蜀本作荒榛茅竹篁诸本作丛汉书严助传谿谷之闲篁竹之中顔曰竹田曰篁】小吏十余家皆鸟言夷面始至言语不通【语或作説不下有相字川本北本又作言语不相通】画地为字然后可告以出租奉期约是以宾客游从之士无所为而至【士或作事】愈待罪于期且半嵗矣【贞元二十年公贬阳山令或无矣字】有区生者誓言相好自南海挐舟而来升自宾阶仪观甚伟【观或作冠】坐与之语文义卓然庄周云逃空虚者闻人足音跫然而喜矣【见庄子徐无篇　跫许恭切】况如斯人者岂易得哉【虚或作谷斯或作其或无斯字皆非是】入吾室闻诗书仁义之説欣然喜若有志于其闲也【欣然下或有以字于或作乎闲或作闻】与之翳嘉林坐石矶投竿而渔陶然以乐若能遗外声利而不厌乎贫贱也【乐上方无以字厌下方无乎字　今按欣然喜陶然乐当为一例故诸本皆有以字而方本皆无然窃详其文势之缓急恐上句应无而下句应有也故定从此本】嵗之初吉【或作告毛氏诗传云初吉朔日也此盖通言嵗首也】归拜其亲【拜或作觐】酒壶旣倾序以识别【识音志】
　　送张道士序【公逸诗有饮珹南道边古墓上逢中丞过赠兵部卫员外少室张道士岂此道士耶】
　　张道士嵩高之隐者【高或作南下同隐或作有道　今按有道语似太重当且作隐】通古今学有文武长材寄迹老子法中为道士以养其亲九年闻朝廷将治东方贡赋之不如法者【方下或有诸侯字】三献书不报长揖而去京师士大夫多为诗以赠而属愈为序诗曰
　　大匠无弃材寻尺各有施况当营都邑杞梓用不疑张侯嵩高来面有熊豹姿开口论利害劒锋白差差【白或作自非是】恨无一尺捶【或作棰】为国笞羌夷诣阙三上书臣非黄冠师臣有胆与气不忍死茅茨又不媚笑语不能伴儿嬉乃着道士服众人莫臣知臣有平贼防狂童不难治【平声】其言简且要陛下幸听之天空日月高下照理不遗或是章奏繁裁择未及斯【或从阁本作期非是】宁当不竢报归袖风披披答我事不尔吾亲属吾思昨宵梦倚门手取连环持今日有书至又言归何时霜天熟柿栗収拾不可迟岭北梁可构寒鱼下清伊【或作漪　今按伊水在嵩北若前両处作嵩南即此处不可作伊若彼作嵩髙则此乃可作伊耳漪字虽可通用然本不从水只是语助辞如书断断猗大学作兮庄子犹为人猗亦是此类故説文水部无之但因伐檀涟漪沦漪故俗遂加水用之而韩公亦有含风漪之句则此作漪亦未可知今上文既作嵩高则此且作伊亦无害若有他证见得上文果当作南则此却当改为漪矣】既非公家用且复还其私从容进退闲无一不合宜时有利不利虽贤欲奚为但当励前操富贵非公谁送高闲上人序【賛宁髙僧传云闲乌程人克精书字宣宗尝召入对御草圣遂赐紫衣后归湖州开元寺终焉闲尝好以霅川白纻书真草为世楷法】
　　茍可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射【史记养由基善射去栁叶百步射之百发百中】庖丁治牛【庄子养生篇庖丁为文惠君觧牛文惠君曰譆善哉技盖至于此乎】师旷治音声【旷字子野晋平公时人】扁鹊治病【扁鹊即秦越人晋昭公时人】僚之于丸【庄子市南宜僚弄丸而两家之难觧】秋之于奕【孟子弈秋通国之善弈者也】伯伦之于酒【刘伶字伯伦晋人】乐之终身不厌奚暇外慕夫外慕徙业者【徙或作从非是】皆不造其堂不哜其胾者也【哜音剂胾侧吏切】往时张旭善草书【旭苏州呉郡人时或作者善或作喜非是】不治他伎喜怒窘穷忧悲愉佚怨恨思慕酣醉无聊不平有动于心必于草书焉发之【喜怒丈苑作喜焉草书怒焉草书不平监本作平生皆非是或无焉字】观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹神不可端倪【或无犹字非是】以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中【情或作精】利欲鬬进有得有防勃然不释然后一决于书而后旭可几也【或无后字】今闲师浮屠氏一死生觧外胶【诸本并作胶杭欧谢本作缪莫侯切犹绸缪也庄子内韄者不可缪而捉义盖同比　今按胶者黏着之物而其力之溃败不黏为觧今以下文頽堕溃败之语反之当定作胶】是其为心必泊然无所起其于世必淡然无所嗜【二所下方从杭本皆有于字非是】泊与淡相遭頽堕委靡溃败不可收拾【败或作散】则其于书得无象之然乎【东坡送参寥诗云退之论草书万事未尝屏忧愁不平气一寓笔所骋颇怪浮屠人视身如丘井顔然寄淡泊谁与发豪猛正谓此一叚文意也】然吾闻浮屠人善幻多技能【善或从阁本作喜　今按善幻説已见第四巻酬崔少府诗】闲如通其术则吾不能知矣【闲下或有师字方云此篇用意皆本于庄子所称宋元君画图有一史后至觧衣槃礴羸郭注云内足者神闲而意定又云王彦法谓退之此数语乃深得祖师向上休歇一路其见处胜裴休逺甚　今按韩公本意但谓人必有不平之心鬰积之久而后发之则其气勇决而伎必棈今高闲既无是心则其为伎宜其溃败委靡而不能竒但恐其善幻多伎则不可知耳此自韩公所见非如画史祖师之説也】
　　送殷员外序【一作殷侑员外使回鹘序元和十二年也据传诏侑副宗正少卿李孝诚使回鹘可汗骄甚侑不为屈虏责其倨侑曰可汗唐壻欲坐屈使者拜乃可汗无礼非使臣倨也虏惮其言不敢逼还迁虞部员外即皆与序合惟年次稍先后当以序为正】
　　唐受天命为天子凡四方万国【阁杭无万字非是】不问海内外无小大咸臣顺于朝【杭本无字字非是】时节贡水土百物大者特来小者附集元和睿圣文武皇帝既嗣位【宪宗元和三年正月上此尊号】悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节往赐君长告之朕意又选学有经法通知时事者一人与之为贰【法或作术】由是殷侯侑自太常博士迁尚书虞部员外郎兼侍御史朱衣象笏承命以行【杭本无命字非是】朝之大夫莫不出饯酒半右庶子韩愈执盏言曰【元和十一年五月公为太子右庶子】殷大夫【或作殷侯】今人适数百里出门惘惘有离别可怜之色持被入直三省【特或作襆入直三省洪庆善谓唐无三省持被入直当为句絶三息暂反省息井切朱新仲云唐以侍中两令为三省长官张籍寄白舎人诗三省比年名望重説者以唐无三省非也若不言三省不知入直何所以上下文考之朱説为长】丁宁顾婢子语刺刺不能休【刺刺方云洪庆善云刺音虑达切樊泽之云刺七迹切若如洪读则当以戾为义顾婢子语何戾耶潘岳阁道謡和峤刺促不得休语意皆同此当以七迹切为正】今子使万里外国独无几微出于言面岂不眞知轻重大丈夫哉丞相以子应诏眞诚知人【下或有矣字】士不通经果不足用于是相属为诗以道其行云
　　送杨少尹序【一有巨源二字新旧史无传艺文志云字景山贞元五年第进士以能诗名尝有三刀梦益州一箭取辽城之句白乐天赠诗云早闻一箭取辽城以此诗遂知名既引年去命为其都少尹盖公河中人即其乡也张籍有诗送云官为本府当身荣因得还乡任野情意盖指此二疏事见前汉此序长庆中公为吏部侍郎时作故序谓余忝在公卿后云】
　　昔疏广受二子以年老一朝辞位而去【疏或作疎汉书作疏　今按疏正字疎俗体也】于时公卿设供张祖道都门外【张或作帐谓供具张设也音竹亮切公送石序张上东门只用张字况二疏本传自可考汉书如高祖留沛张饮黥布传张御食饮皆谓张设也】车数百两道路观者多叹息泣下共言其贤汉史旣传其事而后世工画者又图其迹至今照人耳目赫赫若前日事国子司业杨君巨源方以能诗训后进【因话録云杨巨源在元和中诗韵不为新语体律务实工夫颇深以高文为诸生所宗】一旦以年满七十【或无一旦二字】亦白丞相去归其乡世常説古今人不相及今杨与二疏其意岂异也【及阁杭本作古及上或别有方字其意岂异也或作岂其异意邪皆非是】予沗在公卿后遇病不能出不知杨侯去时城门外送者几人车几两马几疋【或无几人字疋或作驷】道边观者亦有叹息知其为贤以否【以与通用】而太史氏又能张大其事为传继二疏踪迹否【阁本无踪迹否三字非是或但无否字亦非】不落莫否见今世无工画者而画与不画固不论也然吾闻杨侯之去丞相有爱而惜之者【惜下阁本本无之字】白以为其都少尹【白或作署或无白字】不絶其禄又为歌诗以劝之京师之长于诗者亦属而和之又不知当时二疏之去有是事否古今人同不同未可知也【不下或无同字】中世士大夫以官为家罢则无所于归【或无于字非是】杨侯始冠举于其乡歌鹿鸣而来也【乡或作家】今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法古之所谓乡先生没而可祭于社者其在斯人欤其在斯人欤【二语阁杭本皆无在字】
　　送权秀才序【公时佐汴州权自汴举进士京师送以此序】
　　伯乐之廐多良马【孙阳字伯乐秦穆公时人也事见战国防】卞和之匮多美玉【卞和献玉事见韩非子】卓荦瓌怪之士【怪或作竒】宜乎游于大人君子之门也相国陇西公旣平汴州【西下或有董字贞元十二年七月以陇西公董晋为宣武军节度使平汴州之乱】天子命御史大夫呉县男为军司马【县或作郡非也董晋祭文石本可考下同是年八月以汴州刺史御史大夫呉县男陆长源为节度行军司马使】门下之士权生实从之来【下或有观字】权生之貎固若常人耳其文辞引物连类穷情尽变宫商相宣合石谐和【和方从阁杭蜀死作声云晋范啓谓孙绰天台山赋曰恐此金石非中宫商故文章以谐声为尚公进平淮西表曰丛杂乖戾律吕失次亦谓此也　今按谐和即谓其声之和耳若作谐声却犯本字而语意亦不活方詋非是】寂寥乎短章舂容乎大篇如是者阅之累日而无穷焉【阅或作闻】愈常观于皇都每年贡士至千余人或与之游或得其文若权生者百无一二焉如是而将进于明有司重之以呉县之知其果有成哉于是咸赋诗以赠之
　　送湖南李正字序【或作送李础判官正字归湖南础之父仁钧也贞元十九年登进士第元和初为秘书省正字湖南观察推官公分司东都础自湖南请告来觐其父于其还公以诗及序送之诗见第四巻末】
　　贞元中愈从太傅陇西公平汴州【贞元十二年七月以董晋镇宣武】李生之尊府以侍御史管汴之盐铁【府或作父】日为酒杀羊享宾客李生则尚与其弟学读书习文辞以举进士为业愈于太傅府年最少故得交李生父子闲公薨军乱军司马从事皆死【贞元十五年二月晋卒军乱杀行军司马陆长源判官孟叔度等】侍御亦被谗为民日南【日或作由仁钧以谗流交州】其后五年愈又贬阳山令今愈以都官郎守东都省【官下或有员外字王下或有府字此谓东都盖李亦分司也】侍御自衡州刺史为亲王长史亦留此掌其府事【亦留此或无亦此二字留作収皆非是】李生自湖南从事请告来觐于时太傅府之士惟愈与河南司録周君独存【周君名君巢时为河南府司録叅军君下或有巢字】其外则李氏父子相与为四人【外下或无则字子下或无相字】离十三年【时元和六年自贞元巳卯至元和庚寅才十二年耳此言十三年岂退之与础别在戊寅嵗乎】幸而集处得燕而举一觞相属此天也非人力也侍御与周君于今为先辈成德【成或作盛】李生温然为君子【李上或有若字】有诗八百篇传咏于时惟愈也业不益进行不加修顾惟未死耳往拜侍御谒周君抵李生退未尝不发媿也【或无退字】往时侍御有无尽费于朋友及今则又不忍其三族之寒饥聚而舘之疏逺毕至【寒饥或作饥寒至文苑作在　今按在乃至字之误书史多互用者如此则当作至而治道不至多言不至学古兵法之类以他书所引考之却当作在也】禄不足以养【下或有为字】李生虽欲不从事于外其势不可得已也【巳或作止】重李生之还者皆为诗愈最故故又为序云【或作序之或作之序】
　　送石处士序【或有赴河阳参谋字谋或作谟或有诗字洪字濬川洛阳人罢黄州録事参军退居于洛十年不仕及是为河阳参谋欧公云洪始终无无称而名重一时以尝为退之称道耳洪之河阳幕府之明年召为京兆昭应尉集贤校理又明年六月卒于是公志其墓】
　　河阳军节度御史大夫乌公为节度之三月【元和五年四月诏用乌公重裔为河阳军节度使御史大夫治孟州其曰节度之三月则是嵗六七月闲也】求士于从事之贤者有荐石先生者公曰先生何如曰先生居嵩邙瀍谷之闲【嵩邙山名瀍谷水名皆在洛阳之境谷即涧水书云卜涧水东是也后改名涧】冬一裘夏一葛食朝夕饭一盂蔬一盘【或无食字】人与之钱则辞请与出游未尝以事辞劝之仕不应【事辞或作事免不上或有则字】坐一室左右图书与之语道理辨古今事当否论人高下事后当成败若河决下流而东注若驷马驾轻车就熟路而王良造父为之先后也若烛照数计而卜也【东上或无而字或幷无下流而东注五字熟或作夷卜或作兆】大夫曰先生有以自老无求于人其肯为某来邪从事曰大夫文武忠孝求士为国不私于家【或作为家】方今冦聚于恒师环其疆【元和四年三月成德军节度王士真卒其子承宗叛十二月诏吐突承璀率诸道兵讨之地理志鎭州恒山郡本恒州天寳元年更名镇成徳军所治也】农不耕收【收蜀本作牧】财粟殚亡吾所处地归输之涂【归阁抗本作师　今按当从诸本作归而读作馈谓漕运也】治法征谋宜有所出【所出阁杭本作主出】先生仁且勇若以义请而彊委重焉其何説之辞于是譔书词具马币卜日以授使者求先生之庐而请焉先生不告于妻子不谋于朋友【朋友阁杭本作其朋】冠带出见客拜受书礼于门内宵则沭浴戒行事【或无则字事或作李】载书册问道所由告行于常所来往晨则毕至张上东门外【张下或有筵于二字或只有别字】酒三行且起有执爵而言者曰大夫眞能以义取人先生眞能以道自任决去就为先生别【眞阁作其非是方从阁杭本无为先生别以下十二字　　今按此阁杭本由有二去就字而脱其中字遂使下句全无文理方以之误矣】又酌而祝曰凡去就出处何常惟义之归遂以为先生寿又酌而祝曰使大夫恒无变其初无务富其家而饥其师无甘受佞人而外敬正士无味于谄言惟先生是听以能有成功保天子之宠命【或无敬字谄或作诤皆非是或无是字】又祝曰使先生无图利于大夫而私便其身【图阁本作固】先生起拜祝辞曰敢不敬蚤夜以求从祝规【不下或有只字】于是东都之人士咸知大夫与先生果能相与以有成也遂各为歌诗六韵退愈为之序云【退或作遣蜀本云送诗元本具于此今附第四巻末】
　　送温处士赴河阳军序【温造字简舆大雅之五世孙文宗朝终礼部尚书公前年送石洪今又送造二生皆东都处士之秀者公时为河南令】
　　伯乐一过冀北之野而马羣遂空夫冀北马多天下【多下或有于字】伯乐虽善知马安能空其羣邪【能下或有遂字】解之者曰吾所谓空非无马也无良马也伯乐知马遇其良輙取之羣无留良焉茍无良虽谓无马不为虚语矣【茍无下或有留其二字虽下阁杭本无谓字】东都固士大夫之冀比也恃才能深藏而不市者【恃或作懐市或作贾】洛之北涯曰石生【石洪也】其南涯曰温生【即造也二处士皆居洛阳南北之涯即赠卢仝诗所谓水北山人水南山人是也】大夫乌公以鈇钺鎭河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多才士朝取一人焉拔其尤暮取一人焉拔其尤自居守河南尹以及百司之执事【居守谓东都留守郑余庆】与吾辈二县之大夫【东都郭下二邑洛阳河南也】政有所不通事有所可疑奚所谘而处焉【谘或作咨处或作取】士大夫之去位而巷处者谁与嬉游小子后生于何考德而问业焉搢绅之东西行过是都者无所礼于其庐若是而称曰大夫乌公一鎭河阳而东都处士之庐无人焉岂不可也夫南面而听天下其所托重而恃力者惟相与将耳相为天子得人于朝廷【或无朝字】将为天子得文武士于幕下求内外无治不可得也【阁杭蜀本无内外二字或作内外求无理皆非是】愈縻于兹不能自引去【或无自字】资二生以待老今皆为有力者夺之其何能无介然于懐邪【阁杭本无之字】生既至【或无至字】拜公于军门其为吾以前所称为天下贺【其或作具】以后所称为吾致私怨于尽取也留守相公首为四韵诗歌其事愈因推其意而序之【或作焉】
　　送郑尚书序【郑权汴州开封人贞元六年举进士第】
　　岭之南其州七十其二十二隶岭南节度府其四十余分四府【通典曰岭南五府经略使治广州领州二十二邕管经略使治邕州领州十三容管经略使治容州领州十四佳管经略使治桂州领州十四镇南经略使安南都防府治交州领州十一至德元年升五府经略使为岭南节度使】府各置帅然独岭南节度为大府大府始至【阁杭本无下大府字】四府必使其佐啓问起居谢守地不得即贺以为礼嵗时必遣贺问致水土物大府帅或道过其府府帅必戎服左握刀右属弓矢帕首袴鞾迎郊【郊上或有于字　帕莫辖切鞾许戈切】及既至大府帅先入据馆【或无先字】帅守屏【必郢切】若将趋入拜庭之为者大府与之为让至一再【一下或更有至字】乃敢改服以宾主见适位执爵皆兴拜不许乃止防若小侯之事大国有大事谘而后行【谘或作咨】隶府之州离府逺者至三千里悬隔山海使必数月而后能至蛮夷悍轻易怨以变其南州皆岸大海多洲岛颿风一日踔数千里【颿与防同颿或作飘踔音逴乂勑敎切】漫澜不见踪迹控御失所依险阻结党仇【或作仇党】机毒矢以待将吏【或无将字】撞搪呼号以相和应蜂屯蚁杂不可爬梳【或作把疏】好则人怒则兽故常薄其征入简节而疎目时有所遗漏不究切之长养以儿子至纷不可治乃草薙而禽狝之【薙音雉芟也狝息浅切】尽根株痛断乃止其海外杂国若躭浮罗流求毛人夷亶之州【或作洲】林邑扶南眞腊于陀利之属【躭浮罗国流求国毛人国夷州亶州林邑国扶南国真腊国皆海外蛮夷之国云林邑一曰环玉在交州南海行三千里眞腊一曰吉蔑在林邑西北去京师三万七千里　躭音耽】东南际天地以万数或时候风潮朝贡蛮胡贾人【胡或作夷】舶交海中若岭南帅得其人则一边尽治不相冦盗贼杀无风鱼之灾水旱疠毒之患外国之货日至珠香象犀玳瑁竒物溢于中国不可胜用故选帅常重于他鎭非有文武威风知大体可畏信者则不幸往往有事长庆三年四月以工部尚书郑公为刑部尚书兼御史大夫往践其任【长庆三年四月权为岭南节度使】郑公尝以节鎭襄阳【尝或作常元和十一年七月权为山南东道节度使】又帅沧景德棣【十三年四月权为德州刺史德棣沧景节度使】歴河南尹华州刺史【初权自河南尹帅山南东道为华州刺史】皆有功德可称道入朝为金吾将军散骑常侍【元和十四年十一月权为右金吾卫大将军充左街使穆宗即位改左散骑常侍】工部侍郎尚书【长庆元年权自河南尹入为工部侍郎二年十月迁本曹尚书】家属百人无数亩之宅僦屋以居可谓贵而能贫为仁者不富之效也【贵而能贫此左氏襄二十二年语权本传云用度豪侈复与此异何邪　今按通监权家多姬妄禄薄不能赡因李训于王守澄求节镇得广州此语盖讥之也】及是命朝廷莫不悦将行公卿大夫士茍能诗者咸相率为诗以美朝政以慰公南行之思韵必以来字者所以祝公成政而来归疾也【祝上或无以字或祝下有使字】
　　送水陆运使韩侍御归所治序【考食货志宪宗用李綘议以韩重华为振武京西营田和籴水陆运使振武乃单于大都防府故地后改名振武重华后名约预甘露之祸洪谓唐志无所考非也今按汉书王尊传有治所字此所治字当乙】
　　六年冬振武军吏走驿马诣阙告饥公卿廷议以转运使不得其人【或无转字】宜选才干之士往换之吾族子重华适当其任【元和六年四月以卢坦为戸部侍郎判度支曽振武告饥时薛謇为代北水陆运使坦以重华代謇也】至则出赃罪吏九百余人脱其桎梏给耒耜与牛使耕其傍便近地以偿所负释其粟之在吏者四十万斛不徴吏得去罪死假种粮齿平人有以自效莫不涕泣感奋相率尽力以奉其令而又为之奔走经营【为下或无之字】相原隰之宜指授方法故连二嵗大熟吏得尽偿其所亡失四十万斛者而私其赢余【私其下或有有字其或作有皆非是】得以苏息军不复饥君曰此未足为天子言请益募人为十五屯屯置百三十人而种百顷令各就高为堡东起振武转而西过云州界极于中受降城出入河山之际【或作险】六百余里屯堡相望冦来不能为暴人得肆耕其中少可以罢漕挽之费朝廷从其议秋果倍收嵗省度支钱千三百万八年诏拜殿中侍御史锡服朱银【或作朱金银绯唐五品服】其冬来朝奏曰得益开田四千顷则尽可以给塞下五城矣【五城东西中三受防坡朔方振武二军也】田五千顷法当用人七千臣令吏于无事时督习弓矢为战守备因可以制虏庶几所谓兵农兼事务一而两得者也【或无几字务一或作一务雨得或作得雨】大臣方持其议【八年冬重华入朝防宰相李綘已罢后宰相恃其议而止语见食货志志所载营田事大扺与公此序相表里】吾以为边军皆不知耕作开口望哺有司常僦人以车船自他郡往输乗沙逆河逺者数千里人畜死蹄踵交道费不可胜计中国坐耗【坐耗或作坐见耗虚或作坐耗虚今从阁杭本定】而边吏恒苦食不继今君所请田皆故秦汉时郡县地其课绩又已验白若从其言其利未可遽以一二数也今天子方举羣防以收太平之功宁使士有不尽用之叹怀竒见而不得施设也君又何忧而中台士大夫亦同言侍御韩君前领三县纪纲二州奏课常为天下第一行其计于边其功烈又赫赫如此使尽用其策西北边故所没地可指期而有也闻其归皆相勉为诗以推大之而属余为序
　　送郑十校理序【旧史云郑余庆之子瀚本名涵以文宗藩邸时名同改名瀚贞元十年举进士以父谪官累年不仕自秘书省校书郎迁洛阳尉充集贤院修撰改长安尉集贤校理公以元和四年六月为都官员外郎分司东都涵求告来宁公于其行作是序以送之盖五年春也故有归骑春衫薄之句】
　　秘书御府也天子犹以为外且逺不得朝夕视始更聚书集贤殿别置校雠官曰学士曰校理【士下或无曰字】常以宠丞相为大学士【开元十三年改集仙殿为集贤殿聚四部书其中置修撰校理官五品以上为学士六品以下为直学士以宰相张説为大学士】其他学士皆达官也校理则用天下之名能文学者茍在选不计其秩次惟所用之【名下或有士字又或有而字】由是集贤之书盛积尽秘书所有不能处其半书日益多官日益重四年郑生涵始以长安尉选为校理【为一作授】人皆曰是宰相子能防俭守教训好古义施于文辞者如是而在选公卿大夫家之子弟其劝耳矣【家下或有选字非是】愈为博士也始事相公于祭酒分教东都生也事相公于东太学今为于都官也又事相公于居守【居上或无于字按旧史元和元年郑余庆罢相为太子宾客迁国子祭酒冬十一月庚戌迁河南尹三年夏六月甲戌自河南尹拜东都留守六年十月除吏部尚书唐制东都置六馆学与京师同故掌其职者谓之分教而旧史又云愈始举进士投文于公卿闻故相郑余庆为之延誉由是知名于时】三为属吏经时五年观道德于前后听教诲于左右可谓亲薫而炙之矣【或无后字炙之石切】　其高大逺密者不敢隐度论也其勤巳而务博施以巳之有欲人之能不知古君子何如耳【或无耳字或作尔】今生始进仕获重语于天下而慊慊若不足真能守其家法矣其在门者可进贺也【门下或有下字】求告来宁【涵以元和四年为校理五年宁亲东都时余庆为东都留守】朝夕侍侧东都士大夫不得见其面于其行日分司吏与留守之从事【司下或有字】窃载酒肴席定鼎门外【古今地名曰河南有鼎门九鼎所定也即成王定鼎于郏鄏之所】盛宾客以饯之既醉各为诗五韵且属愈为序
　　诗【洛　诗下或有曰字注字　洛上或有得字】
　　相公倦台鼎分正新邑洛【正或作政】才子富文华校雠天禄阁寿觞佳节过归骑春衫薄【衫或作和】鸟弄正交加杨花共纷泊亲交谁不羡去去翔寥廓【亲交或作交亲】
　　韦侍讲盛山十二诗序【讲或作御或作盛山唱和诗序唐史韦处厚字德载京兆万年人中进士第又擢才识兼茂科贤良异等宪宗时歴考功员外郎坐与宰相韦贯之善出为开州刺史穆宗立为翰林侍读学士再迁中书舍人文宗时为相初在开州有盛山诗十二篇一宿云亭二隐月岫三茶岭四梅溪五流杯渠六盘石磴七桃鳿八竹嵓九琵琶台十胡卢沼十一绣衣石塌十二上士瓶泉盛山开州也开州随巴东郡之盛山县武德元年改为开州】
　　韦侯昔以考功副郎守盛山人谓韦侯美士考功显曹盛山僻郡夺所宜处纳之恶地以枉其材韦侯将怨且不释矣或曰不然夫得利则跃跃以喜不利则戚戚以泣【跃跃閤杭本无下跃字以下句偶之非是不利不下或有得字】若不可生者岂韦侯谓哉【谓哉上或有之字】韦侯读六艺之文以探周公孔子之意【艺下或无之字探杭作深子下或无之字皆非是】又妙能为辞章可谓儒者夫儒者之于患难茍非其自取之其拒而不受于怀也若筑河堤以障屋霤其容而消之也若水之于海氷之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之闲哉未几果有以韦侯所为十二诗遗余者其意方且以入谿谷【或无方字】上岩石追逐云月不足日为事读而歌咏之【歌咏或作咏歌】令人欲弃百事往而与之游不知其出于巴东以属朐防也【朐防说文虫名汉中有朐防县地下湿多此虫因以为名朐从肉句声考其义当作润蠢唐书音蠢闰刘禹锡音屈忍汉书朐音劬通典曰开州汉之朐防地也】于时应而和者凡十人【樊谓考下文只六人一曰和者十人而时集闷下者六人耳】及此年韦侯为中书舍人侍讲六经禁中【诸本作及此年阁本作明年杭本作时年谓此时之年也韦以元和十一年刺盛山韩以长庆二年作序阁本作明年由时字讹也　今按作明年则非实作时年则不词当从诸本作及此年则无可疑矣诸本禁中下有名处厚字元和十五年三月处厚以侍讲学士讲诗闗睢书洪范于太液亭长庆二年四月为中书舍人】和者通州元司马为宰相【元和十年三月稹为通州司马长庆二年二月同平章事】洋州许使君为京兆忠州白使君为中书舍人【元和十三年十二月居易为忠州刺史长爱元年十二月为中书舍人】李使君为谏议大夫【景俭字寛中元和中为忠州刺史长庆元年八月为諌议大夫不言某州使君者连上忠州文也泽之云景险时为楚州疑有脱误】黔府严中丞为秘书监【元和十四年二月以商州刺史严暮为黔中观察使长庆元年入为秘书卒】温司马为起居舍人【温造时为武陵司马今诸本皆亡州名亦疑脱误】皆集阙下【和者下六人诸本亦各书其名云元司马名稹许使君名康佐白使君居易李使君景俭严中丞武温司马造方以阁杭本并上文名处厚共删十四字云蜀本侧书稹康佐居易景俭造五名独严不书其名今考严谓严謩时为秘书监乐天集有制词可考诸本改作严武蜀本又作少监皆非也李景俭自楚州召还温造自朗州召还今皆不着其郡亦阙文也】于是盛山十二诗与其和者【山下或有之字】大行于时聮为大巻家有之焉慕而为者将日益多则分为别巻韦侯俾余题其首
　　石鼎聮句诗句【阁杭无此篇洪庆善曰张文潜本校与诸本特异盖原于蔡文忠也然増损太多不知得于何本今姑以杭蜀本为正　今按张本多可取当附见以备参考　洪兴祖云石鼎聮句诗或云皆退之所作如毛頴传以文滑稽耳轩辕寓公姓弥明寓公名侯喜师服皆其弟子也余曰不然公与诸子嘲戯见于诗者多矣皇甫湜不能诗则曰掎摭粪壤间孟郊思苦则曰肠肚镇煎煼樊宗师语澁则曰辞悭义卓阔止于是矣不应讥诮轻薄如是之甚也且序云衡山道士轩辕弥明貌极丑白须黒面长颈而高结喉中又作楚语年九十余此岂亦退之自谓邪予同年李道立云尝见唐人所作贾岛碣云石鼎聨句所称轩辕弥明即君也岛范阳人弥明衡山人岛本浮屠而弥明道士附防之妄无可信者独仙传拾遗有弥明传虽祖述退之之语亦亦有是人矣聨句若以为公作则若出一口矣今读其刘侯句不及弥明逺甚何至是邪盖闻君子损巳以成人之美未闻抑人以取胜也其曰吾不解世俗书见孔武仲杂记】
　　元和七年十二月四日衡山道士轩辕弥明自衡下来【下或作山】旧与刘师服进士衡湘中相识将过太白知师服在京夜抵其居宿【知下师服张本作刘或无夜字】有校书郎侯喜新有能诗声夜与刘説诗弥明在其侧貎极丑白须黒面长颈而高结喉中又作楚语【蔡张本皆作长颈而结喉无高与中字唐子西曰结古髻字也高结当句断汉陆贾传尉佗魁结顔曰读为椎髻云一撮之髻其形如椎高结语原此今按古语自有城中好高结不必引椎结也但道士之首加冠不作椎结读结为髻而以喉属下句者虽有据而非是盖长颈故见其结喉之高而此高结喉中又作楚语也不然则当从蔡张本删高中二字】喜视之若无人弥明忽轩衣张眉指鑪中石鼎谓喜曰子云能诗能与我赋此乎【云或作之又无能诗二字非是】刘徃见衡湘闲人説云年九十余矣【张本年上有其字无矣字】解捕逐物拘囚蛟螭虎豹不知其实能否也【方无解字解张作能拘囚张作罔两不上方有然字而无其字或无否字】见其老颇貎敬之不知其有文也闻此説大喜即援笔题其首两句【张无説字即方作既】次传于喜喜踊跃即缀其下云云【于下两喜字张本并作侯方无下字】道士哑然笑曰【哑乌格切】子诗如是而已乎即袖手竦肩倚北墙坐【袖杭蜀本作抽倚或作旁或无坐字】谓刘曰吾不解世俗书子为我书【解或作能后同子为上或有弟字我书下有吾句字】因高吟曰龙头缩菌蠢豕腹涨彭亨初不似经意【不似张本作似非疑当乙作似不】诗防有似讥喜二子相顾慙骇【二子张作二人】欲以多穷之即又为而传之喜喜思益苦【或无思字】务欲压道士每营度欲出口吻【或无欲字】声鸣益悲操笔欲书【张作而书】将下复止竟亦不能竒也毕即传道士道士高踞大唱曰刘把笔吾诗云云【或无诗字张本作刘进士把笔则又高吟云云】其不用意而功益竒【此从张本下四字或作益切竒出非是或疑其当作若】不可附説语皆侵刘侯【或无侯字】喜益忌之刘与侯皆已赋十余韵弥明应之如响皆頴脱含讥讽夜尽三更二子思竭不能续因起谢曰尊师非世人也某伏矣愿为弟子不敢更论诗【夜尽三更诸本在不能续之下下更有一子二字此从张本方从杭蜀本文粹无益忌至讥讽二十四字从思竭不能续五字但有喜字属上句又尽作益二子二字下便连因起谢张本又以尽为盖而一本并无尽益盖三字　今按方本简严诸本重复然简严者似于事理有所未尽而重复者乃得见其曲折之详但今恐有漏落故且从诸本及张本而方本固在其中但方本语侵刘喜刘既书姓喜不当独书名恐刘下本有侯字而下文别有喜字之误也诸本喜益忌之之下复云刘与侯皆已赋千余韵语亦太冗张本夜尽三更四字属于含讥讽之下固善然似不若移于喜益忌之之下此皆未敢自以为然读者详之　非世人也或无世人或作非世人能出也张本某下有等字伏或作服】道士奋曰【奋下或有髯字或有目字或有然字　今按恐或有髯字】不然章不可以不成也又谓刘曰把笔来吾与汝就之【或无来字或无吾与汝就之五字】即又唱出四十字为八句书讫使读读毕谓二子曰章不巳就乎二子齐应曰就矣【张无即字出或作书非是讫使方作止即下读字张本作之属上句方无不字】道士曰此皆不足与语【此或作子】此宁为文邪吾就子所能而作耳【就下或无子字作下或有之字耳或作矣】非吾之所学于师而能者也吾所能者子皆不足以闻也独文乎哉吾语亦不当闻也【吾所能或作吾所闻语下张本有子字】吾闭口矣二子大惧皆起立牀下拜曰【张无皆字】不敢他有问也愿闻一言而已先生称吾不解人闲书敢问解何书请闻此而巳道士寂然若无闻也【方无敢问解何书五字请闻下十三字张本但存寂然二字无十一字】累问不应二子不自得即退就座道士倚墙睡鼻息如雷鸣二子怛然失色不敢喘【喘上张本有少字】斯须曙鼔动咚咚【音彤】二子亦困遂坐睡【或无遂坐睡三字】及觉日已上惊顾覔道士不见【上张本作出方无惊字】即问童奴奴曰【童张本作僮奴曰上张有僮字】天且明道士起出门若将便旋然奴怪久不返即出到门覔无有也【张无到门字覔下有之字】二子惊惋自责若有失者闲遂诣余言余不能识其何道士也尝闻有隐君子弥明岂其人耶韩愈序
  </div>
  <div class="pagination">
   <a href="东雅堂昌黎集注_page13.html">
    上一页
   </a>
   <span>
    ...
   </span>
   <a href="东雅堂昌黎集注_page9.html">
    9
   </a>
   <a href="东雅堂昌黎集注_page10.html">
    10
   </a>
   <a href="东雅堂昌黎集注_page11.html">
    11
   </a>
   <a href="东雅堂昌黎集注_page12.html">
    12
   </a>
   <a href="东雅堂昌黎集注_page13.html">
    13
   </a>
   <span class="current-page">
    14
   </span>
   <a href="东雅堂昌黎集注_page15.html">
    15
   </a>
   <a href="东雅堂昌黎集注_page16.html">
    16
   </a>
   <a href="东雅堂昌黎集注_page17.html">
    17
   </a>
   <a href="东雅堂昌黎集注_page18.html">
    18
   </a>
   <a href="东雅堂昌黎集注_page19.html">
    19
   </a>
   <span>
    ...
   </span>
   <a href="东雅堂昌黎集注_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
