<!DOCTYPE html>
<html>
<head>
    <meta charset="UTF-8">
    <title>曹子建文集 - 第 13 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曹子建文集 - 第 13 页/共 15 页</h1>
    <div class="content">

《遗句》 
    如彼翰鸟，或飞戾天。《善哉行》
    复为时所拘，羁绁作微臣。《天地篇》
    长者赐颜色，泰山可动移。《艳歌行》
    巢、许蔑四海，商贾争一钱。《乐府歌》
    齐讴楚舞纷纷，歌声上彻青云。《历九秋妾薄命行》
    夏节纯和天清凉，百草滋植舒兰芳。《艳歌行》
    日匿景兮天微阴，经迥路兮造北林。《离友诗》
    膏木谁为容，明镜暗不治。《七哀诗》
    人远精神近，寤寐梦容光。《离别诗》
    一顾千金重，何必珠玉贱。


《陈思王传》 
    陈思王植，字子建。年十馀岁，诵读《诗》、《论》及辞赋数十万言，善属文。太祖尝视其文，谓植曰：“汝倩人邪?”植跪曰；“言出为论，下笔成章，顾当面试，奈何倩人?”时邺铜爵台新成，祖诸太悉将子登台，使各为赋。植援笔立成，可观，太祖甚异之。性简易，不治威仪。舆马服饰，不尚华丽。每进见难问，应声而对，特见宠爱。建安十六年，封平原侯。十九年，徒封临菑侯。太祖征孙权，使植留守邺，戒之曰：“吾昔为顿丘令，年二十三。思此时所行，无悔于今。今汝年亦二十三矣，可不勉与！”植既以才见异，而丁仪、丁廙、杨修等为之羽翼。太祖狐疑，几为太子者数矣。而植任性而行，不自雕励，饮酒不节。文帝御之以术，矫情自饰，宫人左右，并为之说，故遂定为嗣。二十二年，增(植)[置]邑五千，并前万户。植尝乘车行驰道中，开司马门出。太祖大怒，公车令坐死。由是重诸侯科禁，而植宠日衰。太祖既虑始终之变，以杨修颇有才策，而又袁氏之甥也，于是以罪诛修。植益内不自安。二十四年，曹仁为关羽所围。太祖以植为南中郎将，行征虏将军，欲遣救仁，呼有所敕戒。植醉不能受命，于是悔而罢之。
    文帝即王位，诛丁仪、丁廙并其男口。植与诸侯并就国。黄初二年，监国谒者灌均希指，奏“植醉酒悖慢，劫胁使者”。有司请治罪，帝以太后故，贬爵安乡侯。其年改封鄄城侯。三年，立为鄄城王。邑二千五百户。四年，徙封雍丘王。其年，朝京都，上表献诗二篇。帝嘉其辞义，优诏答勉之。六年，帝东征，还过雍丘，幸植宫，增户五百。
    太和元年，徙封浚仪。二年，复还雍丘。植常自愤怨，抱利器而无所施，上疏求自试。(文见《求自试表》。此略)
    三年，徙封东阿。五年，复上疏求存问亲戚，因致其意(文见前《求通亲亲表》。此略)。诏报[曰：“盖教化所由，各有隆弊，非皆善始而恶终也，事使之然。故夫忠厚仁极草木，则《行苇》之诗作；恩泽衰薄，不亲九族，则《角弓》之章刺。今令诸国兄弟，情理简怠，妃妾之家，膏沐疏略，朕纵不能敦而睦之，王援古喻义备悉矣，何言精诚不足以感通哉?夫明贵贱，祟亲亲，礼贤良，顺少长，国之纲纪，本无禁固诸国通问之诏也，矫枉过正，下吏惧遣，以至于此耳。已敕有司，]如王所诉。”
植复上疏陈审举之义(文见前《陈审举表》此略)，帝辄优文答报。
    其年冬，诏诸王朝六年正月。其二月，以陈四县封植为陈王，邑三千五百户。植每欲求别见独谈，论及时政，幸冀试用，终不能得。既还，怅然绝望。时法制，待藩国既自峻迫，寮属皆贾竖下才，兵人给其残老，大数不过二百人。又植以前过，事事复减半，十一年中而三徙都，常汲汲无欢，遂发疾薨，时年四十一。遗令薄葬。以小子志，保家之主也，欲立之。初，植登鱼山，临东阿，喟然有终焉之心，遂营为墓。子志嗣，徙封济北王。景初中诏曰：“陈思王昔虽有过失，既克己慎行，以补前阙，且自少至终，篇籍不离于手，诚难能也。其收黄初中诸奏植罪状，公卿已下议(中书)尚书、秘书、[中书]三府、大鸿胪者皆削除之。撰录植前后所著赋颂诗铭杂论凡百馀篇，副藏内外。”志累增邑，并前九百九十户。


《上九尾狐表》
    黄初元年十一月二十三日于鄄城县北，见众狐数十首在后，大狐在中央，长七八尺，赤紫色，举头树尾，尾甚长大，林列有枝甚多。然后知九尾狐。斯诚圣王德政和气所应也。（严可均《全三国文》引《开元占经》一百十六)


《毁鄄城故殿令》 
    令：鄄城有故殿，名汉武帝殿。昔武帝好游行，或所幸处也。梁桷倾顿，栋宇零落。修之不成良宅，置之终于毁坏，故颇撤取，以备宫舍。余时获疾，望风乘虚，卒得恍惚，数日后瘳。而医巫妄说，以为武帝魂神，生兹疾病。此小人之无知，愚惑之甚者也。昔汤之隆也，则夏馆无馀迹；武之兴也，则殷台无遗基；周之亡也，则伊洛无只椽；秦之灭也，则阿房无尺梠。汉道衰则建章撤，灵帝崩则两宫燔。高祖之魂不能□未央，教明之神不能救德阳。天子之存也，必居名邦□土；则死有知，亦当逍遥于华都，留神于旧室。则甘泉通天之台，去阳九层之阁，足以绥神育灵。夫何恋于下县，而居灵于朽宅哉?以生谕死，则不然也，况于死者之无知乎!且圣帝明王顾宫阙之泰，苑囿之侈，有妨于时者，或省于惠人。况汉氏绝业，大魏龙兴，只人尺土，非复汉有。是以咸阳则魏之西都，伊洛为魏之东京，故夷朱雀而树阊阖，平德阳而建泰极，况下县腐殿为狐狸之窟藏者乎!今将撤坏，以修殿舍，恐无知之人，坐自生疑，故为此令，亦足以反惑而解迷焉！（严可均《全三国文》)


《禹庙赞序》 
    有禹祠，植移于其城，城本名杞城。(严可均《全三国文》)


《释疑论》 
    初谓道术，直呼愚民诈伪空言定矣!及见武皇帝试闭左慈等令断谷，近一月，而颜色不减，气力自若。常云可五十年不食。正尔，复何疑哉！令甘始以药含生鱼而煮之于沸脂中，其无药者，熟而可食；其衔药者，游戏终日，如在水中也。又以药粉桑以饲蚕，蚕乃到十月不老。又以住年药食鸡雏及新生犬子，皆止不复长。以还白药食犬，百日毛尽黑。乃知天下之事不可尽知，而以臆断之，不可任也。但恨不能专声色，专心以学长生之道耳。(丁晏《曹集诠评》)


《失题》 
    皇考建世业，余从征四方。栉风而沐雨，万里蒙露霜。剑戟不离手，铠甲为衣裳。(《太平御览》三百三十九)
  


《诘纣文》
    祟侯何功?乃用为辅。西伯何辜?囚之囹圄。囹圄既成，负土既盈，兴立炮烙，贼害忠贞。(严可均《全三国文》引《封氏闻见记》六)


《萤火论》 
    《诗》云：熠熠宵行。章句以为鬼火，或谓之磷。未为得也。天阴沈数雨，在于秋日，萤火夜飞之时也，故云宵行。然腐草木得湿而光，亦有明验，众说并为萤火，近得实也。（张文虎《舒艺室杂著》据《诗经·东山篇·正义》引补)


《列女传颂》 
    尚卑尊礼，来世作程。


《代刘勋妻王氏见出为诗》 
    人言去妇薄，去妇情更重。千里不唾井，况乃昔所奉。远望未为遥，踟蹰不得共。(校点按：此篇丁晏《曹集诠评》疑非植作)


《善哉行》 
    来日大难，口燥唇干。今日相乐，皆当喜欢。经历名山，芝草翩翩。仙人王乔，奉药一九。自惜袖短，内手知寒。愁无灵辙，以救赵宣。月没参横，北斗阑干。亲友在门，饥不及餐。欢日尚少，戚日苦多，以何忘忧，弹筝酒歌。淮南八公，要道不烦，参驾六龙，游戏云端。
    如彼翰鸟，或飞戾天。
 



《君子行》
    君子防未然，不处嫌疑间。瓜田不纳履，李下不整冠。叔嫂不亲授，长幼不并肩。和光得其柄，谦恭甚独难。周公下白屋，吐哺不及餐。一沐三握发，后世称圣贤。(《艺文类聚》四十一)


《悲命赋》 
    哀魂灵之飞扬。(《文选》江淹《别赋》李注)


《感时赋》 
    惟淫雨之永降，旷三旬而未晞。(《文选》鲍明远《苦热行》李注)


《宴乐赋》 
    神龟歌舞异俗，猿戏索上寻种。(《北堂书钞》一百十三)


《慰情赋》 
    黄初八年正月雨，而北风飘寒，园果堕冰，枝干摧折。(《北堂书钞》一百五十六)
  



《洛阳赋》
    狐貉穴于紫闼兮，茅莠生于禁闼。本至尊之攸居，□于今之可悲。(《北堂书钞》一百五十八)


《射雉赋》 
    暮春三月，宿麦盈野，野雉群飞。(《初学记》三)


《扇赋》 
    情骀验荡而外得，心悦豫而内安。增吴氏之姣好，发西子之玉颜。(《初学记》十九，《太平御览》三百八十一)
</div>
    <div class="pagination">
<a href="曹子建文集_page12.html">上一页</a><span>...</span><a href="曹子建文集_page8.html">8</a><a href="曹子建文集_page9.html">9</a><a href="曹子建文集_page10.html">10</a><a href="曹子建文集_page11.html">11</a><a href="曹子建文集_page12.html">12</a><span class="current-page">13</span><a href="曹子建文集_page14.html">14</a><a href="曹子建文集_page15.html">15</a><a href="曹子建文集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
