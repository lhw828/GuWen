<!DOCTYPE html>
<html>
<head>
    <meta charset="UTF-8">
    <title>李太白集注 - 第 3 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 3 页/共 36 页</h1>
    <div class="content">　　飞龙引二首【按乐府诗集飞龙引乃琴曲歌辞太白二篇皆借黄帝上升事为言乃逰仙诗也】
　　黄帝铸鼎于荆山錬丹砂丹砂成黄金骑龙飞上太清【缪本作飞去太上】家云愁海思令人嗟宫中防女顔如花飘然挥手淩紫霞从风纵体登鸾【一作銮】车登鸾车侍轩辕遨逰青天中其乐不可言【史记黄帝采首山铜铸鼎于荆山下鼎既成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯抜堕堕黄帝之弓百姓仰望黄帝既上天乃抱其弓与龙髯号故后世因名其处曰鼎湖其弓曰乌号李少君言上曰祠灶则致物致物而丹砂可化为黄金黄金成以为饮食器则益夀益夀而海中蓬莱仙者乃可见见之以封禅则不死黄帝是也黄帝九鼎神丹经乗云驾龙上下太清梁豫章王诗云悲海思徒揜抑抱朴子黄帝以千二百女升天鲍照诗合神丹戏紫房紫房防女弄明珰宋之问诗越女顔如花陆机诗轻举乗紫霞曹植洛神赋忽焉纵体以遨以嬉吕延济注纵体轻举之貌太平御览尺素诀曰太微天帝登白鸾之车驾黒羽之鳯史记黄帝者少典之子姓公孙名曰轩辕有土徳之瑞故号黄帝】
　　其二
　　鼎湖流水清且闲轩辕去时有弓劒古人传道留其间后宫婵娟多花顔乗鸾飞烟亦不还骑龙攀天造天闗造天闗闻天语屯【萧本作长】云河车载玉女载玉女过紫皇紫皇乃赐白所之药方后天而老凋三光下视瑶池见王母蛾眉萧飒如秋霜【通典农郡湖城县故曰胡汉武帝更为湖县有荆山黄帝铸鼎于荆山其下曰鼎湖即此也九域志陜州陜郡有鼎湖黄帝采首山之铜铸鼎于荆山之下帝升天因名其地史记正义括地志云湖水源出虢州湖城县南三十五里夸父山北流入河即鼎湖也闻者是水止而不动之意陆机诗惠心清且闲水经注黄帝崩惟弓剑存焉故世称黄帝仙矣韵防婵娟美好貌宋书尧梦攀天而上汉武内传上元夫人歌步之曲曰负笈造天闗借问太上家列子化人之宫出云雨之上而不知下之据望之若屯云焉此言屯云河车言车之多若屯云也楚辞建日月以为葢兮载玉女于后车吕氏春秋身好玉女髙诱注玉女好女也仙传多称侍女为玉女亦是此义谓其美如玉也沈约郊居赋降紫皇于天阙延二妃于湘渚太平御览秘要经曰太清九宫皆有僚属其最髙者称天皇紫皇玉皇古董逃行教敇凡吏受言采取神药若木端白兔长跪药虾蟆丸奉上陛下一玉柈服此药可得神仙拾遗记服之得道后天而老初学记日月星谓之三辰亦曰三光杨齐贤曰凋三光者言三光有时凋落而真身则常存也太平广记西王母所居宫室九层室紫翠丹房左带瑶池右环翠水司马相如大人赋吾乃今日覩西王母暠然白首戴胜而穴处所谓蛾眉萧飒如秋霜即白首之意嫌王母已有衰老之容以反明轩辕之后天而老也】天马歌【汉书武帝纪元鼎四年秋马生渥洼水中作天马之歌太初四年春贰师将军广利斩大宛王首获汗血马来作西极天马之歌胡震亨曰汉郊祀天马二歌皆以歌瑞应太白所拟则以马之老而见弃自况思蒙收赎似去翰林后所作】
　　天马来出月支【萧本作氏】窟背为虎文龙翼骨嘶青云振緑髪兰筋权竒走灭没腾昆仑歴西极四足无一蹶鸡鸣刷燕晡秣越神行电迈蹑恍惚【史记天子得乌孙马好名曰天马及得大宛汗血马益壮更名乌孙马曰西极名大宛马曰天马云郭璞山海经注月支国多好马史记正义万震南州志云大月支在天竺北可七千里地髙燥而逺国中骑乗常数十万匹城郭宫殿与大秦国同人民赤白色便习弓马土地所出及竒伟珍物被服鲜好天竺不及也外国称天下有三众中国为人众大秦为寳众月支为马众汉天马歌虎脊两化若应劭注马毛色如虎脊者有两也顔延年赭白马赋垂稍植髪李善注髪额上毛也陈琳为曹洪与魏文帝书整兰筋李善注相马经云一筋从中出谓之兰筋中者目上防如井字兰筋坚者千里吕向注兰筋马筋节坚者千里足也汉天马歌志俶傥精权竒赭白马赋精权竒兮张铣注权竒善行貌列子天下之马者若灭若没若亡若失若此者絶尘弭淮南子经纪山川蹈腾昆仑髙诱注腾上也昆仑山名在西北其髙万九千里汉天马歌天马徕从西极涉流沙九夷服説文蹶僵也赭白马赋旦刷幽燕昼秣荆越刘良注刷括也秣饲也幽燕北地名荆越南地名韵防晡日加申时也杜预左传注秣谷马也　晡音逋】天马呼飞龙【一作黄】趋目明长庚臆双鳬尾如流星首渇乌口喷红光汗沟珠【当作朱】曽陪时龙跃【萧本作蹑】天衢羁金络月照皇【一作星】都逸气棱淩九区白璧如山谁敢沽回头笑紫燕但觉尔辈愚【黄伯仁龙马颂耳如剡筩目象明星初学记长庚太白星也史记索隠韩诗云太白晨出东方为启明昏见西方为长庚齐民要术马胸欲直而出鳬间欲开望之如双鳬又曰双鳬欲大而上注飞鳬胸两边肉如鳬埤雅旧説相马擎头如鹰垂尾如彗后汉书作翻车渇乌施于桥西用洒南北郊路章怀太子注渇乌为曲筒以气引水上也此言马尾流转有似奔星马首昻矫状类渇乌即如彗如鹰之意齐民要术相马之法口中欲得红而有光又曰口中欲得色红白如火光为善材气多良且夀张率舞马赋露沫喷红沾汗流赭赭白马赋膺门沫赭汗沟走血李善注相马经云膺门欲开汗沟欲深孔融荐弥衡表龙跃天衢振翼云汉楚辞蹑天衢兮长驱王逸注衢路也説文羁马络头也庄子齐之以月题陆徳明注月题马额上当颅如月形者也赭白马赋雨权协月李善注相马经曰颊欲圆如悬璧因谓之双璧其盈满如月异相之表也黄伯仁龙马颂曰双璧似月曹植诗应防皇都赭白马赋罄九区而率顺李善注九区九服也沈约诗紫燕光陆离李善注尸子曰我得民而治则马有紫燕兰池吕延济注紫燕良马也　臆音益】天马奔恋君轩駷跃惊矫浮云翻万里足踯躅遥瞻阊阖门不逢寒风子谁采逸景孙【鲍照诗疲马恋君轩公羊传临南駷马而由乎孟氏何休注駷捶马衔走也汉天马歌天马来龙之媒逰阊阖观玉台应劭注阊阖天门也吕氏春秋古之善相马者寒风氏相口齿天下之良工也陆云与陆典书逸影之迹永絷幽防之坂　駷音耸】白云在青天丘陵逺崔嵬盐车上峻坂倒行逆施畏日晩伯乐翦拂中道遗少尽其力老弃之愿逢田子方恻然为我悲【一作思】虽有玉山禾不能疗苦【一作我】饥【缪本作肌】严霜五月凋桂枝伏枥衔寃摧两眉请君赎献穆天子犹堪弄影舞瑶池【王母謡白云在天丘陵自出战国策夫骥之齿至矣服盐车而上太行蹄申膝折尾湛胕溃漉汁洒地白汗交流外坂迁延负棘而不能上伯乐遭之下车攀而哭之解纻衣以羃之骥于是俛而喷仰而鸣声达于天若出金石者何也彼见伯乐之知巳也刘峻广絶交论曰翦拂使其长鸣正用此事翦拂谓修翦其毛鬛洗拭其尘垢史记伍子胥曰吾日暮涂逺吾故倒行而逆施之陆徳明庄子音义伯乐姓孙名阳善驭马石氏星经云伯乐天星名主典天马孙阳善驭故以为名韩诗外传田子方出见老马于道胃然有志焉以问于御者曰此何马也曰故公家畜也罢而不为用故出放也田子方曰少尽其力而老弃其身仁者不为也束帛而赎之穷士闻之知所归心矣鲍照诗诚不及青鸟逺食玉山禾张协七命琼山之禾李善注琼山禾即昆仑山之木禾山海经曰昆仑之上有木禾长五寻大五围韵防枥牛马皁也通作厯葢今之马槽也汉书马不伏厯不可以趋道顔师古注防厯谓伏槽厯而秣之也列子穆王肆意逺逰命驾八骏之乗驰驱千里遂賔于西王母觞于瑶池之上杨师道咏饮马诗清晨控龙马弄影出花林王融曲水诗序穆满八骏如舞瑶水之隂刘良注如舞谓马行貌　萧士赟曰此诗为逸羣絶伦之士不遇知巳者叹也】
　　行路难三首【乐府古题要解行路难备言世路艰难及离别伤悲之意多以君不见为首】
　　金樽清酒斗十千玉盘珍羞直万钱停杯投筯不能食拔劒四顾心茫然欲渡黄河冰塞川将登太行雪满山【一作暗天】闲来垂钓碧【一作坐】溪上忽复乗舟梦日边行路难行路难多岐路今安在长风破浪防有时直挂云帆济沧海【曹植诗美酒斗十千北史韩晋明好酒纵诞招饮賔客一席之费动至万钱犹恨俭率鲍照诗对案不能食拔劒击柱长叹息古诗四顾何茫然鲍照舞鹤赋冰塞长川雪满羣山太行山见明堂赋注宋书伊挚将应汤命梦乗船过日月之旁列子杨子之邻人亡羊既率其党又请杨子之竖追之杨子曰亡一羊何追者之众隣人曰多岐路宋书宗慤少时叔父炳问其志慤曰愿乗长风破万里浪马融广成颂张云帆施蜺帱释名随风张幔曰帆】
　　其二
　　大道如青天我独不得出羞逐长安社中儿赤鸡白狗【一作雉】赌梨栗弹劒作歌奏苦声曳裾王门不称情淮隂市井笑韩信汉朝公卿忌贾生君不见昔时燕家重郭隗拥篲折节无嫌猜剧辛乐毅感恩分输肝剖胆效英【一作俊】才昭王白骨萦蔓【萧本作烂】草谁人更扫黄金台行路难归去来【旧唐书京师秦之咸阳汉之长安也隋开皇二年自汉长安故城东南移二十里置新都今京师是也史记冯驩闻孟尝君好客蹑屩而见之孟尝君置传舍十日孟尝君问传舍长曰客何所为荅曰冯先生甚贫犹有一剑耳又蒯缑弹其剑而歌曰长铗归来乎食无鱼孟尝君迁之幸舍食有鱼矣五日又问传舍长荅曰客复弹剑而歌曰长铗归来乎出无舆孟尝君迁之代舍出入乗舆车矣五日孟尝君复问传舍长荅曰先生又尝弹剑而歌曰长铗归来乎无以为家孟尝君不悦汉书邹阳曰饰固陋之心则何王之门不可曳长乎史记韩信淮隂人淮隂屠中少年有侮信者曰若虽长大好带刀剑中情怯耳众辱之曰信能死刺我不能死出我胯下于是信熟视之俯出胯下蒲伏一市人皆笑信以为怯又史记天子议以为贾生任公卿之位绛灌东阳侯冯敬之属尽害之乃短贾生曰洛阳之人年少初学专欲擅权纷乱诸事于是天子后亦疏之不用其议又史记邹衍如燕燕昭王拥篲先驱索隠曰篲帚也为之扫地以衣袂拥帚而却行恐尘埃之及其长者所以为敬也战国策主折节以下其臣臣推体以下死士鲍彪注折节屈折肢节也江淹恨赋蔓草萦骨昭王郭隗及黄金台事俱见二巻注　隗音危篲音遂剧音极】
　　其三【此首一作古兴】
　　有耳莫洗颍川水有口莫食首阳蕨含光混世贵无名何用孤髙比云月吾观自古贤达人功成不退皆殒身子胥既弃吴江上屈原终投湘水濵陆机雄才岂自保李斯税驾苦不早华亭鹤唳讵可闻上蔡苍鹰何足道君不见呉中张翰称【一作真】达生秋风忽忆江东行且乐生前一杯酒何须身后千载名【髙士传许由耕于中岳颍水之阳箕山之下尧召为九州长由不欲闻之洗耳于颍水濵史记武王巳平殷乱天下宗周而伯夷叔齐耻之义不食周粟隠于首阳山采薇而食之索隠曰薇蕨也梁书阮孝绪传周徳虽兴夷齐不厌薇蕨汉道方盛黄绮无闷山林薇蕨本二草而古人亦多混称太白改以叶韵葢有自也吴越春秋吴王闻子胥之怨恨也乃使人赐属镂之剑子胥伏剑而死吴王取子胥尸盛以防夷之器投之于江中子胥因随流扬波依潮来往荡激崩岸拾遗记屈原以忠见斥隠于沅湘披榛茹草混同禽兽不交世务采栢实以和桂膏用养心神被王逼逐乃赴清泠之水楚人思慕谓之水仙其神逰于天河精灵时降湘浦晋书成都王颖起兵讨长沙王乂假陆机后将军河北大都督督北中郎将王粹冠军牵秀等诸军二十余万人战于鹿苑机军大败宦人孟玖谮机于颖言其有异志颖怒使秀宻收机机释戎服着白帢与秀相见神色自若既而叹曰华亭鹤唳岂可复闻乎遂遇害于军中世説注八王故事曰华亭吴由拳县郊外墅也有清泉茂林吴平后陆机兄弟共逰于此十余年语林曰机为河北都督闻警角之声谓孙丞曰闻此不如华亭鹤唳故临刑而有此叹説文唳鹤鸣也史记李斯为丞相长男由为三川守诸男皆尚秦公主女悉嫁秦诸公子李由告归咸阳李斯置酒于家百官长皆前为夀门庭车骑以千数李斯喟然叹曰吾闻之荀卿曰物禁太盛夫斯乃上蔡布衣闾巷黔首上不知其驽下遂迁擢至此当今人臣之位无居臣上者可谓富贵极矣物极则衰吾未知所税驾也索隠曰税驾犹解驾言休息也李斯言巳今日富贵已极未知向后吉凶止泊在何处也太平御览史记曰李斯临刑思牵黄犬臂苍鹰出上蔡东门不可得矣考今本史记李斯传中无臂苍鹰字而太白诗中屡用其事当另有所本晋书张翰字季鹰吴郡吴人也有清才善属文而纵任不拘齐王冏辟为大司马东曹掾冏时执权翰因见秋风起乃思吴中菰菜莼羮鲈鱼脍曰人生贵得适志何能羇宦数千里以要名爵乎遂命驾而归俄而冏败人皆谓之见机翰任心自适不求当世或谓之曰卿乃可纵适一时独不为身后名耶荅曰使我有身后名不如即时一杯酒时人贵其旷达唳音丽】
　　长相思【长相思本汉人诗中语古诗客从逺方来遗我一书札上言长相思下言久离别苏武诗生当复来归死当长相思李陵诗行人难久留各言长相思六朝始以名篇如陈后主长相思久相忆徐陵长相思望归难江总长相思久别离诸作并以长相思发端太白此篇正拟其格】
　　长相思在长安络纬秋啼金井阑【缪本作栏】微【一作凝】霜凄凄簟色寒孤灯不明【一作眠一作寐】思欲絶巻帷望月空长叹美人如花【一作佳期迢迢】隔云端上有青防之髙【萧本作长】天下有渌水之波澜天长路逺魂飞苦梦魂不到闗山难长相思摧心肝【吴均诗络纬井边啼古今注莎鸡一名促织一名络纬一名蟋蟀促织谓其鸣声如急织络纬谓其鸣声如纺绩也按今之所谓络纬似蚱蜢而大翅作声絶类纺绩秋夜露凉风冷鸣尤凄俗谓之纺绩娘非蟋蟀也或古今称谓不同欤金井阑井上阑干也古乐府多有玉牀金井之辞葢言其木石美丽价值金玉云耳宋玉神女赋炜乎如花温乎如玉枚乗诗美人在云端天路隔无期楚辞据青防而摅虹兮陈后主孙玚铭天长路逺地久云多欧阳建诗痛哭摧心肝】
　　上留田行【缪本少行字　按乐府诗集王僧防技録相和歌瑟调三十八曲有上留田行古今注上留田地名也其地人有父母死兄不字其孤弟者邻人为其弟作悲歌以风其兄故曰上留田太白所谓弟死不葬他人举铭旌之事与古今注所説不同岂别有异词之传闻抑于时实有斯事而借古题以咏新闻耶】
　　行至上留田孤坟何峥嵘积此万古恨春草不复生悲风四边来肠断白杨声借问谁家地埋没蒿里茔古老向予言言是上留田蓬科马鬛今巳平昔之弟死兄不葬他人于此举铭旌一鸟死百鸟鸣一兽走百兽惊桓【一作常】山之禽别离苦欲去回翔不能征田氏仓卒骨肉分青天白日摧紫荆交让【萧本作柯】之木本同形东枝顦顇西枝荣无心之物尚如此参商胡乃寻天兵孤竹延陵让国扬名髙风缅邈頽波激清尺布之谣塞耳不能聴【本草拾遗白杨北土极多人种墟墓间树大皮白古诗出郭门直视但见丘与坟白杨多悲风萧萧愁杀人七哀诗借问谁家坟古薤露歌蒿里谁家地汉书蒿里召兮郭门宏顔师古注蒿里死人里説文茔墓也贾山至言使其后世曽不得蓬颗蔽冢而托葬焉顔师古注颗谓土块蓬颗言块上生蓬者耳蓬科蓬颗义同礼记孔子之防有自燕来观者舍于子夏氏子夏曰昔夫子言之曰吾见封之若堂者矣见若防者矣见若覆夏屋者矣见若斧者矣从若斧者焉马鬛封之谓也正义曰子夏既道从若斧形恐燕人不识故举俗称马鬛封之谓也以语燕人马騣鬛之上其肉薄封形似之又礼记铭明旌也以死者为不可别巳故以其旗识之家语孔子在卫昧旦晨兴顔回侍侧闻哭者之声甚哀子曰回汝知此何所哭乎对曰回以此哭声非但为死者而已又有生离别者也子曰何以知之对曰回闻桓山之鸟生四子焉羽翼既成将分于四海其母悲鸣而送之哀声有似于此为其往而不返也回窃以音类知之孔子使人问哭者果曰父死家贫卖子以葬与之长诀子曰回也善于识音矣楚辞归雁兮于征王逸注征行也言将去续齐谐记京兆田真兄弟三人共议分财生赀皆平均唯堂前一株紫荆树共议欲破三片明日就截之其树即枯死状如火然真往见之大惊谓诸弟曰树本同枺闻将分斫所以憔悴是人不如木也因悲不自胜不复解树树应声荣茂兄弟相感更合财宝遂为孝门述异记黄金山有楠树一年东边荣西边枯后年西边荣东边枮年年如此张华云交譲树也左传昔髙辛氏有二子伯曰阏伯季曰实沉居于旷林不相能也日寻干戈以相征讨后帝不臧迁阏伯于商丘主辰商人是因故辰为商星迁实沉于大夏主参唐人是因以服事夏商杜预注寻用也史记伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之又史记吴王夀梦有子四人长曰诸樊次曰余祭次曰余昧次曰季札季札贤而夀梦欲立之季札让不可于是乃立长子诸樊摄行事当国诸樊已除防让位季札季札谢曰曹宣公之卒也诸侯与曹人不义曹君将立子臧子臧去之以成曹君君子曰能守节矣札虽不才愿附于子臧之义吴人固立季札季札弃其室而耕乃舍之季札封于延陵故号曰延陵季子潘岳寡妇赋缅邈兮长乖吕延济注缅邈长逺貌汉书淮南厉王长令男子但等七十人与棘蒲侯柴武太子竒谋以辇车四十乗反谷口令人使闽越匈奴事觉治之当弃市制曰其赦长死罪废勿王有司奏请处蜀严道卭邮淮南王不食而死民有作歌歌淮南王曰一尺布尚可缝一斗粟尚可舂兄弟二人不相容李陵诗游子暮思归塞耳不能聴　茔音营参音森缅音勉】
　　春日行【胡震亨曰鲍照春日行咏眷游太白则拟君王游乐之辞】
　　深宫髙楼入紫清金作蛟龙盘绣【一作绣作】楹佳人当窗弄白日将手语弹鸣筝春风吹落君王耳此曲乃是升天行因出天池泛蓬瀛楼船【萧本作台】蹙沓波浪惊三千双蛾献歌笑挝钟考鼓宫殿倾万姓聚舞歌太平我无为人自宁三十六帝欲相迎仙人飘翩下云軿帝不去留镐京安能为轩辕独往入窅防小臣拜献南山夀陛下万古垂鸿名【真诰仰眄太霞宫金阁曜紫清河子朗诗美人弄白日灼灼当春牖将手语谓与手相戛而成声也风俗通筝谨案礼乐记五筑身今并凉二州筝形如瑟不知谁所改作也或曰秦防恬所造隋书筝十三所谓秦声防恬所作者也通典傅筝赋序曰代以为防恬所造今观其器上崇似天下平似地中空准六合柱拟十二月设之则四象在鼔之则五音发斯乃仁智之器岂防恬亡国之臣所能闗思哉曹植诗抚弹鸣筝升天行古乐府名乐府古题要解升天行曹植日月何肯留鲍照家世宅闗辅皆伤人世不永俗情险囏当求神仙翺翔六合之外其辞葢出楚辞逺逰篇也天池指御苑池沼而言史记太液池中有蓬莱方丈瀛洲壶梁象海中神山鱼之属西京杂记昆明池中有楼船数百艘上建楼橹韵防挝击也毛苌诗传考击也书武成万姓悦服老子我无为而民自化按道书有三十六天上帝东方八天太皇黄曾天帝太明玉完天帝清明何童天帝胎平育天帝元明文举天帝上明七曜摩夷天帝虚无玉衡天帝太极蒙翳天帝南方八天赤明和阳天帝明恭蕐天帝曜明宗飘天帝竺落皇笳天帝虚明灵曜天帝观明端靖天帝元明恭庆天帝太燠极瑶天帝西方八天元载孔升天帝太安皇崖天帝显定极风天帝始皇孝芒天帝太皇翁重浮容天帝无思江油天帝上揲阮乐天帝无极昙誓天帝北方八天皓庭霄度天帝渊通元洞天帝太文翰宠妙成天帝太素秀乐禁上天帝太虚无上常融天帝太释玉隆腾胜天帝龙变梵度天帝太极平育贾奕天帝中央四帝昊天金阙玉皇上帝先天圣祖长生大帝上天紫微天皇大帝中天北极紫微大帝真诰庐江潜山中有学道者郑景世张重华以四月十九日北老太一迎以云軿白日升天苍颉篇軿衣车也诗大雅宅是镐京元和郡县志周武王镐京在长安县西北十八里自汉武帝穿昆明池于此镐京遗趾遂沦陷焉庄子黄帝再拜稽首而问曰敢问治身奈何而可以长久广成子曰我为汝遂于大明之上矣至彼至阳之原也为汝入于窅防之门矣至彼至隂之原也诗大雅如南山之夀不骞不崩独断陛下者陛阶也所由升堂也天子必有近臣执兵陈于陛侧以戒不虞谓之陛下者羣臣与天子言不敢指斥天子故呼在陛下者而告之因卑达尊之意也上书亦如之封禅书前圣之所以永保鸿名而常为称首吕向注鸿大也　挝张切音髽軿音瓶镐音浩窅音窈】
　　前有樽酒行二首【即古乐府之前有一樽酒也傅张正见诸作皆言置酒以祝賔主长夀之意太白则变而为当及时行乐之辞】
　　春风东来忽相过金樽渌酒生微波落花纷纷稍觉多美人欲醉朱顔酡青轩桃李能几何流光欺人忽蹉跎君起舞日西【一作将】夕当年意气不肯倾【萧本作平】白髪如【一作首垂】丝叹何益【水清曰渌所谓渌酒即清酒之义也楚辞美人既醉朱顔酡韵防酡饮而赭色着面也虞炎诗青轩明月时王适诗青轩桃李落纷纷紫庭兰蕙日氛氲流光日月之光也曹植诗流光正徘徊説文蹉跎失时也王融诗畅哉人外赏迟迟眷西夕　酡音防】
　　其二
　　琴奏龙门之緑桐玉壶美酒清若空催拂柱与君饮看朱成碧顔始红【一作眼白看杯顔色红】胡姬貌如花当垆笑春风笑春风舞罗衣君今不醉将【缪本作欲】安归【周礼龙门之琴瑟于宗庙中奏之郑康成注龙门山名枚乗七发龙门之桐髙百尺而无枝使琴挚斫斩以为琴王僧儒诗谁知心眼乱看朱忽成碧古乐府胡姬年十五春日独当垆汉书乃令文君当卢顔师古注卖酒之处累土为卢以居酒瓮四边隆起其一面髙形如煆炉故名卢而俗之学者皆谓当卢为对温酒火炉失其义矣】
　　夜坐吟【夜坐吟始自鲍照其辞曰冬夜沉沉夜坐吟含情未发已知心霜入幕风度林朱灯灭朱顔寻体君歌逐君音不贵声贵意深葢言聴歌逐音因音托意也】
　　冬夜夜寒觉夜长沈吟久坐坐北堂冰合井泉月入闺金釭青凝照悲啼金釭灭啼转多掩妾泪聴君歌歌有声妾有情情声合两无违一语不入意从君万曲梁尘飞【古诗天寒知夜长西都赋金釭衔璧吕延济注金釭灯盏也鲍照诗万曲不闗心陆机诗再唱梁尘飞刘向别録汉兴以来善雅歌者鲁人虞公发声清哀葢动梁尘　釭音江】
　　野田黄雀行【按王僧防技録相和歌瑟调三十八曲中冇野田黄雀行】
　　逰莫逐炎洲翠栖莫近吴宫燕吴宫火起焚巢【缪本作尔】窠炎洲逐翠遭网罗萧条两翅蓬蒿下纵有鹰鹯奈尔【一作若】何【郭璞山海经注翠似燕而绀色陈子昻诗翡翠巢南海雌雄珠树林杀身炎洲里委羽玉堂隂炎洲谓海南之地在汉为朱崖儋耳二郡唐为崖儋振三州今为琼州其地居大海之中广袤数千里四时常燠故曰炎洲多产翡翠越絶书记吴地传有东宫西宫东宫周一里二百七十步西宫在长秋周一里二十六步秦始皇帝十一年守宫者照燕失火烧之鲍照诗犹胜吴宫燕无罪得焚窠尔稚翼鹰鸟之鸷者雌大雄小一名鷞鸠陆玑诗疏鹯似鹞青黄色黄颔勾喙向风摇翅乃因风飞急疾击鸠鸽燕雀食之】
　　箜篌謡【乐府诗集箜篌謡不详所起大畧言结交当有终始与箜篌引异旧注以为即箜篌引误矣】
　　攀天莫登龙走山莫骑虎贵贱结交心不移惟有严陵及光武周公称大圣管蔡宁相容汉谣一斗粟不与淮南舂兄弟尚路人【一作行路】吾心安所从他人方寸间山海防千重轻言托朋友对面九疑峯多【萧本作开】花必早落桃李不如松管鲍久已死何人继其踪【严子陵事见二巻注史记武王崩成王少周公旦专王室管叔蔡叔疑周公之为不利于成王乃挟武庚以作乱周公承成王命伐诛武庚杀管叔而放蔡叔斗粟謡见本巻上留田注方寸心也列子吾见子之心矣方寸之地虚矣方舆胜览九疑山在道州宁逺县南六十里亦名苍梧山九峰相似望而疑之谓之九疑一曰朱明峰二曰石城峰三曰石楼峰四曰娥皇峰五曰舜源峰六曰女英峰七曰萧韶峰八曰桂林峰九曰梓林峰説苑鲍叔死管仲举上袵而哭之泪下如雨从者曰非君父子也此亦有説乎管仲曰非夫子所知也吾尝与鲍子负贩于南阳吾三辱于市鲍子不以我为怯知我之欲有所明也鲍子尝与我有所説君者而三不见聴鲍子不以我为不肖知我之所遇明君也鲍子尝与我临财分货吾自取多者三鲍子不以我为贪知我之不足于财也生我者父母知我者鲍子也士为知巳者死而况为之哀乎】
　　雉朝飞【一本作雉朝飞　古今注雉朝飞者犊牧子所作也犊牧子齐处士湣宣王时人年五十无妻出薪于野见雉雌雄相随而飞意动心悲乃作雉朝飞之操将以自伤焉】
　　麦陇青青三月时白雉朝飞挟两雌锦衣绮【萧本作绣】翼何离褷犊牧采薪感之悲春天和白日暖啄食饮泉勇气满争雄鬬死绣颈断雉子班奏急管心倾美酒【萧本作倾心酒美】尽玉椀枯杨枯杨尔生稊【缪本作荑】我独七十而孤栖弹写恨意不尽瞑目归黄泥【王僧达诗麦陇多秀色尔雅释雉有十四种白雉其一种也名鵫雉江东呼白鵫枚乗七发麦秀渐兮雉朝飞潘岳射雉赋逸羣之儁擅挟两徐爰注逸羣儁异之雉不但欲擅一又挟两雌也吴均雉朝飞曲何辞碎锦衣射雉赋莺绮翼而頳挝木华海赋鸟雏离褷李善注离褷羽毛始生貌埤雅雉死耿介妒垄防疆善鬭虽飞不越分域一界之内要以一雄为主余者虽众莫敢鸣雊射雉赋灼绣颈而衮背徐爰注颈毛如绣宋书汉鼔吹铙歌十八曲有雉子斑曲梁元帝诗金巵玉椀共君倾周易枯杨生稊老夫得其女妻无不利王弼注稊者杨之秀也虞翻注稊穉也杨叶未舒称稊褷音斯犊音读稊音题】
　　上云乐【原注老胡文康辞或云范云及周舍所作今拟之　胡震亨曰梁武帝制上云乐设西方老胡文康生自上古者青眼髙鼻白髪弄孔雀鳯凰白鹿慕梁朝来游伏拜祝千嵗夀周舍为之词太白拟作视舍本词加肆而龙飞咸阳数语似又谓此胡逰肃宗朝者亦各从其时备一代俳乐尔琦按隋书乐志梁三朝乐第四十四设寺子导安息孔雀鳯凰文鹿胡舞登连上云乐歌舞伎知上云乐者乃舞之名色令乐人扮作老胡之状率珍禽竒兽而为胡舞以祝天子万夀其时所歌之辞即舍所作之辞也舍本辞曰西方老胡厥名文康遨逰六合傲诞三皇西观蒙汜东戏扶桑南泛大防之海北至无通之乡昔与若士为友共弄彭祖扶牀往年暂到昆仑复值瑶池举觞周帝迎以上席王母赠以玉浆故乃夀如南山老若金刚青眼眢眢白髪长长蛾眉临髭髙鼻垂口非直能俳又善饮酒箫歌从前门徒从后济济翼翼各有分部鳯凰是老胡家鸡师子是老胡家狗陛下拨乱反正再朗三光泽与雨施化与风翔觇云吕来逰大梁重驷修路始届帝乡伏拜金阙瞻仰玉堂从者小子罗列成行悉知亷节皆识义方歌管愔愔铿鼔锵锵响震钓天声若鹓凰前却中规矩进退得宫商举伎无不佳胡舞最所长老胡寄箧中复有竒乐章赍持数万里愿以奉圣皇乃欲次第説老耄多所忘但愿明陛下夀千万嵗欢乐未渠央太白此篇拟之而作辞义多相出入故全録之以见其所自焉耳】
　　金天之西白日所没康老胡雏生彼月窟巉岩容仪戍削风骨碧玉炅炅【一作皎皎】双目瞳黄金拳拳两鬓【一作鬓髪】红华葢垂下睫嵩岳临上唇不覩诡谲貌岂知造化神【张衡思赋顾金天而叹息兮吾欲往乎西嬉吕向注金天西方少昊所主也长杨赋西压月窟月窟谓近西月没之处葢指西域极逺之地而言上林赋眇阎易以戍削徐广注戍削言如刻画作之碧玉炅炅言其眼色碧而有光黄金拳拳言其髪色黄而稍巻华葢垂下睫言其眉长而下覆于目嵩岳临上唇言其鼻巨而上压于唇黄庭内景经眉号华葢覆明珠又云外应中岳鼻齐位梁丘子注中岳鼻也王褒洞箫赋惊合遝以诡谲李善注诡诡犹竒怪也　戌音恤炅音憬睫音接】大道是文康之严父元气乃文康之老亲抚顶弄盘古推车转天轮云见日月初生时铸冶火精与水银阳乌未出谷顾免半藏身女娲戏黄土团作愚下人散在六合间蒙蒙若沙尘生死了不尽谁明此胡是仙真西海栽若木东溟植扶桑别来防多时枝叶万里长【道徳指归论道徳为父神明为母孙楚石人铭大象无形元气为母沓兮防兮陶冶众有述异志盘古氏天地万物之祖也路史浑敦氏即代所谓盘古氏神灵一日九变葢元混之初陶融造化之主也木华海赋状如天轮胶戾而激转李善注吕氏春秋曰天地如车轮终则复始淮南子积阳之热气生火火气之精者为日积隂之寒气为水水气之精者为月初学记范子计然曰日者火精也阳乌日中乌也详明堂赋注顾月中也楚辞夜光何徳死则又育厥利维何而顾在腹太平御览风俗通曰俗説天地初开辟未有人民女娲团黄土为人剧务力不暇供乃引绳于泥中举以为人故凡富贵贤智者黄土人也贫贱凡愚者引絙人也録异记房州上庸界有伏羲女娲庙云是抟土为人民之所古迹在焉淮南子若木在建木西末有十日其花照下地髙诱注末端也若木端有十日状如莲花光照其下也东溟东海也顔延之诗日观临东溟十洲记扶桑在碧海之中地方万里有椹树长数千大大二千围树两两同根偶生更相依倚是以名为扶桑仙人食其椹而一体皆作金光色飞翔空其树虽大其叶椹故如中夏之桑也但椹稀而色赤九千嵗一生实耳味絶甘香美齐民要术中记云天下之髙者扶桑无枝木焉上至天盘蜿而下屈通三泉也　娲音戈】中国有七圣半路頽鸿【萧本作洪】荒陛下应运起龙飞入咸阳赤眉立盆子白水兴汉光叱咤四海动洪涛为簸扬举足蹋紫微天闗自开张【中国有七圣谓髙祖太宗髙宗中宗睿宗宗六君其一则武后也考先天二年睿宗诰有运光五圣业盛百龄之辞贞元二十一年顺宗诰有九圣储祥万邦咸休之语皆数武后在内知当时称谓如此也半路頽鸿荒喻禄山倡乱两京覆没有似鸿荒之世也陛下应运起谓肃宗即位于灵武龙飞入咸阳谓西京尅复大驾还都也赤眉立盆子谓禄山既死羣贼又立安庆绪为主也叱咤四海动洪涛为簸扬喻天下震动寰宇洗清也举足踏紫防喻践天子之位也天闗自开张喻四逺闗塞悉开通出入不事闭守也鲁灵光殿赋鸿荒朴畧张载注鸿大也上古之世为鸿荒之世也东京赋龙飞白水鳯翔参墟薛综注龙飞鳯翔以喻圣人之兴后汉书建武元年赤眉贼率樊崇逢安等共立刘盆子为天子然崇等视之如小儿百事自由初不恤録宋书光武起于舂陵之白水郷章怀太子后汉书注光武旧宅在今随州枣阳东南宅旁二里有白水焉即张衡所谓龙飞白水也太平御览天官星占曰紫微者天帝之座也】老胡感至徳东来进仙倡五色师子九苞鳯凰是老胡鸡犬鸣舞飞帝乡淋漓飒沓进退成行能胡歌献汉酒跪双膝并【萧本作立】两肘散花指天举素手拜龙顔献圣夀北斗戾南山摧天子九九八十一万嵗长倾万嵗【一作年】杯【西京赋总防仙倡薛综注仙倡伪作假形谓如神也束晳发防记狮子五色而食虎于巨山之岫一噬则百人仆惟畏钩防南齐书王敬则梦骑五色狮子论语摘衰圣鳯有九苞九苞者一曰口包命二曰心合度三曰耳聴达四曰舌诎伸五曰彩光色六曰冠矩朱七曰距鋭钩八曰音激扬九曰腹文戸傅毅舞赋飒沓合并张铣注飒沓盘旋貌春秋元命苞黄帝龙顔得天庭阳文王龙顔柔肩望羊宋玉大言赋北斗戾兮太山夷説文戾曲也九九八十一万六字出战国防】
　　夷则格上白鸠拂舞辞【通典白鸠吴朝拂舞曲也按拂舞者乐人执拂而舞以为容节也乐府诗集古今乐録曰鞞铎巾拂四舞梁并夷则格钟磬鸠拂和故白拟之为夷则格上白鸠拂舞辞】
　　铿鸣钟考朗鼓歌白鸠引拂舞白鸠之白谁与邻霜衣雪襟诚可珍含哺七子能平均食不噎【缪本作咽】性安【一作可】驯首农政鸣阳春天子刻玉杖镂形赐耆人白鹭【一作鹰】之【缪本作亦】白非纯真外洁其色心匪仁阙五徳无司晨胡为啄我葭下之紫鳞鹰鹯雕鹗贪而好杀鳯凰虽大圣不愿以为臣【楚辞铿钟摇簴王逸注铿撞也诗国风我有钟鼓勿鼓勿考毛传考击也何承天歌朗鼓节鸣笳鸠类甚多毛色各异白者不常有有则以为异故瑞应图曰白鸠成汤时至王者养耆老尊道徳不以新失旧则至诗国风鸤鸠在桑其子七兮陆玑疏鸤鸠有均一之徳饲其子旦从上而下暮从下而上平均如一尔雅翼鸤鸠一名鴶鵴又名布谷以此鸟鸣时布种其谷似鹞长尾牝牡飞鸣翼相靡拂月令云鸣鸠拂其羽是也按鸣鸠拂羽乃三月中也张华禽经注鸤鸠此鸟鸣时耕事方作农人以为后汉书礼仪志仲秋之月县道皆按户比民年始七十者授之以玉杖餔之糜粥八十九十礼有加赐玉杖长九尺端以鸠鸟为饰鸠者不噎之鸟也欲老人不噎释名人六十曰耆耆指也不从力役指事使人也陆玑诗疏云鹭水鸟好而洁白汶阳谓之白鸟齐鲁之间谓之舂鉏辽东乐浪吴扬人皆谓之白鹭大小如防青脚髙尺七八寸尾如鹰尾喙长三寸头上有毛十数枚长寸余毵毵然与众毛异甚将欲取鱼时则弭之韩诗外传君独不见夫鸡乎首戴冠者文也足搏距者武也敌在前敢鬬者勇也得食相告仁也守夜不失时信也鸡有此五徳襄阳记鸡主司晨大主吠盗毛苌诗传葭芦也説文葭苇之未秀者蜀都赋鲜以紫鳞鹰古者谓之鷞鸠一嵗色黄曰黄鹰二嵗色变次赤曰鴘鹰又曰鹞鹰三嵗以后色变苍白曰苍鹰隋魏彦深鹰赋所谓毛衣屡改厥色无常寅生酉就总号为黄二周作鹞三嵗成苍是也世俗通谓之角鴈以其顶有毛角微起也鹯诗所谓晨风似鹰而小好乗风展翅鸣则风生世俗谓之鹘雕与鹰极类惟尾长翅短为异猛悍多力鹗尤勇健善搏乃鸷鸟中之殊特者故邹阳书曰鸷鸟累百不如一鹗禽经曰鸷鸟之善搏者曰鹗孟康汉书注鹗大雕也诗经正义雕之大者又名鹗葢言其似雕而大也或以雕鹗混为一物或以鹗为王睢鱼鹰之异名皆非也四鸟皆禽中之鸷者形状亦相似曲喙金睛剑翮利爪盘旋空中俟物而击之鹯形最小所搏者惟鸽雀小鸟之类鹰稍大能搏雉雕则大于鹰能擒鸿鹄大鸟鹗则又大于雕能搏狐鹿羊豕鹰多生北地鹯则是处有之雕鹗惟产边境世人不辨或多混称故详释之哺音步葭音嘉雕音刁鹗音谔】
　　日出入行【胡震亨曰汉郊祀歌日出入言日出入无穷人命独短愿乗六龙仙而升天太白反其意言人安能如日月不息不当违天矫诬贵放心自然与涬溟同科也】
　　日出东方隈似从地底来歴天又入海【缪本作歴天又复入西海】六龙所舍安在哉其始与终古不息【一作其行终古不休息】人非元气安得与之久徘徊草不谢荣于春风水不怨落于秋天谁挥鞭策驱四运万物兴歇皆自然羲和羲和汝奚汩没于荒淫之波鲁阳何徳驻景挥戈逆道违天矫诬实多吾将囊括大块浩然与溟涬同科【庄子日出于东方而入于西极説文隈水曲隩也六龙见蜀道难注庄子日月得之终古不息陆徳明注崔云终古久也郑注周礼云终古犹言常也法苑珠林元气者依河图曰元气无形匈匈防防偃者为地伏者为天礼统曰天地者元气之所生万物之祖帝王世纪曰元气始萌谓之太初三五厯纪曰未有天地之时混沌如鸡子溟涬鸿蒙滋分嵗起摄提元气启肇郭象庄子注暖焉若阳春之自和故防泽者不谢凄乎若秋霜之自降故凋落者不怨太白谢荣怨落二语本此殷仲文诗四运虽鳞次吕向注四运四时也广雅日御谓之羲和淮南子百姓曼衍于荒淫之陂而失其大宗之本刘勰新论蔓衍于荒淫之波留连于是非之境淮南子鲁阳公与韩搆战酣日暮援戈而挥之日为之反三舍郭璞诗媿无鲁阳徳囬日向三舍书仲虺之诰矫诬上天贾谊过秦论囊括四海之意淮南子大块载我以形髙诱注大块天地之间也庄子大同于涬溟司马彪曰涬溟自然元气也张衡灵宪太素之前幽清静寂寞黙不可为象厥中惟灵厥外惟无如是者永久焉斯谓溟涬葢乃道之根也葛洪枕中书二仪未分溟涬鸿蒙未有成形天地日月未具状如鸡子混沌黄　隈音近威汩音骨溟音茗涬音悻】塞上曲【按乐府诗集王僧防技録相和歌瑟调三十八曲中皆有塞上曲】
　　严风吹霜海草凋筋干精坚边马骄汉家战士三十万将军兼领【一作谁者】霍嫖姚流星白羽腰间挿剑花秋莲光出匣天兵照雪下玉闗羽箭如沙射金甲云龙风虎尽【一作尽】交回太白入月敌可摧敌可摧旄头灭壮士投戈同防血防名丹霄上扬威紫塞旁武功成汉道昌【初学记梁元帝纂要曰冬风曰严风周礼凡为弓冬析干而春液角夏治筋秋合三材韵防骄马壮貎汉书武帝元光二年遣五将军三十万众伏马邑下欲袭单于单于觉之而去汉书霍去病善骑射再从大将军大将军受诏予壮士为票姚校尉与轻勇骑八百直弃大将军数百里赴利斩捕首虏过当服防注票姚音飘摇顔师古曰票音频妙反姚音羊召反票姚劲疾之貌也荀悦汉纪作票鹞字去病后为栗骑将军尚取票姚之字耳今读者音飘摇则不当其义也按唐人诗中用嫖姚字者多从服音不从顔説即杜工部亦然不独太白是诗矣上林赋弯繁弱满白羽文颖注以白羽饰箭故言白羽也扬雄长杨赋天兵四临李善注天兵言兵威之盛如天也汉书地理志敦煌郡龙勒县有玉门闗史记正义括地志曰玉门闗在沙州夀昌县西北一百十八里元和郡县志玉门闗在州晋昌县东二十里一统志玉门闗在陜西故州西北十八里汉霍去病破走月支开玉门闗班超在西域上书愿生入玉门闗即此云龙风虎皆阵名李卫公问对太宗曰天地风云龙虎鸟蛇斯八阵何义也靖曰古人秘藏此法故诡説八名于八阵本一也旧注引周易云从龙风从虎之文恐于诗义未当后汉书永平十五年十一月乙丑太白入月中为大将戮晋书凡五星入月嵗其野有逐相太白将戮元帝太兴三年十二月巳未太白入月在斗成帝咸康元年二月乙未太白入月六年二月乙未太白入月其占又皆另有所主俱未尝为摧敌之兆太白斯语其别有所据欤汉书昴曰旄头胡星也淮南子白刃合流矢接涉血履肠舆死扶伤古今注秦筑长城土色皆紫汉塞亦然故称紫塞焉】陛下之夀三千霜但歌大风云飞扬安用猛士兮守四方【汉髙祖歌诗大风起兮云飞扬威加海内兮归故乡安得猛士兮守四方苏子由讥此诗末三句为不达理萧士赟曰诗至汉道昌一篇之意巳定一本云无此三句者是也使苏子由见之必不肯轻致不识理之诮矣东坡云今太白集有悲来乎笑巳乎赠怀素草书数诗决非太白之作葢唐末五代间齐已辈诗也仆亦曰此诗末后三句安知非此辈所増乎致使太白贻讥于数百载之后惜哉今遂删去后人具正法眼藏者必防赏音后人録此诗者悉删去后三句葢多从萧本也　按酉阳杂俎云禄山反太白制胡无人言太白入月敌可摧及禄山死太白蚀月萧氏注从之谓此诗必作于上元间据太史之占而言今考唐书天文志初未尝有太白入月之事而萧妄引上元元年三年月掩昴之文以当之误矣玩天兵照雪下玉闗之句当是开元天宝之间为征讨四夷而作庶几近是】
　　北风行【鲍照有北风行伤北风雨雪行人不归太白拟之而作】
　　烛龙栖寒门光耀犹旦开日月照之何不及此【一作日月之赐不及此】惟有北风号怒天上来燕山雪花大如席片片吹落轩辕台幽州思妇十二月停歌罢笑双蛾摧倚门望行人念君长城苦寒良可哀别时提剑救边去遗此虎文金鞞靫中有一【萧本作二】双白羽箭蜘蛛结网生尘埃箭空在人今战死不复回不忍见此物焚之巳成【一作以为】灰黄河捧土尚可塞北风雨雪恨难裁【一作哉　淮南子烛龙在雁门北蔽于委羽之山不见日其神人面龙身而无足髙诱注龙衔烛以照太隂葢长千里视为昼暝为夜吹为冬呼为夏又淮南子北方曰北极之山曰寒门髙诱注积寒所在故曰寒门太平寰宇记燕山在蓟州渔阳县东南七十里一统志燕山在蓟州玉田县西北二十五里自西山一带迤东来延袤数百里抵海崖然诗家用燕山字防举燕地之山犹秦山楚山之类不专指一山也直隶名胜志轩辕台在保安州西南界之乔山上山海经云大荒内有轩辕台射者不敢西向畏轩辕故也唐之幽州又谓之范阳郡属河北道鞞靫当作鞴靫为是韵防鞴靫盛箭室子虚赋作步叉北史突厥传帝取桃竹白羽箭一枝以赐射匮后汉书朱浮传此犹河濵之人捧土以塞孟津多见其不知量也　鞞音丙鞴音步靫音差】
　　侠客行
　　赵客缦胡缨吴钩霜雪明银鞍照白马飒沓如流星十步杀一人千里不留行事了拂衣去深藏身与名闲过信陵饮脱劒膝前【一作上】横将炙啖朱亥持觞劝侯嬴三杯吐然诺五岳倒为轻眼花耳热后意气素霓生救赵挥金槌邯郸先震惊千秋二壮士烜【缪本作炟】赫大梁城纵死【萧本作使】侠骨香不慙世上英谁能书阁【萧本作閤】下白首太经【庄子赵太子曰吾王所见剑士皆蓬头突鬓垂冠缦胡之缨短后之衣司马彪曰曼胡之缨谓粗缨无文理也鲍照诗锦带佩吴钩李周翰注吴钩钩类头少曲梦溪笔谈吴钩刀名也刃弯今南蛮用之谓之葛党刀辛延年诗银鞍何煜爚杜笃论都赋军如流星庄子臣之剑十步一人千里不留行司马彪曰十步与一人相击辄杀之故千里不留于行也韵防将奉也赍也持也丘迟诗丈夫吐然诺受命本遗家张华轻薄篇三雅来何迟耳热眼中花张华壮士篇慷慨成素霓啸咤起清风史记魏公子无忌者魏昭王少子而魏安厘王异母弟也安厘王即位封公子为信陵君魏有隠士曰侯嬴年七十家贫为大梁夷门监者公子闻之往请欲厚遗之不肯受公子于是乃置酒大防賔客坐定公子从车骑虚左自迎侯生至家引侯生坐上坐徧賛賔客賔客皆惊于是罢酒侯生遂为上客侯生谓公子曰屠者朱亥此子贤者世莫能知故隠屠间耳公子数往请之朱亥故不复谢魏安厘王二十年秦巳破赵长平军又进兵围邯郸魏王使将军晋鄙将十万众救赵秦王使使告魏王曰吾攻赵旦暮且下诸侯敢救者巳抜赵必移兵先击之魏王恐使人止晋鄙留军壁邺名为救赵实持两端以观望公子数请魏王及賔客辩士説王万端魏王畏秦终不聴公子侯生曰嬴闻晋鄙之兵符常在王卧内而如姬最幸出入王卧内力能窃之嬴闻如姬父为人所杀如姬为公子泣公子使客斩其仇头敬进如姬如姬之欲为公子死无所辞公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙聴大善不聴可使击之于是公子请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃臣效命之秋也遂与公子俱至邺矫魏王令代晋鄙晋鄙合符疑之欲无聴朱亥袖四十斤铁椎椎杀晋鄙公子遂将晋鄙军进兵击秦军秦军解去遂救邯郸存赵韵防烜赫明照貌又云烜光明也诗赫兮烜兮注宣着貌一曰有威仪貌通作咺礼记引诗赫兮咺兮又作喧按后汉书张让传有威形言赫之语諠赫烜赫皆倒用赫咺字以成文耳字虽异而义则一也张华逰侠曲生从命子逰死闻侠骨香李宻诗寄言世上英虚生艮可愧扬雄草太经及校书天禄阁详见二巻注　缦音慢邯音寒】







　　李太白集注巻三
　　钦定四库全书
　　李太白集注巻四
　　钱塘　王　撰
　　乐府三十七首
　　关山月【乐府古题要解关山月伤离别也萧士赟曰关山月者乐府鼓角横吹十五曲之一王褒诗云无复汉地关山月】
　　明月出天山苍茫云海间长风几万里吹度玉门关汉下白登道胡窥靑海湾由来征战地不见有人还戍客望边色【一作邑】思归多苦顔高楼当此夜叹息未应闲【一作还　汉书贰师将军与右贤王战于天山晋灼注天山在西域近蒲类国去长安八千余里顔师古注天山卽祁连山也匃奴谓天为祁连今鲜卑语尚然舆地广记伊州伊吾县有天山胡人呼为折漫罗山每过之皆下马拜一名雪山北边备对天山卽祈连山也又名时漫罗山又名祁漫罗山葢虏语谓祁连也时漫罗也祁漫罗也皆天也通典元和志于张掖县旣着祁连山矣而伊西庭三州皆有此山则是自甘张掖而西至于庭州相去三千五六百里而天山皆能周徧其地则此山亦广长矣月出于东而天山在西今曰明月出天山葢自征夫而言巳过天山之西而回首东望则俨然见明月出于天山之外也陆机诗长风万里举玉门关详见前巻注汉书匃奴引兵南逾句注攻太原至晋阳下髙帝自将兵往击之会冬大寒雨雪卒之堕指者十二三于是冒顿阳败走诱汉兵汉兵逐击冒顿冒顿匿其精兵见其羸弱于是汉悉兵三十二万北逐之高帝先至平城步兵未尽到冒顿纵精兵三十余万骑围高帝于白登七日汉兵中外不得相救饷顔师古注白登在平城东南去平城十余里舆地广记云州云中县有白登山匃奴围汉高祖于此周书吐谷浑治伏俟城在靑海西十五里靑海周围千余里建德五年其国大乱高祖诏皇太子征之军渡靑海至伏俟城夸吕遁去虏其余众而还一统志西海在陜西西宁衞城西三百余里海方数百里一名卑禾羌海俗呼青海潜确居类书洮州衞有青海在洮水之西周围千里中有小山隋将段文振西征逐虏于青海卽此按青海隋时属吐谷浑唐高宗时为吐蕃所据仪鳯中李敬元开元中王君防张景顺崔希逸皇甫惟明王忠嗣先后与吐蕃攻战皆近其地相去不逺】
　　独漉篇【萧士赟曰独漉篇卽拂舞歌五曲中之独禄篇也特太白集中禄字作漉字其间命意造辞亦模仿规拟但古词为父报仇太白言为国雪耻耳古词曰独禄独禄水深泥浊泥浊尚可水深杀我嗈嗈双雁游戏田畔我欲射雁念子孤散翩翩浮萍得风遥轻我心何合与之同并空牀低帏谁知无人夜衣锦绣谁别伪真刀鸣鞘中倚牀无施父寃不报欲活何为猛虎斑斑游戏山间虎欲杀人不避豪贤按乐府诸书亦有引古词作独鹿者亦有作独漉者是禄鹿漉古者通用非始于太白也】
　　独漉水中泥水浊不见月不见月尚可水深行人没【右为一解刘履曰独漉疑地名按上谷郡涿州有地名独鹿一名浊鹿者是也又小网名罜防荀子作独鹿成相篇曰恐爲子胥身离凶进谏不听刭而独鹿弃之江杨倞注国语曰鸟兽成水虫孕水虞于是乎禁罜防贾云罜防小罟也或谓此未可知】越鸟从南来胡雁【萧本作鹰】亦北度【萧本作渡】我欲弯弓向天射惜其中道失归路【右为二解】落叶别树飘零随风客无所托悲与此同【右为三解】罗帷舒巻似有人开明月直入无心可猜【右为四解】雄劒挂壁时时龙鸣不断犀象绣【缪本作羞】澁苔生国耻未雪何由成名【右为五解梁简文帝七励拭龙泉之雄劒莹魏国之寳刀拾遗记帝颛顼有曵影之剑腾空而舒若四方有兵此剑则飞起指其方则尅伐未用之时常于匣里如龙虎之吟曹植七启歩光之劒华藻繁缛陆断犀象未足称防李周翰注言劒之利也犀象之兽其皮坚晋书国耻未雪夙夜忧愤】神鹰梦泽不顾鸱鸢爲君一击鹏抟【缪本作鹏】九天【右为六解太平广记楚文王好猎有人献一鹰王见其殊常故为猎于云梦之泽毛羣羽族争噬共搏此鹰瞪目远瞻云际俄有一物鲜白不辨其鹰竦翮而升矗若飞电须防羽堕如雪血下如雨良乆有大鸟坠地其两翅广十余里喙边有黄众莫能知时有博物君子曰此大鹏雏也出幽明录萧士赟曰此比兴之意谓士之用世当为国雪耻立大功以成名如神鹰之不顾凡鸟而但撃九天之鹏也　按此诗依约古辞当分六解解各一意峰断云连似离似合其体固如是也若强作一意释去更无是处】登高丘而望逺海【此题旧无传闻郭茂倩乐府诗集编是诗于相和曲中魏文帝登山而逺望一篇之后疑太白拟此也然文意却不类】
　　登高丘望远海六鼇骨已霜三山流安在扶桑半摧折白日沉光彩银台金阙如梦中秦皇汉武空相待精衞费木石鼋鼍无所凭君不见骊山茂陵尽灰灭牧羊之子来攀登盗贼劫寳玉精灵竟何能穷兵黩武今如此鼎湖飞龙安可乗【列子渤海之东不知几亿万里有大壑焉实惟无底之谷其中有五山焉一曰岱舆二曰员峤三曰方壶四曰瀛洲五曰蓬莱五山之根无所连着常随潮波上下徃还不得暂峙焉仙圣毒之诉之于帝帝恐流于西极失羣圣之居乃命禺疆使巨鼇十五举首而戴之迭为三番六万岁一交焉五山始峙而龙伯之国有大人举足不盈数歩而曁五山之所一钓而连六鼇合负而趋归其国灼其骨以数焉于是岱舆员峤二山流于北极沉于大海仙圣之播迁者巨亿计山海经汤谷上有扶桑十日所浴在黒齿北居水中有大木九日居下枝一日居上枝江淹别赋日下壁而沉彩张衡思赋聘王母于银台注云银台王母所居史记自威宣燕昭使人入海求蓬莱方丈瀛洲此三神山者其传在渤海中去人不逺患且至则船风引而去葢尝有至者仙人及不死之药皆在焉其物禽兽尽白而黄金银为宫阙未至望之如云及到三神山反居水下临之风辄引去终莫能至云及至秦始皇并天下至海上则方士言之不可胜数始皇自以为至海上而恐不及矣使人乃赍童女入海求之船交海中皆以风为解曰未能至望见之焉今天子遣方士入海求蓬莱安期生之属居久之求蓬莱安期生莫能得精衞鸟常衔西山木石以湮东海详见大鹏赋注竹书纪年穆王三十七年大起九师东至于九江架鼋鼍以为梁遂伐越至于纡精衞二句葢言海之深广非木石可填而鼋鼍为梁之説亦虚而无所凭据以明三山之必不可到也汉书秦始皇帝葬于骊山之阿下锢三泉上崇山坟其高五十余丈周回五里有余石椁为游馆人膏为灯烛水银为江海黄金为鳬雁珍寳之藏机械之变棺椁之丽宫馆之盛不可胜原又多杀宫人生埋工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照求羊失火烧其藏椁汉武外传元狩二年二月丁卯帝崩三月葬茂陵北齐书终自灰灭晋书汉天子卽位一年而为陵天下供赋三分之一供宗庙一供賔客一充山陵汉武帝享年久长比葬而茂陵不复容物其树皆已可拱赤眉取陵中物不能减半于今犹有朽帛委积金玉未尽三国志陆抗传穷兵黩武动费万计抱朴子黄帝于荆山之下鼎湖之中飞九开成乃乗龙登天也】
　　阳春歌【宋吴迈逺作阳春歌梁沈约作阳春曲此诗似拟之而作】
　　长安白日照春空绿杨结烟桑【一作垂】袅风披香殿前花始红流芳发色绣户中绣戸中相经过飞燕皇后轻身舞紫宫夫人絶世歌圣君三万六千日岁岁年年奈乐何【三辅黄图未央宫有披香殿雍录庆善官有披香殿鲍照诗文绣户垂罗幕赵后外传飞燕縁主家大人得入宫召幸自此特幸号赵皇后独异志赵飞燕身轻能为掌上舞西京赋正紫宫于未央薛综注天有紫微宫王者象之李善注辛氏三秦记曰未央宫一名紫微宫然未央为总称紫宫其中别名汉书孝武李夫人本以倡进初夫人兄延年性知音善歌舞武帝爱之延年侍上起舞歌曰北方有佳人絶世而独立一顾倾人城再顾倾人国宁不知倾城与倾国佳人难再得上叹息曰世岂有此人乎平阳主因言延年有女弟上乃召见之实妙丽善舞由是得幸】
　　杨叛儿【通典杨叛儿本童謡也齐隆昌时女巫之子曰杨旻少随母入内及长为太后所宠童謡云杨婆儿共戏来而歌语讹遂成杨叛儿】
　　君歌杨叛儿妾劝新丰酒何许最关人乌啼白门柳乌啼隐杨花君醉畱妾家博山炉中沉香火双烟一气淩紫霞【梁元帝诗试酌新丰酒遥劝阳台人宋书宣阳门民间谓之白门胡三省通鉴注白门建康城西门也西方色白故以为称古杨叛由暂出白门前杨栁可藏乌欢作沉水香侬作博山炉吕大临考古圗按汉朝故事诸王出阁则肠博山香炉晋东宫旧事曰太子服用则有博山香炉一云炉象海中博山下有盘贮汤使润气蒸香以象海之回环此噐世多有之形制大小不一南方草木状交趾有蜜香树干似柜柳其花白而繁其叶如橘欲取香伐之经年其根干枝节各有别色也木心与节坚黑沉水者为沉香法苑珠林南州异物志曰沉水香出日南欲取当先斫坏树着地积乆外自朽烂其心至坚者置水则沉名曰沉香杨升庵曰古杨叛曲仅二十字太白衍之为四十四字而乐府之妙思益显隐语益彰其笔力似乌获扛龙文之鼎其精光似光弼领子仪之军矣书曰葛伯仇饷非孟子解之后人不知仇饷为何语沉水博山之句非太白以双烟一气解之乐府之妙亦隐矣】
　　双燕离【初学记琴歴曰琴曲有双燕离】
　　双燕复双燕双飞令人羡玊楼珠阁不独栖金绣户长相见栢梁失火去因入吴王宫吴宫又焚荡雏尽巢亦空憔悴一身在孀雌忆故雄双飞难再得伤我寸心中【张超灵帝河间旧庐碑金郁律玉壁内珰汉武内传太初元年十一月巳酉天火烧栢梁台三辅黄图栢梁台武帝元鼎二年春起此台在长安城中北阙内三辅旧事云以香栢为梁也太初中台灾太平御覧吴地记曰春申君都吴宫加巧饰春申君死吏照燕窟失火遂焚沈约诗可怜桂树枝单雄忆故雌列女传夜半悲鸣想其故雄】
　　山人劝酒【此题未详所始而乐府诗集编太白是作入琴曲歌辞中】
　　苍苍云松落落绮皓春风尔来为阿谁胡蝶忽然满芳草秀眉霜雪顔桃花【缪本作桃花貌】骨靑髓绿【缪本作青髓緑髪】长美好称是秦时避世人劝酒相欢不知老各守麋【一作】鹿志耻随龙虎争起佐【一作安】太子汉皇乃复惊顾谓戚夫人彼翁羽翼成归来商山下泛若云无情举觞酹巢由洗耳何独【一作太】清浩歌望嵩岳意气还【一作遥】相倾【史记上欲废太子立戚夫人子赵王如意吕后恐畱侯为画计曰上不能致者天下有四人四人者年老矣皆以为上慢侮人故逃匿山中义不为汉臣然上高此四人今诚能无爱金玊璧帛令太子为书卑辞安车因使辩士固请宜来来以为客时时从入朝令上见之则必异而问之上知此四人贤则一助也于是吕后令吕泽使人奉太子书卑辞厚礼迎此四人十二年上疾益甚愈欲易太子及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言姓名曰东园公甪里先生绮里季夏黄公上大惊曰吾求公数岁公避逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来耳上曰烦公幸卒调防太子四人为寿巳毕趋去上目送之召戚夫人指示四人曰我欲易之彼四人辅之羽翼已成难动矣吕后真而主矣戚夫人泣上曰为我楚舞我为若楚歌歌曰鸿鹄高飞一举千里羽翮巳就横絶四海横絶四海当可奈何虽有矰缴尚安所施歌数阕戚夫人嘘唏流涕上起去罢酒竟不易太子者留侯本招此四人之力也路史园公绮里季夏黄公甪里先生代之所谓四皓者遭秦苛政避地商之蓝田山中汉高招之以皇帝善慢士不至追帝为戚姬故欲易太子高后以畱侯计致之太子以定四老人之力也去勿复见后俱葬于安陵三国志厐统传向者之论阿谁为失古诗不知贻阿谁后汉书郑秀眉明目容仪温伟神仙传鲁女生絶谷八十余年日少壮色如桃花黄庭内景经骨青筋赤髓如霜阮籍诗自非王子晋谁能长美好陶潜诗丈夫志四海我愿不知老张华诗龙虎方交争七国并抗衡北史陛下不以刘裕起纳其贡使韵会暴起也通典商州上洛县有商山亦名地肺山亦名楚山四皓所隐通鉴地理通释商山在商州商洛县南一里广韵酹以酒沃地也李善文选注琴操曰尧大许由之志禅为天子由以其言不善乃临河而洗耳李陵诗曰许由不洗耳后世有何徴魏子曰昔者许由之立身也恬然守志存巳不甘禄位洗耳不受帝尧之让谦退之高也益都耆旧传秦宓对王商曰昔尧优许由非不也洗其两耳皇甫谧逸士传曰巢父者尧时隐人也及尧譲位乎许由也由以告巢父焉巢父责由曰汝何不隐汝光见若身扬若名令闻若汝非吾友也乃撃其膺而下之由怅然不自得乃过清泠之水洗其耳皇甫谧高士传曰巢父闻许由之为尧所让也以为汚乃临池水而洗耳谯周古史考曰许由尧时人也隐箕山恬泊养性无欲于世尧礼待之终不肯就时人高其无欲遂崇大之曰尧将以天下让许由由耻闻之乃洗其耳或曰又有巢父与许由同志或云许由夏常居巢故一号巢父不可知也凡书传言许由则多言巢父者少矣范后汉书严子陵谓光武曰昔唐尧着徳巢父洗耳士各有志何至相廹乎书传之説洗耳参差不同楚词临风怳兮浩歌刘良注浩大也初学记嵩高山者五岳之中岳也南有许由山高大四絶其北有颍水尧聘许由其处犹有坛墠鲍照诗握君手执杯酒意气相倾死何有萧士赟曰太白盖为明皇欲废太子瑛有感而作是诗时卢鸿王希夷隐居嵩山李元恺吴筠之徒皆以隐逸称或召至阙庭或遣问政事徒尔高谈未有能如四皓之一言而太子得不易也末句曰浩歌望嵩岳意气还相倾深不满于当时嵩岳之隐者欤按此诗大意美四皓当暴秦之际能避世隐居及汉有天下虽一出而辅佐太子乃功成身退曽不系情爵位真可以希风巢许者矣箕山颍水是二子洗耳盘桓之地俱在嵩山故望之而慨焉生慕巢由如在意气可以相倾此正尚友古人之意初无讥评独清之説明皇一证其见左矣　许勿切音近旭或音忽酹音类】
　　于阗采花【胡震亨曰于阗采花陈隋时曲名本辞云山川虽异所草木尚同春亦如溱洧地自有采花人太白则借明妃陷虏伤君子不逢明时为防妬所蔽贤不肖易置无可辨盖亦以自寓意焉汉书西域传于阗国王治西城去长安九千六百七十里周书于阗国在葱岭之北二百余里东去长安七千七百里　阗音田】
　　于阗采花人自言花相似明妃一朝西入胡胡中美女多羞死乃知汉地多明姝胡中无花可方比丹青能令丑者妍无盐翻在深宫里自古妒蛾眉胡沙埋皓齿【西京杂记元帝后宫旣多不得常见乃使画工图其形按圗召幸之诸宫人皆赂画工多者十万少者亦不减五万独昭君不肯遂不得见后匈奴入朝求美人为阏氏于是上按圗以昭君行及去召见貌为后宫第一善应对举止闲雅帝悔之而名籍已定重失信于外国故不复更人乃穷案其事画工皆弃市籍其家资皆巨万野客丛书晋文帝讳昭以昭君为明妃新序齐有妇人极丑无双号曰无盐女其为人也臼头深目长指大节昻鼻结喉肥项少髪折腰出胸皮肤若漆行年三十无所容人衒嫁不售流弃莫执于是乃拂拭短褐自诣宣王谓谒者曰妾齐之不售女也闻君王之圣徳愿备后宫之扫除顿首司马门外唯王幸许之谒者以闻宣王方置酒于渐台召而见之无盐女扬目衔齿举手拊肘曰殆哉殆哉如此者四宣王曰愿遂闻命无盐女对曰今大王之君国也西有衡秦之患南有强楚之讐外有三国之难内聚奸臣众人不附春秋四十壮男不立一旦山陵崩弛社稷不定此一殆也渐台五重黄金白玉琅玕龙疏翡翠珠玑莫落连饰万民疲极此二殆也贤者伏匿于山林谄防强于左右邪伪立于本朝谏者不得通入此三殆也酒浆流湎以夜续朝女乐俳优纵横大笑外不修诸侯之礼内不秉国家之治此四殆也故曰殆哉殆哉宣王喟然而叹曰痛乎无盐君之言吾今乃一闻寡人之殆几不全于是立停渐台罢女乐退谄谀去雕琢选兵马实府库四辟公门招进直言延及侧陋择吉日立太子进慈母拜无盐君为王后而国大安者丑女之力也吕覧靡曼皓齿高诱注皓齿诗所谓齿如瓠者也琦按昭君事本是画工丑图其形以致不得召见太白则谓丹青能令丑者妍无盐翻在深宫里熟事化新精采一变真所谓圣于诗者也　姝音枢】
　　鞠歌行【陆机鞠歌行序按汉宫阁有含章鞠室灵芝鞠室后汉马防第宅下临道连阁通池鞠城弥于街路鞠歌将谓此也又东阿王诗连骑撃壌或谓蹙鞠乎三言七言虽竒寳名噐不遇知巳终不见重愿逢知巳以托意焉按乐府诗集王僧防伎录平调有七曲其七曰鞠歌行】
　　玉不自言如桃李鱼目笑之卞和耻楚国青蝇何太多连城白璧遭谗毁荆山长号泣血人忠臣死为刖足听曲知甯戚夷吾因小妻秦穆五羊皮买死百里奚洗拂青云上当时贱如泥朝歌鼔刀叟虎变磻溪中一举钓六合遂荒营丘东平生渭水曲谁识【一作数】此老翁奈何今之人双目送飞鸿【史记桃李不言下自成蹊张协诗鱼目笑明月新序荆人卞和得玊璞而献之荆厉王使玉尹相之曰石也王以和为谩而断其左足厉王薨武王卽位和复奉玉璞而献之武王使玊尹相之曰石也又以为谩而断其右足武王薨共王卽位和乃奉玊璞而哭于荆山中三日三夜泣尽而继之以血共王闻之使人问之曰天下之刑者众矣子刑何哭之怨也对曰寳玉而名之曰石贞士而戮之以谩此臣之所以悲也共王乃使人理其璞而得寳焉故名之曰和氏之璧诗小雅营营青蝇止于樊岂弟君子无信谗言郑笺曰蝇之为虫污白使黒污黒使白喻佞人双乱善恶也史记赵惠文王得楚和氏璧秦昭王闻之使人遗赵王书愿以十五城易璧后人所谓连城之价正指此事列女传寗戚欲见桓公道无从乃为人仆将车宿齐东门之外桓公因出寗戚撃牛角而商歌甚悲桓公异之使管仲迎之寗戚称曰浩浩乎白水管仲不知所谓不朝五日而有忧色其妾倩进曰君不朝五日而有忧色敢问国家之事耶君之谋也管仲曰昔日公使我迎寗戚寗戚曰浩浩乎白水吾不知其所谓是故忧之其妾笑曰人巳语君矣君不知识耶古有白水之诗诗不云乎浩浩白水鯈鯈之鱼君来召我我将安居国家未定从我焉如此寗戚之欲得仕国家也管仲大悦以报桓公桓公乃修官府斋戒五日见寗子因以为相齐国以治吕氏春秋百里奚之未遇时也亡虢而虏虞饭牛于秦传鬻以五羊之皮公孙枝得而悦之献诸穆公三日请属事焉穆公曰买之五羊之皮而属事焉无乃天下笑乎公孙枝对曰信贤而任之君之明也让贤而任之臣之忠也君为明君臣为忠臣彼信贤境内将服敌国且畏夫谁暇笑乎穆公遂用之谋无不当举必有功史记范睢传不意君能自致于青云之上楚词吕望之鼔刀兮遭周文而得举王逸注鼔鸣也言太公避纣居东海之濵闻文王作兴盍往归之至朝歌道穷困自鼔刀而屠遂西钓于渭濵文王梦得圣人于是出猎而见之遂载以归用以为师宋书文王将田史编卜之曰将大获非熊非罴天遗汝师以佐昌臣太祖史畴为禹卜畋得臯陶其兆如此王至磻溪之水吕尚钓于涯王下趋拜曰望公七年乃今见光景于斯尚立变名荅曰望钓得玉璜其文要曰姬受命昌来提撰尔雒钤报在齐诗鲁颂遂荒大东毛苌传荒有也史记武王已平商而王天下封师尚父于齐营丘正义曰括地志云管丘在青州临淄北百步外城中史记衞灵公与孔子语见蜚雁仰视之色不在孔子孔子遂行双目送飞鸿正用其事以喻不好贤之意萧士赟曰太白此词始伤士之遭谗废弃中羡昔贤之遇合有时末则叹今人不能如古人之识士亦聊以自况云尔】
　　幽涧泉【乐府诗集以此首入琴曲歌辞中】
　　拂彼白石弹吾素琴幽涧愀兮流泉深善手明徽高张清心寂歴似千古松飕飅兮万寻中见愁猿吊影而危处兮叫秋木而长吟客有哀时失职【一作志】而听者泪淋浪以霑襟乃缉商缀羽潺湲成音吾但写声发情【缪本作愤】于妙指殊不知此曲之古今幽涧泉鸣深林【韵防琴节曰徽乐书作晖云琴之为乐合声以作主徽分律以配臣古徽十有三象十二月其一象閠用螺蚌为之近代用金玊瑟瑟水精等寳以示明莹顔延年诗高张生絶声急由调起李善注物理论曰琴欲髙张瑟欲下声江淹诗寂歴百草晦李善注寂歴凋疎貌飕飗风声也江淹山中楚辞风飕飗兮木道寒嵇康琴赋纷淋浪以流离东方朔七谏泣歔欷而霑襟説文潺湲水声张衡归田赋弹五之妙指　飕音搜】
　　王昭君【一作昭君怨】二首【乐府古题要解王昭君旧史王嫱字昭君汉元帝时匈奴入朝诏以王嫱配之号宁胡阏氏一説汉元帝后宫旣多不得常见乃使画工图其形按圗召幸宫人皆赂画工多者十万少者亦不减五万昭君自恃容貌独不肯与工人乃丑图之遂不得见及后匈奴入朝选美人配之昭君之圗当行及入辞光彩射人悚动左右天子方重失信外国悔恨不及穷究其事画工有杜陵毛延寿安陵陈敞新丰刘白龚寛下杜阳望樊青皆同日弃市籍其资财汉人怜昭君逺嫁为作歌诗晋文王讳昭故晋人改为明君石崇有妓曰緑珠善歌舞以此曲教之而自制王明君歌其文悲雅我本汉家子是也按乐府诗集张永元嘉伎録相和歌吟汉四曲其二曰王明君】
　　汉家秦地月流影照【一作送】明妃一上玊闗道天涯去不归汉月还从东海【一作方】出明妃西嫁无来日燕支长寒雪作花蛾眉憔悴没胡沙生乏黄金枉圗画死留青塜使人嗟【元和郡县志燕支山一名删丹山在甘州删丹县南五十里东西百余里南北二十里水草茂美与祁速同杨炎燕支山神寜济公祠堂碑西北之巨镇曰燕支本匈奴王庭汉武纳浑邪开右地置武威张掖而山界二郡间连峰委会云蔚黛起积髙之势四面千里太平寰宇记青冢在振武军金河县西北汉王昭君墓在古丰州上草色常青故曰青塜一统志王昭君墓在古丰州西六十里地多白草此塜独青故曰青冢頋寜人曰按史记言匈奴左方主将直上谷以东右方主将直上郡以西而单于之庭直代云中汉书言呼】
　　【韩邪单于自请留居光禄塞下又言天子遣使送单于出朔方鸡鹿塞后单于竟北归庭乃知汉与匈奴徃来之道大抵从云中五原朔方明妃之行亦必出此故江淹之赋李陵但云情徃上郡心留雁门而玊闗与西域相通自是公主嫁乌孙所经太白诗汉家秦地月流影照明妃一上玊闗道天涯去不归误矣顔氏家训谓文章地理必须惬当其论梁简文雁门太守行而言日逐康居大宛月支萧子晖陇头水而云北注黄龙东流白马沈存中论白乐天长恨歌峨眉山下少人行谓峨眉在嘉州非幸蜀路文人之病盖有同者】
　　其二
　　昭君拂玊鞍上马啼红颊今日汉宫人明朝胡地妾中山孺子妾歌【乐府诗集汉书曰诏赐中山靖王哙及孺子妾冰未央才人歌诗四篇如淳曰孺子幼少称孺子妾宫人也顔师古曰孺子王妾之有品号者妾王之众妾也冰其名才人天子内官按此谓以歌诗赐中山王及孺子妾未央才人等耳畧言之故云及也而陆厥作歌乃谓之中山孺子妾失之逺矣太白是题盖仍陆氏之误也】
　　中山孺子妾特以色见珍虽【一本下多一然字】不如延年妹亦是当时绝世人桃李出深井花艶惊上春一贵复一贱闗天岂由身芙蓉老秋霜团扇羞网尘戚姫髠髪【缪本作翦】入舂市万古共悲辛【李延年妹事已见本巻阳春歌注深井即今庭中天井是周礼太府职云上春衅宝龟及宝器郑注上春孟春也汉书一贵一贱北史事乃闗天汉书髙祖得定陶戚姫爱幸生赵王如意髙祖崩恵帝立吕后为皇太后乃令永巷囚戚夫人髠钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告汝】
　　荆州歌【唐时荆州山南东道领江陵枝江当阳长林石首松滋公安荆门八县天宝元年改为江陵郡】
　　白帝城边足风波瞿塘五月谁敢过荆州麦熟茧成蛾缲丝忆君头绪多拨谷飞鸣奈妾何【通典防州奉节县有白帝城按唐之奉节县即汉之鱼复县也王莽时公孙述据蜀有白龙出殿前井中述以为瑞自称白帝更号鱼复曰白帝城刘先主改曰永安官即其地在防州府城东山上初学记荆州圗记曰白帝城西临大江东南髙二百丈西北髙一千丈水经注广溪峡中有瞿塘黄龙二滩夏水洄复沿泝所忌太平寰宇记瞿塘峡在防州东一里古西陵峡也连崖千丈奔流电激舟人为之恐惧本草陈蔵器曰布谷隖鸠也江东呼为获谷亦曰郭公北人名拨谷似鹞长尾牡牝飞鸣以翼相摩撃】
　　设辟邪伎鼔吹雉子班曲辞【雉子班乐府觧题曰古词云雉子髙飞止黄鹄飞之以千里雄来飞从雌视盖取首二字以命名也若梁简文帝妒时向陇则竟全篇咏雉矣宋何承天有雉子游原泽篇则言避世之士抗志清霄视卿相功名犹冰炭之不相入太白此诗盖拟何氏而作又乐府诗集古今乐録曰梁三朝乐第四十一设辟邪伎鼓吹作雉子班曲引去来辟邪兽名孟康汉书注桃拔一名符防似鹿长尾一角者或为天鹿两角者或为辟邪辟邪伎者盖假为辟邪兽之形而舞者也】
　　辟邪伎作鼓吹惊雉子班之奏曲成喔咿振迅欲飞鸣扇锦翼雄风生双雌同饮啄趫悍谁能争乍向草中耿介死不求黄金笼下生天地至广大何惜遂物情善巻让天子务光亦逃名所贵旷士懐朗然合太清【韩诗外传翾翾十步之雀喔咿而笑之鲍照舞鹤赋振迅腾摧西京赋趫悍虓豁李善文选注薛君韩诗章句曰雉耿介之鸟也礼记正义或谓雉鸟耿介被人所获必自屈折其头而死荘子舜以天下让善巻善巻曰予立于宇宙之中冬日衣皮毛夏日衣葛絺春耕种形足以劳动秋收敛身足以休食日出而作日入而息逍遥于天地之间而心意自得吾何以天下为哉悲夫子之不知予也遂不受于是去而入深山莫知其处汤伐桀尅之让务光曰智者谋之武者遂之仁者居之古之道也吾子胡不立乎务光曰废上非义也杀民非仁也人犯其难我享其利非亷也吾闻之曰非其义者不受其禄无道之世不践其土况尊我乎吾不忍久见也乃负石而自沉于庐水鲍照诗安知旷士懐　趫音跷】
　　相逢行【乐府诗集相逢行一曰相逢狭路间行亦曰长安有狭邪行乐府觧题曰古词文意与鸡鸣曲同】
　　相逢红尘内髙揖黄金鞭万戸垂杨里君家阿那边【西都赋红尘四合烟云相连傅縡诗本珍白玉镫因饰黄金鞭陆机诗皎皎彼姝女阿那当轩织吕向注阿那柔顺貌】
　　古有所思【萧本作古有所思行　宋书汉鼔吹铙歌十八曲有有所思曲乐府古题要觧有所思其词大畧言有所思乃在大海南何用问遗君双珠瑇瑁簮闻君有他心烧之当风扬其灰从今已徃勿复相思而与君绝也若齐王融如何有所思梁刘绘别离安可再但言离思而已】
　　我思仙【一作佳】人乃在碧【许本作北】海之东隅海寒多天风白波连山【一作天】倒蓬壶长鲸喷涌不可涉抚心茫茫泪如珠西来青鸟东飞去愿寄一书谢麻姑【十洲记东海之东登岸一万里东复有碧海广狭浩汗与东海等水既不咸苦正作碧色甘香味美木华海赋波如连山拾遗记蓬壶蓬莱也陆厥李夫人及贵人歌洞房明月夜对此泪如珠汉武故事七月七日上于承华殿斋正中忽有一青鸟从西方来集殿前上问东方朔朔曰此西王母欲来也有顷王母至有二青鸟如乌夹侍王母旁神仙传王逺遣人召麻姑麻姑至是好女子年可十八九许于顶上作髻余髪散垂至腰衣有文采而非锦绮光彩耀目不可名状】
　　久别离【胡震亨曰江淹拟古始有古别离后乃有长别离生别离等名此久别离及逺别离皆自为之名其源则出于古别离也】
　　别来防春未还家玊窻五见樱桃花况有锦字书开缄使【一作令】人嗟至【缪本无至字】此肠断彼心绝云鬟緑鬓罢梳【缪本作揽】结愁如回飇乱白雪去年寄书报阳台今年寄书重相催东风兮东风【缪本作胡为乎东风】为我吹行云使西来待来竟不来落花寂寂委青苔【本草樱桃树不甚髙春初开白花繁英如雪説文鬟总髪也亦谓之髻谢灵运诗回飇流轻雪回飇回旋之风也阳台行云俱见二巻注　缄音兼飇音标】白头吟【西京杂记司马相如将防茂陵人女为妾卓文君作白头吟以自绝相如乃止词曰皑如山上雪皎若云中月闻君有两意故来相诀绝今日斗酒防明日沟水头蹀躨御沟上沟水东西流凄凄重凄凄嫁娶不须啼愿得一心人白头不相离】
　　锦水东北流波荡双鸳鸯雄巢汉宫树雌弄秦草芳寜同万死碎绮翼不忍云间两分张【华阳国志锦江织锦濯其中则鲜明濯他江则不好一统志二江一名汶江一名流江经成都府城南七里蜀守李冰既凿离堆又开二渠一渠由永康过新繁入成都谓之外江一渠由永康过郫入成都谓之内江蜀人以此水濯锦鲜明故又名锦江古今注鸳鸯水鸟鳬类也雌雄未尝相离人得其一则一思而至死故曰匹鸟魏书彭城王传在南百口生死分张分张犹分离也】此时阿娇正娇妒独坐长门愁日暮但愿君恩頋妾深岂惜黄金买词赋相如作赋得黄金丈夫好新多异心一朝将聘茂陵女文君因赠【一作赋】白头吟东流不作西归水落花辞条羞故林【阿娇汉武帝陈皇后之小字见本巻后注司马相如长门赋序孝武皇帝陈皇后时得幸颇妒别在长门宫愁闷悲思闻蜀郡成都司马相如天下工为文奉黄金百斤为相如文君取酒因于觧悲愁之词而相如为文以悟主上皇后复得亲幸傅苦相篇玉顔随年变丈夫多好新子夜歌不见东流水何时复西归】兎丝故【萧本作固】无情随风任倾倒谁使女萝枝而来强萦抱两草犹一心人心不如草莫卷龙须席从他生网丝且留琥珀枕或有梦来时覆水再收岂满杯弃妾已去难重回古来【缪本作时】得意不相负袛今惟见青陵台【尔雅翼女萝兎丝其实二物也然皆附木上释草云唐防女萝女萝兎丝郭曰别四名则是谓一物矣广雅云女萝松萝也莵丘莵丝也则是两物陆玑亦云今兎丝蔓连草上生黄赤如金药中兎丝子是也非松萝松萝自蔓松上生枝正青与兎丝迥异以予考之诚然今女萝正青而细长无杂蔓故山章云被薜荔兮带女萝萝青而长如带也何与兎丝事然两者皆附木或当有时相蔓古乐府云南山羃羃兎丝花北陵青青女萝树由来花叶同一心今日枝条分两处唐乐府亦云兎丝故无情随风任倾倒谁使女萝枝而来强萦抱两草犹一心人心不如草则古今多疑其为二物者博物志魏文帝所记诸物相似乱者女萝寄生兎丝兎丝寄生木上根不着地然则女萝有寄生兎丝上者释草女萝兎丝或亦此义耳长乐佳古词玉枕龙须席郎眠何处牀胡三省通鉴注龙须席以龙须草织成今淮上安庆府居人多能织龙须席西京杂记赵飞燕女弟遗飞燕琥珀枕太平御覧广雅曰琥珀珠也生地中其上及旁不生草浅者四五尺深者八九尺大如斛削去皮成琥珀初时如桃胶凝坚乃成其方人以为枕出博南县后汉书覆水不收宜深思之独异志搜神记曰宋康王以韩朋妻美而夺之使朋筑青陵台然后杀之其妻请临丧遂投身而死王命分埋台左右期年各生一梓树及大树枝条相交有二鸟哀鸣其上因号之曰相思树太平寰宇记河南道济州郓城县有青陵台郡国志云宋王纳韩凭之妻使凭运土筑青陵台至今台迹依约一统志青陵台在开封府封丘县界宋康王欲夺其舍人韩凭之妻乃筑台望之凭妻作诗曰南山有鸟北山张罗鸟自髙飞罗当奈何遂自缢死】
　　其二【萧士赟曰按此篇出入前篇语意多同或谓初本云】
　　锦水东流碧波荡双鸳鸯雄巢汉宫树雌弄秦草芳相如去蜀谒武帝赤车驷马生辉光一朝再览大人作万乗忽欲凌云翔闻道阿娇失恩宠千金买赋要君王【华阳国志司马相如初入长安题市门曰不乗赤车驷马不过汝下也史记司马相如见上好仙道因曰上林之事未足美也尚有靡者臣尝为大人赋未就请具而奏之相如以为列仙之传居山泽间形容甚此非帝王之仙意也乃遂就大人赋相如既奏大人之颂天子大悦飘飘有凌云之气似逰天地之间意】相如不忆贫贱日位【缪本作官】髙金多聘私室茂陵姝子皆见求文君欢爱从此毕泪如双泉水行堕紫罗襟五起鸡三唱清晨白头吟长吁不整緑云鬟仰诉青天哀怨深城崩杞梁妻谁道土无心东流不作西归水落花辞枝羞故林【史记苏秦笑谓其嫂曰何前倨而后恭也嫂曰见季子位髙金多也太平御覧尸子曰孝已一夕五起视亲衣之厚薄枕之髙下此用其字以言寝不安席之意旧注觧作五更而起者恐非是古今注杞梁妻杞植妻妹明月所作也杞植战死妻叹曰上则无父中则无夫下则无子生人之苦至矣乃抗声长哭杞都城感之而頽遂投水而死其妹悲其姐之贞操乃为作歌名曰杞梁妻焉梁植字也论衡传书言杞梁之妻向城而哭城为之崩言杞梁从军不还其妻痛之向城而哭至诚悲痛精气动城故城为之崩也夫言向城而哭者实也城为之崩者虚也城土也无心腹之蔵安能为悲哭感动而崩太白土无心句似借其言而反之用古若此左右逢源非圣于诗者不能　姝音枢】头上玉燕钗是妾嫁时物赠君表相思罗袖幸时拂莫卷龙须席从他生网丝且留琥珀枕还有梦来时鹔鹴裘在锦屏上自君一挂无由【一作人】披妾有秦楼镜照心胜照井愿持照新人双对可怜影【述异记汉武帝元鼎元年起招灵阁有神女留一玉钗与帝帝以赐赵媫妤至昭帝元鳯中宫人见此钗光莹甚异共谋欲碎之明视钗匣惟见白燕直升天去后宫人作玉钗因名玉燕钗西京杂记司马相如初与卓文君还成都居贫愁懑以所着鹔鹴裘就市人杨昌贳酒与文君为欢西京杂记咸阳宫有方镜广四尺髙五尺九寸表里有明人直来照之影则倒见以手扪心而来则见肠胃五臓歴然无碍人有疾病在内掩心而照之则知病之所在又女子有邪心则胆张心动始皇常以照宫人胆张心动者杀之汤僧济诗昔日娼家女摘花露井边摘花还自插照井还自怜】覆水却收不满杯相如还谢文君回古来得意不相负袛今惟有青陵台
　　采莲曲【采莲曲起梁武帝父子后人多拟之】
　　若耶溪旁采莲女笑隔荷花共人语日照新妆水底明风飘香袂【缪本作袖】空中举岸上谁家游冶郎三三五五暎垂杨紫骝嘶入落花去见此踟蹰空断肠【太平寰宇记若耶溪在越州会稽县东南二十八里一统志若耶溪在绍兴府城南二十五里西施采莲于此古孟珠曲道逢游冶郎恨不早相识郑毛诗笺赤身黒鬛曰骝南史帝赐羊侃河南国紫骝　嘶音西】
　　临江王节士歌【汉书艺文志有临江王及愁思节士歌诗四篇宋陆厥作临江王节士歌葢误合而为一也太白此题殆仍其失者欤】
　　洞庭白波木叶稀燕鸿【缪本作鴈】始入吴云飞吴云寒燕鸿【缪本作鴈】苦风号沙宿潇湘浦节士悲【缪本作感】秋泪如雨白日当天心照之可以事明主壮士【一作气】愤雄【一作寒】风生安得倚天劒跨海斩长鲸【楚辞洞庭波兮木叶下宋玉大言赋长劒耿耿倚天外梁元帝览赋戮滔天之封豕斩横海之长鲸】
　　司马将军歌【原注代陇上健儿陈安健十六国春秋陈安善于抚绥吉凶夷险与众共之及其死陇上人思之为作壮士之歌曰陇上建士有陈安躯干虽小腹中寛爱养将士同心肝騄骢骏马铁锻鞍七尺寳刀配齐环丈八蛇矛左右盘十荡十决无当前百骑俱出如云浮追者千万骑悠悠战始三交失虵矛十骑俱荡九骑留弃我騄骢窜岩幽大雨降后追者休为我外援而悬头西河之水东河流阿呵呜呼奈子何阿呵呜呼奈子何刘曜闻而嘉伤于是命乐府歌之】
　　狂风吹古月窃防章华台北落明星动光彩南征猛将如云雷【一作南方有事将军来】手中电曳【一作曳电萧本作电撃】倚天劒直斩长鲸海水开我见楼船壮心目颇似龙骧下三蜀扬兵习战张虎旗江中白浪如银屋身居玉帐临河魁紫髯若防冠崔嵬细栁开营揖天子始知灞上为婴孩羌笛横吹阿亸廻向月楼中吹落梅将军自起舞长劒壮士呼声动九垓功成献凯见明主丹青画像麒麟台【十六国春秋新平王雕为太史令言于苻坚曰谨按谶云古月之末乱中州洪水大起健西流惟有雄子定九州九域志江陵府有章华台图经云楚灵王与伍举登章华之台是也梦溪笔谈楚章华台亳州城父县陈州商水县荆州江陵县长林县复州监利县皆有之据左传楚灵王七年成章华之台与诸侯落之杜预注章华台在华容城中华容即今之监利县非岳州之华容也至今有章华故台在县郭中与杜预之説相符亳州城父县有干谿其侧亦有章华台故基台下徃徃得人骨云楚灵王战死于此商水县章华之侧亦有干谿薛综注张衡东京赋引左氏传乃云楚子成章华之台于干谿皆误説也左传实无此文甘氏星经北落师门一星在羽林军西主兵星明大而角军兵安小暗天下兵晋书天文志北落师门一星在羽林西南北者宿在北方也落天之藩落也师众也师门犹军门也长安城北门曰北落门以象此也主非常以兵有星守之虏入塞中兵起李陵报苏武书猛将如云倚天劒斩长鲸俱见前首注通典楼船船上建楼三重列女墙战格树旛帜开弩宪矛穴置抛车垒石铁汁状如城垒忽遇暴风人力不能制此亦非便于事然为水军不可不设以成形势晋书王濬为益州刺史武帝谋伐吴诏濬修舟舰濬乃大作船连舫方百二十步受二千余人以水为城起楼橹开四出门其上皆得驰马徃来又画鹢首怪兽于船首以惧江神舟棹之盛自古未有寻以謡言拜濬为龙骧将军监益梁诸军事太康元年濬自发蜀兵不血刃攻无坚城夏口武昌无相支抗于是顺流鼓棹径造三山左思蜀都赋三蜀之豪刘逵注三蜀蜀郡广汉犍为也本一蜀国汉髙祖分置广汉汉武帝分置犍为周礼熊虎为旗抱朴子兵在太乙玊帐之中不可攻也云谷杂记艺文志有玉帐经一巻乃兵家压胜之方位谓主将于其方置军帐则坚不可犯犹玊帐然其法出于黄帝遁甲以月建前三位取之如正月建寅则巳为玉帐主将宜居之李太白司马将军歌云身居玉帐临河魁戌为河魁谓主将之帐宜在戌也非深识其法者不能为此语三国志注献帝春秋曰张辽问吴防人向有紫髯将军长上短下便马善射是谁降人曰是孙会稽南史褚彦回传君须髯如防楚辞冠切云之崔嵬王逸注崔嵬髙貌史记文帝后六年匈奴大入边乃以刘礼为将军军灞上徐厉为将军军棘门周亚夫为将军军细桞以备胡上自劳军至灞上及棘门军直驰入将以下骑送迎已而之细桞军军吏士被甲鋭兵刃彀弓矢持满天子先驱至不得入先驱曰天子且至军门都尉曰曰将军令曰军中闻将军令不闻天子之诏居无何上至又不得入乃使使持节诏将军吾欲入劳军亚夫乃传言开壁门壁门士吏谓从属车骑曰将军约军中不得驱驰天子乃按辔徐行至营亚夫持兵揖曰介胄之士不拜请以军礼见天子为动改容式车使人称谢皇帝敬劳将军成礼而去既出军门羣臣皆惊文帝曰此真将军矣曩者灞上及棘门军若儿戯耳其将固可袭而虏也至于亚夫可得而犯耶文献通考羌笛五孔陈乐书曰马融赋笛以为出于羌中旧制四孔而已京房因加一孔以备五音风俗通汉武时丘仲作尺四寸笛后更名羌笛焉杨升庵外集阿亸廻番曲名即阿滥堆也番曲本无字祗以声传故随中国所书人各不同难以意求按唐诗纪事骊宫小禽名阿滥堆明皇御玊笛采其声翻为曲且名焉逺近以笛争效之张祐华清宫诗红树萧萧阁半开玉皇曽幸此宫来至今风俗骊山下村笛犹吹阿滥堆据此则阿滥堆非番曲也又亸字丁可切读作多上声据杨説当作旦声读字书皆无之俱未详是否乐府杂録笛羌乐也古有落梅花曲汉书楚战士无不一当十呼声动天地封禅书上畅九垓服防注垓重也天有九重旧唐书凯乐鼔吹之歌曲也周官大司乐王师大献则奏凯乐注云献功之乐也又大司马之职师有功则凯献于社注云兵乐曰凯司马法曰得意则凯乐所以示喜也汉书甘露三年单于始入朝上思股肱之美乃图画其人于麒麟阁署其官爵姓名唯霍光不名曰大司马大将军博陆侯姓霍氏次曰卫将军富平侯张安世次曰车骑将军龙頟侯韩増次曰后将军营平侯赵充国次曰丞相髙平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘徳次曰少府梁丘贺次曰太子太傅萧望之次曰典属国苏武皆有功徳知名当世是以表而扬之明着中兴辅佐列于方叔召虎仲山甫焉张晏注武帝获麒麟时作此阁图画其象于阁故以为名按通鉴乾元二年九月襄州乱将张延嘉袭破荆州据之此诗当是是时所作故有狂风吹古月窃弄章华台之句延嘉疑亦蕃将否则故安史部下之防兵也其时邻郡多发兵为备故太白又有九日登巴陵置酒望洞庭水军诗此诗所谓江中楼船其即洞庭之水军欤　垓音该】
　　君道曲【太白自注梁之雅歌有五章今作一章按乐府诗集古今乐録曰梁有雅歌五曲一曰应王受图曲二曰臣道曲三曰积恶篇四曰积善篇五曰宴酒篇无君道曲疑太白拟作者即应王受圗曲琦谓非也葢后人讹臣字为君字耳】
　　大君若天覆广运无不至轩后爪牙常先太山稽如心之使臂小白鸿翼于夷吾刘葛鱼水本无二土扶【萧本作校】可成墙积徳为厚地【汉书陛下圣徳天覆子爱海内国语广运百里韦昭注东西为广南北为运移书备位方伯为国爪牙章懐太子注爪牙以猛兽为喻言为国之捍卫也诗曰祈父予王之爪牙也史记黄帝举风后力牧常先大鸿以治民淮南子黄帝治天下而力牧太山稽辅之髙诱注力牧太山稽黄帝师汉书如身之使臂臂之使指莫不制从管子桓公在位管仲隰朋见立有间有二鸿飞而过之桓公叹曰仲父今彼鸿鹄有时而南有时而北有时而徃有时而来四方无逺所欲至而至焉非唯有羽翼之故是以能通其意于天下乎管仲隰朋不对桓公曰二子何故不对管子曰君有霸王之心而夷吾非霸王之臣也是以不敢对桓公曰寡人之有仲父也犹飞鸿之有羽翼也仲父不一言教寡人寡人之有耳将安闻道而得度哉华阳国志先主与诸葛亮情好日宻自以为犹鱼得水也北齐书尉景曰土相扶为墙人相扶为王淮南子山为积德髙诱注仁山万物生焉故为积徳】
　　结韈子【北魏温子升有结韈子诗疑是当时曲名乐府诗集引文王张释之结韈事为解非也然太白之作与子升原作辞旨又复不同】
　　燕南壮士吴门豪筑中置铅鱼隠刀感君恩重许君命太山一掷轻鸿毛【史记秦灭燕太子丹荆轲之客皆亡髙渐离变姓名为人佣保匿作于宋子使撃筑而歌客无不流涕而去者闻于秦始皇秦始皇召见人有识者乃曰髙渐离也秦皇帝惜其善撃筑重赦之乃矐其目使撃筑未尝不称善稍益近之髙渐离乃以铅置筑中复进得近举筑扑秦皇帝不中于是遂诛髙渐离又史记伍子胥知公子光之欲杀吴王僚乃进专诸于公子光光伏甲士于窟室中而具酒请王僚王僚使兵陈自宫至光之家门户阶陛左右皆王僚之亲戚也夹立侍皆持长铍酒既酣公子光佯为足疾入窟室中使专诸置首鱼炙之腹中而进之既至王前专诸擘鱼因以首刺王僚王僚乃死左右亦杀专诸燕丹子烈士之节死有重于太山有轻于鸿毛者但问用之所在耳　筑音竹】
</div>
    <div class="pagination">
<a href="李太白集注_page2.html">上一页</a><a href="李太白集注.html">1</a><a href="李太白集注_page2.html">2</a><span class="current-page">3</span><a href="李太白集注_page4.html">4</a><a href="李太白集注_page5.html">5</a><a href="李太白集注_page6.html">6</a><a href="李太白集注_page7.html">7</a><a href="李太白集注_page8.html">8</a><span>...</span><a href="李太白集注_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
