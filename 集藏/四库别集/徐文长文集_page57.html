<!DOCTYPE html>
<html>
<head>
    <meta charset="UTF-8">
    <title>徐文长文集 - 第 57 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长文集 - 第 57 页/共 61 页</h1>
    <div class="content">　　古人巳死君何读。弗得其精兮何异尔椟。

　　徐文长文集卷之二十三 【 终】 

　　●徐文长文集卷之二十四

　　公安袁宏道中郎评点
　　钱塘许尔京士魏校订

　　记

　　蜀汉关侯祠记 
　　坐卧房记 
　　西施山书舍记 
　　函三馆记 
　　游五泄记 
　　闸记 
　　西溪湖记 
　　义塜记 
　　石顶浮图记 
　　修郡衢记 
　　长春祠记 
　　半禅庵记 
　　吕氏始祖祠记 
　　石刻孔子像记 
　　烈妇姚氏记 
　　镇海楼记 
　　酬字堂记 

　　○蜀汉关侯祠记　色苍然

　　马水口为备胡要地旧以其任付守备比始用　廷议设参将一领卒三千人以镇之谓辽东李君某为今宁远伯冡嗣世称名将家子往镇莫宜　诏曰可君至则一省关榷令货趋集便卒需卒死无以葬则出巳镪为死者棺殓饭祝异时卒马死主将得自补马操其赢直公悉不然劳逸苦甘与卒共有既又节缩巳奉度可构涂乃顾祝北门从万山中得灵秀所作厦一区为殿者二为门者一并足三楹两庑翼之甃盖材工靡不致好蠲卜时日奉蜀汉前将军关侯象以居之岁时伏腊刲羊豕吹铙歌乐用以侑神巳乃促骑抵燕迓予以来而以记属予过君请曰何居君曰某不敏生而慕忠孝节义人、而蜀侯为最着、殁而为神、又惟侯为最灵、曩在辽从大人逐胡、梦寐见之、若有所感、今兹门以北数程、胡落也、予世受　国恩、为国备、亭障正如孝子之奉慈亲即有痾痒宜无所不至岂凭恃剂疗遂废祷于神祗予应之曰郅都在汉、匈奴惮之、迨其殁也、为偶以射、竟莫能中、侯勇义朗映、华夷所严、非郅都比、矧生者有公辈在、胡如冈知、宁敢望马水发一矢耶至于史所称侯爱惜士卒独侮嫚士大夫愚以为即使有之特加于请昏之狡吴芳与士仁等之携贰而不知彼三人者皆汉贼非可与语于士大夫君既惜士卒、至寡客贤豪、靡不倒屣虗左是眞善学侯者君之祠侯宜莫宜于此矣某谨为书曰祠始于某年月日越若干日而成费金若干董役者为某官某

　　○坐卧房记　简致

　　凡人居一室之中昼则坐、夜则卧、坐则箕焉弓焉卧则蛇焉龙焉此梦觉之常耳人孰不然、而青野子顾作室而房之、而名之、而使予记之、何居、庄周有言夔怜蚿、蚿怜蛇、蛇怜风、风怜目、目怜心、谓行者不如无行者之妙也、行者动以形也、无行者动以神也、无形之动、是之谓至动、然则不必不行也、不必行也、而一室之中、可以照天下、观万有、通昼夜、一梦觉、而无不知不然其坐也箕焉弓焉而巳矣其卧也蛇焉龙焉而巳矣人皆能之而青野子何以之而名房哉

　　○西施山书舍记　与长公凌虗台记差近

　　西施山去县东可五里越绝若吴越春秋并称土城后人始易以今名然亦曰土城山盖句践作宫其间以教西施郑旦而用以献吴又曰恐女朴鄙故令近大道则当其时此地固巨丽要津耶更数千年主者不可问矣、商伯子用值若干而有之、山高不过数仞、而丛灌疏篁、亦鲜澄可悦、上有台、台东有亭、西有书舍数础舍后有池以荷东外折断水以菱而亭之前则仍其旧曰脂粉塘无所改出东南西而山者耸秀不可悉悉名山也遶其舍而亩者水者不可以目尽以田以渔以桑者尽亩与水无不然余少时盖觞于此而乐认、兹伯子使余记、余虽以病阻其觞、然尚能忆之心、率如此嗟夫土城一山耳始以粉黛歌舞之宫当巨丽倾都之孔道而今变而且迁之一旦寥寥然为墟落田夫野老耕钓徘徊于共间或拾其堕钗于锄掘迨于阴晦又往往诧野火转磷于夜归牧唱之儿童宜无不感而嘘资野人之聚而谈者矣至其易冶以朴、易优伎以农桑、本业专而谣俗厚、则有识者又未尝不忘其悲而为之一笑也伯子聪敏擅文誉达事变试从读书暇一登兹山而望之、或触于景而有如吾前所言者、姑取而咀之、傥亦一解颐耶、伯子名浚字景哲

　　○函三馆记　辞达而爽

　　吾儒曰三才老曰三生万物而冠之曰一生三乃释也则不立言矣即一字且扫抹之矣而况于三乎乃其举世界之中之外之诸有至于竭恒沙之数而不可殚即隶首复兴弧矢勾股操其法日百亿聚其徒用其百亿徒之指以砾碌奇偶而乘除之亦日且不给矣又何贵于万与生万者之三。与生三者之一哉。然则为儒者将何居曰一非自能一也。从无而有一也。三非自能三也。从无而有三也。万非自能万也。从无而有万也。辟之生人然。一者始生祖也。三者父也。万者子与孙也。孙孙子子相为无穷也。则上古未生人之前、祖从何而生哉、知此则为儒者知所以居矣、陈子起侯名汝元别号太一以小戴礼举明经今为文学于郡者抱美质外醇而中茂志渊以勤意不欲沾沾税驾于小儒乃作馆藏书动以博文、静以观妙、昼夜孜孜、若有端倪、命馆曰函三记则属余余忆函三之说虽出于小戴注家乃昉于弄丸公之皇极经世而弄丸公之于此也余莫得而闯其门又颇忆河南青田及考亭五先生闯其门伏至其自检亦各谓未得入其奥然而后之秉道权者往往以孔门正泒印五先生也、而以数为支流也则似稍稍微诋弄丸公也则数之与道果孰为左而孰为右非闯其门而未得若区区者所可几也乃文学则必筹之熟矣、抑余右所云无也者祖者非敢以虗无之无溷文学乃谓万有本于无欲文学谨未发之中之谓也。夫儒参三才者也。一中立而天地位。万物育。故子云以为非此则止于伎虽然宁有通天通地矣、顾不能通人耶、子云亦谬儒矣周王季三氏大君子无所同也用所不同也将各各普于世者同也。而一为经一为出者不同也。

　　○游五泄记　古峭

　　万历二年十一月廿有二日偕王图吴系马策往五泄初宿谢家桥明日雨山行驴不可负莫至枫桥骆君意舍止焉明日其兄怀远公验来又明日饮怀远罢入化城寺又明日陈君心学来又明日饮于陈君止焉又明日午始霁途行两宿而至五泄寺是为至日遂登巳而大雾穷宇内不见寸形浑若未关忽复霁遂穷五泄下题名镌寺之石鼓是夕雪明日午复霁往观七十二峰攀扪裸厉陟自西潭以涨甚返又明日陟四泄之对岫观四泄下饭于寺遂装以归踰响铁紫阆长青三岭日仄至洞岩寺饭罢巳灯僧祖福缚炬请观洞岩入至第三洞之鳖口洞故有外屏近为占洞者所坏泥入壅鳖口返又明日黎饭复行入湖船□□而至金家巉甫明踰两小岭午泛离渚日仄抵家是观也洞岩奇于阴五泄奇于阳而七十二峰两壁夹一壑时明时幽时旷时逼奇于阴阳之间以余评之殆莫胜于五泄借物以形容之终不足苏长公游白水佛迹山云山上瀑布三十仞雷辊电散未易名状大略似项羽破章邯时庶几近之矣是行也去来凡十有三日、陆行三百里、水行百三十里宿于骆四夕于途如之于陈一夕于寺再倍于陈余堕驴者二越溪而溺者一濡者四五驴蹶于岭者三诸子淖而跌者弗论也得诗二十首每作诸子必和之

　　○闸记 【 代】 　周匝通显

　　前知府富顺汤公绍恩之闸三江也事具陶庄敏记中至于今五十年无以潦告者胶石以灰秣久而剥石因之亦少泐水日夜走罅中顾有以旱告者矣万历癸未宣城萧君某以户部郎中来知绍问俗所苦、知而往视之、得所以白其事于省诸大吏许之、协其议于僚二三君、令判府杨公某专其治而属工于县丞某出库羡银若干两役夫若干人用冶锡窒所泐并发巨石凹凸其两颠而规之凸以枕上流凹以衔旧甃匣包之令水不得越新包啮旧甃衔之际冶铁为小腰以锢之其于旧甃如车有辅如齿有唇倍壮且久君雨雪躬往几月而成成以予同年也谬以记告曰无他以属后也、予尝闻父老言始汤侯时以民苦潦甚故役三江及毅役而民又争以病告此犹可委曰初不知利如此也、而今则知之矣、最可委又不过曰汤费则课亩役则槩发丁也而今萧侯费则库羡役则民日予银三分役兵兵尝有顾则予二不课亩槩发丁矣而尚有以不便归萧侯、若曩昔汤侯者、则后之便萧侯者、安知不如今之便汤侯者耶、始麛裘继衮衣始病禇五继美诲殖下之难调盖自古而巳然矣闸潦而启不时则海亩者窃决塘窃则罪故海民谤闸无闸则海鱼入潮河鱼出汐闸则否故内外渔迩闸者谤闸。他则宅是者谓闸阻潮汐吐吞改水顺逆关废兴故宅是者亦谤闸。夫谤乌足信也。而或者谓闸启闭故有凖乃万不可爽、爽有微甚则亩害亦视之、此其敝在掌费者靳与私则然。其涸也则外渔赂以滞闭者则然。斯二者诚有之。非谤之类矣。噫此其责亦可谓下之难谓耶。夫造物之生人也劳矣。生而病则资医。无医犹无生也。故医之劳与造者□。今闸造者谁汤侯也。医者谁萧侯也。继萧侯而医者知为谁劳则等也。医之剂凡几窒泄于甃一也。靳而滞启赂而滞闭痛砭针之二也。

　　○西溪湖记　纤悉

　　虞之为县壤高河水东不旧有湖曰西溪者当县西南主畜水以备旱三乡负郭之亩恒赖焉宋末李显忠既请其高者以牧福邸仍之遂尽田以庄湖始废旱辄不登元伊林希元欲复之不果入　明田既税则湖益不可复矣万历癸未夏旱知是邑者为朱侯既合众以祷乃更求长策得湖以请于府某公某若省及坌省诸公并得可遂复湖湖东起湖山麓北抵郑家堡迤北以西至龙舌嘴前村之高阜南尽长港■〈土逮〉从而长得弓可九百二十七衡而广损从者三之一周而度之为丈者千七百五十二当湖为田时计其亩可千六百二十六兹复田以湖宜仍抵湖以田也而夏盖白马三湖适得新括浮亩可五百有奇第都之区曰十二者括地复得隐亩九百余二百直买之以抵田而税有隐羡于某所者若干括得之适相当复用以抵税盖二抵具而湖告复始果他若水道宜塞者塞之凡七所宜引以佐湖者引之凡三十有六所闸之以潴以泄坊一以表筑室一以省责其成于里之正长畚锸所及计高广近远而课之并有差费取仓栗庸取募丁、阅几月而迄事、是役也不劳民不耗公、取浮修坠、下相地纪、上佐天时、而中免夏畦之桔槔、使吾虞千百年之久魃虽苛、不能必饥与殍于吾民也、是孰使之然哉、众谋记于予予谨记曰侯名某字某某地人以某支于进士来知虞治廉平而兴学奖士尤谆谆云

　　○义塜记 【 代】 　言法而正

　　古者井田以养民亦凿井以共饮而死徙无出乡四井为邑间有徙者徙是邑而巳故易之井曰改邑不改井往来井井曰改曰往来者徙也曰井井者言徙而相恤彼井犹此井也易举饮之井固即耕之井矣夫有田以养何烦于客徙而不出邑又安有客而死者后世井废而养穷、则不得不取养于客、客而不能归、则不得不鬼于他方而燕为多多矣而欲逐以□之如范式李勉其人则燕又为少会稽白子受采义人也求乡之老而贤者十人与饮誓釂而兴曰殇剧矣盍冢诸然冢必自吾乡与山阴始、十老曰诺告而从者三百人得银之两千一百四十有奇买地逮宇齐化门之外六里曰崇南坊饬而冢焉、其大可容、其规可以久、事既迄白子以予尝与闻也遂以记谒予盖尝读周礼冢人而疑冢人之设若曰官出地以族葬国民有墓大夫以掌之则民宜无不葬者矣而礼记月令乃复有孟春埋胔之政、西伯之仁其使民送死当必无憾、而岐周之野、又间值遗枯而仅幸以掩夫若此者岂古者墓大夫之葬特专为不远徙之农民而职业所拘有行货行役于他方者犹不免于沟壑乃若西伯之掩而曰枯此则亶父尚未迁岐时之鬼耶夫王政亦何常要在随时而补之以义墓大夫不足故补以埋胔岐之枯失于先故补以追掩　国家所在有公冢以泽诸殇冢亦曰义初不虞客鬼之多如此也公冢而鞠故补以私徙则出乡矣而死犹似不出其乡之井也予感且嘉焉、故记成而置碑仍其名曰义冢他若冢多羡地与舍酌所息以需事特详而尤善者隔土冢以别嫌籍地舍若工始末时若课工若诸创者助者赀者名氏若赀之等悉碑北

　　○石顶浮图记 【 代】 　词思巉画

　　始予之治新河也本以利农士相顾指形胜曰是且利我乃遂以新河口可浮图请予复为作浮图于河口小市石顶梯者九觚而面者八高以尺计可二百所糜银以两计凡三千有奇率倚墓不出帑一钱□而董之者为某官某分而理之者为某色人某出纳而监之者为生某始壬午九月迄乙酉四月而浮图成予尝谓人处天地间、而与之通气有温凉寒暑浊清忻惨和沴凡此诸祥与诸不祥并从人口鼻肤孔荣于藏府乃始浇漱志虑储于心胷而发挥于事业与饮食衣服功用大相等盖一吞吐服习间而灵蠢系之故昔之人视山川城郭间气有欲去而不留者。必假物以留之若投辖于井牵挽酒宾使复宴笑一堂不遂落莫盖自楼观亭台以至改一檐阴一树而浮图则其最大者举无非留之之具也气留则为诸祥气不留则为诸不祥故有疆域壤联也而郡邑郊墟相去仅炊烟而风物人才不啻胡越者则所云吐吞者有以异之也留属具使具而苟焉则犹无留舟之得水与其风也、必帆而后驶、帆大小同、苟完缺异而驶亦因之矣、浮图从大江高石顶拔起二百尺觚八面而九梯之其为帆之大且完也不巳多乎今夫为子弟者以疾告其父兄、必先以疗、不巳而玉于请召史巫为厌胜、必且听之、不如是则犹为有遗力、使堪舆氏舍其缪迂、用此道以治山川城郭、谁得而舍诸、虽然此在父兄言则可也、万历某年月日浙山阴某记

　　○修郡衢记　简折

　　绍为府领县者八东南西三道绾错而道于他府号最冲、凡县若他府有事于绍之府者、舆马与人、蹄踵如织雷轹而杵鸣介然惟一衢乘之而际府治者为、甚故其圯也亦易于他衢、圯而霖则沃不霖则倾、不特病于履于观亦陋今庚午或有新之之请当其时知府事者为某判为某推为某咸以为比岁方饥即衢矣、必且劳民与其劳民宁陋观而病履也而民之辈某某者相与谋曰、三公明府以劳民而罢衢即以毋庸于劳民而新衢者请可得也于是某等以其辞请、诸公可之、遂衢、衢成计府以南止桥以东止阁之东踰若干步为丈、纵者若干、横者若干、计石若干、役工凡若干、银为两者若干、银所自出、上自阁之大老若卿大夫士下至庶人凡若干、出银之等、多至若干少亦不下若干盖所谓毋庸于劳民而便厥履新厥观者也邑人某记

　　○长春祠记　踟踌掩暎大有风容

　　歙之何君曰洪者其父翁讳某当嘉靖某年间贾于杭得君最晚其后翁渐老君曰贾不可巳而养又不可违于是始买廛以迎翁遂世为杭人既殁葬湖南之麓刻木为祠甲子间君之仲子炅有疾大困祷医勿验会人曰余姚有徐叟永者能致神迎之永所玫者神附笔以书自云纯阳子辄赋诗诗曰三春柳外莺声好。啼落残红半树花。分付杜鹃休呌月。一窓□雨湿春沙。书巳君诵诗知炅不可救巳然时正冬而此云三春即不救宜尚缓后六日炅死君惧复令永致纯阳子问所以纯阳子曰昨云三春三春者谓炅六日人也示矣主人不之省耳、君大愕且痛哀其子、纯阳子因谓君曰死者不可救矣生福不可修耶吾为尔号福修子且曰吾辈近亦厌壶峤而欲少憩人间、西湖之南有山曰长春、君家坟墓在焉、其为吾卜筑于此、尔两世祖皆吾仙籍中人、故来以此相属、吾属不可妄得也、君稽首听命、于墓之麓、卜日命工面江翼山中奠一阁左右夹之上构一亭飞梁垒石下复以室用备时享甃池澄深栏楯联校杂树鲜花奇禽响答俨然紫都始青之乡凡所规擘。悉出神意。扁联之昼。亦并神书。多至数百余字。悉皆瑰逸。迥无埃尘。始某年月日既成肖像以升凡列仙籍者自某位至某位十有几人。而君之祖某公若女祖仙姑与焉、四时之祭、品数有等、直计工财麋金若干余两、予始闻谓神仙方厌世、而复索居于人、初不甚信、及是会何君于逆旅、君饮我以酒、道其事甚详予观何君信人也予虽不信兹事岂宜疑何君哉予尝览纯阳子传纯阳子与人间来往事至多、不足甚恠、至王方平欲会麻姑岂无其所、乃至饮食于蔡经家、此犹曰暂耳、若梓童眞人令苟洙父子为其作殿自扁曰霄霞自为之记而复自书之、其画与文、悉晋人名家笔也、是孰能伪之哉、今而后乃知世有忠信不琢之士如何君者虽神仙亦不得　而远之也如此然则今之记君宜请纯阳子自为之。如洙父子然。要当不下梓童眞人。而顾使予凡近为之。又何也。

　　○半禅庵记　此等参微眞与长公颉颃

　　人身具诸佛性。辟如海水。结诸业习。辟如海冰。当其水时。一水而巳。安得有冰。及其冰时。虽则成冰。水性不灭。又如炼汞求朱。矫白为赤。齐铅作粉。熨白为玄。变染而成。各有界畔。如由吴达越。必经钱塘。江心之际。吴越分矣。然东则投吴。还西则越分无定形。际难剖趾。由斯以宣。半义举矣。徽之休宁居士程希正甫家黄石潭上大谷中万松最深处垣园百亩名松逸园裁胜构建既成八区景聚心娱莫不毕备乃就半山束茅以庵用旃檀肖大士及诸菩萨栖其中、而题曰半禅、书其乡王山人仲房园记以来、而摘庵记于予、予惟正甫为人风雅匀停。根尘融会。所云半禅。将谓居士未离家缘。是则半俗。稍脱尘网。是则半禅。斯义谅尔。辟如塑像工人以一石稍屑和一石土沙而为一佛香秽杂处终不成半又如鹜鸡孪生一头东行一头西赴不着一边大修之人不若顿超诸缘。尽澄性海。则兹半俗。莫非半禅。举兹将化未化之冰。悉还一水。无禅可半。何况半俗。铅白汞赤。越东吴西。义复如是。天池居士方堕无限俗中、有全禅契眞谛不妄为作是记、傥书入石记持向仲房古矜二长者参之、

　　○吕氏始祖祠记

　　余姚之有诸李其一为吕也而吕之迁余姚者则自新昌始盖在赵宋有吕亿者仕某宗朝为大理评事扈跸而南遂家新昌七传而至鎌鎌父某尚宋福邸官郡马当其时虏逼宋且及戚畹鎌始图迁避之不果传珙珙传贵义虏果及而始迁上虞之达溪悦余姚山水再迁余姚之新河于是余姚有吕氏吕与李声相近也　高皇帝新立用法严当贵义公世籍户口书误易吕以李及觉而籍巳上欲请更不敢贵义用是缺然以终其身及箦呼其子德玉诀曰吾死其令吕氏子孙世世着姓生则从李而巳没仍吕自鎌至德玉世修德闻于姚自德玉几传而有今师相公名本以对策中　上旨甲第历翰林自国子师看相佐　世皇帝致太平十有四年辛酉夏以太夫人忧归服既阕举废追远漶漫一新顾谓冢子礼部君元曰姚自始图迁以来积德几二百年而始集于我幸不堕、其可以怠厥事、女其更营之礼部君亟共命趋而拓舍旁地以祠四公自鎌至德玉治主以升又置田若干亩以给其屋仪物数登降之节、悉如我　明集礼始某年某月日师相公乐观其成扁其门曰吕氏迁姚始祖祠、使来命、某以词曰予将劖诸牲石某再拜皇汗谨按吕世侯伯自夏封太岳周太公望封齐入汉以高后戚封侯者亦多至二十余人而霸晚最显其后子孙在魏有虔在唐有延之□□□□渭渭之子有温有公在石晋有琦在宋有蒙正有端端子由诚由诚子亿实始新昌凡兹十一公一侯两相上卿者四人、侍从出守者视之、噫盛矣然始衰于戚当二十侯时族矣而霸仅以穉免积千百家而后有文穆公蒙正正惠公端及鎌之图迁也又以戚虽祸殊族然播越亦几衰矣、又积二百年而始有公其在三代则太岳太公望在宋则文穆正惠也功德在天下、发祥在祖宗、报之以祠、孰曰不宜、某遂顿首作诗曰
　　周吕缵夏、胙土于青、祀岳煮海、实惟神明、迨于中不。两以戚故。日中而彗。亦世之数。在汉不戚。驯至霸虔。大起宋唐。十有一贤。惟贤伊何、二相四卿、他昔侍从、代为明臣、自剡诈古、则为宋戚、再卜而迁、乃居姚邑、始瓞于鎌、积一百年、又大于公、师帝格天、功德业业、为望为岳、其在宋室、正惠文穆、相公曰噫。荷兹景祺。是不在我。福由祖胚。作祠于姚、实寻故址、宏构拓基、则自公始、既卜四主、用牢以升、春秋飨祭、嗣岁肇兴。室宇物仪、遵我王制、族宗百口、可谓曰知、檐角晕飞、江海之湄、追远归厚、式此孝思、

　　○石刻孔子像记　亦一证据

　　何氏余冬录载黄伯固曰偶考夫子象无髯惟家庙小影为眞又引孔丛子云先君无须髯近郎氏七修稿亦云吾夫子七十二表形容尽矣今象夫子者多须而彼表独不称须可疑也意伯固所顾有据然予读家语孔子适郑与弟子辈相失独立郭东门郑人谓子贡曰东门有人颡似尧项类皋陶肩类子产然腰以下不及禹三寸累累若丧家之狗子贡以告孔子笑曰形状末也而曰似丧家之狗然哉噫吾夫子之然殆伤巳往往于诸国君而往往不遇终无所投止四顾徘徊如丧其家者然也不遇则何补于东周此春秋所以作也故曰吾志在春秋噫徒志而巳矣东门人乃亲见夫子孔丛子夫子后而荀子书云东门子姑布子卿则善相人者并不髯夫子则貌夫子者宜不髯韩昌黎肥而胡韩熙载癯而略须两人皆谥文公姓又同绘事者亦两相误乃知人间事误不

　　○烈妇姚氏记 【 代】 　他人属事非不切实终如嚼蜡每诵此公文眞有感叹

　　隆庆六年七月九日郡城三校诸生上书于浙代廵谢公言山阴县十六都民姚忠女姚氏当嘉靖三十六年甫十有六嫁本县迎恩坊民朱缙缙父故榷吏死而家益贫缙嗜酒失业阅四年并其妻自鬻于某宦家将挈以之京妻觉之恚曰是将及我且吾夫总孱吾夫族若吾族儒家也奈何令儒家女蒙嫌至此哉欲拒知不可乃夜纫其裾袂以自闭怀石沈河死实下和丰坊界上去其居不百武其后缙竟以贫死无家且无后事遂不章唯明公仗节莅浙急大体、先教化、所至郡邑录忠孝贞廉之辈、以风晓末俗、无问幽显、如姚氏者不宜久使沈沦公览书下其事于县长吏、长吏诣姚氏故所居处召三老子弟及故尝晓此者问所以咸如诸生言谓宜表姚氏宅而缙先以无家死表无所归始议碑于其故沈所以覆公报曰可且曰碑以表姓氏久即湮耳其记之以备作志者之采令君谨承公命来征记、某既记其事如右因感之而叹曰。余老矣。垂八十矣。涉事颇不浅。至每见旌妇人。问之非某贵人之妻。则曰某贵人母也。虽未必尽然。要之槩如是耳于是受旌者方矜之以为甚难而评乎旌者且眇之以为甚易夫旌之者风之也荷易矣曷风哉至如今姚氏举则绝反是。盖受旌者得之为甚易。而评乎旌者重之为甚难。难之者风之也。噫惜哉。不意余老垂八十。而复一见院台邑长之善于风民若此也。故于记事之余、并及之以告、

　　○镇海楼记 【 代】 　隽伟闳畅足称大篇

　　镇海楼相传为吴越王钱氏所建用以朝望汴京爰臣服之意其基址楼台门户栏楯极高广壮丽具载别志中楼在钱氏时名朝天门元至正中更名拱北楼　皇明洪武八年更名来远时有术者病其名之书画不祥后果验乃更今名火于成化十年再建嘉靖三十五年九月又火予奉　命总督直浙闽军务开府于杭而方移师治寇驻嘉兴比归始与某官某等谋复之人有以不急病者。予曰镇海建当府城之中、跨通衢、截吴山麓、其四面有名山大海江湖潮汐之胜、一望苍茫、可数百里、民庐舍百万户、其间村市官私之景不可亿计而可以指顾得者惟此楼为杰特之观至于岛屿浩眇。亦宛在吾掌股间高翥长骞有俯压百蛮气而东夷之以贡献过此者亦往往瞻拜低回而始去故四方来者无不趋仰以为观游的、如此者累数百年而一旦废之、使民怅然若失所归。非所以昭太平。悦远迩。非特如此巳也。其所贮锺鼓刻漏之具。四时气候之榜。令民知昏晓。时作息。寒暑启闭。桑麻种植渔佃诸如此类居者之指南也。而一旦废之。使民懵然迷所往。非所以示节序。全利用。且人传钱氏以臣服宋而建此事昭著巳久、至方国珍时、求缓死于我　高皇、犹知借镠事以请诚使今海上羣丑而亦得知钱氏事其祈疑如珍之初词则有补于臣道不细顾可使其迹湮没而不章耶予职清海徼视今日务莫有急于此者公等第营之、毋浚征于民而务先以巳。于是予与某官某某等捐于公者计银凡若干募于民者若干遂集工材始事于某年月日计所构甃石为门上架楼楼基迭石高若干丈尺东西若于步南北半之左右级曲而达于楼楼之高又若干吏凡七楹础百巨钟一鼓大小尤时序榜各有差、贮其中、悉如成化时制、盖历几年月而成、始楼未成时、剧寇满海上、予移师往讨日不暇至于今五年寇剧者禽来者遁居者慑不敢来海始晏然而楼适成故从其旧名曰镇海

　　○酬字堂记　黄花瘦石不妨幽致

　　镇海楼成少保公进渭曰是当记子为我草草成以进公赏之曰闻子久侨矣趣召掌计廪银之两百有二十为秀才庐渭谢侈不敢公曰我愧晋公子于是文乃遂能愧湜傥用福先寺事数字以责我酬我其薄矣何侈为渭感公语乃拜赐持归尽橐中卖文物如公数买城南困地十亩。有屋二十有二间。小池二以鱼以荷。木之类果花材三种。凡数十株长篱亘亩护以枸杞外有竹数十个笋迸云客至网鱼烧笋佐以落果醉而咏歌始屋陈而无次。稍序新之。遂额其堂曰酬字。

　　徐文长文集卷之二十四 【 终】 

</div>
    <div class="pagination">
<a href="徐文长文集_page56.html">上一页</a><span>...</span><a href="徐文长文集_page52.html">52</a><a href="徐文长文集_page53.html">53</a><a href="徐文长文集_page54.html">54</a><a href="徐文长文集_page55.html">55</a><a href="徐文长文集_page56.html">56</a><span class="current-page">57</span><a href="徐文长文集_page58.html">58</a><a href="徐文长文集_page59.html">59</a><a href="徐文长文集_page60.html">60</a><a href="徐文长文集_page61.html">61</a><a href="徐文长文集_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
