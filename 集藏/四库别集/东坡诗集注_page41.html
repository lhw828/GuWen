<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 41 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 41 页/共 49 页</h1>
    <div class="content">　　书韩干二马
　　赤髯碧眼老鲜卑回防如萦独善骑【縯晋书王济有马絶难乘问王湛曰叔颇好骑不湛曰亦好之因骑此马姿容既妙回防如萦善骑者无以过之】赭白紫骝俱絶世马中岳湛有妍姿【援晋潘岳夏侯湛皆美姿容人谓之连璧】
　　王进叔所藏画跋尾五首
　　徐熙杏花
　　江左风流王谢家【子仁南齐书王俭尝谓人曰江左风流宰相惟有谢安杜诗王谢风流逺阖闾丘墓荒】尽携书画到天涯却因梅丹青暗【次公广南有黄梅最损书画】洗出徐熙落墨花【邦衡图画见闻志徐熙钟陵人善画花木落笔为格杂彩副之迹与色不相隠映李后主最爱重其迹开宝末归朝悉贡上宸廷藏之秘府】
　　赵昌四季【尧祖图画见闻志赵昌字昌之广汉人工画花果名推独秀伎亦难偕】芍药
　　倚竹佳人翠袖长【縯杜诗絶代有佳人幽居在空谷天寒翠袖薄日暮倚修竹】天寒犹着薄罗裳扬州近日红千叶自是风流时世妆【次公因话录崔枢夫人治家整肃容仪端丽不许羣妾作时世妆而时世妆之状则斜红不晕也白乐天有诗云时世妆时世妆自出城中传四方】
　　踯躅
　　枫林翠壁楚江邉【次公宋玉九辨江水湛湛兮上有枫阮借咏怀诗湛湛长江水上有枫树林】踯躅千层不忍看【次公踯躅山石榴也其花深红蜀人号映山红荆楚山壁间最多退之诗踯躅红千层】开巻便知归客路劒南樵叟为施丹【次公赵昌自号劒南樵客】
　　寒菊
　　轻肌弱骨散幽葩真是青裙两髻丫便有佳名配黄菊应缘霜后苦无花
　　山茶
　　游蜂掠尽粉丝黄落蘂犹收蜜露香待得春风几枝在年来杀菽有飞霜【次公定元年冬十月陨霜杀菽】
　　韦偃牧马图【子功张彦逺名画记韦偃工画山僧竒士老松异石笔力劲健风格髙举】
　　神工妙技帝所收江都曹韩逝莫留【次公江都王曹霸韩干也三人皆画马之妙具见于杜诗继则有韦偃焉】人间画马唯韦侯当年为谁扫骅骝【厚杜诗韦侯别我有所适知我怜君画无敌试拈秃笔扫骅骝倐见麒麟出东壁】至今霜迹踏长楸【次公曹子建诗走马长揪间子仁杜诗画马图引霜蹄蹴踏长楸间】圉人困卧沙陇头【縯周礼圉师掌教圉人养马】沙苑茫茫蒺藜秋风騣雾鬛寒飕飕龙种尚与驽骀游长稭短豆岂我羞【厚晋书宣帝曰驽马恋栈豆必不能用也】八銮六辔非马谋【次公诗八銮玱玱又小戎六辔在手】古来西山与东丘【縯西山伯夷也东丘盗跖也伯夷死名于西山之上盗跖死利于东陵之下】
　　李伯时画其弟亮功旧隠宅图
　　乐天蚤退今安有摩诘长闲古亦无五畆自栽池上竹【次公乐天池上篇十畆之宅五畆之园有水一池有竹千竿】十年空看辋川图【厚王维字摩诘隠居辋川自画为图有华子冈欹湖竹里馆栁浪茱萸沜辛夷坞】近闻陶令开三径【縯蒋诩开三径与其友羊仲求仲游又陶渊明归去来云三径就荒】应许杨雄寄一区【援前汉杨雄处岷山之阳曰郫有田一防有宅一区】晩嵗与君同活计如云鹅鸭散平湖【子仁杜诗房相西亭鹅一羣眠沙泛浦白于云】
　　画车二首
　　何人画此只轮车【次公公羊传晋人败秦师于殽匹马只轮无反者】便是当年欹器图【縯家语孔子观于鲁桓公之庙有欹器焉问守庙者此何器对曰此盖宥坐之器孔子曰吾闻宥坐之器虚则欹中则正满则覆明君以为至诫】上易下难须审细左提右挈免疎虞【厚西汉张耳传厮养卒之说燕曰以一赵尚易燕况以两贤王左提右挈灭燕易矣】九衢歌舞颂王明谁恻寒泉独自清【次公易井卦九三井渫不食为我心恻可用汲王明并受其福】赖有千车能散福化为膏雨满重城
　　宋复古画潇湘晩景图三首
　　西征忆南国堂上画潇湘照眼云山出浮空野水长旧游心自省信手笔都忘会有衡阳客来看意渺茫落落君怀抱山川自屈蟠经营初有适挥洒不应难江市人家少烟村古木攒知君有幽意细细为寻看咫尺殊非少隂晴自不齐径蟠趋后崦水会赴前溪自说非人意曽经入马蹄他年游宦处应话劒山西
　　题黄筌画翎毛花蝶二首
　　短翎长喙苦喧卑曳练双翔亦自竒赖有黄鹂鬬嬛好独依藓石立多时
　　绿隂青子巳愁人忍见东风燕麦新惆怅刘郎今白首时来看巻覔余春【縯刘禹锡自连州召入重游都观无复桃花唯免葵燕麦动摇春风耳】
　　申王画马图
　　天寳诸王爱名马千金争致华轩下当时不独玉花骢飞电流云絶潇洒【縯杜甫丹青引先帝天马玉花骢画工如山貌不同唐贞观中骨干贡良马一名发电赤一名飞霞骠一名流云驷一名奔虹赤】两坊歧薛宁与申【縯歧薛宁申四王皆明皇诸弟】冯凌内廏多清新肉鬉汗血尽龙种【縯杜诗肉鬉碨礧连钱动大宛天马汗如血其先天马也】紫袍玉带真天人骊山射猎包原隰御前急诏穿围入扬鞭一蹙破霜蹄万骑如风不能及雁飞兔走惊弦开翠华按辔从天回五家锦绣遍山谷百里舄珥遗纎埃【縯宗每年幸骊山华清宫杨贵妃姊妹五家扈从家为一队着一色衣五家合队照映如百花烂发遗钿坠舄瑟瑟珠翠粲烂芳馥于路】青骡蜀栈两超忽【縯元稹望云骓歌明皇当时无此马不免骑骡来入蜀】髙准浓蛾散荆棘苜蓿连天鸟自飞五陵佳气春萧瑟【縯宛马嗜苜蓿汉武使永龙种于离宫馆杜诗王孙善保千金躯五陵佳气无时无】
　　次韵鲁直书伯时所画王摩诘
　　前身陶彭泽后身韦苏州欲覔王右丞还向五字求【縯陶渊明韦应物王维皆善五字诗】诗人与画手兰菊方春秋又恐两皆是分身来入流【縯古语春兰秋菊各一时之秀金刚经须陀洹名为入流而寔无所入】予作破琴诗求得宋复古画邢和璞于栁仲逺仲逺以此本托王晋卿临写为巨轴名为邢房悟前生图作小诗题其上
　　此身何物不堪为逆旅浮云自不知【縯庄子吾生特逆旅耳维摩诘言是身如浮云须臾变灭】偶见一张闲故纸便疑身是永禅师
　　记所见开元寺呉道子画佛灭度以荅子由【僧祖可名画记呉道阳翟人工画初名道子宗改名道下笔有神官至宁王友】
　　西方真人谁所见衣被七寳从双狻【厚狻猊狮子也】当时修道颇辛苦栢生两肘乌巢肩【厚传灯录佛于雪山入定有野鹊于佛顶置巢时去时来】初如蒙蒙隠山玉渐如濯濯出水莲道成一旦就空灭奔会四海悲人天翔禽哀响动林谷兽鬼踯躅泪迸泉【次公杜诗涙下如迸泉】厐眉深目彼谁子绕林弹指性自圆隠如寒月堕清昼空有孤光留故躔【次公月堕清昼以譬佛之防度光留故躔以譬佛之虽寂防而犹在盖月之昼隠非亡故也】春游古寺拂尘壁遗像久此霾香烟画师不复写名姓皆云道子口所传从横固巳蔑孙邓【縯孙知防邓隠也元肃图画见闻志孙知防字太古通义彭山人毎画圣像必先斋戒疏瀹方始援笔】有如巨鳄吞小鲜【玉父物类相感志南海有鳄鱼其状若鼍有四足见人影则飞跃上人长六七尺有齿如劒呉老子曰冶大国若烹小鲜】来诗所夸孰与此安得携挂其旁观【尧卿子由诗云吾兄子瞻苦好异败缯破纸收明鲜自从西行上得此试与记录一代观】
　　和流杯石上草书小诗
　　蜂腰鹤膝嘲希逸【厚南史齐陆厥传永明时盛为文章呉兴沈约陈羣谢朓琅邪王融以气类相推毂汝南周颙善识声韵约等文皆用四声制韵有平头上尾蜂腰鹤膝五字之中音韵悉异两句之内角征不同世呼为永明体縯谢庄字希逸王谟问何者为双声叠韵荅曰瓠为双声磝碻为叠韵】春蚓秋蛇病子云醉里自书醒自笑如今二絶更逢君
　　画鱼歌【湖州道中作】
　　天寒水落鱼在泥短钩画水如耕犂渚蒲拔折藻荇乱【次公杜诗渚蒲芽白水荇青】此意岂复遗鳅鲵【次公鲵有二有鲸鲵之鲵有鱼子之鲵今此言鱼子也】偶然信手皆虚击本不辞劳几万一一鱼中刃百鱼惊虾蟹奔忙误跳掷渔人养鱼如养雏揷竿贯笠惊鹈鹕岂知白挺閙如搅水覔鱼嗟巳疎
　　题王逸少帖
　　颠张醉素两秃翁【次公颠张张旭也当时号为张颠醉素僧怀素也颇好饮酒两秃翁一言其首无髪一言其为僧而祝髪故并以秃翁言之前汉窦婴与田蚡有隙石建为上分别两人蚡巳罢朝出止车门召御史大夫韩安国载怒曰与长孺共一秃翁何为首鼠两端】追逐世好称书工何曽梦见王与钟【縯王义之钟繇也】妄自粉饰欺盲聋有如市倡抺青红妖歌嫚舞儿童【子仁退之诗妖歌嫚舞烂不收】谢家夫人淡丰容萧然自有林下风【縯谢家夫人谢道韫也为王凝之妻有济尼者曰王夫人神清散朗故有林下风气】天门荡荡惊跳龙【縯梁武帝评书谓王右军书字势雄强如龙跳天门虎卧鳯阁次公前汉礼乐志天门开佚荡荡】出林飞鸟一扫空【次公张旭草书如惊蛇入草飞鸟出林】为君草书续其终待我他日不怱怱【援卫恒传农张伯英善草书每下笔必为楷则云怱怱未□草书】
　　书林逋诗后【子仁逋字君复杭州钱塘人仁宗赐谥和靖先生】
　　呉侬生长湖山曲【次公呉侬呉语也自称及彼皆曰侬】呼吸湖光饮山绿不论世外隠君子佣奴贩妇皆氷玉先生可是絶俗人神清骨冷无由俗我不识君曽梦见瞳子了然光可烛遗篇妙字处处有步绕西湖看不足诗如东野不言寒【縯孟郊字东野先生祭栁子玉文甞云郊寒岛瘦】书似西台差少肉【厚宋朝西台御史李建中善真行字】平生髙节巳难继将死微言犹可录自言不作封禅书更肯悲吟白头曲【逋临终诗茂陵异日求遗章犹喜初无封禅书縯汉书司马相如既病免家居茂陵天子曰相如病甚可徃悉取其书所忠徃而相如巳死问妻妻对曰长卿未死时为一巻书曰有使者来求书奏之其言封禅又相如将聘茂陵女为妾卓文君作白头吟以自絶相如乃止】我笑呉人不好事好作祠堂傍脩竹不然配食水仙王【援杭州西湖有水仙王祠】一盏寒泉荐秋菊
　　戏咏子舟画两鸜鹆
　　风晴日暖摇双竹竹间对语双鸜鹆鸜鹆之肉不可食人生不才果为福子舟之笔利如锥千变万化皆天机未知笔下鸜鹆语何似梦中蝴蝶飞
　　憩寂图
　　东坡虽是湖州派竹石风流各一时前世画师今姓李不妨还作辋川诗
　　观子玉郎中草圣
　　栁侯运笔如电闪子云寒悴羊欣俭百斛明珠便可扛此书非我谁能双
　　题李元景画
　　闻说神仙郭恕先醉中狂笔势澜翻百年寥落何人在只有华亭李景元
　　题卢鸿学士堂图
　　昔为太室花卢岩在东麓直上登封坛一夜蠒生足径归不复徃峦壑空在目安知有千老舒巻不盈掬一处一卢生裘褐防乔木方为世外人行止何烦录百年入箧笥犬马同一束嗟予缚世累归来有茅屋江干百畆田清泉映脩竹尚欲逃世名岂须上图轴
　　惠崇芦鴈
　　惠崇烟芦鴈坐我潇湘洞庭欲买扁舟归去故人云是丹青
　　余归自道何山遇大风因憩耘老溪亭命官奴秉烛捧砚写风竹一枝题诗云
　　更将掀舞势把烛画风篠美人为破顔怜此腰肢袅昭陵六马唐文皇战马也琢石象之立昭陵前客有持此石本示予为赋之
　　天将刬隋乱帝遣六龙来森然风云姿飒爽毛骨开飚驰不及视山川俨莫回长鸣视八表扰扰万驽骀秦王龙鳯姿鲁鸟不足摧腰间大白羽中物如风雷区区数竖子抟取若提孩手持扫天帚六合如尘埃艰难济大业一一非常才维时六骥足绩与英卫陪功成锵八鸾玉辂行天街荒凉昭陵阙古石埋苍苔
　　次韵水官诗
　　净因大觉琏师以阎立本画水官遗编礼公公既报之以诗谓某汝亦作某顿首再拜次韵仍录二诗为一巻以献之【水官骑苍龙龙行欲上天手攀时且狂浩若乘风船不知几何长足尾犹在渊下有二从臣左右乘鱼鼋矍铄相颈视风举衣袂翻女子侍君侧白颊垂双鬟手执雉尾扇容如未开莲从者八九人非鬼非戎蛮出水未成列先登扬旗旜长刀拥旁牌白羽注强拳虽服甲与裳状貌犹鲸鳣水兽不得从仰面以手扳空虚走雷霆雨雹晦九川风师黒虎囊面目昏尘烟翼从三神人万里朝天闗我从大觉师得此诡怪编画者古阎子于今三百年见者谁不爱予者诚已难在我犹在子此理宁非禅报之以好词何必画在前】
　　髙人岂学画用笔乃其天譬如善游人一一能操船阎子本缝掖畴昔慕云渊丹青偶为戏染指初尝鼋爱之不自巳笔势如风翻传闻贞观中左衽解椎鬟南夷羞白雉佛国贡青莲诏令拟王会别殿写戎蛮熊冠金络额豹袖拥旛旜传入应门内俯伏脱剑拳天姿俨龙鳯杂沓朝鹏鳣神功与絶迹后世两莫扳自从李氏亡羣盗窃山川长安三日火至寳随飞烟尚有脱身者漂流出东闗三官岂容独得此今巳编吁嗟至神物会合当有年京城诸权贵欲取百计难赠以玉如意岂能动髙禅信应一篇诗皎若画在前
　　题李伯时渊明东篱图
　　彼哉嵇阮曹终以明自膏靖节固昭旷归来侣蓬蒿新霜着疎栁大风起江涛东篱理黄华意不在芳醪白衣挈壶至径醉还游遨悠然见南山意与秋气髙
　　题怀素草帖
　　人人送酒不须沽终日松间挂一壶草圣无成狂饮发真堪画作醉僧图








　　东坡诗集注巻二十七
　　钦定四库全书
　　东坡诗集注巻二十八
　　宋　王十朋　撰
　　题咏
　　中隠堂诗
　　岐山宰王君绅其祖故蜀人也避乱来长安而遂家焉其居第园圃有名长安城中号中隠堂者是也予之长安王君以书戒其子弟邀予游且乞诗甚勤因为作此五篇【商老前地理志京兆尹县十二其一曰长安髙帝五年置惠帝初城六年成】
　　去蜀初逃难游秦遂不归园荒乔木老堂在昔人非【子仁丁令威云城郭虽故人民非古诗云山川长是昔人非】凿石清泉激开门野鹤飞退居吾乆念长恐此心违【次公此篇以言王君之祖自蜀而来长安也】径转如脩蟒坡垂似伏鼇树从何代有人与此堂髙好古嗟生晩【縯韩石皷诗嗟予好古生苦晩】偷闲厌乆劳王孙早归隠尘土污君袍【次公此篇以招王公之归也刘安招隠士云王孙游兮不归又陆机诗京洛多风尘素衣化为□】
　　二月惊梅晩幽香此地无【尧卿此一句叙堂前景也葢长安梅花最少而开又晩故有是句韩退之诗二月初惊见草芽盖气候梢晩故凡开者皆晚不独梅耳杜诗丹橘黄柑此地无】依依慰逺客皎皎似吴姝不恨故园隔空嗟芳嵗徂春深桃杏乱笑汝益羁孤【次公此篇専咏梅花也落句汝者梅花也杜甫决明花云凉风萧萧吹汝急尧卿此托兴也此地絶少而又开晚堂前乃有一株正当桃杏乱时则梅之羁孤可知矣盖以桃杏喻小人梅喻君子顔延之见其子峻立宅谓曰善为之母令笑汝拙谢希逸赋云羁孤近进羁孤者清防孤介不羣之貎】
　　翠石如鹦鹉何年别海壖【次公此篇専咏石也】来随南使逺载压渭舟偏巳伴乔松老那知故国迁【次公意者此石乃汉唐故苑中物所以云且】金人解辞汉汝独不澘然【縯李贺有金铜仙人辞汉歌其序云宫官旣坼盘仙人临载乃澘然泣下盖汉武二金铜仙人棒盘承露魏明八年取归洛也】
　　都城更几姓【次公西都赋曰三成帝畿注曰周秦汉也周之姓姬秦之姓嬴前汉都之姓刘前秦据之姓符后秦又据之姓姚唐都之姓李是为更防姓矣】到处有残碑古隧埋蝌蚪崩崖露伏【信民夏英公竦古文四声韵序曰科斗书古文也所谓苍颉本一形多头麄尾细膓壮团圆似水虫之蝌蚪也次公此篇专赋碑也科斗古篆字之一种退之有科斗书记伏所以载啤也尧卿隋志五品以上立碑螭首之趺】安排壮亭榭收拾费金赀岣嵝何须到韩公浪自悲【縯退之诗岣嵝山尖神禹碑字青石赤形摹竒科斗拳身塟□披鸾飘凤泊挐虎螭事严迹秘古莫窥道人独上偶见之我来咨嗟涕涟而千搜万索何处有森森绿树猿猱悲】
　　南溪之南竹林中新构一茆堂予以其所处最为深防故名之避世堂
　　犹恨溪堂浅更穿脩竹林髙人不畏虎避世已无心【师晋史郭文少爱山水游名山歴华隂之崖大辟山中穷谷无人之地倚木于柱苫覆于其上而居焉无辟鄣时猛兽为暴入屋害人而文独宿十余年卒无患害】隠几頽如病忘言兀自瘖【次公庄子南郭子綦隠几而坐嗒焉似防其耦又仲尼见温伯雪子而不言】茆茨追上古【夏笠泽丛书苔赋云茅茨上古杌于南朝祖可史记李斯言尧舜茅茨不剪】冠葢谢当今晓梦猿呼觉秋怀鸟伴吟暂来聊解带屡去欲防衾湖上行人絶堦前暮雪深应逢緑毛叟扣戸夜抽簪【援皮日休诗刘根昔成道兹坞四百年被其体号为緑毛仙次公唐太中年有禅师居南岳忽见一物緑毛覆体人行而前师曰尔何时至此其物曰尔知晋宋乎尔知姚乎我前也】
　　石苍舒醉墨堂【子仁苍舒京兆人字才美善行草人谓得草圣三昧官为承事郎通判保安库尝为丞相汲郡吕公防仲所荐不逹而卒】
　　人生识字忧患始【次公杜诗子云识字终投阁】姓名粗记可以休【縯项籍学书不成其季父梁怒之借曰书足以记姓名而已不足学请学万人敌】何用草书夸神速【厚杜诗醉歌行总角草书又神速世上儿子徒纷纷】开巻戃怳令人愁【次公张衡赋神戃怳以疑愁】我尝好之每自笑君有此病何能瘳自言其中有至乐适意无异逍遥游近者作堂名醉墨如饮美酒销百忧乃知栁子语不妄病嗜土炭如珍羞【縯栁子厚荅崔黯书云凡人好辞工书皆病癖也吾尝见病心腹人有防土炭嗜酸咸者不得则大戚观吾子之意亦戚矣】君于此艺亦云至堆墙败笔如山丘【厚唐长沙僧懐素好草书弃笔堆积埋于山下号曰笔冢】兴来一挥百纸尽骏马倐忽踏九州我书意造本无法【师曹景宗为人自恃髙胜书字不解不以问人皆以意造】防画信手烦推求胡为议论独见假只字片纸皆藏收不减钟张君自足【縯王右军云吾真书过钟而草故不减张仆以为真不如钟草不及张见法帖怀素书钟繇张芝也】下方罗赵我亦优【援罗叔景赵元嗣与张伯英并时见称于西州而矜巧自与众颇惑之故伯英自称上比崔杜不足下方罗赵有余】不须临池更苦学完取绢素克衾裯【援张伯英临池学书池水尽黒家之衣帛必书而后练之】
　　次韵子由緑筠堂【任熈宁元年戊申作】
　　爱竹能延客求诗剰挂墙风梢千纛乱【尧卿宋子京诗概竹森烟纛】月影万夫长【縯杜牧晩晴赋竹林外裹兮十万丈夫甲刃枞枞宻阵而环侍】谷鸟惊棊响山蜂识酒香只应陶靖节会听北牕凉
　　傅尧俞济源草堂【尧卿尧俞字钦之孟州济源县有别业】
　　微官共有田园兴【縯陶渊明归去来田园将芜胡不归】老罢方寻隠退庐栽种成隂十年事【縯史记十年之计树之以木】仓皇求买万金无先生卜筑临清济【邦冲按洞天福地记济渎源出王屋山名沉水系清源王所理】乔木如今似画图邻里亦知偏爱竹春来相与防龙雏【縯后汉方技传费长房以青竹杖投葛陂中化为龙厚卢仝诗万箨抱龙儿孝祥襄沔记辛仲宣多植竹截竹为甖人问其故仲宣曰我性爱竹好酒欲令此二物相并耳】
　　越州张中舍夀乐堂
　　青山偃蹇如髙人常时不肯入官府【子仁后汉逸民传厐公居岘山之南未尝入城府】髙人自与山有素不待招邀满庭戸卧龙蟠屈半东州万室鳞鳞枕其股背之不见与无同狐裘反衣无乃鲁【縯扬子荐匡衡于史髙曰富贵在身而列士不誉是有狐白之裘而反衣之也】张君眼力觑天奥【次公退之诗文字觑天巧】能遣荆榛化堂宇持颐宴坐不出门【次公庄子渔父左手据膝右手持颐】收揽竒秀得十五【子仁唐史拔十得五】才多事少厌闲寂卧看云烟变风雨笋如玉筯椹如簪强饮且为山作主不忧儿辈知此乐【縯谢安尝谓王羲之曰中年以来伤于哀乐与亲友别辄作数日恶羲之曰年在桑榆自然至此正赖竹陶写常恐儿辈觉损其欢乐之】但恐造物怪多取春浓睡足午牕眀想见新茶如泼乳
　　刁同年草堂
　　不用长竿矫绣衣【縯阮咸与叔父籍居道南诸阮居道北北阮富而南阮贫七月七日北阮盛晒衣服皆锦绣灿目咸以竿挂大犊鼻于庭人或怪之答曰未能免俗聊复尔耳】南园北第两参差青山有约长当戸流水无情自入池嵗乆酴醿浑欲合春来杨栁不胜垂【次公杜诗白头搔更短浑欲不胜簪】主人不用怱怱去正是红梅着子时
　　苏州姚氏三瑞堂【姚氏世以孝称任熙宁六年癸丑先生在杭州作】
　　君不见董邵南隠居行义孝且慈天公亦恐无人知故令鸡狗相哺儿又令韩老为作诗【縯董召南寿州安丰人家有乳狗出而求食鸡为拾虫蚁以哺其儿儿不食焉则以翼覆之韩愈嗟哉董生行云寿州属县有安丰唐贞元年时县人董生召南隠居行义于其中又曰嗟哉董生孝且慈人不识惟有天翁知生祥下瑞无时期家有乳狗出求食鸡来哺其儿咮啄庭中拾虫蚁哺之不食鸣声悲今事见退之文集】尔来三百年名与淮水东南驰此人世不乏此事亦时有枫桥三瑞皆目见【安国吴郡图经云枫桥在吴县西九里】天意宛在虞鳏后【厚有鳏在下曰虞舜葢姚氏所自出】惟有此诗非昔人君更徃求无价手
　　张安道乐全堂【次公庄子乐全之谓得志】
　　列子驭风殊不恶犹被庄生讥数数【縯庄子逍遥篇曰列子驭风而行泠然善也旬有五日而后返彼于致福者未数数然也】步兵饮酒中散琴【厚晋阮籍传籍本有济世之心属魏晋之际天下多故名士少有全者由是不与世事遂酣饮为常闻步兵厨人善酿有贮酒三百斛乃求为步兵校尉援嵇康传康为中散大夫弹琴咏诗自足于懐着琴赋见于文选】于此得全非至乐乐全居士全于天【次公庄子圣人全于天】维摩丈室空翛然【縯维摩经言舍利佛来见其室中无有牀坐维摩见神通力须弥灯王遣三万二千师子座来入维摩丈室】平生痛饮今不饮无琴不独琴无【厚陶潜蓄素琴一张徽不具每抚而和之曰但识琴中趣何劳上声】我公天与英雄表龙章凤姿照鱼鸟【援康土木形骸不自藻饰龙章凤姿天质自然】但令端委坐庙堂【次公晋谢鲲曰端委庙堂使百寮任职则臣不如庾亮一丘一壑自谓过之】北狄西戎谈笑了如今老去苦思归小字亲书寄我诗试问乐全全底事无全何处更求亏
　　张寺丞益斋
　　张子作斋舎而以益为名吾闻之夫子求益非速成【縯子曰非求益者也欲速成者也】譬如逺游客日夜事征行今年适燕蓟明年走蛮荆东观尽沧海西渉渭与泾归来闭戸坐八方在轩庭又如学医人识病由饱更风雨晦明淫【厚左传天有六气淫生六疾隂淫寒疾阳淫热疾风淫肺疾雨淫腹疾晦淫惑疾明淫心疾】跛蹩瘖聋肓虚实在其脉静躁在其情荣枯在其色夀夭在其形茍能阅千人望见知死生为学务日益此言当自程为道贵日损此理在旣盈【次公老子为学日益为道日损】愿君书此诗以为益斋铭
　　杜介熈熈堂【尧卿介字几先】
　　﨑岖世路最先囘窈窕华堂手自开咄咄何曾书怪事【縯殷浩虽被放黜口无怨言但终日书空作咄咄怪事四字而已】熈熈长觉似春台【厚老子众人熈熈如享太牢如登春台】白砂碧玉味方永【援韩湘诗琴弹碧玉调炉养白硃砂师神仙殷七七诗琴弹碧玉调药炼白硃砂】黄纸红旗心巳灰【縯乐天诗红旗破贼非吾事黄纸除书无我名】遥想闭门投辖饮【厚前汉陈遵嗜酒毎大饮賔客满堂闭门取客车辖投井中虽有急终不得去】鹍铁拨响如雷【援唐贺怀智以鹍鸡筋作琵琶用铁拨弹乂唐僧善本下拨一声如雷】
</div>
    <div class="pagination">
<a href="东坡诗集注_page40.html">上一页</a><span>...</span><a href="东坡诗集注_page36.html">36</a><a href="东坡诗集注_page37.html">37</a><a href="东坡诗集注_page38.html">38</a><a href="东坡诗集注_page39.html">39</a><a href="东坡诗集注_page40.html">40</a><span class="current-page">41</span><a href="东坡诗集注_page42.html">42</a><a href="东坡诗集注_page43.html">43</a><a href="东坡诗集注_page44.html">44</a><a href="东坡诗集注_page45.html">45</a><a href="东坡诗集注_page46.html">46</a><span>...</span><a href="东坡诗集注_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
