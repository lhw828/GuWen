<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 45 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 45 页/共 165 页</h1>
    <div class="content">　　黄简肃公中奏议序
　　子路问事君夫子曰勿欺也而犯之大凡诚动于内乃形于言一或欺焉虽复犯顔敢谏不足观已端明殿学士简肃黄公负正心诚意之学初奉廷对后为王邸教官晚领儒宫贰秘书歴工礼兵部长贰兼给事中见于职守发为议论始终不叛所学其出使也金欲渝盟他人曰否公则先事言之其议礼也他人未免从权公独据经守正当路或不悦而髙庙深知之擢寘侍从尤为孝宗眷礼故事近臣去国除职纵髙鲜有过旧班者公以权尚书奉祠乃加直学士以宠之得谢之后遣使持亲扎访天下利害朝政阙失进职秘殿加赐金缯公亦有犯无隠毕陈所蕴易箦之际犹手防大事以闻事君不欺葢优为之既葬朱待制熹志公出处甚详嗣子湖北提防刑狱瀚复俾某序公奏议念昔接武禁涂目撃正论暨登二府恭闻孝宗评普安旧僚谓公荘重诚寔语不轻发当暑未尝挥扇其恭如此他日枚举二三名臣又以公为首并追书之以补家传嘉泰四年正月
　　晁氏二图序
　　绍兴己未予年十有四侍伯父辰阳史君寓贑之夀量寺其西偏则晁公讳端规字梦规与弟端矩梦矩端凖梦凖居焉他日梦规兄弟去予得其屋为书室见梦规大书满壁皆劝世语尝记两句云勒回意马勤勤把定心猿末云敢告诸人速生警惧今六十有六年其孙公定自筠寄公推本省身图述一真所禀至一气所成又有大学知归上篇列道德教治刑下篇始于容而极于仁各为序论觧累数万言出入经传间引释老大要以脩身齐家治人为本至于朝闻夕死之道晚葢有得非空言也惟晁氏文元公博学笃行兼通儒释致位禁林有子执政为本朝大家尝着法藏碎金行于世年八十四考终不乱史氏极称美之梦规殆传家学欤嘉泰甲子二月辛丑平园老叟周某书
　　刘谏议谏稿序
　　故谏议大夫刘公讳度字汝一呉兴人自为布衣修洁博习叶左丞梦得汪翰林藻皆以贤良方正荐旋第进士入为学官舘职绍兴三十一年夏汪中丞澈荐充御史迁右正言明年汪贰大政引嫌徙军器监孝宗即位复自宗正擢谏大夫前后上九十余防其子瑞金宰深之裒成上下卷以予尝同僚请为之序共惟祖宗専任台谏寄以耳目政事得失臣下臧否虽均许论议然谏臣因治体而及人才台臣主弹劾而及时政其分职固不同元丰七年手诏曰近嵗修复官政羣司各有职守右谏议大夫赵彦若侵越御史论事降一官左迁秘书监今公奏议心平气和理正辞直薄物细故未尝屑屑至于小大之臣丽于过失必随事以言知设官之本意或谓汉孔光上有问据经对不强谏争惧章主过削其稿自后世观之光果忠耶善乎苏轼草谏官制曰进则诡词退则焚稿衰世之事朕无取焉然则深之广父书予序其书所以彰主圣也嘉泰四年月日
　　龙云先生文集序
　　庐陵郡自欧阳文忠公以文章续韩文公正传遂为本朝儒宗继之者龙云刘公也公讳弇字伟明居安福县之龙云乡文忠薨于颍公方冠不及从之防然斯文未丧何害为韩门籍湜也先是汴京及麻沙刻公集二十五卷绍兴初予故人防昌尉罗良弼徧求别本手自编纂増至三十二卷凡六百三十余篇惟公昔既不夀今复无嗣其侄孙上髙尉希卨抱遗编而永叹嘉泰三年贤守豫章胡元衡平一表郑公之乡里访襄阳之耆旧欲广其书激厉后学予亟属罗尉之子泌缮冩定本授侯刻之顷尝与乡人论公之文如南郊赋气格近先汉已为泰陵简擢诗书记序徃徃祖述韩柳间或似之铭志丰腴规摹文忠读者可以自得至于才学出处具载李彦弼志铭罗氏防语皆月旦评之不可易者也嘉泰四年五月日
　　文苑英华序
　　臣伏覩太宗皇帝丁时太平以文化成天下既得诸国图籍聚名士于朝诏脩三大书曰太平御覧曰册府元龟曰文苑英华各一千卷今二书闽蜀已刋惟文苑英华士大夫家絶无而仅有葢所集止唐文章如南北朝间存一二是时印本絶少虽韩栁元白之文尚未甚传其他如陈子昻张説九龄李翺等诸名士文集世尤罕见故脩书官于宗元居易权德舆李商隠顾云罗隠辈或全卷取入当真宗朝姚铉铨择十一号唐文粹由简故精所以盛行近嵗唐文摹印浸多不假英华而传况卷帙浩繁人力难及其不行于世则宜臣事孝宗皇帝间闻圣谕欲刻江钿文海臣奏其去取差谬不足观帝乃诏馆职裒集皇朝文鉴臣因及英华虽秘阁有本然舛误不可读俄闻传防取入遂经乙覧时御前置校正书籍一二十员皆书生稍习文墨者月给餐钱满数嵗补进武校尉既得此为课程徃徃妄加涂注缮冩装餙付之秘阁后世将遂为定本臣过计有三不可国初文集虽冩本然雠校颇精后来浅学改易浸失本指今乃尽以印本易旧书是非相乱一也凡庙讳未祧止当阙笔而校正者于赋中以商易殷以洪易或值押韵全韵随之至于唐讳及本朝讳存改不定二也元阙一句或数句或颇用古语乃以不知为知擅自増损使前代遗文幸存者转増疵纇三也顷尝属荆帅范仲艺均倅丁介稍加校正晚幸退休徧求别本与士友详议疑则阙之凡经史子集传注通典通鉴及艺文类聚初学记下至乐府释老小説之类无不参用惟是元脩书时歴年颇多非出一手丛脞重复首尾衡决一诗或析为二二诗或合为一姓氏差误先后颠倒不可胜计其间赋多用贠来非读秦誓正义安知之云字乃贠之省文以尧韭对舜荣非读本草注安知其为菖蒲又如切磋之磋驰驱之驱挂帆之帆仙装之装广韵各有侧音而流俗改切磋为効课以驻易驱以席易帆以仗易装今皆正之详注逐篇之下不复徧举始雕于嘉泰改元春至四年秋讫工葢欲流传斯世广雍熙右文之盛彰阜陵好善之优成老臣发端之志深惧来者莫知其由故列兴国至雍熈成书嵗月而述证误本末如此阙疑尚多谨俟来哲七月七日具位臣周某谨记
　　送曽公荐赴省试序
　　汉制太常择民十八以上上补博士弟子郡国二千石谨察好学敬长上肃政教顺乡里出入不悖者常与计偕永和曽生公荐年十有四已能修好书昼夜勤苦遂与儒先同上南宫视汉人年又少未易量也昔余与子中兄同乃祖季髙兄弟四人俱试秋闱其后伯云仲峻叔瞻相继下世惟余兄弟及季髙华髪相对今殆五十年矣因生録示举业求余一言既太息题其后又将屈指计日俟太常籍奏之报举酒明秀楼为季髙贺庆元乙卯十二月旦前进士周某
　　送曽明发序
　　书曰非知之艰行之惟艰以孔子之圣犹谦其辞曰躬行君子未之有得是以孟子非苟知之亦允蹈之此圣贤事也近世士大夫乃谓人患不知若真知无不能行舍孔孟不信而惑谢显道张子韶一时之说以谓锦绣防防穽人惟不知乃堕其中苟知其然将逺而去之嗟乎以此劝中人以下使之勿习过恶入于坎窞可也若曰孳孳为善要当以升髙为喻顔渊曰仰之弥髙又曰既竭吾才如有所立卓尔人之进道必志于此防穽云乎哉宁都曽君明发字见卓数携贽求予一言予闻诸扬子见善明用心刚夫见善不明而徒刚焉亦流于恶而已矣既明于善然后苦其卓入道之序也君之邑宰傅子渊仕学兼优不崇空言尝试以予说谂其何如庆元丙辰八月二十二日
　　送黄伯庸畴若序
　　尝观唐三百年间文章钜公如韩栁刘白及名世诸贤诗文两极其挚学者不当置论其余专以诗名者殆数百家求之他文间或勿称兼是二美斯固难矣又读班史传循吏才七八人皆良二千石葢事任尊重则名寔相应令卑官也功德未孚于人况地有剧易才有短长故薛公治平阳则不足尹赏治粟邑则有余换县乃皆大治才之全者亦岂易哉丰城黄君伯庸为庐陵宰初示予古律诗二百篇用意髙逺属辞清新摹冩物象莫能遁形继出杂文一编时论正大古赋恢闳碑志详雅四六温醇是可争文士之衡矣他日谓予评之予曰邑附郡城地广人殷姑置是事迟君政成已而见其持已以清抚民以仁聴讼以平决事以明租庸孔时百废具兴桁杨无繋歌有声然后知君又可附循吏之名矣三载考绩治行转闻召节预颁趣觐朝廷于是乡校之英旄倪之氓攀辕卧辙雾集云蒸跬步莫前矧容严程或晓之曰挽留贤令士民之情也乐与贤者天子之诚也君方以墨妙笔精而为华国之文推学道爱人而防济时之勲奈何因德惠之可懐滞鳬舄之朝京乎众始退听车乃遄征平园老叟周某闻而嘉之而笔之非特纪寔赠行亦所以偿夙心也嘉泰元年十一月七日
　　萧人杰如寄斋说
　　太和萧人杰即所居作如寄斋取苏文忠公吾生如寄耳之句以自警丐予为之说苏公博极羣书无不用之事而波澜浩渺千变万化复语絶少独此一句不翅八九用之访张天骥子由淮和王晋卿次刘景文韵送芝上人王敏仲末年防鬰孤台诸诗皆不易一字其他人生如寄何不乐之类尚未论也此理本出荘周记孔顔之问答以为世人直为物逆旅耳解之者曰不能坐忘自得而为哀乐所寄也魏文帝晋谢安辈始形于书咏于乐府至公然后表而出之其从官每以仁义为归宿迁谪则逰于逍遥之墟食于苟简之田立于不贷之囿平生所得情见乎辞哀乐且不能寄奚暇问重复耶坐忘自得庶几乎顔氏子矣萧君其以是寘坐右有好事者示之毋但寄傲南窓而已庆元二年八月二十八日
　　张德清悦斋説
　　邵武张莹中字德清有志问学名斋曰悦屡求説于予老病久不报也至是其乡人庐陵簿李子贵贤代归因告之曰人必有羡于外斯有以悦于内自然之理也今夫口同嗜味耳同耆声目同耆色三者必有物然后口与耳目悦而好马若心之所同则不然理与义而已二者非外也吾心亦内也故孟子云理义之悦我心犹刍豢之悦我口至于荀卿又加详焉其言曰耳目鼻口形各有所接不相能也心居中虚乃治五官是谓天君其所以开导后人无余蕴矣今子布衣蔬食皇皇四方就有道而正焉岂适为口耳之好哉是必理义之心油然于其中可谓知所悦矣既以孟子发其端又因荀卿辨其名复以孔子之训广之夫学而时习固自可悦然必切磋琢磨乃极其至故继之曰有朋自逺方来不亦乐乎葢知不如好好不如乐此浅深之辨也人能推义理之心常正其天君使好恶喜怒哀乐之情皆得其正则所谓顔氏之乐也内可勉而进彼纡朱懐金何足道哉
　　习斋记
　　永新欧阳邦基字寿卿才赡学富为善如饥渴嗜饮食其子宗辟斋家塾请予命名予曰论语首言学而时习之寔二十篇之枢要宜以习名并申其説夫天命之谓性有时移于习故伊尹言太甲之初习与性成吾夫子亦云性相近也习相逺也学者可不谨其所习乎葢习有是非习是则胜非习非亦胜是顾朋友讲习何如耳嘉泰三年八月二十七日
　　周伯熊勤斋说
　　天运故健日月行故明水以常流故不竭人勤四体故无疾自然之理也上而为君克勤于邦下而为臣克勤无怠防而庶民勤则不匮皆是物也宗人伯熊字武伯南城人进士登科佐邑安福屡求斋名请名曰勤而告之曰子欲学乎业精于勤愿以韩文公为师子欲仕乎能勤有继愿以郤武子为法志苟立焉推而上之功崇业广古人不难至也庆元四年五月七日
　　茶陵学林堂记
　　茶陵军虽衡之附庸然地大多秀民登科者相望绍熈间谭君世选鏁防第进士乡人称之犹子知言思继其美筑学林堂读书着文曽不少怠其友谷若霖逺访予力求一言孟子曰脩其天爵而人爵从之惟能以仁义忠信乐善不倦相与切磋则公卿大夫且将驯致况一第乎不如是不可谓之益友庆元丁巳七月
　　杨光祖筠溪説
　　礼器论礼曰如竹箭之有筠正义以为青之见于外者聘义论玉亦曰孚尹旁达信也正义以孚尹为浮筠言其采色也夫有诸中必形诸外故江竹赋云含虚中以象道兹非本乎曰有筠曰孚尹兹非文乎譬之于礼忠信礼之本义理礼之文无本不立无文不行二者兼偹则贯四时而不易叶也宜矣同年杨谨仲清江名儒其孙光祖兄弟脩身嗜学力守家法华宗待制廷秀既大书筠溪以贲攸居予复推其义以勉之嘉泰二年五月十日
　　钱氏岵瞻庵説
　　待制钱公江隂之由里山其子廷玉等即茔筑庵求名于平园老叟周某为题曰岵瞻致不死其亲之意尔雅山多草木为岵无曰屺説文亦然独毛传相反正义疑传冩之误云嘉泰壬戌三月朔
　　书赠茶陵谷若霖
　　绍兴初叔父静江府君令衡之安仁与邑人谷槩世平善予年六七嵗侍重亲在焉尚能记当时事今六十五年矣而世平之孙若霖数自茶陵访予庐陵予问越在隣邑之意其説有二祖娶茶陵陈氏陈氏有孙弅字令升力学好义葺城南书院榜其堂曰帯经招延名胜以中表之故而馆我一也邑儒谭君世选字勤之绍熈间鏁防第进士有侄知言尤向学年方逾冠筑学林堂读书其中复以我为友二也予自念帅湘中者三年既不获一至安仁访童子之旧防又无由登覧二堂察大邑之风俗衰老懐旧安能忘情因君乞言为别书以遗之庆元二年十月十八日平园老叟周某序
　　书示临川陈防
　　临川陈生以易卦推人休咎来求一言予于易固未能学而休咎又非所问案间偶有正易心法及易索两书遂以畀之心法出于麻衣道者其传则希夷先生也读之可以求天理易索吉之太和名士张汝明作读之可以知人事二者苟尽心焉于休咎乎何有庆元己未六月辛未平园老叟周某序
　　书示永丰彭肃
　　永丰析吉水为邑壤地褊小徒以欧阳文忠公故乡且先茔在焉故士之力学好脩者众文献不絶近嵗曽幼度罗永年又以诗文为诸生倡殆欲家屈宋而人贾马也幼度门人邓传之字师孟勤身励志问复从师友于四方然用意深切故辞多刻苦永年有子曰炜字晦之天才隽甚父子自为知已出语辄惊人然有时乎悲伤予尝忧其不寿已而果然今二子之友彭肃寛伯擕文过我学术开广词调清婉进脩不已致逺之器也昔七子赋诗可观郑志予虽无赵孟之识亦庶几亿则屡中云嘉泰元年正月甲戌
　　书赠安福刘俨子思
　　徃年杨廷秀叹刘俨子思才名二十年踬场屋今又十五年未遇如初予安能知盍问诸严君平乎不然读房千里骰子选格序为一晌之欢洗积年之滞可也嘉泰壬戌闰腊十月
　　书曽无疑匹纸
　　苏文忠公素慕白乐天之为人盖二公文章皆以辞达为主其忠厚乐施刚直尽言与人有情于物无着亦畧相似乐天为忠州刺史作东坡种花二诗又有步东坡诗云朝上东坡步夕上东坡步东坡何所爱爱此新成树文忠公中年谪黄州偶因筑室遂号东坡居士尝赋八诗其属意有自来矣后为从官羡乐天口之不置如云定似香山老居士世縁终浅道根深又云我似乐天君记取又云出处依稀似乐天其他形于诗者甚多惜乎闲居二十年之志迄莫能遂黄门公不云乎子瞻之仕其出入进退犹可考也后之君子其必有以处之矣庆元己未三月三日友人曽无疑出示匹纸为书此説
　　书匹纸赠安福刘澈
　　绍熈辛亥十一月某赴官湖南道由安成刘伟子才投赠十诗有味其言后十余年当嘉泰壬戌季春子才之子澈擕以相示又出子才杂诗一卷皆有待制杨公防语是足増乔岳之重矣澈也复以长书及二诗衔袖为贽予受而读之既叹且喜叹者何也感嵗月之迈惜子才之老也喜者何也刘氏三世俱以文鸣其兴殆未艾也防得匹纸为书顷所作西溪后序并子才十诗又録二防以遗澈余纸甚长归示乡人必将赞先德而传后学毋以罗赵在前遂不顾也二十日平园老叟周某记
　　书匹纸赠许玠介之
　　髙宗初元首用襄邑许崧老为尚书右丞文章议论不待赞也今曾侄孙玠学有家法自衡州擕诗相过格律髙深词语清丽予手之不能置求一言以为别予素不能诗矧敢涂泽无盐効颦西子乎适有匹纸辄书其乐府四篇于卷首继此得佳句请续于后轴满复以相示更当刮目待阿蒙耳嘉泰壬戌三月二十四日
　　赵汝橙县尉字説
　　皇诸孙汝橙字茂寔谓予花木无不结实于名为泛愿更其字予曰橙佳果也杂见淮南子説文东观汉记晋令风俗通博物志广志异苑风土记上林蜀都扬都诸赋中所美者色香味而已至于形容其气质韩孟为优城南聨句云鹄谷攅瓌橙葢珍之也譬诸人则国之寳也唐朝苏瓌有子名颋字廷硕父子皆贤请合二美易字廷瓌斯不泛矣又有以勉君昔者汴京植橙禁中号为珍异仁宗召宗室及侍臣同观于慈圣阁宋祁诗云帝怜秋实茂天许本根强又曰不随江北化思助庙中尝末云荣观耸麟族赋笔助荷囊厥后英宗眷礼侍读学士刘敞以其在告遣使赐新橙五十备载史传君年方英妙当周以宗强之时悉心问学自取科第他日进修不已为国寳臣或预荣观或拜珍赐廷瓌之义庶有合哉嘉泰二年三月二十四日
　　萧光字説
　　龙泉萧光字焕之求字説于余孟子曰充实而有光辉之谓大充实内也光辉外也有诸内乃形诸外本朝司马温公名光字君实是也扬子亦云晦斯光夫惟侍立君子言可听也礼可观也自晦而光其光弥明唐杜如晦字克明是已既名光矣焕何加焉字曰晦之义意乃全详説反约古人皆然咨尔君味孟子杨子之言思温公杜公之贤奉以周旋其永无愆嘉泰三年八月二十六日
　　侄孙颙字説
　　彦思侄三子长頵字晋臣慕陈頵也次颛字稷臣谓鲁颛臾也季颙乞字字圭臣能勿诲乎卷阿之诗曰颙颙昂昂如圭如璋大凡为人必以礼义切磋之使貎温而气盛如玉之圭璋然后有威仪焉有声誉焉此所谓吉士也不然表里碔砆人将汝玼颙其念哉嘉泰三年正旦八叔翁书于明农堂
　　田炳名训
　　郴州别乘田君贡甫之子阿章生九年而未名今歳冬至天子初郊贡甫格当任子将以名闻其羣从兄弟名皆从火有请于予予名之曰炳字以伯视扬子不云乎知其道者其如视忽绵作炳夫视大必自细视逺必自近举目于此炳然于彼推而至于先知皆是道也童而习之常视毋诳及其长也克明显光然后可以世济其美无负国家赏延之恩矣炳乎勉防庆元三年






　　文忠集卷五十五
　　钦定四库全书
　　文忠集卷五十六【平园续稿十六】
　　宋　周必大　撰
　　啓【亲书附】
　　回潭州朱元晦啓【甲寅】
　　推毂呉京开藩楚甸先声久播美化即成惟朝廷急于用人而郡国艰于谋帅虽宸心加意乎简擢顾物理有时而乘除积在前必得贤牧齐其政庸夫之后正湏真儒变其风自昔所同于今尤着恭惟某官奋百世之下得六经之传聪明天分之髙道义躬行之至宜论唐虞于广厦乃烦羊杜于征南坐使湖湘立成邹鲁某三年佁儗万事摧頽赋陶令之归幸谐素志推谢侯之去可卜舆情已荷匿瑕更勤削牍佩交成之厚德激愧感之深悰
　　回隆兴赵子固巩啓【又】
　　两辞乡部之麾自知非防一用皇华之使咸谓当仁事殊棨防之遥临人喜湖山之自得恭惟某官行推多士才过万夫治声久着于蜀门政术尤髙于江右我思用赵振马服之威名无以易尧契髙皇之善任已寓文谟之直即聨禁闼之班俯眷衰疲曲贻缄翰珠帘画栋莫陪坐上之賔藤杖芒鞵方受部中之赐其为欣感未易名言
　　转少傅致仕谢宰执啓【又】
　　引年遂请已荷曲成増秩示恩益彰洪施衰悰易感厚德难名钦惟国家度越载籍粤从选调爰暨大僚皆于休致之时被以陞迁之渥既昭邦典仍笃士风如某者初无一日之长幸际四朝之盛凉凉踽踽尝恐蹈于乡原暖暖姝姝敢自安于私说宛其老矣曷不归哉人讥九棘之厐眉心慊四明之狂客奏章上彻俞防下颁冠挂虎门岸角巾于东路车垂夏篆防徒步于南冈永全麋鹿之生实出夔龙之造兹盖恭遇某官股肱任重甄冶功髙推冕旒优老之仁为簮笏抽身之劝是令朽迈不失光荣勇退急流虽前脩之或愧倒行暮日庶后悔之能逃铭佩在中敷陈奚究
　　回金陵张定叟尚书啓【乙夘】
　　加职西清拥旄东府寛顾忧于南面憺威畧于北方惟今秣陵视昔洛宅眷懐先正开济中兴早嵗钧枢赞髙庙定都之防暮年藩翰宣寿皇复古之威成功岂在于他门济美必由于贤嗣萧相运关中之粟已赈饥羸夷吾抚江左之忧更观勋业事枢之执晷刻以须某甫遂休官岂应为佞敬酬来贶聊述舆言晤语方遥倾依弥切
　　回洪单虞卿侍郎啓【乙未】
　　临遣近臣保厘方面古之督府今乃濳藩德化俶敷顾忧顿释恭惟某官儒猷粹美政术通明论思早正于贰卿岂弟偹彰于六郡西江胜槩聊搴云雨之帘南省清班即曵星辰之履岂应宅牧遂缓赐环某幸与农畴共栖宇防辱华牋之甚宠视朽质以増惭欣感交懐喻言曷究
　　囬隆兴帅张伯子尚书啓【庚申六月】
　　内聨禁直外领帅藩窃观鼎族名世之英尝受阜陵登畿之眷迨今选授抑有端由盖烜赫旧都濳邸节旄之故在而岧嶤新阁淳熈云汉之昭垂兼而畀之荣则深矣恭惟某官端方全德博学名儒家传忠义之规世济直清之美再登朝路倍结宸知惟纠绳司国论之是非惟封驳系政几之得失凡有志一时之士皆假途二者之间望愈隆而人愈推公每进而宠每避既仪八座实迩四邻复屡控于封章竟斜飞于征镇外有五长虽上法于周官入为三公恐难稽于汉制某睽违久矣庇頼在兹设榻东湖岂君侯之有靳迷津南浦叹病叟之无縁因酬诲赐之殷勤不觉感悰之忉怛
　　囬潭帅赵待制不迹啓【辛酉】
　　东浙名藩叠书课最南荆钜镇申畀帅连湘水波澄岳山势重恭惟某官世传令德躬禀异材词章贺白之俦誉望闲平之亚自结冕旒之眷奬徧更麾节之剧繁人云挟山超海之难公乃破竹折枝之易謻门候对已优践于禁涂省坐论思即冠班于常伯某瘿疴衡宇引领髙牙昔者分携已越一星之久今兹掩恶尚烦五政之余过勤盛礼之施殊愧前缄之简其为欣感未易敷云
　　回豫章韩帅子及啓【壬戌】
　　祥开鹊印命荷熊旂十国为连羣州承楷恭惟某官姿凝瑚琏之器家袭鼎彛之勋汉内史之居官以经术润色吏治周司徒之敷典笃世忠服劳王家垂践中台即膺外阃惟徽皇定尉安之府肇自政和而忠献登斋戒之坛适当星变方上圣遹追于前烈宜后贤复踵于先猷棨防一临军民交贺相尊等耳聊冠武阶公衮【阙】兮即仪文陛某昔叨事契今齿部民姓名未洗于丹书牋翰羞尘于玉帐讵期厚礼首及陈人南浦飞云目极滕王之阁东湖设榻梦逰孺子之亭欣愧兼深喻言徒费
　　谢陈提刑谠生日诗啓
　　解九夏之斋自知误投于世网挍中元之籍长生敢拟于仙曹未瞻使者之绣衣先拜美人之锦段妙甚唐贤之律申之使克之言何台治之俶临为部民而加礼歌明月之章于赤壁谅因嵗日之俱同穆清风之诵于东方敬祝牡辔之遄返其为感咏交集襟悰
　　谢许监丞知新生日诗啓【与予同嵗渠长壬戌一月】
　　庾威雌甲辰敢攀寿隽公瑾小一月适契吾宗过轸髙情曲形盛礼赋两诗而宠甚及二丙以欣然【纶与其子检法皆丙子生来诗及二丙】忆元丰壬戌之明年有潞公丙午之盛集今幸密隣于几杖且陪髙防于笑谈颂咏攸深敷宣罔既
　　谢权守郑通判临生日诗啓【壬戌】
　　解九夏之斋自知误投于世网校中元之籍长生敢拟于仙曹荷邦君意重于岱嵩推家学文成于黼黻并勤馈遗叠致诵言赠我金错刀増光箧笥报之青玉案徒愧碔砆悚感交懐喻言奚究
　　回陈正仲提刑贺冬啓【壬戌】
　　登望阙之台黄云徧覆按属城之狱緑草罗生盛哉穰简之祥时乃平反之报恭惟某官螭阶良吏虎观鸿儒曼倩绣衣时当刚长晋卿爱日坐转冬温即遄四牡之归丕应一阳之复忆去嵗兹辰之礼密近天顔咏明年此防之诗定陪郊祀方图驰问已辱摛词感与颂并意非言尽
　　又谢生日诗啓【癸亥】
　　益州刺部固多中和宣布之歌鲁泮献囚继有耆艾炽昌之颂盖仁爱素孚于郡国则欢謡交着于士夫盖期德性之好谦反为部民而致祷宠之唐律薫以班香灵均初度之嘉走无是也魏野中元之句公则过之在愧感之俱深岂叙陈之能既
　　谢呉运使时显生日诗啓
　　继莱国而生已愧中元之句忆宣城之旧更惊四纪之年防华节之遄归摛雅词而下属洛阳旧德不称拟伦履道燕居幸同休退愿歌赤壁共挹清风在欣感以交懐非叙陈之能既
　　复少傅谢诸府啓【乂】
　　疵瑕久积灼然复玷之难造化密庸倐若转圜之易倍极轮囷之感熟窥坱北之垠伏念某资禀凡庸仕尘显美居不思于特立动或蹈于妄行言路纠防殆盈百谪宸涵覆止削一阶未盖前愆已仍旧贯兹盖伏遇某官道髙邃古勲在王家心同稷契之忠时际唐虞之盛好善优于天下何区区乐克之强若已纳之沟中益切切商衡之任助圣明之笃旧开老退之图新遂使里居获刋罪籍班通九棘阻瞻槐位之尊身托一枝自幸林巢之稳其为佩服罔既敷云
　　回衢州章茂献侍郎贺复官啓【又】
　　挂冠久矣丽丹笔以猷新出綍粲然指青毡而复旧恩固由于舜禹助亦假于严徐兹盖伏遇某官念气类之同笃乡邻之好献可替否每效论思之言嘘枯吹生更推奨誉之惠致冐云霄之泽免贻田野之羞方欲驰辞已勤贻问纡丈二之组望之将莅于左冯率三千之臣召伯行登于右相因酬嘉贶并致忱言
　　贺陈正仲提刑除职啓【癸亥夏】
　　防勲剧部加职清厢计前日之班资合径叅于羲画重公朝之名器犹假宠于文谟纶綍光华绅绥悦怿恭惟某官学髙防夏文俪渊云当直上于禁途尚斜飞于廉使吏民改观欣康侯昼接之蕃旒冕注懐伫宣室夜前之席某素叨眷谊倍极懽悰手牍亟驰诚莫冩
　　又回贺纶审察啓【又】
　　子能仕而教之忠每慙古训贤在上而引其类首辱言未尝学礼于孔庭乃许观竒于汉閤此盖某官昔聨中宪持论挺然今领外台扬清鋭甚既嘘枯于属吏亦借润于陈人恐伤公举之明尚阙私书之谢先勤庆问倍激感悰尚惟髙明有以矜亮
　　贺陈勉仲拜右相啓【又】
</div>
    <div class="pagination">
<a href="文忠集（宋周必大）_page44.html">上一页</a><span>...</span><a href="文忠集（宋周必大）_page40.html">40</a><a href="文忠集（宋周必大）_page41.html">41</a><a href="文忠集（宋周必大）_page42.html">42</a><a href="文忠集（宋周必大）_page43.html">43</a><a href="文忠集（宋周必大）_page44.html">44</a><span class="current-page">45</span><a href="文忠集（宋周必大）_page46.html">46</a><a href="文忠集（宋周必大）_page47.html">47</a><a href="文忠集（宋周必大）_page48.html">48</a><a href="文忠集（宋周必大）_page49.html">49</a><a href="文忠集（宋周必大）_page50.html">50</a><span>...</span><a href="文忠集（宋周必大）_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
