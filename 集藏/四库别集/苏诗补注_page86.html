<!DOCTYPE html>
<html>
<head>
    <meta charset="UTF-8">
    <title>苏诗补注 - 第 86 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 86 页/共 94 页</h1>
    <div class="content">　　尤物【刘禹锡九华山歌九华山自是造化一尤物焉能籍甚乎人间】
　　【按晁补之鸡肋集云元符巳夘九月贬上饶舣石钟山寺下僧言壶中九华竒怪而正臣不来余不暇往庚辰七月遇赦北归至寺下首问之则为当涂郭祥正以八十千取去累月矣然东坡先生将复过此李氏室中崒森耸殊形诡观者固多公一题之皆重于九华矣云云考先生北归再过湖口在辛巳春夏之交距补之留题不过十月此石既为郭功甫所得先生岂不知之乃云为好事者所取何耶】次韵郭功甫观予画雪雀有感二首【一本题云次韵郭功甫二首】
　　早知臭腐即神竒海北天南总是归九万里风安税驾云鹏今悔不卑飞
　　可怜倦鸟不知时空羡骑鲸得所归玉局西南天一角万人沙苑看孤飞
　　郭功甫【名祥正当涂人注见前】
　　附郭功甫原作二首【王氏原注功甫观先生画雪雀有感作诗寄惠州云云后先生北归又用前韵寄诗云云今采出附录】
　　平生才力信瑰竒今在穷荒岂易归正是雪林枝上画羽翰虽好不能飞
　　秋霜春雨不同时万里今从海外归巳出网罗毛羽在却寻云迹帖天飞
　　慎按功甫原作二首青山集中失载王氏注中有之新刻本既附见先生诗题之下续补下巻又讹以秋霜春雨不同时一首为先生作今改正附录
　　次韵法芝举旧诗一首
　　春来何处不归鸿非复羸牛踏旧踪但愿老师真似月谁家罋里不相逢
　　法芝【名昙秀唱和诗见扬州惠州巻中】
　　次旧韵赠清凉长老
　　过淮入洛地多尘举扇西风欲汚人但怪云山不改色岂知江月解分身安心有道年顔好【一作少】遇物无情句法新送我长芦舟一叶笑看雪浪满衣巾
　　【按先生南还时过金陵有赠清凉和长老诗在三十七巻】
　　睡起闻米元章冒热到东园送麦门冬饮子
　　一枕清风直万钱无人肯买北牕眠开心暖胃门冬饮知是东坡手自煎
　　门冬饮【本集与钱世雄尺牍云昨夕齿中出血专是热病根源不浅即今诸药尽却惟取人参和茯苓麦门冬瀹汤渇即饮之】
　　【按纪年录先生于辛巳五月至常州六月上表请老以本官致仕费衮梁溪漫志亦云东坡北归至仪真得暑疾止于毘陵顾塘桥孙氏之馆惟方岳深雪偶谈叙次最详东坡自儋北归卜居阳羡士大夫犹畏而不敢与游独士人邵民瞻从学于坡为公买宅需缗五百公倾囊仅能偿之卜吉入居既得吉矣夜与邵步月偶至村落闻妇人哭声遂推扉而入一老妪泣曰吾有一居相传百年吾子不肖举以售人今日徙此百年旧居一旦诀别所以泣也坡怆然问其居所在即以五百缗得之者也即取屋劵焚之呼其子命翼日迎母还旧居不索其直自是遂还毘陵不复买宅借顾塘桥孙氏居暂住焉是年七月竟殁于借居云云据此题中所云东园当在常州而无可攷因载公逸事感叹及之】
　　梦中作寄朱行中【公自注前一日梦作此诗寄朱行中觉而记之自不晓所谓漫写去梦中分明用此色纸也】
　　舜不作六器谁知贵璵璠哀哉楚狂士抱璞号空山相如起睨柱头璧与俱还何如郑子产有礼国自闲虽防韩宣子鄙夫亦辞环至今不贪宝凛然照尘寰
　　朱行中【宋史朱服字行中乌程人进士甲科绍圣初为中书舍人谪莱州再为庐州徙广州又坐与苏轼游贬海州团练副使蕲州安置吴兴备志载朱服所著书有文集十三巻较定六韬六巻孙子三巻司马法三巻吴子二巻三畧三巻其子彧有苹洲可谈集】
　　【按曾端伯百家诗选云东坡寄朱行中一篇北归时絶笔也又朱弁风月堂诗话云朱行中知广州东坡自海南归留广甚久坡还岭北闻行中在任士大夫颇以亷洁少之至毘陵寄行中诗至今不贪宝凛然照尘寰云云其爱行中至矣盖不欲正言其事故假梦中作以讽之耳】
　　答径山琳长老
　　与君皆丙子各巳三万日一日一千偈电往那容诘大患缘有身无身则无疾平生笑罗什神咒真浪出琳长老【本集杂记云径山长老惟琳行峻而通文清而丽始径山祖师有约止以甲乙住持予谓以适事之宜而废祖师之约当于山门选用有徳乃以琳嗣事】千偈【晋书鸠摩罗什天竺人年七嵗出家从师受经日诵千偈偈有三十二字凡三万二千言义亦自通】
　　【按纪年录七月公疾颇革径山老惟琳来说偈答云平生笑摩什神咒真浪出琳问神咒事索笔书昔鸠摩罗什病亟出西域神咒三番令弟子诵以免难不及事而终并出一帖云某万里岭海不死而归宿田里有不起之忧非命也耶盖絶笔于此后二日殆将属纩而闻观先离二十八日公薨年六十六汝州郏城县钓台乡上瑞里嵩阳峩眉山】
　　附琳长老原作
　　扁舟驾兰陵自援旧风日君家有天人雄雄维摩诘我口吞文殊千里来问疾若以黙相酬露柱皆笑出










　　苏诗补注巻四十五
　　钦定四库全书
　　苏诗补注巻四十六　翰林院编修查慎行撰今体诗六十五首
　　慎按施氏原本第四十巻载翰林帖子词五十四首目录尚存新刻本删去又唐人所谓口号皆近体诗也诸刻本独不录先生作今从全集采出十一首与帖子词共成一巻不复编年以存施氏之旧云
　　春帖子词【旧注元祐三年】
　　皇帝阁六首
　　蔼蔼龙旂色琅琅木铎音数行寛大诏四海发生心春帖子【本集元日立春诗公自注云立春日翰林学士供诗帖子】木铎【尚书每嵗孟春遒人以木铎狥于路传云遒人宣令之官木铎金口木舌所以振文教】寛大诏【后汉书立春之日下寛大诏曰制诏三公方春东作敬始慎微又侯霸传光武征霸拜尚书令条奏前世善政法度有益于时者皆施行之每春下寛大之诏奉四时之令皆霸所建也】发生【尔雅春为青阳一曰发生王冰素问注六气十八皆青阳布发生之令故养生者必谨奉天时】
　　旸谷賔初日清台告协风愿如风有信长与日俱中旸谷賔日【尚书传旸明也日出于谷而天下明故称旸谷賔导也东方之官敬导日出平均次序东作之事以务农也】协风【陆机诗协风应律郑若庸类隽协风立春融风也】
　　草木渐知春萌芽处处新从今八千嵗合抱是灵椿草木萌芽【月令天气和同草木萌动】
　　圣主忧民未解顔天教瑞雪报丰年苍龙挂阙农祥正【一作庆】老稚【石刻作父老】相呼看耤田
　　苍龙【汉书天文志东宫苍龙左角理右角将中华古今注汉苍龙阙画苍龙】农祥正【汉书天文志晨正房星农事之韦昭注云立春日晨中于午】耤田【宋史礼志耤田之礼宋初嵗不常讲雍熙四年始详定仪注除耤田为先农坛以郊后吉亥皇帝亲享先农备三献行三推之礼景德以后因制损益更防麦殿为思文殿】
　　昨夜东风入律新玉关知有受降人圣恩与解河湟冻得共中原草木春
　　入律【月令疏律中太蔟惟主正月之气宜与东风解冻文次相连角是春时之音律审正月之气音由气成以其音气相须故律角相同言正月之时气之管中于太蔟阳管为律隂管为吕】
　　翰林职在明光里行乐诗成拜舞中不待惊开小桃杏始知天子是天公
　　明光里【按明光汉宫名张籍诗良人执防明光里】行乐诗【李白有宫中行乐词又杜甫诗宫中行乐秘】天子是天公【南卓羯鼔录元宗尝遇小殿庭栁将吐睹而叹曰对此景物岂可不与判断乎因遣髙力士取羯鼓临轩纵击反顾桃杏皆巳防拆上指笑曰此一事不唤我作天公可乎】
　　太皇太后阁六首
　　雕刻春何力欣荣物自知发生虽有象覆载本无私太皇太后【宋史宣仁圣烈髙皇后英宗成婚濮邸神宗立尊为皇太后哲宗立尊为太皇太后】
　　小殿黄金榜珠帘白玉钩一声双日跸春色满皇州小殿【即延和殿注详下】黄金榜【杜甫诗天门日射黄金榜】双日跸【宋史礼志哲宗即位宣仁太皇太后髙氏临朝每朔望六防帝御前殿百官起居毕诣内东门进榜子双日御延和殿同垂帘日防官起居太皇太后移班少西起居皇帝】
　　仗下春朝散宫中昼漏稀两厢休侍御应下读书帏宫中【宋史太皇太后所居崇庆宫】
　　五日占云十日风忧勤终嵗为三农春来有喜何人见好学神孙类祖宗
　　共道十年无腊雪且欣三白压春田尽驱南亩扶犁手稍发中都朽贯钱
　　【按宋史本纪哲宗元祐三年春正月复广惠仓以雪寒发京西谷五十余万石捐其直以抒民罢上元游幸此首即记此事】
　　不独清心能省事应缘克巳自销兵传闻塞外千君长欲趁新年贺太平
　　皇太后阁六首
　　宝册琼瑶重新庭松桂香雪消春未动碧瓦丽朝阳皇太后【宋史钦圣宪肃向皇后宰相敏中曾孙也神宗在颍邸聘为夫人即位立为后哲宗立尊为皇太后】宝册【宋史尊号之册命大臣撰册文及书册宝遣官告天地祖宗社稷皇太后册礼天子称嗣皇帝余概如尊号仪】
　　瑞日明天仗仙云拥夀山倚栏春昼永金母在人间金母【西王母传在昔道气凝寂湛体无为以东华玉精之气化而生木公焉又以西华至妙之气化而生金母焉金母生于神洲伊川以主隂灵之气理于西方亦号王母】
　　【慎按倚栏墨迹石刻作猗兰两存备考】
　　朝罢金铺掩人间宝瑟尘欲知慈俭德书史乐青春仙家日月本长闲送腊迎春岂亦【一作亦偶】然翠管银罂【一作钩讹】传故事金花防胜作新年
　　翠管银罂【杜甫诗口脂面药承恩泽翠管银罂下九天困学纪闻云东坡春帖用翠管银罂出老杜腊日诗而注者改为银钩此邢子才所以有日思误书之语也】花胜【荆楚嵗时记人日剪防为人或缕金箔为人以贴屏风亦戴之头鬓贾充李夫人典戒云人日造花胜相贻像瑞图金胜之形取像西王母戴胜也杜甫诗胜里金花巧耐寒】
　　彤史年来不絶书三朝德化妇承姑宫中侍女减珠翠雪里贫民得袴襦
　　彤史【旧唐书宫官有彤史二人正六品】妇承姑【诗缵女维莘疏妇之所继维继姑耳继姑而言维行故能知太妊之德也晋书庾皇后传坤德尚柔妇道承姑宋史哲宗立尊钦圣宪肃向皇后为皇太后宣仁命葺庆夀宫以居后后曰姑居西而妇居东是凟分也因固辞遂以庆夀后殿为隆佑宫居之】减珠翠【李白大腊赋六宫斥其珠玉百姓乐于耕织】
　　边庭无事羽书稀闲遣词臣进小诗共助至尊歌喜事今年春日得春衣
　　皇太妃阁五首
　　苇桃犹在戸椒柏巳称觞嵗美风先应朝囘日渐长皇太妃【宋史钦成朱皇后开封人熙宁初入宫生哲宗累进德妃哲宗立尊为皇太妃时宣仁钦圣二太后皆居尊故称号未极元祐三年宣仁诏春秋之义母以子贵于是舆盖冠服悉侔皇后】苇桃【风俗通上古时神荼郁垒兄弟二人性能执鬼于东海度索山桃树下简阅百鬼之无道者缚以苇索执以饲虎今世画神像于版上以元日置之门户即其遗意】椒柏【庾信谢正旦赐酒诗柏叶随铭至椒花逐颂来】日渐长【隋书开皇十九年十一月有司奏元年以来日渐长又袁充亦奏云隋兴以来日景渐长】
　　甲观开千柱飞楼擢九层雪残乌鹊喜翔舞下觚棱甲观【宋史朱皇后即阁建殿出入由宣德东门百官上牋称殿下名所居为圣瑞宫】
　　孝心日奉东朝养俭【一作健讹】德应师太姒【一作大练】风太史新年瞻瑞气四星明润紫宫中
　　东朝【按汉书惠帝东朝长乐宫时吕太后居长乐后世称太后为东朝其义本此】大练【后汉书马皇后纪常衣大练裙不加缘注云大练厚缯也】四星紫宫【汉书天文志中宫天极星其一明者太一之常居也后句四星末大星正妃后三星后宫之属也环之廷卫十二星藩臣皆曰紫宫】明润【晋书天文志文昌六星在北斗魁星前明润大小齐天臻瑞】
　　九门挂月未催班清禁风和玉漏闲崇庆早朝银烛下佩环声在五云间
　　崇庆【太皇太后所居宫名注见前】
　　东风弱栁万丝垂的砾残梅尚一枝茧馆乍欣蚕浴后禖坛犹记燕来时
　　茧馆【三辅黄图宫阙疏云蚕所曰茧馆】蚕浴【礼记卜三宫夫人世妇之吉者使入蚕于蚕室奉种浴于川疏云近川而为之者取其浴蚕种便也奉种浴于川者言蚕将生之时而又浴之】禖坛【礼记月令仲春之月鸟至至之日以太牢祠于髙禖注云燕以施生时来巢人堂宇而孚乳娶嫁之象也宋史礼志仁宗诏有司筑髙禖坛南郊春分之日以祀青帝本诗克禋以祓之义以禖从祀报古为禖之先也祀以简狄姜嫄○按哲宗朱太妃所出故以鸟生商事比之】
　　夫人阁四首
　　防胜镂新语酥槃滴小诗升平多乐事应许外庭知夫人【宋史冯贤妃东平人初封郡君养女林美人得幸神宗生燕越二王进婕妤○慎按元祐初二人俱在宫中未详孰是】酥槃滴【黄庭坚诗酥滴花枝防剪幡】
　　细雨晓风柔春声入御沟巳漂新荇没犹带断冰流【慎按春深深字石刻作声当从之】
　　扶桑初日映帘升巳觉铜缾暖不冰七种共挑人日菜千枝先剪上元灯
　　七种菜【荆楚嵗时记正月七日为人日以七种菜为羮】千枝灯【郑嵎津阳门诗注韩国为千枝灯台髙八十尺每上元夜则然之千光夺目百里之内皆可望见焉】
　　雪消鸳瓦巳流澌风暖犀盘尚镇帷缥缈紫箫明月下璧门桂影夜参差
　　璧门【杜牧诗月上白璧门桂影凉参差按石刻作璧门正引用诗语集本作壁从土者讹今改正】端午帖子词【旧注元祐三年】
　　皇帝阁六首
　　盛德初融后潜隂未姤时侍臣占易象明两作重离盛德【月令孟夏之月某日立夏盛德在火】潜隂【按易一隂伏五阳之下名为姤夏至之卦】明两【易离卦象曰明两作离大人以继明照于四方】
　　采秀撷羣芳争储百药良太医初荐艾庶草騐蕃昌太医荐艾【后汉书少府所属有太医令荆楚嵗时记端午日以艾为人置户上辟鬼子由诗云太医争献天师艾】庶草【尚书洪范五者来备各以其叙庶草蕃庑疏云须风则风来须则雨来各以次序则众草木蕃滋而丰茂矣】
　　防凉生殿阁习习满皇都试问吾民愠南风为解无【慎按艺苑雌黄云东坡诗防凉生殿阁云云原其意盖欲圣君推南风之德以及于黎庶也唐文宗与栁公权聨句东坡以公权有美而无箴因续四句又作端午帖子词用此意也】
　　西槛新来玉宇风侍臣茗椀得雍容庭槐似识天顔喜舞破清隂作两龙
　　侍臣茗椀【按宋制侍讲侍读官例赐酒赐茶本集侍立迩英诗有上尊初破早朝寒茗椀仍沾讲舌干之句】槐龙【按子由入侍迩英诗云槐龙对舞覆衣冠自注云迩英阁庭前有双槐甚髙而柯叶覆地如龙蛇讲官进对其下】
　　讲余交翟转回廊始觉深宫夏日长扬子江心空百链只将无逸鉴兴亡
　　讲余【宋史凡经筵嵗以仲春至端午仲秋至长至讲读官轮直或便殿或迩英阁或间日或每日无常制】交翟【播芳大全载集英殿致语云辇出房而雷动扇交翟以云开谓雉羽扇也】江心百链【异闻集天宝中扬州进水心镜背有盘龙镜匠吕辉移炉以五月五日于扬子江心铸之后大旱祀之得雨白居易百链镜诗江心波上舟中铸五月五日日午时】无逸【周书篇名播芳大全载集英殿致语云诵书无逸法中宗之不敢康】
　　一扇清风洒面寒应缘飞白在冰纨坐知四海防膏泽沐浴君王德似兰
　　飞白扇【唐书太宗谓长孙无忌杨师道曰五日旧俗必用服玩相贺朕今各贺君飞白扇二枚庶动清风以扬美德】浴兰【大戴礼浴兰汤兮沐华芳】
　　太皇太后阁六首
　　渐台通翠浪暑殿转清风帘巻东朝散金乌未遽中渐台【史记孝武本纪作建章宫度为千门万户前殿度髙未央其东则鳯阙髙二十余丈其西则唐中数十里虎圈其北治大池渐台髙二十余丈名曰东液注云渐浸也台在池中为水所浸】暑殿【刘禹锡诗奉君清暑殿】
　　日永蚕收蔟风髙麦上塲朝来耤田令菰黍献时芳蚕蔟【扬雄元后诔蚕于茧馆躬筐执曲帅导羣妾咸循蚕蔟秦处度蚕书屈藁长二尺者自后茨之以为蔟以居蠒蚕】耤田令【山堂考索耤田令周为甸师汉文帝始开耤田置令丞掌耕国庙社稷之田东汉及魏缺晋复置宋元丰三年改耤田令隶太常寺】菰黍【风土记午日以菰叶里稻米为粽以象隂阳相包裹未分散也】
　　舞羽诸羌伏销兵万彚苏只应黄纸诰便是赤灵符赤灵符【抱朴子五月五日作赤灵符书着心前以辟五兵王珪端午诗心前笑指赤灵符】
</div>
    <div class="pagination">
<a href="苏诗补注_page85.html">上一页</a><span>...</span><a href="苏诗补注_page81.html">81</a><a href="苏诗补注_page82.html">82</a><a href="苏诗补注_page83.html">83</a><a href="苏诗补注_page84.html">84</a><a href="苏诗补注_page85.html">85</a><span class="current-page">86</span><a href="苏诗补注_page87.html">87</a><a href="苏诗补注_page88.html">88</a><a href="苏诗补注_page89.html">89</a><a href="苏诗补注_page90.html">90</a><a href="苏诗补注_page91.html">91</a><span>...</span><a href="苏诗补注_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
