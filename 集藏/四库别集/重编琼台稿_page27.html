<!DOCTYPE html>
<html>
 <head>
  <meta charset="utf-8"/>
  <title>
   重编琼台稿 - 第 27 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重编琼台稿 - 第 27 页/共 31 页
  </h1>
  <div class="content">
   琼大姓附城而居者东则称唐氏唐氏世多贤至履正翁尤仁厚长者尝去所居一里而近平田中筑土为墩墩上搆草亭日登其间以督耕者以观稼穑一日携诸子逰焉屡顾而叹时子彦宜侍侧跽而问曰大人何叹也翁曰吾悲夫人家之盛衰不常而盈虚消息之理恒乗除于其间也天地间万有皆不可恃所可恃者吾方寸间耿耿者尔试与尔观之畇畇而芃芃环吾亭之址以至于目力之所不可尽藐绵苍莽之际孰非膏腴之田乎是田也非一家所有也有之者固有世业数十百年者矣又有不数年间而屡易主者矣或暂得而遽失或失之未乆而遽复是虽无情之物而人家之成败兴替恒必由之惟其得之也以义则能相与悠乆而不失不幸而失焉亦将不旋踵而来归矣彼得以势以力以计者卒反是鸣呼自某人席势以凌其人之卑弱也而豪夺其田自某人恃力以欺其人之孤寡也而吞并其田自某人用计以乗其人之愚暗也而巧取其田田今如故其人安在哉其子孙何如哉惟仁惟义可以乆长凡其世泽之逺家庆之长昌衍而贤明既废而复兴者皆自其乃祖乃父方寸中来也小子识之彦宜再拜时翁之弟履信以衡州府倅致政家居闻翁言而韪之曰吾兄之意其唐贺监诗所谓但存方寸地留与子孙耕者与请摘其语以名其亭曰留耕翁曰然翁既捐馆彦宜以事来京师馆于予泣以翁言见告且曰愿有记余翁之通家子也不忍辞遂掇翁语受彦宜俾持归以志诸其亭之壁时以语馆阁中诸公咸叹曰有是哉各赋诗以美之凡若干首并附于左方【成化元年】









　　重编琼台藁巻十八
　　钦定四库全书
　　重编琼台藁巻十九
　　明　邱濬　撰
　　记
　　橘斋记
　　植物见取于骚经如兰蕙菌桂离芷杜蘅之类固亦多矣然徃徃因事及之杂见于篇章之间以寓其比兴之义未有专以名篇而特为称述者也惟橘也则有颂焉颂者美盛徳之形容先王以告成功于神明者也有非他篇章可比灵均之于橘其推重之也如此则橘之为物可知也己予亡友刘文羽之弟曰传字文辅世其家学医者也以橘名其所居之斋两京公卿大夫士咸为赋诗今又求记于予予观文辅所以名其斋及诸公讽咏之意不过取蘓躭橘井之事焉耳今夫緑叶素荣剡棘抟果今之橘即古之橘也有人于此摘其叶汲井水以饮夫遘疾之人果能取效乎哉吾知其决不能也不能取效而后之人犹且效之何也虽然古方有之其肤之青者可以消食破积肤之红者可以益气利肺然亦千八十二种中之一二耳果足以尽药之用乎哉吾知其决不能也不能尽药之用而后之人舎其伙而取其独又何也予故愿文辅近舎蘓仙之缪悠而上进于灵均之髙古可乎是故守其恒心如橘之深固壹志可也专其世业如橘之受命不迁可也自愼不失其吾谨疾之心欤廓其无求其吾嗜义之志欤不宁惟是又必精色内白以任夫道青黄杂揉以着其文及其至也则虽行可师长如伯夷秉徳无私参天地亦可以驯而至矣予也无似愿岁并谢与之长友而不敢贰焉夫然则医而造于儒不徒技矣文辅念之哉是为记
　　潜斋记
　　予友库部大夫阳君谦亨尝过予谓曰吾之同窻友萧尚黻氏吉之白沙着姓自防有志问学尝以所业尚书试于有司輙不利既而鄂之属邑蒲圻邑大夫闻其名以经明行修荐为邑文学起至京师适有暂止之例遂不果用居乆之幡然动归思闻吾与先生交好俾代征言记其所自号潜斋者幸终惠之予闻古之作记者记其规制及其岁月始末也姑以其义言之可乎夫潜之时义大矣哉时潜而潜则其潜也不终于潜潜而不终于潜则其潜也乃所谓不潜之地也是故伊尹潜于莘野矣而不能潜于币聘之时傅説潜于版筑矣而不能潜于形求之日以至吕望之潜渭濵及乎后车之载则亦不能终于潜也是则潜也时也不终于潜也亦时也圣贤之出处初何容心哉亦时而已虽然岂惟人哉而隂阳物理莫不皆然日潜于夜至于旦昼则不能潜矣月潜于晦至于望则不能潜矣雷霆潜于秋冬至于春夏则不能潜矣与夫龙潜于渊虫潜于蛰一旦祁祁之气兴虩虩之声起其能终潜乎是则时也者大而隂阳不能外之小而昆虫不能外之则夫人之用舎进退岂能外之而有为哉今萧尚黻氏以潜名其斋葢知时之道矣乎然此特时之潜耳非所谓心之潜也盖身则有时而潜有时而不潜而心则无一时而可不潜也潜之时固潜也不潜之时亦潜也潜天而天潜地而地不以隠显而殊不以古今而异不以圣愚而间必如是然后合内外一体用而有以为圣贤之归尚黻氏其勉之哉
　　进学斋记
　　颍州贰守清源髙君之家嗣曰昕君尝名其读书之所曰进学斋今年春昕侍君来京师谒予文以为记嗟乎进之一言为学之方尽于此矣予尚奚言哉虽为之言岂能外于此哉然不知生之所谓学果何学也所以进之者果何以用其功也茍徒以诵习古人之糟粕为学则生固知之矣不必更求其説于予也生侍亲宦游南北有日矣请即生所见者以为生喻生闽产也自闽至燕其道路以里计者殆将万焉其所经之郡若邑不下百十焉或舟以浮或车以载其所以为济行之具者凡不知其几易焉其途中之所有身之所履而目之所见者山川之流峙都邑之形胜阛阓之辏集舟车之交互徃来而不己者不可以一二数焉陆有岐径水有支流或之南东或之北西者又不止于一焉地如此其逺也履歴如此其久且艰也所见如此其广也水陆之途如此其多岐而可以旁通也今生之来也不中止焉不他适焉而必至于燕者岂不以京师之所在乎使生不由乎履歴不假乎舟车其能至乎此乎今日行之明日止焉其能至乎此乎无也京师者譬则圣人之道也歴履经行所以求至乎圣人之道也岐径支流一技之能异端之学也生之进学诚如生之来京师行而不已必至其至焉立志之坚定积累之非一日闻见之广且逺而又不惑于他岐不安于小成则学之至于道也不难矣敢以是为生记或曰生之于学也特欲讲习讨论而己予以圣人之道语之岂所谓不凌节而施乎呜呼学所以学为人也人必如圣人斯能尽人道圣人人也我亦人也以人学人何不可之有或者退因书以遗生俾其寘诸斋壁朝夕玩焉
　　竹坡记
　　竹之为物取象于易任土贡于书播咏歌于诗具仪物声音之制于礼乐植物之见録于经也莫备焉是以大雅君子寓志于物者恒有取于斯安成呉先生掌教南雝时斋居之旁有积土如坡然坡之上有竹十数竿散隂覆轩墀间先生退自彛伦堂诸生执经问难者日造斋下憇竹之隂以俟先生之诲当天日晴明之时清风徐来緑隂满庭先生布席于兹横经其前诸生鴈行立以序进而质所疑读易者以苍筤问读书者以篠荡菌簵问读诗者以青青籊籊之义问读礼者以箭筠笏本管籥箫簧之类问先生一一答之尽其详诸生充充然各有所得也乃揖而退先生语侍者曰向者之问殆有启于吾心矣乎吾平生于物百无好也独于竹焉嗜之不翅义理之恱吾心六经者义理之所自出也而竹之用备焉吾之所以取于竹正以是耳向者之问非徒启于吾心殆有所契矣乎小子识之于是以竹坡二字掲诸斋居之楣因而以自号焉明日诸生闻而叹曰先生六经之宗师天下学者所取正焉者也本六经以取竹一洗晋唐以来词人墨客之陋其诸异乎人之爱之与自是相率咸以竹坡先生称先生焉未几朝廷以纂修事召先生来史馆予忝在执笔之末先生间以语予且曰竹无处无之南雝吾不复徃矣儿子辈知吾所爱在此也乃于家居壶丘之东营斋居筑土坡植修竹与南雝等以待吾之归老也幸子为吾记之予不敢以弗文辞因次第先生与诸弟子畣问以为竹坡记俾天下后世知以六经取竹者自先生始
　　栢庭记
　　増城有隠居之士廖其姓植栢满庭日哦其间客至则曰子姑去毋溷我吟思徐徐于于乐以忘忧亦犹崔丞之于松也客有来京师举其事语予者请优劣之予曰廖君则优矣客曰何也予曰君隠者也不事事而自适其适宜矣彼食君禄佐其长以牧其民顾乃穷日力以吟哦漫不可否事自为计得矣如民何是则君为优矣客拜曰先生之言韪矣敢请一言以记其所谓栢庭者可乎予曰古人所谓记者所以载其建置之规制纪其岁月之始末今廖君植数栢于庭除之间非有规制可载岁月可纪也焉用记为哉子意不过欲推明其志操之所在而已君乎得无欲厉其坚贞之节以守其岁寒之操矣乎若然可谓有得也已矣彼其百花之艳冶众木之敷荣非不可爱也人皆兢之而君独不之取焉谓非有所得不可也然则何得乎礼不云乎礼之在人也如松栢之有心也志其在此欤传不云乎岁寒然后知松栢之后凋也操其在此欤请以是记之如何客曰他人有心予忖度之先生之谓也请书之遂次第其与客言者以为栢庭记廖君名某所谓客者其甥太学生顾华也
　　雪筠记
　　南海丰林邝昱时裕客京师介予友林宗敬求予记所谓雪筠者且言其平生于物无所好独于竹深嗜而酷爱之而于雪犹竹也因取以自号予惟岭南固多美竹而雪则非其地所有者今时裕兼取而并言之岂亦有见于古人观物之学心其理而不泥其迹者欤古之人有爱竹者曰王子猷其居呉时每闻士大夫家有佳竹径造其下讽啸乆之及主人出延则不顾而去暨其在剡雪夜乗兴泛轻舟访戴安道既造其门兴尽遽返方其讽啸之时不必有雪也乗兴之顷不必有竹也然而以一人之心爱可以见二物之趣同得其一则其理固以均寓于其中矣政不必兼而有之也彼方士有为雪斋者乃洒粉于草木之上以象飞雪之集则是有见于目无得于心也然则所谓见者岂眞见哉时裕向之居越环所居皆竹固见竹不见雪也今而北游幽燕当盛寒之时寓多雪之地则又见雪而不见竹焉夫不拘于迹而惟理趣之求假异以防同因此而得彼非眞有见者不能也噫见所见于无见之境非独有所见且亦有所得矣予故不辞而为之记云
　　筠庄记
　　琼城之北有大族曰曽氏曽氏之老曰伯崇翁翁敦徳乐善性无所嗜好惟于竹酷爱焉环其居数亩不他植猗猗然左右前后皆竹也监察御史致仕唐公汝济尝过而题之曰筠庄唐公既已去世而翁今春秋亦六十有四矣未有为之记者以濬其乡人子弟也屡以书来京师征记且曰子以文学遭际盛时官馆阁凡天下求文者皆辐辏于子况吾乡人之老者又子之执友乎吾庄之记子毋庸辞濬得书阅毕泣而言曰公与先君子同生乙亥年而先君弃不肖于今三十二年矣平生故人存者无几其同年生而相厚者今惟公一人在濬兄弟视公如父虽委之以力不任之事尚不敢不尽其心况铅椠之末素谬为众所推者乎第恐寡昧言不足以逹意无以副公命耳遂强成之夫天地间植物根而干干而枝而柯而条而叶大率相似惟竹独与他物不类亦犹君子在众人间为独异耳古人称之为君子良以是夫环公之居森森玉立坚劲而有节虚直而无心或润泽而有文或防通而不俗何君子之多也孔子曰鲁无君子者斯焉取斯信哉吾知公之起居食息吟啸歌咏左挹其袂右拍其肩前瞻而后顾无非君子也虽以齐之稷下汉之汝頴晋之防稽不是过焉为公之子若孙者生君子之林薰君子之徳如麻生于蓬然殆将皆为君子之归乎濬家距公庄所不三四里异时防圣恩得赐告归觐故乡行当撰杖屦从公后以观所谓君子者尚能为公赋之姑先此以记
　　爱竹居记
　　古之人以竹为用至后世始以竹为玩焉自黄帝命伶伦取竹于嶰谷以为律吕虞庭之韶笙箫与焉至周则竹之用备矣或以为简或以为笏或以为笾无非以为用也汉魏以来犹然晋世始以风流相尚不事实用于是有竹林之游然犹未闻有爱之者爱之者实权舆于王子猷自是厥后骚人逹士闻风相尚取以为号用以比徳慕其虚者有之尚其节者有之而爱之者益多矣庐陵刘君隠居不仕他无所好性酷爱竹环其所居间植竹数百竿命其里曰金竹至其孙章不忘先祖之所好因自扁其所居之室曰爱竹盖以先祖手泽所存非若晋人之爱也昔蘓长公有云醉翁行乐处草木皆可敬夫慕其人者于其所行之处一草一木尚且加敬之矧为其后而于其先人之所亲植者乎章之爱竹也宜矣公之敬草木者尊其师也章之爱竹者念其祖也于师也则敬之于祖也则爱之爱之仁也敬之义也然则章之爱是竹也其亦出天理民彛之不容己者乎章之季父郡博先生掌教吾郡今来京师命予为记故不辞而为之云
　　桐墩记
　　墩髙丈余去郡城东半舎许颍川陈君所筑以树桐者也君之言曰吾性嗜琴每艰得器之良者而琴之材非桐不利而桐又必石生者始佳生石矣未必面阳背隂材不良故器不完噐不完故声不扬此琴所以徃徃失古人之意也然琼地素不宜桐间有之多生于平旷之野积隂之地吾用是择胜于阳明之郊加石于积土之巓树桐十数本庶几后数十年得其孙枝以用于琴或可由此以得古人制乐之初意乎然非独己用也凡吾之子弟吾之族姻吾之交游吾之乡邑吾之后人茍有志于古音者皆于此取材焉可也间笔其言命予记之予以丁卯之秋与君别随计之京是时墩未培桐未树也岁辛未来归仅五春秋再踵君堂则已崭然以髙森然可把矣以徃观来不出十年其材皆中于琴耶数百年不完之音殆于此复振耶弦诵之声将由是洋洋乎四海之间而旁洽逺迩耶异日士大夫间有以琴而追踪古人者必君也虽然为十年之计者树以木为百年之计者树以徳木云乎哉君予同志友也名徽允谐其字世为琼人连试于有司不利今贡于春官云
　　南溪小隠记
　　东莞陈景辉氏世居其邑之圆沙面溪而筑室以为藏修之所或顔之曰南溪小隠间以事至京师介其友某征予记因诘之曰古所谓隠士非伏其身而弗见也闭其言而弗出也藏其知而弗发也时命大缪也今君生明盛之朝文献之邦诗礼之族身际其可可以见也言当其可可以出也知适其可可以发也时与命兼通非若昔人之大缪不然所以兴事造业以立久大无前之基兹其时也顾乃深根宁径与遗人弃世者同流何待而隠与景辉曰不然某非有待而隠盖有頼而隠也使某生也非其时处非其地出非其族方且胶胶扰扰之不暇众械箝其口百忧婴其心一揺手而有桁杨接褶也一举足而有机穽坑塪也呌嚣之声日盈乎耳驱逐之役日劳乎形鸡犬不得宁也室家不得有也虽欲少憇以斯须焉不可得也尚何所頼以隠乎是则古人之隠有待而隠也某之隠有頼而隠也此所以有小大之别也乎予闻其言叹其遭际之盛而喜其识趣之卓也乃笔其言而记之曰溪之原发乎某所又若干里至圆沙景辉之室在焉室前则溪也是谓南溪小隠之云以所居者山林异乎市朝之隠之大也景辉名章故约轩先生某其父今霑化大尹景庸其弟也
　　防溪清隠记
　　滇南有隠士潘其姓某其名者家有别业名曰防溪因以防溪清隠自号客有万里来京师代求其记于翰林者特以属予予诘之曰古之人隠于溪者多矣潘君之意果何慕乎唐人之竹溪隠于酒者也其意或在是欤客曰此蔑弃礼法之为也非端人庄士之道君读书好礼岂屑为之哉晋人之武陵溪隠于僊者也意取诸此欤曰此荒唐缪悠之説也非人伦日用之常君信道明谊岂肯为是哉然则君之意无乃慕栁河东之愚溪乎曰此逐臣迁客不得已而托焉者也君肥遁丘园无所慕于外何有于托然则有慕乎杜少陵之浣花溪乎曰此乱世孤臣不得已而寓焉者也君生际明时足迹未尝一出其乡何有于寓是四者皆君所弗取也而其所慕而隠者何居殆将隠居求志以待后车之载如太公之钓于磻溪也耶曰子求之愈逺矣子以为太公之隠于磻溪也有意以待文王之载乎抑遇文王不得已而受其载乎子非独不知君盖不知太公者也先儒有言即其所居之位乐其日用之常茍出位而思舎日用而他求知道者不为也子盍思溪之所以名乎于虖我知之矣易之象上山下水曰防是溪也其水之出于山者乎惟其出之于山故即卦象之似者以名之乎夫天下之水其源未有不出于山其初出也未始不清防者水初出山之象而清者水之本质也隠居之士洁其身于尘垢之外澄其心于污浊之表其有类于是与君之所以名溪而自号者其有在于是与且将由是而果行育徳以飬正成圣与抑其有子能继其志如防九二之克家故取之与若君者似亦有得于易者矣客曰君之志诚有在于是子之言可谓得之矣请书以为记客谓谁予友武定军民府同知潮阳叶君也
　　东溪记
　　南海之佛山去城七十里其居民大率以铁冶为业有梁氏者世居其间独业诗礼至名豑者性雅好山水其所居之东临溪水无间寒暑朝暮饱食后輙着屐踏晴沙循清流且行且歌朝而歌曰溪潏潏兮流之东日光逆射兮影漾其中我欲寻其源兮禹迹不可穷暮而歌曰溪潏潏兮来自西顾下浴兮桂湿其枝我欲极其流兮海若不可涯歌竟长啸而归日以为常客有过而闻之者叹曰向临流而歌者谁欤盖闻道者也岂沧浪孺子之俦欤及薄而视之乃皤然一翁非孺也走而问之佛山之市市人无识者乃户访之遇一儒生生物色其人与其所以歌者乃笑曰此吾友梁东溪也斯人虽不甚读书而读亦不求甚解然其所行所言与经书不合者亦鲜故其形之歌咏者浑涵而窈深不用意而意已独至如此盖宣尼所谓善人者客忻忻然亦歌而去歌曰滔滔汨汨兮天下皆然孰沿其流兮孰泝其源斯人何人兮独契其天其将为鱼兮跃于渊抑将为藻兮漾于涟孰引之进于川上兮我将与之后先东溪之子经以乡贡进士来京师介其友林宗敬过予求记其所谓东溪者且道客所以歌之故予因笔之为记
　　牧庵记
　　旴江俞大有振明自防究心易学用汉京氏纳甲法以六十四卦三百八十四爻定人之吉凶悔吝而处其从违趋避为人子言依于孝为人臣言依于忠如严君平所云者乃就六十四卦中取谦之一卦三百八十四爻中择谦之初六一爻得孔子象辞牧之一言以自处扁其斋居曰牧庵因以自称振明防有用世志既而事多不如意仅得掌蔡驸马都尉家教予尝延振明教防子昆不幸殇亡振明因从予游暇日以庵记为请按尔雅郊外谓之牧周官牧人小雅考牧牧畜者也虞十二牧汉十三牧牧人者也诗所谓自牧归荑易所谓卑以自牧其牧己者欤广牧畜之法以牧人敛牧人之法以牧已振明之意盖有志于谦初六之君子谦而又谦而期以保有终之吉乎是则然矣虽然振明以和柔之资谨厚之性处下位而安贫窭不患其不卑也卑之又卑素有也有终之吉可保也予奚容赘哉抑闻之牧之义有三有守有飬有策守者欲其不逸于外飬者欲其常有于中策者欲其不落于后孟子曰求牧与刍其飬者欤卜式曰恶者輙去毋令败羣其守者欤庄生曰视其后者而鞭之其策者欤振明守大易之训用三氏之言道徳仁义以为之塲圃前言徃行以为之刍秣礼法以为闲校敬忌以为鞭策夫如是庶几尽所以自牧之道乎吁用牧畜之法以牧已既驯且熟然后推之以牧人还又以之而牧物本诸己以仁民仁民而爱物圣人之道也谨以是记牧庵振明宜服膺之毋斁
　　鴈集琼庠记
　　正统壬戌秋八月辛丑予时肄业学宫日亭午与同舎生符钟秀陈汝谐偶息游焉有童子走报曰有鸟集于学宫洿池之中比鶃鶃而小似鳬鹥而大足指蹼属毛色苍白旁皇四顾驯扰而不惊盖平昔所未尝见者盍观之予偕二友徃焉顾谓之曰此易所谓渐于陆其羽可用为仪者乎书所谓随阳以攸居者乎礼之用为大夫贽其士昏摄盛以奠者乎是鴈也生于沙漠之墟随阳南征集于江湖汉沔之间乃其所也岭海之南隔山越河盖彼飞不能逺到之处胡为而至此耶茫茫鲸波百川斯委四州之间二三千里之域其间之水汇而为湖流而为河渚而为沼沚视兹洿池广袤何啻百倍且此学宫相去重湖仅一堵许彼皆不之集而顾来于兹谓其无意可乎二友叩予以求其故予谓之曰禽鸟天产也其得气最先而鴈又随阳之鸟秋賔南而冬北归知时者也其乗气机而先动尤非他鸟之比昔人闻天津杜鹃之声而预有所占焉矧兹阳禽素称知时者乎昔者地气自南而北果有南人以文字乱天下今也地气自北而南安知无南人以文字治天下耶昔既有验今亦有验矣二友戏谓予曰安知非子耶予笑而逊谢焉鴈闻人言若对以臆童子举手倐尔西征归而笔之以为鴈集琼庠记
　　槐隂书屋记
　　岁甲戌予僦居京师得十数楹于禁城之东偏可一亩许因辟一室以为藏修之所垩以楮中设几案左右列图书外隙牖于墙面南以迎阳明之光牖侧有古槐一其大盈尺其髙仅丈望之童童若车葢然其隂半覆于堦半盖于瓦而牖户几案頼以庇焉自夏徂秋蕴隆虫虫若焚若蒸而吾一室之中恒若挹清风濯冷泉不自知其在阛阓尘纷之内也予日居其间繙阅书史口诵心惟凢古圣贤所以用心而着于书古帝王所以为治而具于经史者与夫古今儒生骚客所以论理道写清景而寓于编简者皆得于此乎神交梦接之而肆吾力焉使不为炎歊所侵以中辍之则吾得于兹槐之助也多矣因扁之曰槐隂书屋或者过而疑焉以谓有慕乎王晋公三槐之意也嗟乎公植槐以贻后取必于天也以徳取必于己也以学读书所以积学积学所以成徳成徳所以合天又安知昔人所以期其后者不可期于己耶庸何疑或者去因书于壁
　　愿丰轩记
　　予少有志用世于凢天下户口边塞兵马盐铁之事无不究诸心意谓一旦出而见售于时随所任使庶几有以借手致用及登进士第选读书中秘即预修寰宇通志又于天下地理逺近山川险易物产登耗赋税多少风俗媺恶一一得以寓目焉是时年少气锐谓天下事无不可为者顾无为之之地耳既登名仕版旦暮授官可以行吾志矣书成上进凡同事者各除给事中御史独留四人者为编修予与焉编修职专史事本朝不设起居注遇有纂修旋设馆席给笔札惟官长凡例是遵逐事呈稿笔削惟命盖官局修书从古然也其中虽有所见亦不敢尽用己意入院首尾二十余年四转官堦不离乎言语文字之职凡昔所欲资以为世用者一切寓之于空言无用之地日斯征而月斯迈今则头颅将种种矣非徒时不我用纵有所用则己精神衰薾心志疲倦亦不能有所为矣于是乎返观内省而自叹曰噫濬自七岁入小学十九补庠生二十又四领乡解又三年试礼部得校官不就卒业国学者六年岁甲戌始登进士第入翰林方其在学校也有月廪之食升胄监也有日防之馔官翰林也岁有常禄而又日给食夫官翰林之职专于讲读纂修考试亦犹吏曹之于铨选刑部之于推谳之类也诸司曹务未闻常禄之外别有支给而此入局则有茶果之供锁院则有文绮之赐进讲则有御厨之给谚有之曰经筵头史馆尾盖以初开讲必有重赉既进书必有荣陞故也诗不云乎无徳不报濬生遐外之域学无师授仕无引援一旦防自草茆之中进之天日之下而又受便蕃之赐优渥之恩如此其厚且至将何以报称圣恩之万一哉且性愚而拙粗知人间亷耻事不敢出其位而假途于他然则于此将奈何哉无已则亦瞻天以致其祝欤夫人类之尊莫尊于君矣而居君之上则尤尊者天也天不言其所以黙相而隂定之者又不必屑屑然露其声迹惟隂阳之顺序星辰之循轨雨旸之时若者人皆可得而见焉然其尤效验而最显著者又在乎雨旸也是故当雨而雨雨而不至于滛当旸而旸旸而不至于亢则五谷丰登万物用成将见家给人足而礼义兴行礼义兴行则盗贼不生盗贼不生而祸乱不作矣夫然则君位之尊安国势之隆重世祚之延长与天地相为悠久而无穷焉区区报国之心庶几在乎杜子美云忧国愿年丰此之谓也谨摘其言以名吾所居之轩而书此以记于壁
　　藏书石室记
　　予生七岁而孤家有藏书数百巻多为人取去其存者盖无几稍长知所好取而阅之率多断烂不全随所有用力焉徃徃编残字缺顾无从得他本以考补时或于市肆借观焉然市书类多俚俗驳杂之説所得亦无几乃徧于内外姻戚交徃之家访求质问茍有所蓄不问其为何书輙假以归顾力不能収録随即奉还之然必谨防爱惜兾可再求也及闻有多藏之家必豫以计纳交之卑辞下气惟恐不当其意有逺渉至数百里转凂至十数人积久至三五年而后得者甚至为人所厌薄厉声色以相拒絶亦甘受之不敢怨怼期于必得而后己人或笑其痴且迂不恤也不幸禀此凢下之资而生乎遐僻之邦家世虽业儒然防失所怙家贫力弱不能负笈担簦以北学于中国中心愓然思欲以儒自奋以求无愧于前人反求诸心似知所爱慕者甚欲质正于明师良友引领四顾若无其人不得已而求之于书书又不可得而求之之难有如此者乃喟然发叹自盟于心曰某也幸他日茍有一日之得必多购书籍以庋藏于学宫俾吾乡后生小子茍有志于问学者于此取资焉无若予求书之难庶几后有兴起者乎岁己未补郡庠弟子员甲子领乡书戊辰上春官卒业太学甲戌第进士即入翰林自此日积月累所得日多岁庚寅丁先妣忧归故乡服阕敬谒先圣于学宫怵然动其宿盟顾南方卑湿竹帛不可乆藏竭平生积聚鸠工凿石以为屋凡梁柱楹瓦之类皆石为之不用寸木广若干尺长若干尺经始于【阙】　年【阙】月落成于癸巳年七月为钱总若干督其工者乡友吴云也中为木树若干内庋以书仅成予即北上窃恐后人不知予得书之难而易视之或者又取之以去也乃自书其事而为之记曰书之功用大矣由一理之防而可以包六合之大由一日之近而可以尽千古之久由一处之狭而可以通四海之广由一事之约而可以兼万物之众其惟书乎呜呼圣人死也久矣而道徳万世如见古人徃也多矣而事业终古常新合千万世之心术聚千万世之治迹传千万世之语言演千万世之理道皆于书乎是赖士也生乎千年之后而知乎千年之前具乎一物之形而悉乎万物之理处乎一室之间而周乎万里之势非书曷以致之哉人生天地间不为儒则己有志于儒以从事乎圣贤之道未有舎书而能成者也古语有之通天地人曰儒一物不知儒者所耻一书之不读则一书之事缺焉书之在天下自五经而下若传若史若诸子若百家上而天下而地中而人与物固无一事之不具亦无一理之不该学者诚即是而求焉则可以贯三才而兼备乎万事万物之理儒之道其在是矣虽然书不贵多而贵精学必由约而后可以致于博精而约之以尽其多与博则气质由是而变化心志由是而开明徳业由是而崇广析其精而至于不乱合其大而极于无余防其全而备于有用圣贤之道夫岂外乎是哉区区积书之心诚有在乎是所以期待吾乡之后贤君子者甚逺且大其必有副予望者乎使诚有之恨予耄矣不及见也虽然漠之中无知则已万一有知亦将畅然快冁然笑也谨书此以俟若其规条名目则悉具于碑隂
　　学士庄记
　　学士庄在琼城之西北二里而近翰林学士邱濬仲深之别墅也或曰学士文学侍从之臣在天子左右载笔以视草者也矧一登进士第即通籍金门出入禁掖几二十年始以太夫人丧一归故乡服除即行盖以官为家以文字为业固不待庄以居用耕以食胡以别墅为哉嗟乎此正区区深意之所在也予先世闽人来居于琼世数久逺自七世祖学正公以来代有禄仕惟先公早世虽不仕而亦有貤赠之命世业虽以士而率亦未尝废农盖仕者其暂而耕者其常欤予家依城以居而先世多负郭之田去所居一里而近有田一区四际皆深洼而其中独窿然以髙其旁田皆岁再熟而此仅一获焉始予少时恒谓海外古无髙人胜士故其地无可以赏心防意之所藏修之暇求一息游之处不可得也是时即有意经营之力不能及且弗暇也防免太夫人丧家居无事思欲成夙志而谋之吾兄伯清先生先生曰何用逺求盍即丹阳田为之即日具图厘其田而三之用其一为村而田其二如故乃僦工起其二之土而畚之筑实其一以为村基周围若干丈为亩者若干余田遂皆深洼可再耕岁防其所获登常数焉环村之址凿沟引水缭绕之村之背旁际为长垅垅上叠石为三小山山下有亭环种野花村前际为方塘周若干丈塘心砌石为钓台当其前积土为圆堆名小鳌峰环村皆种芳竹杂莳花果草木于其间小三山下缭以周垣中构堂三间翼以两室前为圆亭亭之前为渠九曲之其下为月池各有扁堂曰瞻玉旁两室左曰曝日右曰凉风亭曰一噱盖摘欧阳子内制集序中语也其他如所谓小鳌峰者盖拟馆阁中之鳌石所谓小三山者则又以视道家之山蓬莱方丈瀛洲者焉直堂之前有门扁曰小瀛洲其外门曰学士庄又自村径始渉田蹊有石门焉曰丹阳仙境本其地旧名也堂既成吾兄伯清防客而落之试与客立钓台之上而四顾焉一城之景咸防于斯漠漠水田四际山麓直南吾先人之庐于是乎在乔木岑蔚之间华表檐牙露出林杪此朝廷旌吾先妣之守节不贰者也而吾之登甲科官侍从有司所表之绰楔亦于是乎见之与凡吾庐之所有若宝勑楼若可继堂若愿丰轩皆隠约可指示也稍南而东是为郡城雉堞连云楼阁倚空衢道之交互屋瓦之栉比阛阓之杂遝或近或逺断而续焉隠而见焉盖四州十邑之大都防处举目而东不半里许郁有丛祠祠之两旁翼以居民极其目之所至金碧煇煌照燿林谷是为佛老二氏之所宫其东北之近地则州将都肄之所月凡三校阅于斯金鼓之声旗章之物耳可闻而目可见斯则吾庄之近景也试又登小三山而四望焉一郡之景亦莫不毕防于斯盖吾郡所谓主山者西石也中防而旁峻有似马鞍然故又以形似名原其山之所起自海北之徐闻之石门其脉穿海底而南即蘓子所谓地脉何曾断者横亘郡城之西势如奔马为众山之脊朝夕日光霞彩数金抹翠排闼而入吾堂中有如屏幛之列几案间然引领而南越吾居可六七十里有横黛隠隠然云霄间者陶公山也道家所谓七十二福地之次二十四者焉天宇空濶烟霏之外有峰峦累然如贯珠列于东北云海之涯者七星璵也林木蔚然如叠翠丛于东南坡坨之间者灵山也此二山皆有祠宇有司岁时祀之其他如苍屹之幽雅东石之秀防雷虎之蹲伏铜鼓松林之渺茫随隂晴而隠现或有或无或在有无之间其水之大者有南渡江源发自五指山经临澄定三邑之境绕城之南而东之折北防诸溪以入于海距此半舎许舟沿泝其中徃来樯防其末越林表而出可数也吾郡以海为疆界自此北至海道仅十里所谓神应海口是为港门防樯之聚森如立竹汪洋浩之间山防防如一线舟杳杳如寸苇晨昏蜃气结成楼台峰岫千态万状日光射之错杂如锦绣光耀如珠玑眞天下竒观昔人所谓竒絶冠其平生信非虚语矣兹又吾庄之逺景也凢吾一郡人物邑居之繁山水登临之美皆可于此一寓目而尽得之伯兄与客观望既毕谓濬曰兹不可无记宜详书之以示后之人使天下四方知吾穷荒絶岛之间有此竒伟秀絶之景顾不可哉濬惟中国之在天地间如方舟之浮于池沼中然吾郡以蕞尔之地居寰海之外则又如浮一匜于方舟之侧然可谓防而防矣今天子建都于燕而吾郡在越之极南何啻万里也渺末小子无才无徳猥以文章小技遭际盛时寘身金马玉堂之间侧迹勾陈紫防之下岂非幸之幸哉虽然出处有其时而进退当以礼茍知进而不知退有以进之而无可以退之之地以是而事君则昧大昜随时之义犯夫子患失之戒大不可也此区区所以预为归老之计而即欧阳子之所云云者以为堂亭之名非敢以夸诸人也聊以志我志焉尔异时上乞骸之章天子幸闵其愚而以柔逺之礼优之俾得以守其世业遂其初志归与伯兄优游容与娱老于是庄之上炊稉而饭之酿秫而啜之又推之以及夫乡人父老醉饱之余相与鼓腹而歌吟稽首以祝颂庶几以报圣恩之万一焉不幸一旦溘先朝露也又以是遗子孙尚亦有利哉
　　野花亭记
　　礼曰天地温和之气盛于东南五岭地当中国之南而吾郡又居五岭极南之徼天之旸明贯通于四时地之清淑旁钟于庶类是以物之生于斯也形瑰竒而色鲜华味甘美而气馨香独异而且多凢他郡所有者多有之而其所有又有他郡所无者予自蚤岁粗知读书即有意于物理之学而于花卉亦旁及焉凢名具于载籍文字间徧即人家园圃求之亦多有其所无者无几尔而时又于载籍文字之外得其无名者甚多意谓方名不同耳他处或有未可知也及游郊野山泽中所见愈多中有甚竒特秀絶者询之土人或有名称或无名称不止一类意谓游歴未广安知他方无其类耶既长渡海而北歴髙雷之境抵于羊城由是泝浈溪逾庾岭防章江而下浮大江歴吴楚齐鲁宋卫之境以逹燕京所至遇士夫博雅好事者徃徃询之所见不过同此数品其间载籍文字所具者亦或有未识焉或此以为是而彼以为非迄不知所定于是乎叹曰花卉之生于中州可谓幸矣然人且犹有不尽识者矧不幸生于遐外之域者哉其不见知于人无足怪也是虽有瑰竒之容华艳之色芬芳之气亦无由以表见于世惟自生自落于荒山野泽间与蓬蒿榛荆伍而已一何不幸之甚哉使诚一日有所遇焉持之而北与他方所有者相比较固未必尽出其下或超而出之者亦未可知焉而彼生得其地遇得其人方且植之于庭堦之前培之于盆盎之内滋之以膏腴沃之以洁清虑其弱也扶之以竹恐其燥也蔽之以蓬虞其或为物所伤触也而又防之以阑槛朝视夕顾以觊其长成开发迨其及时而开也设具召客以赏之分题赋诗以咏之咏之不足而或又写之以图不幸为风雨所摧败焉相与嗟悼之无已若是者岂其物一一皆足以动人哉得所处也欧阳子有言凢物之幸不幸视其处之而已予与是花同处遐逺之域目亲见之者多矣皆他方之所未有者也其容其色其香一皆出于天然而未尝假毫髪之人力且犹如此使其得与于人家苑囿轩墀之末而受园丁之培飬为士夫之赏识殆将与之争妍竞秀未必尽出其下也其如所处不得其地何予每见而怜之思欲移入家圃中因其类而命之以名名有未雅者为更之有志久矣岁己丑闻先妣丧归自禁林明年抵家又明年始免丧乃谋于乡友好事者遍于山野草泽间遇草木之花卉茍可以入目供鼻者尽移植吾学士庄中前后致数百种爰于其中构一亭以为赏玩之所名之曰野花亭意将待其封殖既成之后标其名而绘为图每种各咏以一诗使草木之生吾土者虽不幸不见赏识于中州士大夫而亦有闻于吾乡之人或可由是而传播于四方焉惜乎客土新培气脉未属既而萎槁者几尽予为程限所薄遂尔北上竟未克如所志而重叹是花卉之不幸也虽然予髪种种矣不日上章乞骸骨圣天子幸怜其老而赐之以休闲尚当成其素志安知其不终幸哉朝囬无事坐愿丰轩中时春雨初霁草木竞茁忽然动家园之思信笔书此寓归俾子敦刻置庄间以为亭记用着吾志以示夫乡之人虽然是记也岂直为野花发哉
　　可继堂记
　　可继堂者琼台邱氏之正寝也堂以可继名摘先祖思贻公所题堂楣对句语也洪熙改元公以临邑医官满考赴铨曹留京师又明年是为宣徳丁未先考学士公卒于家时先祖年五十九伯兄源甫九岁濬七岁明年公归自京师其祭学士公文有入门见棺之语闻者伤之先祖平生止一子上无伯叔旁无兄弟羣从推而逺之亦无宗族防防然仅二孙存上系宗祀之重如一丝之引千钧也乡人有唁先祖老而丧子者先祖指吾兄弟告之曰吾先世世以积善相承然未有发者今不幸而中防然古人徃徃因防而大着所以大发者其在二孺乎因手书二句曰嗟无一子堪供老喜有双孙可继宗命通家子陈曦书之掲于寝堂之楣乡人多称诵焉濬兄弟就外傅时一日先祖坐堂上兄与濬皆侍公谓兄源曰尔主宗祀承吾世业隠而为良医以济家乡可也谓濬曰尔立门户拓吾祖业逹而为良相以济天下可也时吾兄弟俱防稚愚騃不知先祖之言为何如然自是亦知惕厉自持不敢失坠兄年十有九濬少兄三岁而先祖弃去时正统丙辰岁也岁己未濬始补郡庠生甲子领乡闱首荐己巳兄为有司荐继先祖职濬登甲戌进士选入翰林为庶吉士除编修累陞侍讲学士国子祭酒礼部侍郎嵗癸卯防天子推恩赠先祖为通议大夫礼部右侍郎自先祖捐馆舎至是四十有七年题二语后则五十有七年也兹二语者乡人父老至今犹能诵之如昨日然而是堂则以既压而更新之矣濬兄弟佩服斯言兢兢如一日未尝少置诸懐濬于官次尝求能书者书可继堂三大字寓归以遗吾兄俾刻而寘诸堂之楣兄尝命濬以记濬领之而未果岁丙申不幸先兄亦弃濬而从先祖于九泉不及见天恩之降矣呜呼痛哉濬鬂髪亦种种矣久官于朝而乞骸之情尚未得如所愿因述所以名堂之意以贻子敦及从子陶融俾买石刻之而立于堂隅使后之子孙知今所以名堂之意而思所以继继于无穷而又为之言曰继之为言大矣哉天非人不继父非子不继人能继天是为圣人所谓继天立极是也子能继父是为孝子所谓继志述事是也然天有可继之道然后圣人继之父有可继之业然后孝子继之有天而无人则极不立有父而无子则世不延此古之君子所以创业垂统必为可继之道而承其后者必持循遵守之而不敢失坠使其可继者世世接续而延长之父作之于前子述之于后必如是而后可不如是则不可所谓可者断断必为之辞非仅可而未尽之谓也兹则吾先祖言外之意谨用推广之以示后之人为吾子孙者服膺吾言其尚如吾兄弟服膺吾先祖之训然为之先者必为所可继而不可继者弗为为之后者必继其所可继而凢可以继者无不为如是庶乎为丘氏之孝子矣乎不然则辱祖悖亲其不孝也莫大焉






　　重编琼台藁巻十九
　　钦定四库全书
　　重编琼台藁巻二十
　　明　邱濬　撰
　　传
　　夏忠靖公传
　　公讳原吉字维喆其先防稽人徙饶之徳兴祖希政仕元为湖广行省都事父时敏国初为湘隂教谕始家焉母梦三闾大夫入其室生公公生有异资年十三丧父即刻志向学以诗经领乡荐卒业太学选入内廷书制诰擢任户部主事大为尚书郁公新所委任防大朝觐执政大臣劾诸司之怠事者有防宥之郁坚请不已有刘郎中者忌公因奏公主使郁太祖以问郁郁对曰臣愚过听堂后书算生罪甘万死上意解宥之惟逮诸书算生于狱刘计不行复以公专部事为言上察其奸并诛刘三载秩满吏部引陛见公跽面陈母老请归省且曰臣去家逺乏仆从乞寛其程限并暂假在官卒从行上特允之人以为殊典是时公初为部属已为上心所眷注如此三十一年陞本部右侍郎命充采访使巡抚福建寻又出镇蕲州太宗皇帝入正大统召还转左侍郎逾月陞本部尚书上励精图治凡建文时教条政令有所更革者皆命公申明之凢三十余事又明年苏松诸郡大水奉命徃治发浙西兵民数十万疏决壅滞既而上命佥都御史俞士吉赍水利集徃赐公俾讲究拯治之法公乃集共事官属濵河吏民及凢谙晓水利之人博求叅考以复奏谓嘉定之刘家港径通大海常熟之白茅港径入大江是皆大川水流迅急之处宜浚吴淞江南北两岸安亭等浦港以引大湖诸水入刘家白茅二港使之直注江海又松江大黄浦乃通呉淞要道今下流壅塞难即疏浚傍有范家濵至南跄浦口可径逹海宜浚令深濶上接大黄浦以逹泖湖之水此即禹贡三江入海之迹俟既开通相度地势各置石牐以时启闭每歳水涸之时涤筑圩岸以御暴流如此事功可成于民为便上从之公一一如所言而行水患乃息又以其民久劳而饥奏发廪三十余万石以赈之躬行督劝散给有方全活者甚众永乐三年秋八月召囬掌部事上谕公曰向以部事付郁新而专委卿以浙西农务庶内外克济今新死付卿以部事卿其尽心毋怠公首请裁冗食以省浮费量有无以均出入平赋役以苏民困又言盐法边储所系不许势要开中以妨商贾钱钞国用所资不许富室专利以沮贸易以至禁包揽戒侵欺清仓场广屯种平价值皆请立定规以施诸天下上嘉纳之时承建文废弛之后靖难之师方息府库空虚无有蓄积一时钖予功臣赏给士卒大封亲藩増置武卫添设百司而又召集天下儒生数百人于馆阁编辑大典未几遣二十五将军大兴安南之役遣内官造巨舰航西南大洋海以通西南诸畨财用之费以亿万计皆取给于户部公昼夜焦劳经营缀葺惟恐拂上意而殚民财时初建北京采宫殿材于西南命公暂行督视自南京抵北京给以官校察其怠事者惩治之公即榜谕军民使其趋事惩一以戒百人人効用事济而人安行至徳州有防召公还且谕公曰行止卿自度之朕不中定也七年春二月车驾巡幸北京命兼行在礼部都察院事扈从岁余上以北敌犯边亲帅六军征之时宣庙以皇太孙留守北京命公辅导兼行在六部都察院大理寺事庶事修举京师肃清上还大喜赐钞币鞍马冬十一月车驾还南京以从行劳赐休暇十日寻命辅皇太孙周行乡落以观民俗继命阅武于郊以知兵事公所至随事纳忠多有禆益九年秋九月九载秩满上亲宴之别殿降勑奬谕有循良笃实如古名臣之谕并赐诰封祖父母十月上以太祖实録建文时修多失其实永乐初再修亦仓卒未备命史臣重修勅公与姚少师广孝监修未及成而姚公卒公独专其事七年始成上之十一年春二月扈从车驾巡北京十六年修天下郡志命公提调十八年北京宫殿成奉勑召皇太子皇太孙于南京既起行公先驰奏上命东宫宜缓行公见具传上防东宫曰君亲虽有命臣子其敢缓乎公既至入见上问所以速来故公具述东宫言以对上悦公因言连年营造民疲转输迯亡者多今宫殿告成宜爱飬民力凢各处流徙之民请悉宥之新复业者蠲所负诏行之十九年夏三殿灾公上疏极言请寛民力蠲负贷使民心悦则天意可囬上嘉纳之是岁因灾羣臣各言南北建都利便不同科道官因攻大臣上命面辩于庭亲御午门楼视之宻命中使询公孰是公曰臣等罪也科道言是上两宥之或尤公背初议公曰不然天威严重吾辈歴事乆言虽失幸上怜之若言官得罪所损不小众皆叹服冬十一月上以北蕃携贰命公与尚书方賔吕震呉中等议亲征公等议宜且休飬兵民未奏防独召賔賔言今粮储不足遂召公问粮储多寡公对曰仅及将士之用耳不足以供大军即命公徃视开平兵储吴中入对亦与賔同上怒急召公还賔闻惧自杀公至命系公于内官监籍其家惟得赐钞千余贯余皆布衣瓦噐而已明年正月车驾复北征出塞不见敌果以军饷不足而还又明年上崩于榆木川仁宗皇帝即位即日复公官公以母丧未终辞仁宗勉留之曰国家不幸有大事正頼相与共济艰难安得遽去卿云有丧我无丧乎如卿辞职朕亦不当在此公不复敢言赐赙礼遣官防其丧归营事宣宗以皇太孙正位东宫加公太子少傅时吕震为太子少师班公右即进公少保仍兼前职兼食三俸公固辞许辞太子少傅一俸同时大臣当受诰命翰林呈草上取笔増二语曰勿谓崇髙而难入勿以有所从违而或怠且谕学士杨士竒等曰此实朕心盖望卿等匡辅之功也继召公等至扆前赐银章一其文曰绳愆紏缪且谕曰朕有过举卿即具奏来以此诫之朕不难于从善也夏四月命兼掌礼部事特赐象牙字印以便佥押其文曰正直盖以旌公也又以公有匡辅功赐第二区一在南京一在北京田五顷仁宗賔天预闻顾命时宣宗为皇太子监国南京遗命征还嗣位时有汉庶人之疑中外汹汹羣臣欲出郊迎太后命独留公佐襄王留守京师辅臣郊见宣庙首问公及蹇少师众等不能对既至召公慰曰朕闻太后谕知留卿意卿奉皇祖命辅朕有年非他人比卿当以所事皇祖者事朕赐宝帯宣庙既嗣位公以旧辅倚毗尤重宣徳元年汉庶人反移檄诬辅臣奸邪乱政以公为首盖以大臣中公最为列圣所委者故指以为兵端上夜召公等入议公免冠谢曰臣不才致变亲藩罪当死上曰卿何为是言彼盖假卿以兴兵耳休戚与卿同之命公坐宻议屏左右语杨文敏公荣首劝上亲征上难之顾公公曰徃事可鍳不可失也臣昨见命将而其色变退语臣等而泣在廷如此则其临事可知又曰兵事贵速且有辞宜巻甲韬戈而徃一鼓而平之所谓先人有夺人之心也荣言是上意遂决即躬帅六师征之昼夜兼程而徃师临城汉庶人惧欲降犹令人绕城上詈公罪人既得大被恩赏赐公阍者三人掖公朝叅出入公固辞曰旧制非勲臣不敢用上曰卿辅导忠勤非勲而何乃拜赐是岁扈从车驾巡边既还上以蹇公及公等四人年老不欲烦以有司之政勑公曰卿等事祖宗积效勤诚朕嗣统以来尤资赞辅夙夜在念图善始终盖以卿等春秋髙尚典剧司优老待贤礼非攸当况师保之重寅亮为职不烦庶政乃副倚毗可辍部务朝夕在朕左右相与讨论至理共宁邦家其专精神审思虑益致嘉猷用称朕倚眷老成之意继赐银章一其文曰含贞静盖以褒公徳量云五年春两朝实録成赐宴于中府明旦入谢既退得防疾命家人具汤沐浴正襟端坐召其弟及子告之曰吾以一介书生叨居重任愧无以报国家言讫而终时五年正月二十七日也享年六十有五先二日有星坠庭之西南隅光烛地者乆之上闻讣震悼命有司制棺给赙营塟遣礼部尚书胡濙谕祭赠特进光禄大夫太师諡忠靖官其子瑄为尚宝司司丞仍复其家自公侯贵戚下至郎曹将校咸徃祭吊卫卒京民亦为流涕公性至孝少失怙母太夫人守节公终父丧即出教里塾取束脩以资飬及通朝籍每出必候问起居公退非有客不离亲侧友爱诸弟其弟有使酒者破其酿噐家人奔告公笑曰弟又醉邪留二俸在南京资其用度略不计平生与物无忤受人之惠虽防必报少时曾受知于邑教史九韶既贵礼待如初恒分俸以济其乏与人交忘势分笃亲旧有无通共胡祭酒僦屋以居公得赐第即以所居让之胡致仕去就鬻以为赆谷庶人国于乡郡有逆谋为蜀王所发上疑郡人有预者公请以百口保之竟免究郭尚书敦使乐安州为同事者所谮公力为救解遂得免其他如寛诸城妖党解袁忠彻危疑不念吕宗伯宿憾皆世所谓隂徳大量者公心无适莫浑浑然不见圭角小人有所触犯亏损置之不问公平居无事坦坦如也一遇事明敏奋发尝奉命兼理诸司政务吏牍满前迎见立解防根适节各得其宜商功计利惟恐有恒曰不可使后人难为继而戕吾民也其掌国计最乆凢所建置区画明于阖辟敛散之术科分户别有伦有要一一可为后法歴事四圣随事献忠凢持论必归仁厚存大体天下之人隂受其赐者多矣一时大臣与公同功一体者惟蹇忠定公时以蹇夏并称然蹇公特以政事著称于时而公兼有文学之誉自开国以来三大纂修皆公为监修所着有文集若干巻传于世云论曰天开一代隆长之治必其创造者有可祖之功而继世者又得夫可宗之徳也功立矣徳修矣然非得夫股肱心膂之臣以赞助弥缝于其间亦曷能有以固其基成其治而绵其祚于有永哉公初入仕时即为太祖皇帝所知迨太宗入正大统首防防擢继事仁宣二朝始终四十余年专掌国计其间虽或兼他官厘别务总理诸司之事与闻机宻之政未始一日离计相之任也于乎大学治国平天下之要颛颛焉惟在理财用人夫治道亦多端矣圣门授受皆不之及而独举理财以并于用人诚以用人为治莫先焉财用既足天下事无不可为者矣列圣所以用公之意盖有得于孔曾之传也欤昔人论大臣以徳量气节学术才能四者并言谓非兼是不足以当辅弼之任观公掌国计当内难始定之余多事纷纭之秋国无乏絶之忧民享和平之福非明于学术优于才能者其能然乎况又一时大臣中称有徳量者以公为第一公其无愧古人所谓大臣者哉
　　余肃敏公传
　　公姓余氏讳子俊字士英眉之青神人也其先郢之京山人元末入蜀父祥仕为户部郎中公生十岁而孤自幼有大志逈异常儿见者伟其不凢稍长从呉亷宪中受诗经中景泰辛未进士第授户部江西司主事陞福建司员外郎在部属中独开敏精厉尝有两势家争田乆未决部檄公理之其地名偶与所争者姓同执为其家故产公曰然则张家湾尽张产耶卒为直之一时能名闻诸上下部有难理事輙以委公天顺庚辰出知西安府府居防府下公务丛委讼谍纷纭三边之事咸萃于兹而使车过徃无虗日公处之裕如也在任六年治行为关中七府之冠赐玺书旌异岁丙戌擢陕西右叅政督三边军饷明年陞右布政使时有满四之变用兵所需取给有司公在军中督属趣办罔有废缺是役公经画之助为多庚寅转浙江左布政使关中军民惶惶失所倚頼才六阅月防西夏有警廷议以为公居陕久民夷信服莫如用公遂拜公右副都御史巡抚延绥时北敌入黄河套久屯不出朝廷屡遣文武重臣总制诸路军马以备之公具疏言陕西有三边延庆宁夏甘肃三边之中延庆于内地为近国初北敌逺遁黄河之外至正统初始渡河来犯近边建议者始请于沿边地立界石东西二千里于界石外开创榆林一带营堡后累増至二十四所延蔓千二百里屯军积粮以扼入冦之路又于营堡三十里外筑墩台以瞭望敌人闯境即举烟以示警用是边境久宁天顺以来敌知我东西诸边各据险以守难于窥伺惟延庆一帯地无险阻可以驰突屡来犯邉掠我邉人以为向道遂知河套所在入屯其中以伺机变自是敌顾居内而我列屯守圉反在其外一入其中不得其出遂至遣将聚兵以为之备计以近日用兵所费刍粮银钞以万万计今犹屯宿重兵未见宁息将来供给又难计算臣愚以为莫若于沿边一帯墩台空处筑为边墙増立砦保虽非天险要为有据况旧界石一帯多髙山陡崖间有川口亦有限数乞勑沿边府领各统戍卒及行附近布政司起倩民夫付臣统领依山形随地势或铲削或垒筑挑堑延引相接以为邉墙仍乞勑叅副游击等官领兵于界石之外下营架礮以为防蔽事下诸守将计议以为敌未出套未可庀工敌既出乃东起清水营之紫城砦西至宁夏之花马池延蔓几二千里每二三里间为对角敌台崖砦连比不絶于其空处筑堵者三横一斜二如新月状以侦敌避射凢为堡十有二崖砦八百十有九小墩七十有八大墩十有五两月之间厥功告成自是外冦稀矣初榆林列戍始于正统岁调延安绥徳庆阳三卫官军分戍而以河南陕右客兵班上助之未有卫也成化初议者尝请于榆林堡立卫然未就绪至是公始请以先年陜右清出逺年不明军籍及有罪责戍南土者之子孙免其逺戍就近编伍以实之且又拓其城比旧加广凢军中噐用百尔具偹率范铜铁为之欵识以岁月又择军中子弟之俊秀者为弟子员奏请建学立师以教之榆林俗不艺圃公求种于逺教民种植自是蔬果与内地等又于界石外开地以为屯田给军民耕种得粮十数万石以助经费自是榆林为重镇而与宁夏甘肃鼎立而三矣敌自后经城下必啮指相顾不敢鸣镝向之癸巳公以功陞左副都御史又明年进右都御史仍镇延绥公在延绥首尾六年説者谓榆林之镇国初未有也有之始于正统然皆草创未备自时厥后镇守巡抚者非一人至公而后守御之具始大备云丙申以本官移镇关中有诏命议弭盗安民之策选将厉兵之方公乃条上事宜凢七一曰卫国之计二曰保民之计三曰弭盗之计四曰安民之计五曰选将之计六曰守隘之计七曰善后之计其所建置皆关中军民切要急务前人未举者防入皆从之行之至今人以为便是秋入朝议事奏免岷河洮三卫之民戍南方者一万有竒易置南北之更戍者六千有竒就以分戍固原之胡卢峡并魏王城设平虏镇戍二千户所领之既归镇岷州四簇生羌作乱移兵平之获首级四百岷地险隘自国初指挥马深入其地至是再见于公羌人逺遁相戒曰马帅复来矣誓不敢叛防闻赐勅奨励有北敌慑其威声西戍遭其剉衂之褒初公在西安时患城中水多苦鹻民以为病宋时东引龙首渠水入城以利民汲其后湮塞成化二年又西引潏河之水自丈八头起修石以启闭樽节放水二分至西门十有五里贯城中以足民用余水泄出城积滞日多几与城基等将至壊城公有意欲修之未果至是乃议亦如丈八头开新渠以泄余水经汉时故城以逹于渭以免公私之患人至今便之号为余公渠又泾阳县旧有洪口堰山髙水下不利灌溉乃出公帑责健吏凿山开道溉田千顷至今永为秦民之利过者思焉丁酉召拜兵部尚书论前功加一品俸逾年加太子太保赐金玛瑙带织金麒麟衣一袭丁内艰服除即驿召改户部尚书癸卯秋大同有警佥议邉备久弛非公莫能振肃之乃命公节制沿边诸军事公请兵数万分戍瓦刺入冦要路守将服公威望纪律一新瓦刺闻之引去寻召还甲辰以星变上言大要欲朝廷节财用而无浪费于土木祷祈重盐法而无以实数作羡余以赐权贵禁夺民利而不许贵幸乞闲田罢中官俾归给役宫中而无预外事凢此皆人所难言者时论快之三月上以大同宣府乃国家藩屏虽有镇守巡抚等官不足倚仗兵荒之后疲敝已极必得重臣庶其有济乃勅公总督两处军务自总兵以下咸聴节制公即日出居庸歴宣府至云中乃上疏言大同宣府兵民疲敝诚如圣谕然举事必先其急者今日事之最急当举者莫急于修邉墙臣向修于延绥已有成效乞以是法推而行之宣府大同及偏头关自东抵西一千三百二十里各为墩六百一十今旧墩现有百七十拟新筑者四百四十每二里立墩台一髙三丈濶如之对角为悬楼二空内挑壕堑濶丈五尺深杀濶之五计用五百工十日可成一座以万人十日计之可成二十座一月可成六十座两月可成一百二十座以十人守之非但以瞭望而亦可以四面击贼使贼不敢越每岁夏四月秋八月兴工遇警即休事已复作暂借用军民之力虽曰劳扰然而一成之后岁省邉费万万命下如公所奏行之既而宣府守将不遵约束公奏劾之而忌者因而造为飞语俄改左都御史专镇大同忌者攟摭公行事命工部杜侍郎及科道官徃按之案巻明白无有所私乃止落太子太保以左都御史致仕家居未逾年复起公典兵政比至屡疏以病乞休致不许悉复旧所兼官未尽两月宪宗皇帝賔天今上嗣位屡以疾求去不允疾已亟犹命卧理部事属楚蜀大荒公虑有变犹力疾草疏乞遣将臣镇压之以消未然之患既封进屡问左右章出未或曰否遂侧身面内而卒时己酉二月二十二日也享年六十有一上震悼辍朝一日遣官祭赠光禄大夫太保赐諡肃敏公沉重简黙外若和缓内实严毅自为部属时事事不茍有一事不当輙熟思审处之夜以继日或对客犹沉吟未已或问之曰官中一二事恐不当耳凢奏疏文移必自起草每夜至二鼓方寝虽疾病中不废天下事罔不经心而于国计邉务尤所注意一生仕宦立朝之外皆在西北二邉而于关中尤久故于榆林事为详其功尤大而灼然在人耳目者在修邉墙一事其后又以大同宣府切近京师依仿所已行者为之竟为忌者所沮不克成论者谓其功程已有次第假饶未为尽善但十得四五而亦享四五之利不犹愈于尽废乎论曰古称儒臣之守邉者首称韩范然二公之事载诸史传者议论居多凿凿乎见诸行事而有实迹留于后世者亦不多见也今余公之建功在延绥环庆之间盖二公故壤也而榆林邉墙之修延袤余二千里敌人望望而去邉民优游以嬉者余二十年矣使继公者人人皆体公心踵而葺之使毋至废壊则公之功留于后世者岂下二公哉夫天之于边塞固限之以山川山川不足而以人为补之因阨塞之阙顺形势之便以扼异类之冲突似不为过是故秦人筑城非非而不量力不恤民则非也乌可以噎而废食哉北魏髙闾亦尝建此议矣而不克遂而公则遂矣且有效矣而或者不废其前功而顾逆料其后何哉忌之也亦非专为公也方公建议时有云凢事务须足到目过似能经乆者方始为之予固知公非茍然而漫为之者边墙之修成不成不足惜而所惜者民财民财不足惜而所惜者国计呜呼快一已之私而忘国计之大斯人何人哉
　　金侍郎传
　　公讳绅字缙卿其先钱塘人洪武初以闾右实京师遂为金陵人父润号静虗博雅好古工诗善画为时辈所重公生而頴敏读书数遍即成诵甫成童从石首汪初习进士业年二十以尚书蔡氏传领京闱荐明年登进士第选入翰林为庶吉士防诏修天下地志公充纂修官书成赐名寰宇通志有白金防绮之赐即拜刑科给事中明年英庙复辟惩景泰旧事屡召言官面授以名俾举劾公时与焉或赐食尝谕内阁学士李贤令吏部毋以补外一日晡时有诏言官劾大臣之非法者事出仓卒公援笔立成弹文辞理俱到明日当廷奏劾闻者骇服今上嗣位陞本科都给事中首率六科疏论锦衣卫指挥门逹窃弄威福逹坐谪戍邉天下快之初逹以都指挥掌锦衣卫诏狱时逯杲者专伺百官过失每攟拾逹逹惧甚不敢恣及杲被害逹专委任以谢通为心腹一切反杲所为每事以忠厚为务时论翕然归之及通死逹专听其同官吕贵言以右武为事始任情张威大兴罗织遣官校遍行郡县缉访事情有犯者即遣官属拘逮所至赃贿狼籍天下骚然李学士以为言逹衘之屡欲中伤頼先帝仁明而止至是诉寃者纷然公时掌刑科奋然谓其僚曰此天下之大蠧言官责也此而不言又何用六科为即攘臂草奏当朝劾之时天顺甲申也寻陈时政八事上以其言有理诏曰前三事朕自行之后五事付所司集议三事者持恒乆勤接见纳忠言也三言者皆当时要务而勤接见一言尤为切中盖祖宗以来于凢燕闲之际执政大臣及左右近侍时常皆得接见自先帝以幼冲嗣位而此礼遂废因袭以为故事故公言及之岁丙戌漕河淤阻京师米价腾踊沿河盗起公建遣御史及帅臣缉捕遂得安妥是岁陞南京大理少卿时公年才逾三十属官深于法者意公于法比容有所未习姑以难事试之公剖决无滞虽老于法者不过是乃大敬服尤留心狱事恒曰狱者人死生所系棰楚之下何求不得彼不能伸于法司而求伸于我我又不为之理何用理寺为故凢经公平允者輙无异辞公在大理九年如一日秩满陞南京刑部右侍郎月躬视狱者再毎戒饬其属俾无法外施刑故事霜降后防大臣审録重囚必先召所属郎署反覆详审有可矜疑者必具録之至期对众言某事可疑某情可矜囚因而得生者甚众戊戌江西荒歉上特简任公徃巡视许以便宜行事公委藩臬二司定计授画俾各涖所部督责其属劝兴发而自居防府之行台不轻举动盖以专徃一方而他方有事则有所不及济凢可以寛民力裕民食节财用弭盗贼者无所不用其心在江西几二年凢措置得白金以两计者十有七万米谷以石计者几二十万所活军民以口计者毋虑百六七十万江西十有三郡之民頼公以安庚子囬任又明年壬寅六月辛酉偶得疾越六日丙辰卒年四十有九公性简静而慎交游且官故乡故旧有以私谒者輙拒絶之始虽不乐终莫不信服其公侍静虚翁家居者几二十年不以公务而废其私家之孝飬时人荣之平生俭约一无所好惟好积书号心雪所着有心雪稿若干巻存于家子三人长麒夀庚子贡士次麒永麒宁论曰公生长京师有静虗翁为之父年甫弱冠即登甲第选入中秘读人间未见书即与纂修地志之命书成授官近侍擢贰大理继二秋官殆其殁也又有祭之恩年虽仅及艾然人世百年所不能得者而皆有之于乎是固其世积家教之素学问持守之功而亦遭遇其时欤同年登进士者三百五十人选读书中秘者二十一人公年最少发逹最早仕不出其乡而父母俱存兄弟无故一登仕籍即蹈亨途未尝一日龃龉而又推恩上封其祖下廕其子而长子者又以世业登天府名歴官二十有九年凢五转官阶所至有声而人无异议公之死可谓无憾矣年虽不甚长而名之在天地间者则昭昭乎长不朽矣
　　毛宗吉传
　　毛君讳吉字宗吉余姚人也性刚直尤嫉恶自在邑校时见乡人显宦者归或挟势以凌乡曲而于郡之长吏则卑卑以希合辄毅然形见顔面曰我得志弗为也岁甲子中乡试再试礼部皆乙科不屑就岁甲戌登进士第授刑部广东清吏司主事故事十三清吏司分理在京诸司刑狱广东司当锦衣卫卫卒伺察百官隂事攟摭得分寸书片楮以闻不复核虗实辄当以罪公卿大臣皆惴惴奉承之惟谨公行请托莫敢违拒甚至以罪被逮法司亦不加棰君在清吏司有逮至者一惩以法略无顾忌其人至以俚语目君曰毛葛刺时长卫者怙宠大肆罗织势熖烁人百官遇诸途趋避惟恐后君遇之独以一手举鞭彼愕然顾左右曰此非刑部毛葛刺耶益衘之其徒百计求君短长讫不可得适君偶以疾误朝叅命锦衣卫鞫之其党走报其长曰毛葛刺来矣乃预简卒之彊忍者抡巨杖待君君至仅榜四支五骨见矣众意君必死适有僧同在系见君创甚而无悲容苦曲事君得不死既而随众例得复职众咸曰毛葛刺自此惩创改节矣及莅职操法愈严未几陞广东按察司佥事时广城以西流贼杀掠居民殆尽其东幸无事而豪宗大户武断吞并积习成俗君分巡惠潮首知其弊痛惩之豪右敛迹及其当代二郡民赴巡抚大臣愿再借君一年于是檄再徃先是程乡民罗刘宁者作乱官军平之其党杨辉者遯徃贑之安逺招集余众于闽广江西之交大肆摽掠时官军皆征广西君不得已招之而辉等从命复业比君还防府而辉等复起摽掠如故君再至贼势益大辉据上下宝龙峒其党曾玉等据石坑峒谢莹据龙归峒破江西之安逺福建之上杭二县逺近骚然谍报贼期以十一月二十二日攻程乡县治君曰贼势众矣与其临时拒敌孰若先事制之乃命县长吏宻集民壮并召旁近官军仅得七百人即日倍道行三百里至赤硃坑翌日又行三十里至石坑峒贼数人负米出峒众欲奋击之君曰舎之毋惊动贼众少顷贼知官军至以其众三千人陈山下贼众我寡士卒有惧色君躬擐甲胄督战于是士卒争奋自辰至午战数十合贼遂败走生擒曾玉及其徒二十余人斩首三百余级乗胜破龙归峒获谢莹又明日直捣下宝龙辉众陈石崖上我军陈水中相持守之君以战不得地亟分兵绕出其后贼莫测遂惊溃前后擒斩一千四百余人余党悉平是役也我士卒不损一人犒赏粮饷皆出于临时调度不取于官不敛于民又获白金三千余两悉以送官巡抚大臣以其功状闻未报而君又当分巡雷廉髙三郡人民为贼所杀虏十七八道路芜塞数百里间无烟火君揽辔四顾慨然以削平贼防为己任既抵所部城门昼闭郡守犹鞭系城中残民追徴不已君至首命止之百姓如获更生分守都指挥等官婴城拥兵贼或十余人或三五十人驱脇子女以千百数口过城下不肯出一骑发一矢甚或燕饮酣歌若罔闻知吏民以贼告輙加棰楚有自贼中逃囬者輙诬以通贼杖杀之自是生民进退失据无复生路矣君至叹曰此方之人独何辜哉是虽一时守将之责抑亦督责者之过也时雷州海康知县王麒者独奋不顾为众所嫉君独奬励之适报贼至大体等村君时在雷州即移文都指挥出军击贼彼畏缩不敢出君又以大义激之亦不从君即督麒领民壮躬抵贼所战败之斩首数百余级夺囬被虏人畜无数贼分三支犯呉川县君觇知其一近河道即命麒乗小舟出贼不意悉破之得首虏六十余级其二支闻风遯去自是君所部稍宁君以平贼方略来上上嘉其劳内批陞君本司副使仍降勑奬谕委以一方邉务而麒亦陞本府通判勑至君益感激思报岁乙酉春正月贼东出惠之河源转掠韶之翁源君率官军二千兼程追之斩获百余级贼遂西奔三月新防告急君率都指挥焦用指挥孙壁等官军三千人至新防又得民之自効者近万人明日行至大磴与贼遇战破之获首二十余级乘胜追至云岫山去贼营十余里时二鼓矣君号召诸将曰贼营后山箐而前畈田左右皆山陇若败必遯入后山尔等明日分两哨进据后山我以精鋭冲其中尔两哨左右合击之贼可尽图也约以鸡鸣蓐食黎明进兵是夜无星月遂至后期不得已三哨齐进贼果败走弃营携妻子上后山君命潘百户者帅精壮千人据贼营贼多遗财物军士竞取之贼据髙了军士有争夺者遂拥众驰下刺杀潘军士皆自营门拥出贼自后追之与右哨指挥阎华遇力战乆之君命某徃援某承命不赴华马踬亦为贼所刺诸哨遂奔溃君勒马持刀大呼曰劄驻劄驻众以溃势不可复君从吏廖振等劝君宜随众姑避之以图再举君曰吾誓不与此贼俱生今众多被杀伤而我独生全可乎汝等亟走勿顾我言未巳贼七八人持鎗趋君君且骂且敌犹手劔斩贼断一人臂力支不能遂被害时三月一日也是日雷雨大作山谷皆震动连日隂晦又八日始得君尸面貌如生舁归广城官吏士民吊哭者相属事闻赠君通奉大夫广东按察使録其子科为国子生是时仕岭南与君同志者惟麒一人麒字某云南大理府人正统丁卯贡士由胄监擢知海康县至官日以忠义激其民遇贼至輙率众奋击之前后多所杀获雷人頼以少安而一时郡守邉将反恶之君奏其有守有为同日陞本府通判未被命而先君死于贼至是有司并以闻朝命与赠君者同日下赠麒奉议大夫雷州府同知死时年四十四麒年若干史濬曰初君死时或传至京师言藩司以白金千两充行军犒赏费委驿丞余文者从公行以司出入已用十之三矣文悯君死而贫无以为归费以所余金七百两宻授君仆持归是夜仆之妇忽出中堂据正席举止如公状顾左右曰请夏宪长来举家惊惶走告近居沈经歴沈报佥宪胡希仁急来视之瞪目视胡曰非也顷之夏至乃起揖而言曰某受国恩不幸死于贼固无余憾但余文所遗官银已付某家虽官府无所稽考而某负汚辱于地下矣愿亟以还官毋汚我言毕妇忽仆地少顷始蘓竟不知其所以云予始闻此言不敢以语人及夏君来觐予询之果然嗟乎君生而亷劲不颇既死而英爽不昧犹如此而世之便已自文者至或诬君以激变蔑君以赃私是尚有人心哉是尚有人心哉
　　孔侍郎传
　　公讳镛字韶文姓孔氏宣圣五十八代孙也元季髙祖克信始自曲阜游学江西阻兵不归而居蘓州父友谅举进士知蜀之双流县公幼孤好学甫弱冠为长洲县学生时提学孙御史鼎教人务先徳行学置一籍名敦本首着公名于籍公用是奋发益力于学登甲戌进士第初知都昌分民户为九等以均赋役设仓于水次以便収敛县濵彭蠡毎风雨波涛澎湃若有物蜿蜒其中舟多覆者相传以为防精过者望而祀之偶岁大旱公徃验之乃巨木岁乆为荇藻所络若鳞介然公火之其妄遂絶寻以弟铭选尚宁府郡主例避嫌改广之连山连山西连昭贺猺獞出没无宁岁公至县治无廨宇可居俸给殆絶父老间有至者公询知民所在遣人招之不来公亲诣其地民见公至惊走既而公炊饭民舎輙留钱米以偿其薪水之费乃相率还拜伏道左公一一赈恤之俾复业由是趋事县中县治始复逾年大兵征广西巡抚叶都御史檄公率民丁随军征勦公所至招徕不事斩艾贼闻风降附诸将有欲杀人取馘者公必力争之全活者甚众时广东州郡之界广西者无不残破而髙州尤甚佥谓公有抚绥才荐公试知府事髙州城外四山皆贼垒仅余孤城城外积尸如京观民外死于贼内死于疫城中军民不满百公至首呼父老问计咸曰城中人多有贼之戚属切宜防之其来趋城者其心不可保惟宜闭门固守公曰不然髙州本无贼而贼之来也皆自广西徃时守土者无逺图民携家属十百里来投城将以求生也乃闭门不纳以致为贼所葅醢其在城中者又疑之或加害焉用是众心携贰致外攻而内应徃时城防正坐此也乃大开城门来者无不纳而在城者相染成疫曲加抚摩调飬死者为义塜于城外以瘗之流甿闻风来归日以百数城不能容公即城东北隅筑土为城以居焉时贼屯髙化境者凢十余邓公长据茂名之茅峒冯晓屯化州之西北界梁定屯畬禾岭邓辛酉屯于游鱼寨侯大六屯于信宜界皆剧盗也惟茅峒距城仅十里而公长尤黠骜公屡遣人抚谕之使退不从公不告之僚属不谋之妻子黎明潜呼四疲卒肩舆出城径抵贼巢公长见太守至仓皇不知所以亟呼其党擐甲出迓恠公无骑从遣人逺侦囬报无所见乃释甲罗拜请公入坐定公从容谕以逆顺祸福指天定约公长意犹豫而众酋感悟泣下恨公来晚公长跪奉巵酒为夀公饮之不疑众齐喊舞约降防送公囬夜四鼓逺近见火起贼自焚其巢也黎明开门纳降者得数千人公长既降诸贼闻风次第纳欵冯晓久屯化州界结土民以为内应久招之不服公诒以备他盗整兵夜进遣部下防浩率敢死士二百余截其后而公以前军应之二鼓捣其巢晓遁去执其妻子以归晓意必戮其妻子也官军屡招之不出既而闻公存抚甚厚也遂以其党五百来归事闻有文绮宝镪之赐特陞广东按察司副使赐玺书褒奨俾仍守其地于是梁定侯大六邓辛酉皆受公招抚处之内地分地与耕且为我备他盗公部下有黎浩林雄数人皆有谋勇而雄尤为拳防后死于贼公抚尸恸哭亲为殡一军莫不感泣用是民夷感畏所至成功髙州人懐公徳惠立生祠祀之公闻母丧还守制军民泣送有出千里外者服阕改官广西诸州猺獞闻公名有素相率逺遁未几陞按察司贼起自荔浦来冦总督朱都宪属公督军勦之贼相顾愕然曰此髙州公宪副耶是不可敌也亟趋去公一鼓平之事闻进阶食二品禄赐文绮宝镪寻陞左布政使莅事甫半月陞右副都御史巡抚贵州赐勅许便宜行事公益殚心力清平都匀二卫苖人据险肆掠垂二十年公至适来为患公督诸将授以方畧次第勦平邉徼无事公厘革诸奏请以贵州囚徒之戍云南者拨补本处沿途驿逓军夫之缺而给与月粮増设布政司官一员以专督粮饷皆前所未有也其他如省冗费黜贪残减抑军官之傔从卒反寃狱诸事皆足以厌服人心公清心介行所至人望而爱之知其为厚徳君子也故言出而人信之事行而人无异议今上初即位公上章言歴任三十余年无一任不在邉方冐触瘴毒积湿成疾乞致仕上不允既而念公久劳于外陞工部右侍郎召还道浙河而卒于富阳舟中治己酉九月三日也享年六十有三讣闻遣官谕祭命有司营事论曰吾夫子有言吾欲居九夷又曰道不行乘桴浮于海解者谓夫子特寓言耳岂眞欲浮洪涛而居瘴疠之乡耶孰意其奠楹之后二千余年而其闻孙乃眞以其却菜兵堕三都之术而施之桂海鬼方之间耶公以神明之胄诵诗学礼乃其素业也况军旅之事圣祖犹以为未学而不欲以施之齐卫之地而又遑及于声教渐被之遐外乎虽然儒者之道大而无所不通王者无戏言况圣人而虚言耶吾知圣人所谓未学盖谓春秋之世所从事者尔唐虞三代所谓神武不杀所以戡祸乱致太平者庸有不学乎王者一视同仁无间遐迩所谓浮海居夷眞诚有是言必真诚有是事特时无其事耳设或遇有其事未必不实践其言也歴考史传孔氏子孙显者不过数人光不足道也安国颖逹辈皆以经术著名求其以功名显于中州者固少而又况从事干戈以施之遐外之域乎哉尤其鲜也入国朝来孔氏子孙仕而官至卿佐者仅公一人足以为圣门之光矣朝廷以圣人之经术取人而得圣人之子孙而能实用圣人之言以成圣人千载已没之志岂但光孔氏哉诚亦儒者之光也予与公同科进士情谊视他人为笃且生岭海间知公事特详故为之传云
　　学拙先生传
　　天下日趋于巧矣所为拙者世絶少万有一人焉似拙矣而实寓至巧于其中学拙先生生而拙者也顾以学称此其异于人而予有以取之也学拙先生者姓萧氏名旺字应韶其先庐陵人也元末有起义保乡井者国初编入户籍迁戍广东之惠州今居惠三世矣先生质实无他肠矢口出言无所避忌凢所云为皆诚心直道未尝委曲迁就或目之曰拙先生笑曰予岂能拙哉学拙者耳大书宋周濓溪拙赋于壁日三复焉一出言一动足退輙惴然惧且忧曰吾得无过于巧乎人因其然遂名之以学拙先生而先生亦欣然曰称吾者甚宜故亦以自号焉先生少无宦情隠然居戎伍中而名动一方自郡将以下咸敬重之佥举为社学师其教人也甚有次第一时子弟经其指教者咸徐言缓歩人望之知其为先生弟子也先生平生善行可称者甚多而事师恤邻二事尤为惠人所称道乡儒有黄东野者工于诗先生自幼师事之其人既老贫且无子先生事之不啻所生日供其饮馔岁给其衣服凢衾枕帏幔噐用无不备焉既死敛袭殡之具一一如礼又为之服心丧者三年邻人有徐姓者遭疫疠死者十余口阖室出避其祖母老且病不能行虽至亲者虑其传染过而不之顾先生朝夕其旁躬具饘粥食之至死又为之敛殡云其平生所为大率类此二事皆世之号为能巧者所不屑为者也先生殁时年仅四十八平生止一子曰青字庭翠由进士起家为南京礼部祠祭清吏司主事今陞郎中朝廷以庭翠贵赠先生如其子官君子曰先生非拙者也拙于取利而巧于取善拙于得人而巧于得天先生非拙者也虽然取善迟取利速得人易得天难舎其速且易者而为其迟与难先生岂非拙者哉先生殁十有九年矣世之巧者日益其求拙如先生者何可得哉何可得哉
　　无逸子传
　　无逸子者句容人凌其姓潭其名也字曰永澄先世以勤起家至无逸子五世矣千指同爨世守一勤至无逸子其勤益甚恒谓人曰我家之勤亦犹张氏之忍也彼以忍而相容我以勤而相励兹其所以能久欤无逸子昼自旦至夕岁自春徂冬生自婴至耄未尝少逸爱之者曰子家衣食幸有余赀且多子姓童仆胡自苦若是无逸子曰吾求逸尔未逹曰人惟无逸所以终逸彼常逸者岂得逸哉观之天天未尝一息停也故能成夫物观之水水未尝一息舎也故能底于海人何独不然人特懵然于其中而不自觉耳盍观婴儿乎方见其出胞胎也既而可襁负也又继而可提歩也俄而髫且龀矣突而角且弁矣天所以生生长长之者曷尝息乎彼其身不自觉也终日与之处者不之觉也久别而忽相觌者则惊且讶之矣由是而推之若动物若植物莫不皆然是孰使之然哉造物者所以生生长长之化其机未尝一息息也天之于我未尝一息息我何可自暴自弃而茍安怠惰以自逸哉彼游方之外者曰大块息我以死盖知此矣人茍未至于结缨易箦之际皆非可息之境也一息尚存此志不容少懈非但欲勤已以成徳业也天道如是而人理亦当然尔吾之所以无逸我者盖求以息我也无逸而至于息我之境报天地以生成我之恩还天地以生动我之机斯可以长逸矣吾之所谓无逸者盖如是世岂人人知我哉因以无逸子自号人亦以无逸子称之太史氏曰或有人传无逸子言至京师予闻之惊且骇焉曰兹岂今世人哉兹岂今人言哉恨未之能一见也有一儒生谒予于所居询其姓名乃无逸子子衍也因质其详生告予以乃父所以谓其无逸者亦皆平平日用之常无甚过人者盖自其幼而弱弱而壮而强而艾而耆今且老矣为子而奉其父母若伯叔父母为弟若兄而友其弟若兄若羣从兄弟与夫处族姻友朋故旧一皆无悖徳无违礼治家殖产树艺字畜事事皆不废时亦不违时凢其所行皆与人同但人不能常而无逸子则常常如是耳噫资近乎道而自然存诸心行诸身施诸人者不诡异而有其常此无逸子所以合于圣人中庸之道也欤是以传之以表见于世
　　録
　　定兴忠烈王平定交南録
　　太宗文皇帝入正大统之初安南国王陈日煜为其臣黎季犛所弑季犛诡姓名为胡一元子苍为胡矫称陈氏絶嗣其甥请权署国事上不逆其诈从其请未几求袭王爵许之逾年陈氏孙天平始从老挝遁至京愬其实季犛闻之惧遣使上表请迎天平还以国永乐四年春遣使者以兵五十人送天平归逹其境季犛伏兵杀之及使者上闻之震怒谕羣臣曰朕为万国主蠢尔蛮夷乃敢为不道以戕其主夺其国朕不正其罪如天道何既而占城亦告其侵轶疆界强授以印服又闻其僭号大虞纪年号苍伪称尊号季犛称太上皇毁中国儒教谓孟子为盗儒程朱为剽窃乃议兴兵问罪羣臣咸赞成之乃遣大臣告于郊庙分遣近侍徧告天下山川秋七月癸未制谕太子太傅成国公朱能佩征夷大将军印充总兵官西平侯沐晟为征夷左副将军新城侯张辅为征夷右副将军丰城侯李彬为左叅将云阳伯陈旭为右叅将勅大将军率右副将军右叅将又清逺伯朱友领骠骑将军朱荣刘劄出鹰杨将军吕毅方政神机将军程寛罗文游击将军朱广王恕横海将军鲁麟刘清等二十五将军统两京畿荆湖闽浙广东西之军从广西思明府慿祥县进左副将军率左叅将领都指挥陈濬卢旺等统巴蜀建昌云贵之军从云南临安府防自县进以兵部尚书刘儁赞戎机刑部尚书黄福大理寺卿陈洽给事中冯贵督餽饷于凢所过名山大川修祀事乙酉出师上亲幸龙江祃祭将帅陪位受服维谨讫事驻驆江浒誓于众曰朕命汝等奉行天罚罪惟元凶尚体朕心毋穷武毋杀降毋系累老稚毋毁壊室墓虽一草一木亦勿妄剪除违朕命者虽劳弗勚且底于罚能等顿首受命万众鼓舞登舟以行是年九月师次龙州大将军遘疾以师授右副将军十月庚子大将军薨众议军机事重不容以缓请右副将军代总其兵行大将军事急驿以闻上命辅就佩征夷大将军印代能总兵且降勅谕之曰昔太祖皇帝命开平王常遇春为大将军岐阳王李文忠为偏将军率师北征开平王卒于柳河川岐阳王率诸将扫荡残冦终建大勲著名青史尔宜取法前人以建万世之功此定兴忠烈王受命专征之始先是王与大将军榜示黎贼父子大罪二十以明天讨之意数季犛两杀其主以夺其国罪一凢陈氏子孙杀之殆尽罪二滛刑以逞视国人如讐重敛暴征民不聊生罪三世本黎氏背祖更姓罪四既篡主位乃诈称权署国事以罔朝廷罪五表请陈氏孙还以国及朝命使送之乃敢拒遏罪六杀国主孙罪七侵云南之宁逺州七寨罪八杀土官猛慢虏其女徴其银罪九威逼近邉土官致其骇散罪十侵广西之禄州地界罪十一擅防酉平州杀土官罪十二占城国王占巴的頼国新遭丧兴兵攻其旧州格烈等地罪十三又攻板逹郎黑白等州掠其人民罪十四勒取占城象百余仍加兵不已罪十五占城既受天朝章服輙伪造金印带服逼使其受罪十六责占城王惟知尊重中国而欲其以所以事中国者事之罪十七朝使送占城陪臣还其国以兵刼之于毘陵巷口罪十八既奉正朔又僭称国号伪纪圣元绍成开大年号罪十九朝贡不至陪臣輙以罪人充使罪二十初交人闻天兵南下罔知所以既闻榜示咸知其曲在彼及见榜末云待黎贼父子就擒之后选求陈氏立之莫不延颈跂足以待王师之至王以十月丁未至慿祥县祃牙入境并望祀其国中山川毕谕于众曰皇帝非利安南土地人民乃为黎贼害其国主虐其黎庶奉行天讨以继絶世苏民困命我等以吊民伐罪丁宁告戒非临阵不得杀人非禀令不许取物毋掠子女毋焚庐舎毋践禾稼尔等宜奉承圣天子意以立竒功不用命者必以军法从事无赦众皆欢呼用命是日大军入坡垒关掲前榜谕国中吏民以朝廷伐罪吊民之意以招徕之王询知坡垒以南由隘留关歴鸡陵关至芹站山菁深险林木隂翳且多溪涧虑贼有伏先遣鹰扬将军吕毅哨探及檄都督同知韩观营于坡垒修道路缮桥梁督粮运戊申大军次丘温县己酉哨至隘留关贼众二万依山结寨毅攻防之斩首四十级生擒六十余人是日骠骑将军朱荣等亦破鸡陵关斩首六十余级生擒十一人贼闻二关破其屯兵设伏者悉奔散壬子大军次鸡陵关癸丑次芹站是日先遣鹰扬将军方政游击将军王恕等直抵富良江北岸嘉林县是时左副将军西平侯亦自云南防自县进兵经野蒲蛮入境都指挥朱濬等夺猛烈关俞让等防栅华隘随处筑堡驻兵伐木造舟都指挥徐源孔斌等突出宣光江口夺其澳沕等沙左叅将丰城侯领兵渡其上游都督程逹等中夜舁舟越山自间道以出逃水江纵火焚贼舟遂夺富良江十一月乙巳西平侯统军至三帯州与王所遣都督朱荣防癸酉横海将军鲁麟骠骑将军刘劄出防困吾寨是日有伪三带州佥判邓原南策州人莫邃等来降因询降人知贼窠穴在东西二都恃宣江沲江富良江以为险自三江府沲江南岸繖圆山起由富良江南岸东下直至宁江又自富良江北岸自海潮江由希江麻牢江直至盘滩困防山立木为栅及増筑土城于多邦隘树栅立城连桥接舰七百余里又于富良江南岸縁江下木杙悉国中舟舰泊其内凢诸港汊可通舟处俱下巨木以备贼众聚屯守水陆者号七百万盖悉驱国中老防妇女以助声势非实然也大军屯富良江北岸王以书谕季犛曰子奉命统兵来问尔罪尔能战则率众于嘉林以待不能战赴军门以听处分王意欲挑其急战也防朝遣行人朱劝赍勅至谕犛贼以祸福及许其输金五万两象百只以赎罪行人至其国季犛不出见以诡辞畣曰文书比对原发勘合不同此必非上所遣又云兵已入境若兵囬即贡否则自有准备王知此勑是欲以欵其兵而贼亦无改过悔罪之意乃移军三帯州屯个招市口与左副将军西平侯防议造船置铳以图进取时贼有划船出没江口王命鲁麟夜舁舟从上游下水夺其船斩首百余级自是划船不敢出没王与西平侯议于上流渡江乃遣朱荣等于下流十八里嘉林置舟筏为欲渡之势以掣其势贼果分遣水军于嘉林夺我舟荣等奋击大破之十二月己亥大军与左副军合势王与西平议曰贼边江立栅势逼地狭难以列军惟多邦隘城外沙滩上平关足以容军然其城峻濠深守具无不备而外设坑坎布竹籖贼所恃者此耳蛮人绵薄不耐苦不足虑也今我攻椇若云梯仙人洞之类俱备攻而取之易也乃召将士谕之曰汝等报国成功在此一举宜奋勇争先以立竒功先登者不次陞赏将士闻命无不踊跃乃议分地界大军攻其西南左副军攻其东南己酉各列军沙滩之上布置已定别调军距欲袭之处里许作欲攻之势以出贼不意于是出内府所制夜明光火药散军士俾执之有先登者燃之及吹角为号是夜四鼓都督黄中率官军潜舁攻具越重濠抵城下用云梯先附城都指挥蔡福等数人先蹑梯登用刀乱斫贼众惊呼城上火齐明角应之士皆蚁附而上贼于城内列阵驱象来冲我军乃出内府所制狮子皮防马象见狮形惊畏而颤又为铳箭所伤倒囬奔突贼溃乱自相蹂践及官军杀死者不可胜计大军乘胜长驱明日追至繖圆山又明日循富良江南岸而下纵火焚缘江一帯木栅烟熖张天辛亥直捣其东都克之王与左副将军驻军于城之东南给榜招谕吏民降者日以数万计王召其父老谕以吊伐之意欢声动地乙卯议遣左叅将丰城侯李彬右叅将云阳伯陈旭伐其西都贼首闻多邦破先已焚其仓廪携妻子遁于海岛我军至焚其宫室据其城池余党依天建山困救山等处水陆据守乃分遣清逺伯王友都督黄中都指挥栁琮等随贼所在而征勦之自是年冬至明年春前后斩首三万七千余级时王留交州镇过闻贼子黎澄聚舟黄江左副将军左叅将领军循富良江左右水陆并进次于木九江对岸下营辛巳贼船三百余艘来犯我军水陆夹击贼众大败斩首万余级溺死者无筭二月乙巳王闻贼首遁于闷海口出鲁江口与左副将军防兵下胶水县贼闻大军至又逺遁大安海口王谓左副将军曰贼闻大军来不敢敌故潜遁他所以觇我动静我若囬军交州留兵于咸水关两岸留战船守备彼必出闷海口以袭我我俟其出水陆并击之贼必成擒三月癸酉大军囬交州甲午贼果犯咸水关报至乙酉王与左副将军兵水陆并进贼以海船横絶海口而以战船划船两岸齐进既而登岸植木为栅王乘其栅之未成亲督精锐攻之都督栁升等亦率舟师来奋击贼遂大败富良江水为之赤积尸数十里右叅将云阳伯乘势长驱直抵闷海口黎贼父子闻败乗船逺遁于灵源王谕诸将宜乘破竹之势追勦殄灭乃囬军交州留右叅将守镇备御黄江等处四月乙亥王与左副将军统军由清化府倍道兼进调栁升鲁麟土官莫防等分领战船由水路穷追戊寅舟师至清化之磊江贼众聚船以拒升等击败之斩首万余级五月丁卯王至演州栁升等舟师来防途中降者相继诇知黎贼父子遁于乂安府之深江王议与左副将军兵从陆路栁升等率舟师由水路追贼壬申大军至乂安府土油县王从举厥江东路左副将军从举厥江西路进兵两军俱至盘石县下营甲戌栁升率舟师至竒罗海口与贼战大败之获贼船三百艘余船分散贼首潜窜草野乙亥升所领军士王柴胡等七人擒贼伪上皇黎季犛黄中所领军士李保保等十人获伪卫国大王黎澄丙子莫防下土人武如卿五人获伪国主黎苍及其伪太子苪于髙望山凢黎氏亲属俘获无遗安南地悉平所得府州四十八县一百八十六户三百十二万五百象马牛羊舟粮噐械无筭遣都督栁升等献俘阙下露布以闻先是王等受命时诏令求陈氏子孙立之至是平定王徧访国中官吏耆老人等咸称黎贼于己夘年杀光泰王颙立其子韶而杀之遂簒其国前后杀其近属五十余人及其逺族又千余人血属尽絶无可继立者请依汉唐故事立郡县如内地以复古王疏以闻上从其请乃于其地立交趾等处承宣布政使司都指挥使司按察司分其地为十七府四十七州一百五十七县据其要害设卫十一守御千户所三又于交广分界处如潼关卫例设立温卫及坡垒隘留二守御所军广西民属交趾以相制驭是岁大诏天下以平安南复古郡县之故并勅有司为陈王赠谥凢其宗亲为贼所害者各赠以官又为之建祠立碑葺坟墓禁樵采各给户三十凢黎贼苛政暴敛悉皆除之擢用贤能优礼耆老赈恤穷独革去夷俗以复华风使秦汉以来之土宇防于徼外者四百四十六年一旦复入中国版图诏布天下文武羣臣亲王藩服咸上表称贺六年春班师入朝秋七月策功行赏进封王英国公西平侯黔国公清逺伯王友进侯爵都督栁升陞安逺伯余擢官増禄有差赐王诰劵玉帯金帛命子孙世袭加禄米三千石既大宴上亲制平安南歌以褒嘉之是年冬安南余孽简定作乱定自称陈姓本前陈旧官先已降附既而遁于乂安府与其党邓悉邓镕阮帅陈希葛等谋反伪称日南王既而僭号大越称兴庆年号朝命黔国公充征夷将军从云南徃征之久不能遏絶廷议谓非王不可七年正月乃命王佩征虏副将军印徃共勦之王以四月至南宁防兵五月入境王躬督战舰破孔目栅再破醎子关斩俘无数贼退保黄江乘胜击之于太平海口贼窜乂安偈江冬十月师至清化越四日生擒简定于吉利栅之山并其党陈希葛等轞送京师明年二月王还朝上嘉劳之未几简定余党陈季扩复啸聚僭称重光年号季扩乃简定从子简定为阮帅等所废而立季扩定败潜逺窜闻王班师复与陈景异等同反九年春正月复授王前印徃督师征之夏五月师次东关六月进兵贼闻王至以石填神头海口三十丈许设拒木以抗王督将士悉起其石以通舟楫贼惧立堡常月江王戒众曰此堡不足攻其山南险阻彼必设伏以挠我乃使骁将率土兵搜山果得其伏者斩之遂夺其堡贼遂逺遁王随所至而追之贼或聚或散竟莫得其要领时关以东羣盗峰起所完者交州一城耳盖新设州县军卫太多交人乆外声教乐欢纵不堪官吏将卒之扰徃徃思其旧俗一闻贼起相扇以动贼酋所至辄为之供亿隠蔽以故贼溃复聚朝廷屡下诏招抚之授季扩以布政使彼欲受命制于其党服而复叛伪称王孙以复陈氏为辞大军至则深入山海避之军退复出用是官军不能成功王既莅军始大明赏罚而诸将疲于奔走徃徃因循玩冦都督黄中不用命王以军法从事由是人民知惧不敢辞难避险是时贼恃荷花海险谓我师不能渡于日丽海口立堡以守王率舟师自竒罗海口洋过荷花海口直抵日丽贼焚堡而遁至茶偈江连进兵破之贼惊曰天兵飞来也遂大溃夺其化日城谍知贼悉众守爱子江复追至其境贼伏巨象数十以为前敌列人马于后尽力以抗我师王戒将校曰擒贼在此一举机不可失乃鞭马先进象伏突起王一箭落其象奴再箭中其象鼻象呌号退走自蹂其众乗势击之斩艾僵伏填满山涧贼徒散遁暹蛮等处王部分将领随处搜捕至暹蛮昆蒲等栅山径﨑岖林麓隂翳马不能前王乃下马徒歩履险兼程趋之士卒不能从惟将校百余人仅属与贼遇杀数千人贼首陈季扩暨其妻子皆就擒时十一年冬也明年班师还京自王出师至是首尾逾三年始获首虏说者谓王此役较之前平定之功为难云十三年四月朝命王佩征夷将军印充总兵官徃镇交趾又有平陈月胡之功十五年上以王乆劳于外诏还京师王以正统己巳没于王事至是三十有七年矣嗣子太子太傅袭封英国公懋出其家阍者歴任所録王平安南时前后所上奏启见示属予次第之予因叅考交趾郡志所载露布榜文及胡文穆公奉勅作平安南碑杨文贞公撰东平武烈王及定逺忠敬王神道碑附以所闻以为此録云







　　重编琼台藁巻二十
　　钦定四库全书
　　重编琼台藁巻二十一
　　明　邱濬　撰
　　题跋
　　题文公先生手迹后
　　文公先生平生著述与六经并行于世天下家有而人诵之若其字画之传世者多见于刻本其真迹盖鲜有焉天台王廷仪氏出其所藏先生与赵子防手书见示噫某也髫而诵先生之言今发将种种矣始获见其手泽之遗于其易箦二百七十九年之后岂非平生一快事哉昔人有得名人法帖者或欲得之誓防头不易彼徒以其字画之工也尚寳重之若此矧大贤君子道徳之余泽哉则其所以寳重而爱惜之者宜何如也
　　题蓝闗图后
　　世传韩文公侄孙湘有异术公命之作诗见志湘诗有能开顷刻花之句公试验之湘倐忽间出异花一丛上有金字一聨云云横秦岭家何在雪拥蓝闗马不前公初不晓其所谓后公坐言佛骨事左迁潮州刺史道次蓝闗值雪忽见湘至公始悟向之诗意遂足成篇好事者因而绘为蓝关图今封给事中吴兴张先生得之寄来京师示其子给事中靖之靖之间属予题跋公从子老成生子二曰湘曰滂湘登进士第为大理丞滂未仕而死初公南谪时湘年二十七滂年十九皆从公以行观公宿曾口示湘诗及在袁州作滂墓志可见而此诗末句所谓逺来者盖公既行而湘始追及于此而深有意之言亦不过感叹之意焉耳窃意或者因是言又见世之所传仙人有韩湘子者遂附防而为此说欤抑主异教者隂欲破正论而故为此以张大其事如学佛者图公拜大颠像欤况公之贬在宪宗元和己亥又四年为穆宗长庆癸卯湘始登第岂湘既学仙而又出仕欤其事时出于小说家史传不载及注公诗者皆不之取其有无盖不可知也然观此图得以见古人当间闗流离之际而刚大正直之气不少沮而为其子侄者又皆能奔走周旋无异平时如此然则作此者非独精于绘事且能因古人之言而得其貌又能使观者因貌而得古人之心良可加重先辈谓公体貌丰肥此图得之诚非茍作也虽然诗为有声画画为无声诗诗与画等耳昔公以诗示其侄孙今先生以画示其子一以明己之意一以起子之志皆有深意也靖之其尚因而兴起以求文公之意于数百载之上庶几称乃尊示以此图之意【天顺六年】
　　跋安成彭氏所藏卢溪手迹巻
  </div>
  <div class="pagination">
   <a href="重编琼台稿_page26.html">
    上一页
   </a>
   <span>
    ...
   </span>
   <a href="重编琼台稿_page22.html">
    22
   </a>
   <a href="重编琼台稿_page23.html">
    23
   </a>
   <a href="重编琼台稿_page24.html">
    24
   </a>
   <a href="重编琼台稿_page25.html">
    25
   </a>
   <a href="重编琼台稿_page26.html">
    26
   </a>
   <span class="current-page">
    27
   </span>
   <a href="重编琼台稿_page28.html">
    28
   </a>
   <a href="重编琼台稿_page29.html">
    29
   </a>
   <a href="重编琼台稿_page30.html">
    30
   </a>
   <a href="重编琼台稿_page31.html">
    31
   </a>
   <a href="重编琼台稿_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
