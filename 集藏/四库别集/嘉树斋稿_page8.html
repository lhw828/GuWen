<!DOCTYPE html>
<html>
<head>
    <meta charset="UTF-8">
    <title>嘉树斋稿 - 第 8 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉树斋稿 - 第 8 页/共 46 页</h1>
    <div class="content">　　○城居怀山中兄弟 

　　搔首空庭下临风独送歌春鸿来故少社燕语偏多身自淹尘土心应念薜萝不知池上草雨后更如何 

　　○挽族祖慕隐公 

　　吾宗沦大老艺苑绝知音丘壑名应重泉台恨转深空传白雪唱谁识紫芝心日暮商山下悲风动桂林 

　　○幽居 

　　莲蒿虽满径吾自爱幽居倾倒杯中物纵横案上书风尘机已息屠钓意焉如千载终归尽身名并是虚 

　　○读孙从周诗因赠 

　　不读天台赋焉知孙绰名斯人惊复见而我愧同声金玉交相应宫商各自成词林今一代倚尔作长城 

　　○赠蒋丽慈 

　　任侠论公子谁能似尔贤英称殊籍籍豪举自翩翩佩有酬恩剑囊无买醉钱相逢吐肝胆真不负忘年 

　　○罗汉寺寻镜公 

　　冥心超上乘散迹寄中林一钵随缘至千峰何处寻风飘清梵远境入白云深坐对俱忘语空山忽夕阴 

　　○美人弹琴 

　　那堪今夜月独坐对鸣琴调入相思苦声传别恨深红颜元薄命绿绮岂知心曲罢浑无语低回泪满襟 

　　○美人弹筝 

　　笑语花间出含羞娇可怜秦筝何忼慨国色自婵娟纤手挥银甲新声振绮筵今宵良宴会秉烛重留连 

　　○美人晓妆 

　　胡燕语檐前青楼惊独眠临窓开宝镜就额点金钿眉黛还谁染容华秪自怜妆成愁转剧离恨若为传 

　　○美人午睡 

　　深闺清昼永倦绣掩罗帏魂逐鸳鸯戏神随蛱蝶飞辽阳天外去巫峡日中归觉后翻惆怅凭阑到夕晖 

　　○救生寺避暑 

　　中秋消暑气结夏日相过花雨飘琪树茶烟扬碧萝地偏人迹少松老鹤巢多斋供同僧话劳生意若何 

　　○广陵送余君房应诏公交车 

　　一苇杭难到三年袂易分金门将谒帝璧水暂留君明月谁同舍清风自出羣相思空伫立惆怅隔重云 

　　○寄陈仲鱼留南雍将赴公交车 

　　江干聊驻马言别赴公交车雨雪燕京道风云汉阙书承恩趋紫殿应诏擢彤除得意看花日休令音信疏 

　　○赠吴叔原 

　　长怀仲公趣雅志乐园居词况追班马文尝辩鲁鱼褐残寒不掩缾罄宿无储三径时能过相将意晏如 

　　○寄题张克应西麓草堂 

　　十载神交后相逢藂桂间家闻傍西麓人望拟东山泉石心常远琴樽兴更闲求羊吾岂敢三径许追攀 

　　○答黄淳甫兄寄 

　　谁能传绝调飞雪映秋清珍重怜同病栖迟负此生红颜遗世久白眼向人轻锺鼎诚何物应惭千载名 

　　○吴少君见过 

　　十年怀雅调今日对芳樽为订林中约因过江上村随身瓢已弃济胜杖犹存末路游应倦青山望海门 

　　○偕纯甫弟集仲兄云堂 

　　虚堂云不散大地昼长阴列坐山当户开樽风满林涛翻松壑远天凈石潭深竟日淹留处棠花映素襟 

　　○过陈明府子野五柳亭对酒 

　　孤亭寒露下五柳晚风前自得无弦趣谁言有酒缘巾车堪日涉篱菊待秋妍肯向东林去攒眉问白莲 

　　○集陆无从芳树斋迟袁左史履善不至 

　　冲雨过幽居开樽供野蔬鸟窥当户树云护满床书彩笔年芳在绨袍寒色余袁安正高卧左席为谁虚 

　　○送唐使君惟良还扬州兼寄竹西诸子 

　　清江开雅社十日醉烟萝握手此为别吟诗期再过风尘知已少淮海故人多不尽淹留意其如丛桂何 

　　○送刘明府考绩入朝 

　　一别清卿署弦歌傍谪居宦情同柳下词赋拟相如赤县双飞舄青云几荐书循良推上考召对上彤除 

　　○白下送成山人 

　　一棹去悠悠空江日夜浮芙蓉虽可爱杨柳不胜愁樽满金陵月衣单玉露秋相逢重知已白璧莫轻投 

　　○咏花影 

　　阴晴占隐见意态易纷更覆槛疑云暗侵阶借月明参差兼密叶凌爱带残英时复临芳沼波摇画未成 

　　○夏日过功德山寺 

　　冒暑寻山合穿云石磴斜熏风清客坐细雨过僧家万壑生阴籁千林带晚霞隋宫迷柳色回首乱归鸦 

</div>
    <div class="pagination">
<a href="嘉树斋稿_page7.html">上一页</a><span>...</span><a href="嘉树斋稿_page3.html">3</a><a href="嘉树斋稿_page4.html">4</a><a href="嘉树斋稿_page5.html">5</a><a href="嘉树斋稿_page6.html">6</a><a href="嘉树斋稿_page7.html">7</a><span class="current-page">8</span><a href="嘉树斋稿_page9.html">9</a><a href="嘉树斋稿_page10.html">10</a><a href="嘉树斋稿_page11.html">11</a><a href="嘉树斋稿_page12.html">12</a><a href="嘉树斋稿_page13.html">13</a><span>...</span><a href="嘉树斋稿_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
