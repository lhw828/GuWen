<!DOCTYPE html>
<html>
<head>
    <meta charset="UTF-8">
    <title>倪文僖集 - 第 31 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>倪文僖集 - 第 31 页/共 36 页</h1>
    <div class="content">
　　应天府学门上梁文

　　应天为京兆之大府儒学乃首善之名区枕秦淮而引清溪风气于兹而融结左锺阜而右聚宝山形相向而拱迎梵■〈土答〉凌空卓东南之文笔江潮通海涌朝夕之词源是宜庠序之聿兴雅称衣冠之萃止前修侈靡古迹留竒宋学士之聮句金舂泉题玉兔吴皇象之断碑鼎峙号纪赤乌英俊来游进其徳而修其业师儒乐育诵其诗而读其书深究濂洛关闽之传上泝禹汤文武之道共沐菁莪之化雨皆成朴棫之良材济济多士之克生落落名贤之迭出月宫攀桂云路跨鳌魁京闱而冠甲科文章追班杨董贾登台省而荣斧衮政事迈韩范富欧际文运之大亨仰先圣之遗泽惟是庙堂之空阔夙恢门阙之峥嵘棂星居朱鸟之中离火当文明之运兹焉取象伟矣开祥奈何风雨之震凌遂致材木之摧腐不有改作曷耸观瞻兹者恭遇府尹鲁公府丞白公台郡儒宗昆陵宦族斯文山斗善类栋梁顾此一门之当为欲图千古之不朽撤其挠栋易以贞珉府推王公既协谋经始于其前府判宋公复互力赞成于其后掌教耆硕克符厥志分训诸彦各罄乃心士希贤贤希圣圣希天予何人也穷则变变则通通则久吾岂匏哉相与效修泮之鲁侯不惜召剖璞之荆卞乃感地不爱宝岳则效灵琬琰出乎昆冈琼瑶臻乎泮水断来山骨全无斧凿留形移至云根犹帯峯峦余润断鳌足以立四极巍然数仭之髙表杏坛而启重扉浩若千金之费崇素王之庙貌饰夫子之宫墙云汉昭回上擎天而下镇地枢轴旋转辟则干而阖则坤壁立闲吾道之大防矻峙障回澜之砥柱精黉改色逢掖増辉从古所无迄今始见任使风吹日炙管教地久天长十年百年千万年垂衍无穷大书特书不一书揄扬罔既念我昔为游歌之所可于侯无赞颂之词请激昂工匠之歌听敷唱儿郎之伟
　　梁之东泮池春水禹门通好待一声雷奋蛰锦鳞个个化苍龙
　　梁之西云路攀蟾信有梯礼乐丹墀期射策胸中文气吐虹霓
　　梁之南四书六籍贵沉酣占却鳌头春宴处恩波新赐浅拖蓝
　　梁之北灿灿三台星拱极人才培养頼贤侯要使公卿从此出
　　梁之上门阙重辉新气象于昭黙佑在天灵此去俱堪登辅相
　　梁之下弦诵洋洋宣教化席珍待聘应时需美玉良金无定价
　　伏愿上梁之后学颜志尹家稷人皋岁拔真才接武宾兴之选朝多名宦比肩进士之科凤凰台来今日之凤凰龙虎榜集盛时之龙虎藴明体适用之学辅弼朝廷收致君泽民之功翊扶社稷儒风丕振圣道益尊

　　倪文僖集巻二十五

　　●钦定四库全书

　　倪文僖集巻二十六

　　（明）倪谦 撰

　　○神道碑

　　明故奉天翊卫宣力武臣特进荣禄大夫柱国武强伯杨公神道碑

　　昔我太宗皇帝虑北边遗患频岁亲征朔野清肃宣宗皇帝亦尝北伐殱夷殆尽自是息兵思得熊罴之士不二心之臣固守要害保乂王家时则有若颍国武襄公洪勇略不世出朝廷乃拜为游击将军御边独石寻佩镇朔大将军印镇宣府公凡出兵必与其犹子武强伯能彰武伯信偕战輙有功用致羣丑窜伏威震中外天下称边将之武者必归杨氏后洪卒能佩镇朔将军印镇宣府信佩征西前将军印镇大同东西掎角保障边陲深为国家所倚赖天顺庚辰闰十一月朔能亦卒年五十有二讣闻上震悼为辍视朝遣礼官谕祭致厚赙命冬官营宅兆其弟伦扶柩归京师以是年十二月某日葬阜城门外钓鱼台原谦尝为志纳诸圹矣伦兹伐石树碑墓道复欲谦为之铭谦荷公爱厚无可酬徳不朽之图其奚敢辞谨按状公字文敬姓杨氏能其讳系出太原霍山王宋有讳辀者官杨之六合因家焉曾祖讳政陜西汉中卫百戸祖讳璟嗣皆以颍国贵赠柱国昌平侯父讳琳以公贵封荣禄大夫后军都督府同知季父忠以彰武贵封骠骑将军后军都督府佥事初颍国嗣父职调开平二弟与俱自陜来宣寓居城南而公生公幼荘重异常儿从耆儒魏禋宗讲学习孙吴兵法膂力善射宣徳中尝还汉中展墓督府称其孝颍国欲玉其成赀遣使游公乃之齐鲁吴楚之墟亲贤取友智充识博比还颍国益竒之正统甲子春从颍国出战以克列苏敌弃辎重走擒获塔喇海等二十余人以功升开平卫所镇抚有族侄开平指挥使宗幼疾不任事颍国欲易以公疏闻诏许更代于是公任指挥使宗任所镇抚戊辰冬与敌战滦河三岔口败之擒获竒彻赫等己巳春擢都指挥佥事秋从颍国与敌战大同聚落店追至拷■〈扌老〉山败之擒获珠卜丹等夺回所掠人畜寻从左叅将都督朱公谦与敌战懐安城东败之擒获蒙克都勒斡特穆尔亲解诣京上嘉其功赐以金币冬从颍国还朝有金币之赐时敌扰边地诏公追剿遇敌紫荆倒马二闗连战败之擒获伊竒喇斯等夺回所掠人畜景泰初元春擢都指挥同知赐以金币寻拜游击将军御边宣府锡以戎具金币甚厚夏战敌八里沟及荆子村败之擒获省洪大使等秋还朝擢都指挥使冬诏仍充游击将军统神机京兵辛未春丁毋夫人陈氏忧寻擢后军都督佥事充左叅将镇宣府夏进都督同知寻充左副总兵锡以诰命甲戌春召还总神机京兵天顺改元春以迎复功擢左都督赐以金币寻命总兵宣府赐以金币夏大同有警诏禆将徃彼会兵御之公奋然请自行战敌磨儿山及石灰站败之擒获绰和尔等夺回所掠畜众秋进爵武强伯食禄一千石乃上疏欲乘敌弊举兵殄之上不许赐勅奬其忠勇戊寅春赐以诰券加封奉天翊卫宣力武臣阶特进荣禄大夫勲柱国制辞有刚毅忠良驱敌振军之褒秋诺延来欵塞言敌且入冦公欲以狄攻狄给以礟火谕使夜斫其营果大败之俘献所获于朝上善其策夏敌扰大同复请进讨敌闻公至悉惊遁秋战敌新河口败之擒获努色尔寻徃独石战敌韭菜冲追至保昌州敌势穷蹙悉弃辎重遁诏发兵策应大同敌闻公至退去乃还兵保境敌闻公还复入公复驰徃敌又退乃耀兵境上驻逾月敌竟不敢复入而还初公师行中夜有星如盂坠城中光烛地如昼众咸为公忧师还未几公果卒卒之旦犹力疾坐厅事筹边日昃而逝言不及家事公沉毅警敏善用兵号令严明秋毫无犯有食民一瓜者輙寘以法驻营则寂若无人欲养马力常与士卒同步寒则给以衣裘病则给以肉糜遣医调视死则给槥祭葬之用能得士死力所至成功北兵詟惮至以杨爷呼之处事详慎尝垦隙地鬻蔬粟以供公费尽革军卫科扰弊筑室数百区以居河南戍兵省其僦屋资顺圣川牧地建议兴筑二大城措画有方工不逾月奏免征偿军士物故马疋人徳其惠律身廉介烛理明析剖决愬讼深中下情重文教朔望则诣庙学谒拜督厉生徒性至孝侍膳问安不离亲侧敦睦宗姻不遗故旧倾身下士忘其势分故卒之日宣城为之罢市逺近号痛如失父毋虽女妇童穉亦皆哀感非公恩徳曷以致兹虽古名将不是过也夫人蒋氏卒先公八年继王氏子一人禄早夭女二人赘龙门所千戸弟王英嫁龙门卫指挥使张祥公无嗣以伦袭羽林右卫指挥使铭曰
　　阴山燎扬久未扑锺毒蓄谋繁种落弱则欵附强弗若潜伺乍集肆凶虐我皇赫怒整于铄称戈立矛靖絶幕爪牙有将雄胆畧奕世虓武秉忠恪委以北门司鎻钥授钺拥纛镇云朔乘障以待骑且彍有或婴之疾击斮累累劲敌俯就縳生俘死馘气沮索孑遗余孽遁遐邈边烽息燧静鸣柝威行塞外疆圉拓民安国奠境清廓章徳昭勲儋显爵鐡券金章誓河岳长城万里副攸托忧抒北顾心孔乐今无与俪古可角凌烟宜并褒与鄂营头星堕光明烁乘云上征返冥漠讣闻当宁色惊愕悼惜褒恤恩典渥螭蟠龟负石坚确载徳墓门媿笔弱吁嗟九京不可作千秋应有来归鹤

　　故定西侯蒋公墓碑铭

　　公讳义字惟忠姓蒋氏扬之江都人髙祖讳三公曽祖讳八公祖讳从龙皆赠定西侯父讳贵封奉天翊卫推诚宣力武臣特进荣禄大夫柱国定西侯食禄二千石追封泾国公谥武勇母李氏封夫人公生而颕敏自幼言动不凡倜傥好学读书过目輙成诵克通大义尤厌饫左氏春秋有会心者相与究遗经之奥论古今之变虽对谈竟日未尝有倦色闻其言者皆心融而意惬也性刚毅人有忿争不能平者率曰公正人也盍往质之公为据理折其是非咸悦服解去无有后言平居恭慎自将严若不可犯及至接人则谦和乐易畧无贵游习好为歌诗有思致笃于教子俾从明师讲艺周人之急义所当予捐百金不吝茍非义虽一毫莫得也故友金姓者父丧不能举公怜之为市棺资以金帛有赵姓者贷公金三斤久弗能偿或曰必致于理始可得公叹曰始吾济其急今虐之仁者固如是乎即焚其券言者大惭人以是益髙公之徳量其行多类此正统己巳武勇公为冢嗣当袭爵以足疾辞进子琬袭焉越三年赐诰封公为定西侯天顺改元春公有疾时上命琬祀神武当濒行谕琬曰吾父起戎行积勲伐以遗我后人汝膺重爵宜朝夕策厉思绳祖武报国恩以忠臣良将自期吾死瞑目矣脱有不讳汝其识之比琬还而公已卒是年六月二十九日也春秋四十有四娶王氏封夫人有懿行子男五长璟蚤卒次即琬学博而行笃克世其家琰瑾瑜皆幼女四武强伯杨能永康侯冢子徐昌东胜卫指挥使张玙会昌侯冢子孙琏其壻也孙女四呜呼国家之兴天必生雄武不常之材以佐成鸿业庆流子孙与国匹休非偶然也武勇公早从义旗征交址靖沙漠镇松潘平麓川经营四方兵罔弗克丰功伟烈冠于当时着于信史公席遗庥藴才徳正当大究厥施如李西平父子纉令闻而亢厥宗乃以疾废甫荷侯封而又遽止于斯也惜哉武勇公制葬于榆河乡义井里之原公之卒上遣官谕祭命工部营葬事以卒之年八月十九日祔于墓琬惧潜徳未彰乃奉文学金君鋭所述事状请予铭其墓碑孝子之志也铭曰
　　猗嗟蒋公泾国世勲盟重带砺有赫前闻公宜绍休为国方召千里龙媒淹于枥皁天病厥形弗病厥徳既武既文动合矩则澹若儒素左图右书忠信为佩仁义为舆继志象贤是曰克子兰茁其芽复济世美爰绳祖武属之闻孙公拜列侯推封宠恩赤芾葱珩煌煌命服下寿未跻溘焉不禄玉瓉黄流必以类应禄寿是膺盛徳斯称为善者惧谓理莫征天乎孰知寿之以名帝闻曰咨汝予世胄祔其先人官为营甃矗矗墓门我铭其石贤者之蔵过车宜式

　　登仕佐郎应天府阴阳学正术薛公墓碑铭

　　公讳富字仲徳姓薛氏京口人髙祖某仕元为万戸父士明毋羿氏公幼聪敏志学博通载籍尤精星厯易数之学洪武丙寅以明阴阳征至京因家江左永乐初应天府复设阴阳学府丞王公谅荐公堪任学事诏授正术公在官恪勤厥职寅畏小心候时诹日罔有差忒公学务简府长吏知公廉济事輙属公禆赞为多公存心忠厚导人为善有不善务为掩覆人称其长者句容县令受民嘱隠开河事觉上命核实府以属公公勘他所以复令得释上将北巡粮运甚急府推俞某恇怯不能督转属公公直抵江北给馈不乏府尹向公瑶深器重之被荐预修永乐大典校正范围术数皆精确诸司盗课钞事觉朝廷命追偿阖府官无得免者独公不预尝署经歴司事属征丁盐钞万计假贮江宁邑厅代者至公虑有失僦民库贮之甫移去邑夜火焚罄钞得无恙若有神预告之者咸叹公为盛徳所致内局织工制造盬恶属公追偿公不忍加刑众工相戒曰勿宜累长者悉输完其仁恕率类此以老谢事蒙赐勅命进阶登仕佐郎正统己未十二月七日以疾卒享年八十有二生元至正戊戌六月四日公为人谦和乐易言行端慎温然君子也人皆乐亲之居家孝友弟道玄早卒拊其孤璘同已生莅官清介一毫不妄取于人故卒之日家无余财配蒋氏有淑徳有子曰玉璘琦瑜玉钦天监主簿瑜嗣应天阴阳正术有孙曰谦诚谊让谏谨详谦天文生让亦嗣正术墓在江寜安徳乡冈墓村原葬几二十年矣而墓石尚未刻璘深惧潜徳冺没而昆季又相继谢事茍不及今为之将有无穷之憾乃述履歴之槩偕诸子来乞铭可谓笃追逺之孝者矣呜呼人道无亲常与善人若公者非所谓善人乎故身被荣名寿考以殁而子嗣之子殁孙复嗣之簮缨相袭者三世后未可量也天之所与盖于是而可征矣铭曰
　　降衷自天兮公乎惟克全兮履道于平平兮专门之学为世用启厥先兮以似以续流遗泽其永延兮彼君子兮兹其阡兮

　　明故中奉大夫山西布政使司右布政使谢公神道碑铭

　　公讳佑字廷佐姓谢氏世居安庆桐城之清净乡曽祖惠一号添锡祖住庆值元季世乱有乘时入乡刼掠杀人者公从容谕止解其所縳而纵之赖全者众世称其有阴徳逮入圣朝天下平定即乡之朱清渡葺旧庐以居乐善好施乡人号为心善先生父永富毋王遘疾刲股和粥愈之人谓之孝子妣钱氏有懿徳生二子长俛次即公也公天姿隽爽幼有巨志父早卒家贫贱躬纺织以拊之尝牧牛田野间毎袖书于牛背上读人咸异之甫成童县尹欲举民秀増广学校生员时赠知州章公某封员外郎黄公子清俱为庠生共举公族长之子以充族长度子弗堪集族子弟问孰愿为皆黙然公独应曰吾愿往毋惜之为泣下公慰母曰儿得为秀才不愈于牧牛乎遂补庠生寓员外公所拜为师员外公教之习字肄业公遽知用功日进一日窃朱书欲求生富贵须下死工夫十字于几员外公忽见阳斥而阴重之教谕冷公暄初至选公聪敏者数辈注意训迪日授书数千言公读不过二三十遍輙能背诵冷公深期待之诸生遇假日多事佚游公独理课业于史志诸书无不博览工诗赋及骈俪之文不泛交际遇益友必执贽以求讲订知州公爱如已子供其所费不靳习诗经患无师传赖南昌朱孔修先生引拜吉水尹司正先生得经义百余篇以为式自是融化成文越三载经书豁然通贯宣徳乙夘遂领京闱乡荐正统丙辰登进士第观政刑部邑自国朝开科以来无登进士者登进士者自公始举邑咸叹慕之丁巳授本部陜西司主事谳狱公恕己未秋以疾辞归辛酉疾愈赴京壬戌春调戸部四川司主事莅政有能声命赍官银万镒赴辽东籴粮以实边庾升署本部广西司员外郎景泰改元赐勅褒美赠考如公官妣封太安人妻封安人迎太安人就养官舎己巳秋北骑入冦以公有风力改监察御史奉勅出镇大名练兵保境以为京师声援公至修城垣造器械拊流移训士卒号令严明百度振举军民帖然事定还朝升署本司郎中复奉勅往督山西边储接济大同宣府事还与实授未几升广东布政使司右叅政天顺改元复赐勅褒美加封赠其父母如制追念先徳求前礼部侍郎羊城陈公琏为文表诸墓寻升河南左叅政戊寅升山西右布政使公莅官慎勤存心仁厚凡所设施务使民沾实惠前后志操始终一致两主提调科场士类悦其公道成化丙戌年方五十有六苦风疾具疏恳乞致仕归家杜门养和不干世务奉觞寿母乐其天伦为人器宇轩豁脱畧覊馽絶无町畦发言谈笑一座尽倾好评论人物穷其底里人多服其至当作文雅淡诗有唐人风致书简得欧苏体有宦逰稿蔵于家晩于祖基作室为佚老所凿池养鱼开圃莳蔬周垣植以嘉树客至则开宴堂中觞咏为欢或散步园池以为适己丑太恭人以寿终公哀毁丧葬一依文公家礼不用释老二教乡人化之庚寅春至邑中访故旧首谒文庙次造员外知州二公家分惠俸金以酬旧徳越数日还乡而风疾复作矣以四月十六日终于正寝享年六十其生为永乐辛夘十月十五日配朱恭人性贞淑妇道母仪为闺门式先公十五年卒侧室丁氏亦先卒子男二长瓉娶太守章公女卒次瑾娶监察御史方公妹谨厚克承其家皆朱出女三一朱出二丁出适周道吴希道章显皆宦族孙男一孟祥孙女三瑾已卜卒之月二十六日葬公于祖茔马公觜之原兹来京师奉太守公所述行实请予为铭将勒石树于神道太守与公自幼连砚席同寝榻讲学几十载先后俱登进士第又为姻家厚善亲爱莫加焉则所述信而有征可知矣遂取而次第之而系以铭铭曰
　　精金在矿良玉在璞焕乎成文必假追琢公负异质如玉如金刻志力学允为国琛间气所锺超出凡伍维岳降灵生兹申甫策名甲第独步无前歴职郎署声绩卓然经国保民才兼文武擢长雄藩累承褒诩位居方伯为古诸侯吏畏民爱徳孚惠周入为辅臣缙绅望属以疾引年克知止足优游林壑遂其髙情千载疏傅接武令名甲子数穷公亦永迈甘棠之思广存遗爱勒铭神道式着徽猷青史有録兹焉是求

　　○墓表

　　明故懐逺将军指挥同知李公墓表

　　皇上嗣登宸极改元景泰薄海内外诞布维新之命谦奉诏使朝鲜道次辽阳塔山时北兵潜冦境上守御塔山定逺卫指挥同知李荣率兵追剿敌悉遁去谦见其威武心甚伟之比使还荣泣告曰不肖先考懐逺府君齿未半百輙已不禄卜葬塔山之西痛惟潜徳弗彰恐遂湮泯先生职文翰幸畀一言以表诸墓道再拜以请谦尝伟其人世徳之美可征矣奚容辞按懐逺公讳旺姓李氏古邳石兰社人也曽祖讳五祖讳九世父讳驹俱赠懐逺将军指挥同知父讳绍兴世父勲绩从太宗文皇帝举兵靖难懋立战功累升应天卫指挥同知公袭厥职沉毅有勇畧凡遇敌必先登陷陈无所恇怯永乐间数征迤北公輙与焉宣徳戊申调兴中征哨擒获敌兵牛马人口朝廷嘉之赉以白金楮币布帛庚戌调寜逺卫守御中左千戸所剏建城郭经度规画不惮劬勚卒底成功善拊士卒皆结以恩信及今人思悼之正统十三年九月六日以疾殁于正寝春秋四十有五配董氏刘氏子男二人长即荣次显女二人妙能妙连董所出也女一人妙明适百戸苏友嫡嗣全刘所出也呜呼国家蓄罴虎之士列在疆圉所以保边防而遏冦暴也公材识超迈果敢有为能使敌畏其威士懐其惠其贤于长城也逺矣天诚假之以年其屹立东藩折冲万里足副所托曷为夺之速耶然有子克踵遗躅勇烈绰有父风岂惟保厥余庥爵秩之崇将日进而未巳也可卜矣为子孙者尚益绍隆于弗替哉是为表

　　明故赠金吾将军锦衣卫都指挥使李公同室太夫人郭氏墓表

　　公讳观音保姓李氏其先西域人也曽祖穆尔古祖衮古噜在胜国时任西寜州同知遂家西寕父都尔苏母吴氏都尔苏有弟二人曰纳木喀嘉勒灿当元季兵乱边疆多事纳木喀移家陜西之华阴居焉洪武初举族同弟珠噜归附国家太祖髙皇帝嘉之授纳木喀镇抚职俾镇西寜纳木喀殁子英嗣提土兵累征迤北逹冦茂建勋绩朝廷与之分土锡爵会寜伯仍镇西寜公沉毅有谋虽不事事凡军旅之务英必咨问于公公与之商画皆悬中事机故英所至克捷为时虎臣公之力居多焉公性质直与人交开心见诚无所隠伏遇事有违理者必面斥之不少贷故人皆亲爱而敬服之公次子文方数岁嶷然如成人公尝指谓其母曰是儿骨气英英非凡材也大吾家者其在是乎可善教之恨吾不及见也盖春秋四十有三而卒时永乐丙申某月日也子四人长玉早丧次即文次通次赟孙男十人铎镛铉钊铨铸钢铭鋹鉴孙女六人指挥使鲁鉴祈瑛陈云其壻也余未行太夫人郭氏西寜人也自幼端静柔惠为父母所钟爱及笄归公逮事舅姑早暮恪勤孝养妇道克修主中馈相祀事皆身执其事不以假人综理内政秩有伦绪待婣戚御婢仆曲周恩意及公谢世即屏膏沐誓守厥志拊训诸子恒以继绍家声不坠先业为勉诸子遵承慈训无日敢怠而文膂力善骑射尤好书史叔父会寜俾侍左右以备任使洪熈改元随会寜征剿黄逹实有功宣徳改元进贡来朝入见宣庙奏对称旨明年特授西寜卫指挥佥事四年会寜召还擢文陜西行都司都指挥佥事代之镇守寻召还擢都指挥同知俾锦衣卫北征有功擢都指挥使赐之诰命推封其三代故公赠金吾将军锦衣卫都指挥使郭封太夫人文之配张氏封夫人宠眷优渥时人荣之景泰甲戌正月十三日太夫人以疾卒春秋八十有一文衔哀具疏以闻诏许归葬乃匍匐归以某年月日葬之西寜城北八里车卜鲁川之原既葬还朝天顺改元春以翊戴功累擢前府右都督佩征西将军印镇守大同惧潜徳弗彰乞予为文以表诸墓呜呼国家并包总揽惟贤才是用忠勤能効而爵赏随之李氏族着西疆世笃忠欵用致析圭珥貂爵崇五等绩亦伟矣公上承世泽克加培植而不食其报以殁然庆锺厥子龙章褒赠贲于身殁而郭亦已亲享其荣则亦何憾之有哉矧为之子者材武出伦方隆柄用功业之建日进未巳则其所以荣亲者又寜止于是耶故为表之以俟

　　明故奉议大夫周府长史张公墓表

　　洪武丁夘二月十五日周府长史张公以疾卒于官归葬邑之三溪地邨山之原越七十一年为天顺戊寅其孙端被荐来京始克奉状谒予文以表诸墓按公讳凤字景翔号白羽生其先光州固始人后唐间有为太师梁国公者随王氏入闽后有为将乐簿者因家焉故今为将乐人曽祖讳日宣祖讳徳昭宋朝奉郎父讳本元元统癸酉进士仕至福建儒学提举母萧氏提举少从外祖宋进士廖公游廖公之学私淑龟山之传授受有自故公所得本于家庭明易书诗三经子史诸书靡不通贯元末盗攘行省署公为本县尉公防御有方盗不敢犯国朝天下甫定开设学校公以经明行修首被荐为本府儒学训导公以师道自任勤于启迪凡经其陶铸者咸克成材时延平有濠梁唐公铎庐陵胡公子祺相继为守二公皆贤牧皆礼貎公子祺至为公立传托尔和为兵部尚书荐公孝行适诸王初封就国选贤为辅遂擢周府长史公在藩八年开导匡翼无所违失毎以春秋进讲发明尊王贱伯内夏外裔之旨甚悉王輙称善深加敬待盖春秋四十有八而卒配汪氏先公十年卒生男一曰基女二适李宗亮吴恭继杨氏后公五年卒生男一曰某女一适汤某孙男一即端也公仪观秀伟性资和厚笃于孝友事亲克致色养抚兄遗孤不异已出应物一以至诚临事务存大体呜呼士君子克积学饬行以足于已则随所用而无不有以自立观公为尉为师为傅咸卓然有立如此不由其学行之足乎已欤惜不及下寿而赍志以殁此其为可嘅也今有令孙将由荐逹进有禄位则余泽之承有不在兹乎遂为之表

　　明故昭勇将军万全都指挥使司都指挥佥事致仕李公墓表

　　孔子谓文莫吾犹人也躬行君子则吾未之有得孔子岂未得于躬行哉盖以诲人不可事虚文当务实行也去古既逺世降俗漓若汉万石君陈太丘淳谨长厚化行家邦为世钦仰岂非所谓躬行之君子哉余至宣府闻致仕都指挥李公敦徳服义子孙秉礼能循古道虽名武弁儒绅犹或难之兹非万石太丘之伦欤而今则已矣惜哉公讳徽字子素姓李氏凤阳临淮人祖讳济元行枢宻院判元季世变鸠兵保境天兵临濠梁率所部归欵从太傅徐公取苏州授广信卫镇抚洪武初征闽建寜将乐松溪克之改正千戸调守阶州赠明威将军指挥佥事祖妣陆赠恭人考讳庸嗣授秦州卫正千戸讨平阳河州迤西巴撒川及七伦族诸畨冦擢指挥佥事寻擢陜西都指挥佥事妣时封淑人兄讳循嗣授平凉卫指挥佥事谪交南攻破吉利册安老慈麻太原蛮寨复职殁于化州无子永乐丙申公嗣之改宣府前卫甲辰扈跸北征宣徳戊申从阳武侯薛公战敌古北口败之俘获人畜什器甚众有白金文绮木绵楮币之赐庚戌敌冦青边口追击败之夺还被掠人畜寻奉勅哨备开平明年命领神机兵巡边乙夘诏守青边口数年敌不敢犯正统丁巳上命大司冦魏公出视边政荐公才堪任剧进署都指挥佥事掌万全都司印政修事举戊午综理兵屯劝课有方时朝廷发京储实边命镇逺侯顾公督运自居庸抵大同毎三十里为堡士卒接逓镇逺举公董役公病推挽劳困米积不前建议粮在道者皆随处收贮为便疏闻上从之人赖苏息镇逺嘉其材识解腰带以赠癸亥诏守柴沟堡明年从叅将杨公战敌伊克穆苏败之获其人畜什器实授昭勇将军都指挥佥事己巳年五十八即上章谢事以子绂代之君子贤其能知止足也门居十年以天顺己夘正月十一日告终于家年六十八遗言勿作佛事生于洪武壬申六月一日公乐易寛仁沉毅有谋其北征也粮竭士饥比餫饷至骤得饱食多胀懑死公集米帐下节约分给所部不死一人百戸韩荣拾遗甲部卒诬以盗上怒将斩之公为诉其情于安逺侯栁公转闻于上得贳死荣徳公再生朔望輙焚香向公所拜祷之其战伊克穆苏一卒失马危甚公呼载马后从者因脱駄马乘之得出后卒偕父诣公泣谢公不以为徳也毎出兵必囊药以疗病卒多所全活公既谢事适敌大举入冦守将统兵出战独都宪罗公城守督令严急柝声不絶公谓宜静防之都宪用其策城守无虞敌既退我军多遗神鎗铳炮于战所公谓宜收取以备军实至今沿边得资其用公之力也尝有客寓粟数百斛于公家值雨湿浥公为宻补所损不使客知天性孝友父早丧事母务得欢心汤药必亲尝时新异品必奉母而后食必咨而后行母殁哀毁与弟衍恩谊冞笃衍卒语及輙悲恸乐施予姻党婚丧有不能举者出赀周济喜书画遇善本捐金购之好延纳宾客亲贤善交晏宪佥彦文瞿长史宗吉谪寓于斯公皆执弟子礼从之讲学故公行业过人逺甚毎从大将出师必延公至帐与叅筹划退而未尝语人迹其徳善可谓无媿于躬行君子矣配董氏封淑人前指挥某之女懿行纯备子六长即绂宣府前卫指挥佥事以战功升指挥同知阶懐逺将军次缙绅缜纯经缙卒经习举子业女四嫁指挥周贤杨琳杨俊一未行孙男女四绂以公卒之年二月七日葬于宣城东马头山祖茔而墓上之石未有文以刻乃奉乡贡进士林孟旸所述事状请予为表其幽潜呜呼徳厚者流光徳薄者流卑故视其子孙之兴替可以占其世泽之厚薄今绂昆季质愿雅淳饬徳厉行不惟强于武事而又力乎儒业非公厚徳之所敷遗能致然耶则夫聮珪袭组以光大其宗可识矣是用原其徳而为之表

　　明故万全都司都指挥同知文公墓表

　　公讳弘广字同仁庐之合肥人也祖考讳道国初从龙而起累立武功积官永平卫指挥同知考讳郁改富峪卫基徳流泽日厚日瀼锺庆于公魁梧刚劲闲武畧善骑射性资轩豁落落有竒节洪武戊寅嗣官改兴州中屯卫再迁宻云及广寜二卫所至不乆皆有成绩着能称永乐庚寅扈跸北征劳绩居多赐文绮二表里楮币八百缗壬辰改宣府前卫壬寅复扈跸北征奋勇前驱为宣庙所器识宣徳丁未四月因进马入见文华殿特见嘉奨擢指挥使赐白金二十五两文绮二表里命掌卫印公祗承其基徳兴仆起废兵政一新士卒恱服七月从大将出塞俘获逹兵鸿和特穆尔等献于朝赐白金三十两文绮三表里楮币三千缗九月驲召至京奉勅往使迤西伊伊斯康等国辛亥复奉勅往使迤西额尔巴拉等国跋渉险阻俱歴三岁始还克将上命罔不服从正统丙辰朝廷以其乆劳使事威望着于逺裔赐勅俾统精兵三千分守柴沟堡地当北骑出没要冲公练兵息马多设方畧以谨备之敌不敢犯屹为宣城保障十一月擢万全都司都指挥佥事辛酉闻敌近塞公统精兵出境遇敌战闵安山俘获逹兵托和齐等献于朝擢都指挥同知赐白金五两文绮二表里壬戌婴疾不起公有家在宣或劝之还家疗理者公曰我受命守边死于此分也胡可为自便计耶家人不从强舁以还逾二日竟卒实是年十二月二十七日也春秋五十有七生于洪武丙寅九月二十日配李氏妇道母仪着于闺阃天顺壬午某月某日卒次配吴氏马氏方氏方亦卒子三人长曰瑄嗣官宣府前卫指挥使歴树战功升万全都司都指挥佥事分守柴沟堡克践先烈次曰珍曰珤女二都指挥陶忠孟玺其壻也孙男三人锦锜镇孙女一人公生于世禄之家而能秉礼好义端方不阿事亲孝处弟曰昌通逹克笃友爱抚羣从曰瑀璇玑不异所生家庭雍睦驭士卒结以恩信尽瘁王事未尝退惮惜乎用之未竟而年之不假也悲夫以卒之明年正月二十六日葬公于城东不食之原而墓上之石乆无文以刻瑄惧潜徳弗彰奉事状再拜以请乃为摭实而表其墓曰自古明臣良将际国家亨嘉之运以出布徳宣威攘逷奸宄以佐成一代盛治绩着当时庆流后裔何其伟也公雄杰武勇负材不覊受知朝廷委以边寄用能慑服边庭懐柔絶域功崇业懋身荷宠荣视古人何多让哉昔博望通道西域汉徳昭宣于逺李牧坐镇北庭边马不敢南牧若公者可谓兼之矣呜呼是为表

　　故中书舎人曹廷端墓表

　　廷端讳冕号可斋姓曹氏廷端其字也其先由汴中徙濠梁宋南渡迁句曲族蕃盛因名其地曰曹庄有讳万四公者始迁茅山之百社村生三子分东屋西屋中屋三泒廷端东屋泒也曽祖伯逹祖道铭俱赠吏部尚书父义南京吏部尚书致仕毋某氏封淑人廷端姿表明秀如玉雪可念风猷酝藉自幼端重无童习见先生长者于道执礼甚恭咸器重之性闿敏夙承家教笃志问学尚书公欲博其材遣从祝给事中颢授进士业沈郎中为忠习书不鄙从予攻诗皆有造诣又遣通外国文字能精译其义着为文辞则舂容一本诸理不戾于榘彟诗歌则清逸有巧思粹然成音字画则端劲遒美甫弱冠老成者多自以为弗及也挟所得将奋身科第适朝廷选能书者给事馆阁廷端在选中年虽少被服素洁絶无贵游气在公恪勤乃事无怠退则延名士讲学贤声藉甚未几擢鸿胪属秩满进中书舎人入直文渊阁恭巽和厚举止闲雅出入有常度不愆于仪诸阁老先生深相敬爱礼待有加凡朝廷髙文大册内外制诰四裔君长诏谕多其手笔润饰纶綍朝臣荷诰勅推恩其亲者得廷端书輙喜幸以为荣居清资几二十年士誉翕然归之尚书公以疾卒于家讣至廷端号恸几絶遽奔丧归体素癯弱遂积哀成疾不起年甫四十天顺八年正月初三日也距生洪熈元年正月十五日廷端性孝友事尚书公尽色养客至承顺左右共子职无惰容处朋友克全交好不以始终有间赒人匮乏倾赀不吝有在患难中者虽逺方必缄金附寄以济慰之其好义如此不善饮而乐欵客至必觞酌尽驩论议古人赓酬篇什情兴蔼然士大夫乐从之游若聂文学大年诗名重当世亦折辈行与为友更唱迭和葩藻迭出动连百数十篇不止四方赍巻轴求其作者充积几案森如束笋家多蔵古图画朝退宴坐一室时取而展玩之以自适或焚香瀹茗鼓琴一再行或散歩庭除观花卉生意或倚阑黙坐延清风而待明月髙懐雅趣超尘絶俗不知轩组为何物也故廷端之卒人皆惜其气禀过情故造物靳其寿欤所著有可斋集若干巻蔵于家廷端元娶李氏董氏俱卒继陈氏无子以弟之子某为后以是年月日祔葬某原祖茔其从兄上舎廷明介朱侍御良玉奉童内翰大章所为事状请予表其悬繂之石予于廷端辱有一日之长义不可辞乃为论次如右而复为之言曰长山邃谷必产良木名宗世阀必生英材呜呼若吾廷端其可复得也耶尚书公有丰其殖载徳委祉固应发于廷端也而仕不厚禄廷端殖学禔身立志逺大固应致于耆艾也而年不中寿抑命矣夫抑命矣夫然其材名徳业表表着闻文献相承克济世美异于弗堂弗构者万万呜呼廷端此其为足以不朽矣源深者流必长获而食之不逮于今有不在于后乎是用焯其遗芳掲诸墓道尚有考于来者

　　故监察御史张先生墓表

　　承翰张先生有用世之雄才而弗究厥施以殁此世之人所以共惜之也惜其人则必求其志节之懿而表着之斯不徒惜矣先生讳金陵姓张氏字承翰以字行世居吉水文昌乡西团生而气质警敏不凡九岁就学读书过目成诵作诗对輙有竒句攻举子业师逸功倍先生长者皆器异之比长长身美髯丰度英爽音如洪钟言动磊落颀然伟丈夫也宣徳壬子中顺天府乡试明年中会试乙榜当外补召试内庭与梁楘等十数人同被选留俾冠带进学成均盖养成其材将大用之也凡遇瑞应庆贺必制诗赋以进輙蒙赐赉正统改元仍中会试乙榜以母老就职得授应天府学训导在任以师道自重乐于启迪亲之者欢然若挹春风瞻霁月也先生善属文援笔立就作诗歌藻思清逸论者以太白乐天拟之一时文价大振求之者屦接外戸时总戎襄城伯李公尚书损斋黄公南斋魏公深相推重恒延访之乙丑秩满被选理刑内台踰年拜南京河南道监察御史激扬清浊风裁峻然都御史周铨所为不法会同官劾之或有危之者曰吾用尽吾职耳他非所恤也寻果为铨党所排左迁栁州雷塘驿丞铨亦竟死于狱安逺侯栁公总戎广西以象州屡为猺獞侵扰民无寜居会藩臬重臣议起先生署州事先生为立信设法掲榜抚谕猺獞解散民遂生业景泰甲戌上计京师藩臬方交章荐知太平府事遽以母丧去官矣遂归家守制先生旧有背疽已愈比服阕复发竟不治卒实丙子八月十六日也春秋五十有六遡其生为洪武辛巳三月二十三日先生在成均时号储庵在内台时号柏庵所著有南京文稿吟稿人瑞轩集蔵于家曽祖道益元延佑进士祖安礼鄂州学正父伯颕号勿斋举进士累官翰林修譔母刘氏娶旷氏卒继邓氏子四峻嶙崘峒嶙卒女二淑寜卒沛寜在室俱邓出初葬枥山越八年迁葬河家源南塘山天顺癸未二月十二日也先生为人豁逹豪迈坦易无城府与人交倾倒尽底里乐周人急虽千金不惜人有患难必极力拯救之事亲笃孝爱待宗族乡党有恩义先生在京校谦在弟子列受教良多深辱知爱奬许今不可作矣仰惟厚徳曷胜永嘅峻来京师泣谓予曰先君之墓已有佥宪王公铭之矣然悬繂之石未有文以刻敢以属墓表于先生无能为役则掲徳振潜当效执笔第媿文辞芜陋弗克揄扬而义又弗容让也乃为之表曰先生早以材选向用有待俯就儒禄为养孝可嘉矣峩荐台端不畏强御毅以弹击举职忠可尚矣然官虽挫而志不挠虽抑而名益振视彼首鼠脂韦媚世取宠者贤不肖何如耶使天假之年必蒙简拔以酬平昔国家储待之意而竟止于此抑命已考其平生忠节信足垂家声而遗世轨故特表之以示其后之人

　　友义居士墓表

　　友义居士者何淮南毕公文徳其人也友义者何公平生惟义是务公既殁淮之士君子不忍复称其字以其乐施于人乆而不变故私谥之曰友义也其为义者何公赀甲于乡不擅其有以周人之乏不惮其难以赴人之急此其为义者然也义举甚多未为悉也试言其大者正统初朝廷募民输刍粟助边公嘅然应诏致从子瑛授职千戸身膺冠带之荣丁已徐淮大水民饥发粟二千石贩之己巳朝廷命将南征士阻淮涨不可渡乃造巨艘二于清河口济之民有李氏妇以舅借邻牛死欲卖身以偿即代偿之天顺癸未黄学士廷臣谪广没妻孥扶柩归葬陜之兰阳甲申夏舟阻淮上不能归巡抚王都宪公度吊而悯之询可任其后事者淮之父老咸曰非义士文徳不可乃以托公即请籍实馆于家买地葬之市屋居其妻孥财物俾不失所成化丙戌民饥粥子女者众悉以善价收育立合券约岁丰还之凿义井十余口以济汲置义阡三区以便葬造桥四座以利渉设义学清平坊以教贫家子弟施药饵圆明寺以疗人疾疫婚无以娶者钱帛之死无以敛者棺衾之其汲汲为义若饥渇之嗜饮食惟恐不及于是义声溢于淮甸虽贩夫野妇皆知公之笃于义也尤好崇饰祠宇若淮之雷声殿杭之紫阳院正殿颓壊费巨皆公为新之又新三官祠紫霄紫极二官玄妙观徐节孝祠东岳行祠真武诸像或涂金或范铜用财不计亦义举也四明陈祭酒敬宗记其事甚悉淮阳髙少保世用序其恩庆之堂谓公寛惠行善如杨旬窦禹钧平量助丧如李珏郭震西蜀江少师时用亦云人之累赀巨万而贪得无厌见人疾苦未尝兴一善念以周急之是乃守钱虏耳视公所行得不汗颜乎时以为确论公讳徳姓毕氏文徳其字也以字行宋司农卿世长之后至和间有曰公叔者苏文忠公尝遗以手札今蔵于家祖震始自姑孰徙淮父升名士母叚氏公幼颕悟读鲁论未竟輙晓其义师大竒之经史多所渉猎性孝友父蚤世母病医莫疗毎夕爇香于臂祷北辰愿以身代病即愈与兄文贵同爨五十余年一钱尺帛不以自私治家雍肃咸遵礼度其事先尽孝敬处宗族以和待宾朋以诚驭奴仆以恩子玉敏而好学遣游邑庠以明经中景泰癸酉乡试登天顺丁丑进士第授文林郎知曲阳县毎贻书戒以守官律身之道玉遵其训有亷济名公一日疾革语子侄曰人之负髙赀者贵积而能散也吾无益于世惟乐赈施庶以行吾志焉汝曹勿厚自殖宜修徳以承之能用以义斯善矣勉之勉之遂卒成化四年七月十三日也享年六十有五逺近闻之皆惊悼曰义士己矣自郡大夫而下赴吊者皆哭尽哀配程氏继濮氏皆有淑徳子一即玉娶裴氏女一适杨伦孙三永逺亨孙女二长适甘棠次许徐茂玉卜以次年正月初三日葬公钵池山之原已得钱学士原溥之铭纳诸圹矣兹复具事状再拜遣使者来南京谒予文刻石墓道为不朽图予与玉有斯文之雅而公之卓行不可不着之为世劝也乃不辞而大书以表之曰兹惟友义居士之墓其平生义之形者乃其仁之发也其施恩于不报之地者盖自有报者存也呜呼君子哉若人尚徳哉若人

　　倪文僖集巻二十六

　　●钦定四库全书

　　倪文僖集巻二十七

　　（明）倪谦 撰

　　○墓表

　　奉政大夫广东按察司佥事顾公墓表

　　成化七年辛夘三月三日广东按察司佥事顾公以疾卒公无嗣其兄伦弟信卜以是年九月二十八日祔葬公吴县杨寳山祖茔奉云南大理知府丁太初所述行实乞予文以表于墓按公讳俨字廷望姓顾氏曽祖泰祖至善封中书舎人父叔恭中永乐乙未乙榜任河南淇县教谕母张氏季父叔谦任礼部精膳主事公之先苏之吴县人洪武中中书以富室徙京师因家金陵公幼负美质器宇魁梧有志于学早从里中师游輙能诗赋工书法若老成人人皆竒之既长侍主事公京师从翰林侍读学士士谦张先生学学大进累试京闱不偶乃归教授乡里逺近来学者屦满戸外正统戊辰廵按御史齐公闻其贤以经明行修荐于朝召试优等授嘉兴县学训导教人有法士多成就登名甲科景泰乙亥丁内艰服阕至京适朝廷选儒臣以充台宪公与焉拜陜西道监察御史以绩最赐勅命阶文林郎赠教谕公如公官母室皆孺人公持廉秉正纠击不避人严惮之尝廵视京仓善于立法盗息弊革奉勅清理福建军政边军多有以诡名来扰者逮系妻孥邻里累年不絶公究得其实罪其奸而雪其诬民始获安沙汀民叛贼杀不辜公偕镇守内臣领兵抵其境诛其首恶余党悉平还朝升广东按察司佥事时广贼方炽公至即往髙雷诸处招抚叛民新会杨江有贼数万总戎赵公辅檄公剿之公提兵五千直捣贼巢斩首千余级追复被掳男妇千余人牛马什器无算总戎上其功蒙朝廷银器采段之赐公在军中不解甲者累月冐矢石犯霜露以劳致疾乞归田里遂致仕还吴中公性孝友早丧父迎母就养官舎奉侍甚备少尝鞠于伯父贤伯父卒无嗣毎思及輙悲泣主事公尝遘疾几危公刲股煮液以进遂愈公兄弟三人极相亲爱无间尔汝交友以信义相与所得俸赉輙以赈施故旧宾客晩结屋城东时会乡耆故友燕谈为乐或携尊出游登山临水把酒赋诗澹然忘归世事一不以挂懐抱人皆髙之卒年五十有五生于永乐丁酉十月二十七日配张氏生女一适梧州知府徐汝旸之子吴庠生楷以兄子镇为后呜呼仕无所茍者君子所守之正用无所局者君子所藴之备也茍焉而仕则知进而不知退局焉而用则优此而短于彼又何足尚也哉廷望之为儒臣也以荐为宪臬也以选以劳休致也以疾仕无所茍如此守之正也可尚已司教则能以善淑人司宪则能以法绳奸以武戡暴用无所局如此其藴之备又可尚已所可惜者用未究而遽退年未耄而遽止祀未续而遽尼得不重昆弟宗族乡党之哀也耶使无是石以纪其徳履之祥而垂之无穷将恐百世之下有不得以考而知矣故为之表

　　故竹隠卢公暨妻包孺人墓表

　　封兵部主事爱竹翁丧其父竹隠公母包于姑苏权厝浅土景泰甲戌始得吉壤于吴县横路桥侧彭华乡之原亟欲归葬属有疾乃命其子乡进士雍还吴以是年二月八日合葬焉予尝为铭以志其墓矣今成化甲午雍为福建布政司左叅议丁父爱竹翁忧展墓于乡追思祖徳欲立石以表于墓以予亲契甚厚知其家世为详复以文见属予义不容以不敏辞乃为之表曰竹隠公讳成甫字文义姓卢氏吴之旧族也曽祖荣祖名俱有隠徳父镒国初知福州永福县廉勤惠爱遗徳在人公丰仪秀丽广颡修髯器宇不凡人望而敬之孝于父母笃于学业有志用世会永福府君殁独任家事遂隠不出以永福号竹轩因号竹隠闲居以经史自娱虽佛老医卜之书亦皆博渉好蓄古法书名画缙绅多与交往至輙出求赏鉴所得评跋翰墨为多临财廉介无所茍取有佣者劚地后圃得金数饼以献公曰尔所自得何预我为悉推与之有司闻公贤举为里正公刚直无所偏徇有争讼者不赴有司而赴愬于公公为剖析是非莫不信服委督区赋民相戒曰不可以吾辈事累长者率争先完纳无敢后乡饮延为大宾公仪度有容观者歆慕岁荒民乏食公极力区画以赈给之赖以全活民感其徳相率图公像于神祠事之子清附籍南京时迎公就养公至雍方五六岁公爱之抱置膝上拊之曰汝父甚孝幼年时官府督匠急家人皆避匿汝父独挺身出见官被捶楚不少怨母病焚臂香以祷其孝如此汝能如汝父之孝可也见雍秀异教以笃事诗书曰亢吾家者必此孙也今果如其言惜公不及见也包孺人同里着姓唐集贤学士融之后讳妙音端重贞静动循仪则事舅姑以孝姑殁居丧哀毁岁时奉祀皆躬执其劳治家有法待宗姻抚卑幼咸得其宜一旦遘疾召诸子妇训之曰居家以和睦为本慎勿多言构非以生离间吾死无憾又曰闻孙雍读书有进宜遗书勉以忠孝大节可也公之卒在宣徳壬子二月十八日享年六十有六其生为元至正丁未九月六日孺人之卒在正统辛酉三月十一日享年七十有六其生与公同年之十月二十日生四男三女十孙男二曽孙呜呼诗书之族所以弥乆弥昌者由世徳之积也故徳厚者流光徳薄者流卑一自然之道也卢氏之先世徳相承者乆至永福则推以及于一邑竹隠又推以及于一乡积之厚矣故其流泽至廷佐之身而始发策名进士歴官大藩有为有守廉称焯着用致貤恩于亲父子显荣光昭前烈况其徳业之建名位之隆日进未巳则貤恩于祖又可待矣予用是表之于墓使人知卢氏流光于后者实厚徳之报也夫岂偶然之故也哉是为表

　　明故前奉政大夫湖广按察司佥事成公墓表

　　天顺癸未三月初五日予同年友锡山成公敬之以疾卒于乡春秋六十有一既葬邑之某山某原十有二年矣其季子邑庠生约今秋来应京闱乡试谒予以墓表为请予尝记公殁后其伯子绘以教官守制起复来京知公与予同年契厚求为挽诗序属调官赴任期迫不能待而去今余心缺然则斯请也敢不为一述以偿其伯季意乎公讳始终敬之其字也姓成氏别号澹庵曽祖荣七祖玉山父彦文俱隠徳弗曜母夏氏以永乐癸未九月十八日生公丰神秀异长身美髯嶷然不羣髫齓时日记千言过目不忘比长六经子史无不通贯又解音律多艺能攻举子业以资进取深于理趣以儒士应宣徳乙夘乡试中式登正统己未进士第观政内台拜大行人使陜右禁茶又使赍经于楚蜀所至咨询民瘼凡道途所经古人陈迹及名区胜境輙形赋咏语意温雅力追古作襟度洒如也风宪缺诏铨司遴选擢公河南道监察御史时朝廷方重军伍选御史优于材畧者十二人分廵天下以理之公居第一俾清军政于四川比至播叙诸州苖冦叛逆勅督官军策应兵部尚书靖逺伯王骥深入冦境擒除党类筑城叙州选练士卒守御民赖保全还朝北兵犯边复勅领兵紫荆闗策应会昌伯孙忠敌悉遁去还升湖广按察司佥事敏于疏决狱无系囚臬事有未当者多所举明以直言为当道所忌休官还家怡情泉石畧不以得失挂懐抱结屋数楹如舟名曰锦江舲以示知止之戒又作海岳轩于横山别墅花竹环绕分泉注于轩前名曰导泉暇则枕流漱石咏歌不辍以自乐所著有澹庵文集金匮理筌纪行集澹庵诗集行于世配杜氏虞氏子男二长绘任教谕次约性女二刘清臣冯泰时其壻也孙男二呜呼君子抱道于己而致用于时固思以济乎民物也然时之所遇则有通有塞一惟顺理以安之而道之全于我者自若也是以进退用舎无与于己其嚣嚣自得抑何往而不乐哉吾友敬之学博而材清志髙而气直早有得于圣贤之道一旦由科第出以効用贤劳使职肃清宪度兼优武畧叅预戎机道已及于民物矣抑且见几知止拂袖而归开幽旷之轩亭乐林泉之雅趣置利禄于土苴寓情性于篇什是则万锺何加一簟何陋其髙风逺度岂不真知轻重大丈夫哉虽其材未尽施寿未尽享若有不足然所以遗于子孙者则有余矣况其文章之瑰竒常存光焰于世乎予故为述其行蔵之槩于墓石后有闻公之风而致夫懐仰者未必不有征于斯文也是为表

　　恩荣官张廷端墓表

</div>
    <div class="pagination">
<a href="倪文僖集_page30.html">上一页</a><span>...</span><a href="倪文僖集_page26.html">26</a><a href="倪文僖集_page27.html">27</a><a href="倪文僖集_page28.html">28</a><a href="倪文僖集_page29.html">29</a><a href="倪文僖集_page30.html">30</a><span class="current-page">31</span><a href="倪文僖集_page32.html">32</a><a href="倪文僖集_page33.html">33</a><a href="倪文僖集_page34.html">34</a><a href="倪文僖集_page35.html">35</a><a href="倪文僖集_page36.html">36</a><a href="倪文僖集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
