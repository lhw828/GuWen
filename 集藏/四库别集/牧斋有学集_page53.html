<!DOCTYPE html>
<html>
 <head>
  <meta charset="utf-8"/>
  <title>
   牧斋有学集 - 第 53 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋有学集 - 第 53 页/共 63 页
  </h1>
  <div class="content">
   崇祯末年，大命中圮。公忠谋国之臣排大疑、建大议者二人，曰总宪忠文李公、津抚冯公。李公密疏请上坚守，以卫九庙，仿先朝故事，命太子监国，南京分封二王江浙，以壮藩翰。上袖其疏，累日咨嗟太息。群臣请迁者蜂起，斗诤沸腾。上怒并寝李公议，而冯公之在津门也，尝力陈寇在门庭，南北多梗，宜疏通布置，防患未然。甲申三月，方移疾候代。事急，遣其子恺章飞章入奏：“京城单虚，战守一无所恃，臣谨具海船二百艘，率劲卒于人身抵通郊，候圣驾旦夕南幸。”三月初七日，恺章匍匐入都。阁部诸公铃柝沈沈，阁门昼扃。久之，次第引见。司徒倪公曰：“上决计固守，疏必不省。”内阁范、方二公曰：“津抚方用截饷切责，安得自送死？”恺章徨七日，饮泣出国门。四日而京城陷。呜呼！李公非胶柱死守也，以为六飞万乘，不当轻试一掷。监国抚军，以灵武系天下之望，此经权并用之策也。假令知津舟宿，戒航海无虞，痛哭叩阍请急，上将剑及寝门。即不然，临遣分封，可以立决，天下事尚可为也。仓皇奏报，倚阁部为口喉舌，群公拱揖缓步，拘牵文墨，裂裳裹膝之使，倚墙鹤立，而无所控告。此则天不悔祸，有鬼神关鬲其间，非人谋所能及也。贼既陷神京，分兵徇畿辅，津道臣翻兵引贼。公突围而南，以图兴复。比及家精消亡，声气酸咽，捶床抚膺，祈一死以从先帝，距鼎沉五。阅月耳，长呼过河，视不受含，岂不痛哉！
　　公名元，字尔赓。远祖吴越尚书叔和，家于慈。以工部司务赠光禄卿季兆。为其祖。以南京太仆寺卿赠太常卿若愚为其父。以兵部尚书元飚为其弟。公弱冠而学成，太常命司马师焉。司马举进士先于公六年，镞厉名行，正直是与，海内称两冯君，天子亦知之。初莅津门，厉兵振旅，犄角诸镇，斩馘献兵过当。上大喜，赐金币，荫一子锦衣。间语司马：“若兄在行间病，烦眩良苦。”司马顿首谢曰：“臣兄誓捐躯报国，何敢言病？”上属司马传语，命慎用药物，遣中使赐宫参八两。上知公可大用，倚毗良重，而外庭或未之知也。公举崇祯元年进士，授工部都水司主事。中人张彝宪管理户、工二部，请属其郎官。公抗疏力争，谓内臣别立公署，不得踞两部之堂，两部臣不得参谒内臣，犯交结之禁，部臣钱粮有弊，听内臣纠劾，不得越俎荐举。公监督长德二陵桥梁，洗手受事，上赢金四万有奇。彝宪毛举中，公无所得，恨益甚，佯坠马伤足，请告归。三年，起礼部仪制司郎中，出为湖广布政司参议，备兵苏松。九年秋，鸣镝躏畿南，首率众入卫浙。兵将出境，而公已渡淮矣。抵济宁，奉诏班师，加衔为福建提学副使。乌程借文社钩党剪除江南名士，公覆疏请戒其禁，勿蹈东京苇笥覆辙，坐镌秩，降山东盐运判官。十一年，济宁告急，摄兵备城守。十二月，却东师于城下，并击杀高奄部兵乘间肆掠者。敌退，请诛奄以谢燕、赵、齐、鲁冤鬼，不报。未几，用天津兵备开府，叙济绩也。公通心强志，谙晓吏事，所至剧盗，按贪猾，勾稽钱粮，均平赋役，皆凿凿副名实。又以中外多事，备御茸，军实，养士气，通轻侠，拭瘢，苍头庐儿、废弁退卒，呵摩爬梳，以冀一割之用，人皆望而归之。自谓立身天地间，只有一君一父，只有一心一胆，不判此七尺，为宇内撑拄伦纪，保全善类，何所为哉？人宫邻、权相金虎与沸唇左带而三，目张齿击，声泪俱发，奋欲以其身死之。乌程起牢修之狱，刊章捕余，事下所司案问，而公左官当去。公掀髯笑曰：“彼所以亟锄吾者，欲曲杀虞山而先剪其翼也。我一日在事职，当穷究此狱。三寸管在我，三尺法在我，阖门百口在我，彼其如我何？”于是登堂视事，悬鼓，召介众，引绳切墨，手定爰书，狱成而后去。天子为之感悟，尸奸人于市，而乌程亦先引去，而同文之狱少缓矣。生平勇于为善，怯于进取，Ο于道义，淡于声利，居官不取一钱，而饥寒待衣食；临事不假颦笑，而吹嘘遍枯朽。与司马公恣其友爱，两家儿女更衣并食，身任主伯，综理家政。司马一无所与，司马之夫人一针一缕，必取诸丘嫂。公卒，司马曰：“兄死，吾无归矣。”哭踊卧地上，不复归内寝，越七日不起，易箦含敛，皆在公柩前。呜呼难哉！公卒于崇祯甲申九月初十日，享年五十有九。娶何氏封安人，赠淑人，生一女。侧室徐氏生恺章，刘氏生恺奇，孙四人。葬邑之小渔山。岁次癸卯，恺章属契家子姚江黄宗羲撰次行状，请予追铭其墓。
　　呜呼！甲申之祸，亘古无两。痛定思痛，追悔航海之议，不与李公合并，未尝不拊心恸哭也。虽然，论人才于炎正之季，固未有若二公者。李公如秋霜烈日，惊爆两间。冯公如长江大河，涵濡群类。天生斯人，以匡植末造，而卒与庙社俱尽。吉水风烈接踵，信国伟矣。物论悠悠，附耳借目。冯公之忠言奇谋抑没无闻，后死者之责也。明有简策，幽有神祗，其何敢阿私所好，欺诬来世。是用大书特书，表而出之，不敢以文。铭曰：
　　茫茫天津，析木之墟。驾鹅横飞，封豕负涂。旋斡耳杓，以回帝车。云帆星旃，百灵扈趋。蜿蜒负舟，苍龙白鱼。海童送帆，江妃导。北燕东吴，如堂适除。天梁中截，壅此简书。六龙引掣，群彼。群死毕命，天乎人与？觚棱灰飞，蕉园烬余。碧血已化，丹心曷摅？{隋山}山宰木，吊者欷。旧史作铭，敢告石渠。
　　【明中大夫光禄寺卿奉诏起南京工部右侍郎赠一级徐公墓志铭】
　　公讳如珂，字季鸣，世居吴县横塘里。曾祖政以布衣经政八邑，田赋籍在册府。祖言、父思仁皆赠中大夫光禄寺卿。母淑人刘氏。公生十四年而孤。万历乙未举进士，授刑部江西司主事，升浙江司郎中主事。谢廷讠赞越职请建储，神宗震怒，镌责同舍郎，降云南布政司，添注照磨谪籍。十年，丁母艰，起衡阳府推官。服除，补河南。明年，升南京礼部祠祭司主事，迁郎中。历俸五年，迁广东岭南道右参议。天启元年，转四川兵巡上川东道副使。复重庆，捣古蔺，叙功第一。久次，入为太仆寺少卿，升通政司左通政。乙丑，升光禄寺卿。丙寅，推南京工部右侍郎。逆奄矫旨，削籍为民，归里三月而卒，冬十二月初九日也，年六十有五。崇祯元年，收召忤奄诸臣，仍以原推起用，公捐馆一年所矣。
　　公忠诚强直，砥节首公，于国为劳臣，于世为志士，中年以平蜀尽瘁，晚节以忤奄捐躯，生平勋名风节，此二事为最巨。公入蜀也，奢崇明戕蜀，抚于重庆。贼目樊龙、张彤据城以守，而与其子寅重兵围成都。公疾驱至荆州，寄弥月儿于邓氏，单舸入夔，抵垫江，策之曰：“蜀事急矣。欲保全蜀，莫若急攻重庆，以解成都之围。重庆三面阻江，一面通陆。贼据佛图关以扼我，莫若先夺关，以制其死命。”召募得胜兵千人，檄调土司及材官良家子义兵继至。正月朔日誓师，初六日合围，十六日邑梅石耶。兵间道走关下，斩首数百级，军声大振，而成都以晦日围解矣，公谋夺关益力。二郎关在佛图上游，亲率选锋数千，走鱼洞，驻双山，绕出佛图后。女帅秦良玉援省还，与诸将连营，为一字阵，横亘十馀里。守备金富廉率所部先登，呼声陷楼。橹贼咋指，呼其乳名曰：“谁能遣金么儿出死力如此？”四月廿四日，我师克佛图关，逆酋兵数万自江津来援，道镇请撤回以避其锋，公不可。同知越其杰率马湖、遵义兵赴泸，檄还师蹑贼。官兵七枝，左右夹击，贼大败，江水为赤，贼势穷蹙。下东道戴君恩遣间招抚，扁舟过江，执张彤手好语，移时而复叛公。趣诸将急攻，金富廉馘张彤、樊龙死乱兵手，诸凶渠缚槛车。下东道君恩献俘阙下，天子为告庙，御楼受贺，下东道立峻，擢三级，而公守上东道如故。是年冬，有捣巢之役，合江于六路最要，制府以监督委公。公议分兵三路：罗帅出左路，趋赤水，抵竹瓦，规取土城，断古蔺后户；薛帅出中路，趋先市，抵小关，疾趋土城，协攻古蔺，扫贼宫室坟墓；越同知出右路，趋九枝，抵中箐，直捣永宁，搜贼窟穴。部署既定，越中谗解去，两帅争兵而哄。罗顾望，流言兵不当繇土城。公怒曰：“蔺之有土城，犹渝之有佛图也。罗自畏贼耳，而唱言不当出土城，阻坏大计。我卷甲疾趋土城，首当贼冲，彼亦将曰：‘余马首是瞻耶？’”大书榜军前“先市、仁怀兵敢退一步者斩”。诸将股栗，莫敢后。军中需饷亟，仁怀米运梗大丙滩，水悴石啮，舆呼叫号。公香祷于神，须臾水长二丈，乱流而济，军声腾踊沸江。水贼借水西兵十万来援，势张甚，我前军少却。捍子军覃懋勋挽白竹弩连中之，贼大溃。转战数十里，斩首万馀级，遂破古蔺，纵火焚伪宫阙五凤楼，发掘冢墓，碓其骨，癸亥五月十三日也。明日，破土城，逆寅中枪遁去，父子窜逆水西龙场坝。公画渡河，三策决计，请济师。制府中罗帅语檄缓师，期而内召之命至。或曰：“贼其釜中矣，盍蒇事而后去？”公笑曰：“枕戈坐甲，劳人事也。饮至策勋，以俟能者。往谪滇时，梦朝见神宗皇帝，袖中出川扇三，曰：‘若为我手持遗皇太孙。’今三川扇动，只手撑持，以还圣主，死可以报命神祖，他何望哉？”其劬躬耆事，有功不伐，皆此类也。
　　公入朝，逆奄窃枋，儿孙满朝右。公风骨棱棱，孤峭行一，意奄党怒，奄亦怒。奄不知公何等人也。纠奄章，满公车，封进不逾晷。奄党曰：“彼将比而杀公。”既而阿颂厂臣，取次劝进。公修光禄寺竣，具疏报闻。奄党曰：“光禄，内府衙门也，彼敢无一言及公乎？”奄积不能平，先后陪正会推，皆不报，卒严旨削夺，人谓奄怒未怠也。舟次静海，盗入帐中，铍刃交胸，而后免。悸捣心，奄不寐。日经纪家事，封题纬纟画，夜篝灯列子姓，谈说平生，惋惆乃罢。卒之日，治具召亲好，道故欢饮。夜分，客散。良久，痰懑嗌喉，顿愍而绝。越二日，大敛，吊者揭面衣，色墨血殷，始知有异。推其深衷非恻，上以隐国恶，下以杀党祸，生谢朱游之和药，死免杨震之露棺，忠臣孝子之用心，可谓至于此极。呜呼忄希矣！
　　公为吏明习法律，兴除击断，不以迁人寓公传遽。其官在南曹，西彝王丰肃煽天主教盘踞禁地。公曰：“此汉之米贼，唐之末尼也。”彝自夸风土物力，远出华夏。公以纸笔畀两彝隔别杂书，舛误不相合，群公奉彝教者，皆口噤无以应，而放屏之议定。徐庶人冒宗粮五百馀人，诟谇部郎，嚣へ莫可制。公奉旨清理，择宗长一人，按籍点视，如阅兵伍，清虚冒三百馀，岁省五千馀金，而宗粮得以时关领。贫宗请名，属内守备，老死不得上籍，条归本部类题，著为令。署广东海道，澳彝奔告红毛将犯香山，请兵请饷请木石，以筑墉垣。两院计无所出，公曰：“此狡彝尝我也。兵取诸粤，饷取诸澳。墉垣，红彝所规取，可毁不可筑也。”已而彝警寂然，澳垣日筑百丈，遣中军领精兵数千戍澳，谕之曰：“墉垣不毁，澳人力少也。吾助若毁。”不两日，粪除殆尽。彝省记前事，曰：“是故为南祠郎逐我王丰肃者，自是少戒心于我，不敢尽奴视汉官矣。”暹罗贡使以通天犀角二、象牙四为馈通事曰：“勿却，恐失远人心。”公曰：“汉官吏啖蕃舶宝贿动，引柔远为辞，国有人矣，何必我？若以不受舶货失远人心，职任其咎，请自我始。”彝使惊叹，谓百年来所希有。官满，度庾岭武弁德公者侦知公什物不具，密运檀梨诸美器，胪列岭下。公曰：“吾将养汝辈，冀为县官佐缓急，岂为此累累者耶？不亟去，有一炬在吾箧中，残书敝衣，悉以伴汝。”皆罗拜感泣而去。
　　公历官不通问弓剑，不动支赎锾，北归不载南物，比唐孔，其能强立不返，孤行自遂，以此而淹薄冗长。有功不省录，亦以此在。军中摆落文法，与士卒同甘苦。募兵措饷，指画要害，笼络驾驭，卑阖错出。秦良玉官女都督，入援而骄，请以客礼见，公曰：“不可以军容乱国典。”良玉帕首华，膝行而前。降皆延登，慷慨慰勉。佛图关之役，女将军腰刀先登，斩首千馀级，斩关复渝功多。南北将之骄，毛亻良兵之忄龙泪，青衣乌鬼，ク民蛮，靡不落其机距。时其嗜欲，绦镟在手，禽纵自如。薛帅败大风垭，帐下夜惊传呼：“贼将逼合”，手刃三人乃定。渝城未下，杜将军请委千人用古填城法，公不可，曰：“城行下矣，千人命可惜也”。每下一城，救死扶伤，收赎掳掠，生全不可量数。尝籍记攻蜀将士功状，叙行间劳苦，推言之曰：“通于义命之说者，而后可与谈兵”。斯千古用兵之质的也。天启初，余官宫坊，班朝并马，知其行事甚悉。杨左都劾奄去国，公携酒馔饯于都门，司吏喘汗奔告上御门，须引奏，传呼甚厉，公曰：“严谴，国法也；饯送，私情也。上知之，庸何伤？”安坐卒爵，周详拊慰，徐举鞭拱揖而去。举子上章投匦，公弗与封。亲如请间曰：“内人许彼矣。”公正色曰：“幸甚！公以是言教我。疏不封，我必去；我不去，疏必不封，两言决耳。”言者面愤赤而去。蜀事定，戴、刘两监军交讼，余以质公，公笑曰：“军前盗贩火药，常事耳。刘营贩，戴营亦贩，虽我营亦未尝无之。彼以争而讦，吾以不争而免，何庸齿牙于其间哉？”闻者服其心之公论之平也。余旋观当世贤士大夫，靡不粪墙屋，厉廉隅，精神芒角，著见眉目间。公低眉俯躬，下视雅步，端详和易，口出气恐抵突人。昆山相媚，奄枋国雅，故往还不见崖异。朝谒，少间，与书生学子讲论制科，怀袖出《兔园册》，沈吟讽诵，如也。一旦当大事，抗大节，山立岳峙，飙发霆掣，笑谈咳唾，足以惊爆一世。吴民击杀缇骑，奄党议屠吴城，尽掩捕江南名士不附己者。公抗言于朝曰：“苏松财赋要地，众怒如水火。此令夕下，明日揭竿反矣。”退而正告昆山：“公纵不念桑梓，独不为丘墓子孙地乎？”昆山心动，谒奄伏地，告哀事得解，诸岳岳平。视公者咸叹伏语曰：“仁者必有勇，吾庶几于公见一人矣。”
　　公娶史氏，累赠淑人。子四人：廷栋，官生。廷柱、廷桢、廷枚，皆庠生。廷枚，妾丁出，所谓弥月儿寄孥于荆者也。女四人，孙男七人。崇祯十二年己卯，葬吴县，作字圩之，赐茔。先帝恤录忤奄，诸臣重叙川功，部覆裁予三品，祭葬赠一级，荫子易名，酬劳彝典阙如。己巳岁，御史刘学诗抗疏条列，兵薄城下，寝不覆。廷柱氵存经祸乱大，惧先人风烈湮没，件系事状，渍血成书，将谒铭旧史氏，而廷柱又卒，子世奉其坠言请追铭。呜呼！公有后矣。铭曰：
　　五湖轻心昔所传，金凫白虎钟此贤。左官九死投滇，金锻火浣精且鲜。蚕丛盗发井络骞，投笔叱驭膺戎旃。血诚喷薄天日旋，弱头虎子奉弭鞭。巴渝险阻贼垒坚，佛图重关高刺天。老将凭城量肉填，锦车女帅夺隘先。再鼓蔺穴飞灰烟，焚尸扬骨脐膏燃。指麾三扇收三川，神祖有命诒孙玄。丙滩馈运神鬼牵，师武臣力何有焉？彝之初旦天步艰，槛车方笥相钩连。身填牢户诚何愆，不若怀忠归下泉。夕阳亭在卧榻西，白堕药胡连蜷。大鸟引吭泣柩前，尔卜尔筮胡不然？扈从我后扶虞渊，三灵九庙其舍旃。地轴倒翻天漏穿，江山故国胥墓田。魂兮来归毋泪涟，秋霜夏日耿万年，照我铭笔永不镌。



　　●有学集卷二十九
　　○墓志铭
　　【明福建道监察御史赠通议大夫太仆寺卿谥忠毅李公墓志铭】
　　公讳应，字仲达，常州江阴人也。举万历丙辰科进士，选江西南康府推官，征拜福建道监察御史。天启乙丑，逆阉魏忠贤矫旨削籍为民。明年丙寅，矫旨逮系，考死诏狱，闰六月之初三日也，年三十有四。崇祯元年，孤逊之上章讼冤，诏复官，赠太仆寺卿，予祭葬，给三代诰命，荫子入国学。弘光元年，逊之疏请补谥，予谥“忠毅”。
　　呜呼！国家阉宦之祸，燃于振，炽于瑾，而焚灼于忠贤。公入台班，则忠贤燎原之日也。公连章切谏谨逸游、罢内操、停立枷，皆以剪阉机牙而落其角距。既乃条列十六罪，具奏欲上。从兄序班、奕茂攫而焚其稿。公曰：“兄能攫我腹稿耶？”方炳烛缮写，而应山疏已报，闻荷切责，乃抗章踵其后曰：“臣堂官杨涟纠东厂太监魏忠贤二十四大罪，皇上不立加诛逐，而怜其不辩，目为小心。夫忠贤非不欲辩也，千真万真，无可辩也。千罪万罪，又不胜辩也。忠贤不能自辩，而明旨代为辩，则中旨可听其伪传乎？阁臣可听其爰立乎？外廷可听其交结乎？老臣可听其驱逐乎？生杀可听其指麾，爵禄可听其掌握，兵柄可听其在手，出入可听其僭拟乘舆乎？皇上虽念其犬马，曲示包荒，然罪状既著，疑端已开。疑则思自全之计，急则作走险之谋。萧墙之内，隐忧滋大。臣为皇上计，莫若听忠贤之引退，以全其命而解骑虎之危。即为忠贤计，莫若早自引退，以释中外之疑而乞帷盖之赐。而臣所私心责备者，君侧不清，罪在宰相。一时富贵有尽，千秋青史难欺。不能为刘健、谢迁者，恐亦不能为李东阳。倘画策投欢，不几与焦芳同传耶？”当是时，魏广微依倚同姓，骄蹇朝右，中朝呼为“内外魏”，莫之敢指。公疏摘抉及之，广微大恨，而新参幸其无主名可乞录馀光也，亦多口诉公以自固。会初冬颁历，广微不至，享太庙又后至，公讼言力攻，且曰：“皇上宜戒谕广微，绎敬慎之旨，安臣子之分，退读父书，保其家声，毋倚三窟与言官为难，庶几上可以报圣明，而异日亦可以见乃父于地下。”广微既附阉，疾视其父允贞。所交友立名砥节之士人，咸谓允贞无子。广微深惭于露章也，益恨公刺骨。而崔呈秀者，阉子之魁也，巡方无状，总宪高忠宪公属公具藁弹治。呈秀微服夜行，长跽求解，公叱去不许，遂与广微比而诉公。广微谋廷杖毙公，蒲州韩公力持之，罚俸一年。明年三月，削籍归里。又明年，假织监疏，急征诏，狱吏榜掠楚毒，侃侃不少屈。毕命之日，赋诗二章，东向拜书以别父母。越三日，兄应炅出其尸，骨肉断烂，竟不知其死何状也。呜呼！二正之季，阉官以人主为尸，盗弄魁柄，旋踵扑灭，于国家犹无与也。天启之祸，煽于群小。广微、呈秀以忠贤为尸，而群小捉刀蜚矢、飞谋钓谤，又以广微、呈秀为尸。国家二百馀年长养之元气，爱惜之人材，攻穴芟，如虫之自食其肉，不尽不止。公当考掠时，每大声呼吁二祖列宗。迄今三十馀年，国鱼烂矣，世陆沈矣，宫邻、金虎胥化为飞尘馀烬矣。祖宗在天之灵，将安在乎？将安吁乎？起公于今日，不知其抚膺陷胸，又何如也？斯可为痛哭也矣。
　　公为书生，专勤诵读，不知环堵外事。筮仕刑官，剖积案，谳疑狱，招拟平反，一字出入，虽老文法吏，无以难也。少负才华，利如切玉。及为奏牍益工，勾稽援据，以敬舆、子瞻为师法。论天下有三患曰：“夷狄，吭背之患；盗贼，肘腋之患；小人，腹心之患。三患不除，是生三病：邪气生而元气削，则病外；元气削而神气尽，则病内；庸医侧出，补泻杂投，助客邪而伐真元，则病医。”凿凿乎医国之药石，而病者弗省也！辨奸指佞，劈肌中理，奸邪如王永光九首百足，沓口岐舌，终不能自解免而去。群小固慑公风裁，亦兼畏其笔锋也。公为人易直安雅，却行侧立，悛悛如静女、退士。遇大节，飙举蜂涌，不可禁御。锒铛及门，道路惧，与父母诀别，抠衣肃拜，安详如平时。抵郡城，与其师友吴钟峦、徐时进酌酒赋诗，抗手而别。临终诗云：“只有亲恩无可报，生生愿诵法华经。”其于患难死生之际，正定不乱如此。
　　公始祖桓烈公，至元中统军元帅，墓在河间之宁津。其孙佩金虎符，世守江阴，家焉。入国朝，世为儒。祖杲，父鹏。母孙氏，娶钱氏余宗女也，生一子，即逊之公。家世孝友，奉父训如师保。将之官，父戒之曰：“我力耕有馀资，春粮酿黍，岁时饷汝。汝但饮彭蠡一杯水耳。”及就逮，拊背慰勉曰：“行矣！国有忠臣，我有孝子矣。”公既没，淑人奉养尊章，庀治丧葬，抚九岁孤。逊之崭然强立，人谓忠臣之室，有女宗焉。弘光乙酉，后公二十五年卒。又十三年丁酉，逊之乃卜谕茔于曹庄之新阡，备礼大葬，奉大父母窆主穴，而公与淑人窆昭穴，昭国恩、成先孝也。于是整齐遗文，论次年谱，以许光禄誉卿之状请铭。余为之执简欷，泣而受命。铭曰：
　　郊牛之角，食于鼷鼠。薨薨螟，贼我禾黍。人丑扇，谗夫和声。蚁子不戒，大厦以倾。岳岳李公，簪笔持斧。名刊饮章，身填牢户。善类矣，邦家之灾。沧海横流，九庙沈灰。江乡故国，谕茔[B18D]や。龟跌丰碑，乌头绰楔。金钱尚方，丞徒将作。黄麻紫书，照耀夜壑。汉津有梁，斗杓不没。山敦丘，自有日月。丹心碧血，磅礴轮。赤岸黄垆，蔚为庆云。天开地阖，元气在兹。鸿朗庄严，征此铭诗。
　　【附柬肤公札】
　　老居人世，朋旧凋残，江上故家，尤叹衰落，得见足下，风神气骨，宛然忠毅，眉目生动，不觉悲喜交集也。隧道之石，谨受嘉命。涕泪渍纸，久而削稿。往年作应山诸公文字，在天路坦夷之日。肠肥气盛，笔墨驰骋。今世运而往，志气衰飒，每一执笔，不胜山河陵谷之感，虽复敷演成篇，亦往往如楚人之吟，楚囚之□鼠忧蚓泣，岂足以举扬遗烈、慰仁人孝子之深思乎？知足下义心苦调，亦当为之掩卷而太息也。听鹂佳什，感慨激昂，惜继声者，无其人耳。远承垂念，草率附谢。不一。
　　【故广西道监察御史高阳李府君墓志铭】
　　余往与高阳李文敏公同出吾师孙文正公之门，文敏以长兄事余。既贵，滋益共。御史君，文敏之从子也。御史没既葬，其子琰、撰述行状，以上史馆。遂逾淮涉江，重趼入吴，介文敏旧谊，请铭于余，余何忍辞。
　　按状：君讳发元，字元毓，保定府高阳人也。曾祖参政公，讳某。祖文学公，讳某。文学弟，赠阁学太子太保，文敏公父也。父明经公，讳某，赠文林郎宁波府推官，娶王宜人，生五子，君其仲也。君少负渊敏，与文敏齐名。括羽镞砺，自为师友，孤贫力学，冠挂履遗，扌舀擢胃肾，凌纸怪发，文敏自谓弗如也。三十补诸生。甲子，举于乡，经明行修，岿然素风。甲戌，举进士，授宁波府推官。诏狱繁兴，文书堆案，精心钩稽，以平反求生为务。忽然而睡，焕然而兴，佩Δ解结，如发芒背，交臂历指，皆谓不冤，用治行第一内召。甲申之难，恸哭不欲生。久之，乃出受命广西道监察御史，巡视两淮盐课。戎马旁午，盐灶崩溃，残商捧足恸哭，君垂涕抚谕，抗言上请以淮商所积垣盐六万，引还商办，盐商乃稍出趋事。既而爬搔利病，次第修举，发引目，救商本，掣盐禁，越俎章，凡十上。最后和盘打算，谓定窝招认，残商宁死不愿。惟有量力行盐一法，照新例一引纳两引之价，照旧例一引行两引之盐，事易修明，法最画一，商灶欢呼，谓李公生我君。考镜三百年来，淮南盐政为官议者十一，为商议者十三，为灶议者十五，为课议者十三。当分崩溃决之时，讲承平疏理之法，古方新病，其与几何？乃一切寝阁，汲汲乎固结人心，为商请命，振衣挈领，灸病得穴，盐课渐登，后来者始可厝手，而君以痨瘵属疾，移病抵家遂不起。於乎惜哉！
　　状称君孝友笃挚，居父及大母丧，擗踊毁瘠，沈疴累年。居乡捍大患，赈大，乡党归仁焉。廉洁自矢，囊金椟帛，逆却如粪溲。耸善抑恶，矜愚砭顽，片言攻讦，若避蜚矢。风期阔达，不施戟级，酒酣以往，抗言在昔，击节高歌，决裂肝肾，与朋友共。盖乐易轩闼、倜傥不群之男子也。缁衣好贤，倾心善类，于燕好范阁学质公，于越好刘通政念台、倪尚书鸿宝、冯天津留仙、司马邺仙。小夫壬人、钩党病国者，如毒蛇螫手，唯恐不得断而去之。其遭际坎陷，不获少发舒于本朝，则天也。
　　余尝论之《尔雅》叙四极，北戴斗极为空同，间世而出伟人，禀受斯气，以惊爆宇宙。高阳云亡，南北诸君子，咸与庙社俱烬，譬诸经星陨坠，则奔星勺如，雨而后者，殆不可胜数。如君者，其亦陨星之最后者与？两淮之役，如囊底馀智，盘错游刃，而命不少待，则岂非奔流将坠、芒焰骤作者，有声曳其后而可骇者与？君之有志无时、视而不受含者，夫岂一人之故也哉？
　　君生万历戊寅十一月七日，卒今丁亥四月四日，享年七十。配边宜人生二子：长琰，举人。次，廪生。女一，适韩运启。孙四人。某年某月葬某地之某阡。铭曰：
　　斗极之下，觚竹空同。光芒气合，笃生骏雄。余分闰气，错落紫宫。奔流不返，有光熊熊。汤汤高河，烈烈朔风。幽都筋角，鸣彼角弓。书命两朝，奕叶显融。旧史刻辞，以讯无穷。
　　【方孟旋先生墓志铭】
　　先生姓方氏，名应祥，字孟旋，衢州西安人也。惟方氏远有代序，唐白云先生于隐居桐江。孙旺，宋礼部尚书，谥献肃，始居西安，子孙遂家焉。曾祖景温、祖车、父文炳，世有壹行。文炳娶郑氏，生孟旋。孟旋六岁读书，能记他生之所习，弱冠而学大就。茹古涵今，浩无端涯，应举文字，自辟阡陌，收视反听，耽思傍询，浮天濯泉，笼挫万物。既而联翩怫恍，劲出横贯，哑钟忽鸣，黄雉变雄，熨浇漓，拨萎败，卒降于经术道理，醇如也。未及三十，横经讲授，然为大师。万历甲午，选贡入南国学，祭酒冯公避席，以诏六馆。丙午，与余同举南京同年生，遮道指目，以为衣冠有异也。丙辰，举进士，除南京兵部职方司主事。天启元年，覃恩赠封其父母，转礼部祠祭司员外，升郎中。乙丑，升山东布政司参议，兼按察司佥事，提督学政。奉母丧归，除服而卒，崇祯戊辰六月初一日也，享年六十有八。遗言葬明果寺钵盂山，近父母之兆。孟旋孝友异他儿，三岁饮母乳，留其一以饲弟，长老嗟异之。奉太宜人于留曹七十介寿，僚友门生登堂拜母，衣冠以为盛事。东行版舆，扶侍入署，三日而殁，踊地椎膺，哀动行路，声酸气咽，越三年如始丧，君子以为死孝也。孟旋娶郑氏，继娶王氏，生一女，嫁徐应立。无子，以从子有章为后。今岁癸卯，件系事状，裹粮渡江，请余追铭其墓，距孟旋殁三十有七年矣。
　　於乎！孟旋忠诚乐易，洞朗轩辟，文行郁茂，海内皆知为端人君子。若其生平，以君亲为天地，以朋友为性命，以吉人善类为头目脑髓，食饮饥渴，呵摩皲瘃，非有使然者也。部党画地，情伪沸羹，孟旋以直道爬梳，以真气吸取，护持良善，蠲除螫毒，疾呼号兆，克刂骨搏颡，揶揄手笑，不复省顾，而其革面者或寡矣。推孟旋之志，誓将使世道昌明，党论歇绝，狼子┊孙胥落其角距、拔其血牙，化为卷阿之鸣凤，而后愉快恻怛、悃忄结，倾写如师子之捉象兔，如毒龙之视人畜，移山填海，隆墀永叹，穷老尽气，终不衰止。余所交海内巨人，卓荦竖立者多矣。若儒门所谓君子仁人，佛门所谓菩萨誓愿者，吾孟旋其庶矣乎。八十馀生，每思以残毫枯竹，效片言于知己。微有章之请，虽有意论著，&lt;齿禁&gt;&lt;齿介&gt;不先自发，孟旋有子矣。孟旋长身修颊，如羽人剑士，振衣抗论，风飘拂生髭髯间，角巾大带，盘擗矩步，杯酒淋漓，谈宴契阔，残灯月落，显显然如在目中。萧伯玉言尝夜渡桐江，见孟旋坐月影中，白发，下垂两颊戍削，类东坡所云画中须菩提者。余自癸亥别孟旋，不复相见，此语尤可思也。铭曰：
　　崇祯初元，孟旋奄逝。人之云亡，占曰殄瘁。岸则有谷，谷则有陵，精灵抵御，郁而上升。碑石有金，斧柯烂矣。天游地极，元气不死。
　　【孙长君墓志铭】
　　孙长君名之，字闻，高阳太傅文正公之冢孙，高苑知县铨之长子也，以太傅复五城功，授世袭锦衣卫指挥佥事。戊寅十月十日，高阳陷，太傅阖门殉节，高苑父子守官得免。长君闻讣，沥血具奏，天子震悼，议恤一日。夜抵家，改棺以敛殡太傅，埋骼，舐血，收敛诸父、昆弟之血战骈死高阳者。逾月，高苑奔丧，至拮据负土，庀治窀穸，长君农力以相助焉。天地崩坼，风雨漂摇，君以宗礻方大故勉出，就官于闽，受命饮冰，夙夜祗惧。壬寅□月，卒于都司之公署，年四十有五命矣。
　　夫太傅有文集百卷，长君虑兵火隳突，瘗而封诸墙下，茅元仪锓之南都，乙酉以城陷毁。长君之闽，拾煨烬，补断啮，缩食就工，刻甫竣而病殁。弟之请于容城孙征君刊定高苑所撰太傅《年谱》，亦先后告成事。呜呼！蒇吾师之事于身后者，二子也。夫长君生五子：枢、先、柱、有、桄。桄自闽扶柩归葬，载先集与俱。瓦灯柳た与梨枣错置，以是为长君营魄所栖宅也。于是扶柩来虞山而请铭。白首师门，俯仰三世，遂相向敫然而哭，其何忍辞。铭曰：
　　析木迢迢，神皋。九婴继作，荡为焦土。覆巢遗卵，不绝如缕。卧薪枕块，谁谓荼苦？越呤执，楚冠军府。纪季入阝，春秋所许。哀哉强死，视不受拊。整衣循发，下见乃祖。钩陈环卫，敬如君所。赤帻绛，从以风雨。汤汤高河，归堂斧。我篆铭诗，慰汝终古。



　　●有学集卷三十
　　○墓志铭
　　【皇清光禄大夫赠少保兼太子太保吏部尚书谥文通铁山王公墓志铭】
　　高邮铁山王公，举天启乙丑进士，令大田、仁和二县，以卓异闻。忤执政左官，量移饶州司理，稍迁户部郎。崇祯末，东西交讧，县官急才用边略，推举备兵通州。通为神京左臂，奸宄豪右，盘互窟穴。公通明强直，奋髯抵几，弹治肃然。东省剧盗，跨州连邑，遂举特简往抚。简士马，设方略，龙山七营诸贼，次第就缚如狐鼠。未几，有总督辽蓟之命。当是时，流氛披猖，庙算旁午，兵食交匮，抚镇一空。谋国者非以办贼责公也，病急求医，趣举之而已矣。误国者亦非欲以掣肘困公也，无米索炊，姑听之而已矣。公以一官兼理督治之重任，既孤掌而难鸣；以独身控陵京、山海之危疆，虽鞭长而莫及。以二万馀丛长坐甲之疲兵，支数十万百战建瓴之强寇，分身不能，剜肉何补？虽复洒血临戎，靴刀誓众而前，知其不可为矣。在事经事，抗疏条奏：请分设蓟、辽二督，勿兼顾东西以误封疆；请留近畿兵棋置屯守，勿远戍关外以空肘腋；请撤宁守关，命辽镇抽练马步精兵，呼吸应援，勿以贼尚未渡河偷馀隙而忘警急。其言皆刺心克骨，劈肌中理，取次报闻而已。事益急，请急征天下勤王兵，命辽镇臣登坛受钺，而身自任援剿，斩首辅陈演头，竿之军前以谢天下；事不效，则斩臣以谢演。奏未及报，而寇已陷雁门，乃仓皇用公言，临遣阁臣督师办寇，命公星驰守关。公抵关未浃日，抽兵束马，宵征赴难，而都城已失守矣。公当艰危受命，已誓必死，具含玉，歌虞殡，古之介夫犹能相厉，而况于公乎！入援则不及，攀髯则无从。纳弘演之肝，何以报命；啮霁云之指，谁与乞师。丧乱甫息，使命频颁；天地为笼，逝将何所？公于是幡然而起，弹冠振衣，以赴风云之会，所谓天实为之，而非其祈死之本怀也。
　　呜呼！天之方蹶，谁秉国成？轻疆索如，奕棋委圣，主为孤注，号兆气尽，飞走路穷，心伤庙社之销沉，目睹山河之断送，公其如人何？以千金一壶之身，当大厦一木之任，九域飙回，三精雾塞，洪流宁抑于手障，岚风讵返于口吹，公又其如天何？既而星移日转，葭动灰飞，精白一心，陈谟佐命，起廷评历，副贰掌邦，政陟纶扉，诚可格天，言可底绩。上尊画像，宠异于生前；殊锡易名，便蕃于身后。昔者伊生五就，拜币聘于有莘；仲父一匡，谢沟渎于堂阜。楚材晋用，国士所以长嗟；秦智虞愚，贤哲为之永叹。千载而下，夷考公之本末，犹将欷嘘烦酲，执简流涕，而况身当并世、抚尘接迹者乎？呜呼！其可悲也已。
　　公讳永吉，字修之，一字六谦，扬之高邮人。生于己亥年十一月二十日，卒于己亥年二月初六日。公之丧至自燕，嗣子明德奉宠命，大葬于踌躇山之原，属龚大宪孝升序次行状，而以隧道之碑来请。惟公历官行事，嘉谟伟烈，勤景钟而书册府，孝升之状韪矣。雍门之琴，兴哀牧竖；盖山之泉，赴节弦歌。余为公志，沉吟抑塞，有馀恫焉。古之为文者，行状以上，史馆牒考功墓志，以质幽讯来者，举例各有攸当，故其文亦不得而同也。铭曰：
　　光岳之气，有合有分。淮海维扬，挺生俊人。运叶半千，照邻庶几。昔秦今王，蔚为民誉。出宰百里，吏畏民怀。精金能割，直弦不回。嗟彼骄人，浮石沈木。以我回翔，谢彼谣诼。白翎群飞，苍鹅告哀。持禄有人，急病乏才。公居冗散，物望突兀，譬如稠林，直木先出。乃监畿辅，乃抚齐鲁，乃督蓟、辽。疲马雕弓，空拳徒手。铩翮课飞，绊足责走。贼之间臣，拘我纶阁。俯摸床棱，仰视巢幕。叫号泣血，百不一听。河决鱼烂，大命以倾。龙胡天高，鹤表地绝。枯肠寸断，愁心千折。乌头马角，鱼腹鲸波。百死不死，有神护呵。黄冠归里，白马来朝。丹地密勿，紫阁。国资元龟，时仰箴贬。生践棘槐，没增班剑。旧绩未，新恩氵存加。挹彼注兹，天咫不遐。高原郁纡，灵旗徙倚。宰木南枝，坟树西縻。哀哀孝子，笃念陵谷。征辞旧史，琬琰是告。茫茫桑海，沉沉劫尘。斧柯有朽，告于斯文。
　　【皇清宫保大学士孟津王公墓志铭】
　　近代儒者，不讲六书之义，自李茶陵、杨新都后，几为绝学。天启间，孟津王公觉斯蔚起词林，以六书为己任，如李监之生开元也。公之学书也，鸟迹壁书，夏铭秦刻，梵净亻去卢，三元八会，莫不穷究宗祖，极命傍生。秘阁诸帖，部类繁多，编次参差，蹙衄起伏，趣举一字，矢口立应。覆而视之，点画戈波，错见侧出，如灯取影，不失毫发，是为公之书学。兴酣笔落，泼墨濡袖，蝇头细书，擘窠狂草，风雨发作于行间，鬼神役使其指臂，师宜之挥壁，子敬之扫帚，天地万物，有动于中，无不于书发之，是为公之书才。劲而不猛，若鹰隼之戾天；丰而不沈，兼翟之备色。所谓藻曜而高飞，书之凤皇也。岩廊弘敞，簪裾肃穆，戢锐于内，振华于外，昔人称徐季海书有君子之器焉，是为公之书品。然而公之为人，于学于才于品，则又有大焉者。请移其书以论之。苞孕古今，囊括典俗，辨经史之源流，萃斯文之体要，或一挥而数制，或一饮而百篇，行则口占，卧则腹稿。人曰公之学博而敏。官史局以史事擅长，官坊局以公望倚重。事崇祯先帝于北，启沃讲筵，论列边计，凿凿不为言。事弘光皇帝于南，奖护忠直，疏解禁锢，侃侃有以自处。人曰公之才明而允。疏节阔目，坦衷直肠。推贤让能，不啻口出；慰藉饥渴，常若由己。不为崖岸斩绝之行，不附翕热尊沓之党。以山水为园囿，以歌咏为鼓吹，以文章朋友为寝食。人曰公之品逸而端。生平规言矩行，动止有常。既入北廷，颓然自放。粉黛横陈，二八递代，按旧曲度新歌，宵旦不分，悲欢间作，为叔孙昭子耶？为魏公子无忌耶？公心口自知之，子弟不敢以间请也。
　　辛卯六月，礼白帝于华山，度毛女峰，度回心石，自伤宛晚，赋诗以见志。登莲峰，望大壑，自诧善载腐躯朽骨，屏营不欲下者。久之，烽火噩梦，彳亍告劳，抵家未浃日，饰巾长逝。於乎忄希矣！昔金、元亡后，故直学士王若虚从之与浑源刘祈东游泰山，至黄岘峰，憩萃善亭，谓同游曰：“汩没尘土中，一生晚年，乃造仙府。”遣其子前行视路，垂足坐大石上，瞑目而逝。公与从之皆王姓，皆有声翰苑。从之游泰而解形，公游华而长往，百年而下，记二岳游者，其将比而同之耶否耶？从之遗民旧老，微服东游，而公有事祭告，泰、华之灵，视两人之游迹，亦将如世眼之差别耶？否耶？达削成，四方不知，天不可升矣。白帝，少昊之司，百神之所家。代祭告虔之时，神祗莅止，ツ赫然，其亦有灵爽凭焉，而挟以俱往邪？公易箦时，云有仙迎我，盖知之悉矣。
　　公讳铎，字觉斯，河南之孟津人。天启壬戌进士，历官具在国史。祖□、父□，俱以公贵，赠如其官。祖妣□氏、妣□氏、妻□氏，俱赠一品夫人。公生于□年□月□日，卒时年六十有一。子五人。葬于某地之某阡。余与公同官交好，酒阑歌罢，谈说生平，辄以不朽为托，故于其子之请铭，不敢以老病辞。系之铭曰：
　　鸿朗庄严昭有融，光岳气合生骏容。魁颜伟干声如钟，珠囊玉杯推国工。西清东壁罗心胸，广厦细旃达帝聪。槐厅柳院声实隆，驾鹅双飞五马东。延登受策忧心冲，飙回雾塞天梦梦。吁嗟一柱颓昊穹，高文巨什琬琰崇。海涵地负无终穷，八分三体追高踪。下蹑羲献上斯邕，鸾翔鹄峙惊郁葱。鱼颃鸟颉何匆匆，缥缃缣素流蛮戎。丰碑贞石争磨，如椽笔补造化工。谁云文艺徒雕虫，蓐收别馆少昊宫。巨灵高掌光熊熊，车箱栝矢与天通。火既举登莲峰，玉浆金醴觞芙蓉。归来竹杖成茅龙，挥手高揖青鸟公。滹南羽化将无同，金天帝醒移策封。昭王博铭翳蒙茸，华阴授璧怀抱中。天门荡秩礼终，佳城郁郁开中嵩。我裁铭诗依变风，千年吐气成白虹。
　　【故福建建宁府推官待赠吏科给事嘉善柯君墓志铭】
　　昔人重进士科，有司谓之座主。今翰林典《春秋》试事，亦称座主。师资之谊，自昔而然。虽仕至卿相，亦必曰出某人之门。比其衰也，座主、门生菀占迁改，或掉臂以去，或掩面而避，朝盈夕散，比于虚市。辛酉秋试，余时举于浙者百人，计终始不相亻面背者，六七人而已。此六七人者，今既不可复得，余虽不欲孑然顾影，自叹其无徒也，其可得乎？嘉善柯君，六七人之一人也。君累试，举进士司理。建宁五年，谢事里居十五年而卒。其子给事君耸谒余江村，苴稽首，哭而请曰：“唯先子出夫子之门，愿有述也。”嗟乎！给事身在日月之际，不以老髦舍我，而以不朽其亲为托，则君父子间家人私语，契阔谈宴，其念我可知也。古人以人世相阅，托末契于后生。余之所期许于六七人者，暮节颓景，可益信不诬。于给事之请，为之泛澜涕Д，执简而辍笔者数矣，其何忍辞。
　　按状：君讳元芳，字月传。先世莆田人。庆元路学正仲爵始居嘉善之甓川。祖年九十有二，邦人推为寿。父慷慨多施予，母赵氏。君弱，不好弄才笔，能沾丐数人。年二十五，举于乡。余旅见之，目曰：“端视而神稳，必君子也。”五上公车，报罢，帷灯缇灰，淑慎如处女。丁丑，举南宫，见于漳浦黄公。公目之如余。益自砺，曰：“吾得奉教两夫子，有馀师矣。”居赠公丧，有闻。服除，授建宁府推官。建宁介入闽上游，庞茸犷悍，号为难理。君为政积案，宿蠹，焚速讼，惩簪笔，慎平反，杜请托，老文法吏，雁鹜列行，受署莫敢仰首。周视案牍，亭拟阅实，每叹曰：“彼为隐忌峭刻之文，暴扬燕私，点污帷簿，其如人子孙姓若何？且独不为子孙地乎？”其大要以核官评正刑书，持大体，养元气。两署郡篆，再署瓯浦。按行属城所至，办肃他鸷击毛举者，顾弗如也。浦宁接壤寿宁、江山，麻靛贼盘互剽掠。君募壮勇，设关谍，擒贼首五大王，馀党窜伏。君还，郡监司幸功偾师，顾以遗寇嗾君，坐镌一级。已而，贼复啸柘浦，约日取浦城，君署部知之。午夜，勒郡邑兵分道掩捕。质明，七十馀酋反手就缚，诸大吏惊而相告，是果能办贼，非缩肉纵贼者。当君镌级时，属邑令夏彝仲、黄石公奋袂与直指抗辨，请解符印去，而闽人亦相率讼言于朝，卒用得直。盖崇祯季年，当宁厉精吏议与清议，犹能互相扌耆拄，举闽而他可知也。甲申，用理绩殊异行取第一，未及上而国难作，解官归隐。太孺人在堂，长筵孙子，遂闲居奉母之志。给事令枣阳内召，君喜曰：“自今可以舒眉坦腹，长为逸民矣。”帘阁绨几，著书不辍，优游考终，饰巾待期，近世士大夫所希有也。君初举进士观政，得赠公家书，心动曰：“无疾病，何以非手迹耶？请急驰归。”及门，而赠公病革矣。执手慰问，扶抱进袍服，奉觞再拜。赠公颔之而喜，盖逾月而后殁，人以是知扼臂啮指古孝子，非虚语也。为举子，病咯血，良医摇手相视。梦三丈夫诊病，前行者却，指第三人曰：“能疗汝，君拜之。”以药一丸投盂水，戒饮尽，手摩顶数周，辍大吐，杂然欢曰：“愈矣。”芬香迸口齿间。越翌日，里人以修三官祠来告，问其巾服，则所梦也。自是病良已。易箦时，语所知曰：“吾生平无愧心事，此时较有得力处。”频申瞑目，如入禅定。盖君之居心制事，清明诚一，与神明通者久矣。君享年六十有二。妻俞氏。子即耸，己丑进士，今吏科给事中。
　　余惟君内行淳古，服官廉平，金声玉色，美不胜书也，以一言蔽之曰“厚”。夫世风之日趋于薄也，犹醅之薄而为ㄤ也。醇酎百末，甜需九投，用以奠东皇而享太乙，非厚不可。余以老民野史，叨载笔之任，忾叹于君臣父子间，庶几使世之栀貌蜡言、嚣然相命者，知所以镞厉而归厚也。铭曰：
　　汉世公卿，皆称长者。风流邈矣，史失求野。游光射声，头角熊熊，如钟锵号，其内则空。涂车曷驾，木鸢不举，如尸土龙，而祈降雨。温温恭人，职思其居。朴悃忄，岁计有余。仁厚之名，淡无可喜，如酒九酝，咀嚼弥旨。火膏炷光，土膏脉发，德膏厚矣，匪胡扌骨。武原之南，流泉夕阳。鲜原，乃回乃藏。鄙宽薄敦，古也有志。我铭章，来者是为。
　　【亚中大夫福建布政司左参政管延平府事朱君墓志铭】
　　君名日荣，字静之。家世大梁，宋南渡徙昆山。祖熙洽，举进士，官贵州按察司副使。父莱，母徐氏。举万历壬子乡试，署怀远教谕。崇祯末，由国子监丞历工部营膳司主事。弘光元年复职。慈禧宫成，升福建右参政，管延平府事，未行而国难作矣。君为监丞甫一日，城守事亟用推择添主工部，派守永定门。门首当敌冲，控弦游奕不绝。中人立灯竿挂敌楼，剧戏如小儿。巡视大臣唯唯，君正色折之不少避。解严，补膳部视西城河工管试验厅，监修阅武门马棚。所至与中人交跖，算金钱，估工役，磨牙凿齿，岐口沓舌。君洗手授事，勾稽弹驳，中人咸目诅之，未有以中也。久之，用仓廒事镌级，临清使竣坐马棚事下狱。阅十九月得白，然竟用是罢。君之督临清厂也，濒行，敌骑大至。监视高起潜引兵蹑之，分城西、东而阵。高阵城东，檄道臣高捷撤城内河西浮桥，出郭外以渡师。河西民拥众不听撤，捷逃匿不知所之。君奋袖往，大呼传谕曰：“高监兵欲西者，捍御东面敌，保城池也。今拥河桥不听渡，敌飘突抵城下，此时欲撤桥济师，晚矣。”民欢应曰：“敢不惟命。”我师渡而东，敌骑解去。人言国家之坏，由于中人为其蠹，蚀国本，资寇谍敌，如虫之两口自啮也。然则河西之役，寺人横身却敌，监司容头仅免，其忠邪勇怯，相去又何如也。呜呼！先皇帝以神圣之主，遭逢多难。中官朝士，疑信参用，卒之，两相耆间，两相诿。国家事如无柁之舟，无锤之称，浮沉下上，莫知适从。一二郎署小臣，舆疾号，横流一叶，曾何救乎败亡？如君者可胜叹哉。乙酉元旦，北向擗踊。清明日，拊膺哭曰：“乞儿马医沥酒渍地，十二陵谁奠一盂麦饭耶？”忽忽卧病，无生人之乐。辛卯二月，年六十有八，患风Φ以殁。呜呼！其尤可悲也。
　　君少从长姊夫王淑士游学，讨论经史、场屋之文，最有原本。天性孝友，内外无间言。居官廉办，不苟取予。其与人不翕翕热，亦无崖岸崭绝之行。因淑士交李长蘅及余，皆有终始。娶周氏，生子陛臣岁贡，今富阳令。继谭氏生阶臣、采臣，皆诸生。女九人，孙男女六人。陛臣以某月某日葬君朱夫圩之高原，两恭人焉，以父执故乞铭。铭曰：
　　丹楼如霞兮，卫河汤汤。清啸不遐兮，尺组犹长。衣冠月出兮，寝园荐荒。殁而犹视兮，北邙。眇然书生兮，与国存亡。涕盈其铭兮，孰知我伤。
　　【怀远将军进阶安远将军锦衣卫指挥同知北镇抚司掌司事王府君墓志铭】
　　崇祯九年，乌程枋国，兴劳修朱并之狱，而余首及难。大金吾希承风旨，锻炼具狱。狱三上，上不许。诏下东厂，公谢厂事家居，扼腕叹诧，召厂故吏告曰：“起大狱，杀大臣，大法，蒙蔽当宁，卫代阁刃，而厂代卫受名，不已颠乎。吾虽谢事，旧刑官也，庸敢不以正告？”诸人闻之股栗，具以公言白厂。大悟，属所司推鞫，尽得钩连文致状。上震怒，尸三奸人于阙下，乌程罢，不再召，命法司释余。方狱急，人莫知也，楚人汪云卿客公所，请以告余。公属曰：“之，毋使乌程知而耆我。”乌程死，又嘱曰：“终之。虞山将大用，吾不欲知而德我也。”汪生为余言公之长者如此。越二十载，岁在丁酉，公卒于淮安之寓舍。将葬，次子侍御燮撰事状请余铭。状称公掌诏狱，前后平反大小百四十余件，奏疏累二百章，未尝有寄请他比死一人。如汪生所云公不言者，状不具列也。
　　余乃为按核本末，大书首简，而次及其行事曰：公讳宗德，初名崇德，以崇祯纪元易焉。其先楚黄陂人，世系籍京师。起家历东厂理刑、掌刑，北镇抚司掌司事，累升指挥同知，封怀远将军，覃恩进阶安远将军。公幼孤，事母笃孝。尝使至江南，食杨梅、鲜鲥，投箸泣曰：“吾母未尝此也。”坦衷好善，急人之难甚于己。温文易直，不斩立崖岸。燕处向晦，肃衣危冠坐，凛如也。为刑官，每谓尚德缓刑，书以戒子姓。尝脱人于厄，暮夜裹金来馈，闭门却之，亦竟不以告人也。卒时年七十有九。娶徐氏，继娶李氏。子六人。长雍中，壬午乡试副榜。次即侍御燮中，崇祯丁丑进士，历今官。次庭，官金吾。言癸未榜武进士宾廉，皆弟子员。女一人，孙男女若干人。呜呼！论狱于东厂，难言之矣。委寄严密，疑鬼疑帝。伯州犁之上下其手，孰知其状？华合比之坎牲埋书，孰为之征？武安侯之蜚语，王长君之乘间，改形易貌，旁行侧出，阁卫之狡者，参居其间，抽偃师之机，而收渔人之利，于是乎诏狱益不可问矣。公与余无私交，不避权要，公正发愤。其大意则欲为国家持三尺法，扌耆柱阁卫，存国体，扶士气，发明主上神圣，无使炀灶食角之徒阳施阴设，而归其狱于明主，岂独为禁近申职掌哉？昔在孝庙时，掌锦衣牟斌抗戚畹，出李梦阳于狱。梦阳秘录备载其事，今之志锦衣者征焉。余旧待罪太史氏，史失求野，吾犹及载笔，其敢避而不书？或曰：“状不书，志书之可乎？”曰：“状之不书，公之志也。书其纲，不系其事，使人习其读而问其传，史家之法也。状既引之矣，志安得而没诸？”铭曰：
　　国有禁狱厂西东，黄门北寺寄命隆。人窃枋天梦梦，左执鬼宫右殇中。阁卫参立假神丛，宫邻金虎神鬼工。饮章录牒苇笥同，垣墙贯索占不空。公奋只手抉雾，矢心掉舌质昊穹。鼠狐灭迹豺虎穷，天晶日明光昭融。钦哉宸断吾何功，此干赐策帝所庸，高陵深谷星纪终。丹书白笔随秋风，竹枯骨朽谁适从。野史执简贞石垅，明讯青史幽玄宫。
　　【故孝廉内乡许府君墓志铭】
　　内乡许府君讳维清，字仲如。万历癸卯科乡试，八上春宫，不第。崇祯辛巳五月十七日卒于家，年六十有四。其子宸举庚辰进士，授河津令，葬府君于虎头山之原。继室王氏、李氏焉。越十有七年，岁在丁酉，河津攵历中外，历官按察使，以陕西布政司、右参议兼按察司佥事，覃恩赠府君如其官，乃件系生平，勒为事状，俾旧史氏谦益刻为隧道之铭。
　　按状：府君先世晋之曲沃人。曾祖贵占，籍邓州之内乡。祖存仁，隐德弗耀。父评中，嘉靖乙丑进士，官陕西行省参政。二子皆领乡荐，府君其仲也。内乡人李公{艹衮}由翰林出外僚，才名籍甚，所称于田太史也。于田与大参公过从，摩府君顶，谓非凡儿，以其子妻之。府君继室李，则于田之弟之子也。府君辟耳庭训，不离典籍。少游外家，上下议论，得以沈浸文府，纵横辨囿，视世之俗儒小生、夔玄怜而蠛蠓覆者，掷笔抵几，视之蔑如也。公车罢归，大发其藏书，横经藉史，贯穿钩锁，浩汗演迤，著作满家。大参公病小，极辄谢春试，杖函燕间，考文征事。大参公喜曰：“古人以黄尔养老，胜异宿肉多矣。”教戒其子，称引内外家风，正色动容，凛于夏楚为令。手书元道州《舂陵行》以寄曰：“民贫可怜，毋乃谓使臣不如贼也。”流贼躏中州，缮城除器，毁家纾难。贼肉薄登城，誓死击却，孤城屹立者十载，府君力也。府君元配早卒，继李生一子，即按察使宸也。侧室生宣、き，官为弟子员，皆以御寇死。女一，适李占鳌，骂贼析骸，以节烈闻。孙女及曾孙男女具状中。
　　旧史氏曰：余观庆历以来，学者日趋浮伪，游扬庸剽，务华绝根。中州李于田、陈晦伯以学殖为能事，世莫之尚也。府君胚胎前光，博闻厉行，学问渊海，得之于田为多。按察君钟美丰物，君子之泽焉。胥天下之学者蜡其言，栀其貌，其中枵然无有，而懵不知返也。取道于中州之学殖，北辕而望崆峒，无亻面背焉。叙府君行事，趣举其外家之学，使后之尚论者望崖溯流，有以知古学之从来，则亦古人之志也。大参公之殁也，乡人请祀乡贤祠，今以府君从焉。斯古所谓乡先生殁而可祭于社者与？余之铭公也，特书之曰“故孝廉内乡许府君之墓”。以府君之生平，所以重榆、征琬琰者，固于是乎在。系之铭曰：
　　末流俗学相蔽蒙，取青媲白矜鱼虫，象物炫世如土龙。河汾有儒师文中，独抱遗经追国风，结绳掌故罗心胸，羽陵蠹饱宛委穷，萱苏荟蕞将无同。弱冠摇笔凌南宫，退飞宋淹蒿蓬。书生忧国心忡忡，独当一面江汉冲。黑云压城炮碎空，楼橹却敌完崇墉。翟泉鹅飞告闵凶，身先陵谷归昊穹。有子趾美赋彤弓，金章玉书耀鼎钟。旧史考德讯瞽宗，逢衣席帽神所庸。千秋孝秀齐中嵩，埋铭幽隧光熊熊。
　　【辽东王府君墓志铭】
　　岁在戊子十一月，辽东王府君卒于其子江宁清军副使言之官舍。明年己丑，葬于某山。又七年丁酉，副使君以余旧待罪太史氏，职司文字，请为其铭。谨按副使君所撰行状，次而书之。
　　府君讳可登，济南之长清人。嘉靖初，著籍辽东。曾祖玺，祖守亨，父道平，母季氏。府君少丧母，稍长丧父，后母弟甫周岁。零丁孤苦，依其姑及舅氏，颉羹栎釜，徨啜泣。年三十，为司仓者佣书，手茧指瘃，端勤自如。张翁怜而爱之，妻以小女，始有家矣。力作修业，数致千金。急难叩门，不以无为解，缘手散去，意豁如也。囊箧少羡，分其弟及甥，敝衣苴履，食客满堂。人或耆之，笑曰：“我生是和尚相，何剌促自苦？”已而，抚副使君，摩其顶曰：“此万金产也，吾何忧？”盖府君之生平孝友易直，倜傥慕义，有异于常人如此。
　　旧史氏曰：吾闻之：铭者，名也，所以名其为人，使其人精神颜面，有传于后世也。韩子之铭王评事也，叙其文书衔袖之事。铭李侍郎也，叙其笃信方药之语。千百世而下，读其文者，谈笑讠垂诿，如或见之。今之为辞者，缘饰名行，铺陈盛美，欺生谀死，贷口借面，虽其大书深刻碑板，然而按其中固枵然无所有也，则亦何怪其速朽哉！副使君之状其父也信。其乞铭也，征其实而已，不以文，亦犹行古之道也。居今之世，能不诬其亲于身后，又安能使世之为铭者，不代人以诬其亲，斯其教世者远矣。余故受其请，志而铭之，不敢辞。铭曰：
　　岁摄提格，我识使君，盱衡抵掌，嘘气成云。东方之美，有于琪。是父是子，钟美在兹。缵辞考德，文不求备。讯于来世，展矣无愧。
　　【乐安唐君合葬墓志铭】
　　吴郡唐景钱、景宋葬其父母于娄门之新阡，属梁进士华君撰行状而来请铭。余闻古之人所为志其人者，不知其为人，则取征于行状。行状者，所以状其人。其人之须眉謦咳，面目举止，显显然见之纸上，不但书其族出生卒也。状而不似其为人，瞿也而肥，黔也而，短也而修，则所状者，非其人也。苏明允曰：“所恃以作铭者，止在其行状耳。而状又不可信，嗟夫难哉！”今唐君之状，则状之可信者也。状君之少曰：君七岁失父，哀动路人。贫不能就傅，借读邻舍。有难字，挟遍询路人。稍长，通解文义，练达事理。邻里有疑难，片言断决，长老推为Δ。其孤贫强立，为家收子如是。状君之壮曰：君娶周早卒，继黄氏勤劳共俭，君起家，早夜异击鲜，以奉寡母，而以其馀为德于乡。平粜以赈饥，斥田以助役，修桥梁，甓堤岸，以便津涉。念友人枕膝之托，以爱女妻其子。教其二子为儒，镞砺名行，斤斤如也。其急病好修，为乡长者如是。状君之老曰：君晚遭丧乱，厌薄世故，饭僧禅悦，为白衣道人。有谋举乡饮宾者，君掉头曰：“焉有卉衣椎髻，而哜肺啐酒、升歌《鹿鸣》者乎？”病知大期，趺坐向西而逝。其扌耆柱晚节，为国遗民如是。状既出，吴之人与故贤令李侯皆证明之曰“信”。余是以次按而志之。
　　嗟夫！世道交丧，人尽劫也。贪者劫财，黠者劫名。其黠之尤者，乘时愦乱，刺取国家大故，与人间殊绝、惊爆之事，以夸大其祖、父，以龠乱青史，幽以欺谩鬼神，胥自家状之失实。始今君之子能乞埋铭，以不朽其亲，而又取征于言之可信者以为状。举若是，则世之劫名以诬其亲者或鲜矣。虽其乡井翁姥无关于琬琰，而斯世之为苏明允者，必将有取焉。余是以具论之。铭曰：
　　荆南之唐质肃始，授书徙吴悦山水。十有八传楠蔚起，书生任侠轻赵李。君奋孤童踵祖趾，周官六行纳孔轨。儒风侠骨禅送死，子孙含章荷天咫。述德考行尺蹄纸，辞从主人斯可矣。旧史刻铭削紫，谁之征者老苏子。
　　【明故王府君合葬墓志铭】
　　故馀姚令王子曰俞，率其子今大行澧谒余而哭曰：“先人即世十三年始克葬，十四年未有刻铭。欧阳子之云‘以有待也’，呜呼！今则已矣。两尊人见曰俞乡举，而不及见曰俞与澧偕隽南宫也。两尊人劬躬，焘后不知子若孙食其报，陵谷贸迁，一纪于兹，又不知其食报而不克终也。金销石泐，终天而已矣。唯是隧道之石，所以不死吾亲者，敢以累夫子。”拜已又哭。余亦敫然而哭，乃考据行状，志而铭焉。
　　府君讳□，邑之文学里人也。祖承恩，邑诸生，九踏省门不第。父有德，修一行，精《易》学，古之蜀庄也。妻瞿氏，生四男子。府君生十龄，负米十里外，以供宿舂。娶于张，异宿肉，助顾养，退啖糠，欢如也。府君执亲之丧，过时而亻哀，扶病执引，攀号动路人。岁时上冢，夫妇伏土啜泣，渍泪湿土，如土焉。府君友于诸弟。叔弟死，枕尸而哭：“有我在，勿以妻儿故犹视。”孺人洽比妯娌。季叔有违言，其妇呵之曰：“使我何以见丘嫂也。”府君岂弟易直，急病让夷。邑恶子捶门诟詈，府君曰：“安之，将自及。”孺人曰：“去之，惧以我满贯也。”府君举倍称之息，为人输税赎罪。孺人典衣襦以偿，指其二子曰：“数此为契齿矣。”府君少却游女，白首相庄，垂帘闭户，谢绝敖戏，至今家人目不识棋枰。博局，邑屋所未有也。状累数千言，举其大者。昔者北齐刘献之谓学者曰：“百行殊涂，准之四科，德行为首。若能入孝出弟，忠信仁让，不待出户，天下自知。倘不能然，虽博闻强识，不过为土龙乞雨，炫惑将来，于立身之道何益乎？”府君自恨孤贫废学，闻兔园讲诵声，辄徨不忍去。夫妇媲德，诚心质行，献之称孝弟仁让备矣。子孙鹊起，振华揭德，不出户而天下知，信矣。邑井浇漓，群蜚刺天，磨牙凿齿，如不终日，率府君之道，言坊行表，规重矩叠，士大夫不以土龙炫惑为能事，饮羊秣马之俗宁不洒然一变哉？余昏耄谀闻，援献之之言，准于四科，以正告乡里，亦闾胥塾师之所有事也。
　　府君生嘉靖癸亥，卒崇祯庚午正月，年六十有四。子三人，次曰俞，与其子澧同举癸未榜进士。曰俞知馀姚县，乙酉，挂冠归里。澧今官行人司。行人孙男女、曾孙男女若干人。初，澧之生也，府君梦庭杏盛开，中有硕李，遂字之曰“李”。既以澧命名，语转而然也。曰俞乡举人，谓必速飞。府君曰：“未也，当与澧偕。”澧发甫覆额耳。人言君平挺，生王氏再世，良有征也。铭曰：
　　国于天地，元气浑庞，条叶被泽，硕大繁昌。三事大夫，都人士女，宗鳞集翼，德克举。抑抑府君，应杖褒衣。尔女士，裙布唱随。家人妇孺，风气满盈。丰芑遗，莫匪周桢。于公高门，比干赐策。郁如阳春，萌甲散圻。祀同瞽宗，名在册府。彼土龙，况乃人虎。七世之庙，百世之仁。乡人子弟，视此刻文。



　　●有学集卷三十一
　　○墓志铭
　　【尹孔昭墓志铭】
　　万历中，余应乡会科举，取友二人焉，曰嘉定李流芳长蘅、江阴尹嘉宾孔昭。其人皆聪明特达，乐易淡荡，恬于营进而急于君亲，疏于势利而笃于朋友，浅于世故而深于文字禅悦。辱与余交，古人所谓兄弟也，但各姓耳。长蘅晚谢公车，孔昭仕仅至监司。启、桢之交，相继溘逝。余δ晚无徒，老而不死，今复扪泪而志孔昭之墓。悲夫！
　　孔昭祖淮，父延寿，家世为善人。孔昭奋迹为儒，落笔染翰溺溲，研削小生。己酉，中乡试解元。庚戌，举进士，名字惊爆海内。褐衣敝巾，与故人酒徒纵饮阡陌间，意自如也。读书不穿穴章句，伸纸为古文，短篇疏行，簇簇有新意，老于文学者弗如。酒酣兴发，辄为歌诗。商歌曼声，淋漓自喜。作《江上竹枝词》云：“河豚雪后春犹浅，刀鲚风来水已波。携酒江边吹笛坐，那山今日出云多。”长蘅吟赏不置，谓老铁诸人无此风味。孔昭不自以为能事，吟罢辄削稿，或过而忘之矣。孔昭魁颜皤腹，腰有傲骨。官中书舍人，如眉着面，无所与于世。忧时谋国，攒眉捣心，不以冗长为解。奉使过清流关，穿井干而出平沙，千里腰刀怒马，箭镞摩戛，慨然赋诗曰：“莫道时清关失险，勇夫重自闭春秋。”余拂庙壁读之，驻车叹息而去。晋兵部职方司员外，募兵山东，登蓬莱阁，望医无闾，慨有勒白山、弓黑水之思。久次，出为佥事，提学湖广，意忽忽不怿，辛勤其官而卒，天启壬戌某月某日也，年五十有一。
　　孔昭于禅家自诡有得，能拄禅人于句下。一夕醉酒，破云栖尸罗戒，截发剪爪，然灯忏除，不肯自假易也。里居，过从促数，解衣脱帽，卧瓶覆杯，语无町崖，杂以谐剧。晚好擘偏旁解字，时时以指画肚，自夸新样。尝有诗答余嘲云：“三点成伊君识否？好来墨海问狂夫。”间有妨难，都卢一笑而已。酒酣以往，把盏顾余，高歌白乐天《待君赞弥纶》之章，戟手长啸，一似重有属者，而余未敢应也。己未春，《送长蘅落第诗》云：“海畔逢钱大，叮咛莫作痴。”长蘅持扇示余曰：“此孔昭三千里一言也。”余方在酒所，潸然泣下。所谓兄弟而各姓者，讵不信欤？於乎，可哀也已！
　　孔昭妻花氏，生三子。自道后孔昭几年卒，乱后亦卒。己亥十二月，自道之子谋诸婚家尚书清河公，庀治窀穸，卜葬某地之新阡。盖孔昭之殁，至是三十九年而始克葬。家贫世乱，悬棺而封，用庶人礼，道路皆伤之。於乎！是余之罪也。夫其忍不铭？铭曰：
　　大江滔滔兮，黄浦粼粼。风回霞兮，唯子之文。君山月白兮，江声吐吞。轩豁咳笑兮，子之营魂。江山如故兮，千秋有人。浇花载酒兮，尚酬子之古坟。
　　【萧伯玉墓志铭】
　　黄鲁直戒人子弟诸病可医，惟俗病不可医。盖俗之为病，根乎胎性，成于熏习，实多生异熟，非气力学问所可驱遣。余交海内贤士大夫，风操不一，若其居然不俗，得免于鲁直之訾天壤者，惟吾伯玉而已。
  </div>
  <div class="pagination">
   <a href="牧斋有学集_page52.html">
    上一页
   </a>
   <span>
    ...
   </span>
   <a href="牧斋有学集_page48.html">
    48
   </a>
   <a href="牧斋有学集_page49.html">
    49
   </a>
   <a href="牧斋有学集_page50.html">
    50
   </a>
   <a href="牧斋有学集_page51.html">
    51
   </a>
   <a href="牧斋有学集_page52.html">
    52
   </a>
   <span class="current-page">
    53
   </span>
   <a href="牧斋有学集_page54.html">
    54
   </a>
   <a href="牧斋有学集_page55.html">
    55
   </a>
   <a href="牧斋有学集_page56.html">
    56
   </a>
   <a href="牧斋有学集_page57.html">
    57
   </a>
   <a href="牧斋有学集_page58.html">
    58
   </a>
   <span>
    ...
   </span>
   <a href="牧斋有学集_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
