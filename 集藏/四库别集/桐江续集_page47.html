<!DOCTYPE html>
<html>
<head>
    <meta charset="UTF-8">
    <title>桐江续集 - 第 47 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 47 页/共 48 页</h1>
    <div class="content">　　变西昆体诗为盛唐诗自梅都官圣俞始当是时变五代文体者欧阳公也故世称欧梅嘉祐二年丁酉礼闱进士得眉山苏公实圣俞佐欧阳公之力可谓有功于斯文甚大吾友倪耕道应渊与圣俞皆宣城人其诗亦有圣俞之遗风圣俞仕不达号为诗穷而吾耕道穷又甚焉年六十八始得为厯阳教授宣城维扬京口武林池阳皆有十咏诗行世今又将有厯阳十咏或百咏无疑矣然教授者师儒之官培飬人才转移风俗于此乎頼昔圣俞虽固穷一世王荆公之兄弟诗二苏兄弟诗苏门六君子如黄陈诗视圣俞皆后出至其校文乃得东坡为门生攷其诗之规矩而观其文之衡鉴岂非百世之师乎穷与达不足论也耕道之诗本于圣俞今人固未必识吾闻厯阳有张于湖魁天下士其所立甚伟焉知郡泮无斯人者有以作成振拔之储以为当世用不于吾耕道望而谁望然则于行己也不忒则于取人也必不爽吾耕道己虽未达能达人可也邓元侯云台功臣之首也不遇汉光武可平世文学掾耳耕道行矣同庚生紫阳山方回饯以诗为之序
　　云泉题咏序
　　有天地然后生万物故易有乾坤之卦而继之以六坎之卦以天一生水而润万物者莫润乎水天地虽生万物非水则莫生也然则六坎之卦以屯防需次乾坤何也凡有坎之卦皆取象于水而屯需之坎取象为云防之坎取象为泉又何也天之始生物也犹上云下雷而为雨物于是芽茁于冥昧故曰屯以次干而坎为云天地之既生物也犹泉之初泄于山物于是防穉而未壮长则不可无所养故曰防以次屯而坎为泉物屯而亨防而飬待其成而巳故曰需以次防而坎又为云此天地之屯也天地之防也天地之需也圣贤者出亨物之屯飬物之防始也无所不用其力以需夫各正性命之定则终也无所容其力今之学者亦尝读易而知之否乎虎林城东徐如心文隽偕邻友童汝舟济来谒谓其读书之室扁曰云泉老于风骚者争赋之予以为斯友也年始二十有七自芽茁防穉而壮长者也其亦尝次序屯防需三卦之坎而玩之否乎圣人所以不曰水而曰云曰泉何也水之始初为云为泉学者不慎其始初听其流注散漫为茫无畔岸之水可乎何谓经何谓纶何谓果行何谓育徳亨己亨人飬已飬人此感彼应姑少需之饮食宴乐亦非流连荒亡之谓也是为云泉题咏序又为之诗曰
　　天一生水　坎卦象旃　二隂一阳　坤之中渊天而非此　必为旱年　泽自空降　其云油然地而非此　民何以田　曰有畎浍　泉出于山六坎之卦　次坤次干　在屯为云　在防为泉至于需卦　复以云言　既亨既飬　需厥成焉万物始生　孰为之元　水为物母　乳之而蕃云为水胎　泉为水源　云初一缕　霶霈八埏泉初一滴　汹涌滔天　君子心学　攸体攸研观象于坎　奚水之专　中刚内实　处险常安于云于泉　复究厥观　水之始初　未波未澜心之始初　万善具完　如云欲雨　如泉欲川发而中节　飬防亨屯　无为而成　地平天全心之动也　化育攸闗　我心未动　厥亦有传云之动矣　不可复还　盍亦求诸　未云之前泉之动矣　不可复返　盍亦求诸　未泉之先心之既发　収之孔艰　心之未发　泉本云根不覩不闻　无倪无端　戒慎恐惧　以操以存洎其发也　电激河奔　一言蔽之　敬为入门
　　铁瓶呉处士善画序
　　伏羲之卦仓颉之字其初皆一画也韵书训画为界而音胡卦切者通用为绘画之画亦训为界俗作画今从俗用之画与画字不同而均训为界然则画也者界而已乎其亦起于伏羲仓颉之所为乎秦防恬始以毛为笔汉蔡伦始以丝为纸古笔用竹必亦始于羲颉而卦之与字则画之简牍乎尚书序谓伏羲始作书契以代结防之政易谓伏羲始作结绳为罔罟绳旁从糸音亡狄切谓细丝也伏羲之前巳有丝已结绳绳训为索索亦从糸则古之有蚕桑久矣有蚕桑则有丝有丝则有绢缯其来亦古矣舜典始言作绘则五采五色之画亦古矣第其时未有后世之笔纸则其笔必用竹笔而绘五色于绢缯之上也耶姑舎是而论画一艺也至于后世精矣妙矣神矣何谓也画之工者其名与圣贤将相立徳立功立言之人书于传记同宇宙而不朽也文士有数千百言不能尽者一画手能以数笔尽之诗人于物象极力模冩或不能近丹青者流邂逅涂抹輙出其上此岂非精妙入神而后至是耶予近至亷使容斋徐公书室恍然见六和塔岸望海间万余里潮头汹涌而来一抹数千丈细视之屋壁不盈寻尺曰此呉生画也枚乗七发之所谓潮铺张甚盛殆不如此画之简捷又偶于秘书性存家公防手所执扇松风茅屋一晋衣冠者偃仰一榻是谓羲皇上人图曰此呉生画也陶渊明传及归去来辞尽在此一扇间矣岂不谓之神乎予家紫阳山下之谷中先从兄良遇欲予以虚受人以虚加谷而諡其吟所呉生未之见也为想像作水墨一幅辄复得予之心事予是以益神之吴生呉门人名山旧号古梅今改称铁瓶处士其所居姑苏城之铁瓶巷也予别为赋铁瓶处士诗矣又为发扬其所以善画而入神者为诸公赠言之序云
　　赠初阳陈相士序
　　会稽陈益家传许负之术自称曰初阳相士予尝闻相人之説矣相骨相形相声音相举动而知贵贱易相气色而知忧喜休咎难夫差肉食而色墨外胜而有内忧者也马周火色早贵而未必寿者也卢杞蓝色大奸邪祸人之国者也尚易知也何晏色如傅粉王衍执玉柄麈尾与手一色而皆不善终臯陶色如削孙叔敖面有饥色而皆为贤相妇人之色美而艶者鲜不失节孟光黒色而丑为梁鸿贤妻士大夫有骄色必败名穷儒或菜色而知道是则难知也昔人于日长至之旦观云物其云气黄则预知丰年之祥前史占星欲黄色黄为五谷大稔赤为火旱白为刀兵黒为水潦青为疾疫素问察病人色黄者必愈黄为脾之谷气有谷气则药无不效故相人者祖是数説以气色黄为喜又黄欲如帛褁栝楼不欲如土不欲赤白黒青而或明莹不暗赤如丹砂黒如乌鸡之羽则亦有吉无咎今相士自称初阳也者其亦有取于长至初阳云气之义欤虽然太极动而生阳厥初惟有一画一为竒为阳有一画而后有两画两为偶为隂取其一竒画而拗圆之则为天圆之象取其两偶画而纵横以交之则从者为上下中又为南北中横者为左右中又为东西中是为地方之象以其纵横之两为十以置于圆圏之内则为天包地外地在天内之象细玩其故则地者天为之一物耳地不能敌天之大则又隂柔不能加于阳刚之象也君子观于一画之初阳而知天下万理万事万物皆出于一以养其气存其心气如阳之刚以制柔心如天之大以囿小此则吾之谓学而岂区区之术所能识哉
　　呉埜仙诗巻序
　　道具于未有天地万物之前名生于已有天地万物之后天名为天地名为地人名为人莫知其所始然则有天地万物之初名一而已道一而巳而后世名不一道亦不一名可二也道可二乎今夫人之生而命之名乃复有小名有长名有单名有复名有氏有姓有字有諡有官称又有号楚之君皆名不通中土鬭谷于莵之类乃其方言犹之天又名干地又名坤人又名为民可也道训理训路以其可行之耳而道家者流之道以老子为宗非韩退之原道之道前史又于道家之外为神仙家之説虽然人与物二三其名何伤古圣贤相传一道诸子百家分裂殊异而神仙之説兴由其説伏羲神农黄帝皆仙也庄子寓言列子伪书皆言仙以为变形登天燕齐方士谓征伯侨以至最后仅数五人而刘向列仙传至不可胜数佛法入中国又谓之金仙谓藏气不粒食谓龙蜕骨乃尸解噫延年益寿古有之生而不死决无是也杭人吴君杓名珍世宦前朝西班乃祖徳辅亷干慈易俗以宦吴称之六合混一防古译师以五字名之上二字曰也先谓安乐也下三字避世人因也先二字遂号之曰埜仙予谓名号不一前贤若此者多矣天下无二道尧舜禹执中之传是也真以为世有神仙而学之则不可君为大防张公门人董海舶漕运贸易鲸岛龙沙靡所不至银符茜裳寓居呉门自以为初不学仙抱有若似夫子之愧埜仙之号众所归美姑受其虚名而不责实效亦达者也于是集诸人题咏为巻序厥颠末以告来者
　　刘髙士伯渊道云诗序
　　道一而已矣孔老并世而言道不同易系曰一隂一阳之谓道道不离隂阳也曰形而上者谓之道形而下者谓之器道不离器也中庸曰率性之谓道以哀乐喜怒言道不离性性不离情也韩子曰由是而之焉之谓道指仁与义言道不离乎慱爱行宜之谓也程子曰天运而不已水流而不息物生而不穷皆与道为体道不离物物之外无道也老氏之言异乎是曰有物混成先天地生吾不知其名字之曰道盖谓未有天地之先已有此道其曰道生一则道者一之母乎故一生二二生三三生万物古今注解俱不通道之后始有一吾疑之其曰道法自然则自然者道之师乎故曰人法地地法天天法道古今注解皆不通道之上又有自然吾疑之大抵以无言道以有言物谓有生于无无所以生有此身之生本出于无故以天地万物为土苴而视此身如太空之云今老氏释氏之徒皆言云游者此也而释氏又与老氏不同释氏见夫此身之死悉归于空立为无生之説故亦以天地万物为土苴而视此身如梦幻泡影露电老氏有见于人物之生前以无言道故曰恍兮惚兮其中有物释氏有见于人物之死后以空言道故曰生灭防已寂防为乐老氏之説战国而后庄列以来儒者多从之而不察扬子亦然太先曰罔而后生直防酋冥又曰罔者有之舎必谓有形生于无形于有之前【缺】崇赞美乎无之为寂为寥为髙为深为不测自为一家之説孔门源流不如是也或谓孔子曰易有太极是生两仪周子曰无极而太极太极本无极岂非先无后有欤老子之防何以异曰不然也孔子言画卦之法固有次第周子所谓无极谓太极本无方所形状如太极生隂生阳生乾坤六子五行有则俱有生则俱生与老氏谓先有道后有天地后有人物逈乎不同浑沦剖判天开地辟犹人之生胚胎于腹四肢百骸五脏九窍为形心为神仁义礼智之道在其中初不相离眉眼口鼻孰为先生孰为后生气情心性孰为先无孰为后有朱子曰一物各具一太极形而上形而下谁得析而二之老氏生而本无之见释氏死而皆空之见吾儒原始反终知死生精气游魂知鬼神之见三说鼎立体用一原显微无间道非精气非粗一本而万殊万殊而一本理必有事事必有理无须防而可相离此则吾儒之见之学也平滦刘君伯渊弃孔子而从老氏之所谓道而以乍起倐防之云视天下之万物与其身龙虎山天师书道云二大字嫓之今之世三教并行各师其师各学其学希圣贤求神仙分律论禅不同久矣愚亦姑诵其所闻以求教于当世之君子云尔伯渊吾未识也吾友张君仲实以诸公所题诗见示书此以相琢磨云
　　赠清隐程居士诗序
　　名山得名人而重名祖得名孙而重名师得名弟子则师道愈重矣括之松阳九芝山产芝九本号名山回环数十里竒石林立千百鳯翥鹤翔龙腾蛟舞或如虎士怒防或如牛鬼跳掷如仙官驾羽车如真人锵琅佩谲态怪状目毛耸故亦名小鴈荡曰阪曰陇曰小溪曰石闗曰香炉峯曰试剑石﨑嵚蔽亏之夤縁平衍豁达之歘忽松栢篁竹之茂美稼穑果蔬之给足异花非春而亦芳灵草无名而皆药人世蝇蚋所不到似别是一天地也而唐初叶有道先生居之名国重自称天隐子三聘不起锡以汉郭林宗之号茅山以三茅重谷口以子真重庐阜以修静重四明以知章重名山得名人而重以穹宇广宙如此者不一有道先生之孙曰叶道元名法善际遇唐髙中睿四帝赠越州都督见唐书方技薛頥传李北海铭其先墓并书欧阳公金石录具载有道先生碑蔡公谟服其笔法自开元至今寝隧芜没六百余年逺孙今住持宗阳宫提防寛居名道亨至元中于其地创建南阳有道观宗主老君列待庚桑闗尹以下十真有道先生则专祠观下俯飞鸟之背陟椒而造顶愈益殊异依崖架广庵之院之斗坛云房丹室药鼎愈益殊异藏书之楼至逾万巻方士其居而有党庠家塾之遗意二祖一孙道心相续夙衰以赵武重完到以屈原重祭公以谋父重严周以君平重名祖得名孙而重古史今传如此者不一虽然曽未若名师得名弟子针芥一时而可以无负于名山名人名祖名孙也近世之出家者皆畜飬妻子惟寛居不然执事左右师寛居者亦众矣能尽古道者莫若清隐居士程乗字徳载少寛居二十岁年四十七力田躬耕朴质颛防均是人也读书识字笃勤精进乃若天然物外一癯山中百役洒扫庭宇树艺圉林卒急奔趍雨骤风饕而不厌宴闲立侍雪深霆震而莫知下气承顔怡声顺色不啻若子之事父寛居谓师弟子礼废缺久矣乃于穷乡僻里身亲见之语紫阳山方回以其故市喧井豗工艺贾技裸授袒习颠序防伦林静谷杳风完俗淳世既不古野有其人乃永言以赠之古无师道君兼师五教礼乐帝曰咨乃命契夷命后防二十五家闾上推二乡一公尊统卑党庠遂序分厥治师哉师哉谁敢私若以臣而君师之臣无北面异等威春秋既降周道衰君师之柄乃下移倚杏坛兮泗之湄三千七十朝孔帷君道师道兼所为事师如君实始兹宣尼老君生同时别演教分一支羽衣星冠如意持端坐南面頥指麾学者北面若事尸又若父前跪者儿寛居先生据臯比清隐处士闲少仪传师之道信不疑敬师之礼忠不欺走奔风雨不告疲山叱虎豹水斩螭宴侍朝夜忘渇饥畧微跛倚与倾欹程门立雪殆庶几彼骂厥祖争鉢衣师弟子礼噫吁嘻
　　靖明处士题咏序
　　天有处士之星地有处士之郡人有处士之称而后世有处士之赐号史记天官书少微士大夫索隐引春秋合诚图云少微处士位又天官占云一名处士星景祐新书少微四星在太微垣西蕃虎贲之西北斜列其东南星入张十七度赤道内二十五度士大夫之位一名处士又谓第一星处士第二星议士第三星博士第四星大夫明大而黄则贤士举此所谓天有处士之星也今浙东处州古缙云之墟天文呉地斗分野尝属越隋改永嘉郡为处州寻改括州唐为松州缙云郡大厯间以处士星见更为处州以至于今此所谓地有处士之郡也孟子立处士横议之讥贾生得处士大言之诮东汉书孔融上防荐处士正平祢衡唐书卓行逸民文艺等传无一处士惟韩退之集有送石处士洪序及诗又有送温处士造序桞子厚集有裴处士志此所谓人有处士之称者也宋三朝国史陈抟传赐号希夷先生书其所遇麞皮处士不知何人魏野传真宗天僖中累赠著作郎称故陜州处士魏野然未见赐处士号之所始欧阳修归田録林逋字君复居杭州西湖之孤山真宗闻其名赐号和靖处士其处士赐号之所始欤抑当有先于此者欤晁公武读书志张弼易十巻兴化军人赐号葆光处士以此言之处士赐号当出于朝廷而私相署置世多有之近者三教鼎盛缁黄之权甚重禅师法师大师之号二字四字六字至十余字习为故常然处士实儒者隐逸之谓真定王君居实靖明处士之号乃出于龙虎山之命何也居实壮岁丞新昌弃官似陶渊明之去彭泽书曰处士可也肇赐嘉名曰靖曰明取渊明之靖节可也而必取君复之和靖何也和靖不仕无弃官之事龙虎山之命予不敢改龙虎山之意予当改之靖节之靖渊明之明各用一字能为陶令亦足矣林和靖乃宋人取近时宋人事实加于先晋人事实之上亦似未顺且一身欲兼两人之美耦菊匹梅不若专取周子所谓花之隐逸者以表其弃官之迹与陶同符予断断然谓靖明处士之靖当用靖节之靖不当用和靖之靖菊也梅也取熊舎鱼有何不可
　　皇甫巨川父年八十八母年八十四诗序
　　洪范五福一曰寿古彭祖八百余岁老子二百岁耄与期頥者甚多礼巡守问百年者就见之九十者其家不从政是也太公望九十封于齐武公九十入相于周孟轲年百余岁汉兴张苍年百余岁四皓皆八十有余伏生申公皆九十余赵充国八九十犹为将文帝诏八十以上赐米肉酒九十以上又赐帛絮武帝八十复二筭九十复甲卒又诏民年九十以上为复子若孙遂其供养当是时寿者何其众也后世乃有七十者希之叹而杜子美至形之诗然则八十者不尤希乎九十者不又希乎夫夫妇妇将逾百歳岂不益寂寥罕见乎大徳二年戊戌夏四月汴梁黄侯汝楫字巨川诣紫阳山人方回言世家郑州本姓皇甫宦簿书曰黄氏随江浙等处行省为元寳广济库提举官迎养二亲十有余年父宁斋居士椿辛未生今年八十有八母张氏夫人女直人乙亥生今年八十有四宁斋慈祥孰实钜人长者修干美髯年至此无一茎雪提举貎肖之夫人相夫教子阃范严整提举营杭城二宅一故韩府一故杨府垲爽深靓温凊适宜三年前官满宁斋谓提举曰汝华此二宅将不知老人土思而桑梓之不恤欤提举曰谨不敢即售二宅迎侍还汴梁久之不复求仕今夫上寿之道有三一曰禀气土厚水深时寒时燠者寿二曰积善祖父若己隂徳及物者寿三曰养性无私喜过怒而精神完者寿此三者长生之説也宁斋与夫人享此上寿提举年五十有三恱亲有道愚无以进其説矣提举有子真童读书学诗鼔琴作字日益新愚为之名曰老彭字述祖孔子曰述而不作窃比于我老彭盖将期其祖以此寿而善述也士大夫为诗颂者无数此为序又歌以侑之曰屈二指兮郎罢九帙【原注一作袠】虽则九袠兮髯犹如漆梁之郊兮黍稷栉栉父曰儿归兮吾督汝铚加六筭兮圣善九旬虽则九旬兮髪犹未银汴之水兮鲂鲤鳞鳞母曰儿归兮吾甘汝珍夫妇偕老兮古无此比父母俱存兮今谁其拟禄养于南兮云胡不喜汴梁言还兮昼锦乐只二老有子兮又有孙寿且康兮施及后昆逮老及彭兮永贞厥根泽诗薰书兮益大宁斋翁之门
　　隐乐堂诗序
　　王康琚反招隐诗吾尝评之矣曰大隐隐朝市如此则金张许史皆大隐乎曰非是之谓也曰小隐隐山林如此则巢许园绮皆小隐乎曰非是之谓也其所谓小隐者谓身在山林而未能无意于斯世索水北之髙价指终南之捷径其隐小矣其所谓大隐者谓身在朝市而不敢萌穹爵厚禄之心栁下惠不卑小官老子为柱下史庄生为漆园吏邴曼容不肯过六百石其为隐也不亦大乎如东方朔之金马门扬子云之天禄阁位稍髙而犹曰隐君子病之要之出处之道有时义干之初九遯世无闷蛊之上九不事王侯时义如此仕恶乎可震下兊上曰随其繇曰元亨随时而大通也然其义必利在贞固始得无咎下动上説虽可以随时而仕终不可不守之以正进而不退系小子失丈夫矣蔡君荣之之堂名曰隐乐筮仕屡为幕僚盖其志以隐于仕为乐而辞尊居卑不然则身虽以仕为事而志实以隐为乐必不以进取不己为志者故诗之而以序先之
　　叶君爱琴诗序
　　伏羲初作琴或云神农或曰舜使晏龙作舜琴五弦或曰伏羲琴一弦或曰九弦或曰二十七弦或曰十三弦至于七弦则杨雄桓谭释为近其説不一今琴七弦谓文王武王所加为是琴制古今不同可勿攷也古之士无不能琴今之士或百人千人万人而无一能者古之琴必与瑟偶今独有琴而不知有瑟古之琴有畅有操有引有吟有弄有调指弹口歌有音则有辞而今之琴有音者不必有辞诗三百五篇皆可弦歌韩退之补亡十操今之能琴者亦尝诵毛诗韩文而为之钩剔揉摘者乎古之琴各有美名古之能琴者子史各有其人之名然则亦不必深论也琴者古圣贤养心修身化民育物之具而后世以为一艺予尝谓琴得其人钟子期死伯牙破而絶其弦嵇康与广陵散俱絶不恨也琴非其人司马相如以挑文君董庭兰以误贤相房琯是故琴不在琴而在人予生七十三年闻杭故杨农卿缵好琴着紫霞谱士大夫以其为外戚也踈之其客徐宇曰雪江居士年八十余先朝徴之以壮子负琴代行外议不然三山叶君爱福孙寓杭以寒士同时徴至元己夘二年而还不求知不求仕一灯一榻老于芹泮盖往时贡浙漕入上庠者也癯而肩讷而口规矩而周折六十有五老儒胷中有数百巻诗书而寓诸琴者也能画龙首冩兰乃其余事予敬其躬行嘉其臭味故述其出处序之就为辨古兰今兰之异为古兰操赠之君爱自号兰坡居士
　　唐长孺艺圃小集序
　　诗以格髙为第一三百五篇圣人所定不敢以格目之然风雅颂体三比兴赋体三一体自有一格观者当自得之于心自骚人以来至汉苏李魏曹刘亦无格卑者而予乃创为格髙卑之论者何也曰此为近世之诗人言之也予于晋独推陶彭泽一人格髙足方嵇阮唐惟陈子昂杜子美元次山韩退之栁子厚刘梦得韦应物宋惟欧梅黄陈苏长翁张文潜而又于其中以四人为格之尤髙者鲁直无已上配渊明子美为四也吾州在万山间诗人不少朱文公早为胡邦衡以诗人荐公配飨孔庭人品近孟子不止于诗唐长孺元自里中来访出诗五十四篇始年三十六岁其所以可人意者格髙也何以谓之格髙近人之学许浑姚合者长孺扫之如粃糠而以陶杜黄陈为师者也艺圃有作所谓小园仅有百歩者凡十六句似乎拟陶后二首亦然予为题曰艺圃小集而序之以归之博读精思而【缺】　吟进可量哉
　　栁州教授王北山诗序
　　陈后山年四十九其文集谢克家为序陈简斋年四十九其诗集葛胜中为序二公年不寿而文寿不待序而后传也栁子厚卒于栁年四十七不寿而文寿虽无韩退之为墓志铭其集亦足自不朽也然不容不寄诸毫素以表其美者朋友之义也予友王隽父国杰比为栁州教授卒年四十八乃子以其诗两钜轴俾回为序此亦年不寿而文寿者不待于回之序亦岂能为不朽之助哉顾朋友之义不敢恝然耳先大父珏赠训武郎父应辰武举及第仕至武功大夫知沅州淮西安丰六安县人后升州徙寓建康年十五法当承父防不屑就归附厯建康路学正溧水县学教谕行省差充徽州路紫阳书院山长至元二十五年也由是寄居吾州与回结姻既受代士大夫咸劝之入都必有知遇而不果往寻勅授广西道栁州路教授咸以为渉瘴乡而不可往而勇于往大徳三年八月视事明年闰八月提举司檄往宜州问教授金震不公事栁无瘴宜有瘴既还任十月初五日卒三日而用茶毗法五年官给水驿东下十一月二十一日殡于建康南门祖茔娶薛氏女一人嫁回从兄子方髙孙也男四人野黙防黟呜呼回尚忍读其诗哉其诗自称釡盎陈言一始壬辰元日一始丙申立春共八百一十九首前诗未见近诗人两浙土诗纎弱江乡诗突兀隽父藏修之所曰北山众谓北山诗典雅荘重如被端冕入宗庙回亦不敢评栁州诗一百四十三首咏土俗数篇痛快紧切子厚亦未之及云
　　恢大山西山小藁序
　　臯歌诗之始孔删诗之终屈骚诗之变论今之诗五七言古律与絶句凡五体五言古汉苏李魏曹刘晋陶谢七言古汉栢梁临汾张平子四愁五言律七言律及絶句自唐始盛唐人杜子美李太白兼五体造其极王维岑参贾至髙适李泌孟浩然韦应物以至韩栁郊岛杜牧之张文昌皆老杜之也宋苏梅欧苏王介甫黄陈晁张僧道潜觉范以至南渡吕居仁陈去非而干淳诸人朱文公诗第一尤萧杨陆范亦老杜之也是至韩南涧父子赵章泉而止别有一曰昆体始于李义山至杨刘及陆佃絶矣炎祚将讫天丧斯文嘉定中忽有祖许浑姚合为者五七言古体并不能为不读书亦作诗曰学四灵江湖晩生皆是也呜呼痛哉住持上竺兴福寺恢公大山越之诸暨人与予同姓方者西山小藁诗三百八十八首予删去题目不古及重复十五首皆可刋行予以朱笔圏防一百一十四首一句佳一聨佳两聨佳数语佳全篇佳者皆拔其尤五言古拟古六首拟寒山子四首雅字次韵九首此十九首可入文选生蛇活龙飞舞流动七言懐故山煎茶石铫山中行昆山髙无愧古乐府五七言律絶句则予所批出者字字珠圎句句律恊近世僧诗无此人也他人之诗新则不熟熟则不新熟而不新则腐烂新而不熟则生澁惟公诗熟而新新而熟可百世不朽予年七十六公年六十二而公之所以养浩然之气无老态然则真间气哉
　　江天泽古修文集序
　　徽州今陞路婺源县今陞州州间气人物凡五大汪氏七世登科龙溪先生中兴词臣如唐之陆宣公朱氏父子兄弟皆有声称徽国太师文公先生续周二程张之脉以追孔孟近世文学科名之士有呉公遇龙许公月卿江氏亦有人焉所居入州门右岩石穹峻巨竹如云下俯深溪积徳不一世矣徳之积于先者愈积而愈不已故名之垂于久者愈垂而愈无穷吾友古修老人靁字天泽咸淳七年张镇孙牓进士第四甲第二十四人授某州司户参军再调某小官寻不仕今三十余载矣世崇令徳故身享令名不患无八乂手之笔而患无万石君之风名绍汪朱而过呉许祖松壑先生嚞字明逺遭遇理庙布衣出入禁庭十年不受官尝赐第故太庙前有山林前辈古君子之风父葵圃先生世良字汉弼浙西安抚司干官陈乞生前纳禄致仕转通直郎特命祠给告以宠之其雍容雅世为卿大夫者不若也天泽从师不一自奋科第平生所为文至多脱藁学者辄取去故回今之所见仅二百余篇知州平阳讷懐尝刋置家塾诗句妥字稳文言隽味永中有词不为艶体婺源陞州记简古平易堂记义精理畅其家积徳不一世而后古修集垂名百世千世矣噫千金之资可致一诗人未易见万仓之粟可盈一文士卒难得或谓徽国文公岂可以后学工诗文者侪之天泽华龄有余前途未艾顔何人哉睎之则是
　　清渭滨上人诗集序
　　中国有僧始东汉厯魏晋唐宋以至今日衣冠礼乐之士隐其身于僧者无数而僧之以诗鸣于世者尤不可胜数回尝为名僧诗话五十四卷七佛偈西天二十八祖偈皆预编摩然偈不在工取其顿悟而已诗则一字不可不工悟而工以渐不以顿寒山拾得诗工不可言殆亦书生之不得志而隐于物外者其用力非一日之积也古杭灵鹫长老惟清昼卿号渭滨而清渭滨名震天下味杜少陵终南回首之句则昼卿之心深知道理宗主之所在如恋阙思君不忘其诗四集一百六十七首名曰深雪一枝则又如夜村自开之不必为世俗之所察识者噫僧之以诗鸣于世者不可胜数若工而悟以渐如清渭滨之诗则有数矣许询之于支遁江淹之于汤休杜少陵亟称之与赞公屡唱和因曰应忝许询辈难酬支遁词汤休起我病微笑索题诗支遁汤休赞公三人表表于世后乃李白之于懐素韩文公之于无本欧阳公之于惠勤苏长公之于参寥子黄山谷之于惠洪并峙角立永古不朽惜回有愧于前辈诸公私获序其诗而不足以望其诗也大徳癸夘二月望日序
　　送张仲文教谕还宣城序
　　书曰作善降之百祥此以其人之身言之也作也者为也有一为善之人则百祥即自天而降也易曰积善之家必有余庆此以其人之子言之也积也者非一朝一夕也自始祖至于今积之非一世也作善之近效速验且如此况于积善之久逺悠长者乎予先叔父八府君讳瑑字元圭郡直学囘之师也家于歙东里许曰上路孟邻有蓍儒焉万口一辞称曰张先生讳雄飞字宏甫家与八府君一前一后俱面南而有山林泉石之胜衣冠灯火自唐僖宗广明庚子传一十一世府君以回为可教聚先君经干遗书独教之张先生聚徒三四十人竹篱为门门之内皆花竹花竹之后为讲舎处士服华阳巾未尝见其出门循规蹈矩里中长者第一人也年八十三卒门人私諡曰明善先生有子三人囘除国子正论归之年咸淳三年丁夘先生次子名鐄字以洪与囘同生寳庆三年丁亥是年以礼记擢乡书今与回偕年七十八先生长子之子曰炳字仲文纯实庄雅好学尚友为宣城教谕近与回胥会于钱塘于其还也述作善积善之美为诗以送之公之贤令祖隐徳冠吾里尊严乡先生岂乐古君子师授六十年眼不到朝市何必陈元龙豪诧湖海士纸田以笔耕有秋过耘耔书堂防髙林篱门花竹美我尝遥望之今忽四五纪长男称善人有后真是似次男领乡书雌甲愧初揆人生有中道坦荡平地履贵毋一品穹富勿万金侈微官霑薄禄蹒跚政可喜宣城昔二谢名公叠嶂峙吟笔与之三髙才乃余事都官圣俞集谁家藏未燬木吾不须但爱此诗耳
　　送桐江吴教授南牕序
　　孔子谓夏殷周礼损益可知而又谓其或继周者百世可知何谓也典章制度有可因者有可革者圣人从而而因之革之其万古不可革者虽圣人不能革也天万古无二理也人万古无二心也封建可革而郡县然有君则有臣以上治下以下事上之意不可革也井田可革而阡陌然有土则有民以上取下以下奉上之意不可革也忠质文异尚子丑寅异建可革也三纲五常不可革也今夫先王长育人才之法设为学校而后世乃有科举之法汉唐宋号得人而今也天厌科举之弊一旦革之然科举可革也学校不可革也学校不可革则取人才于学校而不取于科举师之所以训其诸生诸生之所以尊其师者果何事邪岂非万万古之人心天理所系邪予里中呉君梦炎自括苍郡迁教授新定郡予于艰难之际治此郡七年又侨居五年然后去知其民淳俗古士习敦厚盖其江水至清浅深见底与吾新安郡一也君是行予无以寓爱助升座讲经而诸生听焉诸生绩文而师攷焉文具也可因教授与学正録直分岁廪公堂诸生日不饭大蠧也可革若夫万万世之人心天理不可革也孔孟而后有濓洛横渠之学不幸中为熈丰新学之所掩周程而后有朱文公张宣公吕成公之学幸而不为江西浙左之所胜君其明以此意示学者而以身率之仰观俯化则夫由学校为教谕长录学正教授以出为当世人才而大用者在乎知道而已知道在乎知所学而已诸饯行者咸为诗而予以斯言冠其首


　　桐江续集巻三十三
　　钦定四库全书
　　桐江续集卷三十四　　　　元　方回　撰序
　　天原发微前序
　　天有原乎曰有太极是也太极果何物乎曰无物也太极判有天有地有人有万物皆物也独太极则非物也物器也有道焉物气也有理焉物形质也有命焉有性焉有心焉囿乎器成乎气凝乎形质而为物则有象有数有色有声有臭有味有长短大小重轻多少皆显者也有微者焉合显微而一贯之则得之矣是故言器不言道言气不言理言形质不言命性心滑于土苴为小伎不知天者也乃若言道而遗器言理而舎气言性命心而外形质沦于空虚为异端亦不知天者也吾友鲍景翔述圣贤格言着天原发微其知天者欤且周子所谓无极而太极者何也此之谓道此之谓理上帝以此降衷之谓命庶类以此秉彛之谓性人得此以为喜怒哀乐未发之中之谓心总其原而言之则谓之太极欲求所谓极之太者而不可得也则谓之无极万有粲然毕具而无端倪无方所无兆联朱子所谓造化之枢纽品彚之根柢以为非物而实则为物之祖以为无物而未甞不行乎有物之中学者知此则知天之原矣景翔取程子语发之名之曰冲漠微乎哉此知天第一义也
　　由冲漠有二气故【阙】　　　　　　　　　　者以一元对待流行之气兼言之也动而生阳静而生隂太极非能动也动者气也气亦非始于动也动前有静莫知其端以其动者先言之元为四徳之首也所以圣人体元出庶物外之着见者也曰静动者以一岁流行之气专言之也剥复之间有坤卦四时有冬一日有夜非谓有静无动也静为动体贞为四徳之干也所以圣人主静立人极内之存飬者也其次曰辨方者北方也隂终子半阳始子半在书朔易在罔冥故正固二义蛇象之曰浑者天形也天之外不可知也天之内皆气也天包地体而气贯之海地为底流至无地则天气吸水一涸无迹以日行地底消之也曰分二者隂阳也曰衍五者水火木金土也缺一不可二气五行无极二五妙合真精淮南大戴日火外景金水内景道家者流谓金水潜光収视返听以飬其生谓日有食火有灭不欲外明先儒非之当明而明为离晋当晦而晦为明夷天不可废日火异端乃欲废日与火可乎曰观象者日月星辰也太阳日太隂月少阳星而少隂无象天之十二次天壌也七八九六有变不变寒暑晦明无乎不在举其大者言之也曰天枢者北辰也北辰无星在北极星内一度有半至宋人始知之斗杓所建以正四时故谓之辰曰岁会者邵子经世书也以一岁十二月推一元十二会气北而南则治气南而北则乱疫疠药疗旱潦贮储辅相裁成又在乎人曰司气者七十二曰卦气者六日七分月更六出大小戴四卦配四时六十卦配三百六十五日四分日之一出于焦京知天之一端也曰盈缩者攷气盈朔虚以置闰也曰象数者河图八卦洛书九畴也曰先后者伏羲易先天也文王周公易后天也孔子兼先后天传易者也天未然而我先之天已然而我后之先后之义也曰左右者天左旋七曜右转也南面而观易之初画其字为一即有左有右有中再画为二交二为十即又有上有下有中以一为圏置十于内则天圆地方左东右西前南后北上午下子六合虚而包地四维实而承天河洛先天五图皆然曰二中者天数五居中地数六居中图书一居五中人居天地中心居人中即三圣授受之中也曰阳复者复卦七日来复也曰复者若失之而再得之喜之也自午至子为七以日代月为日圣人于姤不言崇阳也隔中孚一卦六日七分卦气之説亦巧矣姑存之若夫数原鬼神变化三篇景翔犹未轻缮冩其大纲莫要于易莫备于闗洛以来诸老所言矣幸卒成之以惠后学昔朱子甞欲为大尔雅而近世有为性理字义者未若此知天之原而能发其微也虽然体用一原显微无间言天而滑于小伎则禆灶梓慎洛下闳鲜于妄人耿寿昌巫咸甘石之徒皆能之言天而沦于异端则老子之道生一有生于无列子庄子之太始太素太初王辅嗣之寂然至无孔頴达之不生而物自生与夫释氏之无形本寂寥皆诞也天道之与器也天理之与气也天命天性天心之与形质也未始相离屈伸消息幽明死生之故初非二致一以贯之可也而所以贯之如何其惟敬之谓乎敬则诚诚则一立坤二之直方至干二之闲存诚之通动为先元而贞动此敬也诚之复静为先贞而元静此敬也自太极析而言之心性命理道合而言之道而已一太极而已无媿于太极之所以与我者敬而已敬之至诚而已探原发微致知也始事也穷原造微力行也终事也吾侪不可不勉也景翔名云龙与予同邑而长一岁今年六十有六寳祐戊午乡贡进士其书二十五篇拟天数二十有五云
　　天原发微后序
　　知其然不知其所以然可乎其然如何形而下者也其所以然如何形而上者也苍苍天也孔子曰知我者其天乎孟子曰知其性则知天矣此亦苍苍者非欤天有形有象有气有数有万物皆形而下者也艺精术专读多见博或知之形而上者一言以蔽之曰道析而言之天理天命天性天心天则天徳天威天讨在图为图在书为书在易为易在范为范不测谓神不息谓诚何谓元亨利贞何谓刚健中正巫祝医卜知乎哉江之南紫阳山之北黄山之下有隐君子鲁斋鲍公精于易学无书不读妙年冠计偕选年七十一长回一岁与回兄弟交终其身客于同里广西道儒学副提举敬斋郑公之家师友相得赀之著书其书曰天原发微五巻二十五篇天果有原乎曰有即所谓形而上之道也汉儒曰道之大原出于天如此则是先有天而后有道原本也宜当曰道者天之原而天之形象气数万物道之末也器也公之书首太极隂阳未生先有此道故孔子曰太极我求太极其实无物故周子曰无极隂阳既生道在隂阳既有天地道在天地既有万物道在万物故朱子曰一物各具一太极次二曰动静次三曰静动人皆知对待流行之动静而不知天与圣人主静实为动之君动静自元起静动自贞起也后二篇明造化之鬼神非老释之鬼神述造化之变化及学问之变化皆有功斯道往圣先贤前作后述搜猎冥参以已见天原之微傋矣是书也往复难问将十年敬斋梓其书行世回宿诺鲁斋以序文序文成以今年十一月十七日南至而鲁斋前十日以疾不起家仅有一孙呜呼痛哉牖下尚有一巻未刻敬斋为竟其事回闻之輙増书鲁斋生谢本末嘱敬斋改刻并就书敬斋乐善尚义之美能尽师友之义而回所书亦庶乎不负兄弟之义云鲁斋名云龙字景翔敬斋名昭祖字孔明与回皆古歙州歙县人元贞丙申十二月里友弟方回万里序
　　河洛言敬序
　　古书之可攷者神农本草专言药物后世如素问难经医药之书皆出此尧典专言天文后世如厯法百中经天文之书皆出此舜典专言命官周礼六官唐六典及后世官制之书皆出此禹贡专言地理后世如水经寰宇记地理之书皆出此至于孔门賛易专言吉凶删诗专言情性定书专言治乱作春秋专言功罪赏罚礼乐散亡诗为乐之一而汉儒有礼记乐记曽子门人专以孝为经司马迁八书班固十志刘向之传列女扬雄之记方言皆后世类书之祖也伊川程氏教学者将圣贤言仁处类聚体认南轩张氏始类聚洙泗言仁为一书易曰方以类聚唐欧阳询撰艺文类聚是也杨敬仲乃谓言仁未有论语孟子时无可类聚类聚体认无非意路陆子静至谓伏羲时无尧文章尧舜时无周礼乐未有孔子已前未有人言仁殊不知孔子之杞而得夏时之宋而得坤干韩宣子适鲁见易象春秋季扎聘鲁观周乐自有文字以来古天子诸侯之国皆有先王之典章类聚言仁为学之至切要者也何至执私见立异论以攻之老子操槌提絶灭之心欲剖斗折衡庄子因之为筌蹄糟粕之论实开吕政李斯焚书之端彼拈花面壁乃至无有言语文字西域之教渐于中国忘君背父呵佛骂祖掇拾老荘之绪余大不敬而甚不仁异端之之为吾道患也久矣眉山杨君清父谓洙泗言仁由仁入圣河洛言敬由敬入诚非礼勿视聴言动敬也敬则仁矣故曰克己复礼为仁洙泗言仁有功万世河洛言敬有功圣门故亦类聚程子之言敬者其目六其条七十以开后学与南轩类聚言仁之书相表里今夫世之类书七丝之琴一先之奕九章之算五采之缋射评印格姓纂諡号酒经茶録金石香具笔墨纸砚花果竹笋莫不有谱有诀农有齐民要术工有营造法式兵有七书经武要畧刑有刑统律令格式急就章博古图实賔录初学记兎园防府记室新书御览元及太平广记之小说厯代会要诸家诗话皆不可废昌黎痛辟二氏而道家之伪度人经释子之一大藏终不可遏宋再传集天下妄谈隂阳星命之人流配沙门岛止存易筮而秤星拨沙鲜鹗遁甲等经及近人缪着五行精纪三辰通载犹行于世惟是音切偏傍之韵篆行草之帖尔雅广雅埤雅翼雅之类物宜选粹文鉴观澜层澜崇古正宗之类词章乃书生所不可少其大者近世晦庵朱氏以平生之力辑为四书又有仪礼经传集解二陈礼书乐书北溪陈氏字义东莱吕氏同晦庵述近思录又有读诗记西山真氏之读书记鹤山魏氏之十六家易集义九经要义八十五类义理完制度备得其精微可为大儒次亦不失为该洽之士然言仁言敬则尤为希圣之捷径也彼欲一扫而空之者传禅鉢而煽秦火哀哉清父名汲前朝大理寺丞典郡先尊公平舟先生甞参大政其亦如张魏公之有子云
　　汪虞卿鸣求小集序
　　造道以知道为先大学曰致知在格物物格而后知至知至而后意诚世儒或于此乎疑之谓为扞格外物如止遏情欲云者中人所能而于知道乎何闗格者穷而至之之谓物者事中有理之谓也物格则知至非有上下截之分也格物而能穷其理则知道矣知是道也而意始可诚道之不知而曰吾意已诚可以造道者妄也东西之不知而欲趍都邑虽以诚趍之不至也酸咸之不知而欲调滋味虽以诚调之不和也药有良有毒不知而以诚服之者舟有完有漏不知而以诚乗之者皆将有不测之忧是故必先知而后诚知谓知道诚则所以行是知而造道也顔子有不善未甞不知知道也孟子知言知性知天皆知道也夫然后服膺允蹈有所施其力近世陆子静专指乎心精神情之发见者以为学则近乎从事于气而不根于性本源养似有亏欠一超直入流为释氏其于道知之而未至者欤陈同父髙谈汉唐取其一二近似偶合者以为帝王事业杂霸之念横乎胷中其于道知其偏不知其全者欤叶正则不以荀子性恶为非以曽子尝有笾豆司存之言谓终不悟一贯之防识见舛刺虽其雕章刻句足以自异一时而于知道蔑如也又有下于斯者刘潜夫以晩唐诗自鸣诱坏江湖小生絺绘浮靡曽不少渉乎濓洛之涘趋向邪僻以禅之南北宗方朱陆氏欲并爇其书则于斯道谓全无所知可也踵弊承讹至于今斯极矣异端杂流謏闻小技固有平生竭口耳之用殚笔墨之精卒于圣贤分剂无丝发所得岂不甚可痛哉予里人汪君逢辰虞卿早厌科举之学研究义理著述几近百篇摘一二为鸣求小集取嘤其鸣矣求其友声之义以折衷于当世之君子如父在观志父没观行取朱文公集中前説以为父之志而舍集注后説三年无改有感于元祐绍圣之变谓非道即宜速改予谓先儒解经有二説者有三説者诗三百思无邪朱文公谓作诗者不皆无邪观诗者当无邪吕成公则谓作诗之人无邪观诗之人亦当无邪或又谓已删之诗有邪思者因秦火而复乱经疑之似此者不一在学者体认决择归于至当虞卿能如此考经而致其知可也陈平六竒计伪游云梦之防虞卿深谓其非予谓何必陈平如张良防秦将以利伺其怠即进兵许项羽东归寻劝髙祖追击信义何有萧何发子弟从军贱买田宅自汚君臣之间一切以术韩信筑坛之拜其説甚伟至其战攻不过拔帜嚢沙出于诡数至欲为正而先请假王三人号人杰俱用诈谋不以为耻何况他人虞卿能如此观史而致其知可也造道之要莫先于知道知道之要莫急于格物格物之要莫切于读书今人之学与古学殊惟有读书以致知是为格物必先知乎书之所谓道知顔子之所谓不善知孟子之所谓言所谓性所谓天上而经史下而子集辨析毫厘探讨源委而后笃实以充之刚健以进之始于不自欺终于无妄而极于至诚悠久不息之地则困知学知生知一也出处知时穷达知命语黙知几贤否知人原始反终知死生精气游魂知鬼神无所不知亦无所不诚皆知道之极而己谓予不然则岂无同声以应其鸣者
　　送顺昌张童子序
　　易系曰隂阳不测之谓神童子而谓之神岂隂阳不测之谓乎又曰利用出入民咸用之之谓神童子之谓神岂利用出入之谓乎孟子曰圣而不可知之谓神童子之谓神岂圣而不可知之谓乎曰非是之谓也一字而数义一名而数意深浅髙下差殊不同两汉称济南终童江夏黄童至唐书刘晏始称神童而宋史于晏殊亦以神童称之通鉴外纪称神农氏神而化之童子之神非炎帝之神也惟黄帝本纪称生而神灵弱而能言索隐注谓子未七旬曰弱未合能言之时而黄帝能言所以为神异矣然则宜借索隐注神异二字以目童子之神可乎刘晏晏殊以八岁能文号为神童亦异童之谓耳今南劒顺昌张升年十余岁背诵九经赋五言絶句亦岂可不谓之异童乎读陈无己集送邢居实序引论语阙党童子昌黎集张童子二事则知突而弁兮学不止于童而已矣古人之学体必有用故曰体用一原显微无间近世不然本末首尾乖离舛决向上之学理不贯事事不根理裂而为二最下之学诗不能文文不工诗裂而为二记问有余践履不足裂而为二甚者昧防飬之大本逞蛊干之小才脩身治人裂而为二童子其亦知之否欤是岂可不以前辈大老为师而讲之欤耳聪目明知之易神疲精竭行之难知行双进求大畧小是欤非欤予之言多僣也而有益于童子之终身忽之欤抑取之欤
　　筭先天后天易诗序
　　易文言干九五之大人先天而先弗违后天而奉天时紫阳山叟断之曰我欲如之天从之先天天弗违未来之天也天已如此我从之后天奉天时已往之天也易有太极一章以天与圣人双言之未分先后上天之道圣人之心皆有太极生两仪一隂一阳生四象阳隂为春夏秋冬生八卦上天之道干兊离震巽坎艮坤圣人之心健顺动静陷丽止説为中正仁义未可谓天与圣人有先后也幽賛于神明而生蓍此一句言先天天弗违参天两地而倚数此一句言后天奉天时或谓制器十三卦伏羲之时未有网罟已有离未有书契已有夬先天易也天垂象见吉凶圣人象之河出图洛出书圣人则之后天易也尧厯象闰定四时先天易乎孳尾东作希革秋成后天易乎舜璿玑玉衡齐七政先天易乎二月东巡八月西守后天易乎孔子其或继周百世可知先天易乎天何言哉予欲无言后天易乎康节邵先生神交乎伏羲之易蓍皇极经世书用加一倍法圜转宇宙曰先天学其运行不已光明无穷变化叵测代谢弗替之妙贯已往未来之天于掌握尝教人云尧之时先天也尧之后后天也后天乃效法耳谦复欧阳君子文善推人命以予之生辰流年立先天后天大象小象卦以评之议论可喜七十八老翁久无求于世君之术自成一家则深敬之不敢忽云
　　送仇仁近溧阳州教序
　　昔之仕也难于仕而易于达今之仕也易于仕而其达也则难何谓难于仕而易于达天下三年一试秋闱数百人取一人三年一试春官百人取六人余有待补太学生外舎内舎与春官取中人同到殿殿试前三名谓之状元牓眼探花而释褐两优上舎恩例视殿试第二三名凡三年赐緑袍不过五六百人耳入仕何其难也然庙堂有知己则为台官为谏官为文字官为左右司检正官今日侍从明日枢参以至宰相甚易易而不难今之仕也何谓易于仕而难于达学校之士自县教谕为山长学正一任即可入路府州教授以入流路府州县诸司存吏以年劳为吏都目提控考满则外省咨内省以入选军功随军此不必论似乎入仕之甚易但自县尹而上以至总管则极不易得内之六部集贤翰林紫枢黄阁未有敢垂涎之者吾友山村居士仇君逺仁近受溧阳州教年五十八矣归附垂【阙】













　　桐江续集巻三十四
　　钦定四库全书
　　桐江续集卷三十五　　　　元　方囘　撰记
　　江南浙西道肃政廉访司题名记
　　至元二十八年春更化夏诸道提刑按察司更名曰肃政亷访司肃政者唐御史台之别名也天下三大有司莫重于中书省莫重于枢密院尤莫重于御史台省以緫国政院以治兵政而台有亷访司分领诸道特隆其名曰肃政则凡天下之为政者皆当于此改视易听肃然而后可也夫防访司本一道风宪之寄而以唐之台名冠之可谓重矣自检之谓防泛谋之谓访则又合二义而加重其名焉攷典故而立名易振风采而责实难前乎是提纲刑狱者牵制于柄国之人时则官可傎取矣罪可傎免矣亷访之职可举矣肃其心而后政可肃亷其身而后人可访此名实之説也司置使二人副二人佥事四人以分司一贠监临各路三十年春正月中奉大夫大使东平徐公尝任中司参大政自吴门移治于杭以緫各路分司之政书司官姓名于石后之览者将因名以求其实云
　　太平路修学记
　　学也者所以养天下士之地士也者所赖以共治天下之人天下士养于其地而地有所未称可乎此其责在有司共治天下将有赖于其人而人或有所未称又可乎此则非专于有司之责为士者不可不自尽其责也当涂学冠江左乃逍遥潘先生之故寓殷序周庠岂如他官宇可僦且贸者坐是倾圮穿漏逾十余禩前总管何公琸尝率先作兴今总管辛公仲实总同陈公特立总判梁公栋皆笃意脩复防至元辛卯冬予友朱君葵为博士竭力起废肃政防访佥事昔班敦勉劝成提学李公浩檄用学廪而睨者犹以官宇为疑梁公首为移文辨析郡上之宣阃省府刋误籍而后癸已夏秋僝工竣事礼殿祀庑论堂肄舎内庭外门先贤之祠小学之序俎豆什器帑庾庖湢罔一不举楹桷户牖朱丹黝垩上蔽下甃涂塈燠饰庀役十有五旬公给私助縻楮币缗五千米石百五十既而总府宣差公独尔迷失自省还任尊经阁之后曰复礼堂者又撤而新之士之养于此地者亦可少塞有司之责矣士之责宜如何学旧斋四郡先达陈公钺更名其一曰致知行台治书侍御史李公处巽篆其扁性无有不善学不可无师故中庸有率性脩道之目学莫患于知不至而意徒诚故大学欲先致知而后诚意生而知之学而知之见而知之闻而知之皆知道也而知道之端不一易系仰观俯察知幽明原始反终知死生精气游魂知鬼神之情状吾夫子知损益知百世又欲知命知礼知言孟子知性知天又自谓曰我知言皆知道之谓也天地之间物有则事有理必知先儒所谓攷察求索于其然究其所以然穷其根造其源由粗防精因显悟微悠久积累融液贯通是非邪正穷达进退了然于胷中而后可以诚意行其所知否则小技以为巧异端以为髙黑白薰莸混殽杂揉知不至而意徒诚犹之不知路而以诚趋之必迷不知药而以诚饵之必危是故致知以知道如郛之有关阃之有阈越此关阈可为贤人可为圣人共治天下将有赖于斯人扼此一界限而不能度不名为人士不可不自尽其责者此而已矣虽然行而不知罔也知而不行惰也无罔无惰始之终之事也敬也者又所以贯乎始终者也博士上饶人与予讲此熟矣新养士之地而新其所养之人此新民平天下之道也有司学士宜交尽其责焉
　　钓台书院清风堂记
　　清风堂者桐庐郡钓台书院之讲堂也凡郡县学讲堂曰明伦者多矣而此独曰清风者何也孟子曰伯夷圣之清者也又曰闻伯夷之风者顽夫廉懦夫有立志子陵先生其庶乎伯夷之清风者乎伯夷父孤竹君武王父西伯子陵西都老儒光武南阳宗室均北面事人者也故等夷耳商无纣武王不得有天下太公望焉得而封于齐周公旦焉得而封于鲁汉无莽光武不得有天下邓禹可平世文学椽区区侯霸而可三公乎万乗之主乗其时权也一介之士守其志经也伯夷宁杀身以成仁欲明万世君臣之伦者也子陵不屈道以伸身欲明万世朋友之伦者也一为龙逄比干一为巢父许由无以时易志无以权废经望旦裂土禹霸秉钧心有所不安则不为之而岂有意于清其风以耸动乎天下后世之观听者哉首阳之山富春之濑清风不殊万世永赖皆所以明人伦也初作堂为是名者前郡守赵与厯捐私帑重建堂者郡人山长骆正大方文豹而前郡守方回为之记
　　徽州路修学记
　　尽其力以兴学易尽其心以讲学难土木宫室之学学之地在人力性命道德之学学之天在人心尽其力于学之地者犹幸而有其人而尽其心于学之天者常患于无其人也今庠序遍天下至圣文宣王冕十二旒服十二章大成殿纳陛十二门防二十四侑食从祀爵公侯伯近世加以治鉴史经世数二贤又加以周二程张朱文公张宣公吕成公七大儒师有寝生有馆书有阁膳有庖此土木宫室之学天下之所同也独徽学先圣殿之左又専为吾徽国太师文公祠异乎天下之学何也文公邦人也回枌榆晩出诸生俾记学之所以垂弊复兴者运逢因继蹂为营屯论堂肄舎以革以鼎而罍洗俎豆三献分献之区庙之东西庑内屏外阖仰穿俯芜久矣今则一旦塑像绘新砻斵密荆榛刬丹雘侈涂平楹直如砥如矢总管府使君真定侍其公同朝爱民而礼士尽主维之力镇守府使君广平成公弼整军而礼士尽賛成之力教授鲍君寿孙与正录而下发廪割俸裒赀醵材尽经营之力仲夏鸠工季秋竣事殿之右再创周二程张祠増祠广汉东莱吾文公旧祠名藻加严虽然此学之地也垂弊复兴尽其力也性命道德之学学之天诸生亦尝讲闻否乎吾徽学専祠吾文公岂私于乡先生乎自羲画以来有孔顔曾思孟之言不可无周二程张之言吾文公陟衡岳沿婺渚参攷互订无一书无论著由吾文公之言上达于周二程张之言又上达于孔顔曾思孟之言心学也吾文公于中庸首章具言之此心未发人所不睹己亦不睹人所不闻己亦不闻以敬存养而非寂灭之静于以涵位育之全体此心既发人所不睹己则独睹人所不闻己则独闻以敬省察而无过差之动于以充位育之极功所赋之命所受之性所由之道所得之德粹羙不杂浑完无亏学者于斯而不尽其心可乎乃歌曰刻我石学之地我既我力肃尔衿学之天尔既尔心
　　润学重修大成殿记
　　尧舜以执中之学传后圣夏商周三代宗其道享国垂二千年孔子以求仁之学传后人汉唐宋三代宗其道享国亦逾千年天之相斯文也既生孔子于前以集先圣之大成又生朱子于后以集诸儒之大成故学之大成殿祀孔子为先圣从祀之庑增三十四人至朱子而止然孔子之后逾百年复得孟子而异端辟今朱子之后亦将百年未有可以从祀大成者继之也则吾道之无传岂不甚可忧哉宣城昌君士气分教润学四年而仅一稔适【阙】　　　寛书下学廪出入勿防计以其赢修凡学事遂修大成殿始壬辰仲夏讫仲秋贻书紫阳方回请记谓南渡学烬于火始创中缉终缮者程公迈刘公子羽呉公潜力也又自书工若财之数以为佛老之宫布天下搜瓌究竒郡国不过一孔庙耳而坐视頽圮回窃谓今瞿耼之徒外炽内微政不足与之较也夫不以吾道之无传为忧而以宫庙之劣于二氏可耻将竞其文不竞其实乎学尧舜者必自孔子学孔子者必自朱子孔子之四勿即精一之传仁之全体也朱子以为心之德爱之理当理而无私心则仁在是矣是故鬭谷于莵之忠陈须无之清皆不得为仁二子之行迹也未知其心果出于天理之公欤抑人欲之私也所以由求赤之事功而皆未以仁许之世固有所立甚伟而心不仁者仁矣而日月至焉或在或亡亦终不与传道之科然则孔子集先圣之大成顔克曾省思修孟养得其传以气论性之学笺传注防之学论譔词章之学少醇多疵失其传惟周二程张再得其传而朱子翼以张吕集诸儒之大成传至于此亦盛矣庠序饰而灯火微方册具而歌絶小慧立异邪见生疑吾凛乎惧斯道之再失其传也噫尧舜之中孔子之仁有人心则有道心古今一也而敢以无传少来哲哉邹书两无有之叹厯千四百年而濂洛兴揉气质变习俗至鲁至道跻世太平将以是望天下士不特润之士为然也是役也廉司总府主维甚力代官徐君硕至之七日同告厥成其勿替引之至元二十九年九月初一日记
　　重建成信侯殿记
　　托孤之难未若立孤之难也防而长之蒙而训之宗祏危而安之托孤固难死而生之防而兴之血食絶而续之立孤尤难周成王十三践祚姬旦摄政四国流言七年而复子明辟此所谓防而长之防而训之以安其宗祏之危难矣哉夏羿浞之变后缗方娠自窦而逃一成一旅遗臣靡立少康不失旧物此所谓死而生之防而兴之以续夫血食之絶不亦难之尤难者乎是故汉霍光拥佑昭帝可以谓之托孤矣保养防主功为大不如丙吉张贺之有恩于宣帝始可谓之立孤垂死而生防防而兴德为大今广平府故洛州肥乡县春秋时立赵孤近世封成信侯讳婴之里也周简王之三年晋景公时屠岸贾攻杀赵同赵括赵氏尽矣而赵武者赵朔之庶子也侯与公孙杵臼匿而藏之后祈奚韩厥言于景公复立赵武史记晋赵世家春秋内外传刘道原通鉴外纪所书不同然成季之勲宣孟之忠若一髪悬千钧迄至于有社稷不堕厥绪者谁之力欤肥乡之程侯也则肥乡之人祀之又岂止一乡一国之善士欤侯之庙在南方甚盛曰祚德封爵不止于此而肥郷如故南北异也侯之后世居肥郷程君玉欲新侯庙不果蒋君思为玉养子继父志一新之穹殿四楹肸饰完美元贞初元季秋鸠工朞年落成用中统楮币为钱百五十万有竒其里人省郎王君英为求记而金玉总管府副总管姚君文龙省宣使程君起宗俾予书之夫食人之禄存亡继絶忠臣也程侯宜书为人之后肯乃堂获孝子也蒋君思亦宜牵聮得书是为记
　　四峯堂记
　　天地人之道易而己矣易变也有变有不变有易有不易不易不变其体也不容不易不容不变其用也以变训易易难知而变不难见也天道隂阳隂变阳阳变隂地道柔刚刚变柔柔变刚人道仁义仁变义义变仁故曰易变也而曰有变有不变有易有不易何也天圎而动北极居北南极居南北斗以杓指四时二十八宿为日月五星之次舎万古不易者也一昼一夜天行三百六十五度四分度之一而又过一度为厯法者嵗久必差寒燠雨旸旦暮而异福善祸淫若有物焉则天道之变易者也地静而方九州四海五岳四渎一大块为土湿为水燥为火坚为金石秀为草木万古不易者也山有崩落川有移徙潮汐有盈虚土壤有肥瘠顽石出水大阜生云仓廪梁栋始于芽甲鸟兽鱼鳖孕育无穷则地道之变易者也于是天地之中有人焉君君臣臣父父子子长防有次第匹偶有夫妇讲习有朋友万古不易者也皇而帝王而霸忠质文异尚子丑寅殊时以瞽鲧为父而有舜禹以尧舜为父而有朱均太公伐纣而夷齐非武王比干谏死而箕子微子归周孔孟不得位顔夭原贫盗跖横行仪秦诡辩亭长取天下屠贩侯王多欲杂霸苟且为治党锢于东都老庄于晋佛于齐梁词章于唐世异事殊千端万状君子于此内学外行斟酌寛严剂量损益语默屈伸进退出处将有为也随时不同则人道之变易者也是故古之圣人作易预知天下后世之变画为八卦重为六十四卦析为三百八十四爻揲之以蓍一卦有六十三变而一不变始于伏羲中于文王周公终于孔子俾天下后世于是易也不占而静则观象玩辞可以穷理尽性占而动则观变玩占可以避凶就吉呜呼微矣易之説卦有曰天地定位山泽通气雷风相薄水火不相射八卦相错説者曰此伏羲卦位也又曰帝出乎震齐乎巽相见乎离致役乎坤説言乎兑战乎干劳乎坎成言乎艮説者曰此文王卦位也伏羲之卦位以明夫天地大全之易也干南坤北天上地下离东坎西日生月出艮兑震巽各据一隅不变也地天交泰水在火上既济泽山咸风雷益交互相资则不容不变也味八卦相错一语则知天地之全易变而有不变焉不变而有必变焉文王之卦位以明夫四方四隅四时之易専指地而言而天之气行乎地中者也震离兑坎东西南北四方以指夫春夏秋冬之四仲也乾坤艮巽四隅以指夫四时季孟之交也四方四隅不变四仲四孟四季则八卦流行为八节十二月二十四气而后庶物备嵗功成味出震成艮等语则又知地中有天之易变而有不变焉不变而有必变焉睦之分水王氏世宦达徽猷阁待制葆真先生讳升以布衣受山隂陆公佃奏荐至从官深明易学逆知靖康阳九之厄所着易解寓以微言五世孙森林叟世其先业得辞变象占之四道林叟又筑读易之室三间据西北面东南乾坤艮巽四峯环于户外因扁曰四峯堂然则此文王易之四隅也小而言之一室之乾坤艮巽耳大而言之则西北干晋西南坤蜀东北艮燕东南巽呉又大而言之则晋之西北皆干蜀之西南皆坤燕之东北皆艮呉之东南皆巽地皆数万里震兑离坎四正之位皆然天地至广未可以小观也然不于其形于其理则小可以知大林叟归而求之四峯之突焉而起与四峯之间洼焉而平者八卦之位也不变者也以理求之则出齐见役説战劳成春生而夏长秋收而冬藏少阳而老阳少隂而老隂时变也气变也吾之此生观四时四气之变不能百年少变壮壮变老嵗八卦变而天地之功成吾齿髪屡变而犹不为圣贤之归乎守道知命法易之不变者应事物察时义法易之不容不变者易之全体大用在吾胷中运之而已呜呼微哉
　　丛书堂记
　　多藏书而不善读虽万巻吾以为不足善读书而不多藏虽一巻吾以为有余李防之书万巻者三书之多者莫如也新若未触见嗤当时为父家传诞而不实则岂非多藏而不善读者乎张良之书一巻而己书之少者莫如也偾秦蹷项为帝王师功成身退汉庭一人则岂非善读而不多藏者乎同郡友人黄君宣字仲宣卜筑歙城之东山以丛书名其堂丛之为字始见于易其在韵书训之曰聚乾卦之方以类聚萃卦之观其所聚是也丛天下之书而聚之是谓藏书藏而不读不如不藏读而不精不如不读前史所志艺文经籍一寒士之家焉能效其万分之一匡衡凿邻壁而读犹有书也王充逰书肆而读则并书无之是故多藏不如善读按丛书之名本韩退之语然退之始逰京师所防书止一束耳未见其为丛也其进学解自叙谓口不絶吟手不停披记事提要纂言钩则读书之法也沉浸醲郁含咀英华作为文章其书满家则读书之效也有所觝排攘斥则屈所当屈有所补苴张皇则伸所当伸旁有所搜则诸子百家之长逺有所绍则七圣一贤之説崇正黜邪障頽继絶昌黎所谓读书如此汉唐以来一人学者仰之如泰山北斗书云书云徒丛云乎哉嗟乎聚必有散世之好聚帑庾财贿者往往有悔聚名画聚法帖聚难得之书亦雅道之一癖近世衲子号曰丛林得其师一指禅用之不尽者吾闻其语矣未见其人也予虽老与吾仲宣尚皆勉之
　　野塘记【为王御史作】
　　古之君子必素有可耕之资而后以其所负出而应乎人天下国家之用合则进非谓缺于口体衣食之奉而饕其禄利也不合则退故虽屏居畎畆亦未尝有饥寒覂乏之忧伊耕莘葛耕南阳三聘三顾而后起不轻就也使非有汤先主之遇亦退而耕耳顔渊贫未至都无可耕圣师不可为吾何为故终于不出陶元亮贫亦尚有可耕故尝试一出知其不可为也而终于处后世之士苟有可耕如伊葛之得所从舍其耕如顔之不可出守其耕如陶之出而不可久返其耕无若彼苏秦然徒以无二顷田之故能取六国相印矣而不能退也呜呼井田废而孤寒之士生不能有一犁之土苟求而幸得防饵而迷穽无亦惟是以一饭误千金之躯痛哉行台监察御史胶东王公庭弼邦直学者以野堂先生称之今观龚学古所绘圗乃野塘也御史尝长均房帅幕十余年而后入言路第见其廉于进取如此不知其家有良田在沂水之上野塘与田接壌其庐之堂有曰万巻云者有曰归老云者葢其志欲退休而读其所藏之书良以素有可耕之资可以仕亦可以无仕不専以仕为急也紫阳方回久与御史同官新定伟其意题其圗为之歌曰野塘之水兮其色油油以畜以泄兮灌我良畴弋有鳬鴈兮盟有鸥我出而仕兮可则进脱如不可兮还我锄耰水之上兮山之下稷黍枣栗兮野塘之坞秋收其实兮于粲满筥车既膏兮马不前退而家食兮孰予敢侮我思野塘兮繄古之沂有懐其人兮瑟声希可由求赤兮贤宁不希登之廊肆兮佩玉黼黻否则岂无春服兮咏雩风而与归
　　止所记
　　金华呉君功甫分教盐官与吾宗方君韶卿同里相遇武林邂逅谈咏知功甫读书之室曰止所因共防绎止之所止之义止之时而回次叙其文记之诗止于思无邪礼止于毋不敬大学之道在止于至善故君臣父子各有当止之所然有止之义焉有止之时焉义者心之理当止而止则一武不可过一毫不可不及此心之规矩凖绳也时者身之位当止而止进退去就视可否而立则酌轻重而制中于是心之理着而为应事接物之权衡是故圣人于易曰艮其止止其所也斯言也兼心之理与身之位言之干兑离震巽坎艮坤错综上下一卦有六十四爻凡卦之二而遇六为柔得位而中凡卦之上为过髙无位而多悔吝离震以柔爻居二者八不皆吉也独艮之居二八爻皆吉足以敌坤遯用黄牛咸不随腓旅之得小过之退渐之磐谦之鸣纯吉无瑕如蹇之匪躬重艮之不拯又有忠臣直士正义不谋利之志山立屹如此其故何也承刚顺君也履柔纳下也身之所处当位而得中也此出仕之臣得位者之艮止也吾功甫是也六十四爻之上干犹戒亢惟四爻吉坤犹忧战惟二爻吉独艮爻在上处乎事物之外以止为体无求无竞大畜之天衢损之得臣贲之白贲頥之由頥蛊之不事剥之不食蒙之击防重艮之敦艮八爻无不吉者此致仕之臣去位者之艮止也不肖回是也然则一定不易心之理止之义其邦畿千里维民所止之止乎万变不同身之位止之时其孔子仕止久速之止乎内不爽于心之理外常察乎身之位各当其所止所哉所哉止之时义大矣哉
　　普同塔记
　　人自其一身以至一髪一毛皆中虚而外实包天而肖地其体四其骸百其脏五其腑六其窍九其脉十有二其俞穴大谷小谿三百六十有五无不虚贯实而实辅虚虚为天之流行实为地之凝结总言之心之虚最灵为清为明为神为圣位乎身之中而身之实者以其重厚沉浊之质囿于其外天虚地实相依附而生虚者还天实者还地厥初之妙合者相离焉则死古辟王作深察夫死生之际智不去恶力不全爱实中之虚根理成性吾与庶民同乎此受者既已还为天之太虚虚外之实孕气成形虽要其终必还为地之积土而非假以久逺则犹弊而未腐毁而未泯由是制为邱垄掩埋之法安厝封树各私其私此人道之终事也世季俗夺或不皆然钱塘故大都防承平时城东西郊日焚三百丧有竒月计之万嵗计之十二万畆一金而嵗欲十二万穴势不可故率以火化为常宴笑佚游朝居华屋疾病奄忽暮畀烈炬孰不痛怛于斯一旦有出乎意表者又大不然呉芮逺孙貌惊有似樊崇暴党事极报烝其为痛怛抑又甚焉则与其不忍于凌陂之歌曾未若侪之绵上之融风也三茅宁寿观道士三山刘祖华其亦悟夫理性形气之虚实人我不殊捐私泉易地十畆于西湖之赤山为石塔曰普同之塔髙广深各丈有二尺界乎其内纳凡既燎者之骨其徒居左余众居右惟革除鼎布以来嗣于其所先配俪于其所偶舆防于其所事交朋于其所知葢有讣而莫临暴而弗殣者不止蔗节犀之感独此之得其所托获霑寒食之酹若表南阳之阡岂不亦仁人之所为哉虽然虚还天以庙飨实还地以墓藏礼也厚藏为过不墓为不及浮圗之甃而茶毗之归自释氏始本非中夏之令典自老氏者亦不得已折而从之予自孔氏又为之文悲夫祖华儒而隐于黄冠求予文者其从父汝钧予诗友予为紫阳方回塔成之年至元丁亥五月二十六日记
　　圣泉亭记
　　泉何以名圣龙为之龙何以能圣泉为之夫人之所知也而恶知夫气脉之有防聚欤而又恶知夫精神之有感通欤建德县卜君元英为令尹六嵗矣嵗告稔惟默敦防之六月不雨七月戊午朔郡遍走羣望壬戌之夕令尹偕尉王济陟乌龙山民遥见隂萝幽嶂间炬火鱼贯上鸟道萦折星明萤防至明旦乃始知长吏躬迎圣泉得古祷应上公之遗意有志乎民而然也又明旦甲子大雨雨始盛令尹适与前太守方回遇言夜半至山龙所居泉所潴状而未以雨为足也既而尉送泉还山有片木出古湫之底取视则昔人所书圣泉二字亭腐而扁沦者令尹乃议复其旧而识之丁卯处暑癸未白露而至再至三至四五民庶其无饥矣乎今夫泉成圣于龙龙养圣于泉崖沍不减川溢不增其处也德圣挹彼而云注兹而霖其出也功圣龙以泉隠体而泉以龙显用其相为圣也如此抑龙所以乐此泉匪山曷凝泉所以响此山匪人曷格山巍然甲一郡内坎外艮得防之圣气深脉厚灵物凭焉人万物之灵心之精神是谓圣信则感诚则通甘泽降焉求诸泉求诸龙又愽求诸山而后知神宫奥宅繇元造之所钟然又必返求诸人而后知山有泉泉有龙非此之灵足以交于彼之灵则所谓圣迹者将韬晦遁藏之不暇岂凡心之所能动哉呜呼尼漱不盗孺缨不濯广以贪病永以愚恶吾无以议为矣瀵然同流泛然侧出不如吾之泉不忒其则温泉冬汤冷泉夏雪不如吾之泉不变其节咸泉熬盐淡泉化铁不如吾之泉可以澡三伏之烈酒泉致醉醴泉愈疾不如吾之泉可以丰百昌之实磊斯山兮斯泉曷为而圣龙所渊复旧亭兮识丰年后有祷者尚勉旃以迹求圣良独难惟人孔灵心即天
　　新修建德县记
　　今建德府本汉丹阳呉郡之分地呉割富春县置建德县自黄武四年始时已割歙县置新都郡县犹呉都晋宋因之梁东阳郡隋废唐复初置睦州严州睦治雉山在今淳安严治桐庐郡县之自武德四年始七年严废县省后复为县睦州自永淳二年始又其后徙睦州治建德自神功元年始厯钱氏及宋复号严州而升州为府则又取县名以嫓之葢县先州而有府因县而名可谓古县也已县故有唐进士张秉所撰县碑绍兴中郡守董公重修县志谓碑已不存庭中大槠樛枝密防防千载物贤令岑公象求有诗亦近三百载诗与树今俱存也夫以甚古之县其兴废不一矣书事之石当存而不之存其厯世之战争攘夺亦不一矣一木之种一咏之发意未必长存而乃相与俱存则今县尹卜君之修营肸饰与予之纪识可以存可以无存皆未可知也至元十四年嵗在丁丑夏四月君视事军南趋北还过城下未息市里戛戈铠声县间宿止大将垣缺藩拔马牛羊豕穿房序胥曹讼巻讯犴鞫械徙它所朽桷腐瓦卧草棘什五六君心经意纬圭秽植顚率属劝甿乃大兴役十七年十一月讫明年正月竣事予过其外重门耽然层楼翼然望其中靓深整严愈于曩俾司工者枚之以间计六十有八近民道爱清白三堂仍故扁存古也君法当更代者弗至先尝考学宫矣复栋是宇是其用心所存抑又古也是可以传逺无疑而不知予之文将如张碑之易泯乎或亦可如岑诗之与树俱永乎勿剪勿拜存乎人心而予之所以托斯名也君名元英将仕郎董视簿邉君完将仕佐郎提总宣差君合刺进义校尉
　　务本堂记
　　古之民有四而士出于农治国以士为本富国以农为本工商亦国之所资末矣而非其本也后世于四民之外竒衺谲觚惚恍谬悠加以佛老之徒而六舍本逐末者争趍之今夫通都钜邑或数万户无诵声儿女子不识耒耜机杼为何物怪优异倡弹丝吹竹苍头庐儿连驷列骑洒削鼎食马医击钟肆侈齐姜僮多卭卓空青丹砂象齿翠羽毯犀珠璧玉绮绣丽耀珍夸赀崇贿田畯生而罔识与褐之父睨之乃若万缁千黄铅墀珠宇匪织匪犂解衣精馔果报谈三身敷落演五天求福田利益觊羽化超升其浅者梵呗鱼螺符呪铅汞奔走王侯脱徭遁赋饬材者竭艺通财者倾帑钱镈霑涂虀盐酸冷则亦剃祝簮戴从之苟以饫枵养慵是孰使之然哉虽然此特吾南方近嵗之所见尔中原风俗殆不其然济南古郡天下耕桑诗书务本处也章邱之翟氏昆季三人长居正定甫次居礼节甫次居中道甫髙昭曽穆畎畆膏膄师矩友规灯火方册上奉二亲下教诸子惟本是务农以耕桑为本而勤俭又耕桑之本士以诗书为本而孝弟又诗书之本此其一心一身一家之本则然要其极宗庙邑都非士不治粢盛仓廪非农不富岂止一家之本而已哉乃国于天地一世之大本也今六合一贯幸遭逢崇本抑末之明时务本者可以劝矣若夫锦川绣江之间嘉山秀而清泉洁美木茂而芳草馨济南故多名士当能与四方之士大夫登堂而赋之他日有绘斯堂为圗见示者予亦或援笔焉元贞改元乙未嵗在大火苍龙心一度谨记
</div>
    <div class="pagination">
<a href="桐江续集_page46.html">上一页</a><span>...</span><a href="桐江续集_page42.html">42</a><a href="桐江续集_page43.html">43</a><a href="桐江续集_page44.html">44</a><a href="桐江续集_page45.html">45</a><a href="桐江续集_page46.html">46</a><span class="current-page">47</span><a href="桐江续集_page48.html">48</a><a href="桐江续集_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
