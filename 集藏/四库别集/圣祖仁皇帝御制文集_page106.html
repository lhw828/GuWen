<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 106 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 106 页/共 217 页</h1>
    <div class="content">　　第七图【初秧】
　　第八图【淤防】
　　第九图【拔秧】
　　第十图【插秧】
　　第十一图一【耘】
　　第十二图【二耘】
　　第十三图【三耘】
　　第十四图【灌溉】
　　第十五图【收刈】
　　第十六图【登场】
　　第十七图【持穗】
　　第十八图【舂碓】
　　第十九图【籭】
　　第二十图【簸扬】
　　第二十一图【砻】
　　第二十二图【入仓】
　　第二十三图【祭神】
　　织
　　第一图【浴蚕】
　　第二图【二眠】
　　第三图【三眠】
　　第四图【大起】
　　第五图【捉绩】
　　第六图【分箔】
　　第七图【采桑】
　　第八图【上簇】
　　第九图【炙箔】
　　第十图【下簇】
　　第十一图【择茧】
　　第十二图【窖茧】
　　第十三图【练丝】
　　第十四图【蚕蛾】
　　第十五图【祀谢】
　　第十六图【纬】
　　第十七图【织】
　　第十八图【络纬】
　　第十九图【经】
　　第二十图【染色】
　　第二十一图【攀花】
　　第二十二图【翦帛】
　　第二十三图【成衣】

　　钦定四库全书
　　圣祖仁皇帝御制文第二集巻四十五
　　古今体诗五十九首
　　初秋晩雨后观仪器
　　从容更觉静悠悠片片荷香送小舟日落开牕云外景风清拂户雨中秋寛怀自有数行字乐志须操一算筹【向日最喜天文算法】万物无穷最易晓其间诸象列天球
　　初秋咏竹
　　森萃青青绕碧塘霜姿霭霭动幽香寒风不变终身节緑叶纷然暎晚凉
　　闲坐咏竹
　　门外千竿细竹牕前万朶鲜花秋寒众色皆变惟尔霜姿可嘉
　　咏金莲花
　　迢递从沙漠孤根待品题清香拂槛入正色与心齐磊落安山北参差鹫岭西炎风曽避暑髙洁少人跻祝巴林淑慧大长公主诗【并序】
　　公主秀毓天潢祥钟坤顺为
　　皇考同气之亲淑容懿范俨若
　　慈闱履贵盛而冲和居显荣而祗慎耆年令徳宗党式钦恵泽沦洽于逺人徽柔着闻于中外数十年来笃爱朕躬礼周意挚故常迎留京邸晨夕相依用展敦睦之义惟祝遐龄康豫驯致期颐俾得色笑恒瞻徳音长奉借以慰朕追慕
　　慈宁之永念岂不休欤爰赋五言以介睂夀
　　长祝南山夀愿言北斗诗祥开应帝女厘降自金枝沙漠黎心服坤贞天下知年年庆人瑞岁岁赏瑶池
　　戏题自鸣钟
　　昼夜循环胜刻漏绸缪宛转报时全隂晴不改衷肠性万里遥来二百年【此器至中国二百年矣】
　　夏日舟行
　　灵液开僊仗清晖暎碧波黄鹂鸣茂树归雁戏青莎水曲蒲帆转岸廻锦缆过三春曽布徳月下听讴歌
　　夏日幸潞河杂诗三首
　　水色连天四望收轻舠桂楫放中流东南惟有长江胜一片云帆万里逰
　　其二
　　曽记当年幸潞河翠旌熠爚暎微波临流士女争瞻望不禁扁舟唱櫂歌
　　其三
　　野云渐起罩斜阳暮泊平沙觉水凉初更未寝吟诗句静见炉中焚异香
　　亲阅运河堤
　　旧岁隂霖胜忧勤亿兆难析津通鹊渚形势接桑干物理常求治朝堂亦自安运堤久未整岸堰最宜完夹道黎民悦沿河老幼欢云容随豹尾暑气拥仙銮九醖贤人酒三浆龙凤团匡牀搜典诰流水奏幽兰櫂响逼前驾渔歌进小滩去回四百里舟次五云端
　　舟泊潞河
　　万里帆樯宛转来炎天系缆泊河隈长江曽着操舟说短梦频思作楫才隔水翛翛秋麦起绕林处处野花开从容披阅依书幌静尔忘言忆九垓
　　千叶莲
　　禁苑初秋玉殿凉绿荷经濑递清商千英水面重重艳防度风前柄柄香宫女移船摇绀叶近臣载笔咏红芳定心坐对西山静不管秾纤暎夕阳
　　题耕织图
　　耕
　　第一图【浸种】
　　暄和节候肇农功自此勤劳处处同早辨东田穜稑种褰裳渉水浸筠笼
　　第二图【耕】
　　土膏初动正春晴野老支笻早课耕辛苦田家惟穑事陇邉时听叱牛声
　　第三图【耙耨】
　　每当旰食念民依南亩三时愿不违已见深耕还易耨緑蓑青笠雨霏霏
　　第四图【耖】
　　东阡西陌水潺湲扶耖泥涂未得闲为念饔飧由力作敢辞竭蹷向田间
　　第五图【碌碡】
　　老农力穑虑偏周早夜扶犂未肯休更驾乌犍施碌碡好教春水满平畴
　　第六图【布秧】
　　农家布种避春寒甲坼初萌最可观自昔虞书传播谷民间莫作等闲看
　　第七图【初秧】
　　一年农事在春深无限田家望岁心最爱清和天气好绿畴千顷露秧鍼
　　第八图【淤防】
　　从来土沃借农勤丰歉皆由用力分薙草洒灰滋地利心期千亩稼如云
　　第九图【拔秧】
　　青葱刺水满平川移植西畴更勃然节序惊心芒种廹分秧须及夏初天
　　第十图【插秧】
　　千畦水泽正弥弥竞插新秧恐后时亚旅同心欣力作月明归去莫嫌迟
　　第十一图【一耘】
　　丰苖翼翼出清波荑稗丛生可若何非种自应芟薙尽莫教稂莠败嘉禾
　　第十二图【二耘】
　　曽为耘苖结队行更忧宿草去还生陇间餽馌频来往劳勚田家妇子情
</div>
    <div class="pagination">
<a href="圣祖仁皇帝御制文集_page105.html">上一页</a><span>...</span><a href="圣祖仁皇帝御制文集_page101.html">101</a><a href="圣祖仁皇帝御制文集_page102.html">102</a><a href="圣祖仁皇帝御制文集_page103.html">103</a><a href="圣祖仁皇帝御制文集_page104.html">104</a><a href="圣祖仁皇帝御制文集_page105.html">105</a><span class="current-page">106</span><a href="圣祖仁皇帝御制文集_page107.html">107</a><a href="圣祖仁皇帝御制文集_page108.html">108</a><a href="圣祖仁皇帝御制文集_page109.html">109</a><a href="圣祖仁皇帝御制文集_page110.html">110</a><a href="圣祖仁皇帝御制文集_page111.html">111</a><span>...</span><a href="圣祖仁皇帝御制文集_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
