<!DOCTYPE html>
<html>
<head>
    <meta charset="UTF-8">
    <title>斐然集 - 第 18 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斐然集 - 第 18 页/共 26 页</h1>
    <div class="content">　　某人司农丞
　　自昔寺监丞贰进为台省之用出为郡守部使者故非材效已着不预是选省并以来用人不次几于轻矣然诚得其人朕亦何忧乎尔学求有用留意乎世务徃丞大府试才之始也夫为委吏而防计当圣师犹尽心焉可不勉哉
　　谢惇徳上书改官与升擢差遣
　　朕好闻直谅有益之言虽小人怨詈犹惕然康色以受之而况所陈中理者乎尔为逺邑小吏誊书来献议论可用实嘉乃心既易其官又擢其所任非独为尔之报盖使志义之士皆将轻千里而来告予以善也
　　赵子淔判西外大宗正司
　　朕遭家之多难思宗子之维城眷求亲贤分典属籍推吾惇叙之意助成信厚之风以尔天禀浚明吏能超迈有文好学早读元王之诗近义亲仁不忘穆生之醴曩縁进鋭以得过亦既退间而省愆艰难备尝齿徳俱劭召从逺外逡巡持克慎之心入对咨询慷慨多可行之论用还旧职俾正外司抑抑威仪徃笃本支之庆振振公族庶几磐石之宗
　　周葵殿中侍御史
　　朕惟祖宗盛世斯民直道而行矣犹汲汲于求忠良开言路矧今邪説趋利而作毁誉不核其真辨政事则规一切而忘逺功论人才则以一眚而掩大徳至于九法斁三纲沦国家安危所在则未有能正之者也然则居耳目之官非难不惑朕之聪明为不易耳尔学修而行美有意乎当世亷察向乆今庸次升勉竭乃无忝明命
　　詹至郭执中进阶
　　顷命相臣督防戎旅肤功克奏婉画是资尔识虑端详预闻机事第功来上式畀宠名思称异恩可无来效【执中云尔识虑端详谘谋有补第功来上加进崇阶】
　　陈彦忠转一官
　　顷命相臣督防戎旅凡厥官属咸有劳能具官材力敏强克总行务第功来上加进官聨思称异恩可无来效
　　辅逵马师谨邢舜举与郡
　　比命虎臣出平冦盗凡在将领咸有劳能尔既克摧锋又能抚纳【师谨云尔期防不愆敏于招纳舜举云尔敏有才能恪恭师次】第功来上宠畀郡符思称异恩可无来效
　　韩仲通大理寺丞再任
　　廷尉用法天下取平焉属者未闻审克之誉而有徇情出入之讥朕思得守正不挠者徃革其尔为佐理卿见谓谙练请尔乆于其事谅非私举矣谨遵法律将考尔之成绩
　　何伯熊改官
　　尔以学行著称乎西南而达于聴闻召对考言有足嘉者锡以书命易其官荣谨守尔身将有任使
　　张浚母计氏改封蜀国太夫人
　　朕念恢复土宇莫若内修肃清江湖实系良弼及褒扬而懋赏乃谦畏而辞荣嘉哉诚节之彰尚矣义方之效可无宠锡以表庆覃某氏懿范慈祥清风肃穆靡他守志恪遵卫妇之规为子择邻逺寄轲亲之识浚仗孤忠而许国尔能万里而移书不形姑息之言纯是激昻之戒行光徃牒福萃髙门王珪之交友皆贤固宜有立陶侃之功名寖盛可见所原庸侈君封以华邦号昔先正作股肱而洎养荣孰此如维冲人慕父母而报仇功殊未建益康乃后用相我家
　　席益成都利州梓防潼川安抚制置大使
　　朕自南渡以来不忘北向之念慨昔者经邦之多误致中原宿盗之未平下拓两淮中收汉沔渐规进取期殄冦仇乃眷西南地连闗陇猛士如雨待矢之机岷山导江有襟带之势内蕃王室外张天声非得杰才曷胜重寄具官器度凝逺智术通方入预政几忠嘉屡告出当方面威望孔昭勿辞泝峡之难徃懋干方之绩况益部之甘棠不翦而渭川之草木知名吾方因任于世臣尔盍勉移于忠荩昔孔明治蜀光照古今以集众思存设教之心以攻已阙为平贼之本故能临大节而不可夺处经事而知其宜兹委使权仍加职序思蹈前规期于有成
　　向子諲江东漕
　　古之大夫老而得谢则不复可仕其或夀耉康宁时之所頼亦不以年及而聴其去盖知足者一身之事而用贤者国家之计也况能齿发初艾精力未愆才智足以周事为气节可以壮形势而乃确然坚卧以必退为髙失出处之宜非朕所望也今江南之民困穷日甚以丰凶相半之嵗给云屯待哺之卒将漕充使非尔孰堪毋执小谦乆稽成命能副期待之意是乃世臣之忠
　　董弇右司
　　左右司置郎文昌髙选宰相之属也弥纶阙失禆賛庶务非取其奉行成事而已间者典籍散亡人有求于法之所不可者六曹具上必付都公而吏以其情先拟所决抱牍丛进请占书之习以成风是将何頼尔才识明敏志操端方所临有声宜任此职必使庙堂之上无过举胥史之志不得伸当官而行何强之有
　　何慤太常少卿
　　中国之所以久安长治者有礼乐以节文仁义而导迎和气也自昔承平既乆人欲肆行而天秩不建以致雅废之祸今将拨乱世反之正则凡礼之所不可不为与其所不必为及夫流习承误而当损益因革者亦众矣秩宗之任必惟其人以尔学行明粹智虑详谨兹由宰士擢贰奉常其思训言徃懋乃职
　　赵子淔江西运使
　　自军旅之兴九年于此土宇未辟而兵食日众赋于百姓者悉矣既不得已敛民以养兵则亦岂可厚兵而残民思得通材付以利柄庶几士饱而歌攘敌于外民安其业守邦于内上下交济是惟难哉具官才刃优游心计精敏乆于闲散虑患克深自初召还逡巡以进及此委寄辞避靡宁先圣不云乎慎斯术也以徃其无所失矣江西之地冦旱相属徃思厥职务弭师言
　　李迨两浙运使
　　国以民为本以兵为卫今辅弼大臣诏朕均节于上而计司守令率职供亿于下日不遑给兵事聿艰深惟其方必得公勤智能之士以总输将调度之计取之有制用之有节犹庶几焉耳具官才智强明吏事肃给盘根错节防刃有余至于理财尤见推许今二浙之稔国用所资而嗣嵗之丰天时难必都漕置使莫如汝谐职思其忧以副朕命














　　斐然集巻十三
　　钦定四库全书
　　斐然集巻十四
　　宋　胡寅　撰
　　范直方枢宻院检详官
　　本兵宥府几务实繁前之所行后以为例视已成事详处厥中必待更练之才乃副司属之任尔议论明发才周事为朕思文正忠宣肇敏戎公而不得见访求后裔倘或有闻尔宜以奕世之所传防今日兵政之治否告于而长岂曰小补之哉
　　陈昻直徽猷阁知信州
　　朕之用人必内外剧易无所不试然后其才之宜否灼见不疑尔顷由荐论超列枢属柔濡退默不露其锋褒扬和议之人以賛本兵之政吾固知尔之所存矣俾聨内阁出剖郡符更观所为尚服休命
　　吴革福建提刑
　　任力者必劳逸相半然后所任不蹷用才亦然茍勤其才而不闵其勚此北山之诗所以刺役使之不均而叹从事之独贤也尔屡领漕寄未尝辞难军不乏兴厥绩既茂稍从休假俾按祥刑咨尔七闽僻在一隅大盗之后已渐安堵能使讼狱平允民谓不寃刺举无私吏知所畏则尔之职亦不劳而称矣
　　李谟知润州
　　维京口重镇自昔南北之际必谨守以固国今城池髙深天堑截然其险阻之势自如也独以数罹冦攘民散不复而供亿军师之资重困遗黎是皆守险所当念者可不务乎尔学优而仕扬歴有闻曩在北方尝着干城之畧兹为敌使益髙足食之能矧尔乡邦润为北境又尝摄事恩信已孚徃祗厥官勉建勲绩
　　朱震转一官
　　朕惟帝王之治求端于天本天理而时措之后世用智力判天人凡厯象授民之妙散为术家至于闰余失次摄提无纪以为是固然而不知其拂天害民乱之大者也具官学深象数智潜幽防于道要得其本元属厯法之有差视筭家而防正成书来上七政以齐虽史迁之起太初子云之明三统不得专美予用嘉之序进一官少旌劳勚是谓徳赏徃其钦承
　　陈葵将作监丞
　　朕卑宫陋室不敢少安营缮之事蠲省乆矣而大匠官属犹存不废者意将恢复中原则左宗庙右社稷面朝后市之制有其人而后政举非为冗设也肆其命尔徃丞于监勿谓无事而忘职思
　　刘大中回授祖一官
　　盖闻木落粪本水深则回徳善之修既覃其后裔孝爱之报必光于前人天理固然朕心所尚尔质直而好义泛爱而亲仁言行信于乡闾气节厚于风俗轻财重士教子起家遂生闻孙靖共正直居朕左右为国羽仪防修史而迁官愿疏恩而追贲特屈常法旌其念祖之心尚有英知歆此漏泉之渥用为世劝岂独尔私
　　汪应辰改官
　　属者延见多士问以治道尔年未及冠而能推明帝王躬行之本无曲学阿世之态遂冠时髦名震中外夫学于圣门者必辨义利之分正其义不谋其利则为舜何难焉茍以利为义其去跖亦不逺矣尔益自勉以成逺业初从京秩服此训言
　　赵伯牛湖北提刑
　　大湖之北土沃俗富自军兴赋重吏縁为奸讼欝政烦民不堪命乃相保聚以延嵗月今既荡定吾加惠焉按临列城尤在良吏以尔才艺之美性质之厚用付使节俾司祥刑问俗观风举才刺否尔其正身率下寛刑省苛勿庸喜怒之私惟民便否是视庶几遗黎知朕徳意安其生业徃思勉之
　　韩璜广西提刑
　　朕阅诸道谳奏病庶威夺货颇类放纷未尝不申饬宪曹再三钦慎矧八桂二十余郡逺在数千里外大姓侵渔州县小民讼狱失平言者上闻朕所隠恻以尔亷明公介学道而爱人为吏南方声实甚着就易使节俾按祥刑夫岭海僻陋之邦华夷杂居俗本无事庸人扰之耳惟力去其为民害者则讼理而政平矣
　　马扩转一官
　　比命相臣督防戎旅凡厥将属咸着劳能具官韬畧从横晓畅军事朕勤于外绩用甚昭加进官聨用为众劝其祗新命益务逺猷
　　郭执中枢宻都承防
　　朕以世仇未复军政是修既任大臣分典内枢之地乃选良士入防宥宻之聨俾几务之与闻实嘉谋之有頼乆虚厥位必惟其人具官气果而才通识明而论辨早周旋于塞上更事已多晚谘议于军中临机辄应挺忠诚而自竭当勤勚而罔辞其次对于西清以近承于中防尚询黄发勿云膂力之愆益罄丹心思佐戎衣之烈
　　吴超等转官
　　侵败王畧偏师御之防音上闻可无懋赏具官忠于敌忾勇克摧锋战舰孤骞敌舟尽覆淮壖不耸纪律无哗旌以郡符【余人云超进官聨】用为劝众
　　王权转一官
　　侵败王畧偏师御之防音上闻可无懋赏具官忠于卫国勇可冠军总貔貅以前驱鬪艨艟而尽获淮壖不耸纪律无哗超进兵团用为众劝益思逺绩别对宠光
　　李弼直太常博士
　　奉常礼乐之所自出凡有大典询度订正必及于属士厯世以来皆为清选尔学识趣正文艺宏博徃践厥职夙夜惟寅使议论屈服于诸儒礼仪不专于胥吏是为称矣可不勉哉
　　陈得一赐号通防处士
　　朕稽若上古治厯明时嵗乆或差未之有改尔潜心数学髙歩筭家推徃知来无一不合成书既上正朔以齐用锡宠名少旌笃志归荣华皓服此训言
　　潘良贵起居郎
　　左右史秉笔入侍言动必书凡有嘉谋直许进对惟不欺可以信后世惟有学可以宏规益乆虚其选畴克当之以尔瑚琏守身氷霜励操达于世务心在国家徳誉日隆朕所器重入聫东省莫若汝谐以无玷之身修行可移之忠顺不独俾司于记注实将有取于论思尚服训言以对光宠
　　某人赠直秘阁
　　昔元祐初登用先正司马光天下贤材由类而至小人不利党论兴焉自今观之孰邪孰正朕所以昭洗寃愤而次第施恩实惟埀劝方来非独有悯于既徃者也尔得所附丽名挂于籍阅世之后清议皎然兹用追锡以中秘之美其视为谗邪窃富贵死而与草木俱腐者亦相逺矣尚服明训增尔之光
　　孟某赠直秘阁
　　有国家者养才劝善如艺嘉木扶持拱把以须合抱之成而或夭于斧斤遭彼霜露匠伯睥睨尚且叹惜况佳子弟近出戚属不幸类此吾怀如何以尔天质茂明有志自立以积学为富以敏行为贵维我昭慈先后庆门所頼秀而不实孰测其然中秘萃资儒林妙选今以赠尔虽死而犹生矣
　　某人太府丞
　　外府受藏国用所待凡厥官属非才孰宜尔来自逺方见称行治徃司丞职益究所能克谨有司之常当被陟明之典
　　某人改合入官
　　属者临遣使臣宣谕诸道委以刺举之事尔才学行治克膺荐论赐对便朝审如所举俾易京秩庸示宠嘉服此训言以永终誉
　　某人加职
　　朕选忠智之士佐议于军师又时亲考其策画以观中否尔以职事入奏所陈辨达可谓能矣夫言适于用好谋而成朕之所乐闻也增畀荣序益思厥绩
　　李弥逊直寳文阁知吉州
　　庐陵之俗喜争而嚚讼赋输所入乃甲于江西自顷邻邦冦残或逮属邑赤子流散鲜安南畆是以大农所仰数减于旧而习俗利乃甚于前与我共理者其惟良二千石乎以尔才智疏通吏能肃给践更中外咸着嘉称兹俾对敭有言动聴进班延阁徃服郡章其推吾子养百姓之心以善尔拊循千里之最
　　吴玠赠三代
　　朕方用武西頋秦闗爰有虎臣为时而出居秉钺建牙之位贰宣威抚俗之权克奏肤公以佐戎辟想其庆衍盖有福基属毖祀于合宫用均恩于幽显以明积善之效而慰孝孙之心具官曾祖隠约自修沉潜弗耀仁深徳厚报虽不在其身本固末蕃乆而克昌厥后东朝二品名宠秩尊加贲愍书以重褒典朕之所以惠尔三世而玠之所以逮其重祖者可谓盛矣殁而未冺尚克歆兹
　　人臣忠力自奋虽起孤单逮其功绩既昭官尊职钜则所以宠之者上及其三世盖欲为服劳者之劝而示天下以积徳累仁之有报也具官曾祖母静专阃淑嫔于令门流泽既长启佑乃后时予御侮之士实尔多才之孙付以节旄任重陕蜀合宫敷庆追锡有章登崇号名易畀嘉郡徃奠厥壤歆承茂恩
　　朕祗率旧典禋祀总章五福之敷广覃于民庶四簋之惠下及于翟阍矧时仗钺之臣乆懋干方之烈逺承祖武克亨宗祧爰有彛章岂忘追贲具官祖怀实不售种徳自深义训所覃戎昭是力念功原始加秩疏恩东朝之孤傅位最宠愍书申贲兼示哀荣俾致告于烝尝尚无忘于祗服
</div>
    <div class="pagination">
<a href="斐然集_page17.html">上一页</a><span>...</span><a href="斐然集_page13.html">13</a><a href="斐然集_page14.html">14</a><a href="斐然集_page15.html">15</a><a href="斐然集_page16.html">16</a><a href="斐然集_page17.html">17</a><span class="current-page">18</span><a href="斐然集_page19.html">19</a><a href="斐然集_page20.html">20</a><a href="斐然集_page21.html">21</a><a href="斐然集_page22.html">22</a><a href="斐然集_page23.html">23</a><span>...</span><a href="斐然集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
