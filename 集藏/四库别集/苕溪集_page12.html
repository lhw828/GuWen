<!DOCTYPE html>
<html>
<head>
    <meta charset="UTF-8">
    <title>苕溪集 - 第 12 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苕溪集 - 第 12 页/共 27 页</h1>
    <div class="content">　　拟戒谕监司按察奸贪之吏诏
　　朕惟设官置吏本以为民朕为天下父母吏亦为民之父母顾所以子惠斯民俾无叹息愁恨之声者其理则均然而比年以来屈法受贿贼害善良达于聴闻者甚众岂朕所以设官为民之意哉呜呼朕之忧民至矣尔部使者宜知之曽不能为朕察害民之吏而悉陈之岂狃习故常安于茍简弗加之意耶抑收长者之称沽游士之誉为诡窃进取计也昔岑熈为魏郡太守民歌之曰我有枳棘岑君伐之我有蟊贼岑君遏之夫兴民之利而除其害者古之吏也今吾吏乃不能而反为之枳棘蟊贼尔部使者又勿稍禁将谁使伐之且遏之欤其自今加察焉害民之吏悉以上闻朕所不贷亦将以是为尔殿最有不然者厥罪惟钧朕不敢有佚罚其勉之哉其念之哉
　　拟戒谕守令劝课农桑诏
　　朕惟周家之兴先王先公致王业之艰难见于七月之诗者非有甚髙难行之説不可逮及之事考其防不过占日星雪霜之钦授民时必作事厚生凡农桑衣食之务致力焉而已然后知圣人之化与所以立国者莫大于敦本周官六遂之所教皆以稼穑种艺为先而不耕不蚕者俾之出征且劝罚其勤惰当是时家给人足而颂声兴朕甚慕之粤自临御以来屡下敦本裕民之诏意者郡守县令最为近民顾必能体朕之诚出入阡陌躬行劝课使倚市门者转而縁南畆且将廪有余粟篚有余帛乐其业而懐其生施之乆矣而効未之见其无乃急其所缓缓其所急忽逺畧而求近功窃虚誉而规进取弗克以民为意耶其自今勉之尔诚有爱民之心则凡见于施行者皆劝课之实不然则委诏令挂墙屋为虚文而已也昔齐威王亲政召即墨大夫而语之曰自子之居即墨也毁言日至然吾使人视即墨田野辟民人给是子不事吾左右求誉也封之万家召阿大夫问之曰自子之守阿誉言日至然使人视阿田野不辟民贫苦是子厚币吾左右以求誉也是日烹阿大夫而齐国震惧不敢饰非呜呼朕独不能为威王之事哉顾告戒不得不预亦惟尔识朕意焉
　　拟戒谕内外从官举荐遗才诏
　　朕惟致治之本莫先得人故自临御以来虚心聴览侧席异闻庶防魁垒絶特超羣迈往之士为时而出图惟事功劢相我国家以辑宁尔多方于兹既乆未有闻焉岂朕之诚意有所未尽耶将狷介媢疾之徒无忧国之风者或抑厌而不扬也其令内外从官采访山林不求闻达文武材能之士具以名闻朕将以礼招聘期于必至传曰上臣事君以人又曰进贤受上赏尔其体事君之言朕不敢爱进贤之赏无使君臣之间有愧古人则予汝嘉



　　苕溪集巻二十三
　　钦定四库全书
　　苕溪集巻二十四　　　　宋　刘一止　撰铭　赞　偈　序
　　湖州徳清县慈相院新钟铭【铸钟疏附】
　　湖州徳清县僧庐曰慈相居县治之北岩壑低昂之间号为胜刹冶鐡为钟有年数矣器小声细不足为是邑朝昏之儆院僧用琳始欲改作而武康信士闻人誉施钱三十万以为观率范铜壶百三十三钧三分钧之一求募辛苦范成而琳亡道俗愍焉越再嵗长老僧道或与其俦道殊本立懐仁行辉惜功用之中废悼前作之孔艰合力经营散募邑众几用钱四百万始克周备匠胡元美其名者妙得于志知名浙江以绍兴二十八年八月丁已一冶而就随叩响发铿鍧雄浑溢于四境观者叠足巷无居人咸谓宜有欵识以诏来者属同郡太简居士刘一止为之铭铭曰我佛如来方便防妙考钟弗先谓失枢要惟者只园具存典则大士圆通多从闻入声彻幽途咸息苦趣问故以然罪性空故佳哉妙工一冶而就出以机轴铿鍧随叩我愿闻者了自闻闻声念相发于彼朝昏六用既冺返流得源是闻与声俱满太千吁此气寳作镇山邑期亿万年与宋无极
　　铸钟疏
　　黒业现前防途长夜众生自息罪性乃空惟钟声之逺闻发耳闻之深省岂独脱苦趣于沈沦幽暗之域抑将囘净念于醉梦颠倒之中此是藏教苦口丁宁只要檀那甘心布施共成兹事幸弗失时
　　徳清乾元寺重修斋厨疏
　　千嵗寳蓝枕山临水二时清众洗鉢同堂上方之香积不来禅悦之珍羞难饱欲使食轮之先转岂容庖舍之弗严恐有本分衲僧不曽嚼破一粒米便是古徳丛席也要生处三条椽惟大檀那与人安乐
　　募财重脩孔侯庙疏
　　山翠攒丛鹅屡鸣而表瑞浮流衍迤左顾以懐恩宁惟前代之美谈兹乃一方之胜事惟新进之家鼎盛而故侯之庙独隳栋宇前欹日星下彻矧丰年之洊至岂隂祐之敢忘毋事多言共兴此役
　　飞英寺縁化修塔疏
　　溪城万室错居洲潴之间宰堵一封髙出水云之上号称文笔又频镇山岂惟増气槩之峥嵘实大系士民之休戚讵意百年之胜横罹半夕之灾所冀檀那深详利益阿育王之愿力黙运胷中多寳佛之神通悉由笔下作兴此事今正是时
　　江山静疑院鐡磬老师通公真赞
　　堂堂律师了无止乗律被役生约束如纯我疑叩师师笑而嘻曰我无心法无所依以无心故説持説犯以无法故横竪钩贯我知是师説本无説身心了然片云孤月江山嵯峨宛在世外访师遗踪惟鐡磬在片云出山孤月丽天鐡磬不鸣声满大千
　　自作真赞
　　枯木寒防形影相依禄食而臞孰与遯肥四十九年我知其非已往不諌来者庶几
　　又自赞
　　居闲无所乐从仕无所愧忽作此两言自省过去事害性多矣晚乃安苦心至矣晚乃甘咄我无初终得丧兮又何乗除于其间
　　黄草道衣赞
　　吴人缉黄草若麻苎贫且贱者服之闻闻居士始用作道衣并为之赞云何草不黄谁其纺绩持以售人得不偿力居士少贱组丽是饰力贫作奢终愧于色居士老愚山泽放逸下泽有车登山着屐被此草衣相羊自适倦鹄依林野麋卧石雄此草黄不失土职不以本然随彼染习戒哉居士服之无斁余年几何以永厥徳任公子言其先君奉观音大士有感供果不枯而长太简居士刘某戏作此偈
　　无根柢而生不雨露而泽是事云何诚意感格当知世间明暗空色种种形相从心地植我问公子承谁恩力若个是空若个是色公子不言一笑而答
　　言箴
　　余惟不言人或以我为简余惟多言则惧取谤而招尤呜呼其危矣哉余将处夫言与不言之间曰加思而已
　　动箴
　　轻动易举事或失所利害在人怨汝詈汝择焉而动动不失职君子是怙小人是疾则将奚处曰失得勿恤劝发大菩提心广博荘严供飬会总録序
　　萧闲老人周嘉仲往在政和间两慕道俗于钱塘南山净慈禅寺建发大菩提心广博荘严供飬胜会自制劝发心文及答白疏语词防周尽恳到悲切意者以众生背觉合尘攀縁善恶流转生死为可哀愍于菩提中虽或今生见闻随喜中又畔违如隔日疟以其未尝知发大心心与境争力强者夺中又畔违无足怪者故为此胜会中人下成佛作祖种子呜呼伟哉时钓台先生谏议江公实为之记又为智炬白语精洁奥妙闳肆演迤读其文知其致力于斯事非一日矣嘉仲以前后矩范及制文与钓台之作合为一集属余为之序余观世间未有不由发心而能有所建立非特佛氏之言也所谓大心者槩而言之曰出世间心曰坚固心曰决定心以出世间心而行世间事且辅之以坚决则处成败利害死生祸福之间初若无物当行则行当立则立视身世如浮云视死生如昼夜视轩冕富贵如弃涕唾如其不然则顔子不能居陋巷而乐仲尼不能不畏匡而不忧夷齐不能重节义而死子房不能辞功名而去商山翁不能傲富贵而不来而况以出世间心而行出世间法者乎虽然是心岂有殊哉所谓出世间抑非两法也钓台先生以清节直道仕于朝论议之伟士大夫能诵之而萧闲老人者年逾耳顺官不过下大夫职不越州县累然坐环堵靣有孺子之色而心苦作佛事心存救物其事为可哀故余论人必察其用心而不敢以穷达为重轻余既叹萧闲之勤而又喜钓台之文为足以増重于斯事故并叙之绍兴十三年四月乙酉吴兴刘某序
　　钱氏箕裘集序
　　右钱氏箕裘集武肃王之六世孙名悦字稷臣者之所作也武肃以兵拒巢贼讨刘汉宏诛董昌尽有吴越之地尊奉上国四传至忠懿王武肃躬蹈忠孝又以训子孙而忠懿奉承惟谨方太祖皇帝之下江南也忠懿提兵取常润已而来朝京师太祖慰遣甚厚太宗登极卒以国入觐而吴越之民几二百年不识兵革其隂徳之茂在人膺肺间至于今未忘也士大夫喜道其事而传闻异辞或不审谛故稷臣累其祖宗建立传序次苐以家世荣遇人才瑰杰有闻于时者若干人以为止集所附之家谱属余序其后余尝观自昔门第之盛席勲旧姻戚世公世卿宠遇赫奕不为不多故独以恩泽闻而人才辈出表仪搢绅如钱氏者未见其比岂其世徳所钟与他异欤异时位孤棘秉旄钺者余盖识其一二即之退然如窭人子论道古今考质疑义以自乐于名教其意岂肯与恩泽侯比其有挟册覔举与寒士较得失率攻苦食淡淬励事业使余爱叹之不已也况前辈硕儒所谓一门三学士三世四贤良与其政绩行义超诣卓越余之所跂慕愿见而不及者哉以是知人物门第事不两全钱氏既兼得之又何多耶如其不然虽金张之盛七叶珥貂亦无取云稷臣在宗族中为最不遇者客居异县累然坐空庐读古书行古道靣有藜苋之色是余寂寞之友也绍兴十七年十一月辛夘吴兴刘某序
　　慧和尚四会语録序
　　师讳居慧吴兴人俗姓吴早嵗习天台教已而更复入丛林从甘露长灵卓公得道寻出世为人阅四名刹曰天圣曰灵名山崇因曰何山宣化曰道塲山防国既示寂门人道枢集四会演畅语句成编俾信士刋行散施开悟后学属余序之余尝谓释迦之亲付饮光单传心印不立文字谓之教外别传是不容声矣然从上祖师一时言言流传世间已既甚多为有言耶为无言耶世尊良乆外道得入既不在言语有无之间亦不离言语有无之间或曰此有得焉则知从上祖师与师之心一也师住道塲最乆学徒四集观其与人处倾囷倒廪无所盖藏老婆心且于是为至古徳云尽大地是解脱门把手拽不入师意直欲出一只手一时拽入耶余恐得入者并门失之是乃师之意也欤绍兴二十七年二月十日太简老人刘某序







　　苕溪集巻二十四
　　钦定四库全书
　　苕溪集巻二十五　　　　宋　刘一止　撰疏语
　　祈晴疏语
　　濒海之郊水乏潴积雨旸渉旬反覆旱溢乃春甲子连雨不止民之望秋自于兹始春泽既多其后则愆消息巻舒理有必然惟神相民怜此过计无使僣差以托嘉惠
　　环湖作郡缭郭为田当三农举趾之时抱百日连隂之雨顾斯民为可哀悯惟大士是真依归爰起净筵仰延瑞像廓山川之氛翳还日月之清明庶几佛慈不违民愿
　　自冬徂春雪继以雨实淋淫而未已惟垫涝之是虞安能致力于人为惟有投诚于天造愿收隂惨覆以春温民将有事于农吏亦获逃其责庶殚薄効仰报为恩乃运在木饥既爽一年之蓄当隂肃更被三日之霖耕夫共苦于沾寒穑事尚几于薄少愿廓山川之翳俾终圃之功
　　雨三日曰霖过则非福雪盈尺作瑞甚者为灾妇子有号寒之声衣褐无卒嵗之备惟民可悯愿帝霁威秋稼方徳我田既臧兹惟上帝之降康宁使成功之或爽风云驱扫愿即霁于隂威穜稑后先俾悉臻于坚好积潦十旬方拜时旸之赐疏苖千陇又懐垂槁之忧虽屡凟以知慙念归诚之有素慈云广覆愿舒不尽之隂法雨滂流更借无边之润
　　谢晴
　　雨淫不止民懐垫涝之忧农事少愆吏受怨咨之责忱辞潜达嘉应巳彰卲惟神灵近荐影响念天地之大施虽曰难名効蝼蚁之小勤庶云知报
　　常寒为沴积潦是虞祗欵净筵用伸防悃随縁赴感若影响之于形声反雨为旸盖威神之所变化吏敢忘报民实知归尚期无碍之慈终此有年之赐
　　暑雨祈寒念羣情之多怨金穣水毁谅嵗事之可囘职在近民责则归已方冀忱辞之上达敢图哲鉴之下临莫报洪慈誓坚精意
　　曩者积隂于兹再凟惟大士其慈悲力度众生以方便门仅同指顾之间忽若形声之感伊何防报徒激懦淫雨不止穑事稍愆念小民寒暑之怨咨实司其职惟大士神灵所变化何有甚难甫露防诚遽蒙嘉惠仰戴生成之徳敢忘报事之私
　　廼者有淫潦之忧祀告羣祀神明顾答如响惟神惠民吏则知徳其何敢不拜
　　祈雨
　　故嵗不登新田未垦曽无寸泽坐阅上春仰天地之垂慈有风云之赴感国无六年之蓄曰急矧今民之方饥雨自三日以往为霖愿济时而仅足
　　郡号濒海壌地实腴而陂泽无潴蓄之利雨旸过差民悉以告于吏吏持牲酒祷羣祀不则缩手无他力也今境内不雨仅阅两旬河流日损舟楫告病农懐隠忧吏已罔知所出惟神明食此乆矣曲折之状宜知之详其终惠之敢同以请
　　谢雨
　　以心为心不夺众生之志愿曰雨而雨了知大士之威神民用交欣吏慙莫报尚冀觉慈之无碍终令嵗事之有成
　　曩者有旱暵之忧祗告于神应期而雨越二日复霁如初惧吏不知谢克不终受神贶呜呼田垅拆矣禾不得滋以穗也井洫涓矣民不得酌以溉也神其思闻之乎敢涓辰往拜以谢以请
　　祈雪
　　郡境自秋阅冬甘泽甚愆河流告涸麦田拆民惧疫疠嵗云尽矣雪当应期是用祗见羣祠呜呼匪惟民实依神神亦惟民之依其庶几发盈尺之祥沛优渥之徳也惟吏与民敢不知谢
　　十旬旱鬼方疫疠之自虞一夕同云识丰穣之有兆惟此及民之实何殊雨粟之功盖知大士之普慈曲赴众生之防感已拜先春之赐尚须盈尺之期
　　谢雪
　　海邦千里念甘泽之乆愆帝阙九阍冀飞章之上达仰凟盖髙之聴自忘不测之诛岂意洪慈俯垂嘉应同云骤合巳沾濡槁之恩尺瑞可期愿卒有年之庆








　　苕溪集巻二十五
　　钦定四库全书
　　苕溪集卷二十六　　　　宋　刘一止　撰祝文　　疏语
　　春祭诸庙祝文
　　季春谨时春物既阳日直夫久戴胜降桑农夫力田妇服懿筐神贶以时适兹雨旸守土为民敢替厥祥于以吿防牲肥酒香
　　秋祭诸庙祝文
　　惟时仲秋百物顺成秀且实其实离离黍稷嶷嶷将获积雨旸小愆民则怨咨吏当责若其成功吏亦何有系神徳春秋祈报着于礼典守土职神其鉴兹修惠我民毋爽忒自今以往酾酒炰羔燕此佚岂惟我民神亦庻防有饮食
　　冬祀赦祭诸庙祝文
　　展采崇坛秉圭奠璧风云奔走各以其职皇帝曰嘻惟时幽眀交相厥事同我庆成昭天漏泉沛泽均被赐命有邦称秩羣祀天子万年宣室受厘亦惟尔神永有依归
　　赦祭诸庙文
　　皇帝以正阳之月复正大位肆赦多方称秩羣祀我守土臣用祗祓以吿呜呼天惟祚宋若周邦卜世卜年以永无斁惟神各率廼职用奠方隅弭难消兵毋有不庭为君民忧则神之有主民有报事尚勉哉
　　皇帝登极赦祭诸庙文
　　皇帝摠师靖难勤劳王家功大徳备念数之有在审讴歌之已归廼以五月朔旦登受大寳天地交感日月扬光赦令既颁泽及幽显逺近臣吏下逮黎元扶老擕幼手足蹈舞或至感泣愿少须臾无死以观中兴岂惟臣民神亦永有依归各率廼职用劢相我国家其无斁
　　车驾廵幸祭山川文
　　皇帝南廵诸侯宠绥呉越寛政毁关薄敛已责徳意甚厚于是命有司修柴望谨故事也惟山川之灵各率廼职用先后奔走劢相我王家妥安尔封疆则尔神亦有光宠
　　诞皇子赦祭诸庙文
　　皇帝诏承丕绪卜年以永九庙储休是生元嗣配天其泽敷锡万邦赐命守臣称秩羣祀用祗祓以吿
　　越州修城祭庙文
　　郡介居江湖之间环水为城山瀑暴集冲垫圮剥阅日滋久襟抱亏防无所蔽障某承乏帅事甫见吏民问所先务咸曰无城何以保民虑事量功所不敢后凡板榦畚筑之具土物逺近之宜分授有司防日剏始惟神其相兹役使工不劳病期不愆素以迄有成惟神之休敢不知谢
　　重修吿成观奉安圣像祝香文
</div>
    <div class="pagination">
<a href="苕溪集_page11.html">上一页</a><span>...</span><a href="苕溪集_page7.html">7</a><a href="苕溪集_page8.html">8</a><a href="苕溪集_page9.html">9</a><a href="苕溪集_page10.html">10</a><a href="苕溪集_page11.html">11</a><span class="current-page">12</span><a href="苕溪集_page13.html">13</a><a href="苕溪集_page14.html">14</a><a href="苕溪集_page15.html">15</a><a href="苕溪集_page16.html">16</a><a href="苕溪集_page17.html">17</a><span>...</span><a href="苕溪集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
