<!DOCTYPE html>
<html>
<head>
    <meta charset="UTF-8">
    <title>宋布衣集 - 第 24 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋布衣集 - 第 24 页/共 47 页</h1>
    <div class="content">　　乞食走他乡。感君重交结。欲还故里闾。恋恋难为别。 
　　萧萧古帝丘。别君从此去。形往心独留。长遶汀蒲树。 
　　因读古交篇。乃知郈成子。心踰两无言。今日谁能此。 

　　○答别三首（连山） 

　　连山 
　　平生一片心。耿耿不轻许。不是为穷交。相逢无一语。 
　　为客青阳暮。还家白苎秋。君心似秋水。无处不悠悠。 
　　君巳无家别。行云有时返。新酒映黄花。重来未应晚。 

　　○中秋五益亭联句 

　　醉月连霄未觧醒。（北山）问奇还过子云亭。长松瑟瑟寒逾翠。（鹅池）细草菲菲晚更青。有客剧谈东海若。（连山）与君同勒北山铭。相逢况属中秋节。（北山）莫问天涯两鬓星。（鹅池） 

　　○鹅池在山有客相访 

　　停车座看临风晚。霜叶红于二月花。远上寒山石径斜。白云深处有人家。 

　　○山人宋鹅池蹈海序（邢侗） 

　　邢　侗 
　　古堂阳地隶今真定。宋布衣鹅池登春邑人也。往落魄游江陵。荆州故守。徐太室先生。延之上客。数与谈诗语合。吴门词客如云。不如一山中布衣矣。比徐公以封守事忤当涂。解绶家居。而山人衣道士衣。徒步三千里过访。坐徐公竹林中。目持蛰饮酒。意良适。未久别去且二十年。而徐公遘会风云。超拜大宗伯。山人乃走上都。逭叙故驩。宗伯不厌也。又三年。宗伯归。山人□新河过余言且将访宗伯山中。索醉诀别。寻走钱塘。弄江涛。脱履江头。乘潮上下。乐哉。即南面百城。不与易矣。巳复谓子愿子愿君视宋登春。岂松栢四周间人。余时大□□□燕赵士。自昔死鱼肠龙雀不闻死潮比乃甲申寒食时也。居数年。绝无音尘。而是岁十日。新安余叟。适从江南来。才系马。即啧啧道宋山人□。谓山人某岁过宗伯。宗伯馆之。礼敬有加。□□□瞻顾异常也。时大风□□□挞家僮。谓僮慢我甚。宗伯即鞭挞家僮百。山人佹谓杖才从青衣上拂。柰何惜一平头奴。今□海内名士乎。一旦懊恼辞且去。问舟于宗伯。宗伯为□艇子。与载米数斛。笋脯酒浆。称是仍移饮饯之城门外。山人为强一举白造次趣傍人勿悞我潮信。意殊不屑。宗伯亦掉臂去。山人乃趣舟。抵四十里许。海头不知昏晓。径跳白波逝矣。傍人初意宗伯客。揽舟观潮。不谓咄嗟自葬鱼腹中也。嗟乎。泪罗采石。登一咸三。亦□□□慷慨悲歌之□作使然矣。余乃为诗吊之。复为序致前□。东南好事之家□□余言竖石。正自新奇可喜。何必重问要离之□乃侠骨香也。 

附录： 

宋布衣集三卷（直隶总督采进本） 

明宋登春撰登春字应元新河人少能诗善画年三十余卽弃家远游足迹几遍天下晚乃依其兄子居江陵之天鹅池因自号鹅池生徐学谟为荆州守深敬礼之后学谟以尙书致政归登春访之吴中买舟浮钱塘径跃入江水以死邢侗来禽馆集有吊宋叟诗序称登春尝语侗君视宋登春岂杉柏四周中人其生平立志如此葢亦狂诞之士也其诗本名鹅池集文名燕石集学谟尝刻之荆州此编为康熙乙丑王培益所刋始并诗文为一集登春文章简质可匹卢柟蠛蠓集而奇古之趣胜之其论诗先性情而后文词故所作平易自然而颇乏深意然五言颇淡远可诵朱彝尊静志居诗话以贾岛李洞为比亦庶几拟于其伦矣（四库全书总目·集部·别集类） 

鹅池生　　（明）徐■〈火勃〉 撰 

（四库全书·子部·杂家类·杂考之属·徐氏笔精卷四） 

赵郡宋登春自号鹅池生壮岁须眉皓白任侠游燕赵间后薙髪为僧不知所之吴郡徐大宗伯学谟为之传而梓其诗诗悲惋豪逸尝赋侠客行云赌掷赛刘毅家奴过孟贲千金不肯顾一剑为酬恩赵瑟停凰柱燕姬促象尊平生款段马羞入孟尝门又抱玉几年终献楚懐书垂老莫干秦又酒肠方大黄金尽世事才知白髪多皆自冩其胸臆者也



宋布衣集 明 宋登春

●目录 

　　鹅池生传 
　　宋登春传 
　　文集 
　　诗集 
　　双鹅集 
　　清平阁倡和 

　　●鹅池生传 

　　鹅池生者。姓宋氏。名登春。字应元。赵部新河人。生壮岁颅发即衰白。因自号海翁。人业以海翁称之。晚居江陵之天鹅池。更号鹅池。生宋氏。故新河农家。其先尝累高赀。生少失父母。以亡訾省家益贫。然性嗜酒。家贫不能长得酒。则时时发愤读古人书。见前世结缨射书。击筑弃印诸贤豪。急难奇节。未尝不慷慨悲歌泣数行下也。生始慕侠能挽强驰骑。间出其余智为小诗。辄自喜。不欲以示人又称稍通绘事。师江夏果伟邻之父有颀而□者生戏为之貌。绝肖。父因劝生益习此。可作生业何乃日沉酣落魄里中也。生不应。以是里中尽目为狂生、亡所知名。年三十、会。一岁间。妻子女五人。俱相继死。生仰天叹曰。咄嗟。天乎。将驱我于埃壒之外乎。遂屏家于其兄。而自囊书远游。游至博陵。博陵有故。所善客、怜之。饩之塾舍二年。生默默不自得。竟谢去。去之京师。日跨一蹇驴。行长安道中。往来觅诗。方是时。临淄布衣谢榛。以诗游公卿间。声籍甚。生间得其诗唾之曰。作诗何为者。而今七尺躯。津津谀贵人丐活耶。居京师月余。亡所遇。又去之渤海。入兖州。登峄山。观秦皇帝遗碑。还居长白山一萧寺。出囊中故所贮汉魏盛唐名家诗。闭关揣摩。如是者三年。颇窥作者之户。遂大放厥词。而于五言尤工。眼骎骎白亡今人矣。又去而浮淮海。渡杨子江。登北固山。以望金陵。钟山紫气。过云阳。匍伏延陵季子祠。下涉吴会。访钱塘天竺灵隐诸降。巳复走徐青。归新河。数日又去。出居庸。循太行山。而西穷阙陕泽潞诸边塞。其在井陉。尝居龙窝寺。瓶粟罄矣。寺僧厌苦之。生曰。僧毋窘我。我试绘一小图。持至市中。当得粟。巳而果鬻粟五升。伺粟不尽不更绘。而市人争欲得生绘。则日担粟诣寺门相聒。生不能堪。乃避至城外一山楼。楼依岨??歨绝。樵苏所不至。山鬼昼出侮人。生坐卧其中。第翻华严经数卷。足不履户外者累月。山中人疑为逋客。将逐之。而生遂游太原。太原之逆旅人。以生衣垢敝。待之不为礼。会旁舍贾。欲觅诗为其长者寿。逆旅人以试生。生即与之诗。复问生能书乎。又与之书。逆旅人始恨知生之晚也。而贾更制鲜好衣数袭遗生。生佯受之。而转投其逆旅人。逆旅人愈惭感。生复自衣其垢敝者。长揖逆旅人去也。巳由栈道入西川。游峨眉山。遡巫巴。下荆鄂。将达于浔阳。返于黄。迂云梦。而北走大梁。偶憩钧州酒肆。而钧州有党中丞者。得其所题酒肆中绝句诗。强致之家。留数月。复自宛涉襄。过京山。生所跨驴。蹶于唐氏之淖。倾其囊中书。曝之衢。唐氏异生所为。要与之饮食。欢相得也。遂主唐氏一岁而行。唐氏为刻其诗。传荆郢间。更赠生二童子。即生所呼为丹砂白石者。生挟二童子。转江陵。登王粲楼。读其赋。感昔贤流寓地。有终焉之志。始生数年前。尝至江陵。居城西开元观。故辽王奇其诗。召谒便殿。语不合。一夕遁去。去数年复来。生老矣。乃依其兄子宋鲸。耕天鹅池之石田。岁获菽十斛。生以其半易米。杂菽炊。日度一餐。稍羡。则尽以给酒费。昼夜哦诗不绝口。是时吴人徐学谟。为荆州守。闻生高。自往物色之。生始匿不欲见守。至再始见。明日生戴紫箨冠。衣皁绘衫。报谒。据守上座。守侍人窃窃私语曰。客颛妄亡知。守柰何轻威也。久之。往来廨中。而守之寮吏。奉守意。皆浮慕生、为。谬恭延致之。生揣其无实。终不肻一往。守为生授室城中。从天鹅池徙之居。约以他日见访。是日守偶先何有所往。经其门而迟及之。生恚曰。守胡绐我也。比临其室。生巳键扉卧。不欲内守。守令人穴其垣入见。生方科跣、席一藁。僵偃壁下。守笑曰。若欲为庞萌耶。琅琊人将捕汝矣。生起谢曰。室无凡榻。难淹尊官耳。因索酒饮之。薄暮而罢。其从数年。守坐废家居。生在江陵。念守憔悴。业欲从之游。而贫不能促装赍。乃诡□羽人装。手持一钵。裹败衲而行。乞于途。自江陵茧步千里。来海上。海上人以为守客远来。争劳苦之。而日持河豚酒享生。生一嚼而尽。明目见持河豚酒者不为谢。亦不知为谁。其后持河豚酒者遂不复至。而海上主帅迎公者。亦以守客。故遣人遗之金为生寿。生挥之曰。将军以贫士为金游耶。东海若笑我矣。幸使者谢将军。时守欲买田舍生于海上。而廉其性肮脏。不能谐时俗人。不复强也。居三月。别归江陵。生归。守嘱之曰。江陵难将作矣。盍定计审处之。生颔之而去。其后二年。辽王果废为庶人。比奏当成。而庶人之客亡得脱者。生尝为庶人上客。而又为人倨。众将甘心焉。始守所授生室。故宗人产、货之。值四斗金。守以生羁旅。恐后或攘之。为密署数语于契尾。钤识而归生。至是宗人乘庶人之隙。诬其夺、而与生。讼之官。官覆契尾钤迹验白。乃以室还给生。生久在庶人所绝。不与用事者。比、庶人常召生游别宫。声妓满前。他客或故为调笑。以悦庶人。生第端坐竟日夜。即饮至大醉。日不流睨。庶人益敬惮生。每见生辄为敛容。生之不及于难以此。自庶人废。生不乐居江陵。乃转鬻其室。以分溉宋鲸。而自携少赀。逍遥七泽间。最后游石首。石首士人。喜生来、与之结社为诗。少年张氏某者。豪有力。而佯以诗为名高。生不少与可。少年衔之亡所泄。会他处召客。少年故与生争席。伏奴棰击之几死。寻赂县官贾某。械而出诸境。石首士人。避少年亡赖。而又慑慑令威。莫敢开言救生。心山境。而阴行贿。疏其械。纵之逸。生又还江陵。遍谢其故所往来人。而斥二童子姑去。乃自童发为头陀。不知其所之。万历初。守复起为楚行省右丞、行部江陵。宋鲸方为人佣作于野。识故守。跽而陈石首事云。徐子曰。昔孟襄阳以诗穷。顾藉与荆州张长史。蓝田王右丞游。二人尝荐之玄宗朝。即不用。而襄阳之名。以附青云益高。生五言诗。有逼类孟襄阳者。如闲居云。平生欵叚马。不识孟尝门。清明目海上云。一盂寒食酒。东海吊田横。其清婉悲激。非近岁布衣诗可俪也。乃考其游迹几遍天下。囊中亡一钱自随。以是所至数穷饿。即穷饿。不肻轻见一贵人。即贵人自见之。意稍咈。竟掉头去不复顾。世方指为异物。谁复传其诗。至石首之事。戹弥甚矣。然非其所自取。徒以羁旅。故为少年所乘。此韩淮阴他日召而赏之者也。何遂愤懑逃世。太史公称独行之士。空室蓬户。咀藜裋褐。不厌死而巳者。岂斯人之谓欤。 
　　吴郡徐学谟撰 

　　●宋登春传 

　　见旧志 
　　宋登春字应元。号鹅池山人。山人性敏识卓。貌昳气豪。少不事家人业。好侠嗜酒。慷慨悲謌。有睥睨一世之志。非六经秦汉不文。非左国班马不读。诗祖少陵。画宗吴伟。年三十余。阖室尽丧。因涉易水。踰太行。至晋魏寓居山中。闭关读书者十年。巳而出函谷。经巴蜀。过闽粤。游建康。遡三江。道九疑。驻楚郢。下江陵。顺流而东也。登太山。观渤海。至邹峄。又潜修者数年。其文愈高。其诗愈豪。前无古人。眼空今代矣。万历五年。自峄山还乡里。拜丘垄。邑侯结庐以处之。然而非其志也。尝谓族人曰。我死即效古人赢葬我。不然。吾有蹈东海而死耳。初以为枉语。踰年。辞族人亲友。复之云间。客于徐宗伯家居无何。一日谓宗伯曰。君为我具小船一只。载酒果送我蹈海。宗伯如其言。果蹈海而去。不知所终云。山人所著。有燕石文集。布衣诗集。清平唱和。诗禅琐评。数卷行于世。徐宗伯为作鹅池传。邢少参为作蹈海文。并挽诗数首。俱见艺文志。 

　　●宋布衣文集卷之一 

　　赵郡宋登春鹅池着　中州王培益仲阅刊 

　　韩孝子传 
　　辽小纪 
　　兖州四大景诗序 
　　送游公兵备井陉序（代作） 
　　与兖州乙中桥秀才书 
　　荅乐陵王鳯冈书 
　　何蹻小传 
　　与濮阳李理卿连山书 
　　籧庐生传 
　　书侯生活役夫卷后 
　　附乐陵王书 
　　辞乐陵王书 
　　泗上公传 
　　海岱耕夫传 
　　泗上送吕琴士还开州序 
　　与桐冈谢明府书 
　　再答高生书 
　　辞鲁宗室龙山书 
　　谢乐陵王携酒见访山中 
　　与高生书 
　　游峄山记 
　　约李伯承少卿游峄由书 
　　附李北由答宋鹅池约游峄山书 
　　新河县守令题名记（代作） 
　　重筑宁晋县大陆泽堤祭后土文（代作） 
　　与澧州刘洞衡先生书 
　　上邢子愿使君书 
　　上余杭周君书 
　　荅子愿书 
　　正节侯列传序（代作） 
　　再上子愿书 
　　荅辽王书 

　　○韩孝子传 

　　昔者吴延陵季子聘于鲁。入其国而说其人。察其俗而知其政。闻其乐而辩其德。先王之道于是乎见矣。苟以心观之。何今昔之有哉。予自楚过卫适驺。闻有韩孝子者。清修苦节之士也。以明经中嘉靖乙酉乡举。因母老不可离于膝下。以此故不仕。孝子曰。朝廷明制、都鄙养士。所以待用也。吾不为之用。坐受其赐。于此心不安。遂以某年月日食廪若干。鬻田宅服物。依数输于官。时人笑之以为痴。母死庐于墓侧。朝夕负土成丘。高数仞。读书明道。不喜浮文。跏趺坐、常数月不语。有子仅能膺门户。年七十卒于家。鸣呼。哀哉。韩孝子天性之善如此。若幸而生于昭定之世。得圣人而裁之。其造就岂止此哉。繄曾闵之亚也。其行实姑为之录。以俟观风者采焉。自有太史公书之。传之天下。流于后世。可以厉贪夫。激薄子。有裨于世教多矣。孝子名元仕。号海鹤。兖州府滋阳县人。 

</div>
    <div class="pagination">
<a href="宋布衣集_page23.html">上一页</a><span>...</span><a href="宋布衣集_page19.html">19</a><a href="宋布衣集_page20.html">20</a><a href="宋布衣集_page21.html">21</a><a href="宋布衣集_page22.html">22</a><a href="宋布衣集_page23.html">23</a><span class="current-page">24</span><a href="宋布衣集_page25.html">25</a><a href="宋布衣集_page26.html">26</a><a href="宋布衣集_page27.html">27</a><a href="宋布衣集_page28.html">28</a><a href="宋布衣集_page29.html">29</a><span>...</span><a href="宋布衣集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
