<!DOCTYPE html>
<html>
<head>
    <meta charset="UTF-8">
    <title>彭城集 - 第 19 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 19 页/共 38 页</h1>
    <div class="content">　　此身敢与世峥嵘秃髪衰颜太丑生长愧使君心匪石每因佳句赠连城病来筋力惟求卧老去文章不近名酒量消除百无一未尝酣畅若为酲
　　酬章质夫
　　晚悟头陀尘不侵何妨居士着朝簪故人自是相忘者秀句依然莫逆心翠柏高松存茂悦潜鳞羁羽任飞沈万缘起灭空花喻可向空花拟重寻
　　次韵酬韩三相公见寄
　　自昔羊公岘首游谯涡开府祗千秋【案涡水在谯县西四十八里】韦平继相闻诗礼鲁卫提衡絶辈流功与荣名逾响防福随阳报似言酬孤生承乏曾何数玉铉龙文顾瓦瓯【原注丞相初登弟先太师方镇毫州公与弟兄归觐题名在壁今丞相既登钧轴而介弟玉汝大中复在枢府】
　　酬王平甫
　　黯澹流云索莫风晓瞻双阙望苍龙秋还鹰隼非无意凉入枫槐不变容寓直鬓毛悲骑省雠书编简待陈农黄花黄叶催时节倩问谁家酒最醲
　　次韵酬孙少述见寄
　　退尺无缘复枉寻信书那免不通今争评玉价应输厚能为鱼谋岂厌深待得散人如散木敢论机械有机心子荆诗笔与公赋万事慙君早息隂
　　次韵酬顾子敦见寄
　　丹砂未化不成仙白髪衰容五十年巳自灰心当世事更能回首大夫贤对棊可待矜无敌读易聊湏记絶编寄语山隂顾元叹人今同病始相怜
　　次韵酬曹极司法
　　越纸题诗寄我来君家八斗定多才冰清玉润高风旧白雪阳春病眼开长见防龙参濬哲不闻徐乐避雄猜自缘衰老无能解战胜方当去剪莱
　　次韵酬孙少述
　　使节皆穷浊水源降羌系踵慕称藩强顔假守真无补取笑高人不惮烦岂有天池容斥鷃莫将沟断比牺樽南山若许堪归老二顷平田十亩园
　　酬韩相公
　　病卧湘山念所亲惟公长记可怜人寄书不啻从容语问舍仍慙消息真半死孤松函徴羽恋轩瘦马强精神祁奚鲍叔宁欺我三入今防总四邻
　　酬刘宜甫
　　万价睢盱倚市平百工纷糺待宫成神仙亦有丹台籍壮士当为猛虎行毕娶幸能同尚子敝衣终不效唐生洞天欲到先能説十二楼前列五城
　　酬王定国五首
　　放逐朝恩本自优衡山犹是古荆州百年生计羞蜗角九品人情防马头炎瘴还归君不恙风波别去我离忧柔姬一唱阳关曲独任刚肠亦泪流
　　岂有多方书五车尔来留意就丹砂谁将饱食仓中鼠换取红莲火里花三顾只能矜彼善万钟多不悟堪嗟蟠桃结实何难俟况值安期枣似瓜
　　贵公孙子族关西失路青翅羽垂当世朋游皆父行古人方略足肩随薄材老去欢倾盖直气交新喜尽规满目江山屡回首白云流水付心期
　　江岸青枫连白苹片帆如箭射千钧风烟何处喧墟市箫鼓谁家赛水神鴈鹜陂湖争就暖杉松庐舍不知贫滞滛何必多离恨譬似生为泽国人
　　愿赐支离不肖身幅巾田野任天真我行三迳一防地君即东阡南陌人晏卧自轻车结驷食薇从使甑生尘漳滨卓荦桓公健盛德由来必有邻
　　承天寺翠景亭
　　一山篁竹间松杉伏虎犹存居士庵钟磬有时闻絶壁渔樵将晩防平潭薄云未觧成春雨返照偏能破夕岚我所思人桂林外凭高惆怅赠双南
　　松有乔林桂有丛石梯苔壁兴无穷快心叠嶂云如扫会意澄波日正中修竹缘崖高竦竦早梅飘雪细珑珑狂吟大呌青外惊防渔郎下钓筒
　　遣怀
　　六年长病每愁予末疾风滛岂易除彳亍何曾暂忘屦拮据空恨不能书苦遭白髪无他术常得中医亦自如欲向明廷乞骸骨角巾藜仗整柴车
　　种竹重寄子瞻
　　官曹何独异吾庐修竹成林手种初未必七贤皆纵逸因从三昧得无余风声似水还成韵日影填金尚觉疎旧事喜君能记忆兴来当复埽墙书
　　周橦兄弟得解寄王敎援察推
　　今秋乡里荐贤书年少周郎智有余全得鳯毛增意气正聨鸿翼上空虚汝南月旦评无愧诸老先生谢不如衰白慙居丈人行长风犹欲助吹嘘
　　济隂县新成官廨赠知县著作
　　防牙雀角穿垣屋墨绶铜章愧吏民制锦可无容膝地戴星亲作执柯人奋飞翚雉檐双翼积叠鱼龙瓦万鳞若比治蒲増四善种花仍欲笑安仁
　　送学正李秀才归蜀
　　金马书来信不违相如独授七经归郡迎徐孺知悬榻家望苏秦想下机峡底奔雷江乱涌岭头如雨石交飞丙鱼郫酒欢闾里悔杀京尘化素衣
　　清门
　　清门早日素风传正在图书翰墨间惠子应输五车富相如才授七经还朱栏碧瓦森华屋乔木浮云满旧山渥水丹丘逺千里鳯雏神骥落人寰
　　蜀山漠漠水溶溶高阁经营得我公万轴鈆黄无脱简千寻清白有遗风地留神苑逍遥外天占仙壶缥缈中公是蓬莱真学士故应乗此问鸿防
　　西省种竹偶书呈同省诸公并寄邓苏二翰林
　　五月十三竹迷日今年仍自晏隂初分将池籞千竿翠就得枫槐一雨余红叶苍苔相映带南荣北戸顿萧疎欲为林下诸君咏便是涛戎亦尽书
　　长安城南
　　三百离宫何处寻秦山相向昼隂隂城南地去天尺五杜曲田皆亩一金源发清泉随种稻稆生脩竹自成林老年欲为五陵客射猎往来长纵心
　　送陈成伯出牧陜府
　　陈公六十丐朱轮豪气谁怜亦为贫原上鹡鸽深涕泪枥间骐骥发精神山违折坂皆夷路河透酾渠即要津千嵗海棠死鐡色因君光彩防如新
　　次韵苏子瞻观范景仁新乐
　　大儒高论本升堂物外光隂更不忙乐预请观同季子书虽未见属黄香正声仍许三人和古尺应无一黍长鹤舞鳯仪时莫识勾陈武帐省中央
　　观范公乐有感
　　蜀公精思古人为论乐成书八十时那有伯牙为听者空令一足尚传疑羊山钜黍知无用牛铎遗音自不欺便欲祠君从乐祖出门陈迹奈深悲
　　赠黄知录
　　此身覊宦闭门居里巷萧条到客疎道旧潇湘与谁可无双江夏即君欤坞中吹笛无畱事怅望何人得异书翠羽明珠生海潏更知名下不应虚
　　题朱陵阁
　　苍烟漠漠石粼粼坐倚山颠瞰水滨开阖波涛専阅世春秋风月不愁人未知孤鸟归飞意聊问长松老大身信有朱陵仙府在玉楼珠殿阙为银
　　歩瀛阁
　　方塘十亩水幽幽鱼自潜深鸟自浮为有风光陶永日故题亭榭拟沧洲旋移修竹防停雪未落垂杨正奈秋客到便留同一醉山公不问习池游
　　水阁雨中
　　雨濯苔衣水镜明风摇荷扇露珠倾空堂送暑萧萧意高树吟秋恻恻声笑以稻梁邀鹤舞莫将钟鼓使鱼惊烟云岑寂埃尘絶颇爱孤舟尽日横
　　中秋望月
　　中秋自昔赏金波爽气初凝暑顿过风雨定时防有数楼台高处得偏多正怜白髪宜相照不为衰颜惜暂酡愿假长绳留玉望舒能与倩夸娥
　　同诸公登秘阁
　　复阁横云不易豋宫烟漠漠栁层层始知竒兽名天禄徧见羣书蠧羽陵此去杳无几许向来游集类多能秋风撩乱吹蓬鬓老愧诸公话得朋
　　东园新种杂树
　　青苔翠竹吾人好穿径诛茅野老家岂为素封増橘树还知避世种桃花会因丛桂留骚客却忆安榴逐汉槎巳有风光催物色定甘羁旅待年华
　　题深甫新种树
　　寿张树梓待成器方朔种桃因着花古人既信十年计野老今知五桞家幽鸟鸣春能信宿翠隂向暑会交加甘棠不忘角弓赋与子相好情无涯
　　长城逢周鼎
　　田家秋收朝不归客子到门休马蹄偶倩樵儿逺相问倐乗黄犊仍有携白头萧飒映纱帽薄酒清泠将臛鸡幽兴每于山野尽为君一醉判如泥
　　腊月十九日雨后
　　当年过腊雪犹繁泽国春光已可怜初怪醉魂迷甲子稍知客路断山川栁条着雨防成緑花蘂融氷乍欲燃避地早辞车马迹杖藜犹有里中贤
　　冬至偶作
　　郡南百里即羣舒留滞频惊嵗月除闲过着慵思运甓老来多忘却抄书水乡鸣鴈寒无数山路幽芳冷自如书坐偏知日南极十分红影在吾庐
　　国子监御书阁观雨同张主簿
　　阁外凉风得凭栏隂晴相望一城间过云快雨喷浓墨收水长虹堕缺环斜直楼台经洒濯空无燕雀自飞还圣朝百吏都勤事【原注汉诏有勤事吏】优借儒官到老闲
　　重题间字韵
　　栋宇云生覆画栏御风身在杳间露头不觉吹乌防热手犹须握冷环欲断嘶蝉仍自续倦飞孤鸟亦知还君防老骥惊秋意日暮凉生十二闲
　　云水
　　云水东南万里来宦情羇思两悠哉旧交备礼矜垂老晚辈多端谤不材匠石颇知几死木火炉容有复然灰过梅收潦秋风起待得鸿飞燕子囘
　　和王仲至钱塘
　　胥山楼阁半空虚春秋风兴有余溪女载花浮水舰潮儿戴火棹雷车君寻故事应如梦我得新诗欲信书正是霜天向摇落拂衣犹自及鲈鱼
　　贺王丞相赐玉帯
　　防书吉语报安西辨色彤廷喜气齐萧相论功非汗马晋公成事有通犀尚方制作皆金玉委佩光华想虹蜺欲问九环加赐衮何如判白授封圭
　　鳯凰台
　　江水中分白鹭飞钟山秀出众山微鳯凰去后高台在麋鹿游来旧国非万里孤帆长在目夕阳游子憺忘归六朝人物都荒草但有寒潮信不违
　　郡斋即事
　　鹤髪霜髯新复新为郎补吏两因循争先不及三千客顾后犹容五十人絶学捐书从佚老曲肱饮水会忘贫江湖极目连天白照影知无缨上尘
　　与宋次道舍人同在殿中覆考进士次道子侄同就御试赠次道二首
　　池上君今得鳯毛阶庭兰玉见儿曹横参气象开衡石丹桂芬香近赭袍冀北羣空经相马海濵人去复连鼇西毫里第乌衣巷贺客无辞应接劳
　　不恨郎潜有二毛喜从仙禁接官曹重吟紫殿森珠网纵观诸郎夺锦袍汗血来时皆骥子神仙不动倚灵鼇明堂梁栋抡材尽世上那知伐斵劳
　　燕子来马上作
　　马上春寒透客衣半晴天气燕飞飞不知社日明朝是转忆吾庐共尔归风外轻轻双翼疾沙边款款数声防畏人自习人间世何事江鸥浪见机
　　酬章朝散
　　本无材画备驱驰岂有文章结主知庙鼎陈前羞瓠落井泉方洁惧缾羸晚交贤杰真难得辱在泥涂祗自嗤澧有芳兰沅有茝梦魂无日不相思【原注楚辞云沅有茝兮澧有兰思公子兮未敢言】
　　事无机变即无疑此意唯当静者知末路风波成失所嵗寒霜雪正同时劳生毫发差千里醉眼须臾已万期江上鲤鱼天上鴈寄书嫌少不嫌迟
　　出汜水关
　　洛河严鼓夜方中上马西郊满面风照野月华铺水白转山银烛列星红视祠太一观爟火从猎长杨赋射熊壮观已随陵谷变龙旌摇飏倚秋空
　　齐州史君学士有游山诗学官诸生咸和史君又有诗二章赠之以刻石摹本示予因次韵
　　辨如流輠解连环稷下诸生大小山幕府名声收借甚云泉气味属偷闲茂林深壑逢迎际细草秾花次序间值有羽人招隐士想君乗兴不知还
　　终日尘劳駷辔还乍临清济防羣山飞来独鹤应知倦过去长云本自闲开国东西夸十二待贤季孟哂中间吟君诗句心萧散旧观神明觉顿还
</div>
    <div class="pagination">
<a href="彭城集_page18.html">上一页</a><span>...</span><a href="彭城集_page14.html">14</a><a href="彭城集_page15.html">15</a><a href="彭城集_page16.html">16</a><a href="彭城集_page17.html">17</a><a href="彭城集_page18.html">18</a><span class="current-page">19</span><a href="彭城集_page20.html">20</a><a href="彭城集_page21.html">21</a><a href="彭城集_page22.html">22</a><a href="彭城集_page23.html">23</a><a href="彭城集_page24.html">24</a><span>...</span><a href="彭城集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
