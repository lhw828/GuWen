<!DOCTYPE html>
<html>
 <head>
  <meta charset="utf-8"/>
  <title>
   文忠集（宋欧阳修） - 第 65 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋欧阳修） - 第 65 页/共 103 页
  </h1>
  <div class="content">
   奏议十六
　　翰苑
　　乞与尹构一官状【嘉祐四年】
　　右臣等伏见故起居舍人直龙图阁尹洙文学议论为当世所称忠义刚正有古人之节初防朝廷擢在馆阁而能不畏权臣力排众党以论范仲淹事遂坐贬黜其后元昊僣叛用兵一方当国家有西顾之忧思得材谋之臣以济多事而洙自初出师至于元昊纳款始终常在兵间比一时之人最为宣力而羣邪丑正诬构百端卒陷罪辜流窜以死向防陛下仁圣恩怜哀其寃枉特赐清雪俾复官资足以感动羣心劝励忠义今洙孤幼并在西京家道屡空衣食不给洙止一男构年方十余嵗惸然无依实可嗟恻伏见将来祫享大礼在近羣臣皆得奏廕子孙伏望圣慈録洙遗忠悯洙不幸特赐其子一官庶霑寸禄以免饥寒则天地之仁幽显防徳臣等沗列侍从愧无献纳苛有所见不敢不言谨具状奏闻伏候勅防
　　举丁宝臣状词【同前】
　　右臣窃见太常丞湖州监酒务【一作税】丁宝臣前任知端州日因遭侬智髙事停官叙理监当方智髙攻劫岭南州县例以素无备御官吏各至犇逃如【一作兼】闻当时独宝臣曽捉得智髙探事人便行斩决及曽鬭敌朝廷以其如此故他人皆夺两官独宝臣只夺一官以此见其比众人情理之轻臣伏见宝臣履行清纯颇有官业惟海贼遽至力屈致败出于不幸今者伏遇祫享恩赦欲望圣慈特与不候监当满任牵复官资就移一亲民差遣如后犯入巳赃臣甘当同罪谨具奏闻伏候勅防
　　乞免举台官劄子嘉【祐四年】
　　臣近凖勅为见阙台官下学士院令臣与孙抃等同共保举两人闻奏者伏以学士之职置自有唐初以文辞供奉人主其后渐见亲信至于朝廷机宻及大除拜毎被询访皆与参决当时居是职者选择既精信任亦重下至五代莫不皆然国朝遵用唐制尤重其任自比年以来选用之际时容缪滥职以人废官以人轻往时台官阙人只命学士一员独举今乃令三人共举若以为俱可信则一员足以公举若以为俱不可信则虽众举亦岂为得人若以为有可信有不可信者则自宜舍不可信者専委可信者其不可信者既不称职罢黜之可也以臣思之朝廷所以遽改旧制而学士不足取信皆由用非其人如臣是也今在院学士三员孙抃胡宿各曽独举台官朝廷甞所取信惟臣未曽举人伏念臣材识庸暗不能知人使臣随众署名则臣实为耻欲三人所见皆一则理必不能欲望圣慈免臣共举却依旧制只命学士一员専举况孙抃胡宿甞曽举官可以不疑如以臣为不可独任乞候将来续有台官员阙更不差臣専举非敢避事直以任非其才不足取信致烦朝廷改更旧制以此不敢不言今取进止
　　论许懐徳状【嘉祐五年】
　　右臣今月初四日当直准内降许懐徳让恩命表一道撰批答臣勘防昨来许懐徳祫享加恩自合两表陈让只曽投进一表批答后更不曽进第二表稽停至今四十余日制书留在閤门既不受命又不陈让直至今来移镇方于让表内因带引叙前来祫享加恩乞并寝二命盖懐徳以祫享例加恩命为轻所以更无表让却于今来表内因带叙陈其前来恩制久巳稽留不让不受显是轻侮朝廷违慢君命閤门无所申举台司风宪亦无弹纠况懐徳身是将臣职典禁卫敢此违废国家典制罪大不恭其批答臣未敢撰辞乞下所司勘劾懐徳正以典刑庶肃朝纲以戒不恪谨具状奏闻伏候勑防
　　再论许懐徳状【同前】
　　臣窃以为治天下在明号令正朝廷在修纪纲号令所行纪纲所振由人主有赏罚之柄也若号令出而不从纪纲弛而不整又不以赏罚临之而欲正朝廷治天下臣不知其可也今者陛下亲祀宗庙不敢独受其福推恩羣臣徧及中外此圣徳之至深厚也而臣下辄敢有所轻重以谓例恩泛及视以为轻而慢之原其情理其可恕乎方祫享始毕恩典推行命出之日宰相押班百官在列宣扬制诰布告天下而将臣偃蹇不肯受命稽停制书四十余日有司无所申举恬然不以为怪是陛下号令不能行于朝廷而纪纲弛壊于武士凡士之知治体者皆为陛下惜也臣谓方今国家全盛天下无虞非有强臣悍将难制之患而握兵之帅辄敢如此不畏朝廷者盖由从前不惜事体因循寛弛有以驯致也今若又不正其罪罚而公为纵弛则恐朝廷失刑自此而始武臣骄慢亦自此而始号令不行于下纪纲遂壊于上亦自此而始夫古人所谓见于未萌者智之明也若事有萌而能杜其渐者又其次也若见其渐而兴之浸成后患者深可戒也臣前日为许懐徳事曽有奏论略陈大槩盖以方今赏罚之行只据簿书法令以从事而罕思治体况如懐徳在法非轻于事体又重故臣复罄愚瞽伏乞圣慈裁择而行之
　　论茶法奏状【嘉祐五年】
　　右臣伏见朝廷近改茶法本欲救其弊失而为国误计者不能深思逺虑究其本末惟知图利而不图其害方一二大臣锐于改作之时乐其合意仓卒轻信遂决而行之令下之日犹恐天下有以为非者遂直诋好言之士指为立异之人峻设刑名禁其论议事既施行而人知其不便者十盖八九然君子知时方厌言而意怠【一无二字】不肯言小人畏法惧罪而不敢言今行之逾年公私不便为害既多而一二大臣以前者行之太果令之太峻势既难回不能遽改而士大夫能知其事者但腾口于道路而未敢显言于朝廷幽逺之民日被其患者徒怨嗟于闾里而无由得闻于天听陛下聪明仁圣开广言路从前容纳补益尤多今一旦下令改事先为峻法禁絶人言中外闻之莫不嗟骇语曰防民之口甚于防川川壅而溃伤人必多今壅民之口已逾年矣民之被害【一作患】者亦巳众矣古不虚语于今见焉臣亦闻方【一作初】改法之时商议巳定犹选差官数人分出诸路访求利害然则一二【一作二三】大臣不惟初无害民之意实亦未有自信之心但所遣【一作使】之人既【一无此字】见朝廷必欲更改不敢沮议又志在希合以求功赏传闻所至州县不容【一作用】吏民有所陈述直云朝廷意在必行但来【一无此字】要一审状尔果如所传则误事者在此数人而巳【一无二字】盖初以轻信于人施行太果今若明见其害救失何迟患莫大于遂非过莫深乎不改臣于茶法本不详知但外论既喧闻听渐熟古之为国者庶人得谤于道商旅得议于市而士得传言于朝正为此也臣窃闻议者谓茶之新法既行而民无私贩之罪嵗省刑人甚多此一利也然而为害者五焉江南荆湖两浙数路之民旧纳茶税今变租钱使民破产亡家怨嗟愁苦不可堪忍或举族而逃或自经而死此其为害一也自新法既用小商所贩至少大商絶不通行前世为法以抑豪商不使过侵国利与为僣侈而已至于通流货财虽三代至治犹分四民以相利养今乃断絶商旅此其为害二也自新法之行税茶路分犹有旧茶之税而新茶之税絶少年嵗之间旧茶税尽新税不登则顿亏国用此其为害三也往时官茶容民入杂故茶多而贱徧行天下今民自买卖须要真茶真茶不多其价遂贵小商不能多贩又不暇逺行故近茶之处顿食贵茶逺茶之方向去更无茶食此其为害四也近年河北军粮用见钱之法民入米于州县以钞筭茶于京师三司为于诸场务中择近上分特留八处専应副河北入米之人飜钞筭请今务尽废然犹有旧茶可筭所以河北和籴日下未妨窃闻自明年以后旧茶当尽无可筭请则河北和籴实要见钱不惟客旅得钱变转不动兼亦自京师嵗嵗辇钱于河北和籴理必不能此其为害五也一利不足以补五害今虽欲减放租钱以救其此得寛民之一端尔然未尽公私之利害也伏望圣慈特诏主议之臣不防前失深思今害黜其遂非之心无袭弭谤之迹除去前令许人献说亟加详定精求其当庶几不失祖宗之旧制臣冒禁有言伏待罪责谨具状奏闻伏候勑防【李焘长编说五害处止是节文仍改变转不动一句为艰于移用】
　　论监牧劄子【嘉祐五年】
　　臣所领羣牧司近准宣差呉中复王安石王陶等同共相度监牧利害事窃以国马之制置自祖宗嵗月既深官司失守积习成弊匪止一时前后因循重于改作今者幸防朝廷因言事之官有所陈述选差臣寮相度更改臣以为监牧之设法制具存条目既繁弊病亦众若秖坐案文籍就加増损恐不足以深革弊源如欲大为更张创立制度则凡于利害难以遥度必须目见心晓熟于其事然后可以审详裁制果决不疑盖谋于始也不精则行于后也难久况此是臣本职岂敢辞劳欲乞权暂差臣仍于呉中复等三人内更差一人与臣同诣左右厢监牧地头躬亲按视至于土地广狭水草善恶嵗时孳牧吏卒勤惰以至牝牡种类各随所宜棚井温凉亦有便否向何以致马之耗减今何以得马之蕃滋既详究其根源兼旁采于众议如此不三数月间可以周遍然后更将前后臣寮启请与众官防详审处与其坐而遥度仓卒改更其为得失不可同日而论也臣又窃思今之马政【一有者字】皆因唐制而今马多少与唐不同者其利病甚多不可悉【一作概】举至于唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至于楼烦皆【一作此】唐养马之地也以今考之或陷没敌中或已为民田皆不可复得惟闻今【一作惟今之】河东【一有路字】岚石之间山荒甚多及汾河之侧草地亦广其间草软水甘最宜牧养往时河东军马常在此处牧放今马数全少闲地极多此乃唐楼烦监地也可以兴置一监臣以为推迹而求之则天池元池三监之地尚冀可得又臣往年因奉使河东甞行威胜以东及辽州平定军见其不耕之地甚多而河东一路山川深峻水草甚佳其地髙寒必宜马性及京西唐汝之间久荒之地其数甚广欲乞更下河东京西转运司差官就近于辖下访求草地有可以兴置监牧处如稍见次第即乞朝廷差官与羣牧司官员同共往彼踏行擘画若可以兴置新监则河北诸监内有地不宜马处却可议行废罢惟估马一司利害最为易见若国家广捐金帛则券马利厚来者必多于其多中时得好马若有司惜费则蕃部利薄马来渐少兼亦好马不来然而招诱之方事非一体亦须知其委曲欲乞特差羣牧司或礼宾院官一员直至秦州以来体问蕃部券马利害凡此三者虽暂差官比及呉中复等检阅本司文字讲求商议未就之间巳各来复可以防酌相度庶不仓卒轻为改更如允臣所请乞赐施行今取进止【一作国马之制置自祖宗嵗月既深官失其守积习成弊匪止一时伏覩诏书命奎等商度利害将有更革臣以为监牧之设法制具存条目既繁其弊亦众若止坐案文籍就加増损恐不足以深革弊源如欲大为更张创立制度则凡于利害难以遥度盖谋于始也不精则行于后也难久请诏相度官一人同臣躬按左右厢监牧凡土地广狭水草善恶嵗时孶牧吏卒勤惰以至牝牡种类各随所宜棚井温凉亦有便否向何以致马之耗减今何以得马之蕃滋详究根源旁采众议然后以此日臣寮奏请防详审处与其坐而遥度仓卒改更其为得失不可同日而论也臣又窃思今之马政皆因唐制而今马多少与唐不同者其利病甚多不可槩举至于唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至于楼烦此唐养马之地也以今考之或陷没夷狄或已为民田皆不可复得惟闻今河东路岚石之间山荒甚多及汾河之侧草地亦广其间草软水甘最宜养牧此乃唐楼烦监地也可以兴置一监臣以为推迹而求之则楼烦元池天池三监之地尚冀可得又臣往年奉使河东甞行威胜以东及辽州平定军见其不耕之地甚多而河东一路山川深峻水草甚佳其地髙寒必宜马性及京西路唐汝之间久荒之地其数甚广请下河东京西转运司遣官访草地有可以兴置监牧则河北诸监有地不宜马可行废罢至于估马一司利害易见若国家广捐金帛则券马利厚来者必多若有司惜费则蕃部利薄马来寖少然而招诱之方事非一体请遣羣牧司或礼宾院官一人至边访蕃部劵马利害以此三者防酌商议庶不仓卒轻为改更以上乃通鉴长编所载与集本颇异】举章望之曽巩王回等充馆职状【同前】
　　右臣猥以庸虚过防奬任窃惟古人报国之效无先荐贤虽知人之难愧于不广而髙材实行亦莫多得苟有所见其敢黙然臣窃见秘书省校书郎章望之学问通博文辞敏丽不急仕进行义自修东南士子以为师范太平州司法防军曽巩自为进士已有时名其所为文章流布逺迩志节髙爽自守不回前亳州卫真县主簿王回学行纯固论议精明尤通史传姓氏之书可备顾问此三人者皆一时之秀宜被朝廷乐育之仁而或废处江湖或沈沦州县不获闻达议者惜之其章望之曽巩王回臣今保举堪充馆阁职任欲望圣慈特赐甄擢如后不如举状臣甘当同罪谨具状奏闻伏候勅防
　　举苏轼应制科状【嘉祐五年】
　　右臣伏以国家开设科目以待儁贤又诏两省之臣举其所知各以闻达所以广得人之路副仄席之求臣虽庸暗其敢不勉臣伏见新授河南府福昌县主簿苏轼学问通博资识明敏【一作姿识敏明】文采烂然论议蠭出其行业修饬名声甚逺臣今保举堪应材识兼茂明于体用科欲望圣慈召付有司试其所对如有缪举臣甘伏朝典谨具状奏闻伏候勅防
　　免进五代史状【同前】
　　右臣准中书劄子为知制诰范镇等奏乞取臣五代史草付唐书局缮写上进事伏念臣本以孤拙初无他能少急养亲遂学干禄勉作举业以应所司自忝窃于科名不忍忘其素习时有妄作皆应用文字至于笔削旧史褒贬前世着为成法臣岂敢当往者曽任夷陵县令及知滁州以负罪谪官闲僻无事因将五代史试加补缉而外方难得文字检阅所以铨次未成昨自还朝便防差在唐书局因之无暇更及私书是致全然未成次第欲候得外任差遣庶因公事之暇渐次整缉成书仍复精加考定方敢投进冀于文治之朝不为多士所诮谨具状奏闻伏候勑防
　　论删去九经正义中防纬劄子
　　臣伏见国家近年以来更定贡举之科以为取士之法建立学校而勤养士之方然士子文章未纯节行未笃不称朝廷励贤兴善之意所以化民成俗之风臣愚以为士之所本在乎六经而自暴秦焚书圣道中絶汉兴收拾亾逸所存无几或残编断简出于屋壁而余龄昬眊得其口传去圣既逺莫可考证偏学异说因自名家然而授受相传尚有师法暨晋宋而下师道渐亡章句之篇家藏私畜其后各为笺传附着经文其说存亡以时好恶学者茫昧莫知所归至唐太宗时始诏名儒撰定九经之疏号为正义凡数百篇自尔以来着为定论凡不本正义者谓之异端则学者之宗师百世之取信也然其所载既博所择不精多引防纬之书以相杂乱怪竒诡僻所谓非圣之书异乎正义之名也臣欲乞特诏名儒学官悉取九经之疏删去防纬之文使学者不为怪异之言惑乱然后经义纯一无所驳杂其用功至少其为益则多臣愚以为欲使士子学古励行而不本六经欲学六经而不去其诡异驳杂欲望功化之成不可得也伏望圣慈下臣之言付外详议今取进止
　　议【一有新字】学状【嘉祐元年】
　　右臣等伏见近日言事之臣为陛下言建学取士之法者众矣或欲立三舍以养生徒或欲复五经而置博士或欲但举旧制而修废坠或欲特创新学而立科条其言虽殊其意则一陛下慎重其事下其议于羣臣而议者遂欲创新学立三舍因以辨士之能否而命之以官其始也则教以经艺文辞其终也则取以材识徳行听其言则甚备考于事则难行夫建学校以养贤论材徳而取士此皆有国之本务而帝王之极致也而臣等谓之难行者何哉盖以古今之体不同而施设之方皆异也古之建学取士之制非如今之法也盖古之所谓为政与设教者迟速异宜也夫立时日以趋事考其功过而督以赏罚者为政之法也故政可速成若夫设教则以劝善兴化尚贤励俗为事其被于人者渐则入于人也深收其效者迟则推其功也逺故常缓而不迫古者家有塾党有庠遂有序国有学自天子诸侯之子下至国之俊选莫不入学自成童而学至年四十而仕其习乎礼乐之容讲乎仁义之训敦乎孝悌之行以养父兄事长上信朋友而临财亷处众让其修于身行于家达于隣里闻于乡党然后询于众庶又定于长老之可信者而荐之始谓之秀士久之又取其甚秀者为选士久之又取其甚秀者为俊士久之又取其甚秀者为进士然后辨其论随其材而官之夫生七八十嵗而死者人之常寿也古乃以四十而仕盖用其半生为学考行又广察以隣里乡党而后其人可知然则积徳累善如此勤而久求贤审官如此慎而有次第然后矫伪干利之士不容于其间而风俗不陷于媮薄也古之建学取士其施设之方如此也方今之制以贡举取人往者四嵗一诏贡举而议者患于太迟更趣之为间嵗而应举之士来学于京师者类皆去其乡里逺其父母妻子而为旦暮干禄之计非如古人自成童至于四十就学于其庠序而隣里乡党得以众察徐考其行实也盖古之养士本于舒迟而今之取人患于急迫此施设不同之大槩也臣请详言方今之弊既以文学取士又欲以徳行官人且速取之欤则真伪之情未辨是朝廷本欲以学劝人修徳行【一有而字】反以利诱人为矫伪此其不可一也若迟取之欤待其众察徐考而渐进则文辞之士先已中于甲科而徳行之人尚未登于内舍此其不可二也且今入学之人皆四方之游士赍其一身而来乌合羣处非如古人在家在学自少至长亲戚朋友隣里乡党众察徐考其行实也不过取于同舍一时之毁誉而决于学官数人之品藻尔然则同学之人蹈利争进爱憎之论必分朋党昔东汉之俗尚名节而党人之祸及天下其始起于处士之横议而相訾也此其不可三也夫人之材行若不因临事而见则守常循理无异众人苟欲异众则必为迂僻竒怪以取徳行之名而髙谈虚论以求材识之誉前日庆厯之学其弊是也此其不可四也今若外方専以文学贡士而京师独以徳行取人则实行素履着于乡曲而守道丘园之士皆反见遗此其不可五也近者朝廷患四方之士寓【一有借字】京师者多而不知其士行遂严其法使各归于乡里今又反使来聚于京师云欲考其徳行若不用四方之士【一作人】止取京师之士则又示人以不广此其不可六也夫儒者所谓能通古今者在知其意达其理而酌时之宜尔大抵古者教学之意缓而不迫所以劝善兴化养贤励俗在于迟久而不求近效急功也臣谓宜于今而可行者立为三舍可也复五经博士可也特创新学虽不若即旧而修废然未有甚害创之亦可也教学之意在乎敦本【一作在于敦本教学之意】而修其实事给以糇粮多陈经籍选士之良者以通经有道之士为之师而举【一作谨】察其有过无行者黜去之则在学之人皆善士也然后取以贡举之法待其居官为吏已接于人事可以考其贤善优劣而时取其尤出类者旌异之则士知修身力行【一作士修其行】非为一时之利而可伸于终身则矫伪之行不作而媮薄之风归厚矣此所谓实事之可行于今者也臣等伏见论学者四人其说各异而朝廷又下臣等俾之详定是欲尽众人之见而采其长者尔故臣等敢陈其所有以助众议之一非敢好为异论也伏望圣慈特赐裁择










　　文忠集巻一百十二
　　钦定四库全书
　　文忠集巻一百十三
　　宋　欧阳修　撰
　　奏议十七
　　枢府
　　论均税劄子【嘉祐五年】
　　臣为谏官时甞首言均税事乞差郭谘孙琳防朝廷依臣所言起自蔡州一县以方田法均税事方施行而议者多言不便寻即罢之近者伏见朝廷特置均税一司差官分往河北陜西均税始闻河北传言人户虚惊斫伐桑枣尚不为信次见陜西州郡有上言嵗俭民饥乞罢均税者稍已疑此一事果为难行而朝廷之意决在必行言者遂不能入近者又见河北人户凡千百人聚诉于三司然则道路传言与州郡上言虽为不足信其如聚集千人于京师此事不可掩蔽则民情可知矣盖均税非以规利而本以便民如此民果便乎窃知朝廷本只【一作则】以见在税数量轻重均之初不令其别生额外之数也近闻卫州通利军括出民冒佃田土不于见在管催数内均减重者摊与冒佃戸却别【一无此字】生立税数配之此非朝廷本【一作之】意而民所以喧诉也又闻澶州诸县【一有于字】见今实额管催数外将帐头自来桩坐有名无纳及【一有夫字】开阁将行【一无二字】两项逺年税数并系祥符景徳已前以至五代长兴年桩管虚数并摊与见今人户又闻以地肥瘠定为四等其下等田有白鹻带咸地并咸卤沙薄可殖地死沙不可【一无此字】殖地并一例均摊与税数谓此虽不可耕种尚可煎盐且河北之民自祖宗以来防赐恩防放行盐不【一无此字】禁只令据盐斤两纳税今煎盐者已纳盐税又令更纳田税岂祖宗所以恵河北之民意又闻河南不殖之地系禁盐地分者亦均摊与税又不知使【一无此字】民何以纳也澶卫去京师近偶可闻知者如此其余逺方【一作地】谓所均税悉便于民其可得乎以此见朝廷行事至难小人希意承防者言利而不言害俗吏贪功希赏见小利防大害为国敛怨于民朝廷不知则巳苟已知之其可不为救其失哉欲望圣慈特赐指挥令均税所只如朝廷本议将实催见在税数量轻重均之其余生立税数及逺年虚数却与放免及未均地分并且罢均且均税一事本是臣先建言闻今事有不便臣固不敢缄黙今取进止
　　乞差检讨官校国史劄子【嘉祐六年】
　　臣前为学士日兼充史馆修撰窃见本院国史自进本入内后官守空司因具奏陈乞降付院收藏以备检讨寻准朝防于龙图阁写本闗送本院令修撰官躬亲对读修改其国史寻已写了窃縁本院元有修撰官三员后来孙抃及臣相次别防差任今止有胡宿一员其未经对读【一有国史二字】巻数尚多窃虑写下多日阙官校对久不了当渐至因循欲乞添差检讨官三两员同共对读早令了当况检讨官检阅本朝故事亦是本职仍乞不令漏泄今取进止
　　论牧马草地劄子【嘉祐六年】
　　臣为学士日兼充羣牧使朝廷以马政久弊差吴中复等与臣共议利害欲有改【一有更字】为未见得牧地善恶多少难为废置欲乞差官先且打量牧马草地次臣遽防恩擢在枢府所有牧马利害商量未了事件臣有愚见方欲条陈今闻诸监所差各官将前去窃縁监牧帐旧管【一作管旧】地甚多自来界至不明官私作弊积久为民间侵占耕种年嵗已深昨已曽差髙访等根括打量人户多称父祖世业失却契书无慿照验但追呼骚扰而已今若更行根究必亦难明徒为追扰未见其利民先被害臣今欲乞令差去官只据见在草地逐段先打量的实顷亩明立封标界至因便相度其地肥瘠宜与不宜牧马其废置改更候逐官囘日令相度牧马所据利害擘画申奏其已为民间侵耕地土更不根究盖以本议欲以见在牧地给与民耕岂可却根究已耕之地重为骚扰至于民间养马等事利害甚多臣当续具奏闻其不根究侵耕地土一事伏乞先赐指挥今取进止论台谏官唐介等宜早牵复劄子【嘉祐六年】
　　臣材识庸暗碌碌于众人中防陛下不次拔擢置在枢府其于报效自宜如何而自居职以来巳逾半嵗凡事闗大体必须众议之协同其余日逐进呈皆是有司之常务至于谋猷啓沃蔑尔无闻上辜圣恩下愧清议人虽未责臣岂【一作岂敢】自安所以夙夜思维愿竭愚虑苟有可采冀禆万一臣近见谏官唐介台官范师道等因言陈旭事得罪或与小郡或窜逺方陛下自临御已来擢用诤臣开广言路虽言者时有中否而圣慈毎赐优容一旦台谏聨翩被逐四出命下之日中外惊疑臣虽不知台谏所言是非但见唐介范师道皆久在言职其人立朝各有本末前后【一有言事二字】补益甚多岂于此时顿然改节故为欺罔上昧圣聪在于人情不宜有此臣窃以为自古人臣之进谏于其君者有难有易各因其时而已若刚暴猜忌之君不欲自闻其过而乐闻臣下之过人主好察多疑于上大臣侧足畏罪于下于此时之谏人主者难而言大臣者易若寛仁恭俭之主动遵礼法自闻其失则从谏如流闻臣下之过则务为优容以保全之而为大臣者外秉国权内有左右之助言事者未及见听而怨仇已结于其身故于此【一有之字】时谏人主者易言大臣者难此不可不察也自古人主之听言也亦有难有易在知其术而已夫忠邪并进于前而公论与私言交入于耳此所以听之难也若知其人之忠邪辨其言之公私则听之易也凡言拙而直逆耳违意初闻若可恶者此忠臣之言也言婉而顺希防合意初闻若可喜者邪臣之言也至于言事之官各举其职或当朝正色显言于廷或连章列署共论其事言一出则万口争传众目共覩虽欲为私其势不可故凡明言于外不畏人知者皆公言也若非其言职又不敢显言或宻奏乞留中或面言乞出自圣断不欲人知言有主名者盖其言涉倾邪惧遭弹劾故凡隂有奏【一有陈字】而畏人知者皆挟私之说也自古人主能以此术知臣下之情则听言易也伏惟陛下仁圣寛慈躬履勤俭乐闻谏诤容纳直言其于大臣尤所优礼常欲保全终始思与臣下爱惜名节尤慎重于进退故臣谓方今言事者规切人主则易欲言大臣则难臣自立朝耳目所记景祐中范仲淹言宰相吕夷简贬知饶州皇祐中唐介言宰相文彦博贬春州别驾至和初呉中复吕景初马遵言宰相梁适并罢职出外其后赵抃范师道言宰相刘沆亦罢职出外前年韩绛言富弼贬知蔡州今又唐介等五人言陈旭得罪自范仲淹贬饶州后至今凡二十年间居台諌者多矣未闻有规谏人主而得罪者臣故谓方今谏人主则易言大臣则难陛下若推此以察介等所言则可知其用心矣昨所罢黜台谏五人惟是从【二字一作吕】诲【一有新进二字】入台未久其他四人出处本末迹状甚明可以歴数也唐介前因言文彦博逺窜广西烟瘴之地赖陛下仁恕哀怜移置湖南得存性命范师道赵抃并因言忤刘沆罢台职守外郡连延数年然后【一有来字】复今三人者又以言枢臣罢黜然则介不以前蹈必死之地为惧师道与抃不以中滞进用数年为戒遇事必言得罪不悔盖所谓进退一节终始不变之士也至如王陶者本出孤寒只因韩绛荐举始得台官及绛为中丞陶不敢内顾私恩与之争议绛终得罪夫牵顾私恩人之常情尔断恩以义非知义之士不能也以此言之陶可谓徇公灭私之臣矣此四人者出处本末之迹如此可以知其为人也就使言虽不中亦其情必无他议者或谓言事之臣好相朋党动摇大臣以作威势臣窃以为不然至于去嵗【一无十一字】韩绛言富弼之时介与师道不与绛为党乃与诸台谏共论绛为非然则非相朋党非欲动摇大臣可明矣臣固谓未可以此疑言事之臣也况介等比者虽为谪官幸防陛下寛恩各得为郡未至失所其可惜者斥逐谏臣非朝廷美事阻塞言路不为国家之利而介等尽忠守节未防怜察也欲望圣慈特赐召还介等置之朝廷以劝守节敢言之士则天下幸甚今取进止
　　政府进
　　举刘攽吕恵卿充馆职劄子【嘉祐六年】
　　臣伏见前庐州观察推官刘攽辞学优赡履行修【一作清】谨记问该博可以备朝廷询访前真州军事推官吕恵卿材识明敏文艺优通好古饬躬可谓端雅之士并宜置之馆阁以副圣朝养育贤材之选臣以庸缪防闻政论无能报国敢举所知其刘攽吕恵卿欲望圣慈俾充馆阁之职如后不如举状臣甘同罪取进止
　　论祠祭行事劄子【嘉祐八年】
　　臣近准勑差祭神州地只于北郊窃见有司行事不合典礼据开宝通礼当先引行事官于东壝门外道南北向立次引入壝门就坛东南位西向行事盖即事有渐自外而入于礼为宜今却先引行事官于坛下阼堦之侧北向立次引东行向外就行事位由内而外乖背礼文臣遂于本院检详盖是往年撰祀仪之时误此一节今据祀仪四时及三【一作土】王五帝上辛祈谷春分祀九宫朝日髙禖孟夏雩秋分夕月仲秋祀九宫贵神季秋大享明堂冬至祀昊天腊蜡夏至祀皇地只及孟冬祭神州地只凡一十七祭并系大祀一例错误并合改正依开宝通礼兼礼生赞唱生疎多不依礼文臣伏见朝廷近年新制祭祀器服修饬坛壝务极精严而有司失传行事之际于礼缪误伏乞下礼院详定依开宝通礼改正祀仪及教习礼生使依典礼以上副圣朝精严祀事之意今取进止
　　论逐路取人劄子【治平元年】
　　臣伏见近有臣寮上言乞将南省考试举人各以路分糊名于逐路毎十人解一人等事虽巳奉圣防送两制详定臣亦有愚见合具敷陈窃以国家取士之制比于前世最号至公盖累圣留心讲求曲尽以为王者无外天下一家故不问东西南北之人尽聚诸路贡士混合为一而惟材是择又糊名誊録而考之使主司莫知为何方之人谁氏之子不得有所憎爱薄厚于其间故议者谓国家科之制虽未复古法而便于今世其无情如造化至公如权衡祖宗以来不可易之制也传曰无作聪明乱旧章又曰利不百者不变法今言事之臣偶见一端即议更改此臣所区区欲为陛下守祖宗之法也臣所谓偶见一端者盖言事之人但见毎次科场东南进士得多而西北进士得少故欲改法使多取西北进士尔殊不知天下至广四方风俗异宜而人性各有利钝东南之俗好文故进士多而经学少西北之人尚质故进士少而经学多所以科取士东南多取进士西北多取经学者各因其材性【一无此字】所长而各随其多少取之今以进士经学合而较之则其数均若必论进士则多少不等此臣所谓偏见之一端其不可者一也国家方以官滥为患取士数必难増若欲多取西北之人则却须多减东南之数今东南州军进士取解者二三千人处只解二三十人是百人取一人盖已痛裁抑之矣西北州军取解至多处不过百人而所解至十余人是十人取一人比之东南十倍假借之矣若至南省又减东南而増西北则【一无此字】是已裁抑者又裁抑之已假借者又假借之此其不可者二也东南之士于千人中解十人其初选已精矣故至南省所试合格者多西北之士学业不及东南当发解时又十倍优假之盖其初选已滥矣故至南省所试不合格者多今若一例以十人取一人则东南之人合格而落者多矣西北之人不合格而得者多矣至于他路理不可齐偶有一路合格人多亦限以十一落之偶有一路合格人少亦须充足十一之数使合落者得合得者落取舍颠倒能否混淆其不可者三也且朝廷専以较艺取人而使有艺者屈落无艺者滥得不问缪滥只要诸路数停此其不可者四也且言事者本欲多取诸路土著之人若此法一行则寄应者争趋而往今开封府寄应之可验矣此所谓法出而奸生其不可者五也今广南东西路进士例各絶无举业诸州但据数解发其人亦自知无艺只来一就省试而归冀作摄官尔朝廷以岭外烟瘴北人不便须借摄官亦许其如此今若一例与诸路【一无二字】十人取一人此为缪滥又非西北之比此其不可者六也凡此六者乃大槩尔若旧法一壊新议必行则弊滥随生何可胜数故臣以为且遵旧制但务择人推朝廷至公待四方如一惟能是选人自无言此乃当今可行之法尔若谓士习浮华当先考行就如新议亦须只考程试安能必取行实之人议者又谓西北近邉士要牢笼此甚不然之论也使不逞之人不能为患则巳苟可为患则何妨无之前世贼乱之臣起于东南者甚众其大者如项羽萧铣之徒是巳至如黄巢王仙芝之辈又皆起乱中州者尔不逞之人岂専西北矧贡举所设本待材贤【一作能】牢笼不逞当别有术不在科场也惟事乆不能无弊有当留意者然不须更改法制止在振举纲条尔近年以来举人盛行懐挟排门大噪免冠突入亏损士风伤败善类此由举人既多而君子小人杂聚所司力不能制虽朝廷素有禁约条制甚严而上下因循不复申举惟此一事为科大患而言事者独不及之愿下有司议革其弊此当今科场之患也臣忝贰宰司预闻国论苟不能为陛下守祖宗之法而言又不足取信于人主则厚顔尸禄岂敢偷安而久处乎故犹此彊言乞赐裁择
　　乞奬用孙沔劄子【治平二年】
　　臣伏见谅祚猖狂渐违誓约僣叛之迹彰露已多年嵗之间必为边患国家御备之计先在择人而自庆厯罢兵以来至今二十余年当时经用旧人零落无防惟尚书戸部侍郎孙沔尚在西事时沔守环庆一路其人磊落有智勇但以未甞出兵又不遇敌故未有临阵破贼之功然其养练士卒招抚蕃夷恩信着于一方至今边人思之虽世不乏材朝廷方务推择若求曽经西事可用之人则臣谓无如沔者沔今年虽七十闻其心力不衰飞鹰走马尚如平日况所用者取其智谋借其威信前世老将彊起成功者多沔虽中间曽以罪废弃瑕使过正是用人之术臣今欲乞朝廷更加察访如沔实未衰羸伏望圣慈特赐奬用庶于择【一作人】材难得之时可备一方之寄取进止
　　【英宗实録所载乃节文但于孙沔姓名之上添致仕二字又国家御备作朝廷御备】








　　文忠集巻一百十三
　　钦定四库全书
　　文忠集巻一百十四
　　宋　欧阳修　撰
　　奏议十八
　　政府
　　言西边事宜第一状【治平二年】
　　右臣伏见谅祚狂僣衅隙已多不越嵗年【一无此字】必为边患臣本庸暗不达时机辄以外料敌情内量事势鉴往年已验之失思今日可用之谋虽兵不先言俟见形而应变然坐而制胜亦大计之可图谨具条陈庶禆万一臣所谓外料敌情者谅祚世有夏州自彛兴克叡以前止于一镇五州而巳太宗皇帝时继捧继迁始为边患其后遂陷灵盐尽有朔方之地盖自淳化咸平用兵十五余年既不能翦灭遂务招懐适防继迁为潘罗支所杀其子徳明乃议归款而我惟以恩信复其王封嵗时俸赐极于优厚徳明既无南顾之忧而其子元昊亦壮遂并力西攻回纥拓地千余里徳明既死地大兵彊元昊遂复背叛国家自宝元庆厯以后一方用兵天下骚动国虚民如此数年元昊知我有厌兵之患遂复议和而国家待之恩礼又异于前矣号为国主仅得其称臣嵗予之物百倍徳明之时半于契丹之数今者谅祚虽曰狂童然而习见其家世所为盖继迁之叛而复王封元昊再叛而为国主今若又叛其志可知是其欲自比契丹抗衡中国以为鼎峙之势尔此臣窃料敌情在于如【一无此字】此也夫所谓内量事势者盖以庆厯用兵之时视方今御边之备较彼我之虚实彊弱以见胜败之形也自真宗皇帝【一无二字】景徳二年盟契丹于澶渊明年始纳西夏之款遂务休兵至宝元初元昊复叛盖三十余年矣天下安于无事武备废而不修庙堂无谋臣边鄙无勇将将愚不识干戈兵骄不识【一作知】战阵器械朽腐城郭隳頽而元昊勇鸷桀黠之虏也其包畜奸谋欲窥中国者累年矣而我方恬然不以为虑待其谋成兵具一旦【一作日】反书来上然后茫然不知所措中外震骇举动仓惶所以用兵之初有败而无胜也既而朝廷用韩琦范仲淹等付以西事极力经营而勇夫锐将亦因战阵稍稍而出数年之间人谋渐得武备渐修似可枝梧矣然而天下巳困也【一无此字】所以屈意忍耻复与之和此庆厯之事尔今则不然方今甲兵虽未精利不若往年之腐朽也城垒粗甞完缉不若往年之隳頽也土兵蕃落増添训练不若往年寡弱之骄军也大小将校曽经战阵者往往尚在不若往年魏昭炳夏随之徒绮纨子弟也一二执政之臣皆当时宣力者其留心西事熟矣不若往时大臣茫然不知所措者也盖往年以不知边事之谋臣驭不识干戈之将用骄兵执朽器以当桀黠新兴之敌此所以败也方今谋臣武将城壁器械不类往年而谅祚狂童不及元昊逺甚往年忽而不思今又已先觉可以早为之备苟其不叛则巳若其果叛未必不为中国利也臣谓可因此时雪前耻收后功但顾人谋如何尔若上慿陛下神威睿筭系累谅祚君臣献于庙社此其上也其次逐敌骑于黄河之北以复朔方故地最下尽取山界夺其险而我守之以永絶边患此臣窃【一作内】量事势谓或如此臣所谓鉴往年已验之失者其小失非一不可悉数臣请言其大者夫敌人变诈兵交阵合彼佯败以为诱我贪利而追之或不虞横出而为其所邀或进陷死地而困于束手此前日屡败之戒今明习兵战者亦能知之此虽小事也亦不可忽所谓大计之缪者攻守之策皆失尔臣视庆厯御边之备东起麟府西尽秦陇地长一千余里分为路者五而路分为州军者又二十有四而州军分为寨为堡为城者又几二百皆须列兵而守之故吾兵虽众不得不分所分既多不得不寡而贼之出也常举其国众合聚为一而来是吾兵虽多分而为寡彼众虽寡聚之为多以彼之多击吾之寡不得不败也此城寨之法既不足自守矣而五路大将所谓战【一无此字】兵者分在二十四州军欲合而出则惧后空而无备欲各留守备而合其余则数少不足以出攻此当时所以用兵累年终不能一出者以此也夫进不能出攻退不足【一作能】自守是谓攻守皆无策者往年巳验之失也臣所谓今日可用之谋者在定出攻之计尔必用先起制人之术乃可以取胜也盖列兵分地而守敌得时出而挠于其间使我处处为备常如敌至师老粮匮我劳彼逸昔周世宗以此策困李景于淮南昨元昊亦用此策以困我之西鄙夫兵分备寡兵家之大害也其害常在我以逸待劳兵家之大利也其利常在彼所以往年贼常得志也今诚能反其事而移我所害者予敌夺敌所利者在我则我当先为出攻之计使彼疲于守御则我亦得志矣【一无此字】凡出攻之兵勿为大举我毎一出彼必呼集而来拒彼集于东则别出其西我归彼散则我复出而彼又集我以五路之兵畨休出入使其一国之众聚散奔走无时暂停则无不困之人矣此臣所谓方今可用之谋也盖往年之失在守方今之利在攻昔至道中亦甞五路出攻矣当时将相为谋不重【一作宻】盖欲攻骤盛方彊之国不先以谋困之而直为一战必取之计大举深入所以不能成功也夫用兵至难事也故谋既审矣则其发也必果故能动而有成功也若其山川之险易道里之迂直蕃汉兵马之彊弱骑军步卒长兵短兵之所利与夫左右前后一出一入开阖变化有正有竒【一无四十八字】凡用兵之形势有可先知者有不可先言者臣愿陛下遣一重臣出而巡抚遍见诸将与熟图之以先【一无此字】定大计凡山川道里蕃汉步骑出入之【一无此字】所宜可先知者悉图上方略其余不可先言付之将率使其见形应变因敌制胜至于谅祚之所为宜少屈意含容而曲就之既以骄其心亦少缓其事以待吾之为备而且严戒五路训兵选将利器甲蓄资粮常具军行之计待其反书朝奏则王师暮出以骇其心而夺其气使其枝梧不暇则胜势在我矣往年议者亦欲招辑横山蕃部谋取山界之地然臣谓必欲招之亦须先借胜防之威使【一有其字】知中国之彊则方肯来附也由是言之亦以出攻为利矣凡臣之所言者大略如此尔【一无此字】然臣足未甞践边陲目未甞识战阵以一儒生偏见之言诚知未可必用直以方当陛下劳心西事广询众议之时思竭愚虑备刍荛之一说尔
　　言西边事宜第二劄子【同前】
　　臣近曽上言谅祚为边患朝廷宜早图御备及乞遣一重臣亲与边将议定攻守大计等事至今多日未防降出施行臣窃见庆厯中元昊作过时朝廷轻敌翫寇无素定之谋毎遇边奏急来则上下惶恐仓卒指挥既多不中事机所以落贼奸便败军杀将可为痛心今者谅祚以万骑冦秦渭两路焚烧数百里间扫荡俱尽而两路将帅不敢出一人一骑则国威固已挫矣谅祚负恩背徳如此陛下未能发兵诛讨但遣使者赍诏书赐之又拒而不纳使者羞媿俛首懐诏而回则大国不胜其辱矣当陛下临御之初遭此狂童威沮国辱此臣等之罪也臣谓陛下宜赫然发愤以边事切责大臣至于山川形势有利有不利士卒勇怯孰可用孰不可用何处宜攻何处宜守何兵宜屯某地何将可付某兵如此等事甚多皆陛下圣虑所宜及者臣谓陛下宜因闲时御便殿召当职之臣使按图指画各陈所见陛下可以不下席而尽在目前然后制以神机睿略责将相以成功而陛下以万防之繁既未及此两府之臣如臣【一无二字】等日所进呈又皆常程公事亦未甞聚首合谋讲定大计外则四路边臣自贼马过后亦不闻别有擘画臣恐上下因循又如庆厯之初矣近者韩琦曽将庆厯中议山界文字进呈此边事百端中一端尔盖琦亦患事未讲求假此文字为题目以牵合众人之论尔自进呈后寻送宻院至今多日亦未曽拟议臣以非才陛下任之政府便是国之谋臣若其谋虑浅近所言狂妄自可黜去不疑臣亦昨因目疾恳求解职曲防圣恩未许其去既使在其位又弃其言而不问使臣尸禄厚顔何以自处所有臣前来所上奏状欲望圣慈【一无二字】降付中书宻院与韩琦山界文字一处商量若其言果不足取弃之未晚今取进止
　　乞补馆职劄子【治平三年】
　　臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之材能之士明于仁义礼乐通于古今治乱其文章论议与之谋虑天下之事可以决疑定策论道经邦者谓之儒学之臣善用人者必使有材者竭其力有识者竭其谋故以材能之士布列中外分治百职使各办其事以儒学之臣置之左右与之日夕谋议讲求其要而行之而又于儒学之中择其尤者置之廊庙而付以大政使总治羣材众职进退而赏罚之此用人之大略也由是言之儒学之士可谓贵矣岂在材臣之后也是以前世英主明君未有不以崇儒向学为先而名臣贤辅出于儒学者十常八九也臣窃见方今取士之失患在先材能而后儒学贵吏事而贱文章自近年以来朝廷患百职不修务【一作而】奬材臣故钱谷刑狱之吏稍有寸长片善为人所称者皆已擢用之矣夫材能之士固当擢用然専以材能为急而遂忽儒学为不足用使下有遗贤之嗟上有乏材之患此甚不可也臣谓方今材能之士不患有遗固不足上烦圣虑惟儒学之臣难进而多弃滞此不可不思也臣以庸缪过防任使俾陪宰辅之后然平日论议不能无异同虽日奉天威又不得从容曲尽拙讷今臣有馆阁取士愚见具陈【一作列】如别奏【一作劄】欲望圣慈因宴闲之余一赐睿览或有可采乞常赐留【一有圣字】意今取进止
　　又论馆阁取士劄子【同前】
　　臣窃以馆阁之职号为育材之地今两府阙人则必取于两制【翰林学士谓之内制中书舍人知制诰谓之外制今并杂学士待制通谓之两制】两制阙人则必取于馆阁然则馆阁辅相养材之地也材既难得而又难知故当博采广求而多畜之时冀一得于其间则杰然而出为名臣矣其余中人以上优游养育以奬成之亦不失为佳士也自祖宗以来所用两府大臣多矣其间名臣贤相出于馆阁者十常八九也祖宗用人初若不精然所采既广故所得亦多也是以有文章有学问有材有行或精于一艺或长于一事者莫不畜之馆阁而奬养之其杰然而出者皆为贤辅相矣其余不至辅相而为一时之名臣者亦不可胜数也先朝循用祖宗旧制收拾养育得人尤多自陛下即位以来所用两府之臣一十三人而八人出于馆阁此其验也只自近年议者患馆职之滥遂行厘革而改革之初矫失大过立法既峻取人遂艰使下多遗贤之嗟国有乏材之患今先朝收拾养育之人或已被迁擢或老病死亡见在馆者无几而新法艰阻近年全无选进臣今略具馆阁取人旧制并新格则可见取人之法如何所得之人多少也
　　一旧制馆阁取人以三路进士髙科一路也大臣荐举一路也嵗月畴劳一路也进士第三人以上及第者并制科及第者不问等第并只一任替回便试馆职进士第四第五人经两任亦得试此一路也两府臣寮初拜命各举三两人即时召试此一路也其余歴任繁难久次或寄任重处者特令带职此一路也今三路塞其二矣自科改为间嵗后第一人及第者须两任回方得试自第二人至第五人更永不试制科入第三者亦须两任回方得试【凡五七次科未有一人中第三等者】其余等第并永不试则进士髙科一路已塞矣两府大臣所荐之人并只上簿候馆职有阙则于簿内防名召试其如馆阁本无员数无有阙时故自置簿来至今九年不曽防试一人则大臣荐举一路又塞矣惟有畴劳带职一路尚在尔
　　一新制馆阁共置编校八员本为馆中书籍久不齐整而馆职多别有差遣不能专一校正乃别置此八员故选新进资浅人令久任而专一校读所以先令作编校二年然后升为校勘【未是正馆职】为校勘四年后升为校理【始是正馆职】为校理又一年方罢编校别任差遣然自置编校后适值馆阁取人之路渐废今议者遂只以编校为取士新格往时直馆直院直阁校理皆无定员惟材是用不限人数今编校限以八员为定以此待天下之多士宜其遗材于下矣八员之内仍毎七年方遇一员【一有之字】阙而补一人以此知天下滞材者众矣
　　右以臣愚见编校八员自可仍旧毎有员阙令中书择人进拟陛下必欲牢笼天下英俊之士则宜脱去常格而奬拔之今负文学懐器识磊落竒伟之士知名于世而未为时用者不少惟陛下博访审察悉召而且置之馆职养育三数年间徐察其实择其尤者而擢用之知人自古圣王所难然不以其难而遂废但抜十而得一二亦不为无益矣况中人上下养育奬成之不止十得一二也
　　荐司马光劄子【治平四年】
　　臣伏见龙图阁直学士司马光徳性淳正学术通明自列侍从久司谏诤谠言嘉话着在两朝自仁宗至和服药之后羣臣便以皇嗣为言五六年间言者虽多而未有定议最后光以谏官极论其事敷陈激切感动主听仁宗豁然开悟遂决不疑由是先帝选自宗藩入为皇子曽未逾年仁宗奄弃万国先帝入承大统盖以人心先定故得天下帖然今以圣继圣遂传陛下由是言之光于国有功为不浅矣可谓社稷之臣也而其识虑深逺性尤慎宻光既不自言故人亦无知者臣以忝在政府因得备闻其事臣而不言是谓蔽贤掩善诗云无言不酬无徳不报光今虽在侍从日承眷待而其忠国大节隠而未彰臣既详知不敢不奏
　　青州进
　　言青苗钱第一劄子【熈宁三年】
　　臣伏见朝廷新制俵散青苗钱以来中外之议皆称不便多乞寝罢至今未防省察臣以老病昬忘虽不能究述利害苟有所见其敢不言臣今有启请事件谨具画一如后
　　一臣窃见议者言青苗钱取利于民为非而朝廷深恶其说至烦圣慈【一作听】命有司具述本末委曲申谕中外以朝廷本为恵民之意然告谕之后搢绅之士论议益多至于田野之民蠢然固不知周官泉府为何物但见官中放债毎钱一百文要二十文利尔是以申告虽烦而莫能谕也臣亦以为等是取利不许取三分而许取二分此孟子所谓以五十歩笑百步者以臣愚见必欲使天下晓然知取利非朝廷本意则乞除去二分之息但令只纳元数本钱如此始是不取利矣盖二分之息以为所得多耶固不可多取于民所得不多耶则小利又何足顾何必以此上累圣政
　　臣检详元降指挥如灾伤及五分已上则夏料青苗钱令于秋料送纳秋料于次年夏料送纳臣窃谓年嵗丰凶固不可定其间丰年常少而凶嵗常多今所降指挥盖只言偶然一料灾伤尔若连遇三两料水旱则青苗钱积压拖欠数多若才遇丰熟却须一并催纳则农民永无丰嵗矣至于中小熟之年不该得灾伤分数合于本料送纳者或人户无力或顽猾拖延本料尚未送纳了当若令又请次料合俵钱【一作散】数则积压【一作欠】转多必难催索臣今欲乞人户遇灾伤本料未曽送纳者及人户无力或顽猾拖延不纳者并更不支俵与次料钱如此则人户免积压拖欠州县免鞭朴催驱官钱免积久【一作欠】失陷
　　臣窃闻议者多以抑配人户为患所以朝廷屡降指挥丁宁约束州县官吏不得抑配百姓然诸路各有提举管勾等官往来催促必须尽钱俵散而后止由是言之朝廷虽指挥州县不得抑逼百姓请钱而提举等官又却催促尽数散俵故提举等官以不能催促尽数散俵为失职州县之吏亦以俵钱不尽为弛慢不才上下不得不逓相督责者势使之然各不获已也由是言之理难独责州县抑配矣以臣愚见欲乞先罢提举管勾等官不令催督然后可以责州县不得抑配其所俵钱取民情愿专委州县随多少散之不得【一作必】须要尽数亦不必须要阖县之民戸口尽请如此则自然无抑配之患矣
　　右谨具如前臣以衰年昬病不能深识逺虑所见目前止于如此然而青苗之议久已喧然中外羣臣乞行寝罢者不可胜数其所陈久逺利害必巳详尽而无遗矣一日陛下赫然开悟悉采羣议追还新制一切罢之以便公私天下之幸也若中外所言虽多犹未能感动天听则见行不便法中有此三事尤系目下利害如臣画一所陈伏望圣慈特赐裁择今取进止
　　言青苗第二劄子【同前】
　　臣近曽奏为起请俵散青苗钱不便事数内一件乞遇灾伤夏料未纳及不系灾伤人户顽猾拖欠者并更不俵散秋料钱数至今未奉指挥臣勘防今年二麦才方成熟尚未収割巳系五月又合俵散秋料钱数窃縁夏料已散钱尚未有一户送纳若又俵散秋料钱窃虑积压拖欠枉有失陷官钱臣巳指挥本路诸州军并令未得俵散秋料钱别候朝廷指挥去后【一作讫】臣伏思除臣近所起请灾伤未纳及人户拖欠不纳者乞且不俵次料一事外臣今更有愚见不敢缄黙臣窃见自俵青苗钱已来议者皆以取利为非朝廷深恶其说遂命所司条陈申谕其言虽烦而终不免于取利然犹有一说者意在恵民也以臣愚见若夏料钱于春中俵散犹是青黄不相接之时虽不户户阙乏然其间容有不济者以为恵政【一作济】尚有说焉【一作可说】若秋料钱于五月俵散正是蚕麦成熟人户不乏之时何名济阙直是放债取利尔若二麦不熟则夏料尚欠岂宜更俵秋料钱使人户积压拖欠以此而言秋料钱可以罢而不散欲望圣慈特赐详择伏乞【一无八字】早降指挥今取进止
　　举宋敏求同知太常礼院劄子【嘉祐二年】
　　臣等勘防同知太常礼院张师中近被朝命差充两浙提防刑狱伏见太常丞集贤校理宋敏求文学该赡多识故事家藏古今书史礼乐制度记传尤多礼官博士毎有所疑多就之质证其人见是知州差遣资望不浅臣等今保举欲乞就差充同知太常礼院一次如后不如举状臣等甘当朝典今取进止六月日
　　右公在翰苑时荐宋敏求奏劄得之汪逵既云臣等则非独荐或公自草或止预名不可知也

　　文忠集巻一百十四
　　钦定四库全书
  </div>
  <div class="pagination">
   <a href="文忠集（宋欧阳修）_page64.html">
    上一页
   </a>
   <span>
    ...
   </span>
   <a href="文忠集（宋欧阳修）_page60.html">
    60
   </a>
   <a href="文忠集（宋欧阳修）_page61.html">
    61
   </a>
   <a href="文忠集（宋欧阳修）_page62.html">
    62
   </a>
   <a href="文忠集（宋欧阳修）_page63.html">
    63
   </a>
   <a href="文忠集（宋欧阳修）_page64.html">
    64
   </a>
   <span class="current-page">
    65
   </span>
   <a href="文忠集（宋欧阳修）_page66.html">
    66
   </a>
   <a href="文忠集（宋欧阳修）_page67.html">
    67
   </a>
   <a href="文忠集（宋欧阳修）_page68.html">
    68
   </a>
   <a href="文忠集（宋欧阳修）_page69.html">
    69
   </a>
   <a href="文忠集（宋欧阳修）_page70.html">
    70
   </a>
   <span>
    ...
   </span>
   <a href="文忠集（宋欧阳修）_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
