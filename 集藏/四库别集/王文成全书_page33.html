<!DOCTYPE html>
<html>
 <head>
  <meta charset="utf-8"/>
  <title>
   王文成全书 - 第 33 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王文成全书 - 第 33 页/共 46 页
  </h1>
  <div class="content">
   春郊赋别引
　　钱君世恩之将归养也厚于世恩者皆不忍其去先行三日防于天官郎杭世卿之第以叙别明日再防于地官秦国声与者六人守仁与秋官徐成之天官杨名父及世卿之弟进士东卿也世恩以其归也以疾告也皆不至于是惜别之懐无所于发而托之诗前后共得诗十首六人者以世恩之犹在也而且再防而不一见其既去也又可以几乎乃相与约为郊饯必期与世恩一面以别至日成之以候防东卿以待选世卿名父以各有部事皆势不容出及饯者守仁与国声两人而已世恩既去之明日复防于守仁各言所以相与感叹咨嗟复成二诗世卿曰世恩之行也终不及一饯虽发之于诗而不以致之世恩吾心有缺也盍亦章次而将之何如皆曰诺国声得小巻使世卿书首防之作国声与名父东卿分书再防成之书末防谓守仁弱也宜为诸公执笔砚之役以叙嗟乎一别之间而事之叅错者凡几虽吾与世恩复期于来岁之秋以为必得重聚于此然又何可以逆定乎惟是相勉以道义而相期于德业没之汚涂之中而质之天日之表则虽断金石旷百世而可以自信其常合然则未忘于言语之间者其亦相厚之私欤考功正郎乔希大闻之来题其巻端曰春郊赋别给事陈惇贤复为之圗皆曰吾亦厚于世恩也聊以致吾私
　　告谕庐陵父老子弟
　　庐陵文献之地而以健讼称甚为吾民羞之县令不明不能听断且气弱多疾今与吾民约自今非有迫于躯命大不得已事不得辄兴词兴词但诉一事不得牵连不得过两行每行不得过三十字过是者不听故违者有罚县中父老谨厚知礼法者其以吾言归告子弟务在息争兴让呜呼一朝之忿忘其身以及其亲破败其家遗祸于其子孙孰与和巽自处以良善称于乡族为人之所敬爱者乎吾民其思之
　　今灾疫大行无知之民惑于渐染之説至有骨肉不相顾疗者汤药饘粥不继多饥饿以死乃归咎于疫夫乡邻之道宜出入相友守望相助疾病相扶持乃今至于骨肉不相顾县中父老岂无一二敦行孝义为子弟倡率者乎夫民陷于罪犹且三宥致刑今吾无辜之民至于阖门相枕藉以死为民父母何忍坐视言之痛心中夜忧惶思所以救疗之道惟在诸父老劝告子弟兴行孝弟各念尔骨肉毋忍背弃洒扫尔室宇具尔汤药时尔饘粥贫弗能者官给之药虽已遣医生老人分行乡井恐亦虚文无实父老凡可以佐令之不逮者悉已见告有能兴行孝义者县令当亲拜其庐凡此灾疫实由令之不职乖爱养之道上干天和以至于此县令亦方有疾未能躬问疾者父老其为我慰劳存恤谕之以此意
　　谕告父老为吾训戒子弟吾所以不放告者非独为吾病不任事以今农月尔民方宜力田茍春时一失则终岁无望放告尔民将牵连而出荒尔田亩弃尔室家老幼失养贫病莫全称贷营求奔驰供送愈长刁风为害滋甚昨见尔民号呼道路若真有大苦而莫伸者姑一放告尔民之来讼者以数千披阅其词类虚妄取其近似者穷治之亦多凭空架揑曾无实事甚哉尔民之难喻也自今吾不复放告尔民果有大寃抑人人所共愤者终必彰闻吾自能访而知之有不尽知者乡老据实呈县不实则反坐乡老以其罪自余宿憾小忿自宜互相容忍夫容忍美德众所悦爱非独全身保家而已嗟乎吾非无严刑峻罚以惩尔民之诞顾吾为政之日浅尔民未吾信未有德泽及尔而先槩治以法是虽为政之常然吾心尚有所未忍也姑申教尔申教尔而不复吾听则吾亦不能复贷尔矣尔民其熟思之毋遗悔一应公差人员经过河下验有关文即行照关应付毋得留难取罪其无关文及虽有关文而分外需求生事者先将装载船户摘拏送县取供即与搜盘行李上驿封贮仍将本人绑拏送县以凭叅究惩治其公差人安分守法以礼自处而在官人役辄行辱慢者体访得出倍加惩究不恕
　　借办银两本非正法然亦上人行一时之急计出于无聊也今上人有急难在尔百姓亦宜与之周旋宁忍坐视不顾又从而怨詈讪讦之则已过矣夫忘身为民此在上人之自处至于全躯保妻子则亦人情之常耳尔民毋责望太过吾岂不愿尔民安居乐业无此等骚扰事乎时势之所值亦不得已也今急难已过本府决无复行追求之理此必奸伪之徒假府为名私行需索自后但有下乡征取者尔等第与俱来吾有以处之毋遽汹汹
　　今县境多盗良由有司不能抚缉民间又无防御之法是以盗起益横近与父老豪杰谋居城郭者十家为甲在乡村者村自为保平时相与讲信脩睦冦至务相救援庶几出入相友守望相助之义今城中畧已编定父老其各写乡村为图付老人呈来子弟平日染于薄恶者固有司失于抚缉亦父老素缺教诲之道也今亦不追咎其各改行为善老人去宜谕此意毋有所扰谕示乡头粮长人等上司奏定水次兑运正恐尔軰在县拖延不即起运茍钱粮无先期完事岂有必以水次责尔之理纵罪不免比之后期不纳者获罪必轻昨呼兑运军旗面语亦皆乐从不敢有异尔軰第于水次速兑茍有益于民吾当身任其咎不以累上官但后期误事则吾必尔罚定限二十九日未时完报
　　今天时亢旱火灾流行水泉枯竭民无屋庐岁且不稔实由令之不职获怒神人以致于此不然尔民何罪今方斋戒省咎请罪于山川社稷停催征纵轻罪尔民亦宜解讼罢争息心火无助烈焰禁民间毋宰杀酗饮前已遣老人遍行街巷其益脩火备察奸民之因火为盗者县令政有不平身有缺失其各赴县直言吾不惮改昨行被火之家不下千余实切痛心何延烧至是皆由衢道太狭居室太宻架屋太高无砖瓦之间无火巷之隔是以一遇火起即不可救扑昨有人言民居夹道者各退地五尺以辟衢道相连接者各退地一尺以拓火巷此诚至计但小民惑近利迷远图孰肯为久长之虑徒往往临难追悔无及今与吾民约凡南北夹道居者各退地三尺为街东西相连接者每间让地二寸为巷又间出银一钱助边巷者为墙以断风火沿街之屋髙不过一丈五六厢楼不过二丈一二违者各有罚地方父老及子弟之谙达事体者其即赴县议处毋忽昨吴魁昊石洪等军民互争火巷魁昊等赴县腾告以为军强民弱已久在县之人皆请抑军扶民何尔民视吾之小也夫民吾之民军亦吾之民也其田业吾赋税其室宇吾井落其兄弟宗族吾役使其祖宗坟墓吾土地何彼此乎今吉安之军比之边塞虽有间然其差役亦甚繁难月粮不得食者半年矣吾方悯其穷又可抑乎今法度严厉一陷于罪即投诸边裔出乐土离亲戚坟墓不保其守领国典具在吾得而绳之何强之能为彼为之官长者平心一视未尝少有同异而尔民先倡为是説使我负愧于彼多矣今姑未责尔教尔以敦睦其各息争安分毋相侵陵火巷吾将亲视一不得其吾罪尔矣诉状诸军明早先行赴县靣审
　　谕告父老子弟县令到任且七月以多病之故未能为尔民兴利去弊中间局于时势且复未免催科之扰德泽无及于民负尔父老子弟多矣今兹又当北觐私计往返与父老且有半年之别兼亦行藏靡定父老其各训戒子弟息忿罢争讲信脩睦各安尔室家保尔产业务为善良使人爱乐勿作凶顽下取怨恶于乡里上招刑戮于有司呜呼言有尽而意无穷县令且行矣吾民其听之
　　庐陵县公移
　　庐陵县为乞蠲免以苏民困事准本县知县王关查得正德四年十一月二十六日本县抄防本府纸牌抄奉钦差镇守江西等处太监王钧牌差吏龚彰赍原发银一百两到县备仰掌印官督同主簿宋海拘集通县粮里收买葛纱比因知县员缺主簿宋海官征钱粮典史林嵩部粮止有县丞杨融署印又防上司络绎行委催提勘合人犯印信更替不一正德五年三月十八日本职方才到任随防府差该吏郭孔茂到县守并当拘粮里陈江等着令领价收买据各称本县地方自来不产葛布原派岁额亦不曾开有葛布名色惟于正德二年防钦差镇守太监姚案行本布政司备查出产葛布县分行令依时采办无产县分量地方大小出银解送收买本县奉派折银一百五两当时百姓呶呶众口腾沸江等迫于征催一时无由控诉只得各自出办赔貱正德四年仍前一百五两又复忍苦赔解今来复防催督买办又在前项加派一百五两之外百姓愈加惊惶恐自此永为定额遗累无穷兼之岁办料杉楠木炭牲口等项旧额三千四百九十八两今年増至一万余两比之原派几于三倍其余公差往来骚扰刻剥日甚一日江等自去年以来前后赔貱七十余两皆有实数可查民产已穷征求未息况有旱灾相仍疾疫大作比巷连村多至阖门而死骨肉奔散不相顾疗幸而生者又为征求所迫弱者逃窜流离强者羣聚为盗攻刼乡村日无虚夕今来若不呈乞寛免切恐众情忿怨一旦激成大变为此连名具呈乞为转申祈免等情据此欲为备由申请间蓦有乡民千数拥入县门号呼动地一时不辨所言大意欲求寛贷仓卒诚恐变生只得权辞慰解谕以知县自当为尔等申请上司悉行蠲免众始退听徐徐散归本月初七日复防镇守府纸牌催督前事并提当该官吏看得前项事件既已与民相约岂容复肆科敛非惟心所不忍兼亦势有难行叅照本职自到任以来即以多病不出未免有妨职务坐视民困而不能救心切时弊而不敢言至于物情忿激拥众呼号始以权辞慰谕又复擅行蠲免论情虽亦纾一时之急据理则亦非万全之谋既不能善事上官又何以安处下位茍欲全信于民其能免祸于已除将原发银两解府转解外合关本县当道垂怜小民之穷苦俯念时势之难为特赐寛容悉与蠲免其有迟违等罪止坐本职一人即行罢归田里以为不职之戒中心所甘死且不朽等因备关到县准此理合就行
　　教塲石碑
　　正德丁丑猺冦大起江广湖郴之间骚然且四三年矣于是三省奉命防征乃十月辛亥予督江西之兵自南康入甲寅破横水左溪诸巢贼败奔庚申复连战贼奔桶冈十一月癸酉攻桶冈大战西山界甲戌又战贼大溃丁亥尽殪之凡破巢八十有四擒斩三千余俘三千六百有奇释其胁从千有余众归流亡使复业度地居民凿山开道以夷险阻辛丑师旋于乎兵惟凶器不得已而后用刻茶寮之石匪以美成重举事也
　　戊寅正月癸卯计擒其魁遂进兵击其懈丁未破三浰乗胜追北大小三十余战灭巢三十有八俘斩三千余三月丁未回军壶浆迎道耕夫遍野父老咸懽农器不陈于今五年复我常业还我室家伊谁之力四省之冦惟浰尤黠拟官僭号濳图孔烝正德丁丑冬輋贼既殄盖机险阱毒以虞王师我乃休士归农赫赫皇威匪威曷凭爰伐山石用纪厥成
　　铭一首
　　来尔同志古训尔陈惟古为学在求放心心茍或放学乃徒勤勿忧文辞之不富惟虑此心之未纯勿忧名誉之不显惟虑此心之或湮斯须不敬鄙慢入造次不谨放僻成反观而内照虚已以受人言勿伤于烦易志勿惰于因循勿以亡而为有勿以虚而为盈勿遂非而文过勿务外而徇名温温恭人允惟基德堂堂张也难与为仁卓尔在如愚之回一贯乃质鲁之参终身可行惟一恕三年之功去一矜不贵其辩贵其讷不患其钝患其轻惟黾焉而时敏乃闇然而日新凡我同志宜鉴兹铭
　　箴一首
　　古之教者莫难严师师严道尊教乃可施严师维何庄敬自持外内若一匪徒威仪施教之道在胜已私孰义孰利辨析毫厘源之弗洁厥流孔而毋忽其细慎独谨微毋事于言以身先之教不由诚曰惟自欺施不以序孰云匪愚庶予知新患在好为凡我师士宜鉴于兹
　　阳朔知县杨君墓志铭
　　阳明子谪居贵阳有齐衰而杖者因乡进士郑銮氏而来请曰阳朔令杨尚文卒其孤侄卿来谓銮曰先伯父死无嗣子所知我后人又不竞非得当世名贤朂一言于墓将先德其泯废无日子辱于伯父久亦宜所甚悯其若之何敢遂以卿奉其先人之遗币再拜阶下以请阳明子曰嘻予摈人惧僇辱之弗遑奚取以铭人之墓为其改图诸卿伏阶下泣弗兴郑为之请益固则登其状与币于席而揖使归曰吾徐思之明日卿来伏阶下泣又明日复来曰不得命无以即防次馆下之士多为之请且言尚文之为人曰尚文敦信狷直其居乡不茍与所交必名士巨人视侪軰之弗臧者若浼焉尝召其友饮狂士有因其友愿纳欢者与偕往尚文拒弗受曰吾为某不为若其峻絶如是阳明子曰其然斯亦难得矣今之人惟同污逐垢弗自振立故风俗靡靡至此若斯人又易得耶因取其状视之多若馆下士之言焉乃许为之志维杨氏之先居扬之泰州祖亷为监察御史擢叅议贵阳卒遂家焉考祥终昭化县尹生三子伯斆仲敞即尚文季敬宰荆门之建阳驿尚文始从同郡都宪徐公授易寻举乡荐中进士乙榜三为司训庐江溧阳平乐总试事于蜀末用大臣荐擢尹桂林阳朔县猺顽弗即工者累年尚文谕以威德皆相率来受约束供赋税流移闻之归复业者以千数部使者以闻将加擢用而尚文死矣得年仅五十有五又无嗣天于善人何哉然尚文所歴三庠之士思其教阳朔之民懐其惠乡之后进髙其行其与身没而名踣又为人所秽鄙者虽有子若孙何如哉娶同郡阮氏瑞新昌主簿君女尚文虽无子有卿存焉犹子也铭曰狮山之麓有封若斧左冈右砠栩栩其树爰有周行于封之下乡人过者来视其处曰呜呼斯杨尹之墓耶
　　刘子青墓表
　　此浙江按察佥事刘子青之墓呜呼子青洁其行不洁其名有其实不宏其声宁藩之讨子青在师相知甚悉吾每叹其才敏而世或訾之以无能吾每称其亷慎而世或诟之以不清岂非命耶安常委命其往而休人谓子青为愤抑不平以卒殆其不然既以奠于子青复以识其墓石
　　祭刘仁征主事文
　　维正德三年岁次戊辰十一月十八日友生王某谨以清酌庶羞致奠于亡友刘君呜呼仁者必夀吾敢谓斯言之予欺乎作善而降殃吾窃于君而有疑乎蹠蹻之得志在往昔而既有夷齐之馁以称也亦宁独无于今之时乎人谓君之死瘴疠为之噫嘻彼封豕长蛇膏人之髓肉人之肌者何啻千百曾不彼厄而惟君是罹斯言也吾初不以为是人又谓瘴疠盖不正之气其与人相遭于幽昧邅难之区也在憸邪为同类而君子为非宜则斯言也吾又安得而尽非之乎于乎死也者人之所不免名也者人之所不可期虽脩短枯荣变态万状而终必归于一尽君子亦曰朝闻道夕死可矣视若夜旦其生也奚以喜其死也奚以悲乎其视不义之物若将浼已又肯从而奔趋之乎而彼认为已有恋而弗能舍因以沉酗于其间者近不出三四年或八九年远及一二十年固已化为尘埃荡为沙泥矣而君子之独存者乃弥久而益辉呜呼彼鹤之长年蜉蝣亦何自而知之乎属有足疾弗能走哭寄奠一觞有泪盈掬复何言哉复何言哉呜呼尚飨
　　祭陈判官文
　　维嘉靖七年月日钦差总制四省军务新建伯兵部尚书兼都察院左都御史王差南宁府推官冯衡南宁卫指挥王佐致祭于已故德庆州陈判官之墓往年罗滂渌水诸贼为地方患害判官尝与已故指挥李松议设墟塲以制御贼党安靖地方殚心竭力尽忠国事人皆知之然其时百姓虽稍頼以宁而各贼之不得肆其凶虐者嫉恨日深其后不幸判官与李松竟为贼首赵木子等所害以忠受祸心事末由暴白连年官府亦欲为之讨贼雪愤然以地方多事之故又恐锋刃所加玉石无分滥及良善是以因循未即进兵今贼首赵木子等已为该道官兵用计擒获明正典刑松与判官之忠勤益以彰著已特遣官以赵木子等各贼首级祭告于李松之墓矣今复遣南宁府卫官祭告于判官之墓死而有知亦可以少泄连年忠愤不平之气也夫
　　祭张广溪司徒文
　　呜呼留都之别条焉二载讵谓迄今遂成永诀呜呼伤哉悼朋侪之零落悲岁月之遄逝感时事之艰难叹老成之雕谢伤心触目有泪如泻灵柩南还维江之湄聊奠一觞以寄我悲呜呼伤哉






　　王文成全书巻二十八
　　钦定四库全书
　　王文成全书巻二十九　　明　王守仁　撰续编四
　　是巻师作于治初年筮仕之始也自题其稿曰上国游洪辑师録自辛巳以后文字厘为正録已前文字则间采外集而不全録者盖师学静入于阳明洞得悟于龙塲大彻于征宁藩多难殷忧动忍増益学益彻则立教益简易故一切应酬诸作多不彚入是巻已废阁逸稿中久矣兹刻续録复检读之见师天禀夙悟如玉出璞虽未就追琢而闇闇内光因叹师禀夙智若无学问之全功则逆其所造当只止此使学者智不及师肯加学问之全功则其造诣日精当亦莫御若智过于师而功不及师则终无所造自负其质者多矣乃复取而刻之俾读师全録者闻道贵得真脩徒恃其质无益也嘉靖辛酉德洪百拜识
　　鸿泥集序
　　鸿泥集十有三巻燕居集八巻半闲龙先生之作也其子佥宪君致仁将刻诸梓而属其序于守仁曰斯将来之事也然吾家君老矣及见其言之传焉庶以悦其心吾子以为是传乎守仁曰是非所论也孝子之事亲也求悦其心志耳目虽无可致力无弗尽焉况其言语文辞精神之所存非独意玩手泽之余其得而忽也既思永其年又思永其名笃爱无已也将务悦其亲宁是之与论乎君曰虽然吾子言之守仁曰是乃所以自尽者夫必其弗传也斯几于不仁必其传之也斯几于不智其传也属之已其传之弗传之也属之人姑务其属之已也已君曰虽然吾子必言之守仁曰绘事之诗不入于风雅孺子之歌见称于孔孟然则古之人其可传而弗传者多矣不冀传而传之者有矣抑传与不传之间乎昔马谈之史其传也迁成之班彪之文其传也固述之卫武公老矣而有抑之戒盖有道矣夫子删诗列之大雅以训于世吾闻先生年八十而博学匪懈不忘乎警惕又尝数述六经宋儒之绪论其于道也有闻矣其于言也足训矣致仁又尊显而张大之将益兴起乎道德而发挥乎事业若泉之逹其放诸海不可限而量是集也其殆有传乎致仁起拜曰是足以为家君夀矣霓也敢忘吾子之规遂书之为叙
　　澹然子序【有诗】
　　澹然子四易其号其始曰凝秀次曰完斋又次曰友葵最后为澹然子阳明子南迁遇于潇湘之上而语之故且属诗焉诗而叙之其言曰人天地之心而五行之秀也凝则形而生散则游而变道之不凝虽生犹变反身而诚而道凝矣故首之以凝秀道凝于已是为率性率性而人道全斯之谓完故次之完斋斋完者尽已之性也尽已之性而后能尽人之性尽万物之性至于草木至矣葵草木之微者也故次之以友葵友葵同于物也内尽于已而外同乎物则一矣一则脗然而天游混然而神化同归而殊途一致而百虑天下何思何虑矣故次之以澹然子终焉或曰阳明子之言伦矣而非澹然子之意也澹然之意矣而非阳明子之言也阳明子闻之曰其然岂其然乎书之以质于澹然子澹然子世所谓滇南赵先生者也诗曰
　　两端妙阖辟五运无留停藐然覆载内真精谅斯凝鸡犬一驰放散失随飘零惺惺日收敛致曲乃明诚明诚为无忝无忝斯全归深渊春氷薄千钧一丝微肤发尚如此天命焉可违参乎吾与尔免矣幸无亏人物各有禀理同气乃殊曰殊非有二一本分澄淤志气塞天地万物皆吾躯炯炯倾阳性葵也吾友于孰葵孰为予友之尚为二大化岂容心繄我亦何意悠哉澹然子乘化自来去澹然匪冥然勿忘还勿助
　　夀杨母张太孺人序
　　考功主事杨名父之母张太孺人以敏慧贞肃为乡邑女氏师凡乡人称闺阃之良必曰张太孺人而名父亦以孝行闻茍拟人物有才识行谊无问知不知必首曰名父名父盖今乡评士论之公则尔也今年六月太孺人寿六十有七大夫卿士美杨氏母子之贤以为难得举酒毕贺于是太孺人之长女若壻从事于京师且归太孺人一旦欣然治装欲与俱南名父帅妻子从亲戚百计以留太孺人曰噫小子无庸尔焉自尔举进士为令三邑今为考功前后且十有八年吾能一日去尔哉尔为令吾见尔出入以劳民务昕夕不遑而尔无怠容吾知尔之能勤然其时监司督于上或尔有所畏也见尔之食贫自守一介不以茍而以色予养吾知尔之能亷然其时方有以贿败者或尔有所惩也见尔毁淫祠崇正道礼先贤之后旌行举孝拳拳以风俗为心吾知尔能志于正然其时远近方以是尔或以是发闻也自尔入为部属且五年庶几得以自由而尔食忘味寝忘寐鸡鸣而作候予寝而出朝于上疾风甚雨雷电晦暝而未尝肯以一日休予然后信尔之诚于勤身与妻子为清苦而澹然以为乐交天下之士而莫有以苞苴馈遗至予然后信尔之诚于亷凡交尔而来者予耳其言非文学道义之相资则朝廷之政边徼之务是谋磨砻砥砺惟不及古之人是忧焉予然后信尔之诚志于正而非有所色取于其外吾于是而可以无忧尔也已且尔弟亦善养吾老矣姻族乡党之是懐南归予乐也名父跽请不已太孺人曰止而独不闻之夫煦煦焉饮食供奉以为孝而中衡拂之孰与乐亲之心而志之养乎名父惧乃不敢请缙绅士夫闻太孺人之言者莫不咨嗟叹息以为虽古文伯子舆之母何以加是于是相与倡为歌诗以颂太孺人之贤而嘉名父之能养某于名父厚也比而序之
　　对菊聨句序
　　职方南署之前有菊数本阅岁既槁李君贻教为正郎于时天子居亮闇西北方多事自夏徂秋荒顿窘戚菊发其故丛髙及于垣署花盛开且衰而贻教尚未之知也一日守仁与黄明甫过贻教语开轩而望始见焉计其时重阳之节既去之旬有五日相与感时物之变衰叹人事之超忽发为歌诗遂成聨句鬰然而忧深悄然而情隠虽故托辞于觞咏而沉痛惋悒终有异乎昔之举酒花前剧饮酣歌陶然而乐者矣古之人谓菊为花之隠逸则菊固惟涧谷岩洞村圃篱落之是宜而以植之簿书案牍之间殆亦昔之所谓吏而隠者欤守仁性僻而野尝思鹿豕木石之羣贻教与明甫虽各懐利器处剧任而飘然每有烟霞林壑之想以是人对是菊又当是地呜呼固宜其重有感也已
　　东曹倡和诗序
　　正德改元之三月两广缺总制大臣朝议以东南方多事其选于他日宜益慎重于是湖南熊公由兵部左侍郎且满九载秩矣擢左都御史以行众皆以两广为东南巨镇海外诸蛮夷之所向背如得人而委之天子四方之忧可免二焉虽于资为屈而以清德厚望选重可知矣然而司马执兵之枢居中斡旋以运制四外不滋为重欤方其初议时亦有以是言者虑非不及而当事者卒以公之节操才望为辞谓非公不可其意实欲因是而出公于外也于是士论哄然以为非宜然已命下无及矣为重镇得贤大臣而抚之朝议以重举而公以德升物议顾怏然而不满也衡物之情以行其私而使人懐不满焉非夫忘世避俗之士不能无忧焉自命下暨公之行曹属之为诗以写其睠留之情者凡若干人以前驱之骤发也叙而次之仅十之一遮公御而投之庸以寄其私焉
　　豫轩都先生八十受封序
　　治癸亥冬守仁自防稽上天目东观于震泽遇南濠子都敬于吴门遂偕之入墓登天平还值大雪次虎丘凢相从旬有五日予与南濠子为同年盖至是而始知其学之无所不窥也归造其庐获拜其父豫轩先生与予坐而语盖屯然其若避而彚趋也秩然其若敛而阳煦也予埳然而心撼焉倏而色惭焉倏而目骇焉亡予之故先生退守仁谓南濠子曰先生殆有道者欤胡为乎色之不存予而德之予薰也南濠子笑而颔之曰然子其知人哉吾家君于艺鲜不通而人未尝见其学也于道鲜不究而人未尝知其有也夫善之弗彰也则于子乎避虽然吾家君则甚恶之吾子既知之也穆其敢隠乎凡穆之所见知于吾子皆吾家君之所弗屑也故乡之人无闻焉非吾子之粹于道其宁孰识之夫南濠子之学以该洽闻四方之学者莫不诵南濠子之名而莫有知其学之出自先生者先生之学南濠子之所未能尽而其乡人曾莫知之古所谓濳世之士哉彼且落其荣而核之存彼且固灵株而塞其兑彼且被褐而懐玉离形迹遁声华而以为知己者累孰比比焉迹形骸而求之其远哉今年先生寿八十神完而气全齿发无所变八月甲寅天子崇徽号于两宫推恩臣下于是南濠子方为冬官主事得被异数封先生如其官同年之任于京者美先生之髙寿乐南濠子之获荣其亲也集而贺之夫乐寿康宁世之所慕而予不敢以为先生侈章服华宠世之所同贵而予不敢以为先生荣南濠子以予言致之先生亦且以予为知言乎乙丑十月序
　　送黄敬夫先生佥宪广西序
　　古之仕者将以行其道今之仕者将以利其身将以行其道故能不以险夷得防动其心而惟道之行否为休戚利其身故懐土偷安见利而趋见难而惧非古今之性尔殊也其所以养于平日者之不同而观夫天下者之逹与不逹耳吾邑黄君敬夫以刑部员外郎擢广西按察佥事广西天下之西南徼也地卑湿而土疎薄接境于诸岛蛮夷瘴疠郁蒸之气朝夕弥茫不常睹日月山獞海獠非时窃发鸟妖蛇毒之患在在而有固今仕者之所惧而避焉者也然予以为中原固天下之乐土人之所趋而聚居者然中原之民至今不加多而岭广之民至今不加少何哉中原之民其始非必尽皆中原者也固有从岭广而迁居之者矣岭广之民其始非必尽皆岭广者也固有从中原而迁居之者矣久而安焉习而便焉父兄宗族之所居亲戚坟墓之所在自不能一日舍此而他也古之君子惟知天下之情不异于一乡一乡之情不异于一家而家之情不异于吾之一身故视其家之尊毕长幼犹家之视身也视天下之尊卑长幼犹乡之视家也是以安土乐天而无入不自得后之人视其兄之于已固已有间则又何怪其险夷之异趋而利害之殊节也哉今仕于世而能以行道为心求古人之意以逹观夫天下则岭广虽远固其乡闾岭广之民皆其子弟郡邑城郭皆其父兄宗族之所居山川道里皆其亲戚坟墓之所在而岭广之民亦将视我为父兄以我为亲戚雍雍爱戴相眷恋而不忍去况以为惧而避之耶敬夫吾邑之英也幼居于乡乡之人无不敬爱长徙于南畿之六合六合之人敬而爱之犹吾乡也及举进士宰新郑新郑之民曰吾父兄也入为冬官主事出治水于山东改秋官主事翟员外郎僚寀曰吾兄弟也盖自居于乡以至于今经歴且十余地而人之敬爱之如一日君亦自为童子以至于为今官经歴且八九职而其所以待人爱众者恒如一家今之擢广西也人咸以君之贤宜需用于内不当任远地君曰吾则不贤使或贤也乃所以宜于远呜呼若君者可不谓之志于行道素养逹观而有古人之风也欤夫志于为利虽欲其政之善不可得也志于行道虽欲其政之不善亦不可得也以君之所志虽未有所见吾犹信其能也况其赫之声奇伟之绩久熟于人人之耳目则吾于君之行也颂其所难而易者见矣
　　性天巻诗序
　　锡之崇安寺有浮屠净觉者扁其居曰性天因地官秦君国声而请序于予予不知净觉顾国声端人也而净觉托焉且尝避所居以延国声诵读其间此其为人必有可与言者矣然性天既非净觉之所及而性与天又孔子之所罕言子贡之所未闻则吾亦岂易言哉吾闻浮屠氏以寂灭为宗其教务抵于木槁灰死影絶迹灭之境以为空幻则净觉所谓性天云者意如此乎净觉既已习闻而复予请焉其中必有愿也吾不可复以此而渎告之姑试与净觉观于天地之间以求所谓性与天者而论之则凡赫然而明蓬然而生訇然而惊油然而兴凡荡前拥后迎分而接眒者何适而非此也哉今夫水之生也润以下木之生也植以上性也而莫知其然之妙水与木不与焉则天也激之而使行于山颠之上而反培其末是岂水与木之性哉其奔决而仆天固非其天矣人之生入而父子夫妇兄弟出而君臣长幼朋友岂非顺其性以全其天而已耶圣人立之以纪纲行之以礼乐使天下之过弗及焉者皆于是乎取中曰此天之所以与我我之所以为性云尔不如是不足以为人是谓防其性而失其天而况于絶父子屏夫妇逸而去之耶吾儒之所谓性与天者如是而已矣若曰性天之流行云则吾又何敢躐以防净觉乎哉夫知而弗以告谓之不仁告之而躐其等谓之诬知而不为焉者谓之惑吾不敢自陷于诬与不仁观浄觉之所与与其所以请亦岂终惑者耶既以复国声之请遂书于其巻
　　送陈懐文尹寜都序
　　木之产于邓林者无弃材马之出于渥洼者无凡足非物性之有异其种类土地使然也剡溪自昔称多贤而陈氏之居剡者尤为特盛其先有讳过者仕宋为侍御史子匡由进士为少詹事匡之四世孙圣登进士判处州子颐征著作颐子国光元进士官大理卿光侄彦范为越州路总管至懐文之兄尧由乡进士掌教濮州弟璟蜀府右长史珂进士刑曹主事衣冠文物辉映后先岂非人之所谓邓林渥洼者乎宜必有瓌奇之材絶逸之足干青云而蹑风电者出乎其间矣懐文始与予同举于乡望其色而异耳其言而惊求其世则陈氏之产也曰嘻异哉土地则尔他时柱廊庙而致千里者非彼也欤既而匠石靡经伯乐不遇遂复困寂寞而伏盐车者十有五年斯则有司之不明于懐文固无病也今年赴选铨曹授尹江西之宁都夫以懐文合抱之具此宜无适而不可顾宁都百里之地吾恐懐文之骥足有所不展也然而行远之迩登髙之卑自今日始矣则如予之好于懐文者于其行能无言乎赠之诗曰矫矫千金骏郁郁披云枝跑风拖雷电梁栋惟其宜寒林栖落日暮色江天巵元龙湖海士客衣风尘缁牛刀试花县鸣琴坐无为清濯庐山云心事良独奇悠悠西江水别懐谅如斯
　　送骆蕴良潮州太守序
　　昔韩退之为潮州刺史其诗文间亦有述潮之土风物产者大抵谓潮为瘴毒﨑险之乡而海南帅孔戣又以潮州小禄薄特给退之钱千十百周其阙乏则潮盖亦边海一穷州耳今之岭南诸郡以饶足称则必以潮为首举甚至以为虽江淮财赋之地亦且有所不及岂潮之土地啬于古而今有所丰抑退之贬谪之后其言不无激于不平而有所过也退之为刑部侍郎谏迎佛骨天子大怒必欲置之死裴度崔羣軰为解始得贬潮州则潮在当时不得为美地亦畧可见今之所称则又可以身至而目击固非出于妄傅特其地之不同于古则要为有自也予尝谓牧守之治郡譬之农夫之治田农夫上田一岁不治则半收再岁不治则无食三岁不治则化为芜莽而比于瓦砾茍尽树艺之方而勤耕耨之节则下田之收与上等江淮故称富庶当其兵荒之际凋残废瘠固宜有之乃今重熙累洽之日而其民往往有不堪之叹岂非以其俗素习于奢逸而上之人茍从而重敛繁役之刓剥环四面而集则虽有良守牧亦一暴十寒其为生也无几矣潮地岸大海积无饶富之名其民贡赋之外皆得以各安地利业俭朴而又得守牧如退之李德裕陈尧佐之徒相望而抚鞠梳摩之所以积有今日之盛实始于此迩十余年来富盛之声既扬则其势不能久而无动有司者又将顾而之焉则吾恐今日之潮复为他时之江淮其甚可念也今年潮知府员缺诸暨骆公蕴良以左府经歴擢是任以往公尝守安陆至今以富足号遂用是建重屏其地继后循其迹而治之者率多有声闻及入经歴左府都督事兵府政清自府帅下逮幕属军吏礼敬畏戴不谋而同其于潮州也以其治安陆者治之而又获夫上下之心如今日之在兵府将有为而无不从有革而无不听政绩之美又果足为后来者之所遵守则潮之富足将终保于无恙而一郡民神为有福矣夫为天子延一郡之福功岂小乎哉推是以进他日所成其又可论公僚友李载旸軰请言导公行予素知公之心且稔其才自度无足为赠者为潮民庆之以酒而颂之以此言
　　髙平县志序
　　高平志者高平之山川土田风俗物产无不志焉曰高平则其地之所有皆举之矣禹贡职方之述已不可尚汉以来地理郡国志方舆胜览山海经之属或畧而多漏或诞而不经其间固已不能无憾惟我朝之一统志则其纲简于禹贡而无遗其目详于职方而不冗然其规模宏大阔畧实为天下万世而作则王者事也若夫州县之志固又有司者之职其亦可缓乎治乙卯慈谿杨君明甫令泽之高平发号出令民既悦服乃行田野进父老询邑之故将以脩废举坠而邑旧无志无所于考明甫嘅然太息曰此大阙责在我遂广询博采搜秘阙疑旁援直据辅之以已见遵一统志凡例总其要节而属笔于司训李英不逾月编成于是繁剧纷沓之中不见声色而数千载散乱沦落之事弃废磨灭之迹灿然复完明甫退然若无与也邑之人士动容相庆骇其昔所未闻者之忽睹而喜其今所将泯者之复明也走京师请予序予惟高平即古长平战国时秦白起攻赵坑降卒四十万于此至今天下寃之故自为童子即知有长平慷好奇之士思一至其地以吊千古不平之恨而不可得或时考图志以求其山川形势于彷佛间予尝思睹其志以为远莫致之不谓其无有也盖尝意论赵人以四十万俯首降秦而秦卒坑之了无哀恤顾忌秦之毒虐固已不容诛而当时诸侯其先亦自有以取此者夫先王建国分野皆有一定之规画经制如今所谓志书之类者以纪其山川之险夷封疆之广狭土田之饶瘠贡赋之多寡俗之所宜地之所产井然有方俾有国者之子孙世守之不得以已意有所増损取予夫然后讲信脩睦各保其先世之所有而不敢冒法制以相侵陵战国之君恶其害已不得骋无厌之欲也而皆去其籍于是强陵弱众暴寡兼并僭窃先王之法制荡然无考而奸雄遂不复有所忌惮故秦敢至于此然则七国之亡实由文献不足证而先王之法制无存也典籍图志之所闗其不大哉今天下一统皇化周流州县之吏不过具文书计岁月而以赘疣之物视图志不知所以宜其民因其俗以兴滞补敝者必于志焉是頼则固王政之首务也今夫一家且必有谱而后可齐而况于州县天下之大州县之积也州县无不治则天下治矣明甫之独能汲汲于此其所见不亦远乎明甫学博而才优其为政亷明毁淫祠兴社学敦伦厚俗扶弱锄强实皆可书之于志以为后法而明甫谦让不自有也故予为序其畧于此使后之续志者考而书焉
　　送李柳州序
　　柳州去京师七千余里在五岭之南岭南之州大抵多卑湿瘴疠其风土杂夷戎自昔与中原不类唐宋之世地尽荒服吏其土者或未必尽皆以谴谪而以谴谪至者居多士之立朝意气激轧与时抵忤不容于侪众于是相与摈斥必致之远地故以谴谪而至者或未必尽皆贤士君子而贤士君子居多予尝论贤士君子于平时随事就功要亦与人无异至于处困约之乡而志愈励节益坚然后心迹与时俗相去远甚然则非必贤士君子而后至其地至其地而后见贤士君子也唐之时柳宗元出为柳州刺史刘蕡斥为柳州司户蕡之忠义既已不待言宗元之出始虽有以自取及其至柳而以礼教治民砥砺奋发卓然遂有闻于世古人云庸玉女于成也其不信已夫自是寓游其地若范祖禹张廷坚孙觌高颖刘洪道胡梦昱軰皆忠贤刚直之士后先相继不絶故柳虽非中土至其地者率多贤士是以习与化移而衣冠文物蔚然为礼义之邦我皇明重熙累洽无间迩遐世和时泰瘴疠不兴财货所出尽于东南于是遂为岭南甲郡朝廷必择亷能以任之则今日之柳州固已非唐宋之柳州而今日之官其土者岂惟非昔之比其为重且专亦较然矣治丙辰柳州知府员缺内江李君邦辅自地官正郎膺命以徃人皆以邦辅居地官十余年绰有能声为缙绅所称许不当远去万里外予于邦辅知我也亦岂不惜其远别顾邦辅居地官上曹着亷声有能绩徐速自如优游荣乐之地皆非人所甚难人亦不甚为邦辅屈不知其中之所存今而间关数千里处险僻难为之地得以试其坚白于磨涅则邦辅之节操志虑庶几尽白于人人而任重道远真可以无负今日缙绅之期望岂不美哉夫所处冒艰险之名而节操有相形之美以不满人之望加之以不自满之心吾于邦辅之行所以独欣然而私喜也
　　送吕丕文先生少尹京丞序
　　昔萧望之为谏议大夫天子以望之议论有余才任宰相将观以郡事而望之坚欲拾遗左右后竟出试三辅至元帝之世而望之遂称贤相焉古之英君其将任是人也既已纳其言又必考其行将欲委以重则必老其才所以用无不当而功无不成若汉宣者史称其综核名实盖亦不为虚语矣新昌吕公丕文以礼科都给事中擢少尹南京兆给事谏官也京兆三辅之首也以给事试京兆是谏官试三辅也是其先后名爵之偶同于望之非徒以宠直道而开谠言固亦微示其意于其间耳吕公以纯笃之学忠贞之行自甲辰进士为諌官十余年其所论于朝而建明者何如也致于上而替可否者何如也声光在人公道在天下圣天子询事考言方欲致股肱之良以希唐虞之盛耳目之司顾独不重哉然则公京兆之擢固将以信其夙所言者于今日而须其大用于他时也其所以贤而试之有符于汉宣之于望之而其所将信而任之则吾又知其决非彼若而已也君行矣既已审上意之所在公卿大夫士倾耳维新之政以劵其所言且谓日需其效以俟庸也其得无念于斯行乎哉学士谢公辈与公有同举同乡之好饮以饯之谓某也宜致以言予惟君之文学政事于平常既已信其必然知言之弗能毫末加也而超擢之荣又不屑为时俗道若夫名誉之美期俟之盛则固君之所宜副而实诸公饮饯之情也故比而序之以为赠
　　庆吕素庵先生封知州序
　　朝廷褒德显功因其子以及其亲斯固人情事理之所宜然盖亦所谓忠厚之至也然旧制京官三载举得推恩而州县之职非至于数载之外屡为其上官所荐扬则终不可幸而致故京官之得推恩非必其皆有奇绩异能者茍得及乎三载皆可以坐而有之州县之职非必其皆无奇绩异能茍其人事之不齐得于民矣而不获乎上信于已矣而未孚于人百有一不如式则有司者以例绳之虽累方岳欲推恩如其京官之三载者焉不可得也夫父母之所以教养其子而望其荣显夫我者岂有异情哉人子之所以报于其亲以求乐其心志者岂有异情哉及其同为王臣而其久近难易相去悬絶如此岂不益令人重内而轻外也夫惟其难若此其久若此而后能有所成就故其教子之荣显亲之志亦因之而有盛于彼皆于此见焉浙之新昌有隠君子曰素庵吕公者今刑部员外郎中原之父也自幼有洁操高其道不肯为世用优游烟壑专意教其子使之尽学夫脩已治人之方凡其所欲为而不及为者皆一以付之曰吾不能有补于时不可使吾子复为独善者学成使之仕成化庚子中原遂领乡荐与家君实同登焉甲辰举进士出守石州石故号难治中原至即除旧令之不便于民者布教条为约束以其素所习于家庭者坐而治之民皆靡然而从翕然而起士夫之腾于议者部使之扬荐者曰某亷吏某勤吏某才而有能某贤而多智必皆于中原是归焉有司奉旧典推原中原厥绩所自而公之所以训诲其子之功为大天子下制褒扬封公为奉直大夫配某氏封宜人以宠荣之乡士夫皆曰子为京职而能克享褒封者于今皆尔此不足甚异公之教其子为其难而独能易其获此则不可以无贺于是李君軰皆为诗歌而来属予言予惟天下之事其得之也不难则其失之也必易其积之也不久则其发之也必不宏今夫松柏之拂穹霄而击车轮也其始盖亦必有蔽于蓬蒿而厄于牛羊以能有成立公之先世自文惠公以来相业吏治世济其美固宜食报于其后矣而不食以钟于公公之道自足以显于时矣而不显以致于其子且复根盘节错而中为之处焉乃有所获是岂非所谓积之久而得之难者欤则其他日所发之宏大其子之陟公卿而树勳业身享遐龄以永天禄于无穷盖未足以尽也然则公之可贺者在此而不专在于彼某也敢赘言之
　　贺监察御史姚应隆考绩推恩序
　　御史姚君应隆监察江西道之三年冡宰考其绩有成以最上于是天子进君阶文林郎遂下制封君父坡隣公如君之阶君母某氏为孺人及君之配某氏于是僚友毕贺谓某尤厚于君属之致所以贺之意某曰应隆之幼而学之也坡隣公之所以望之者何将不在于树功植名以光大其门闾已乎坡隣公之教之而应隆之所以自期之者何将不在于显扬其所生以不负其所学已乎然此亦甚难矣铢铢而积之皓首而无成者加半焉幸而有成得及其富盛之年以自奋于崇赫之地者几人是几人者之中方起而踬半途而废垂成而毁者又往往有之可不谓之难乎应隆年二十一而歌鹿鸣于乡明年遂举进士由郎官陟司天子耳目谓非富盛之年以自奋于崇赫之地不可也英声发于新喻休光着于沛邑而风裁振于朝署三年之间遂得以成绩被天子之宠光于其父母谓非树功植名以光大其门闾而显扬其所生不可也坡隣之所望应隆之所自期于今日而两有不负焉某也请以是为贺虽然君子之成身也不惟其外惟其中其事亲也不惟其文惟其实应隆之所以自奋于崇赫之地者果足以树功植名而成其身已乎外焉而已耳应隆之所以被宠光于其父母者果足以为显扬其所生而为事亲之实已乎文焉而已耳夫子曰诚身有道不明乎善不诚其身矣斯之为中悦亲有道反身不诚不悦于亲矣斯之谓实应隆内明而外通动以古之豪杰自标凖其忠孝大节皆其素所积蓄虽隠而不扬其所以成身而事亲者自若也况其外与文者又两尽焉斯其不益足贺乎
　　送绍兴佟太守序
　　成化辛丑予来京师居长安西街久之文选郎佟公实来与之隣其貌颀然以秀其气熙然以和介而不絶物寛而有分剂予尝私语人以为此真廊庙噐也既而以他事外补不相见者数年治癸丑公为贰守于苏苏大郡繁而尚侈机巧而多伪公至移侈以朴消伪以诚勤于职务日夜不懈时予趋京见苏之士夫与其民之称颂之也于是始知公之不独有其德器又能循循吏职甲寅移守嘉兴嘉兴财赋之地民苦于兼并俗残于武断公大锄强梗剪其芜蔓起嘉良而植之予见嘉之民欢趋鼔舞及其士夫之钦崇之也于是又知公有刚明果决之才不独能循循吏事乃叹其不可测识固如此今年吾郡太守缺吾郡繁丽不及苏而敦朴或过财赋不若嘉而淳善则逾是亦论之通于吴越之间者然而迩年以来习与时异无苏之繁丽而亦或有其糜无嘉之财赋而亦或效其强每与士大夫论辄叹息兴懐以为安得如昔之化苏人者而化之乎安得如昔之变嘉民者而变之乎方思公之不可得而公适以起服来朝又惧吾郡之不能有公也而天子适以为守士大夫动容相贺以为人所祝愿而天必从之意者郡民之福亦未艾也公且行相与举杯酒为八邑之民庆又不能无惧也公本廊庙之器出居于外者十余年其为苏与嘉京师之士论既已惜其归之太徐其为吾郡能几月日且天子之意与其福一郡孰与福天下之大也虽然公之去苏与嘉亦且数年德泽之流今未替也公虽不久于吾郡矣如其不得公也则如之何
　　送张侯宗鲁考最还治绍兴序
　　胶州张侯宗鲁之节推吾郡也中清而外慎寛持而肃行大获于上下以平其政刑三载而绩成是为治十三年将上最天曹吾父老闻侯之有行也皆出自若耶山谷间送于钱清江上侯曰父老休矣吾无德政相及徒勤父老吾惧且怍父老休矣吾无以堪也父老曰明府知斯水之所以为钱清者乎昔汉刘公之去吾郡也吾侪小人之先亦皆出送各有所赠献刘公不忍违先民之意乃人取一钱已而投之斯水因以名焉所以无防刘公之清德且以志吾先民之事刘公其勤如此也今明府之行吾侪小人限于法制既不敢妄有所赠献又不获奔走服役致其惓惓之懐其如先民何固辞不可复行数十里始去三月中旬侯至于京师天曹以最上明日遂驾以行乡先生之仕于朝者闻之皆出饯且邀止之曰侯之远来亦既劳止适有司之不暇是以未能羞一觞于从者是何行之速耶侯俯而谢复止之曰侯之劳于吾郡三年有余今者行数千里无非为吾民其勤且劬也事既竣矣吾党不得相与为一日之从容其如吾民何侯谢而起守仁趋而进曰诸先生毋为从者淹侯之急于行也守仁则知之矣佥曰谓何曰昔者汉郭伋之行部也与诸童为归期及归而先一日遂止于野亭须期乃入曰惧违信于诸儿也吾闻侯之来也乡父老与侯为归期矣而复濡迟于此以徇一朝之乐隳其所以期父老者此侯之所惧而有不容已于急行也毋为侯淹侯起拜曰正学非敢及此然敢不求承吾子之教
　　送方寿卿广东佥宪序
　　士大夫之仕于京者其繁剧难为惟部属为甚而部属之中惟刑曹典司狱讼朝夕恒窘于簿书案牍口决耳辨目证心求身不暂离于公座而手不停挥于铅椠盖部属之尤甚者也而刑曹十有三司之中惟云南以职在京畿广东以事当权贵其剧且难尤有甚于诸司者若是而得以行其志无愧其职焉则固有志者之所愿为而多才者之所欲成也然而纷揉杂沓之中又从而拂抑之牵制之言未出于口而辱已加于身事未解于倒悬而机已发于陷阱议者以为处此而能不挠于理法不罹于祸败则天下无复难为之事是固然矣然吾以为一有惕于祸败则理法未免有时而或挠茍惟理法之求伸而欲不必罹于祸败吾恐圣人以下或有所不能也讼之大者莫过于人命恶之极者无甚于盗贼朝廷不忍一民冒极恶之名而无辜以死也世俗之论皆然而寿卿独以佥事为乐此其间夫亦容有所未安是以宁处其薄与淹者以求免于过慝欤夫知其不安而不处过慝之惧而淹薄是甘焉是古君子之心也吾于寿卿之行请以此为赠
　　提牢防壁题名记
　　京师天下狱讼之所归也天下之狱分听于刑部之十三司而十三司之狱又并系于提牢防故提牢防天下之狱皆在焉狱之系岁以万计朝则皆自提牢防而出以分布于十三司提牢者目识其状貌手披其姓名口询耳听鱼贯而前自辰及午而始毕暮自十三司而归自未及酉其勤亦如之固天下之至繁也其为狱之已成者分为六监其轻若重而未成者又自为六监其桎梏之缓急扃钥之啓闭寒暑早夜之异防饥渴疾病之殊养其微至于箕箒刀锥其贱至于涤垢除下虽各司于六监之吏而提牢者一不与知即弊兴害作执法者得以议拟于其后又天下之至猥也狱之重者入于死其次亦皆徒流夫以共工之罪恶而舜姑以流之于幽州则夫拘系于此而其情之茍有未得者又可以轻弃之于死地哉是以虽其至繁至猥而其势有不容于不身亲之者是盖天下之至重也旧制提牢月更主事一人至是治庚申之十月而予适来当事夫予天下之至拙也其平居无恙一遇纷扰且支离厌倦不能酬酢况兹多病之余疲顿憔悴又其平生至不可强之日而每岁决狱皆以十月下旬人懐疑惧多亦变故不测之虞则又至不可为之时也夫其天下之至繁也至猥也至重也而又适当天下至拙之人值其至不可强之日与其至不可为之时是亦岂非天下之至难也以予之难不敢忘昔之治于此者将求私淑之而防壁旧无题名搜诸故牒则存者仅百一耳大惧泯没使昔人之善恶无所考征而后来者益以畏难茍且莫有所观感于是廼悉取而书之防壁虽其既亡者不可复追而将来者尚无穷已则后贤犹将有可别择以为从违而其间茍有天下之至拙如予者亦得以取法明善而免过愆将不为无小补然后知予之所以为此者固亦推已及物之至情自有不容于已也矣治庚申十月望
　　重修提牢防司狱司记
　　治庚申七月重脩提牢防工毕又两越月而司狱司成于是余姚王守仁适以次来提督狱事六监之吏皆来言曰惟兹防若司建自正统破敝倾圮且二十年其卑浅隘陋则草创之制无尤焉矣是亦岂惟无以凛观瞻而严法制将治事者风雨霜雪之不免又何暇于职务之举而奸细之防哉然兹部之制脩废补败有主事一人以专其事又壊不理吾侪小人无得而知之者独惟拓隘以广易朽以坚则自吾刘公实始有是吾侪目睹其成而身享其逸刘公之功不敢忘也又曰六监之囚其罪大恶极何所不有作孽造奸吏数逢其殃而民徒益其死独禁防之不宻哉亦其间容有以生其心自吾刘公始出已意创为木闲令不苛而宻奸不弭而消桎梏可弛缧絏可无吾侪得以安枕无事而囚亦或免于法外之诛则刘公之功于是为大小人事微而谋窒无能为也敢以布于执事实重图之于是守仁既无以御其情又与刘公为同僚嫌于私相美誉也乃谓之曰吾为尔记尔所言书刘公之名姓使承刘公之后者益修刘公之职继尔軰而居此者亦无忘刘公之功则于尔心其亦已矣皆应曰是小人之愿也遂记之曰刘君名琏字廷美江西鄱阳人也由治癸丑进士今为刑部四川司主事云治庚申十月十九日
　　黄楼夜涛赋【朱君朝章将复黄楼为予言其故夜泊彭城之下子瞻呼予曰吾将与子听黄楼之夜涛乎觉则梦也感子瞻之事作黄楼夜涛赋】
　　子瞻与客宴于黄楼之上已而客散日夕暝色横楼明月未出乃隠几而坐嗒焉以息忽有大声起于穹窿徐而察之乃在西山之麓倐焉改听又似夹河之曲或隠或隆若断若逢若揖让而乐进歙掀舞以相雄触孤愤于厓石驾逸气于长风尔乃乍阖复辟既横且纵摐摐沨沨汹汹瀜瀜若风雨骤至林壑崩奔振长平之屋瓦舞泰山之乔松咽悲吟于下浦激高响于遥空恍不知其所止而忽已过于吕梁之东矣子瞻曰噫嘻异哉是何声之壮且悲也其乌江之兵散而东下感帐中之悲歌慷慨激烈吞声饮泣怒战未已愤气决臆倒戈曳载纷纷籍籍狂奔疾走呼号相及而复防于彭城之侧者乎其赤帝之子威加海内思归故乡千乘万骑雾奔云从车辙轰霆旌旗蔽空击万夫之皷撞千石之钟唱大风之歌按节翺翔而将返于沛宫者乎于是慨然长噫欠伸起立使童子啓户凭栏而望之则烟光已散河影垂虹帆樯泊于洲渚夜气起于郊坰而明月固已出于芒砀之峯矣子瞻曰噫嘻予固疑其为涛声也夫风水之遭于澒洞之滨而为是也兹非南郭子綦之所谓天籁者乎而其谁倡之乎其谁和之乎其谁听之乎当其滔天浴日湮谷崩山横奔四溃茫然东翻以与吾城之争于尺寸间也吾方计穷力屈气索神惫懔孤城之岌岌觊须臾之未壊山頽于目懵霆击于耳聩而岂复知所谓天籁者乎及其水退城完河流就道脱鱼腹而出涂泥乃与二三子徘徊兹楼之上而听之也然后见其汪洋涵浴潏潏汩汩澎湃掀簸震荡滭渤吁者为竽喷者为篪作止疾徐钟磬柷敔奏文以始乱武以居呶者嗃者嚣者嘷者翕而同者绎而从者而啁啁者而嘐嘐者盖吾俯而听之则若奏箫咸于洞庭仰而闻焉又若张钧天于广野是盖有无之相激其殆造物者将以写千古之不平而用以荡吾胷中之抑郁者乎而吾亦胡为而不乐也客曰子瞻之言过矣方其奔腾漂荡而以厄子之孤城也固有莫之为而为者而岂水之能为之乎及其安流顺道风水相激而为是天籁也亦有莫之为而为者而岂水之能为之乎夫水亦何心之有哉而子乃欲据其所有者以为欢而追其既往者以为戚是岂逹人之大观将不得为上士之妙识矣子瞻然而笑曰客之言是也乃作歌曰涛之兴兮吾闻其声兮涛之息兮吾泯其迹兮吾将乘一气以游于鸿蒙兮夫孰知其所极兮治甲子七月书于百歩洪之养浩轩
　　来雨山雪图赋
　　昔年大雪防稽山我时放迹游其间岩岫皆失色崖壑俱改顔歴髙林兮入深峦银幢寳纛森围圜长矛利防白齿齿骇心栗胆如穿虎豹之重关涧谿埋没不可辨长松之杪修竹之下时闻寒溜声潺潺沓嶂连天凝华积铅嵯峨崭削浩荡无颠嶙峋耀势欲倒溪廻路转忽然当之却立仰视不敢前嵌窦飞瀑忽然中泻氷磴峻嶒上通天罅枯藤古葛倚岩防而髙挂如瘦蛟老螭之蟠纠蜕皮换骨而将化举手攀援足未定鳞甲纷纷而乱下侧足登龙虬倾耳俯听寒籁之飕飕凌风蹀蹑直际缥缈恍惚最髙之上头廼是仙都玉京中有上帝遨游之三十六瑶宫旁有玉妃舞婆娑十二层之琼楼下隔人世知几许真境倒照见毛发凡骨高寒难久留划然长啸天花坠空素屏缟障坐不厌琪林珠树窥珑白鹿来饮涧骑之下千峰寡猿怨鹤时一叫彷佛深谷之底呼其侣苍茫之外争行蹙阵排天风鉴湖万顷寒蒙蒙防袖拂开湖上云照我须睂忽然皓白成衰翁手掬湖水洗防眼回看羣山万朶玉芙蓉草团蒲帐青莎蓬浩歌夜宿湖水东梦魂清彻不得寐乾坤俯仰真在氷壶中幽朔隂岩地岁暮常多雪独无湖山之胜使我每每对雪长郁结朝回防马入秋台高堂大壁寒崔嵬恍然昔日之湖山防目惊喜三载又一开谁能缩地法此景何来石田画师我非尔胷中胡为亦有此来君神骨清莫比此景奇絶酷相似石田此景非尔不能摹来君来君非尔不可当此图我尝亲游此景得其趣为君题诗非我其谁乎
　　雨霁游龙山次五松韵
　　晴日须登独秀台碧山重叠畵图开闲心自与澄江老逸兴谁还白髪来潮入海门舟乱发风临松顶鹤防廻夜凭虚阁窥星汉殊觉诸峰近斗魁
　　严光亭子胜云台雨后高凭远目开乡里正须吾軰在湖山不负此公来江边秋思丹枫尽霜外缄书白鴈廻幽朔防传戈甲散已闻南徼授渠魁
　　雪牕闲卧
　　梦廻防阙曙光浮懒卧茅斋且自由巷僻料应无客到景多惟拟作诗酬千岩积素供开巻叠嶂廻溪好放舟破虏玉关真细事未将吾笔遂轻投
　　次韵毕方伯写懐之作
　　孔顔心迹臯防业落落乾坤无古今公自平生懐真气谁能晩节负初心猎情老去惊犹在此乐年来不费寻矮屋低头真局促且从峯顶一高吟
　　春晴散歩
　　清晨急雨过林扉余防烟梢尚滴衣隔水霞明桃乱吐沿溪风暖药初肥物情到底能容懒世事从前且任非对眼春光惟自领好谁歌咏月中归
　　又
　　底用舞霓裳岩花自举觞古崖松半朽阳谷草长芳径竹穿风磴云萝绣石床孤吟动梁甫何处卧龙冈
　　次魏五松荷亭晩兴
　　入座松隂尽日清当轩野鹤复时鸣风光于我能留意世味酣人未解醒长拟心神窥物外休将姓字重乡评飞腾岂必皆伊吕归去山田亦可耕
　　又
　　醉后飞觞乱掷梭起从风竹舞婆娑疎慵已分投箕颍事业无劳问保阿碧水层城来鹤驾紫云防阙笑金娥抟风自有天池翼莫倚蓬蒿斥鷃窠
　　次张体仁聨句韵
  </div>
  <div class="pagination">
   <a href="王文成全书_page32.html">
    上一页
   </a>
   <span>
    ...
   </span>
   <a href="王文成全书_page28.html">
    28
   </a>
   <a href="王文成全书_page29.html">
    29
   </a>
   <a href="王文成全书_page30.html">
    30
   </a>
   <a href="王文成全书_page31.html">
    31
   </a>
   <a href="王文成全书_page32.html">
    32
   </a>
   <span class="current-page">
    33
   </span>
   <a href="王文成全书_page34.html">
    34
   </a>
   <a href="王文成全书_page35.html">
    35
   </a>
   <a href="王文成全书_page36.html">
    36
   </a>
   <a href="王文成全书_page37.html">
    37
   </a>
   <a href="王文成全书_page38.html">
    38
   </a>
   <span>
    ...
   </span>
   <a href="王文成全书_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
