<!DOCTYPE html>
<html>
<head>
    <meta charset="UTF-8">
    <title>白香山诗集 - 第 16 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 16 页/共 63 页</h1>
    <div class="content">　　和梦游春诗一百韵【并序】
　　微之既到江陵又以梦游春诗七十韵寄予且题其序曰斯言也不可使不知吾者知知吾者亦不可使不知乐天知吾也吾不敢不使吾子知予辱斯言三复其防大抵悔既往而悟将来也然予以为苟不悔不悟则已若悔于此则宜悟于彼也反于彼而悟于妄则宜归于真也况与足下外服儒风内宗梵行者有日矣而今而后非觉路之返也非空门之归也将安反乎将安归乎今所和者其章防卒归于此夫感不甚则悔不熟感不至则悟不深故广足下七十韵为一百韵重为足下陈梦游之中所以甚感者叙婚仕之际所以至感者欲使曲尽其妄周知其非然后返乎真归乎实亦犹法华经序火宅偈化城维摩经入媱舍过酒肆之义也微之微之予斯文也尤不可使不知吾者知幸藏之云尔
　　昔君梦游春梦游仙山曲怳若有所遇似惬平生欲因寻菖蒲水渐入桃花谷到一红楼家爱之看不足池流渡清泚草嫩蹋緑蓐门栁闇全低檐樱红半熟转行深深院过尽重重屋乌龙卧不惊青鸟飞相逐渐闻玉佩响始辨珠履躅遥见窻下人娉婷十五六霞光抱明月莲艳开初旭缥缈云雨仙氛氲兰麝馥风流薄梳洗时世寛籹束袖輭异文绫裾轻单丝縠裙腰银线压梳掌金筐蹙带缬紫蒲萄袴花红石竹凝情都未语付意微相瞩眉敛逺山青鬟低片云緑帐牵翡翠带被解鸳鸯襆秀色似堪飱秾华如可掬半巻锦头席斜铺绣腰褥朱唇素指匀粉汗红绵扑心惊睡易觉梦断魂难续笼委独栖禽劒分连理木存诚期有感誓志贞无黩京洛八九春未曾花里宿壮年徒自弃佳会应无复鸾歌不重闻鳯兆从兹卜韦门女清贵裴氏甥贤淑罗扇夹花灯金鞍攒绣毂既倾南国貌遂坦东床腹刘阮心渐忘潘杨意方睦新修履信第初食尚书禄九醖备圣贤八珍穷水陆秦家重萧史彦辅怜衞叔朝馔馈独盘夜醪倾百斛亲賔盛辉赫妓乐纷晔煜宿醉才解醒朝欢俄枕麴饮过君子争令甚将军酷酩酊歌鹧鸪颠狂舞鸲鹆月流春夜短日下秋天速谢傅隙过驹【一作奔光】萧娘风送【一作过】烛全凋蕣花折半死梧桐秃闇镜对孤鸾哀留寡鹄凄凄隔幽显冉冉移寒燠万事此时休百身何处赎提小儿女将领旧姻族再入朱门行一傍青楼哭空无廐马水涸失池鹜揺落废井梧荒凉故篱菊莓苔上几阁尘土生琴筑舞榭缀蟏蛸歌梁聚蝙蝠嫁分红粉妾卖散苍头仆门客思徬徨家人泣咿噢心期正萧索宦序仍拘局怀防入崤函驱车辞郏鄏逢时念既济聚学思大畜端详筮仕蓍磨拭穿杨镞始从讐校职首中贤良目一拔侍瑶墀再升纡绣服誓酬君王宠愿使朝廷肃密勿奏封章清明操宪牍鹰韝中病下豸角当邪触纠缪尽【一作静】东周申寃动南蜀危言诋阍寺直气忤钧轴不忍曲作钩乍能折为玉扪心无媿畏腾口有谤讟只要明是非何曾虞祸福车摧太行路劒落酆城狱襄汉问修途荆蛮指殊俗谪为江府掾遣事荆州牧趋走谒麾幢喧烦视鞭朴簿书常自领缧囚每亲鞠竟日坐官曹经旬旷休沐宅荒渚宫草马瘦畬田粟薄俸等涓毫微官同桎梏月中照形影天际辞骨肉鹤病翅羽垂兽穷爪牙缩行看鬓间白谁劝杯中緑时伤大野麟命问长沙鵩夏梅山雨渍秋瘴海【一作江】云毒巴水白茫茫楚山青簇簇吟君七十韵是我心所蓄既去诚莫追将来幸前朂欲除忧恼病当取禅经读须悟事皆空无令念将属请思游春梦此梦何闪倐艳色即空花浮生乃焦谷良姻在嘉偶顷刻为单独入仕欲荣身须臾成黜辱合者离之始乐兮忧所伏愁恨僧祗长欢荣刹那促觉悟因傍喻迷执由当局膏明诱闇蛾阳焱奔痴鹿贪为苦聚落爱是悲林麓水荡无明波轮廻死生辐尘应甘露洒垢待醍醐浴障要智灯烧魔须慧刀戮外熏性易染内战心难衂法句与心王期君日三复【微之常以法句及心王头陀经相示故申言以卒其志也】
　　秋晚【十六巻内】
　　篱菊花稀砌桐落树隂离离日色薄单幕踈帘贫寂寞凉风冷露秋萧索光隂流转忽已晚顔色凋残不如昨莱妻卧病月明时不捣寒衣空捣药
　　谪居
　　面瘦头斑四十四逺谪江州为郡吏逢时弃置从不才未老衰羸为何事火烧寒涧松为烬霜降春林花委地遭时荣悴一时闲岂是昭昭上天意
　　偶然二首
　　楚怀邪乱灵均直放弃合宜何恻恻汉文明圣贾生贤谪向长沙堪叹息人事多端何足怪天文至信犹差忒月离于毕合霶有时不雨谁能测
　　火发城头鱼水里救火竭池鱼失水乖龙藏在牛领中雷击龙来牛枉死人道蓍神骨圣试卜鱼牛那至此六十四卦七十钻毕竟不能知所以
　　喜山石榴花开【去年自庐山移来以下十八巻内】
　　忠州州里今日花庐山山头去年树已怜根损斩新栽还喜花开依旧数赤玉何人小琴轸红缬谁家合罗袴但知烂熳恣情开莫怕南賔桃李妒
　　恻恻吟
　　恻恻复恻恻逐臣返乡国前事难重论少年不再得泥涂绛老头斑白炎瘴灵均面黎黑六年不死却归来道着姓名人不识
　　独眠吟二首
　　夜长无睡起阶前寥落星河欲曙天十五年来明月夜何曾一夜不孤眠
　　独眠客夜夜可怜长寂寂就中今夜最愁人凉月清风满床席
　　期不至
　　红烛清尊久延伫出门入门天欲曙星稀月落竟不来烟栁昽昽鹊飞去
　　代谢好答崔员外【谢好妓也十九巻内】
　　青娥小谢娘白髪老崔郎谩爱胸前雪其如头上霜别后曹家碑背上思量好字断君肠







　　白香山诗集巻十二
　　钦定四库全书
　　白香山诗集巻十三　　　　歙县汪立名编长庆集十三【律诗五言七言凡九十二首】
　　代书诗一百韵寄微之
　　忆在贞元嵗初升典校司身名同日授心事一言知【贞元中与微之同登科第俱授秘书省校书郎始相识也】肺腑都无隔形骸两不覊疎狂属年少闲散为官卑分定金兰契言通药石规交贤方汲汲友直每偲偲有月多同赏无杯不共持秋风拂琴匣夜雪巻书帷髙上慈恩塔幽寻皇子陂唐昌玉蕊防崇敬牡丹期【唐昌观玉蕊崇敬寺牡丹花时多与微之有期】笑劝迂辛酒闲吟短李诗【辛大立度性迂嗜酒李二十绅形短能诗故当时有迂辛短李之号】儒风爱敦质佛理赏师【刘三十二敦质有儒风庾七师谈佛理有可赏者】度日曾无闷通宵靡不为双声聨律句八面数宫棊【双声聨句八面宫棊皆当时事】往往游三省腾腾出九逵寒销直城路春到曲江池树暖枝条弱山晴彩翠竒峰攒石緑防栁惹麴尘丝岸草烟铺地园花雪压枝早光红照耀新溜碧逶迤幄幕侵堤布盘筵占地施徴伶皆【一作求】絶艺选【一作迎】妓悉【一作选】名姬铅黛凝春态【一作艳】金钿耀水嬉风流夸堕髻时世鬭啼眉【贞元末城中复为堕马髻啼眉妆】密坐随欢促华尊逐胜移香飘歌袂动翠落舞钗遗筹插红螺椀觥飞白玉巵打嫌调笑易饮讶巻波迟【抛打曲有调笑令饮酒曲有巻白波】残席諠哗散归鞍酩酊骑驼顔乌防侧醉袖玉鞭垂紫陌传钟鼓红尘塞路岐几时曾蹔别何处不相随荏苒星霜换廻环节候推两衙多请告三考欲成资运啓千年圣天成万物宜皆当少壮日同惜盛明时光景嗟虚掷云霄窃暗窥攻文朝矻矻讲学夜孜孜防目穿如扎【时与微之集防略之目其数至百十】毫锋锐若锥【时与微之各有纎锋细管笔以就试相顾辄笑目为毫锥】繁张获鸟网坚守钓鱼坻【谓自冬至夏频改试期竟与微之坚待制试也】并受防龙荐齐陈鼂董词万言经济略三防【一作道】太平基中第争无敌专场战不疲辅车排胜陈掎角搴降旗【并谓同铺席共笔砚】双阙纷容衞千僚俨等衰【谓制举人欲唱第之时也】恩随紫泥降名向白麻披既在髙科选还从好爵縻东垣君谏诤西邑我驱驰【元和元年同登制科微之拜拾遗予授盭厔尉】再喜登乌府多慙侍赤墀【四年微之复拜监察予为拾遗学士也】官班分内外游处遂参差每列鹓鸾序偏瞻獬豸姿简威霜凛冽衣彩绣葳防正色摧强御刚肠嫉喔咿常憎持禄位不拟保妻儿养勇期除恶输忠在灭私下鞲惊燕雀当道慑狐狸南国人无怨东台吏不欺【微之使东川奏寃八十余家诏从而平之因分司东都】理寃多定国切谏甚辛毘造次行于是平生志在兹道将心共直言与行兼危水暗波翻覆山藏路崄巇未为明主识已被幸臣疑木秀遭风折兰芳遇霰萎千钧势易压一柱力难榰腾口因成痏吹毛遂得疵忧来吟贝锦谪去咏江蓠邂逅尘中遇殷勤马上辞贾生离魏阙王粲向荆夷水过清源寺山经绮里祠心揺汉皋佩泪堕岘亭碑【并途中所经厯者】驿路縁云际城楼枕水湄思乡多绕泽望阙独登陴林晚青萧索江平緑渺弥野秋鸣蟋蟀沙冷聚鸬鷀官舍黄茅屋人家苦竹篱白醪充夜酌红粟备晨炊寡鹤摧风翮鳏鱼失水鬐闇雏啼渴旦凉叶坠相思【此四句兼含微之鳏居之思】一防寒灯灭三声晓角吹蓝衫经雨故骢马卧霜羸念涸谁濡沫嫌醒自歠醨耳垂无伯乐舌在有张仪负气冲星劒倾心向日葵金言自销铄玉性肯磷缁伸屈须看蠖穷通莫问定知身是患应用道为医想子今如彼嗟予独在斯无憀【一作悰】当嵗杪有梦到天涯坐阻连襟带行乖接履綦润销衣上雾香散室中芝念逺伤迁贬惊时叹别离素书三往复明月七盈亏【自与微之别经七月三度得书】旧里非难到余欢不易追树依兴善老草傍靖安衰【防之宅在靖安坊西近兴善寺】前事思如昨中怀写向谁北村寻古柏南宅访辛夷【开元观西北院即隋时龙村佛堂有古柏一株至今存焉微之宅中有辛夷两树常与微之游息其下】此日空搔首何人共解颐病多知夜永年长觉秋悲不饮长如醉加飱亦似饥狂吟一千字因使寄微之
　　【附元稹上令狐相公书云江湖间多有新进小生不知天下文有宗主妄相仿效又从而失遂至有支离褊浅之调皆目为元和体某又与同门友白居易友善居易雅能为诗就中爱驱驾文字穷极声韵或为千言或为五百言律诗以相投寄小生自审不能有以过之往往戏排旧韵别创新词名为次韵盖欲以难相挑耳江湖间为诗者或相仿效或力不足则至于颠倒语言重复首尾韵同于等不异于篇亦目为元和诗体而司文者考变异之由往往归咎于某尝以为雕虫小事不足自明也】
　　【立名按计敏夫纪事乐天诗闷劝迂辛酒闲吟短李诗迂辛辛邱度也邱度之子一日自云辛氏子来见李二十绅曰小子每忆白二十二丈诗闷劝畴昔酒闲吟二十丈诗绅笑曰辛大有此狂儿吾敢不存旧又云微之守浙东乐天守苏台递筒唱和内一聨云有月多同赏无杯不共持两地暗合按杭越唱和在长庆中此元和五年寄江陵诗有功不知何所据而云然也】
　　和郑元【一作方】及第后秋归洛下闲居【同髙侍郎下隔年及第】
　　勤苦成名后优游得意间玉怜同匠琢桂恨隔年攀山静豹难隐谷幽鸎蹔还微吟诗引步浅酌酒开顔门逈暮临水窻深朝对山云衢日相待莫误许身闲
　　与诸同年贺座主侍郎新拜太常同宴萧尚书亭子【座主于萧尚书下及第得羣字韵】
　　宠新卿典礼防盛客徴文不失迁莺侣因成贺燕羣池台【一作塘】晴间雪冠葢暮和云共仰曾攀处年深桂尚薰【立名按容斋五笔乐天诗有宴萧尚书亭子一篇注云座主于萧尚书下及第余考登科记乐天以正元十六年庚辰中书舍人髙郢下第四人登科郢以宝应二年癸卯礼部侍郎萧昕下第九人登科迨郢拜太常时几四十年矣昕自癸卯放进士之后二十四年丁卯又以礼部尚书再知贡举可谓夀俊观白公所赋可见唐世举子之尊尚主司也正元即贞元避庙讳作正】
　　东都冬日防诸同年宴郑家林亭【得先字】
　　盛时陪上第暇日防羣贤桂折因同树鸎迁各异年賔阶纷组佩妓席俨花钿促膝齐荣贱差肩次后先助歌林下水销酒雪中天他日升沉者无忘共此筵
　　【立名按唐时新进士期集防防之名甚多主司具庆曰大相识主司在偏侍曰次相识主司有兄弟曰小相识又有闻喜樱桃月灯打毬牡丹看佛牙其大者为关宴唐摭言状元与同年相见后便推一人为録事旧例率以状元为録事其余主宴主酒主乐探花主茶之类咸以其日辟之国史补既防列名于慈恩寺塔谓之题名大醼于曲江亭子谓之曲江防亦谓之关防防后同年各有所之亦谓之离宴】叙德书情四十韵上宣歙崔中丞【宣州荐送及第后重投此书】
　　元圣生乘运忠贤出应期还将稽古力助立太平基土控吴兼越州连歙与池山河地襟带军镇国藩维廉察安江甸澄清肃海夷股肱分外守耳目付中司楚老歌来暮秦人咏去思望如时雨至福似嵗星移政静民无讼刑行吏不欺防谦惊主宠隂德畏人知白玉慙温色朱绳让直辞行为时领袖言作世蓍盛幕招贤士连营训锐师光华下鹓鹭气色动熊罴出入麾幢引登临劒防随好风迎解榻美景待搴帷晴野霞飞绮春郊栁宛丝城乌惊画角江鴈避红旗借草朱轮驻攀花紫绶垂山宜谢公屐洲称栁家诗酒气和芳杜声乱子规分毬齐马首列舞匝蛾眉醉惜年光晩欢怜日影迟廻塘排玉棹归路拥金覊自顾龙钟者尝防噢咻之仰山尘不让涉海水难为身忝乡人荐名因国士推提増善价拂拭长妍姿射防端心术迁乔整羽仪幸穿杨逺叶谬折桂髙枝佩德潜书带铭仁闇勒肌饬躬趋馆舍拜手挹阶墀霄汉程虽在风尘迹尚卑敝衣羞布素败屋厌茅茨养乏晨昏膳居无伏腊资盛时贫可耻壮嵗病堪嗤擢第名方立躭书力未疲磨铅重剸割策蹇再奔驰相马须怜瘦呼鹰正及饥扶揺重即事防有答恩时
　　和渭北刘大夫借便秋遮虏寄朝中亲友
　　巨镇为邦屏全材作国桢韬钤汉上将文墨鲁诸生豹虎关西卒金汤渭北城宠深初受棨威重正扬兵陈占山河布军谙水草行夏苗侵部落宵遁失藩营云队攒戈防风行巻斾旌堠空烽火灭气胜鼓鼙鸣胡马辞南牧周师罢北征廻头问天下何处有欃枪
　　题故曹王宅【宅在檀溪】
　　甲第何年置朱门此地开山当賔阁出溪绕妓堂廻覆井桐新长防窻竹旧栽池荒红菡蓞砌老緑莓苔捐馆梁王去思人楚客来西园飞葢处依旧月徘徊
　　自江陵之徐州路上寄兄弟
　　岐路南将北离忧弟与兄关河千里别风雪一身行夕宿劳乡梦晨装惨旅情家贫忧后事日短念前程烟鴈翻寒渚霜乌聚古城谁怜陟冈者西楚望南荆
　　酬哥舒大见赠【去年与哥舒等八人同登科第今叙防散之意】
　　去嵗欢游何处去【一作好】曲江西岸杏园东花下忘归因美景尊前劝酒是春风各从微宦风尘里共度流年离别中今日相逢愁又喜八人分散两人同
　　和谈校书秋夜感懐呈朝中亲友
　　遥夜凉风楚客悲清砧繁漏月髙时秋霜似鬓年空长春草如袍位尚卑词赋擅名来已久烟霄得路去何迟汉廷卿相皆知己不荐扬雄欲荐谁
　　感秋寄逺
　　惆怅时节晩两情千里同离忧不散处庭树正秋风鷰影动归翼蕙香销故丛佳期与芳嵗牢落两成空
　　春题华阳观【观即华阳公主故宅有旧内人存焉】
　　帝子吹箫逐鳯皇空留仙洞号华阳落花何处堪惆怅头白宫人扫影堂
　　秋雨中赠元九
　　不堪红叶青苔地又是凉风暮雨天莫怪独吟秋思苦比君校近二毛年
　　城东闲游
　　宠辱忧欢不到情任他朝市自营营独寻秋景城东去白鹿原头信马行
　　答韦八
　　丽句劳相赠佳期恨有违【一作佳音怅有违】早知留酒待悔不趂花归春尽緑醅老雨多红萼稀今朝如一醉犹得及芳菲
　　华阳观桃花时招李六拾遗饮
　　华阳观里仙桃发把酒看花心自知争忍开时不同醉明朝后日即空枝
　　和友人洛中春感
　　莫悲金谷园中月莫叹天津桥上春若学多情寻往事人间何处不伤神
　　送张南简入蜀
　　昨日诏书下求贤访陆沉无论能与否皆起徇名心君独南游去云山蜀路深
　　寄陆补阙【前年同登科】
　　忽忆前年科第后此时鸡鹤蹔同群秋风惆怅须吹散鸡在中庭鹤在云
　　华阳观中八月十五日夜招友翫月
　　人道中秋明月好欲邀同赏意如何华阳洞里秋坛上今夜清光此处多
　　曲江忆元九
　　春来无伴闲游少行乐三分减二分何况今朝杏园里闲人逢尽不逢君
　　【立名按摭言曲江游赏虽云自神龙以来然盛于开元之末国史补曲江大防此为下第举人迩来渐侈靡皆为上例所占向之下第举人不复预矣又云勅下后人置皮袋例以圗章酒器钱绢实其中逢花即饮故张籍诗云无人不借花园宿到处皆酒器行其皮状元録事同防捡阙一则罚金曲江之宴行市罗列阛阓为之半空公卿家以是日拣选东床车马阗塞莫可殚述太平寰宇记曲江池汉武帝所造名为宜春苑其水曲折有似广陵之江故名之韦述记云汉为乐游苑于曲江池乃世祖设以校文之所唐以进士每年登科第赐宴于此葢不忘校文之义也】
　　过刘三十二故宅
　　不见刘君来近逺门前两度满枝花朝来惆怅宣平过栁巷当头第一家
　　下邽庄南桃花
　　村南无限桃花发唯我多情独自来日暮风吹红满地无人解惜为谁开
　　三月三十日题慈恩寺
　　慈恩春色今朝尽尽日徘徊倚寺门惆怅春归留不得紫藤花下渐黄昏
　　【立名按吴光渊鉴诫録长安慈恩寺浮图起开元至大和之嵗举子前名登游题纪者众矣文宗朝元稹白居易刘禹锡唱和千百首传于京师诵者称美凡所至寺观台阁林亭或歌或咏之处向来名公诗板潜自撤之葢有媿于数公之咏也防元白因侍香于慈恩寺塔下忽覩章先辈八元所留之句命僧拂去埃尘二公移时吟味尽日不厌悉令除去诸家之诗唯留章公一首而巳乐天曰不谓严维出此弟子由是二公竟不为之诗流自慈恩息笔矣章公诗曰十层突瓦在虚空四十门开面面风却怪鸟飞平地上自惊人语半天中廻梯暗如穿洞絶顶初攀似出笼落日鳯城佳气合满城春树雨蒙蒙】
　　看恽家牡丹花戏赠李二十
　　香胜烧兰红胜霞城中最数令公家人人散后君须看归到江南无此花
　　春中与卢四周谅华阳观同居
　　性情嬾慢好相亲门巷萧条称作邻背烛共怜深夜月蹋花同惜少年春杏坛住僻虽宜病芸阁官微不救贫文行如君尚憔悴不知霄汉待何人
　　自城东至以诗代书戏招李六拾遗崔二十六先辈
　　青门走马趂心期惆怅归来已校迟应过唐昌玉蕊后犹当崇敬牡丹时蹔游还忆崔先辈欲醉先邀李拾遗尚残半月芸香俸不作归粮作酒赀
　　盭厔县北楼望山【自此后诗为畿尉时作】
　　一为趋走吏尘土不开顔孤负平生眼今朝始见山
　　县西郊秋寄赠马造
　　紫阁峰西清渭东野烟深处夕阳中风荷老叶萧条緑水蓼残花寂寞红我厌宦游君失意可怜秋思两心同
　　别韦苏州
　　百年愁里过万感醉中来惆怅城西别愁眉两不开
　　戏题新栽蔷薇【时尉盭厔】
　　移根易地莫憔悴野外庭前一种春少府无妻春寂寞花开将尔当夫人
　　酬王十八李大见招游山
　　自怜幽防心期阻复媿嘉招书信频王事牵身去不得满山松雪属他人
　　县南花下醉中留刘五
</div>
    <div class="pagination">
<a href="白香山诗集_page15.html">上一页</a><span>...</span><a href="白香山诗集_page11.html">11</a><a href="白香山诗集_page12.html">12</a><a href="白香山诗集_page13.html">13</a><a href="白香山诗集_page14.html">14</a><a href="白香山诗集_page15.html">15</a><span class="current-page">16</span><a href="白香山诗集_page17.html">17</a><a href="白香山诗集_page18.html">18</a><a href="白香山诗集_page19.html">19</a><a href="白香山诗集_page20.html">20</a><a href="白香山诗集_page21.html">21</a><span>...</span><a href="白香山诗集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
