<!DOCTYPE html>
<html>
<head>
    <meta charset="UTF-8">
    <title>臞轩集 - 第 1 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>臞轩集 - 第 1 页/共 13 页</h1>
    <div class="content">　　钦定四库全书　　　　集部四
　　提要　　　　　　　　别集类三【宋】
　　臞轩集十六巻
　　臣等谨案臞轩集十六巻宋王迈撰迈字实之兴化军仙游人嘉定十年进士调南外睦宗院教授召试学士院改通判漳州应诏直言为台官所劾削二秩淳祐中知邵武军予祠卒赠司农少卿事迹具宋史本传然考周宻癸辛杂识有载迈为正字时事而本传不言其为此官则史文亦有所缺畧也迈所着文集宋史艺文志不着録惟明钱溥秘阁书目载有臞轩集七册王圻续文献通考亦有臞轩集二十巻是明代尚有传本今世所存祗臞轩四六一巻皆启劄骈偶之作盖即从集中抄出别行偶然独存者也今以永乐大典所载兼采他书所引附益之共得文一百七十一首诗四百四十三首诗余五首厘为一十六巻计其篇目约畧得十之七八矣迈少负才名而史尤称其练逹世务盖非徒欲以词藻见长者考其初以殿试第四人出佐长沙幕刘克庄作诗送之有防好人争诵名髙士责全之句见于后村集中是当对防时已有伉直之目厥后歴官所上封事类多区别邪正剖晰时之言如諌乔行简再相及禋祀雷雨应诏诸篇敷陈皆极剀切其于济王竑事反覆规劝更见拳拳忠爱之心癸辛杂识称迈因轮对追论史弥逺擅权词气过戆帝以狂生目之迈后归里遂自称勅赐狂生其事为本传所未载亦足以见其气节今集中诸疏并存尚可考见一二集中诗文亦多昌明俊伟类其为人读者因其言而论其行固不徒取文辞之工矣乾隆四十六年九月
　　恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　臞轩集巻一　　　　　　　宋　王迈　撰奏疏
　　丁丑廷对策
　　臣对臣闻治道无穷本之圣经则愈求而愈有圣学不息施之圣治则愈乆而愈新盖圣经非小用皆所以示万世帝王出治之规圣学非具文必有以得隆古帝王求治之实终身求治于学无得是之谓不知本究心于学而不及见之设施是之谓不知用必其学日进于一日而其治日新于一日然后可以无负于圣经也矣臣恭惟皇帝陛下图维政治之乆更阅义理之多日御经筵讲学不辍咨访儒臣切问有加兹复延见四方韦布之士赐之清问俾之穷圣经之奥明人道之务竟其条贯以为对臣诚不佞窃谓陛下前此凡五策士矣皆未尝援经以为问今兹之防其诸有见于治道之真不可以无所本欤以陛下圣学髙明而犹屈已延问如此其切臣有以窥陛下平日之学不徒求之章句必欲见之政治今日之问不徒责之以空言必欲因言以求用矣臣一介浅学生长明时固尝渉圣经之涯涘而未究其渊源何足以称塞圣问然尝闻其略矣请先以厯代帝王之所以学者为陛下诵言之而后条陈圣防之所及者可乎臣闻五帝有心学三王有家学汉唐之君有诸儒讲説之学循汉唐讲説之名而得帝王心传家传之实者其惟祖宗盛时乎夫有五帝之学则有五帝之治有三王之学则有三王之治学止于诸儒之讲説故其治亦止于汉唐而祖宗之治所以髙跨帝王俯视秦汉者以其有经筵讲説之勤而兼有得于心学家学之懿也昔者文籍未生典谟未作所学者何书广成君畴之徒无所规寻其声光所与从学者何人但见夫危微精一文字不立都俞吁咈训説不形信乎为五帝之心学也商之髙宗自监于先王成宪之外无余学周之成王自率由旧章之外无余学彼其故家文献有所谓圣谟之彰方册之布者皆其平日之所服习而力行信乎其为三王之家学也更汉厯唐好学之君前后相望讲学之臣代不乏人然而心学无本家学无传则亦徒自于言语文字而已矣故刺经以作王制非不知学也而黄老清浄之习得以汩之故文帝之治知富而不知教诏诸儒论五经同异非不知学也而杂霸刑名之术有以锢之故宣帝之治见刑而不见徳以锐情经术之君而躬行仁义之不终以无逸为图之世而改为山水以自逸则虽石渠白虎之开宏文集贤之置祗见其地之为文具耳虽广厦细旃之讲前师后儒之延但见其官之为具员耳学无得于心传家传之妙而仅止于讲説之美观此其治所以止于汉唐欤恭惟祖宗列圣相承以正心诚意为学之本原以尊守家法为学之纲领以儒臣讲读为朋友切磋之益以宫庭隐奥为暗室不欺之地故观舜典而叹后世刑网之宻讲泰卦而知君臣相通之情得九经之防于记之中庸悟九族之亲于诗之角弓所以贻谋燕翼者此学而所以纂承绍述者亦此学所以为百圣继絶统者此学而所以为生灵开太平者亦此学是以宏模懿范醲政美化辉奕帝王之上有非汉唐中主之所敢望者岂非祖宗之学得之于心传家传之妙而不止于汉唐讲説之故事欤今陛下之学祖宗之学也而陛下之治犹有愧于祖宗之治是诚天下之所共疑此臣未敢以今日圣学之新为陛下喜而必以他日圣治之新为陛下望也臣谨昧死上愚对臣伏读圣防曰朕以寡昧获承祖宗之绪宵衣旰食临政愿治二纪于兹固尝延进多士冀闻谠言未尝不虚己以聴志勤道逺每懐惕若臣有以见陛下思致理之惟艰而知求言之有益也臣闻人主之徳与天同运不可无刚健不息之诚人主之治与日俱新不可无奋发必为之志陛下愿治之心不为不切而竟未有以副陛下之愿者意者新天下之机在陛下未知所以运乎有复夏配天之志则虽一成之旅可以新一夏于纪纲既乱之余有内脩外攘之心则虽十乗之戎可以新一周于小雅尽废之后乌有堂堂天下而不思所以作而新之者乎乃者恭闻经筵讲读圣意有悟于仁明英武之防而曰武乃断决之谓陛下之所谓断决即臣之所谓作新者也而臣之至愚极陋犹必以日新之治为陛下勉者非欲陛下一切更张以激天下之多事非欲陛下专意慧察以摇天下之大本也亦惟愿陛下先明朝廷之意向先定士大夫之议论而已矣盖朝廷之意向不明不足以新天下之精神士大夫之议论不一不足以新天下之耳目此臣之所甚忧也朝廷之意向天下之所趋也今朝廷之意不达于士夫士夫之意不白于天下使其意果在于坚定欤则当以谢安王导镇抚江左之意明示天下使之为安静之谋使其意专在于振作欤则当以勾践种蠡奋发复雠之意明示天下使之为兴复之计夫何狃于畏事者不量时势之逆顺而有惩创太过之心喜于生事者不揣根本之强弱而有轻举直前之快无心于国固安于废放而不屑为一有志焉又茫然不知上意之所向而无以为用力之地此意向不明臣知其不足以作新天下也士大夫之议论国是之所从出也今上之揆谋献策则谓莫若谨守格法与天下相安于尺度之中下之防谈聚议则谓莫若削破绳墨与天下相从于邉幅之外尚儒术者缓不及事主吏议者轻而寡谋持刑者曰吾知有国宪尔虽防损忠厚之意庸何伤征利者曰吾知有国计尔虽小戾仁义之説夫何防一遗敌之币或曰予之便或曰拒之便一流民之归或曰受之是或曰却之是其始纷纷殆类筑室道旁之哗其终悠悠谁当发言盈庭之咎故人心之既协者或惑以异议而摇动物议之未允者不参以正理而改图此议论不一臣知其不足以作新天下也意向既不明白议论又不纯一陛下虽屡求谠言臣未见其言之有益于治虽每有志勤道逺之叹则但见其玩嵗愒日而已矣臣愿陛下以日新求学之心而施之治者亦必日日新又日新如陛下之学焉则天下之治可以符圣意之所期矣臣伏读圣策曰间者日御经幄延访儒臣相与讲论切磋朝夕靡怠益信夫六经之道穷之而益深测之而益逺子大夫以儒术策名咸造在庭其有以推明大义使朕措之天下国家不亦休乎臣有以见陛下欲按经以求治且俾臣等各援经以为对也臣闻治之不可以不新其来尚矣六经之书帝王出治之本也而求其大要亦不能外作新之一説夫周虽旧邦其命维新则诗之所谓新也刚健笃实辉光日新其德则易之所谓新也康诰曰作新民书亦以新为言矣汤之盘铭曰茍日新记亦以新为言矣周官布政于正月一年之新也春秋系事于元年一国之新也陛下日与儒臣切磋讲论亦尝及此否乎人主之学与经生学士异求训诂之隐微泥文辞之同异此经生学士之学也求之圣经之巳言质之古人之巳行举而措之天下之事业此人主之学也臣伏草茅之中窃闻陛下莅政之次年奸臣擅朝隂劝陛下临朝渊黙法天不言者十有三年一旦天开圣衷翻然改图又十年矣比日以来天日开明睿号涣发每于经筵间得之如论治道有体则有用贤委任之言论谏官言事则有明目达聪之训论用人则知君子小人之当辨论用兵则知师从中覆之非宜尧言之大布在天下不一而足是圣学之新盖月异而嵗不同矣而圣治之日新未能如圣学之日新故臣愿陛下自今以始或于讲读之暇或于延对之顷俾儒臣于经学之中防绎古人作新天下之大义朝思而夕惟之其理甚明何穷之深其效甚近何测之逺则以此作新一意措之天下国家如运之掌臣之所以推明者外此亦无余义矣臣伏读圣策昔者六经之书作于天纵之圣皆所以统天地之心而垂万世之法也名虽有六义实同归今观经解所谓入其国而可知者其教亦有不同耶岂因其才而教亦异耶抑教之固有次序耶后世儒者益之以周官亦古义耶臣有以见陛下欲求六经理义之指归而考订经解周官之同异也臣闻夫子之作六经百世以俟圣人而不惑者也易以发三才之蕴幽而明之诗以达上下之情宣而导之礼不止以升降揖逊之文纪之也教民之中者在焉乐不止以铿锵节奏之末为之也教民之和者在焉书以述盛世之事而系之以秦鲁者不絶后世之为帝王也春秋以纪衰世之变而终之以获麟者犹冀世变之可以或变返也夫子之道不行于当世而悯当世之大壊极弊急欲扶持而安全之其心至拳拳也故每至其邦必闻其政焉每见其人必观其教焉见其洁静精防疏通知逺则知其为易书之教也见其广博易良敦厚温柔则知其为诗乐之教也见其属辞比事则知其为春秋之教也夫子之教如春风时雨之于物随其限量各使之足其所欲焉故其道之大虽天下莫之能容而人心秉彞之不泯当时之人已有日用而不自知者矣其后汉儒得周官一书从而附之使礼乐之文为制度万世而下与先王建立民极之意相为流通而无间断此其忧世之心虽夫子不得而絶之也后之人主茍得而用之则夫子之愿毕矣臣观祖宗盛时六经之学光明盛大昭昭乎若掲日月而行也中兴以后尤切崇髙道徳性命之书家传而人诵之曩者权臣用事排斥正人鄙薄正学党以消节义之气伪以污脩洁之儒教道不立人心不正天下之学士盖切齿之矣爰自更化以来首以崇教尊经为先务而圣策所及又发明而铺张之天下方凛凛然有回心向道之望矣臣愿陛下日明此教以迪人心以化天下则夫子作六经之本心亦如是而已矣臣伏读圣策曰朕观汉廷之间率俾以经对盖人道之务在是也方今之务多矣臣有以见陛下嘉尚汉儒之知经而欲责臣等以世务之通达也臣闻经学之在天下本无时而泯灭特在后之人用之如何耳汉之君臣相与讲究六经之义多矣得之而善用者自董仲舒援春秋对策之外臣未见其人也晁错之刑名孙之变诈在廷之策援经攷古非不深切着明而人非正人学非正学陋乎无以议为也陛下慨念方今之事必求圣经所载有闗于人道之务者以策臣臣请即圣问所及而条陈之书有惟时惟几敕天之命之言诗有敬天之威毋敢戱豫之戒易言体天行健必本之夕惕之诚记言国有休祥必归之至诚之感周官重冯相保章之职春秋严日食地震之书陛下观之此则知敬天之务矣书有民惟邦本本固邦寜之训诗有民亦劳止汔可小康之讥易言厚下深戒剥牀而及肤记言子民必欲时使而薄敛周官有委积救荒之政春秋惩城筑不时之非陛下观之此则知爱民之务矣利口之风必移于三纪之余民徳之壹必基于有二之服曰防淫则有政矣曰竒衺则有禁矣此经之言风俗不可以不厚者然也陛下知之乎有车服之庸不可无明试之功有官爵之予不可无论辨之素风之自正而入变由仁人之不遇世之自泰而入否由君子之道消此经之言人才不可以不择者然也陛下知之乎胄子之教所以见虞廷之太和鱼丽之备所以见周室之文物观司徒大胥之典则知世之所以盛观六羽楹桷之书则知世之所以衰陛下傥欲礼乐之兴观之经足矣明王慎徳四夷咸賔常徳既修武事可立观萃卦之象则知戎器当备于不虞观纪侯之传则知复雠实切于大义陛下傥欲疆圉之固观之此足矣虽然此其大略也惟陛下既以经为问臣不得不以经对若夫圣策所及六条臣当以实利害言之臣伏读圣策曰朕严恭寅畏将以格天意也而灾沴未免于间作陛下之言及此天意将格于陛下之一言矣陛下自即位至今灾异之变凡几见矣郁攸煽灾都城为甚星纬失次占史屡书旱蝗相仍日月薄蚀今嵗之春沙雾塞天四阳之月坤载震动天之警告陛下者乃所以仁爱陛下也陛下虽忧勤畏天而未能弭天变者政事之设施未能皆当于天心也宫闱之中横赐时及于罔功非天命有徳矣辇毂之下犴狱且至于失入非天讨有罪矣东南之民力已竭而未有一分之寛岂惟天惠民之意乎中原之民望方切而未慰箪壶之望岂福夏祸夷之道乎而最可议者陛下有忧勤之实羣臣多容悦之谀遇旱蝗则曰蝗不为灾覩星变则曰应在他分苏湖小熟盛称有年闽广饥荒揜讳不奏以四方水旱盗贼之变屡警君心者何人以隂阳不和咎在臣等者何人陛下往嵗大享明堂熙事告成羣臣作赞美之诗陛下深念旱伤之余却而不受陛下之谦徳如此在廷之臣其有慙色否乎臣愿陛下益坚严恭寅畏之诚勿信防谄面谀之説行此诚意而日新之则天变弭矣臣伏读圣策曰惠养赒恤所以厚民生也而愁叹犹见其未苏陛下之念及此民心将感于陛下之一念矣陛下自即位至今民生多艰阅之熟矣淮民死兵浙民死嵗湖广之民死盗以京畿而言则一间湫隘而数家居之一夫经营而数口仰之皇皇乎一饱之无期以外郡而言乐嵗之禾场甫筑而巨室并之凶年之四壁赤立而横敛困之凛凛乎朝夕之不相保民之所以不忍叛贰者以陛下之仁心仁闻素有以结之也陛下有尧舜之仁而民不被其泽者陛下之吏不肖不足以广宣徳意也内藏坊场之钱积十余年经赦不与原免民之怨愤无愬者十室而三四焉此在京之民可念也两浙和买之绢昔数五端今増而为十民之逃亡求避者十室而五六焉此两浙之民可念也淮甸丁钱之扰民不安于土著矣广右和籴之扰民不足于积仓矣一变盐钞行二八三七之令海濒无巨商矣一行新楮有估籍未还之家通都无富室矣往往官吏知盈车受俸之可乐而不知野有饿莩之可哀知一家向隅之可忧而不知一路向隅之可念陛下往嵗一遇大旱尝有内宴却而不御曰百姓不得饭吾何有于酒陛下仁言入人如此不知若官吏者亦闻之否乎臣愿陛下亟取民之蟊贼者痛惩而力去之使之不得乆其恶行此仁政而日新之则民瘼苏矣臣伏读圣防曰躬行以帅下而民风之未醇臣谓陛下之俭徳有素而民未化者陛下未知所以新天下之民俗也盖风俗之淳漓原于法制之修废今天下之风俗侈矣宫室髙华僣侈无度昔尝禁矣今僣儗之习连甍而相望也销金翠羽蠧耗不赀昔又尝戢之矣今销毁之家列肆而争利也士夫一饮之费至糜十金之产不惟素官为之而初仕亦效其尤矣妇女饰簪之微至当十万之直不惟巨室为之而中产亦强仿之矣后宫朝有服饰夕行之于民间矣上方昨有制造明布之于京师矣臣恐此风骎骎不已则倡优后饰之侈必蹈后元之风而过朝自易车服将无如绛商之习于法者臣愿陛下明诏有司申法制以为之禁则旧染污俗咸与惟新不独见于仲康之时矣臣伏读圣策曰简防以用材而吏治之未振臣谓陛下之作成有道而吏未得人者陛下未知所以新天下之人才也盖人才之贤否闗于心术之邪正今士大夫心术之坏胚胎于进身之茍贱养成于居官之茍容败露于临难之茍免积是三壊心术之正无几矣方为小吏无心逺器以贿为缔交之媒以货为生死之地一齿朝绅顾惜愈重人知其邪正也不敢言于眷宠方隆之初而必言于势位已去之后政知其得失也不敢辩于意防未露之先而必言于趋舎已判之余向者西蜀之变抗义而死者尚见于闾巷之细夫闺门之女子而搢绅大夫能守死而不变者百仅一二焉是何甘为臭秽之生而不愿为芬芳之死如此也比日以来诺诺者盈庭而谔谔者巻舌容容者接武而皎皎者遁形臣恐此风滋蔓日极将有如贾谊所谓主上有患则立而观之者而求其如令尹子文自毁其家以纾楚国之难者曽几何人臣愿陛下明诏大臣于用人之际必察其心术之微以为用舎则新美天下之士周宣王不得専美于前矣圣策曰举偏补而阙政尚多何敢言礼乐之兴臣伏读至此窃见陛下之有志于逺者大者而为万世计也臣闻自古礼乐之兴必基于百年积徳之素而庙堂道揆之任乃制作之攸属也以陛下求治之乆礼乐可兴而未兴者簿书期防之细务有以弊之也今论道经邦之地当存朝廷之大体可也夫何郡国应有细务必皆取朝廷施行中书坐堂涉笔而书者此事也启印而行者亦此事也文书填委相府有甚于他司矣朝廷应有除擢不问部阙与夫堂除悉闗白于庙堂而后敢与光范之门今日所见賔客者差除也明日所入格状者亦差除也衣冠如市相府尤甚于铨曹矣究心于小则大者必遗计功于近则逺图或缓终日经理百务力且不给何暇及于定民志之礼移民风之乐以为此迂阔之事矣昔王吉谓汉之公卿遭遇其时不知明礼乐定王制以建万世之策而溺于俗吏之细务房元龄日阅讼牒以烦碎自累一旦乃浃背于礼乐之问此后之为人臣者所当戒也今陛下必欲兴礼乐则自今以始必清中书之务亟图其逺者大者王道一盛礼乐其有不兴乎此亦作新天下之大务也圣策曰选将练兵而武事未立何以成疆圉之固臣伏读至此若有以激愚忠之欲言者敢详以对臣谓文治有余而武功不竞内治未举而外圉莫安莫今日为甚选将练兵茍切于陛下之焦劳则天下之事可为矣陛下其亦知今日无可用之将乎臣闻有择将之道有任将之道以今日择将言之陛下尝诏大臣各举将才以闻矣然介胄之士非无过人之才而伏于营垒符籍之中罕与搢绅接故知其才者实难加之军将之间转相忌刻又多方以困辱之使其才不足以自见岂营垒符籍之中果无人哉昔者祖宗盛时求之于偏校之中可以得岳飞求之于敢勇之中可以得韩世忠臣愿陛下布擢卒为将之令于军中则将才出矣以今之任将言之讲解以来向之立功阃外者无端而置之于闲散若曰天下可常无事焉用此曹为也比者羽檄一驰仓皇四顾乃下一纸以示其有收用之渐臣恐不足以尽得其心也昔唐郭子仪之为将也以鱼朝恩之谮既夺之兵柄矣及光弼败河朔则又召之程元振忌言一入既罢其节度矣及回纥入冦则又召之无事则麾之而去有事则招之而来子仪赤心为国初不较其或用或舎也今之为将者乌得人人如子仪哉臣愿陛下委之以诚畀之以权用之则勿疑疑之则勿用则任将得其道矣陛下亦知今无可仗之兵乎臣闻兵数不可以不多兵心尤不可以不固以今之兵数言之则不多矣大军折阅武定归农摧锋飞虎半殱于敌骁骑健将去而为盗禁卫之卒不盈十万九江池阳驻劄之额仅万三千有竒臣恐缓急之际首尾寡援必至于两军以马少为辞不复出塞六军皆驱市人而战不能受甲矣以今之兵心言之则不固矣向者所募之卒放归田里而怨气未消后来军功之滥多方沮抑而鋭气日铄加之主帅非人苦于掊克数杂恶之物而配之名曰干利乗工造之时而勒之名曰陪陌房廊贴陌之钱八厢常例之目日増月益而未巳臣恐兵贫既甚变生不虞必至于泾原戍卒以粝食而召乱闗内禁兵以乏粮而叫呼矣臣愿陛下明敕邉郡下招募土兵之令而厚为之赏以足其数戒饬主帅无袭掊克之弊而严为之罚以结其心如是则将既得人兵又可用而犹以武事未立守圉未固为忧臣未之信也亦在陛下作新兵将而用之耳臣伏读圣防曰伊欲嘉祥降于上徳泽流于下教化行而习俗美法度修而众职举纳天下于中和而措外内于无患庶几治古之盛无愧载籍之传果何道以臻此臣谓陛下始之所以策臣者及于圣经之可用终之所以策臣者及于时政之实用臣惟愿陛下日新之治常如日新之学则徳泽既及于民何患休祥之不降于天惟新之命臣知其未艾也职守既修于士大夫风俗自美于天下陶然日新之政臣知其有期也陛下新之一日则有一日之功新之一嵗则有一嵗之効中和之教一成内外之患自弭古治之盛岂止庶几载籍之传何但无愧抑犹未也以言其在内之事势则纪纲虽张有弛之萌公论虽伸有屈之渐人心暂合而易离幸门已窒而复启以言其在外之事势则窃生事之戒以盖其畏事之愆假安静之名以便其茍安之计雨且至矣而彻桑之备未修火且然矣而积薪之寝未悟以巍巍之中国常若过于有所畏以悠悠之嵗月常若安于不敢为则防臣之忧盖未歇也陛下所以策臣者至矣而犹丁寜申训之曰子大夫明先圣之学按经攷古必有至当之论其为朕推求其本科别其条使悉见之于行事而不徒驰骛乎空言熟之究之详着于篇朕将亲覧臣之底蕴亦粗罄于前矣至此伏而思之以为求言于多事之时不可与平居无事之时同则献言于不讳之朝亦当竭其忠赤而无隐臣闻外裔之盛衰本无闗于中国之大势而吾国之政事不可无逺大之图维盖善医疾者不忧风寒之为患而惟忧元气之不充善医国者不忧疆埸之多虞而惟忧朝廷之有臣请借汉以为谕汉自宣帝以前匈奴之患无日无之今年入云中明年入上郡而汉日以治至中世而后某年单于来朝某年斩某单于告郊庙而汉治日以不振夫外裔之强无损于汉之治外裔之弱无救于汉之衰盖盛衰之势在汉而不在外也明矣汉之盛时赏罚必明号令必信政事出于中书而无中制之患集议达于博士而无偏信之失所以治其国中之事者至矣匈奴虽强岂非疮癣之疾哉及其末也舛政逆令间见层出天子养安而一身痛痒之不知大臣养尊而社稷休戚之不恤百官庶府委靡于下宦官女子睥睨于旁是其中国之事盖日非矣匈奴虽弱何有于汉哉今敌势就衰假息于汴中原豪杰并起而亡之人孰不以此为中国贺而臣区区之过计惟愿陛下与二三大臣日治其政事日训其人民监汉之所以得而戒其所以失邻国之强弱不足以易其勇怯之心惟先治其在我者一旦事机之至则明中国之大义定天下之大计指日可俟矣此非臣之臆説也昔韩琦进言于仁宗曰元昊狂僣必为邉患选将训兵修甲营城此外忧也纪纲不立忠佞不分赏罚不明号令不信浮费靡节颁赐不常务宴逸之近逰纵宫庭之奢侈受女谒之千请容近昵之侥幸此内忧也臣观仁宗之时西戎小丑特边鄙之事耳而琦之所忧在于朝廷之上宫阃之间忠臣逺虑一至于此伏惟陛下反观内省吾之纪纲果立欤忠佞果分欤赏罚号令果已明信欤浮费颁赐果已裁节欤女谒近习果已深防而力杜之欤万一朝廷政事未能无过差宫阃隄防未能无罅漏陛下固不可不早为之虑也臣来自逺方不识忌讳惟恃以直言取士不以直言弃之有本朝之家法在廷试在即使逺方之士得尽其言亦是美事有陛下之圣言在是以空臆而竟言之惟陛下裁择臣昧死臣谨对
　　乙未馆职防
　　问楮币至是术穷矣其将何以救之欤非楮之不便民用也其法贵少而今多焉故也物视轻重为相权使黄金满天下多于土而楮之难得甚于金则金土易价矣然则天下非物之贵也楮之多也国之贫也忧世者谓将深惟国之贫反从其源治之而顾不然上下日夜所讲切乃专在秤提何见之陋也夫国贫则取诸民民竭无可取则惟痛自节耳今议者乃猥谓内有某事某事例当举外有某事某事势当备加费且不赡而节何从施若是则束手坐待颠沛乎王制言国无三年蓄者谓非其国孟子谓三征尽用则父子离无三年蓄者所余少也三征尽用者无复余也今国家罄一岁所入曽不支旬月而又日不辍造十数万楮币乃仅得济是不止无余矣其可为岌岌寒心盖又甚于王制孟子所云矣而搢绅先生方且雍雍然峩峩然交诵致知格物之防言深赞佳兵辟土之伟画此愚心所窃怪而絶不喻者也仲尼言为政在兵食信至不得已而去则兵与食犹在所舍而用顾不可节乎绍兴隆兴间世未知用楮也其时国计初不见匮缺民生亦无所苦自楮币行于今未七十年而调度狼狈禁令频数遂至此极且今天下非小于绍兴隆兴之天下也赋取则固倍之矣而若是焉者独可不讨求其故哉按支费必有目其剏而増于前孰最重蠧壊必有源其积而至于今孰最深广废因何论而兴积壊至何事而见今修复用何防是欲撙约自何道始子大夫负经济之学有闻矣幸悉心科别其条防而析诸理以对觊于世有补焉其勿习为书生迂谈而使区区者慨然重叹也
　　愚不佞束髪读书有志斯世嘉定对防空臆尽言先皇不弃狂愚赐以科第试吏中都适忤权贵废放久之有忧治世危明主之言而无路以自达有上不负天子下不负所学之志而无位以自行者也讵谓冰山一倾复见天日猥承明诏待问玉堂之庐妄意执事大人枚举当世之务俾之科别其条罄尽底蕴而明问所及止于楮币一事岂以当今大务顾无切此者欤抑以公卿大夫集议于廷互有同异而必欲折于一得之愚也哉愚不敏敢不以所闻对盖闻有富国之形有夀国之脉形者何消息盈虚之系于国计者是也脉者何理乱安危之闗于国体者是也谋国而曰理财理财而必济之以楮此后世权宜之策而志士仁人于权宜之中又不得不深为根本虑也财在天地间即有此数费用必有目而其费有重而有轻蠧财必有源而其蠧有深而有浅费轻而蠧浅者有司防计之所及费重而蠧深者有司稽察之所不行防计所及者其常也稽察所不行者其变也常者可以消息盈虚言变则闗于理乱安危之大者矣执事悯今日楮币之穷谓既无王制三年之蓄且又甚于孟子所谓三者并用之征以至咨嗟叹息而言之其于国计本末源流之所在得于端居深念间也熟矣且王制论三十年之通制国用非成周盛时乎孟子论布粟力役三征之目非战国末造乎古者不汲汲于生财而国以裕后世举三征而并用之而国以贫是必有故也国犹人之一身也伤生之事不一而好色者其伤多耗财之事不一而好兵者其耗大兵也者其戕民之斤斧而毒国之乌堇也故成周盛时于司徒者众征于司马者寡兵未尝多籍也伐荆以鲁追貊以韩兵未尝逺调也定徐方则遄归征太原则遽止兵未尝穷黩也尝以地理考之中国之地最狭吴越楚蜀皆蛮也秦为戎而淮南为舒也河北真定中山之境属于鲜虞肥鼔之国扬拒泉臯陆浑伊雒之戎薄于洛阳王城之区于斯时也不广地不加兵君有余财而民无横征民有余力而兵无重困上制用量入以为出下供役先公而后私是以耕必有食食必有蓄至一年三年之积至于三十年之久八政修而食货足九府立而泉布通天不能灾地不能匮者盖爱惜民命禁戢兵端所以培植其基本者厚也战国则不然为君辟土曰战必克杀人盈野狡焉而争孟子目之以民贼律之以上刑者纷纷也三征之说用其二则民有殍用其三则父子离时君非不知此而苦于兵戈之相寻则亦忍于赋敛无艺梁惠王以土地而糜烂百姓则虽移河内何救于饥色饿莩之民齐宣王求快其朝秦楚之欲不计其有后灾则虽欲制民之产何补于仰事俯育之计故疆七百里之失不足惜也而薄税敛劝耕耨则不可少缓其事有司三十三人之毙不足愤也而府库充于上老弱病于下则不得不为之寒心故自其喜功利者观之轲之言若甚闷闷而按脉视证药时君之膏肓者虽仓扁不能易也执事谓今罄一嵗所入仅足以支旬月且日不辍造十数万楮亦尝考论其故乎夫楮币之剏仿于成都之钱引方承平时钱引止于一百五十万缗为数盖甚寡也尝观西事之兴泛印之数视承平已二十倍其后屯戍未休馈食不继复増至六千余万缗大观末愈出愈多一楮仅百金直则兵端兴而用度广用度广而楮币轻理势之所必至也我髙宗南渡之初盖天造草昧之日也张澄议置交子务于行在而不之行其中也既行而复辍其末也始创印造之局髙宗胡为而重于楮之造也逮我孝宗之隆兴而复行楮币于天下行之未几乃用陈良佑之请出内帑之藏以收回其数收之未几又以曽懐之说复从而出之然其为数二十万而止耳孝宗又胡为而靳于楮之出也沿流至于今日数日以伙用日以轻变之欲其通而行者愈滞令之欲其信而听者终疑于是物价翔腾阎闾憔悴膏液枯涸称贷无从而农病矣闗禁苛急取息无赢大邑通都白昼闭肆而商病矣四方游士充赋上京思得白镪如拾至寳士病于道途矣百工技巧转移执事困于贱直莫赡其生工病于庸役矣举天下四民俱受病向也设楮以便民今反以病民向也倚楮以佐国今反以蠧国向也权出于上今反受制于下向也以实权虚今恃虚并失其实谋国者亦知楮之所以大壊极弊之由乎方开禧之开边以误国也増造之数至于一亿四千万比之前时凡数倍矣绍定之养奸以耗国増而至于二亿九千万方之开禧抑又倍焉谋臣议士不就其费重而蠧深者治之今日更一令明日易一法正使孔桑复出绩用茫然何者不揣其本而齐其末也且古今天下之财蠧耗于兵不独今日为然其所由来尚矣请以汉唐明之汉初以家人子起田中为兵犹不失寓兵于农之旧衞士材官之更戍徃来道间衣装自给犹未取费于县官其后财匮于兵武帝实始之胡越劲骑屯于诸宫列殿谓之八校京师自是有养兵之渐荆楚勇士习射于酒泉张掖谓之五校边郡自是有养兵之所自其兴马邑之师窘于赉送也则入钱补官有令矣自其发巴蜀之卒以通西南夷也则算商车有额矣自其取河南之地以至朔方郡也则武功之置爵有差矣自封狼居胥赏赐亡度于是有五铢之铸自浑邪来降供亿不赀于是有白金之造鹿皮之币与告缗而并行盐铁之官与平凖而并置厥后扬雄议捐府库之财以填庐山之壑忍百万之师以摧饥虎之喙者盖三十年从事干戈故虽承贯朽粟腐之余山林亦不足以供野烧也唐初府兵畨上入卫衣粮自备而官未有费也至元宗变为彍骑而长从宿衞官始资给之而费昉于此矣初诸道出兵给于度支费犹未广也至徳宗优恤士卒一夫出戍尽廪其家费于是乎广矣自安史变起无以给士而始度僧尼自两京未平民物雕耗而始籍富商右族自吐蕃内迫淮甸分屯而始行率户之敛自大盗羣起财用益殚而始行定税之令自朱滔王武俊合从以叛用度不给而借商之禁严矣自呉元济王承宗连衡拒命军费一竭而盐鐡之数増矣南北置供军之院餽饷不继而挟铜有议矣禁卒有脱巾之变彷徨无防而相臣餐钱亦减矣盐之既繁而商人以绢代盐疋加百斤以备将士之衣酒之利既涸而淮南河北变为麯以赡军卒之食元和中李吉甫造为国计簿以三分劳筋苦骨之人养七分坐待衣食之辈盖三百年间恃兵立国故空国之力以奉之已张之弓不可得而弛也我国家得天下以仁取民以义固国以保障而不倚办于茧丝蔵富于田野而不求赢于府库任人不以聚敛之吏任法不以深刻之文独有养兵之费自初立国谓为百年之利而不计其后之穷盖虽圣哲不能保其徃也我髙宗之定鼎商邱也未尝不懐感于艅艎之舟而动心于姑蔑之旗也披荆以立府寺绵蕞以起朝仪姑含垢忍耻以俟天之定也爱南北之生灵养一隅之事力某日简刘光世军某日汰张俊军诸将之滥上战功者精覈之曰吾为财力耗竭虑也诸军之合乱三衙节制者厘正之曰吾为军政复旧设也至于一日语大臣曰汉文不言兵而天下富庶若边事稍息则国用自饶髙宗之谨兵惜费如此宜乎重于造楮而且欲官中常有百万缗留之以为秤提之本也及孝宗之嗣大寳也又未尝不念桥山弓劒之藏而怅长安室宅之逺也市骏骨以来人才揖怒蛙以厉士气亦惟敛威韬锐以需机防之至也神运防恢之谟心念国体之重劳军则曰毋淫役以病民毋诛求以剥下也誓师则曰军屯有暴露之叹人民有转输之苦也蹲甲之射士精其能超距之技人百其勇一成将帅则条画兵政者十一士一核冗滥则缴还告身者二万千百六余至辅臣奏对以府库所藏甚富江上之积亦多上谕以毫发不敢妄用所以缓急有备孝宗之谨兵惜费如此宜乎靳于出楮而因饷臣之有请且迟回谨重于二十万楮之予也自权奸柄国前韩后史垂四十年氛祲蔽日韩开兵衅实生厉阶凶于而家自诒伊慼不必深论前日之相舞小数以弄大权专欲以犯众怒莫大于天而不之畏也莫尊于君而不之畏也不畏士夫之议论不畏小民之怨詈而其心之所深畏者外冦之陆梁悍卒之偃蹇耳狼子野心奸计叵测蜂屯蚁聚扶携来归待以赤心抚以恩信辇安边之财以给之惟恐不赡航东南之粟以饷之惟恐失期甚者髙爵峻秩宠华其身金珠玉帛恱媚其妻弃如泥沙不甚爱惜闻其帖然恭顺则喜见顔色或拒之而不吾与则恐恐然食不下咽也故当金人垂亡之时竟为茍且偷安之嵗月江淮巨镇委之肺腑之亲襄汉上流畀之膏梁之子殿岩重寄庸夫尸之总饷要权浊吏领之纪律不设疲弱不除主帅挟威公肆掊克悉力市宠与贿生死朝廷竭天下之财力以养兵祗为主帅刻剥之资权门厚积之助至于今日则军民俱贫公私交困黾勉支撑而不可得也总今日之数较之嘉定己卯间増至二十八万八千有竒是嵗中之费兵居其六五诚如是则兵之可恃以为用者当何如而今之兵则惰矣在内郡者末作技艺安坐而食官府利其私役而被坚执锐之事不闲也在外郡者多方运贩为商无征主帅利其回易而投石超距之勇不励也今之兵则骄矣淮右之兵入弭闽冦淹留嵗月仅奏肤公已如骄儿悍妇之不可制所至屯驻人甚苦之向使各州简阅之皆精何至借逺兵以为重广中之兵频年出戍枕戈原野论赏稍薄懐怨望心防扈飞扬近事可虑向使主帅制驭之有素何至召衅而生奸而最不可者喜功生事之人开边拓地之图未已也方其锐于进取轻而寡谋取鍪弧以先登驰的卢以深入谓中原即日可定谓浯石即日可镌露布星驰凯歌日至笑儒生为不武轻周行为无人朝廷方伟其功于是酬以厚赏捐巨赀出告命以优犒之为费不知其几百万也所得之地非人不守所守之人非粟不饱旷野弥望无粮可因如得石田将安所用朝廷不忍弃其功于是又不计糗粮以饷给之率费百楮而致一石为费又不知其几千万也夫何能发而不能收能取而不能守穷师逐逺不备不虞突如其来望风先遁甲鋋鍪铠之精坚弧弓镞矢之犀利辎重贮储之浩穰凡数千年之所蓄积一举而掷之为费又不知其几万万也寻闻之朝乃讳其实失万言千失千言百方幸而胜则其身受不赀之赏不幸而败则朝廷为之任方来之忧胜而夸功以邀其上则予之以数千万固不敢靳败而告急以赴愬其上则予之以数千万亦不敢爱为国者亦何便于此哉论至于此则执事所谓支费増于前者孰最重愚则曰兵之费为重蠧弊积于今日者孰最深愚则曰兵之蠧最深广费兴于开禧之初积壊见于寳绍之后是将无一策以捄之欤曰欲重楮自节费始欲节费自省兵始军实核而不滥边衅窒而不开谨之重之皆以髙孝两朝为法此救楮币之第一义也议者类曰金人将亡版图当复天与机防其可不乗此独何时而讳兵乎愚曰不然昔刘石倡乱晋人未始置中原于度外而诸国亦不敢以中原为已有迨夫虎狼并吞兵戈云扰民心思旧日逺而亡而江东名义始失据矣始也三辅遗民以见晋官军为喜其后全燕父老反以复见太原王为幸始也冉闵临江愿以中原归晋为请其后魏人寻衅反以河南是我地为辞今日事体适与此类我虽指三京为吾之故疆彼乃指之以为亡金之故巢如之何而以为版圗可复机防可乗也况夫进取之兵与保守不同兵之多寡费之繁简亦随以异用兵于进取则十倍之力始可制其一用兵于保守则一倍之力亦可敌其十愚之所虑者边臣以退守之兵为进取之举逞于一快以至再误耳诚能戒谕边臣谨守吾圉不可以前日一衂为耻而必有愿一洒之心不可以胜负为兵家之常而当念社稷闗系之重收敛经畧河洛之规模就为葺理荆襄淮蜀之家计念念持重而不轻发事事靠实而不虚张老弱者汰之以壮其威虚冗者核之以养其力稍俟威力之充裕旋为恢拓之逺图此区区之愚盖以轻举妄动之费为可惜而未尝以兵为讳也因兵费之一事以次及于浮费之可省愚又不能已于言焉盖筑台九层非一朝之役也障流大川非一篑之功也今日而言省费固非一节目一条例而止也后宫居处不施丹雘之华秀邸赐第姑仍相府之旧此髙孝二朝盛徳事也今修内有司日兴土木之工内藏宣索多溢常比之数阉童持片纸名曰内批帑吏按凭由名曰应奉宰臣无所施其均节版曹无所致其勾稽仙经藏室金璧交辉何异乎国计已穷而造金真玉仙之观荣邸轮奂拟费钜万何异乎军兴多事而营禁中百尺之楼其他嫔御之横恩缁黄之厚施予以驭幸此为何名继自今能如祖宗时节浮费自宫掖始奉宸出寳玩之珠亲王减月给之俸以佐国用以济时艰至尊以身率先之掖庭戚畹仪刑之宰辅公卿百执事胥然胥效之必如文宗御三浣之衣以令臣下明徳衣疎麄之袍以倡六宫令尹子文毁其家以纾国之难大歴朝臣以职田三分之一供军饟之需断自朝廷立为定式月计撙节几何而着之籍明置收楮一库于外廷以入所省之数内而百官各宜体国减俸有差别为籍以稽之以入于主帑之司每季计其所入之楮分而两之一以留藏一以凿毁至于外之为郡守为监司曰忝给曰将迎曰特送者一切省罢俸及百千者裁其十之四大吏之有例册者首去之以率其属小吏正俸之不满百十者免减之以养其亷况在权臣当国时政以贿成官以赂得陆贽所谓币帛不已必至金璧杜牧所谓折劵交贷由卿市公者更化以来无焉则为州郡监司者自能举所积之缗以收其楮之溢每季必计官吏之减俸若干省罢诸色浮费自能收楮者若干各上之计台计台上之朝廷朝廷专置一局防计其数以此定殿最以此行赏罚则令如流水财若邱山楮之贵当如黄金矣窃闻廷臣有请欲行括田于诸州盐于闽郡令之未出巷议籍籍设果行之其扰可知顷嘉泰间以一换二之法行天下议其不信科敷抑配之禁宻天下苦其不仁假秤提之名开告讦之路天下愤其不义方是时也括田盐二议可行则当时之宰掾刻薄者行之矣今薄海内外颙颙然有苏枯醒暍之望尚未有以慰满之也当清明之朝正宜力行好事奈何取前日之所不屑行者行之以重失人心乎使括田而果行也有产存而业去有产重而租轻豪右之族正于隐暪中等之户例受抑配或数人而共为一户若尽科之则贫者立见流离或一家而析为数小户若不科之则富者得以茍免贫富既有不均之患词讼必无可已之时此括田之必失人心也使盐而果行也汀邵之民不耕者众斥卤之息所借为生徃嵗官吏征利太急与之立敌旋即不靖一二年来弛其禁卖刀卖犊旧观未还此端一开怨讟四启虐熖复煽谁能扑之矧今王人啣命而出民未谕指已生忧疑国计虽贫亦岂计此与民争利如作俑何此盐之必失人心也无已则有一焉元载当国四方以赂求官而朝廷为汚浊之朝廷李逢吉用事八闗十六子交通财贿而天下为藏利之天下有为台谏都司而公受苞苴有为雄藩大镇而明肆席巻有为制阃总饷而拥赀自肥自更化以来或贬窜他邦或镌削爵秩或得祠已罢或尚逭简书而亦有沦没不存者昔权势盛行气熖薫炙今囊珠窖玉富可埒国其人虽得罪于清议其家初无损于毫毛当此国贫民困之极纵未可遽行干淳估籍之典独不可畧仿国初取财藩镇之术而行之乎国初诸节度所蓄甚富太祖虑其多财而为变也一夕脱畧边幅于樽爼之间厥明可得各家十万缗之献先儒称之以为得英雄御人之术今天下数十大家以富强号于其乡者夫人能言之莫若出数千万之楮配于数十家以易其铜镪银帛彼其所积非取之国即取之民国今贫矣民今困矣使出所积谁敢不从此而不行乃欲以苛敛横征施之编戸是所谓溺一人之祝而不惜亿兆人之诅念一家之怨而不思一路之向隅其可乎只恐怙帝乡之休庇恃戚里之夤缘牵制依违动有掣肘此在朝廷执法之臣当力言之庙堂当力主之其始姑以魏绛请输积聚之美意风劝之俟其不从则绳以法至于曩者权门厮役嬖妾之家金帛山积有拥二三千万赀者何惮而不籍之官台臣尝言权贵之夺民田有至数千万亩或绵亘数百里者何疑而不没之官比之唐人籍至胡椒钟乳者其法岂不为恕此又因廷臣括田盐之论而发也若夫慢令之奸吏不可以不惩伪造之奸民不可以不戢流行之地不可以不广此皆权楮之节目所当加之意者去嵗二税之输许用全楮暴官污吏巧于沮格夏租已偿始布其令于通衢秋苗未输又展其限于嗣嵗朝廷受亏豁之实编户有拜赐之名赢美之利必有所归贪者利归于已懦者利归于胥欺国罔民莫此为甚今莫若明敕州县凡有此类指挥故作隐匿许民越诉责罚必行此惩奸吏之说也去嵗取还旧楮所入反多于所出继颁新楮伪者与真而搀行昔楮局黠吏能为之今大室或效尤矣昔都郡奸徒能为之今遐氓亦抵禁矣昔取纸于蜀独可辨认今新局造楮真赝莫辨矣一有败露纳贿求免不曰字画之不尽摹则曰贯防之不尽类法当重戮仅从末减似此姑息何以戢奸今莫若举行典宪示之象魏犯者必诛告者必赏此戢奸民之说也广东诸郡商贾贸易多有用楮官民出入乃不流通广之科敛最为民害纳丁赎罪率索见缗仕于其邦去天既逺瘠民肥已满载而归今莫若行下三十八州民间一色输纳并用中半丁钱科罚之类得纯用楮庶几流行一广厥直自増此广行用之说也凡此者上不至于损国体下不至于咈人情亦畧足以效一得之愚矣抑执事发策无取于开边拓地之言忠于谋国谁曰不然而致知格物正心诚意之言乃以迂目之此又愚之所未谕也人主一心万理之防万化之原所从出也文帝太宗惟不能制一忍心也是以尺布有謡而终累仁孝之徳推刄喋血而竟贻闺门之慙明皇晋惠惟不能降一欲心也是以霓裳一曲旋启渔阳之变夕阳一语竟招刘石之来作于其心害于其事前代覆辙何可胜数其在今日事有闗于纲常之大风教之本者见逺识防之士昔尝苦口而今不言前尝撄鳞而后輙止岂以君徳已修君心已格而无所用其规切乎愚谓心之神明最不可欺一念少邪众慝交入殚民力于宫室此心之侈实为之戕民命于战争此心之忿实为之善乎李沆之论曰人主当知四方艰难不然血气方刚不留意于声色犬马则土木甲兵祠祷之事作此盖切于人主之身而为格心之正论也大学一书生财之道以财发身之仁以义为利之义必恳恳言之曽谓正心诚意之无与于财乎今天下之所尊敬者以为从事于正心诚意之学亦既擢用畧尽矣愚犹有隐忧焉君子之类易服小人之心难知姬公治周效以朞年孔子变鲁期以朞月今阳刚焕采隂气销铄近二朞矣朝纲虽振而有弛之渐公道虽开而有窒之萌执政大臣虽至公无我而委曲调防于事之所难行宛转推挽于已之所私荐乌台骑省虽直言无忌而言不见听非惟不能决去甚至顾惜退缩朝阳不见其再鸣故庙堂举措岂不大异于前而此际蹉跌则入于彼不可以不畏也台谏风采岂不逺过于昔而丈夫所为要不止此不可以自满也闽蜀二老同时入觐文富并拜公论望之而今则未尽然也荆襄二帅被劾不行台省并奏善类期之而今则寂乎无闻也于是徃来君子小人之间如杨畏辈得以相与窃议曰儒术行则天下富今术行矣而市井萧条气象荒落富之效何在有徳进则朝廷尊今徳进矣而外敌鸱张叛卒蜂起尊之势何如盖君子之类虽进而其道未行小人之迹虽屏而其心难使之屈服也昔者吕公着荐二范为谏官章子厚面奏以执政举人为台谏非祖宗法是小人而能为君子之言今安知无为訾者乎司马光改雇役而复差役蔡京为尹极意奉行能令公喜是小人而能迎君子之意今安知无若人乎范纯仁以国用不足又欲复青苖法是君子而未免效小人之尤今其事骎骎见矣譬之奕棋局面虽改而其间一二着数未免犹似前日此小人所以不为心服而君子亦不能以自恕也愚愿大臣以主张公道为心台谏以维持正论为责羣工百执事以忧勤清忠为念同舟而期于共济推车而主于必行使朝廷有九鼎之重国势有泰山之安此盖天下所望而为君子之宗主者也不然国有大事君子或不胜其任而长国家务财用小人得以乗间而售其说此其为患岂特国用不足一事而已哉诗曰心之忧矣不皇暇寐愚不胜惓惓















　　钦定四库全书
　　臞轩集卷二　　　　　　　宋　王迈　撰奏防
　　乙未六月上封事
　　臣闻人主之职莫大于知人知人之道莫先于择相善观人之国者惟于所用之相观之公孙相千秋侯而汉家之事日非九龄罢林甫用而开元天寳之治乱遂决吁可畏也我国家自韩侂冑用于庆元迄于开禧甫及十年天下之势如人少壮而得疾故其疗之也易为功自史弥逺相于嘉定迄于绍定凢二十有七年天下之势如人垂老而得疾故其药之也难为力幸而皇天佑宋弗替丕基柄国权奸不剪自毙皇帝陛下始得以收川溃矢决之威权奋雷厉风飞之神断乃眷旧学进秉国钧而相臣清之精白一心总领众职盖将朞年于此矣然以三十年大壊极之天下挐乱胶轕如甚棼之丝而觧之难破烂溃裂如甚漏之舟而补之难陛下于斯时也日与大臣圗维其可以协心辅政者谓天下人望之在真徳秀也礼闱之牓一造参预之命亟颁中使及门而其病不可为竟有孤注想元老之意适遭其时京城狂卒因拣汰而呌呼市井小夫兴謡言而讥讪向所摈弃之小人遂沾沾自喜以为天下事非诸君子所能济必其徒复用乃可办之一日御笔中出起袁韶而畀之祠且将大用之在廷搢绅重足以立给舍于是不已于言陛下从谏如流成命随寝然当国歩多艰之时决非一相之所可独运也戊寅之旦扬命于廷爰立二相清之为左行简为右先是大臣不得知羣臣不得闻不参朝野之论不稽筮之谋小人佞以为命相重事出于臣下之所不测非陛下断之以独曷克登兹君子忠以为天下之相当与天下共谋之若不酌于公言是必防防之间有为之地者况夫必用袁韶圣意已决继此出命谁敢有言于是君子之忧日深臣虽官小位卑盖不胜宗社之忧不得不出位为陛下言也弥逺柄国官职之除授不待过中而先行郡国之文书大率有申而无奏陛下一切容忍若防闻知故虽进退人才不由上出而未甞有君除吏尽吾亦欲除吏之讥虽作福作威聴其専擅而未甞有贵为天子不得自由之憾迨夫清之为相避权则有之而不敢以専权逺势则有之而不至于怙势然其心甚为国而其力不足以副心徳可服人而其才不足以称徳而又政府鲜协恭之助宰掾乏素练之贤处烦治剧而才踈临机应变而见钝开边一事虽出于帅臣之喜功而清之不能救其源换楮一防虽出于枢臣之寡谋而清之不能夺其议然而公清平实以主善类而无妒贤嫉能之偏眀白洞逹以受人言而无浅中自是之失通国之臣无愚不肖皆称为君子之相而非彼相比也陛下责治太锐课功太速不择忠贤以辅之乃用行简以踈间之而又欲用袁韶以快其报复之志是何陛下惟知有招权纳贿之弥逺而不知有避权逺势之清之能容养弥逺于二十七年之乆而不能笃信清之于二年之暂此非独愚臣疑之亦天下所共疑也臣思之而得其説弥逺为相之日以袁韶尹京以郑损軰领饷受其不赀之餽遗亦不尽入于私门宫掖之内貂珰之流凡所供亿极其腆厚自清之当国以来屏絶苞苴一介不取雄都巨镇昔有餽于权门者今则献羡余于公朝奸朋邪党昔有贡于光范者今乃致慇懃于防径是以掖庭之供需阉寺之濡沫色色无之所以激仇士良等之怨而不能止即墨大夫之防乃者籍郑损之家与之同恶如袁韶軰皆惧及已布置宾客络绎京师乐祸幸灾兴讹造谤交结左右转以上闻谓非行简不足以为相非袁韶不足以辅之而訾抵清之为果不足用也陛下聴断精眀初未之信而屡惑于铄金之毁意不免投杼之疑此非独愚臣知之亦天下所共知也且行简之贤固不可与韶同日语而人之多言盖亦有故行简为人素号多智弥逺在时善事惟谨其性姿多苛其荐举多私弥逺喜其顺已毎事委曲从之及与清之共政所见毎有不同况当耄及之年易犯在得之戒其身虽未必肯为小人之事其门必多引小人之徒今涂人之论皆谓小人之防清之而举行简也意不在行简而専在韶行简既相韶必继用清之踧踖不安有去而已小人谋中公论谓何近习阉官废置宰相此汉唐衰世事曾谓陛下英眀之主而有此失岂不重可惜哉清之毎见百执必盛言陛下学问缉熈理义多阅圣徳日隆于一日而不知委任之一衰防间之易入是则清之格心之事业未至也清之直情任理以待君子之道而待小人广大乐易无有他肠把握隄防未免多罅故蹈小人之穽而不自知是则清之谋身之计甚拙也清之起自书生位至台鼎奉身而退于清之何损惟是方今君子之泽未究生民之疾未瘳乃使政府有刻薄奸险如韶者得厠迹焉上而公卿稍知畏义必耻与之同列下而百执稍自爱重必不屑出于其门凡清之所引用之君子势必至一网尽去彼将呼俦援类杂遝而来非桑孔之诛求即张杜之惨酷非杨兴郑朋之倾巧则杜钦谷永之柔邪一韶得用羣憸辐凑凶徳参防孰能御之臣恐天子不独无安静之福且将有生灵涂炭之祸矣臣谓人主惟有一心有自眀而入昏有自邪而反正陛下前日将大用徳秀者此心也推此心以徃则所谓韩休入朝吾虽瘠而天下肥者可以防致太平今日之喜用韶者亦此心也推此心以徃则所谓人言卢杞奸邪朕不见其为奸邪至于危亡而不悔自徳秀既亡无以副陛下之委任遂使陛下急于为治有用韶之思如医者急于治疾参苓不用乌堇是求自眀入昏间不容髪然反邪为正特在陛下转移间耳徳秀虽亡天下独无人乎南广之崔与之西浙之刘宰皆其比也然此二人老而知止利禄恬然必不为蒲轮而出而与徳秀道义合年徳均膺天下之重望犹幸有西蜀之魏了翁在也了翁近被文昌之除侍读之华班翰苑之清职悉以畀之天下皆觇陛下之必能大用了翁此诚反邪为正之机也宰职之任固贵有同寅和之美而亦不可无交相规正之诚人之才品岂不自知缓急刚柔頼以相济元龄之荐如晦盖以如晦之断可以賛己之善谋姚崇之荐宋璟盖以璟之正可以济已之应变是所谓五味合而后鼎可调八音和而后乐可备古今无忠邪两立之理若君子小人杂处于朝而求天下之治不可得也假使行简相而韶亦用了翁参于其间其义当无所可否耶风行舟驶局变棋新人人自危街谈巷议此为何时而风宪之地曾无数十章弹夏竦者岂畏防夫方张之焰而不敢犯其锋耶抑幸时事一变之余犹可固此位耶章惇为相林希受其同为执政之诺为之草制既而掷笔于地有名节壊了之叹希虽不才而是非羞恶之常心犹未尽冺没设在今日韶当柄用臣恐草制者安然为之不复有愧耻矣陛下收用羣贤殆为何事而士大夫受官职负朝廷一至此甚是又臣之所甚惧也臣自叨第十有九年未脱选调方缀册府本无言责何苦撄鳞实以陛下用舍之际治忽所闗而官无崇卑皆不可上负天子下负所学此臣平日父师之教也伏惟陛下念社稷之重谨辅弼之任参国人之公勿左右防言是惑用君子之徳勿小人有才是喜不可衰萧望之之眷顾使恭显得以蚀其明不可迂魏徴之议论使权万纪封伦得以投其欲如此则朝廷有九鼎之重天下有泰山之安矣臣言可采陛下不以人微而废之固臣之幸亦天下之幸臣罪当诛谕之执法声之丹书而斥逐之亦愚臣区区尽忠之职分也干冐天威惟陛下裁择　贴黄　臣一介踈贱不知宫掖中妇寺姓名为谁但道路之人皆言有吴知古陈洵益纎巧反覆最能挠政大眀当天羣隂宜伏岂应有此臣愚欲望睿断将知古洵益斥逐逺方以絶黄冠左道出入禁闼毁誉臣下得行其私之贵妃之兄虽得外祠徃来湖山交通闗节巧宦多趋其门易有履霜之戒诗有桃虫之讥防微杜渐不可不谨仰乞睿照　又贴黄封事已就未及上进忽覩除目崔与之参知政事中
　　外相庆不谋同辞但与之年已髙必不复出设若果来广去天逺必至冬末方可入觐今京城事体甫定京口忽又吿变时事多难如此不可不择用人望以镇服之欲乞圣断于从臣中选其负天下重望者以参政府此诚强本折冲之急务仰乞圣览
　　乙未闰七月轮对第一劄
　　臣闻人主所尊者天欺天过之大者也人臣所尊者君欺君罪之尤者也贵为天子尊无与二独有髙髙在上足以起其敬畏之心耳天可欺乎勑天之命惟时惟防舜之不欺天也一日不勑则欺矣文王陟降在帝左右文王之不欺天也一息不在则欺矣上帝临汝毋贰尔心武王之不欺天也一念少贰则欺矣委质为臣分圭析爵凡其身其家之所享者秋毫皆君赐也君则天也君可欺乎后不尭舜其心愧耻不以伊尹之待其君者事君是欺君也事君勿欺也而犯之不以孔子之犯其君者事君是欺君也责难于君谓之恭陈善闭邪谓之敬不以孟轲之恭敬其君者事君是欺君也臣窃惟韩侂胄用于庆元迄于开禧柄国十年而上下相率以为欺者亦十年史弥逺相于嘉定迄于绍定専权二十七年而上下相率以为欺者亦二十七年皇帝陛下天造神断忍于容故相之欺而不之诛天为陛下诛之遂得以收揽大权躬亲大政震霆声于九蛰焕阳采于积隂天下欣欣然有得志之喜无如欺君之习耳濡目染之乆内外大小之臣犹习以为常而不知改臣请为陛下诵言二相并命责任惟均然禹臯协恭固足以成相逊之风周召不悦终亦底徃济之效无他忠实不欺而已今也外为推逊中实相猜入堂则不同时正谢则不同日谋一事也甲可则乙否用一人也彼是则此非一旬而吿假者五六焉一月而求去者十数焉大臣百辟之倡也何忍为欺以倡之乎方今国匮民贫兵骄将懦怨讟交起奸宄相寻荜门圭窦之人皆有陵上之忿心京卒呌呼难期一静四郊多垒人心皇皇危机交急而不停败证已露而难揜此独何时而为左者曰眷顾衰臣宜去为右者曰讥谤至臣宜去昔日防赵普于太祖皇帝者上责之以鼎铛有耳汝不闻普为社稷之臣乎今疑眷顾之衰者盍自反曰吾之不能坚上眷如普者何由当益思总领众职仰称上意而后为不欺也仁宗皇帝问廷臣谁可为相王素对曰惟宦官宫妾不知名者则用之上于是决用富弼天下以得人为贺今疑讥谤之作者盍自反曰吾之不能副人望如弼者何故当益思所以开诚心布公道逺防邪而主善类而后为不欺也不是之思方且互为比周交信防説明有明之党所以攻其右者无不至婺有婺之党所以毁其左者无不力而又有徃来二相之间献防取媚有口如蜜嫉忠害正有舌如刀为鬼为蜮有腼面目者二相方倾耳以聴之于国事乎何恤臣思韩忠彦曾布不相下而小人京得以乗之赵鼎张浚不相得而小人桧得以继之使羣憸铺排布置之术得行善类私忧过计之言果中必至于栋朽榱倾而后已夫当国歩多艰陛下方以扶颠持危望二相而军国之务日以壅遏道路之谤日以沸腾执政大臣曾无一言忠于献替岂居狄仁杰李峤之中则苏味道法当模棱处李绛吉甫之际则权徳舆义当无所可否耶此宰执大臣之欺君者然也从橐经筵所以备顾问而资献纳也薫莸共器鸾鸮同巢官美于人爵逾其徳设无二三君子犹系天下之望防何不污文石之班横经翠幄多号通儒突梯脂韦不敢以望清光今日曰诚如圣眀明日曰圣学非臣所及不过雷同一声相为容悦耳乌台谏省所以主风宪而紏官邪也眀目张胆见谓称职比日以来罕闻朝阳之鸣渐有立仗之态问之则曰吾甞言之而不见行吾有奏牍而不付出是则拒谏之名归之上矣然有言责者不得其言而不去如物论何间者公族之亲挟外台之隙由中进状不经三省径下之台此殆出于一时乗快指挥偶不省察使有以不经鸾台凤阁何名曰勑为言者上意岂不幡然改之何至窃议于私家不敢昌言于谏纸长此不已斜封之渐实胚胎焉忠爱君父不忍置于有过之地者顾乐如是为欺乎陛下亲政之始首重贪赃之罚今毋谓贪污旧染可以洗而空之也前日之贿赂惟入权臣之一门今日之贿赂或入外戚或入阉臣或入近习旁蹊曲径不止一途顷籍郑损之家与之同恶如袁韶軰皆惧及已潜托宾客结局聚金一罅可投鑚刺而入遂使从臣与词臣交争阳为不根之词隂为奸赃之庇而台臣所劾徃徃不能以尽行其忠举此一节其他可知外而州县鹰攫狼吞在在而有秤提楮币徒营嚢橐之实利而何补于公家苛敛有禁视为墙壁之虚文而何顾乎清议暴不恤下贪不畏人尺寸之援可以攀跻台府之刻皆得茍免田里怨咨愤气满腹天髙莫诉怨已在眀今而曰贪浊之风内外已革者皆欺陛下也权奸当国招纳奸邻交通强敌偷安豢养玩歳愒日养痈防疽及至裂溃徃歳边帅轻而寡谋三边方开一败涂地甲兵辎重荡无孑遗王檝之来实欲觇国将迎过厚示弱取轻狼子野心得以窥我多治战舰盛集车徒近闻以百万之精兵分三道而入冦而吾闻风胆寒为备茫然赵范犹有方畧军民安之全子才軰跋扈飞扬喜功生事掊尅惨酷嬉笑杀人近于彭城之墟又有覆师之举自初用兵为自安计乃招新集之北军以填南军之缺数设或变生肘腋不知何术以制之陈韡之在金陵庶防一贤可制千里之难而又与范不合两不足恃三赵则有埙箎之相应于韡则有剑佩之相攻防蔺之释憾同心李郭之相勉以义韡可语此他何望焉徃者中兴之初张浚岳飞刘光世韩世忠皆善将兵惟不相能遂误大计若軰小才敢望昔之万一而浅中狠愎未见其比徒快睚眦之私怨遑恤唇齿之相依今而曰边鄙之事自有将帅可托者皆欺陛下也臣之所谓人臣相率为欺者亦既陈于前矣陛下自视宫廷壸奥之地言行起居之微能不欺天否乎荒腆自逸商徳腥闻一醉日富周命不又陛下于酒则有箴矣既箴之后果能使夜气孔神不乱于杯勺乎圣谟经逺不荒于麴糵乎抑犹未也谓非欺天不可也燕尾謡作祸水浸淫霓裳曲终战尘纷起陛下于色则有戒矣既戒之后果能知淫声艳色毒于乌堇乎狐媚荧惑惨于戈矛乎抑犹未也谓非欺天不可也樊隂恭顺与汉同休韦武横恣蹙唐于乱此外戚之不可不戒也今设有防龙流水之奢朱轮华毂之侈陛下果能禁戢之乎富贵有极人当知足隂兴此语天实闻之陛下以此儆戒外戚则不欺天矣恭显用事炎正业衰仇鱼得志甘露祸惨此宦寺之不可不戒也今设有举动回山海之奸光焰动四方之恶陛下果能制柅之乎清忠奉公辞位恳恻吕疆此心天实临之陛下以此训厉宦寺则不欺天矣抑臣区区愚忠有所谓欺天之大者不敢不竟以为献夫锡陛下以聪眀智勇之资者天也付陛下以崇髙富贵之位者天也人臣何力之有焉弥逺贪天之功以为已有陛下垢藏疾若罔闻知故虽进退人才不由上出而未甞有君除吏尽吾亦欲除吏之讥虽作福作威聴其専擅而未甞有贵为天子不得自由之憾及其自毙天下大势至于大壊极弊而不可支持陛下犹未悟其罪当诛凡遇臣下有言其过则天顔为之不怡甚至亲洒宸翰一则卫王二则卫王曾不指斥其名诏诰所属保全其家且并与其淫妾悍仆而庇之窃窥圣意不以四海九州之奉为天所畀皆归之弥逺之功是谁欺欺天乎晋悼公年十有四而得国犹能语诸大夫曰孤始愿不及此孤之及此者天也其眀断如此故能以其国霸曾谓陛下英眀圣武所见乃不出此弥逺在日盗窃陛下之威权絶灭陛下之友爱巨慝积衅上通于天陛下犹以功臣名之若欲宥之数世臣恐非所以当天心自寳庆至今南北生灵之命戕于干戈者不知防万亿民怨于下天怒于上连年灾异史不絶书迩者太白经天占者以为流血千里之象陛下亦甞反思其获戾于天之由乎天理人伦之变必有大不安于圣心者权奸尚在事有牵制人犹得以谅其非陛下之本心今反厚于奸臣之恩而恝然于同气之念将何辞于天下乎此愚臣之所不忍言敢昧死妄议以此为欺天之大者也上好仁则莫不好仁上好义则莫不好义陛下茍有一念之欺天安能责臣下之不欺君乎臣愿陛下常蚤夜以畏天之威毋逸豫以重天之怒于圣心所大不安者求以理义安之而又于禁戢戚属检柅宦官者既谨之又谨之眀诏大臣协心辅政宏济艰难如苴漏舟如沃焦釜毋悠悠而视毋安安而居羣工百辟皆当洗濯磨励竭忠尽瘁毋至相率以欺朝廷则天下事势犹有可为之理不然内外之变交激宗社之危无日矣虮虱小臣日懐嫠不恤纬之忧乍覩威顔未信而谏罪当万坐惟陛下裁择
　　第二劄
　　臣窃观汉陆贾有言天下安注意相天下危注意将臣甞反之曰安当注意将所以为有备无患之圗也危当注意相所以重扶颠持危之责也今天下大势曰已安非愚则防而谓倾危之踵则实非过论也将相重寄皆当于此时而加心焉臣不得不复为陛下吿司马光入相辽人有谨而生事之戒韩琦范仲淹董师西贼有寒心破胆之謡徳望之足以服人也如此十数年来系天下望者闽广蜀大儒而已陛下前日大用闽之儒宗而天不憗遗海内悲之今所頼者犹有蜀广二老在耳参预之命虽在岭南而其年已髙其心知足未必为蒲轮而出今之晋陟文昌兼经幄禁林之清华者圣意向用天下人知之矣胡不于此时置之政府以副人望封疆之外有变容动色之警则出之以视师必能立琦淹之威名三边无虞则可以端委庙堂负荷大事以尊中国以威四夷亦必优为光之事业此臣拳拳于陛下注意相者一也却縠以礼乐诗书为晋之元帅裴度自进士中出成唐之隽功儒者之将古难其人以人望推之金陵之専制阃者近之矣其人甞为江闽之监司帅守毎遇盗贼窃发以谈笑处之所至立功民頼安辑然臣不武书生窃议其好杀之过而又恐其临敌制变之轻也今春入觐乃见其奏对之章开陈讽谏首以无轻用兵一事恳恳言之臣于是知临事而惧好谋而成可以行三军者其斯人之谓欤今四郊多垒之秋莫若以阃外之事一切付之使淮襄受其节制而又眀赐戒勑使之同以国事为念毋至互相猜忌申严儆勑如髙宗皇帝所以戒江上诸将责其协力以圗事功维扬防府北军多于南军若易其帅亦能召变莫若并与其军徙之极边别择有威望者以帅维扬至汉东谬守无能为役宜并黜之使不至为主帅之误万一事势孔棘如臣所言出政府之实徳重望者以镇之精神折冲坐可制胜此臣拳拳陛下注意将者二也而臣私忧过计犹恐陛下信任将相之诚意左右近习得以间之臣请以唐为喻元宗之相宋璟随致开元之治一日天旱有魃优人作魃戱于上前以倾陷之璟随罢相盖璟之为相持纪纲抑侥幸左右近习之不便倡优笑谑若出无心而必有使之者矣以其时攷之王仁皎以后父之贵璟则以筑坟过制而争之王仁琛以藩邸故吏之昵璟则以除官过制而斥之以至内侍贵幸如杨思勗者璟心嫉之未甞与之交谈是数人者皆不便于璟者也优伶之戏此軰实使之是羣小能移相权于防防之中者不可不戒肃宗之用郭子仪以其有收复京师之功既授之以兵柄矣一旦为鱼朝恩所防从而夺其兵及史思眀再陷河洛则又用之复为鱼朝恩所沮从而止其诏及光弼败于河阳则又用之代宗既立程元振忌功复从而罢其节度及回纥入冦泾邠云扰则又用之有难则责子仪无事则程鱼軰是信子仪孤忠自许但知国家有难则出身以当之何暇与憸壬軰较曲直然天下良将不多子仪也则羣小能夺帅权于反覆之顷者尢不可不戒大抵君子立人之朝其进以礼退以义如松柏之特立如凤凰之孤鸣断断乎无所依凴附丽也小人枉道以求合茍有可以攀援者疾趋而凑之权臣用事则附权臣妇寺有宠则附妇寺近习得志则附近习邪正之分各以其党观人之法概见于斯臣观近日阉宦近习之徒得以毁誉臣下荧惑主聴其名姓骎骎有闻矣穴墉之狐不可灌也伏社之防不可熏也独不可于始入之涂而窒之耶易有坚氷之戒诗有桃虫之喻陛下为贤人君子计为社稷生灵计不以臣位卑言髙而亮其忠则臣之幸不然苦语忤时自掇罪戾而去亦臣区区尽忠之职分也荐渎天威惟陛下赦之　贴黄　臣按熈宁初富弼为首相甞献言曰执政大臣喜怒系人情之舒惨邪正系朝廷之盛衰执政不和则有司不和有司不和则万务不治或分争于官府或辩别于君前咸蓄不平之心举无至当之论此为执政不和言也今二相不合臣愿申弼之言而勅戒之大臣协和则贤和朝而物和野天下之福也臣又按秦王廷美以罪贬房陵责咎忧悸得以令终太宗皇帝毎念天伦必悲泣不已未逾三月立其子徳恭予之供赡大臣宋琪谓此举舍过恤孤足以感动天地比者奸臣以济邸塟于西溪泥淖之中鬼如有知必能为厉天怒民怨职此之由欲乞圣慈恻然动心命有司以礼改塟以妥其神乃俟国本既定然后为之立嗣以释天怒以弭民怨非细故也臣第一劄首尾所言信而有证俱在国史并乞睿照
　　丙申九月封事
　　臣伏覩诏书以季秋中辛眀堂蒇事之夕天大雨雷非时发声明威震怒炳然甚着令小大之臣下至民庶推原致灾之由敷陈消变之防凡朕躬过失朝政缺违悉意以言靡有所讳臣跪诵感泣昧死进言臣甞观先儒程頥论郊祀眀堂之制以为万物本乎天人本乎祖故于冬至为气之始祭天而以祖配之万物成形于帝人成形于父故于季秋为物之成享帝而以父配之盖古今制度不同然郊尊而眀堂亲则未始不同也恭惟皇帝陛下季秋中辛有事眀堂圣祖神宗实与享之而宁考在天之灵则为犹亲于列圣必其享祀之际俨然若见其洋洋之神忾然若闻其叹息之声也夫何衮冕方升骏奔在列牺牲未荐琖笾未陈而骤霔倾盆黒潦满道雷轰其响电晔其光圣心惕然惧形玉色宰执而下局蹐颠沛不得成礼而退皇天之怒陛下宁考之怒陛下也至矣臣猥以狂愚待罪丞郡引领鸡赦至于南陬比之常年辠缓旬日臣诚爱君诚忧国朝夕危栗食不下咽肆赦既颁惊魂甫定越再信宿复覩眀纶则知以眀威震怒之故广求臣庶之言臣愚不肖窃以为隂雨为沴雷发非时间亦有之而独昭示于明禋之夕者此皇天宁考之积怒至是而后泄也臣请为陛下言其获怒之端与夫解怒之道可乎陛下之身皇天宁考之所眷佑也陛下能敬其身乃所以敬天而敬宁考也麴糵致疾过于沉酣妖冶伐性深于陷溺中宫素以徳选有小星恵下之仁妃嫔多以色进有緑衣上僭之失初秋逾旬旷不视事道路传播人心忧疑及莅正朝宜逺声色嫔御异数横出滋多尢物为祟不惟不芟夷之又从而封殖之在礼有云子者亲之枝也不敬其身是伤其亲陛下一身十三圣责望之所归千万世本支之所系不知持觞席之戒求所以养夀命之原此皇天宁考之所以怒也陛下之位皇天宁考之所畀付也陛下知天位之重必知有以厚天叙之典乃所以敬天而敬宁考也故王何负于陛下而使之魂魄之无依歳时之絶祀弥逺何功于陛下而保全其富可埓国家简记其不学面墙之子窃窥圣意不过曰故王之在霅邸有瞹昧之过故仇之也深弥逺之擅国命有拥防之功故徳之也厚不思夫霅川吿变非出于故王之本心天知之宁考知之陛下独不知之弥逺専权宜受贪天之酷罸天厌之宁考厌之陛下独不厌之乱臣贼子何代无有虽在本朝亦所不免逺而京黼近而桧侂仅能窃弄威福以毒臣下未有敢行不义戕贼人主之同气如弥逺之为者诗有角弓为骨肉相怨而作也乃以民之胥然胥效为言故王之寃未伸弥逺之罪未正此皇天宁考之所以怒也陛下自更化而后立政用人当扫地以求更新执政大臣当同心而扞王室夫何庙堂造命之地反有剑佩相攻之风朋左者则议右之机械深党右者则诮左之门庭杂民讼在有司而左之馆客乃以赂章官职在朝廷而右之族党乃以赃败甚至浊夫黠子乆在台司招权纳贿犹如曩日金免昼攫而夜或暗投鸡耻日攘而月犹未已司道揆者若罔闻知但见榻前奏事谬为恭逊都堂当笔公肆异同盘石不任而栋倾盐梅不和而鼎覆庆厯之车主于必行元祐之舟戒其偏重昔者君子协心为国义同一家今之大臣立党相倾甚于仇敌天工之旷如此而陛下方以代天理物望之欲皇天宁考之不怒得乎陛下自践阼以来民之死于水火死于旱荒何可胜数金人殄灭强敌方兴机防虽来事力未至有妄男子抵掌谈兵深入三京尅日恢复轻于一掷折翅遄归弃甲曵兵只轮不返粮食积贮颗粒不留边鄙之民残于鬬战暴骨如山内地之民困于转输横尸塞道国威由此损失国用由此空虚范葵子才之罪于是乎通天矣逆全送死天实诛之侥幸成功执以要上西蜀数州相继沦没而巨镇如兴元勦于戎马之一屯京西八郡莾为邱墟而要害如襄阳空于北军之一炬宣和拓地裔域乱华开禧称兵权臣函首惟兵与民相依为生兵端一开民祸罔极自寳庆以至于今赤子之殱于干戈者不知其防万亿孝子仁人以伐一木杀一兽不以其时为非孝岂有天民之死如此其伙而陛下方垂衣拱手以视之欲皇天宁考之不怒得乎统有正传尊无二上人之母一陛下之母三荣邸则所出也沂邸则所继也夀眀太后功冠髙孟则天下之母也方东朝无恙时承顔顺色凛如奉盈彼二邸者安敢顾之今宫室服御竭力奉承恩礼过隆毋敢议者濮园故实载之瑶编充类而言礼可义起何至权度不审彼重此轻以私灭公以恩夺义安知皇天宁考之怒不以外戚有用事之渐乎自古妇寺易生厉阶陛下英明神武如日在天便嬖使令安敢预政问之朝野具识姓名何物臣珰輙进滛巧蕞尔近习乆怙私恩贵艳妃嫱辅车相依能梯羣小能穽忠良能间君臣能乱嫡媵思昔盛时元老一语立去守忠宫中内降深惮杜衍今朝无厚徳重望可压服之弱者畏谗巧者买誉穿社之防莫之敢熏在墉之隼莫之敢射长此不已为衅叵量安知皇天宁考之怒不以宦官近习有挠政之萌乎臣之所言获怒之端者六而觧怒之道莫切于陛下之身臣甞爱欧阳修之言曰自古帝王虽号至尊未甞独处其出而居外不止百官奏事而已必有经生学士讲论燕闲其入而居内不止宦官宫妾而已必有太子问安侍膳宗室子弟驩然相接计其一日之中未甞一时独处也修为此言盖以选立皇子为仁宗劝今愚臣之吿陛下亦如修之吿仁宗诚使元良一立国本一正天性之爱油然而生清眀在躬嗜欲日损间有御幸必精必専上帝降祥笃生圣嗣则选立者归之旧邸有祥符故事在陛下何惮何疑而不蚤及此也眀禋之五日陛下用汉灾异劾三公故事参之淳熈近比中出一纸罢免二相譬之人子受父母之谴而不能堪则迁怒于家相而逐之即日出闗之命毋乃太匆匆乎古先哲王之用大臣疑则勿用用则勿疑羣公先正立人之朝道合则留不合则去清之当去乆矣见防而作屡失于防色斯举矣何止于色抽身不勇君子惜之行简以经筵留果合于进退之义否乎防耻节礼以待君子故宁捐其身不受戮辱一介之士馆于公卿之门辞色不顺望望去之至于逐客之令已下而又留之士茍为留则亦可贱矣况大臣乎贾谊所谓握重权大臣而有奴无耻之心惜其党无有以此吿之而嗜进讇夫兾其弃鹿而懐鼷未免见弹而思炙反从而怂慂之也弥逺柄国二十七年天下人望在数十公或屏弃不用或用而不尽其才荏苒至今雕零殆尽清之当轴收召诸贤聚之本朝最后而徳秀至参预命下疾病婴之文宗识卿不早之叹至形当馈诗人邦国殄瘁之惜中外所同咨夔继亡了翁又去元夫钜人稀若晨星陛下既去二相环顾在廷无可当枋用者乃以相印起与之于南海之滨与之天下大老也其如耄及且病未必肯来揆席乆虚事权不一性之鸣复畏首畏尾更相推逊中书之务壅遏不行陛下起视四海之内风涛如此今为何时而可无济川作楫者乎臣之所深惧者天下之权不在中书必至溃裂四出或在外戚或在宦官或在近习女宠唐之世进退大臣聴命阉寺流弊之极遂有定防国老者出焉臣言及此不胜履霜坚氷之忧陛下聴之宜为曲突徙薪之计何况绍定小人之渠魁有表表在人耳目者朶頥羊鼎之日乆鑚头防穴之巧深曩者予祠有命举朝之士重足而立交口而争众怒难犯成命遄寝今者无故又予之祠岂冥冥之中有为之地者乎臣谓世道升降之机君子小人进退之防但卜之宰辅何如人耳为庆歴元祐今日也为崇观宣政亦今日也然为庆歴元祐则难为崇观宣政则易天其或者与之宿疴顿苏筋力犹健蒲轮一出岂不副苍生霖雨之思如其不然彼老奸者牵引而至则天下之事去矣臣去秋轮对妄生臆料惟恐曾布韩忠彦不相能而小人京得以求之赵鼎张浚不相下而小人桧得以继之使此狂言不幸而中如宗庙社稷何臣愿陛下审于择相参以人望毋为左右毁誉所惑谨于用权要使常在中书毋为旁蹊曲径所移一相得人庶眀励翼求所以当天心而合人心者必以伸故王之寃正逺相之罪为第一义也前者二相虽所用有先后均为受逺相之知岂无是非之心而动有牵制不得以直遂其欲今已用如性之鸣复召而未至如与之与夫人望所属之诸老皆非托身于冰山者必能陈大义以广上心必能主纲常以扶世教迁西溪之陵而即之髙烁择诸王之贤而主其奉甞若夫弥逺之家纵不忍籍之独不可籍其仆妾乎弥逺之爵虽不忍追褫之独不可诎其谥号乎弥逺之子纵未欲禁锢之独不可勒之休致乎执政大臣以大公存心以中正许国出一号令行一赏罚于其命令始出之地其直如矢而又端之其清如水而又澄之则诸阃禀神算于帷幄必不至于防扈飞扬戚里妇寺近习之徒受威令于朝堂必不至于诪张为幻而又旁招俊乂列于庶位以备经幄之讲论以充扈从之顾问君心正而朝廷正而百官万民正于以迓续皇天之命于以简在宁考在天之灵转灾为祥易祸为福臣所谓为庆歴元祐难者则易将至矣臣甞面覩清光冐进人君不可欺天人臣不可欺君之説陛下温顔容纳不斥不怒畀以祠廪甫及逾年又起家以半刺宠之隆天厚地恩徳难酬寸草报春寤寐在念窃见先朝名臣司马光通判并州日当仁宗春秋方富而首建储大议乃定其时在朝公卿所难言者而光言之仁宗不以位卑言髙罪之也臣才品庸陋于光无能为役然葵藿向阳心实同之敢因眀诏之下控竭胸臆冒进狂言亦惟恃陛下有仁宗之眀故臣得以效光之直也干犯天威罪当万死惟陛下赦之【按本传载此文有隐刺覆絶攸嬉尊宠纲沦法斁上行下效京卒外兵狂悖迭起数语篇中不载应有脱误又按本传迈于淳祐中知邵武军在郡奉诏以亢旱求言驿陈七事今永乐大典本阙】










　　钦定四库全书
　　臞轩集巻三　　　　　　　宋　王迈　撰论
　　髙帝论一
　　人惟有所不为也而后可以有为惟能忍于其小也而后可以成其大古之人有行之者髙帝是也何谓有所不为也而后可以有为天下之大非利于小者所可图也匹夫匹妇之争止于箪食豆羮而已也于此而有人焉不惟不争之而且逊诸邻而不受则一乡之人莫不畏服之矣为一乡之所畏服则一乡之事彼固可得而办之也推而上之其不取者愈大则其所办者愈逺无他人以其所不为信其能有为也项羽以盖世之气直欲摧岳岱而倾河海然观其心度之所安大抵知有楚而不知有天下故其贪恋故国之荣不啻如昼锦之快是其志已可悲也宜其天下不得而有也髙祖防时贪财好色之心本锢其中及至入秦之日至玉帛子女曽不以动其痼疾是何贪于前而防于后也其心今日之所欲固甚于前日之所爱者也前日之所爱者溺焉今而能果敢决裂以求自出焉此其所挟持者甚大气量甚髙志趣甚逺秦闗百二之险帝固得而隘之矣楚众百万之强帝固得而弱之矣范増之徒方且刮目于其旁其敢以平昔在山东者而藐之哉刘项成败吾不决于垓下之围固已决于项羽眷恋归楚之日髙帝入闗无所取之时矣何谓忍于其小而后能成其大天下之大非有以容之则天下皆吾敌也少年豪杰之徒防剑而起挺身而闘此不足以言勇也天下有大勇者有上人之志而能甘心以下人有集事之谋而未尝与事争势忍小忿而成大谋屈一时而伸于后日此则勇者之所畏也方天下发难之初秦兵常胜逐北羽独破秦军虏王离走章邯降欣翳兵锋所加至必糜溃及闻髙帝先入闗则瞠目裂眦忿如骄鹰猛虎之不可犯是故毎与汉战有胜无负吁亦壮矣而髙帝则惟恐其战之不力而胜之不亟也鸿门之役锋刄蹈前而不之忿也彭城之败睢水不流而不之骇也失众于荥阳跳身于鸿门中弩于广武生死患难迫其前而其心则休休如也置太公于髙爼而不以为辱弃二子于后车而不以为憾南郑之迁屈节从之鸿沟之约强顔受之宁为之摧挫困踬而不愿较其是非曲直也寛之使不吾疾狃之使不吾虑豢之以饱其欲骄之以昏其智示其弱而杀其怒待其间而乗其毙然后全其锋而破之于垓下雍容谈笑遂置羽于死地前日之摧挫困辱者于是乎一洒之矣嗟夫唯天下之至亷者为能贪惟天下之至怯者为能勇帝居项氏于贪而自处于亷故彼之贪反为我所利帝居项氏于勇自处于怯故彼之勇反为我所败藏贪于亷藏勇于怯帝之术神矣其事伟矣
　　髙帝论二
　　子房髙帝之蓍龟也帝以聪明精敏照临臣下萧曹娄郦不足以望清光然犹时出一谋一画以为助帝皆开奬容纳之至于临大事决大疑处大缓急未尝不以质之子房甚矣子房之大有造于汉也自今观之南阳之防帝意欲西良乃力陈危道之谏遂得以败秦防宛设无良言则秦攻其前宛制其后能无失机之悔耶武闗方入帝欲击秦良乃设为益帜之计于是大破秦师设无良言则以我之寡犯敌之众能无覆师之惧耶既败秦兵西入咸阳即欲止宫休舍樊哙之谏不从遂以问良良则曰愿聴哙言是以灞上之师遽还否则蛊于声色沮挠军气祸孰甚耶众口盈庭请都雒邑帝乃唯唯从之娄敬之言未入遂以问良良则曰敬言是也是以闗中之都遂定否则形胜一失进退无据危孰甚耶楚兵方张力非其敌闗东之地孰与守之使帝不以问良则遣三大将之计无所闻将恐咽喉之地先为敌据天下安知为我有耶刻印苴茅封六国后事已垂成谁敢言者使帝不以问良则八不可之説无所闻恐贤士解体勍敌并兴安保其不长乱耶韩信防扈难制守地于齐假王之请骄色可掬帝之怒极矣使良不悟于蹑足之顷则信不轨之谋立谈而泄况肯终身为帝用耶封赏方行人懐怨望沙上聚首良可寒心帝之虑深矣使良不出先封雍齿之言则此曹机械日深或有倒戈震主之事何以制之耶凡此数端皆切于成败存亡之大计者子房能为帝言羣臣之所难言知羣臣之所不知故曰子房者髙帝之蓍龟也天下已定之后帝溺于爱欲立如意刘氏之业昔以艰难辛苦而得之者几尝试于一掷叔孙通儒者哓哓于口舌间而周昌且欲以死守之子房是时若无预于此吕后使人以髙枕而卧之言责之彼岂茍卧者哉端居深念慨然有得四皓朝来而储贰暮定矣盖子房从帝于患难中窥见帝之肺腑为甚精熟是以察其机而投之商山之老帝所愿致而不可得一旦以太子故盥沐来前帝知人心有属矣羽翼之成盖有所警而动也是则四皓者髙帝之良药惟子房知其受病之处投之一剂而帝之宿恙即解其功顾不伟欤伊川尝曰髙祖几曽用张良良用髙祖耳吁有防哉
　　髙帝论三
　　自古英雄之君出而得志天下固其神机庙谟弛张阖辟有非浅智末议所可窥测然至于摧败困衂仓皇窘迫之际智穷而无所施力惫而无所用而卒能宏济艰难以成大功者此非人之所能为也天也秦失其鹿髙皇帝披荆棘冒霜露以与羣雄共逐之而骁暴强鸷与汉角立者楚其勍敌也羽奋百战百胜之威西向以争天下先锋所加飘忽震荡如暴风凌雨髙帝无尺土之阶独以一身横当乎其冲徘徊反侧不能以自定宜若不得遂其志而卒之破羽垓下成功若是之果者人孰不以为帝之智略足以办此而奔走前后诸臣预有力焉余谓不然帝之于天下最无心于得之者无心于得而竟得之天盖有心于相汉也初帝起自沛中萧曹皆文吏自爱欲称兵倡乱恐事不就秦族其家独以帝为人望所属故共推戴之以为兵首此非帝有心于利天下也秦兵方强诸将莫利先入闗懐王与诸将谋遣长者扶义而西于是帝不得辞此又见帝初无心于入闗也自时厥后与项羽相持于﨑岖戎马间争顷刻之命者屡矣鸿门之围彭城广武之围其备甚踈其力甚窘而皆能脱一生于万死之中此非天有以相之汉之为汉未可知也方其入闗之初羽以百万之师叱咤长驱目中已无闗中矣项伯羽之季父以张良之故为帝缓颊于羽羽至陆梁且防心忍气与帝周旋于杯酒问及亚父之谋一发项庄之剑已跳踯而不可禁吁亦危矣伯独以身翼蔽于前未几樊哙得以攘臂而入一怒之余羽气已索帝得脱身于项氏垂涎之口羽之君臣始彷徨四顾吾属为虏之言始不知其所从出人谓鸿门之围项伯实脱之吾谓寡助之至亲戚畔之天之夺项氏之鉴而防其魄也乆矣彭城一役帝方哆然髙防不虞楚兵之蹑其后及一覆于睢水之上三匝之围未解而大风冥晦帝仅得免此固天之相帝昭昭者不必深论至如荥阳一战羽聴増言兵围愈急是时汉之援兵未至楚全而汉孤事势缓急不问可知纪信在军中时碌碌无闻非有智谋勇略出诸臣之右者一旦乃能奋不顾身称防诳楚帝既突骑而归而信之肝脑已膏于楚人之斧钺矣信之此举谁实使之或者天心眷眷于赤帝之子则必假手于草莽之臣不然汉事去矣信之一死刘氏四百年社稷于此乎决是岂可以易言哉迟迟逾年而有广武之役羽张其抚剑疾视之威帝非不知力非其敌而乃致辞问罪从容暇豫如平时今观其责羽之辞义气激烈天如不闻则已如其闻之宁不为之感动乎想夫伏弩潜发之时天地鬼神已森列于汉王之左右是则帝之所不能为者人也所能为者天也生死临乎其前帝不为之少慑者亦恃其有此尔楚虽强其如天何哉垓下之败羽始有此天亡我之言何知之晚也他日帝告吕后亦以布衣取天下归之天命帝可谓自知之审矣
　　髙帝论四
　　楚汉兴亡之事既归之天及观髙帝平日驾驭韩信与信所以自取亡者亦卒以天断之何也前乎为帝之勍敌者羽其一也后乎为帝之所忌者信其一也髙帝终日惴惴然不得休息者盖其忌信之心尤甚于畏楚也然窃怪髙帝之疑信心迹凡几形露信独不自疑者天夺其鉴也帝知信之英特其志甚大非甘心处人下者故当其请兵自将之日帝已长虑却顾毅然举兵畀之且知信于是时虽得兵未可以有为也及帝败兵于成臯自称使者入信军中至其卧内夺其印绶麾令诸将而易置之疑信之迹已形露矣且军中自当坚守不闻天子诏周亚夫尚能言之信独不之悟乎越明年而信有平齐之防乃执其功以要主假王之请徳色可掬愈有以重帝之疑也帝虽疑之不即举兵以攻之者强楚未平无信不可又恐信挈齐以归楚合谋以并汉则彼全而我孤是故弃千里之齐以畀之使之自战其地自兼其众又自王其国为信者盍思夫两雄不可以并立必求其终焉之计而后可以无恐乃入于笼络之中而不自知王齐之席未暖而又引兵为帝击楚武渉之説如水投石且念帝解衣推食之恩竟不忍叛吁信诚不忍于负帝矣岂知帝之忍于信耶及帝既防诸将于固陵与信期而不至帝之心皇皇如也用张留侯分封之説信乃肯来共成防楚之功楚既防则帝可以无求于信矣于是袭夺信军徙之于一隅之楚是时疑信之心虽庸人孺子皆知之信犹不少悟也云梦之逰帝以市井之计施之君臣之间信至此方知帝心之有他矣欲发兵自度无罪欲谒上恐见擒方且斩钟离昧以求媚于帝且昧为楚亡将汉初捕之甚急信欲匿而终发之是自暴其罪也而可乎方信在齐之日诚知帝不可以乆处防千里之齐纳交于楚且攻且守以为后图则鼎足之势成天下又生一敌国矣成败之势虽髙帝不能保其往也信不出此初谓汉王亲信我不夺我齐既夺之齐又谓我无罪既见擒始知汉王畏恶其能以信之料敌制胜如彼其明审而独拙于身谋颠倒于髙帝机械中卒为汉脔此岂非天夺其鉴乎观其告帝之言曰陛下乃天授非人力也信知帝谓天授则然矣亦知天夺其鉴至此乎嗟夫项羽以防山之力及其败也则以为天亡韩信以盖世之豪及其见擒也则以其主为天授曹操以暴武雄鸷之姿垂殁之际则以天命自解此三人极其力之所为何向不济而竟止于今日所观者是知天之不可以人力胜者盖如此
　　髙帝论五
　　甚矣利交之不可保也盗入主人之室主不能制有出厮役之徒奋臂而力驰之主頼以免一旦执其功以徼主予之千金不足以饱其欲也于是日夜不肖之心生主悟其变则必拘之有司而杀之呜呼始以其有利于我也故赏之以为恩终以其不利于我也故杀之以为既以利合必以利睽人心之可畏盖如此君臣以道合者也汤武之于伊吕成王之于周公其事不可得而见矣末世君臣之始交也上以利示其下下以利徼其上上下各狃于利自谓其赤心相保永矢不叛天地鬼神实临之一旦利尽隙开事或非望则养虎养鹰终日劳人主之机而为臣者亦自惧其兎死狗烹之祸于是乎岌岌不相保矣亦孰料世变之降髙帝君臣之交曽市井要约之不若乎且楚汉纷争之初彭越首以人杰起兵未肯以身轻属乎人也及汉兵败于梁北奔于睢水帝使人以将军印绶赐越越乃肯来彼固有所邀于帝矣英布负九江之险身虽楚臣而附楚之心则未坚也及汉兴兵不利于彭城而后随何缓颊于布彼乃仗剑来归帝于一见之顷以王者之礼待之正所以饵之也韩信以一世人豪虽在穷阨无聊之中而犹不轻托身必择主而后就﨑岖自楚来未知帝所以处之者何如一拜登坛具礼之赐信之血躯固不得不以许帝也夫以信之善战自负其能谓天下莫已敌譬犹神龙虓虎不可羁绁制而豢养得方其三子之身未有所属也使之从汉则无楚从楚则无汉两无所从则可与楚汉分天下而立髙祖将以得志于天下不得此三子为用则项氏终不可得防是故予三子之赏不得不优封三子之地不得不厚天下已定之后越反于梁信反于楚布告变于淮南势利穷而机械生间隙开而疑忌至是故诛夷斩艾之祸有不得而免然则由前日而观帝之厚于三子者非帝之褒也利诱之也由今日而观帝之薄于三子者非帝之忍也利夺之也故君子于赐越印绶之日已知其有葅醢之变于供帐饮食之时已知其有发兵坑孺子之事于择日拜将之日已知其有钟室之祸方三子之未为帝用也帝不得不极其富贵既极其富贵矣三子不得不反既反矣帝不得不诛事变之来何有既极势利之拘虽髙帝之智不能保其往也然则君臣之问必欲情实相孚恩义交结哀荣夀考终始无间可不于其初而谨之
　　髙帝论六
　　国于天地必有与立三纲五常是也尧舜之所以帝汤武之所以王不能外是以立国矣余尝怪髙帝之造汉也规模经画莫不尽其精神心术而为之独于纲常之大者曽不留一毫之念立国无本不知所以垂裕后昆之道岂其资禀虽髙不济以学气质之偏终不能以自克欤且君臣父子兄弟夫妇嫡庶昭穆人道之大纲也帝于斯数者莫不有遗恨焉其故可得而论也古人以君臣之典秩之于天曰职曰位皆以天名之其义精矣古之君臣纯乎以诚相与者求其无愧于天也帝以羣臣戮力以取天下而既得之后疑臣下之心终始不置韩彭英卢反状未萌帝先露其机以激之此犹可诿曰驾驭英雄不可以无术也萧相国在诸臣间最为谨厚者与帝相从于急难之中何负于帝迨至末年韩彭英卢之血肉已尽而相国亦不免于囚此何为者乎盖帝于君臣之间终日以智术相笼以巧诈相遇一念之诚不加焉古人天秩有典之义扫地无余是君臣之纲失矣经曰故虽天子必有尊也必有亲也帝得天下于羣盗之手慷慨自负及置酒未央之日此正以天下悦其亲之时也观其告语上皇徳色骄气浮于眉宇曽不思前日彭城之役乃翁防不免楚人之鼎镬天不祚汉曷至今日方且挟所就之业与父兄较短长若闾巷之子骤致千金之产则施施然骄其妻妾焉帝王以天下养不如是之薄也拥篲迎门之际家令之言背道伤教不过以媚帝尔不惟不鄙之而且心善之彼知自天子至庶人同乎一本者为何等义理耶是父子之纲失矣舜为天子不念井廪之怨此固圣人盛徳事然人伦天显之念谁独无之帝既定大业苴茅胙土几徧天下顾乃啣防时羮釜之讐其兄之子纎赏不及且英雄困踬之中庸人孺子因得而易之帝之心度如此【按此防有脱讹】崆峒之野曽谓一饭之忿尚得以芥蔕于其间乎以一人之私忿防万世之义是兄弟之纲失矣立继以嫡不以庶古之道也恩不能以夺乎义夫人之所知也帝至晚年溺闺闼之爱建储之议一发殆将以艰难辛苦所得之天下尝试而轻掷之在廷诸臣多方开説如以水投石之难入及用留侯计致四皓以刼其从太子乃得不废方且引杯舞悲鸣踯躅不能自禁且帝最为易晓者一旦溺于所爱谬戾如此是夫妇之纲嫡庶之分俱失之矣古者定世系奠昭穆故曰系之以姓而弗别缀之以食而弗殊周道然也帝以项伯有鸿门之功娄敬有闗中之説既裂地以侯之犹谓未足而又赐之以姓焉先王建国因生以赐姓胙之土而命之氏则有之矣未闻变异姓为同姓也殽乱其宗支颠倒其昭穆则其置宗正以叙九族者殆为何事乎是世系昭穆之别又失之矣夫君臣父子兄弟夫妇之义与夫嫡庶之分昭穆之别此其道非有难知难行者也以髙帝之明犹蔽于此盖其平日无学以救其气质之偏而磨其声色之好加之朝无格非之臣正救其失而弥缝其不逮遂使王道之纯全君子竟絶望于帝厥后如文帝之兄弟武帝之父子絶防恩义沦斁礼法尤可悯笑哀平末祚公卿大臣骈首就戮舅后外姓肆为异图皆髙帝贻谋不善无以示子孙之训故应有此岂不重可叹哉因是而观我朝祖宗之立国张三纲以为纲建五常以为常其于君臣父子兄弟夫妇嫡庶昭穆之间可得端拜而论矣
　　髙帝论七
　　或曰髙帝诚有心为万世子孙计也当时亦有王佐之才可以共此乎曰有之在朝廷则张留侯在山林则四皓其人也留侯四皓可与有为而不为者独何欤曰此则髙帝之失也且留侯本心盖欲为韩报仇者初无意于臣汉也方其辞汉归韩之初为韩之心一饭不置及至韩则其君已毙于项王之手于不得已又间行而归汉矣而此时此心终未能恝然于韩也其后从帝于缓急之中一谋一画必雍容暇豫为帝言之帝负知人之名熟识其人于进退间矣是故折节以下之而不敢慢赤心以信之而不敢疑委曲以从之而不敢逆帝平日之待诸臣无有不用笼络之术独于留侯犹有古君臣质实诚信之风而为留侯者亦徳其有知己之恩且知天下之心属汉已乆帝之势可以平天下也于是悉心竭力为帝成就之而平昔为韩之心至是始泮然氷释矣是知留侯本心雅不为髙帝臣也韩彭英卢于帝有鹰犬之功疑隙一开骈首受戮萧相国虽以功名自终而械系之辱竟不能免留侯知其然也赤松之兴一动于中见几而作不俟终日脱去轩冕如弃敝屣鸿飞鳯举矰缴不及其胷中抱负固有逺者大者帝竟不能尽用之也且帝之论三杰于二子则名之于子房则字之此可以见轻重矣而鄼侯之相国乃举平阳侯以自代而不及留侯焉故留侯竟不果相是何帝于天下未定则有留侯而天下已定则独不知有留侯耶使其翻然逺举之日帝能待之以父师之礼留之以万世之计如成王之于周公以公其以予亿万年敬天之休者告之留侯未必不以逺者大者为帝究竟设施也惜乎帝知留侯于始而不知留侯于终也若夫四皓之于留侯又有间矣先儒谓四皓救天下拯人羣之心本与髙祖同帝已定天下则四皓可以去此言得之矣窃谓四皓之才要是帝王之佐秦不能用故寜终其身于商山之芝不肯北面殽函之地帝愿屈之而不能致者彼盖度帝不过以秦汉人物待之尔是以不屑于命驾也晚年以太子之故闻留侯之言翔而后集是其心何尝一日不在苍生哉帝于是时诚能以欲为万世计者端拜问之愿在下风而又托之以六尺之孤寄之以社稷之重吾知尧舜君臣之事彼可优防谈笑而办之矣柰何其储位方定而白驹之足倐然长往有不可得而絷欤嗟夫留侯之去帝可以留而不能留四皓之来帝可以屈而不能屈髙帝之功名事业于是乎终矣君子于是乎絶望于汉矣岂天未欲斯民见三代之治耶
　　钦定四库全书
　　臞轩集巻四　　　　　　　宋　王迈　撰论
　　文帝论一
　　文帝仁柔之主非有武之刚鋭宣之严毅也及参稽帝之行事见其居重驭轻总揽大权虽武宣之君不能过而后知人君如帝正所谓仁而有勇寛而有制者也方其乘诸吕旣诛之后自代入继习见南北两军之权能为社稷之轻重故于天下未定羣臣反侧未安之始即拜宋昌为卫将军以领之及天下已定人心已安又恐此曹之恃恩怙宠渐不可长也于是不二年间即罢昌之兵柄一呼吸指麾之顷两军权自天子出也故小而信近之臣禀命惟谨不敢窃弄威柄于防之中大而元功宿将奉身寅畏凛凛乎如履渊氷之上百司庻府不敢慢令于其内诸藩侯王不敢抗衡于其外吁何其壮也且七国之变不遽发于文帝之时者人谓吴楚包藏叛心已非一日之故惟赖文帝优游而涵容之故其谋无因而发景帝用晁错削地之防始激其变窃以为不然以文帝之时观之盖未尝无间隙可激诸侯之反者淮南王长首犯不轨死于蜀道当时有尺布斗粟之謡此有可乘之隙一也而七国不反济北王兴居与平勃之徒共平诸吕以封爵不如意而谋作乱卒起平之此有可乗之隙二也而七国不反帝太子与吴王濞太子争博以棊局杀之吴王怨望失藩臣礼此有可乘之隙三也而七国不反有此三间之可乘而七国终莫为变者非不欲为也文帝收兵权于上七国退听于下虽欲爲乱而不可得也嗟夫文帝天下之仁君而能果于用天下之权此其所以不可企及欤昔者圣人作易至巽之卦而教人以用巽之道其象曰重巽以申命至系辞又以巽以行权言之夫巽者柔顺之谓也圣人惧夫柔者之易玩而顺者之易狎也故于出命之际先庚三日以令之犹以为未足必后庚三日以申之庻几可以警天下之耳目而巽之权得以行焉仁之至义之尽也古之人有得巽之义而能用天下者文帝其当之矣
　　文帝论二
　　甚矣私心之未易克也太上无私其次则有私而能克人之德性本是髙明一为私欲所蔽则意念颠倒举止轻浮外无威仪足以临人中无操守足以行善发于其心害于其事奸言始得以乱吾政利口始得以覆吾邦几此者皆私欲之为害也是以人君能格物致知正心诚意就道亲贤问之辨之以明所未明笃志励行精之一之以守所难守私心邪念一切屏除天理昭融内明外映杲日中天羣阴自伏此二帝三王所以中天地而立极也汉之文帝其亦勇于克其私者欤何其见善之明而用心之刚也方六飞之幸渭桥有犯清道之跸者帝怒必欲寘之极宪一怒之余人命系焉私欲害正莫此为甚及一闻廷尉持平之言则释然而悟犯者得免于死至于朝东宫之日宦者赵谈得以骖乘人主举动万物所瞻一溺于爱悖道至此及一闻袁盎之谏随即下谈略无留难之色此二者犹可诿曰仁厚帝之天性故其释犯跸之怒为甚易而刑余骖乗大有损人主之威故改之亦无甚难也邓通近宦之最昵者也钜万之赐铜山之宠其所以贵幸通者出于内廷之右矣一旦立朝少有怠慢丞相嘉至府出片纸以檄之如召婴儿帝不敢庇之也虽欲遣使召通而又恐丞相之威未伸必纾徐以待之度通已困辱然后遣使谢丞相而召之初未尝寘忿怒于其间也其后新垣平之诈一蛊其心立庙之举非所以为训也未防而奸状自白则孥戮之刑曽不少贷自五帝之祀领之以官未尝躬徃盖絶口不言鬼神之事者终其身非勇于克其私者畴能尔哉夫帝能敢于肉刑之除而不能免犯跸之怒能安于服御之减而不能无骖乘之非能正元舅之刑而不能杜嬖幸之侮能除宗庙之秘祀而不能不为神仙之惑是皆私心有以挠之也使是数者而不能自克焉则怒者不息是枉法也非者不格是启宠也侮者不惩是长恶也惑者不悟是迷复也又何足为文帝哉惟于其所为私而能克之则已徃之愆涣然氷释自新之善昭映方来至此则大舜闻善若决之时成汤改过不吝之日夫子所谓观过斯知仁文帝其当之矣
　　文帝论三
　　天下之事最不可以有心爲之有心于用其刚则刚者狎之招也有心于用其察则察者欺之本也是故惟天下之至柔者为能刚惟天下之至寛者为能察观文帝之事则可见矣文帝以仁柔帅下当时称为寛大宜若臣下可得而狎之而实则凛然不可犯武帝号为英明之主持法又严于文帝宜若可以杜左右之欺而实则易于狎侮是岂可以无辨哉薄昭文帝之母弟一旦以杀使者之故文帝以义制恩寘昭于法太后虽存不可得而庇之武帝之立受制母后曽不得一举手及后崩帝始得以有为是后戚得专政于武帝之时而文帝则无之也绛侯亲握天子玺而授之文帝功不细也告变之书帝一闻而生忌使廷折简以召之极其困辱仅免于死而武帝初年武安侯为丞相擅人主生杀之权帝莫能禁如所谓君除吏尽吾亦欲除吏等语君弱臣强于势甚舛是功臣得擅权于武帝之时而文帝又无之也魏尚守云中首虏差六级似未为过而幕府以闻乃下吏夺之爵而武帝时李广利捐五万之师阅四年之乆从事于宛及其归也不过得骏马数百蹄而止而两侯三卿同日并拜得二千石者百余人是以边境之事得售欺于武帝之时而文帝亦无之也文帝入宫夜拜宋昌为卫尉领南北军不二年即停罢之操纵予夺不以兵权轻假人而武帝初遣李陵援贰师军陵不受诏又遣路博德迎李陵而博德亦耻为陵后距是兵将之令不行于武帝之时而文帝又无之也张武帝藩邸之旧臣也受赂金钱事觉以赏愧之故由代来官不过郎中令而止武帝时田蚡受韩安国五百金即召为北地都尉受王恢千金讽太后使不诛事竟不发是赃污之吏得容隐于武帝之时文帝又无之也新垣平之诈既与之立庙此固文帝一时之惑及其奸状既觉不旋踵而诛之断在不赦而武帝信李少君丹砂可化之言聴粤人祠鬼有效之説及方士神无效验而公孙卿犹得以为解终身不悟是奸幸之徒得肆意于武帝之时文帝又无之也叠是六者而论之文帝岂真仁柔武帝岂果严毅哉
　　文帝论四
　　贾谊天下之竒才也得君如孝文而以不用死人孰不悲谊之不遇然则文帝果弃才之主耶吾有以知其故矣帝方即位召田叔问以天下长者叔曰臣何以知之上曰以公长者宜知之于是叔以孟舒应诏夫一舒之用不足道也而帝心所向则可知矣一时大臣自绛侯外张释之直不疑冯唐诸公皆心知其为长者皆用之此帝之所见也谊一见帝相得驩甚一嵗之中自博士而陞中大夫帝之爱谊者不薄矣谊之血气方刚世故未熟挟其有余之才睨视汉廷诸臣欲出其上帝心虽爱谊而不敢决谊之用舍也一旦有请于帝首以改正朔易服色纷更制度为言帝于是得谊之为人矣吁亦孰知帝爱天下之重有甚于爱谊者乎汉兴至此甫二十年髙惠之仁渐于人者尚浅也流离之民仅及息肩正犹痼疾初奋勺饮圭黍方入口腹而或者遽欲摇撼之故恙防不复作乎此固帝之所畏也又况重以纷乱诸事之譛出于帝平日亲信者之口虽欲使谊一日安其身于朝廷不可也何也帝爱天下之重固有甚于爱谊也虽然长沙告行之后帝岂恝然忘情于谊哉度之帝意毋亦谓少年圭角未除曾不知老成之为定虑屈者伸之基栽培封殖以大谊之所受是帝之心也宣室召还之日其霜降水涸之时乎谊于是时阅天下之理义颇多于畴昔矣谊方自喜其前日之摧折乃所以为今日之发生而帝亦未敢以故态待谊必欲其少年英锐之姿敛而为元老之事业而后帝之愿毕矣治安一策欲帝立制度为万世计其论非不切至也奈何以三表五饵之説参错乎其间使一时君相得见其踈故制度之説虽可终不见用岂不重可惜欤大抵帝之本心惟谨守髙皇帝之规模涵养天下民命而已利口如啬夫之徒必痛惩而勇絶之诚恐此风一长有以激天下之多事则谊之不及究其设施者君子固不可得以病文帝余尝因是而论汉髙文帝所用相臣皆重厚之流虽文雅不足而于天下事变练熟已深故不至轻举而妄动自申屠嘉为相之前类皆持重镇静无智名勇功表表在人耳目者天下隂受其和平之福申屠丞相薨明年晁错用事一转臂间如痈疽速溃而不可救朝无老成使新进之士得以变乱旧章骚动政令此岂天下之福哉故曰谊之不见用于文帝虽谊之不幸实汉家社稷之幸也
　　文帝论五
　　余尝观贾谊吊屈原赋因以究观谊之终始而后知文帝未为不知谊而谊诚不能以自知也且谊之见知于帝以吴公一言也吴公之荐谊亦惟称其能通诸家之书为经生学士之事也公以经生学士荐之帝以博士处之岂不为量能授职哉既官之博士矣而又陞之中大夫帝非不知中大夫为有政事之官而顾使谊书生为之者盖欲以此试谊之施为也纷更常度慢易故老少年习气色已呈露于是决知谊之才可以言文学而不可以论政事矣未防而出傅长沙焉汉家制度以明经学士为侯王师傅不特谊一人也董仲舒王吉贡禹诸人皆以文学居此位此正汉人中外迭补之法而谊独不屑于其职吊湘之作悲鸣踯躅殆不能以自禁多见其不知量也夫道之穷通有命存焉无故之变圣贤有所不能免要在吾所以处之者如何耳人必有大患难而后有大植立而有道之士履坎险如夷涂遭变故如无事存神于我而荣辱得防所过者化如太虚之一尘孔孟之处世变用此道也柏舟仁人不遇之诗也而曰威仪棣棣不可选也何尝怨其为不遇北门大夫不得志之诗也而曰天实为之谓之何哉何尝恨其不得志考槃在涧硕人之寛贤者不自知其在涧隰桑在阿其叶有傩君子不自知其在阿必如是而后可以为穷理尽性之学又况谊今日之遇未为不尽其才者独少容忍而静俟之忧喜欣戚横于肝鬲悻悻见靣如小丈夫曾是谓之知道乎其后宣室召还之日又不过出为梁傅而已甚矣文帝审于知谊而谊独不能以自知也虽然谊诚竒才也而迄不为汉大臣元老吾于此深有感先王用人之制也先王之制限人以四十而仕者盖欲其磨礲世故之深渐渍礼义之乆而后用之以责其成也使谊获生于先王之世限之以四十而仕之制谊未必不为成德之人吾又叹夫后世诱天下以爵禄之具其断防人才者岂少哉
　　文帝论六
　　昔者圣人执皇极之道以御天下寜与天下从事于广大乐易之中毋寜驱天下日就于隘狭蹙廹之域寜使精神心术运量酬酢犹有所遗而不敢尽毋寜使文理宻察光芒必露一穷而不可继是以爱天下为甚重虑风俗为甚深非浅识末议可得窥测也余观贾谊言文帝时每事有不满人意剟帘器剽吏夺金等事未尝不叹其时禁网失之太疏是必有所见矣及观酷吏传见景帝时所用郅都成之徒行法独先严酷时以苍鹰乳虎目之此风一长其后如义纵以鹰撃毛鸷为治王温舒以穷治奸猾为能而吏民益轻犯法南阳齐楚燕赵之郊盗贼蠭起攻城邑取库兵杀二千石者跳梁而不可禁至遣御史中丞以督之而犹莫之遏也又遣绣衣直指兴兵捕而羣盗窜亡山泽无术以处之于是始作沈命之法盗贼若发发而不捕二千石以下者皆以死坐其后小吏畏诛虽有盗不敢发府亦不敢言上下相匿以避文法而后知天下之事正不容过于用其察也有郅都成之徒其势必有义纵王温舒之吏治有义纵王温舒之吏治其势必有南阳齐楚燕赵之盗既有南阳齐楚燕赵之盗其势必有绣衣直指之使有绣衣直指之使其势必有沈命之法有沈命之法其势必有上下相匿以避文法之弊束之欲其急而犯者愈纵扑之欲其灭而趋者愈炎隄防日宻而罅漏日生检柅日严而奸轨日胜反而思之文帝初年虽有巧诈暴戾之习而帝法不加察刑不必严者盖以君子长者处其身而待天下亦以君子长者之道彼虽薄而吾待之以厚彼虽诈而吾示之以诚养天下安静和平之福而寿风俗之脉于无所终穷之地其为虑岂不深逺欤景之忌刻武之刚烈宣之聪察皆不足以进此故曰天下之事要其终而后见仁人君子之心
　　景帝论
　　论东都之明章不可不论西都之文景盖明之忌刻似景而章之长厚似文叅前证后则景帝之失浮于明帝而肃宗之善过于文皇也逺要不可以无辨西汉自髙帝创业嘉与宇内从事于广大乐易之域寛仁一念为汉家社稷之根本文帝继之仁増而愈髙泽浚而愈深为景帝者不过守髙祖立国之意益从而培植之则汉家之元气日充民心之戴汉愈固夫何刑名之习先入其心任用酷吏郅都成之徒以毒天下至使公卿大臣骈颈就戮髙文累世之泽殆防斩焉河汾氏不以之预七制之列者盖惜之也若夫明帝之察慧咎不在帝而在光武光武矫先汉之枉凡事必过用其聪明方明帝为东海王时正在童丱之中而能知垦田之弊光武即期之以察慧至以庻代嫡而不以为过不知人之一心先入为主虽终其身湔洗不尽明帝既以慧察见喜于光武异时设施君子得以觇其终是则帝之刻薄光武有以遗之非如景帝之忌刻出于天姿之固然非其父祖之过故曰景帝之失浮于明帝者以此章帝承明帝苛政之后亦难乎其为继矣而章帝则能代虐以寛除苛解娆如楚王英之狱淮阳之囚知其无辜必为之洗濯其旧染而更除其禁锢轻徭薄赋与天下休息而又能容受直言朱晖之面折廷诤则温辞以慰劳之崔骃之为人告讦不特恕其罪又从而宠襃之盖其性姿本自慈祥凡所设施有厚无薄一时风俗骎骎近古是以明帝苛政之失未遽形见盖有章帝以盖前人之愆也若文帝承髙惠之余故家遗俗一本寛仁帝盖习闻而稔见之故能谨守家法罔敢失坠非如章帝亲承前世之苛政能反而为今日之恺悌也是以为文帝之寛仁易章帝之长者难故曰章帝之善过于文皇逺矣呜呼以文帝之寛仁不幸而有景以明帝之慧察乃幸而有章读史者试思之
　　武帝论一
　　昔者尝疑汉文武之事矣文帝之诏三十有六而为民下者不啻大半而遣谒者问所不便安仅见后元十二年一诏而止至如武帝之诏无恝然无意于民者遣谒者行天下存问致赐则元狩元年也遣博士六人分行天下存问鳏寡废疾则元狩六年也遣博士等循行告谕人之重困具举以闻则元鼎二年也遣直指使者绣衣持斧分捕盗贼则天汉二年也且遣使以宣人主之德于天下此人主盛德事也今武帝所遣问劳之使多于后元谓无意于民不可也而治效反与文帝相反独何欤盖尝读郭槖驼传而得其説也槖驼古之善种植者也或移徙木植无有不活他人虽窥伺效慕莫能加焉或问其故则曰吾非能使木之寿且滋也惟能顺木之天以致其性耳勿动勿虑去不复顾其莳也若子其置也若弃则其天全而其性得矣不善植者爪其肤以验其生枯摇其本以观其踈宻而木之性日以离矣虽曰爱之其实害之故不我若也然则文帝之于民善植木者之顺其天也德化行而民知礼义农桑劝而民知力田恭俭尚而民知朴厚之从肉刑除而民知有生之乐所以培固根本而全生民之天者至矣又安在其遣使之纷纷者乎武帝则反是矣残民命于开边括民财于平凖法严令宻輙陷民于无辜至于遣使之际阳为抚摩隂实烦挠今日使以命来曰官命恤尔饥悯尔贫明日又以命来曰尔有利官为尔兴之尔有害官为尔除之车辙纷纭冠盖骈聚民困于道路之将迎苦于朝夕之号召且不得暇又何暇蕃其生而全其性耶此所谓爪其肤而摇其本非惟无益而又害之者也因是以观文帝一时治效自其外视之类不甚快人意礼乐则不兴外裔则不服符瑞则不至然二十三年之治邦本民心牢不可动谓武帝之礼乐未兴欤则百度修举郊庙告成矣外裔未服欤则南粤之首垂北矣符瑞未至欤则天马芝房嵗不絶书矣然而根本既戕虽强何恃是所谓宋人之苖方喜其勃然而兴不知其槁之无日也故观槖驼之植木而后知文帝之得观宋人之揠苖而后知武帝之失
　　武帝论二
　　汉自髙皇帝脱略边幅嘉与天下之士周旋于功名之防天下已定始思为休兵息民计而一时大臣皆相从于智名勇功之域而不敢激天下之多事文帝执防墨以用人才故庙堂大臣边阃将帅皆髙惠时重厚旧臣为之而利口如啬夫者必黜纷更如年少者必踈刻薄如家令者必斥至于晩而从容言论犹慨然于绛侯东阳侯之长者盖其不敢用少年轻进之人以息功利之争以寿风俗之脉髙文立国夲意然也武帝今日所得之才奈何其不然欤帝负英特之姿思夫一日非才不足集事是以多其涂而诱其进大其门而不限其来曩时抱竒矜节困于刍牧贾贩奴丑虏之防者皆得洗濯磨砺以赴功名不可失之机会君子安得不嘉其振作之隽功而健其招徕之鋭气哉然徐攷而极论之人才之多非武帝之福也彼其好尚之意偏容养之量狭一见天下之多才为之嚣然欲作而不能以自定方且与之角逐于事变纷来之中而髙文所以集天下安静和平之福者至是无余脉矣平日周旋左右雅与帝合者内则寛宏之相外则卫霍之将也否则赵张桑孔其人也又否则臯朔朱严其人也皆喜生事者也皆巧持论者也皆突梯脂韦甘以妾妇为茍悦者也帝有所为此曹揣其意防有一能一艺可以自效者皆乗其机而急投之帝方窃自贺以为盖世功名此曹可以立办不知反为之蛊其欲以鸩其心障其明而锢其习则帝之肺腑皆非已有而所得之多頼以为已助者至是皆为已累矣然则武帝亦何乐于人才之盛哉虽然帝诚有志于功名者也所得之人非不多莫克自爱顾激而为一切之好是则可恨也轮台之诏帝至是而年七十有五矣而能尽知昔日强悖之事深自悔咎一切更改于斯时也嗜欲之机息清明之虑生且环视在廷诸臣无一深沉雅量之士可托孺子之天下乃举而属之木强之霍光且光之沉审详宻出入殿门郎吏察之不失尺寸帝知顾托之重不敢轻以付人惟光足以胜其任也是以一旦防之常调之中毅然以大事寄之一动足以镇浮片言足以靖乱观其辅少主定天下之日首述文景之事以培植其本根窒武帝兴利之言而惠泽复流有以祈天永命则光之力居多焉夫以帝之晩年力衰意怠而犹能见及此轮台一诏发之也
　　武帝论三
</div>
    <div class="pagination">
<span class="current-page">1</span><a href="臞轩集_page2.html">2</a><a href="臞轩集_page3.html">3</a><a href="臞轩集_page4.html">4</a><a href="臞轩集_page5.html">5</a><a href="臞轩集_page6.html">6</a><span>...</span><a href="臞轩集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
