<!DOCTYPE html>
<html>
<head>
    <meta charset="UTF-8">
    <title>李太白集注 - 第 5 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 5 页/共 36 页</h1>
    <div class="content">　　其三
　　名花倾国两相欢长得君王帯笑看解释春风无限恨沉香亭北倚阑干【杨齐贤曰名花指牡丹倾国指妃子沉香亭以沉香为之如柏梁台以香柏为之也按雍録阁本兴庆宫圗龙池东有沉香亭】
　　鼓吹入朝曲【按乐府诗集齐永明八年谢朓奉镇西随王教于荆州道中作鼔吹曲一曰元会曲二曰郊祀曲三曰钧天曲四曰入朝曲五曰出藩曲六曰校猎曲七曰从戎曲八曰送逺曲九曰登山曲十曰泛水曲钧天以上三曲颂帝功校猎以上三曲颂藩徳太白鼓吹入朝曲之作葢本于此】
　　金陵控海浦渌水帯吴京铙歌列骑吹飒沓引公卿捶钟速严糚伐鼓启重城天子凴玉几【缪本作案】劒履若云行日出照万戸簮裾烂明星朝罢沐浴闲遨游阆风亭济济双阙下欢娱乐恩荣【景定建康志金陵古扬州之域在周为吴春秋末属越楚灭越并有其地以其地有王气埋金以镇之号曰金陵宋书金甲烛天庭嚣声震海浦谢朓鼓吹入朝曲逶迤帯渌水迢逓起朱楼顔延年诗岩险去汉宇襟卫徙吴京李善注宋都吴地故曰吴京也宋书汉鼓吹曲曰铙歌乐府诗集汉有朱鹭等二十二曲列于鼓吹谓之铙歌宋书建初録云务成黄爵云逺期皆骑吹曲非鼓吹曲此则列于殿庭者为鼔吹今之从行鼓吹为骑吹鲍照诗賔御纷飒沓刘良注飒沓众盛貌后汉书清河孝王庆每朝谒陵庙常夜分严糚衣冠待明诗小雅钲人伐鼓毛传曰伐撃也汉书天子负黼依袭翠被凴玉几隋书大臣优礼皆劒履上殿非侍臣解之葢防刃也卢思道诗台苑盛簮裾太平御览郡国志曰润州覆舟山有阆风亭李善文选注刘璠梁典曰天监七年正月戊戌诏曰昔晋氏青盖南移日不暇给两观莫篥悬法无所今礼盛化光役务简便可营建象阙以表旧章于是遣匠量功镌石为阙穷极壮丽冠绝古今竒禽异羽莫不毕备六朝事迹建康县北五里有二石阙在台城之门南髙五丈广三丈六寸梁武帝所造及成朝士铭之时陆倕字佐公其文甚佳士流推服景定建康志南朝宫苑记曰晋元帝于宫前立阙众议未定王导指牛头山为天阙不别立阙宋孝武大明七年于博望梁山立双阙梁置石阙在端门外陆倕为铭琦按此篇盖拟六朝之作故以金陵吴京为辞萧氏以为讽永王入朝而作则天子当在长安与金陵吴京何预而朝罢遨游之地亦不当在阆风亭矣其説非是　浦音普铙音挠捶音椎】
　　秦女休行【原注古词魏朝恊律都尉左延年所作今拟之　左诗曰步出上西门遥望秦女庐秦氏有好女自名为女休休年十四五为宗行报仇左执白杨刃右据鲁宛矛仇家便东南仆僵秦女休女休西上山上山四五里闗吏呵问女休女休前置词平生为燕王妇于今为诏狱囚平生衣参差当今无领襦明知杀人当死兄言怏怏弟言无道忧女休坚词为宗报仇死不疑杀人都市中徼我都巷西丞卿罗东向坐女休凄凄曳□前两徒夹我持刀刀五尺余刀未下朣胧鼓鼔赦书下】
　　西门秦氏女秀色如琼花手挥白杨刃清昼杀雠家罗袖洒赤血英声【许本作气】凌紫霞直上西山去闗吏相邀遮壻为燕国王身被诏狱加犯刑若履虎不畏落爪牙素颈未及断摧眉伏泥沙金鸡忽放赦大辟得寛赊何慙聂政姐万古共惊嗟【羽猎赋前后邀遮汉书淳于公有罪当刑诏狱逮系长安周易履虎尾隋书赦日则武库令设金鸡及鼓于阊阖门外之右勒集囚徒于阙前挝鼔千声释枷锁焉谈苑宋孝王问司马膺之后魏北齐赦日树金鸡事膺之曰按海中星占云天鸡星动为有赦北齐赦日令武库设金鸡于阙门右挝鼔千声宣赦建金鸡或云起于西凉吕光究其防葢西方主兑为泽金西方也鸡者巽之神巽为号令故合二物制其形揭长竿使众人覩之尚书大辟疑赦孔传曰大辟死刑也战国防聂政刺杀韩傀因自皮靣抉眼屠肠以死韩取聂政尸暴于市悬购之千金久之莫知谁政姊嫈闻之曰吾弟至贤不可爱妾之躯灭吾弟之名乃之韩视之曰勇哉气矜之隆是其轶贲育髙成荆矣今死而无名父母已没矣兄弟无有此为我故也夫爱身不扬弟之名吾不忍也乃抱尸而哭之曰此吾弟轵深井里聂政也亦自杀于尸下晋楚齐卫闻之曰非独聂政之能乃其姊者烈女也聂政之所以名施于后世者其姊不避葅醢之诛以扬其名也胡震亨曰按女休事竒烈第重述一过便堪撃节太白拟乐府有不与本辞为异正复难及者此类是也】
　　秦女巻衣【乐府古题要觧有秦王巻衣曲言咸阳春景及宫阙之美秦王巻衣以赠所欢也太白作秦女巻衣辞防各殊末详所本】
　　天子居未央妾侍【缪本作来】巻衣裳頋无紫宫宠敢拂黄金牀水至亦不去熊来尚可当微身奉【缪本作捧】日月飘若萤之【缪本作火】光愿君采葑菲无以下体妨【未央紫宫俱见前注法苑珠林贤愚经云坐黄金牀纺黄金缕列女传楚昭王出游留夫人渐台之上而去王闻江水大至使使者迎夫人忘持其符妾不敢行与宫人约令召宫人必以符今使者不持符妾不敢行于是使返取符则水大至台崩夫人流血死汉书上幸虎圈闘兽后宫皆坐熊逸出圈攀槛欲上殿贵人皆惊走冯媫妤直前当熊而立左右格杀熊上问人情惊惧何故前当熊媫妤对曰猛兽得人而止妾恐态至御座故以身当之元帝嗟叹以此倍敬重焉沈约为六宫拜章奉日月之华侍巾屣之末魏书萤火之光犹増日月之曜诗国风采葑采菲无以下体毛传曰葑须也菲芴也下体根茎也郑笺曰此二菜者蔓菁与葍之类也皆上下可食然而其根有美时有恶时采之者不可以根恶时并弃其叶喻夫妇以礼义合顔色相亲亦不可以顔色衰弃其相与之礼正义曰言采葑菲之菜者无以下体根茎之恶并弃其叶以兴为室家之法无以其妻顔色之衰并弃其徳　菲音斐】东武吟【一作出金门后书懐留别翰林诸公　乐府诗集古今乐録曰王僧防技録有东武吟行今不歌乐府觧题曰鲍照云主人且勿諠沈约云天徳深且广伤时移事异荣华徂谢也左思齐都赋注云东武太山皆齐之土风歌讴吟之曲名也通典曰汉有东武郡今高宻诸城县是也元和郡县志宻州诸城县即汉东武县也属琅邪郡乐府章所谓东武吟者也海録碎事东武吟乐府诗人有少壮从征伐年老被弃逰于东武者不敢论功但恋君耳】
　　好古笑流俗素闻贤达风方希佐明主长揖辞成功白日在高天回光烛微躬恭承鳯凰诏起云萝中清切紫霄迥优游丹禁通君王赐顔色声价凌烟虹乗舆拥翠盖扈从金城东寳马丽绝景锦衣入新丰依【缪本作倚】岩望松雪对酒鸣丝桐因学扬子云献赋甘泉宫天书美片善清芬播无穷归来入咸阳谈笑皆王公【许本误失去此二句】一朝去金马飘落成飞蓬賔客【缪本作友】日疎散玉樽亦已空才力犹可倚【一作恃】不慙世上雄闲作东武吟曲尽情未终书此谢知已吾寻黄绮翁【一作扁舟寻钓翁　刘峻广絶交论斯贤达之素交沈约诗便欲息微躬汉书恭承嘉惠兮顔师古注恭敬也十六国春秋石虎在台上有诏书以五色纸着鳯凰口中鳯既衔诏侍人放数百丈绯防辘轳回转状若飞翔飞下端门鳯以木作之五色文身脚皆用金宋书殷淳居黄门为清切魏书对九重之清切望八袭之峥嵘梁简文帝围城赋升紫霄之丹地排玉殿之金扉隋书分司丹禁侍卫左右上官仪诗清切丹禁静顔之推诗楚王赐顔色出入章华里鲍照诗辉石乱烟虹贾谊新书天子车曰乗舆淮南子建翠盖髙诱注翠盖以翠鸟羽饰葢也上林赋扈从横行出乎四校之中晋灼注扈大也封氏闻见记百官从驾谓之扈从葢臣下侍从至尊各供所职犹仆御扈养以从上故谓之扈从耳上林赋云扈从横行顔监释云谓扈从纵恣而行也据顔此觧乃读从为放纵不取行从之义所未详也石林燕语从驾谓之扈从始司马相如上林赋晋灼以扈为大张揖谓跋扈纵横不安卤簿故顔师古因之亦以为跋扈恣纵而行果尔从葢作去声侍天子而言跋扈可乎唐封演以为扈从以从犹之仆御此或近之张协诗朱轩耀金城刘良注金城长安城也史记中廐之寳马臣得赐之水经注魏武与张绣战于宛马名絶景为流矢所中旧唐书京兆府有昭应县本隋之新丰县治古新丰城北天寳三载分新丰万年置防昌县七载省新丰县改防昌为昭应治温泉宫之西北琦按自乗舆拥翠葢而下是指其侍从温泉宫而言宫在新丰县之骊山下正直唐京师之东太白入朝在天寳二三载是时新丰尚未省也顔延年诗倚岩聴绪风又曰庭昏见野隂山明望松雪汉书扬雄待诏承明之庭正月从上甘泉还奏甘泉赋以风桓谭新论扬子云从成帝祠甘泉诏雄作赋思精苦困倦小卧梦五脏出外以手收而纳之及觉病喘悸少气王筠诗自知心所爱献赋甘泉宫鲍照诗片善辞革莱汉书公孙拜为博士待诏金马门曹植诗玉樽盈桂酒夏黄公绮里季事见四巻注歘音旭又音忽】
　　邯郸才人嫁为厮养卒妇【胡震亨曰谢朓有此诗薪仆曰厮炊仆曰养朓葢设言其事寓臣妾沦掷之感杨升庵以为此卒即御赵王武臣归者恐未必然　邯音寒】
　　妾本丛【萧本作崇】台女扬蛾【缪本作娥】入丹阙自倚顔如花寜知有雕歇一辞玉阶下去若朝云没毎忆邯郸城深宫梦秋月君王不可见惆怅至明发【汉书赵王宫丛台灾顔师古注连聚非一故曰丛台葢本六国时赵王故台也在邯郸城中元和郡县志丛台在磁州邯郸县城内东北隅沈约诗扬蛾一含睇防娟好且修明发天光初发谓明旦时也详见二巻注】
　　出自蓟北门行【乐府古题要觧出自蓟北门行其词与从军行同而兼言燕蓟风物及突骑悍勇之状与吴趋行同也】
　　虏阵横北荒胡星耀精芒羽书速惊电烽火昼连光虎竹救边急戎车森已行明主不安席按劒心飞扬推毂出猛将连旗登战场兵威冲绝幕【缪本作汉】杀气凌穹苍列卒【一作阵】赤山下开营紫塞旁孟冬风沙旌旗【一作斾】飒凋伤画角悲海月征衣巻天霜挥刃斩楼兰弯弓射贤王单于一平荡种落自奔亡收功报天子行歌【一作歌舞】归咸阳【汉书昴曰旄头胡星也后汉书伤败踵系羽书日闻章懐太子注羽书即檄书也魏武奏事曰边有警急即插羽以示急也虎竹见五巻注诗小雅戎车既安宋书戎车立乗夏曰钩车殷曰寅车周曰元戎建牙麾邪注之载金鼓羽幢置甲弩于轼上史记项羽曰国兵新破王坐不安席鲍照诗天子按劒怒楚辞心飞扬兮浩荡汉书上古王者遣将也跽而推毂曰闑以内寡人制之闑以外将军制之晋书温峤传西阳太守邓岳寻阳太守褚诞等连旗相继汉书卫青复将六将军绝幕大克获应劭注幕沙幕匈奴之南界也臣瓉注沙土曰幕直度曰绝顔师古注应瓉二説皆是也而説者或云是塞外地名非矣幕者即今之突厥中碛耳李陵歌曰径万里兮度沙幕尔雅穹苍苍天也邢昺防李巡云仰视天形穹窿而髙其色苍苍故曰穹苍后汉书辽东太守祭彤使鲜卑撃赤山乌桓大破之斩其渠帅乌桓传赤山在辽东西北数千里紫塞详见三巻注广雅急也説文飒翔风也广韵大角军器徐广车服仪制曰角前世书记所不载或曰本出羌胡以惊中国之马太平御览宋乐志曰角长五尺形如竹筒本细末稍大未详所起今□簿及军中用之或以竹木或以皮为之无定制按古军法有吹角此器俗名拔逻回葢胡虏警军之音所以书传无之海内离乱至侯景围台城方用之也梁简文帝诗城髙短箫发林空画角悲傅介子斩楼兰王事见本巻注汉书匈奴传单于姓挛鞮氏其国称之曰撑犂孤涂单于匈奴谓天为撑犂谓子为孤涂单于者广大之貌也言其象天单于然也置左右贤王自左右贤王以下至当戸大者万余骑小者数千凡二十四长立号曰万骑种落谓其种类及部落也魏志正始七年韩那奚等数十国各率种落防　单音蝉】
　　洛阳陌【胡震亨曰即横吹曲之洛阳道也】
　　白玉谁家郎回车渡天津看花东陌上惊动洛阳人【天津洛阳桥名见二巻注】
　　北上行【乐府古题要觧苦寒行晋乐奏魏武帝北上太行山备言永雪谿谷之苦或谓北上行葢因魏武帝作此词今人效之】
　　北上何所苦北上縁太行磴道盘且峻巉岩凌穹苍马足蹶侧石车轮摧髙冈沙尘接幽州烽火连朔方杀气毒劒防严风裂衣裳奔鲸夹黄河凿齿屯洛阳前行无归日返頋思旧乡惨慽【缪本作戚】冰雪里悲号絶中肠尺布不掩体皮肤剧枯桑汲水涧谷阻采薪陇坂长猛虎又掉尾磨牙皓秋霜草木不可飡饥饮零露浆叹此北上苦停骖为之伤何日王道平开顔覩天光【北边备对太行山南自河阳懐县迤逦北出直至燕北无有间断此其为山不同他地葢数百千里自麓至脊皆陡峻不可登越独有八处粗通微径名之曰陉西京赋磴道逦倚而正东李善注磴道阁道也广韵磴小坂也韵防磴登陟之道也广雅巉岩髙也魏武帝苦寒行北上太行山艰哉何巍巍羊肠坂诘屈车轮为之摧初学记冬风曰严风十六国春秋志馘奔鲸截彼丑类淮南子尧之时凿齿为民害尧乃使羿诛凿齿于畴华之野髙诱注凿齿兽名齿长三尺其状如凿下彻颔下而持戈盾羿善射尧使羿射杀之按天寳十四载安禄山反于范阳引兵南向河北州县望风瓦觧遂克太原连破灵昌陈留荥阳诸郡遂陷东京范阳本唐幽州之地诗所谓沙尘接幽州者盖指此事而言其曰烽火连朔方者禄山遣其党髙秀岩宼振武军朔方节度使郭子仪撃败之振武军去朔方治所甚逺其烽火相望告急可知其曰奔鲸夹黄河者指从逆诸将如崔干祐之徒纵横于汲邺诸郡也其曰凿齿屯洛阳者谓禄山据东京僭号也魏文帝诗向风长叹息断绝我中肠説文剧尤甚也陇坂谓山之冈垅阪坂后汉书上垅阪陟髙冈是也或引三秦记天水之垅坂为注者非是陆机诗渇饮坚冰浆饥待零露飡郑康成毛诗笺骖两騑也左传正义初驾马者以二马夹辕而已又驾一马与两服为参谓之骖又驾一马乃谓之驷説文云骖驾三马也驷一乗也两服为主以渐参之两旁二马遂名为骖故总举一乗则谓之驷指其骅马则谓之骖诗称两骖如舞二马皆称骖礼记説骖而正义车有一辕而驷马驾之中央两马夹辕者名服马两边名骅马亦曰骖马故诗云两服上襄两骖雁行通鉴辨误史炤释文曰三马为骖余按王肃云古者一辕之车夏后驾两马谓之丽殷益以一騑谓之骖周又益之以一騑谓之驷自时厥后夹辕曰服两旁曰骖诗所谓两服上襄两骖雁行者也书洪范王道平平谢灵运诗开顔披心胷　磴音凳剧音极垅音笼掉徒了切条上声又徒吊切条去声飡同餐】
　　短歌行【按乐府诗集短歌行乃相和歌平调七曲之一乐府觧题曰短歌行魏武帝对酒当歌人生防何晋陆机置酒髙堂悲歌临觞皆言当及时为乐也又按古今注谓长歌短歌言人生寿命长短有定分不可妄求也考之魏武帝陆士衡及唐人诸篇皆言人运短促当及时自勉然二曲一致初无寿夭之分李善曰古诗云长歌正激烈魏文帝燕歌行曰短歌微吟不能长傅曰歌行曰咄来长歌续短歌皆指歌声之长短耳而非言寿命也斯盖命题之意欤】
　　白日何短短百年苦易满苍穹浩茫茫万劫太极长麻姑垂两鬓一半已成霜天公见玊女大笑亿千吾欲揽六龙回车挂扶桑北斗酌美酒劝龙各一觞富贵非所愿为【一作与】人驻頽【一作顔一作流】光【拾遗记天清地旷浩茫茫法苑珠林夫劫者盖是纪时之名犹年号耳髙诱淮南子注太极天地始形之时也萧士赟注麻姑鬓成霜事未详所祖恐只大人赋西王母皬然白首之意天公与玉女投壶大笑事见三巻注刘向九叹维六龙于扶桑楚辞少司命援北斗兮酌桂浆归去来词富贵非吾愿】
　　空城雀【乐府诗集乐府觧题曰鲍照空城雀云雀乳四鷇空城之阿言轻飞近集茹腹辛伤免网罗而巳】
　　嗷嗷空城雀身计何戚促本与鹪鹩羣不随鳯凰族提携四黄口饮乳未尝足食君穅秕余尝恐乌鸢逐耻涉太行险羞营覆车粟天命有定端守分绝所欲【説文嗷众口愁也髙唐赋众雀嗷嗷埤雅释鸟云桃虫鹪其雌鴱陆机曰今鹪鹩是也似黄雀而小説苑曰鹪鹩巢于苇□系之以髪鸠性拙鹪性巧故鹪俗呼巧妇一名工雀一名女匠其喙尖如锥取茅秀为巢巢至精宻以麻紩之如刺韈然故一名韈雀家语孔子见罗雀者所得皆黄口小雀説文穅谷皮也秕不成粟也韵会鸢鸷鸟也似鸱而小欧阳建诗不涉太行险谁知斯路难艺文类聚益部耆旧传曰杨宣为河内太守行县有羣雀鸣桑树上宣谓吏曰前有覆车粟此雀相随欲徃食之行数里果如其言　鹩音僚鸢音縁】
　　菩萨蛮
　　平林漠漠烟如织寒山一帯伤心碧暝色入髙楼有人楼上愁玉阶空伫立宿鸟归飞急何处是归程长亭连【一作更】短亭【谢朓诗生烟纷漠漠吕向注漠漠分散也谢灵运诗林壑敛暝色诗国风伫立以泣毛传曰伫立久立也王褒燕歌行长望闺中空伫立庾信哀江南赋十里五里长亭短亭海録碎事十里一长亭五里一短亭诗人玉屑鼎州沧水驿有菩萨蛮云平林漠漠烟如织云云曽子宣家有古风集此词乃太白作也见古今诗话湘山野録平林漠漠烟如织云云此词不知何人写在鼎州沧水驿楼复不知何人所撰魏道辅泰见而爱之后至长沙得古集于曽子宣内翰家乃知李白所作寄园寄所寄笔谈小曲有咸阳沽酒寳钗空之句云李白作花间集乃云张泌所为未知孰是杨绘本事曲子云近传一阕云李白制即今菩萨蛮其词非白不能及此皆定其为太白之作者也胡应麟笔丛菩萨蛮之名当起于晚唐世按杜阳杂编云大中初女蛮国贡双龙犀明霞锦其国人危髻金冠璎珞被体故谓之菩萨蛮当时倡优遂制菩萨蛮曲文士亦徃徃声其词南部新书亦载此事则太白之世尚未有斯题何得预制其曲耶此则辨其非太白之作者也余见下首注】
　　忆秦娥
　　箫声咽秦娥梦断秦楼月秦楼月年年桞色灞陵伤别乐游原上清秋节咸阳古道音尘絶音尘绝西风残照汉家陵【一作宫】阙【三辅黄圗灞桥在长安东跨水作桥汉人送客至此桥折栁赠别天寳遗事长安东灞陵有桥来迎去送皆至此为离别之地故人呼之为销魂桥雍録汉世凡东出函潼必自灞陵始故赠行者于此折栁为别也长安志乐游原在万年县南八里汉书宣帝起乐游庙在曲江北亦曰乐游原雍録唐曲江本秦隑州至汉为宣帝乐游庙亦名乐游苑亦名乐游原基地最髙四望寛敞隋营京城宇文恺以其地在京城东南隅地髙不便故阙此地不为居人坊巻而凿之为池以厌胜之又会黄渠水自城外南来可以穿城而入故隋世遂从城外包之入城为芙蓉池且为芙蓉园也长安中太平公主于原上置亭游赏后赐寜申岐薛四王正月晦日三月三日九月九日京城士女咸即此袚禊帟幕云布车马填塞词人乐饮赋诗蔡琰胡笳故乡隔兮音尘绝　笔丛云今诗余名望江南外菩萨蛮忆秦娥称最古以草堂二词出太白也近世文人学士咸以为然予谓太白在当时直以风雅自任即近体盛行七言律鄙不肯为寜屑事此且二词虽工丽而气体衰飒于太白超然之致不啻穹壤借令真出青莲必不作如是语详其意调絶类温方城軰盖晚唐人词嫁名太白若懐素草书李赤姑熟耳原二词嫁名太白亦有故草堂词宋人编青莲诗亦称草堂集后世以二词出唐人而无名氏故伪题太白以冠斯编耶琦按宋黄玉林絶妙词选以太白菩萨蛮忆秦娥二词为百代词曲之祖然考古本太白集中缺此二首萧本乃有之其真赝诚未易定决笔丛所辨未为无见至谓其出自草堂诗余之伪题则非也葢菩萨蛮一词自北宋时已传为太白之作矣】








　　李太白集注巻五
　　钦定四库全书
　　李太白集注巻六
　　钱塘　王　撰
　　乐府三十八首
　　发白马【题始于梁费防其辞曰白马今虽发黄河未结澌云云太白葢拟之乐府诗集通典曰白马春秋时卫国曹邑有黎阳津一曰白马津郦生云守白马之津是也发白马言征戍而发兵于此也】
　　将军发白马旌节渡黄河箫鼓聒川岳沧溟涌涛【一作洪】波武安有震瓦易水无寒歌铁骑若雪山饮流涸滹沱扬兵猎月窟转战畧朝那倚劒登燕然边烽列嵯峨萧条万里外耕作五原多一扫清大漠包虎戢金戈【史记正义括地志云黎阳一名白马津在滑州白马县北三十里唐六典旌节之制命大将帅及遣使于四方则请而假之旌以专赏节以专杀唐书百官志旌以綘帛五丈粉画虎有铜龙一首纒绯幡紫缣为袋油囊为表节垂画木盘三相去数寸隅垂尺麻余与旌同箫鼓军中鼓吹之乐也史记秦伐韩赵王令赵奢救之秦军军武安西鼓噪勒兵武安屋瓦尽震荆轲歌风萧萧兮易水寒壮士一去兮不复还晋书精甲耀日铁骑前驱萧士赟曰铁骑马之帯甲者郭璞山海经注今滹沱水出鴈门卤成县南武夫山史记索隠滹沱水名并州之川也地理志云卤城县名属代郡滹沱河自县东至参合又东至文安入海史记正义滹沱出代州繁畤县东南流经五台山北东南流过定州入海扬雄长杨赋西压月窟韵会畧取也汉书张良畧地唐防畧通夜郎顔师古曰凡言畧地谓行而取之史记匈奴单于十四万骑入朝那萧闗正义曰汉朝那故城在原州百泉县西七十里属安定郡后汉书车骑将军窦宪出鸡鹿塞度辽将军邓鸿出□阳塞南单于出满夷谷与北匈奴战于稽落山大破之追至和渠北鞮海窦宪遂登燕然山刻石勒功而还太平寰宇记郎君戍又直北三千里至燕然山又北行千里至瀚海班固封燕然山铭序萧条万里野无遗宼汉书元鼎五年匈奴入五原杀太守元和郡县志盐州禹贡雍州之域春秋为戎翟所居地及始皇并天下属梁州汉武元朔二年置五原郡地有原五所故号五原五原谓龙游原乞地千原青岭原岢岚原横槽原也后汉书丑虏破碎遂扫厥庭北边备对汉赵信既防匈奴与之画谋令逺度幕北以要疲汉军故武帝必欲越漠征之而大漠之名始通中国幕者漠也言沙积广莫望之漠漠然也汉以后史家变称为碛碛者沙积也其义一也礼记武王克殷反商倒载干戈包之以虎皮郑注包干戈以虎皮明能以武服兵也正义曰虎武猛之物也用此虎皮包裹兵器示武王威猛能包制服天下兵戈也或以虎皮有文欲以现文止武也诗周颂载戢干戈説文戢藏兵也　滹音呼沱音驼】陌上桑【乐府古题要觧陌上桑古词曰日出东南隅照我秦氏楼旧説邯郸女子姓秦名罗敷为邑人千乗王仁妻仁后为赵王家令罗敷出采桑陌上赵王登台见而悦之置酒欲夺焉罗敷善弹筝作陌上桑以自明不从按其歌辞称罗敷采桑陌上为使君所邀罗敷盛夸其夫为侍中郎以拒之与旧説不同按乐府诗集张永元嘉伎録相和歌有十五曲其第十五曲曰陌上桑】
　　美【一作游】女渭桥东【一作湘绮衣】春还【一作还来】事蚕作五马如飞龙【一作如花飞一作飞如花】青丝结金络不知谁家子调笑来相谑妾本秦罗敷玉顔艶名都緑条映素手采桑向城隅使君且不頋况复论秋胡寒螀爱碧草鸣鳯栖青梧托心自有处但怪旁人愚徒令【文苑英华作劳】白日暮髙驾空踟躅【渭桥已见五巻注鲍照诗季春梅始落工女事蚕作五马事古今説者不一据墨客挥犀云世称太守五马罕知其故事或言诗云孑孑干旟在浚之都素丝组之良马五之郑注谓周礼州长建旟汉太守比州长法御五马故云后见厐防先朝奉云古乗驷马车至汉时太守出则增一马事见汉官仪演繁露云太守五马莫知的据或言诗有良马五之侯国事也然上言良马四之下言良马六之则或四或六原非定制也汉有驷马车正用四马而郑注诗曰周礼州长建旟汉太守比州长法御五马以州长比方汉州大小相绝逺矣周之州乃反统于县比汉太守品秩殊不侔不足为据然郑后汉时人则太守之用五马后汉已然矣至唐白乐天和春深二十首诗曰五匹鸣珂马双轮画轼车至其自杭分司有诗曰钱塘五马留三匹还拟骑游搅扰春杜诗亦曰使君五马一马骢则似真有五马矣若其制之所始则未有知者按今本毛诗郑注但云周礼州长建旟谓州长之属无汉太守比州长法御五马之文是康成未尝以太守比州长也师古杜诗注云王羲之出守永嘉庭列五马后人遂据为太守事今按晋书及古今传记羲之并未尝为永嘉太守则其説亦讹也宋人五色线集北齐栁元伯五子同时领郡时五马参差于庭故时人呼太守为五马今按罗敷行古词已有使君从南来五马立踟蹰之句则非自北齐始矣潘子真诗话天子六马左右骖三公九卿驷马右骖汉制九卿则中二千石亦右骖太守相驷马而已其有功徳加秩中二千石乃右骖故以五马为太守美称遯斋闲览及学林新编云汉官仪朝臣出使以驷马太守加一马故为五马与厐説相符然亦无他证确然可据唯沈约宋书引逸礼王度记曰天子驾六诸侯驾五卿驾四大夫三士二庶人一后之太守即古之诸侯故以五马为太守故实庶防近之前之数説似皆未的王融诗车马若飞龙长衢无极已古罗敷行青丝系马尾黄金络马头江淹诗不知谁家子看花桃李津曹植诗名都多妖女古罗敷行罗敷善采桑采桑城南隅汉书使君颛生杀之柄顔师古注为使者故谓之使君西京杂记鲁人秋胡娶妻三月而游宦三年休还家其妇采桑于郊胡至郊而不识其妻也见而悦之乃遗黄金一镒妻曰妾有夫防宦不返幽闺独处三年于兹未有被辱于今日也采不頋胡惭而退至家问家人妻何在曰行采桑于郊未返既还乃向所挑之妇也郭璞尔雅注寒螀似蝉而小青色谢朓诗余曲讵防许髙驾且踟蹰踟蹰欲行不进之貌　琦按使君且不頋况复论秋胡二句或有非之者谓不应以秋胡与使君较量盖误觧此诗专咏罗敷事耳殊不知妾本秦罗敷一句是自矜身分如罗敷之贞洁耳观首句云美女渭桥东并不实指罗敷又云不知谁家子亦未切指使君通首辞句不可因此而悟乎胡孝辕谓此当善领其意政复何碍防哉斯言可为读太白集者发凡起例之一端矣　踟音池蹰音除】枯鱼过河泣【按乐府诗集枯鱼过河泣乃杂曲歌辞古词曰枯鱼过河泣何时悔复及作书与鲂鲤相教慎出入太白拟作与古意同而以万乗徴行为戒更为深切】
　　白龙改常服偶被豫且制谁使尔为鱼徒劳【缪本作为】诉天帝作书报鲸鲵勿恃风涛势涛落归泥沙翻遭蝼蚁噬万乗慎出入柏人以为诫【一作识　説苑吴王欲从民饮酒伍子胥谏曰不可昔白龙下清泠之渊化为鱼渔者豫且射中其目白龙上诉天帝天帝曰当是之时若安置而形白龙对曰我下清泠之渊化为鱼天帝曰鱼固人所射也豫且何罪夫白龙天帝贵畜也豫且宋国贱臣也白龙不化豫且不射今弃万乗之位而从布衣之士饮酒臣恐其有豫且之患矣王乃止广韵鲸大鱼也雄曰鲸雌曰鲵太平御览魏武四时食制曰东海有大鱼如山长五六丈谓之鲸鲵次有如屋者时死岸上膏流九顷其须长一丈二三尺厚六寸眸子如三升椀大骨可为方臼淮南子吞舟之鱼荡而失水则制于蝼蚁离其居也史记髙祖从平城过赵赵王朝夕袒韝蔽自上食礼甚卑有子壻礼髙祖箕踞詈甚慢易之赵相贯髙怒八年上从东垣还过赵贯髙等乃壁人柏人要之置上欲过宿心动问曰县名为何曰柏人柏人者廹于人也不宿而去　且于余切音苴鲸音擎鲵音倪胡震亨曰诫居吏切作识者误】
　　丁都【一作督】防歌【宋书督防歌者彭城内史徐逵之为鲁轨所杀宋髙祖使府督防丁旿收敛殡埋之逵之妻髙祖长女也呼旿至阁下自问敛送之事毎问辄叹息曰丁督防其声哀切后人因其声广其曲焉太白拟其歌调而其意则另出】
　　云阳上征去两岸饶商贾吴牛喘月时拖船一何苦水浊不可饮壶浆半成土一唱都护歌心摧泪如雨万人凿【缪本作系】盘石无由达江浒君看石芒砀掩泪悲千古【元和郡县志江南道润州丹阳县本旧云阳县秦时望气者云有王气故凿之以败其势截其直道使之阿曲故曰曲阿天宝元年改为丹阳县冯衍显志赋泝淮济而上征世説满奋曰臣犹吴牛见月而喘刘孝标注今之水牛惟生江淮间故谓之吴牛也南土多暑而此牛畏热见月疑是日所以见月则喘汉书拕舟而入水顔师古注拕曳也音它拖与拕同成公绥啸赋坐盘石潄清泉李善注声类曰盘大石也毛苌诗传水涯曰浒汉书髙祖隠于芒砀山泽间应劭注芒属沛国砀属梁国二县之界有山泽之固　此篇萧注谓是咏秦皇凿北阬以压天子气一事或曰为韦坚开广运潭而作借秦为喻又引吴孙权尝遣校尉陈勲将屯田及作士三万人凿句容中道自小坻至云阳西城通防市作邸阁云云胡注谓是咏润州埭牐牵挽之苦也先是润州不通江开元中刺史齐澣始移漕路京口塘下直达于江立埭收课事详澣本传澣开新河在江北歩者太白尝作诗颂美此则独言其苦歩岸卑易开润州岸髙难开地势至今犹然白诗并纪实也当时汴淮运路澣并用牛曳即润州可推矣芒石棱砀石文指所凿盘石云云以全篇诗意参绎旧注三説皆不类即胡説亦未是考之地志芒砀诸山实产文石意者是时官司取石于此山僦舟搬运适当天旱水涸牵挽而行期令峻急役者劳苦太白悯之而作此诗督防是指当时监督之有司凿字旧本或作系字万人系盘石无由逹江浒诗防益觉显然即作凿字谓此万夫所凿之盘石为数甚多无由即达江浒如此诠释自无碍君看石芒砀掩泪悲千古者谓芒砀产此文石千古不绝则千古尝为民累有心者能不覩之而生悲哉虽用汉书芒砀字然与汉髙避匿事全然无涉也　喘音舛芒音忙砀音唐又音荡】
　　相逢行【一作有赠　乐府诗相逢行乃相和歌清调六曲之一一曰相逢狭路间行亦曰长安有狭邪行】
　　朝【世本作胡误】骑五花马谒帝出银台秀色谁家子云车【一作中】珠箔开金鞭遥指防玊勒近迟回夹毂相借问疑【一作知】从天上来【一本下多怜肠愁欲断斜日复相催下车何轻盈飘然似落梅四句】蹙【缪本胡本作邀】入青绮门当歌共衔杯【一作娇羞初觧佩语笑共衔杯】衔杯映歌扇似月云中见相见不得【一作相】亲不如不相见相见情已深未语可知心胡为守空闺孤眠愁锦衾锦衾与罗帏纒绵会有时春风正澹荡暮雨来何迟【一作春风正纠结青鸟来何迟】愿因三青鸟更报长相思光景不待人须臾髪成丝当年失行乐老去徒伤悲持此道密意无令旷佳期【五花马详见三巻注曹植诗谒帝承明庐按雍録所载六典大明宫圗紫宸殿侧有右银台门左银台门李肇记曰学士下直出门相谑谓之小三昧出银台乗马谓之大三昧三昧者释氏语言其去纒防而得自在也用此言之则学士自出院门而至右银台门皆步行直至已出宫城银台门外乃得乗马也三辅黄圗金玊珠玑为帘箔薛道衡诗卧驰飞玉勒立骑转银鞍説文勒马头络衔也古相逢行夹毂问君家水经注长安东出第三门本名霸城门民见门色青又名青城门或曰青绮门亦曰青门刘伶酒徳颂捧罂承槽衔杯潄醪曹植诗妾身守空闺诗国风锦衾烂兮鲍照诗春风澹荡侠思多陈子昻诗春风正澹荡白露已清泠山海经西山经三危之山三青鸟居之郭璞注三青鸟主为西王母取食者别自栖息于此山也又大荒西经沃之野有三青鸟赤首黒目一名曰大一名曰少一名曰青鸟郭璞注皆西王母所使也古长歌行老大徒伤悲　杨升庵外集载太白相逢行云此诗予家蔵乐史本最善今本无怜肠愁欲断斜日复相催下车何轻盈飘然似落梅四句他句亦不同数字故备録之太白号斗酒百篇而其诗精链若此所以不可及也琦尝细校其文所谓不同数字者云车作云中疑从作知从蹙入青绮门当歌共衔杯作娇羞初觧佩语笑共衔杯不得亲作不相亲他本亦有同者若近迟回作乍迟回愿因作愿言更报作却寄当年失行乐作壮年不行乐老去作老大而中间又无春风正澹荡二句则诸本皆无同者据此乐史原本明中叶时尚有存者今则断帙残编无由得覩不深可惜乎胡震亨曰相和歌本辞言相逢年少问知其家之豪盛太白则言相逢之后仍不得相亲恐失佳期回环致】
　　【望不已较古词用意尢为婉转离骚咏不得于君必托男女致词如云初既与余有成言兮后悔遁而有他又云日月忽其不淹兮恐美人之迟暮太白此篇诗题虽取之乐府诗意实本自离骚葢有已近君而有不得终近之意焉臣子暌隔之伤思慕之诚具见于是不可仅作艶词读也　箔音薄】
　　千里思【一作千里曲　北魏祖叔辨作千里思其辞曰细君辞汉宇王嫱即虏衢无因上林鴈但见边城芜葢为女子之逺适异国者而言太白拟之另以苏李别后相思为辞】
　　李陵没胡沙苏武还汉家迢迢五原闗朔雪乱边花【一作愁见雪如花】一去隔绝国思归但长嗟鸿雁向西北因【一作飞】书报天涯【史记李陵将步兵五千人出居延北千余里单于以兵八万围撃陵军陵军兵矢既尽士死者过半而所杀伤匈奴亦万余人且引且战连闘八日还未到居延百余里匈奴遮狭绝道陵食乏而救兵不到遂防匈奴汉书地理志代郡有五原闗太平寰宇记盐州五原郡今理五原县唐贞观二年县与州同立以其地势有五原旧有五原闗因为郡邑之称江淹别赋一去絶国讵相见期李善注絶国绝逺之国也琦按文选有李少卿荅苏武书李周翰注汉书曰李陵字少卿以天汉二年率步卒五千人出塞与单于战力屈乃降在匈奴中与苏武相见武得归为书与陵令归汉陵作书荅之此诗末聮正用其事又按文苑英华载唐人省试诗题有李都尉重阳日得苏属国书其事他书所不见更属异闻因附録之】
　　树中草【梁简文帝有树中草诗太白葢拟之也】
　　鸟衔野田草误入枯桑里客土植危根逢春犹不死草木虽无情因依尚可生如何同枝叶各自有枯荣【谢灵运诗青青野田草汉书客土疏恶潘岳杨仲武诔如彼危根当此冲飚　胡震亨曰梁简文帝本辞幸有青袍色聊因翠幄凋虽问瑚蒂非是合欢条此诗虽拟旧题而借讽同根辞意尤微非复宫体物色初裁矣】
　　君马黄【按宋书汉鼓吹铙歌十八曲有君马黄歌】
　　君马黄我马白马色虽不同人心本无隔共作游冶盘双行洛阳陌长剑既照曜髙冠何赩赫各有千金裘俱为五侯客猛虎落陷穽壮士【缪本作夫】时屈厄相知在急难独好亦【一作知】何益【车骢马诗意欲骖驔走先作野游盘后汉书髙冠长剑纡金懐紫潘岳射雉赋摛朱冠之赩赫徐爰注赩赫赤色貌汉纪五侯羣弟皆通敏人事好士养贤倾财施与以相髙尚时谷永与齐人楼防俱为五侯上客汉书司马迁传猛虎处深山百兽震恐及其在穽槛之中摇尾而求食诗小雅兄弟急难　胡震亨曰汉铙歌君马黄曲辞旧无其觧后之拟者但咏马而已惟太白相知急难二语似独得其觧者按本辞云君马黄臣马苍二马同逐臣马良借言我马之良喻我所效于友者较胜古者君臣之称通乎上下故也其曰美人归以南驾车驰马美人伤我心佳人归以北驾车驰马佳人安终极者美人佳人亦称其友驾车驰马南北就上马之同逐言其分驰而去以喻交之不终而一则曰伤我心一则曰安终极虽怨之不忍明言之则尤有不出恶声之意焉葢古交友相责望之词采诗者以其言之含蓄近厚故入之于乐非太白防无能发明之矣　赩音释】
　　拟古
　　融融白玉辉映我青蛾眉宝镜似空水落花如风吹出门望帝【缪本作同】子落花如风吹安得黄鹤羽一报佳人知【庾信咏镜诗光如一片水江淹诗北渚有帝子荡漾不可期吕延济注帝子娥皇女英荡漾言随波上下不可与之结期江淹去故乡赋愿使黄鹤兮报佳人】
　　折杨桞【文献通考鼓角横吹十五曲中有折杨桞胡震亨曰本古横吹曲辞亡梁陈后拟者皆作闺人思逺戍之辞太白诗亦同此意】
　　垂杨【一作杨桞】拂渌水揺艶【一作艶裔】东风年花明玉闗雪叶暖金烟美人结长想对此心凄然攀条折春色逺寄龙庭前【一作沙边　汉纪匈奴五月大防龙庭而祭其先祖天地鬼神】
　　少年子【齐王融梁吴均皆有少年子】
　　青云少年子挟弹章台左鞍马四边开突如流星过金丸落飞鸟【文苑英华作肉】夜入【文苑英华作深】琼楼卧夷齐是何人独守西山饿【玉海秦有章台宫苏秦传云朝于章台之下扬雄云蔺生收功于章台西京杂记韩嫣好弹常以金为丸所失者日有十余长安为之语曰苦饥寒逐金丸京师儿童毎闻嫣出弹辄随之望丸所落辄拾焉沈佺期诗今春芳苑游接武上琼楼史记伯夷叔齐隠于首阳山采薇而食之作歌曰登彼西山兮采其薇矣以暴易暴兮不知其非矣神农虞夏忽焉没兮我安适归矣吁嗟徂兮命之哀矣遂饿死于首阳山索隠曰西山即首阳山　此篇是刺当时贵家子弟骄纵侈肆者之作末引夷齐大节以相防而叹其有天渊之隔也是何人谓彼二人亦是孤竹之贵公子乃能弃富贵如浮云甘心穷饿而无悔民到于今称之视彼狂童寜免下流之诮也耶】
　　紫骝马【按乐府诗集横吹十八曲中有紫骝马】
　　紫骝行【一作骄】且嘶双翻碧玉蹄临流不肯渡似惜锦障泥白雪闗山【一作城】逺黄云海戍迷挥鞭万里去安【一作何】得念【一作恋】春闺【紫骝赤色马也唐人谓之紫骝今人谓之枣骝沈佺期骢马诗四蹄碧玉片双眼黄金瞳晋书王济善觧马性尝乗一马着连干障泥前有水终不肯渡济云此必是惜障泥使人觧去便渡按障泥是披马鞍旁者胡三省通鉴注类篇马障泥曰韂蜀注云拥防泥泞也白雪黄云皆唐时戍名白雪戍在蜀地与吐蕃接壤杜诗屡用之黄云戍未详所在戎昱诗擒生黑山北杀敌黄云西薛逢诗岂知万里黄云戍血迸金疮卧铁衣　按古今乐録紫骝马古辞曰十五从军征八十始得归道逢乡里人家中有阿谁又梁曲曰独柯不成树独树不成林念郎锦裲裆恒长不忘心葢从军久戍懐归之作也若梁简文帝梁元帝陈后主徐陵诸作但祗咏马而已太白则咏马而兼及从军逺戍不恋室家之乐仍不失古辞之意　障音帐亦音章】
　　少年行二首【乐府诗集以少年行少年子皆入杂曲歌辞中】
　　撃筑饮美酒剑歌易水湄经过燕太子结托并州儿少年负壮气奋烈自有时因声鲁句践争博勿相欺【一本因声作因撃争博作争情者非　汉书音义筑应劭曰状似琴而大头安以竹撃之故名曰筑顔师古曰今筑形似瑟而细颈太平御览乐书曰筑者形如颂琴施十三项细肩圆品声按柱鼓法以左手扼之右手以竹尺撃之随调应律唐代编入雅乐释名曰筑以竹鼓之也如筝细项古襄阳歌举鞭问葛彊何如并州儿徐悱诗少年负壮气耿介立冲冠史记荆轲游于邯郸鲁勾践与荆轲博争道鲁勾践怒而叱之荆轲嘿而逃去至燕爱燕之狗屠及善撃筑者髙渐离日与狗屠及髙渐离饮于燕市酒酣以徃髙渐离撃筑荆轲和而歌于市中相乐也已而相泣旁若无人鲁勾践已闻荆轲之刺秦王私曰甚矣吾不知人也曩者吾叱之彼乃以我为非人也余见拟恨赋注】
　　其二【此首一作小放歌行】
　　五陵年少金市东银鞍白马度春风落花踏尽游何处笑入胡姬酒肆中【水经注凌云台西有金市北对洛阳垒艺文类聚西征记曰洛阳旧有三市一曰金市在宫西大城内太平寰宇记三市洛阳记云大市名金市在大城西南市在大城南马市在大城东按金市在临商观西兑为金故曰金市】
　　白鼻騧【按乐府诗集高阳乐人歌古今乐録曰魏高阳王乐人所作也又有白鼻騧葢出于此其词曰可怜白鼻騧相将入酒家无钱但共饮画地作交賖】
　　银【一作金】鞍白鼻騧緑地【一作池】障泥锦细雨春风花落时【一作春风细雨落花时】挥鞭直就胡姬饮【毛苌诗传黄马黑喙曰騧西京杂记武帝得贰师天马以玫石为鞍镂以金银鍮石以緑地五色锦为蔽泥緑地字本此杨升庵外集引此诗作緑池又曲为池字作觧甚谬蔽泥即障泥也详见前紫骝马注中　騧音又音戈】
　　豫章行【萧士赟曰王僧防技録相和歌清调六曲有豫章行】
　　胡风吹代马【一作燕人攅赤羽】北拥鲁阳闗呉兵照海雪西讨何时还半渡上辽津黄云惨无顔老母与子别呼天野草间白马【一作百鸟】绕旌旗悲鸣相追攀白杨秋月苦早落豫章山本为休明人斩虏素不闲岂惜战鬭死为君扫凶顽精感石没羽岂云惮险艰楼船若鲸飞波荡落星湾此曲不可奏三军发【缪本作鬓】成斑【鲍照诗胡风吹朔雪元和郡县志鲁阳闗在邓州向城县北八十里今邓汝二州于此分境荆豫径途斯为险要张景阳诗云朝登鲁阳闗峡路峭且深太平寰宇记汝州鲁山县有鲁阳闗淮南子云鲁阳公与韩战酣日暮援戈而挥之日为之返三舍即此地也水经注僚水又径海昬县谓之上僚水又谓之海昏江分为二水县东津上有亭为济渡之要其水东北径昌邑而东出豫章大江豫章古今记上辽津在海昏县东二十里通典豫章郡建昌县有上辽津江西志上缭水在南昌府城西北一百二十里源出建昌县经奉新县流入僚辽缭三字虽异其实一也古豫章行白杨初生时乃在豫章山鲍照芜城赋白杨早落白马绕旌旗悲鸣相追攀谓子母离别之时乗马亦为之感动而哀嘶也白杨秋月苦早吹豫章山谓见草木之凋残亦若为母子悲恸者之所感召也总以写从军者离别时情景耳尔雅闲习也汉纪李广尝猎见草中石以为伏虎射之入石没羽视之石也他日射之终不能入太平寰宇记落星山在庐山东周围一百五十步髙丈许图经云昔有星坠水化为石当彭蠡湾中俗呼为落星湾一统志落星湖在江西彭蠡湖西北湖有小山相传星坠水所化陈王僧辩破侯景于落星湾即此处萧士赟曰落星湾在今南康军城之右唐时属江州及洪州舆地广记曰昔有星坠水化为石夏秋之交湖水方涨则星石浮于波澜之上隆冬水涸可以步渉寺居其上曰法安院胡震亨曰太白豫章行葢咏永王璘事而自悼也古辞云白杨初生时乃在豫章山凉秋八九月山客持斧斤根株已断绝颠倒岩石间葢白卧庐山为璘胁行及事败又于寻阳系狱其地皆属豫章故巧借此题为辞而以白杨之生落于豫章者自况写身名堕坏之痛而终不言璘之累已则犹近于厚得风人之意焉谓此诗葢为征戍之将士而言也按唐书来瑱传上元二年破史思明余党于鲁山俘其贼渠又战汝州获其牛马槖驼知是时汝邓之间为贼兵徃来之地所谓吴风吹代马北拥鲁阳闗乃安史之兵而非永王之兵也集中有中丞宋公以吴兵三千赴河南军次寻阳之文又为宋中丞祭九江文中有遵奉王命大举天兵楼船先济士马无虞之辞是知所谓吴兵者即宋中丞所统三千之兵所谓上辽津者即楼船所济之津诗之作也当在是时无疑与永王璘事全无干涉而吴氏更于毎段中必引璘事以强合之牵扯支离尽失本诗辞意矣　鲸音擎】
　　沐浴子【胡震亨曰沐浴子梁陈间曲也古辞澡身经兰泛濯发傃芳洲太白拟作专用楚词渔父事】
　　沐芳莫弹冠浴兰莫振衣处世忌太洁至【一作志】人贵藏晖沧浪有钓叟吾与尔同归【楚词渔父篇屈原既放游于江潭行吟泽畔顔色憔悴形容枯槁渔父见而问之曰子非三闾大夫欤何故至于斯屈原曰举世皆浊而我独清众人皆醉而我独醒是以见放渔父曰夫圣人者不凝滞于物而能与世推移举世皆浊何不淈其泥而扬其波众人皆醉何不餔其糟而歠其醨何故懐瑾握瑜而自令见放为屈原曰吾闻之新沐者必弹冠新浴者必振衣安能以身之察察受物之汶汶者乎寜赴湘流于江鱼之腹中又安能以皎皎之白而防世俗之尘埃乎渔父莞尔而笑鼓枻而去歌曰沧浪之水清兮可以濯吾缨沧浪之水浊兮可以濯吾足遂去不复与言又云中君篇浴兰汤兮沐芳】
　　髙句骊【后汉书东夷传髙句骊在辽东之东千里南与朝鲜秽貊东与沃沮北与夫余接地方二千里唐书髙丽本扶余别种也地东跨海距新罗南亦跨海距百济西北度辽水与营州接北靺鞨其君居平壤城汉东乐浪郡也去京师五千里而赢石林燕语髙丽自三国以来见于史者句骊其国号髙其姓也隋去句字故自唐以来止称髙丽】
　　金花折风帽白马小迟囘翩翩舞广袖似鸟海东来【北史髙句骊传人皆头脚折风形如弁士人加插二鸟羽贵者其冠曰苏骨多用紫罗为之饰以金银服大袖衫大口袴素皮帯黄革履】
　　静夜思【吴震亨曰思归之辞也太白自制名】
　　牀前看月光疑是地上霜举头望山月低头思故乡【梁简文帝诗夜月似秋霜】
　　渌水曲【緑水本琴曲名太白袭用其题以写所见其实则采菱采莲之遗意也】
　　渌水明秋日【萧本作月】南湖采白苹荷花娇欲语愁杀荡舟人【楚辞登白苹兮骋望王逸注苹草秋生今南方湖泽皆有之尔雅翼苹叶四方中拆如十字根生水底叶敷水上五月有花白色故谓之白苹韩非子蔡女为齐桓公妻桓公与之乗舟夫人荡舟桓公大惧并载左传】
　　鳯凰曲【与下鳯台曲同意但名不同耳】
　　嬴女吹玉箫吟防天上春青鸾不独去更有携手人影灭防云断遗声落西秦【列仙传箫史者秦穆公时人也善吹箫能致孔雀白鹤于庭穆公有女字防玉好之公遂以女妻焉日教防玉作鳯鸣居数年吹似鳯声鳯凰来止其屋公为作鳯台夫妇止其上不下数年一旦皆随鳯凰飞去故秦人为作鳯女祠于雍宫中时有箫声而已秦嬴姓也故称秦女曰嬴女陈子昻诗结交嬴台女吟防升天行艺文类聚决疑注曰凡象鳯者有五多赤色者鳯多青色者鸾多黄色者鹓雏多紫色者鸑鷟多白色者鹄鲍照诗鳯台无还驾箫管有遗声　嬴音盈】
　　鳯台曲【按乐府诗集梁武帝制上云乐七曲其一曰鳯台曲】
　　尝闻秦帝女传得鳯凰声是日逢仙子当时别有情人吹彩箫去天借緑云迎曲【一作心】在身不返空余防玉名从军行【乐府古题要觧从军行皆述军旅辛苦之词也按乐府诗集从军行乃相和歌平调七曲之一】
　　从军玉门道逐虏金微山笛奏梅花曲刀开明月环鼓声鸣海上兵气拥云间愿斩单于首长驱静铁闗【北史史祥出玉门道撃虏破之后汉书窦宪遣左校尉耿防出居延塞围北单于于金微山破之按白帖笛有落梅花之曲顔师古汉书注单于匈奴天子之号也战国防轻卒鋭兵长驱至国唐书地理志自焉耆西五十里过铁门闗法苑珠林自髙昌至于铁门凡经一十六国其铁门者即是汉之西屏铁门之闗见汉门扇一防一卧外铁褁木加悬诸铃必掩此闗实惟天固释迦方志铁门闗左右石壁其色如铁铁固门屏悬铃尚在即汉塞之西门也出铁门闗便至覩货逻国　单音蝉】
　　秋思
　　春阳如昨日碧树鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋【江淹诗碧树先秋落张华禽经注仓庚今谓之黄莺黄鹂是也野民曰黄栗留语声转耳其色黧黑而黄故名黧黄诗云黄鸟以色呼也北人呼为楚雀云此鸟鸣之时蚕事方兴蚕妇以为候岁华纪丽秋风曰凉风楚辞洞庭波兮木叶下莎鸡即今之纺绩娘详见四巻注楚辞苹衡槁而节离兮芳以歇而不止诗人用芳歇字本此古诗緑叶发华滋　鹂音离莎音梭】
　　春思
　　燕草如碧丝秦桑低緑枝当君懐归日是妾断肠时春风不相识何事入罗帷【萧士赟曰燕北地寒生草迟当秦地桑桑低緑之时燕草方生兴其夫方萌懐归之志犹燕草之方生妾则思君之久犹秦桑之已低緑也末句喻此心贞洁非外物所能动此诗可谓得国风不淫不诽之体矣】
　　秋思
　　燕支【缪本作阏氏】黄叶落妾望白【萧本作自】登台海上【一作月出】碧云断单于【一作蝉声】秋色来胡兵沙塞合汉使玉闗回征客无归日空悲蕙草摧【慎防名山记焉支山在陜西山丹卫东南五十里一名山丹山汉霍去病将万骑渉狐奴水过焉支山即此燕支即焉支也史记正义括地志云朔州定襄县本汉平城县县东北三十里有白登山山上有台名曰白登台汉书匈奴传曰冒顿围髙帝于白登七日即此也服防曰白登台名去平城七里如淳曰平城旁之髙地若邱陵也李穆叔赵记云平城东七里有土山髙百余尺方十余里亦谓此也水经注今平城东十七里有台即白登台也台南对冈阜即白登山也故汉书称上遂至平城上白登者也为匈奴所围处太平寰宇记白登台在云州云中县东北三十里山西通志白登山在大同府大同县城东一百四十里上有白登台即冒顿围汉髙帝处梁元帝横吹曲云朝防青阪道暮上白登台谓此胡注以自登台为是而訾白登台为误恐未是单于本是匈奴位号犹中国天子称也然在此处又作地名鲜刘昫唐书单于都防府秦汉时云中郡地也唐龙朔三年置云中都防府麟徳元年改为单于大都防府东北至朔州五百五十七里在京师东北二千三百五十里去东都三千里之遥　单音蝉】
　　子夜吴歌四首【宋书子夜歌者有女子名子夜造此声晋孝武太元中琅琊王轲之家有歌子夜殷允为豫章时豫章侨人庾僧度家亦有歌子夜殷允为豫章亦是太元中则子夜是此时以前人也乐府古题要觧子夜旧史云晋有女子曰子夜所作声至哀后人因为四时行乐之词谓之子夜四时歌吴声也】
　　秦地罗敷女采桑緑水边素手青条上红妆白日鲜蚕饥妾欲去五马莫留连【陌上桑古辞日出东南隅照我秦氏楼秦氏有好女自名为罗敷罗敷善采桑采桑城南隅青丝为笼系桂枝为笼钩头上倭堕髻耳中明月珠缃绮为下裙紫绮为上襦使君从南来五马立踟蹰使君遣吏徃问是谁家姝秦氏有好女自名为罗敷罗敷年防何二十尚不足十五颇有余使君谢罗敷宁可共载不罗敷前致辞使君一何愚使君自有妇罗敷自有夫梁武帝子夜四时歌君住马已疲妾去蚕欲饥　胡震亨曰清商吴曲子夜歌后人更为子夜四时等歌其歌本四句太白拟之六句为异然当时歌此者亦自有送声有变头则古辞故未可拘矣】
　　其二
　　镜湖三百里菡蓞发荷花五月西施采人看隘若耶回舟不待月归去越王家【通典汉顺帝永和五年马臻为会稽太守创立镜湖在防稽山隂两县界筑塘蓄水水髙田丈余田又髙海丈余若水少则泄湖灌田如水多则闭湖泄田中水入海所以无凶年其堤塘周围三百一十里都溉田九千余顷毛苌诗传菡萏荷花也説文芙蓉未发为菡萏已发为芙蓉方舆胜览若耶溪在会稽县东南二十五里北流与镜湖合西施采莲欧冶铸剑之所　菡戸感切音憾萏徒感切谈上声】
　　其三
　　长安一片月万戸捣衣声秋风吹不尽总是玊闗情何日平胡虏良人罢逺征【诗国风见此良人正义曰妻谓夫曰良人】
　　其四
　　明朝驿使发一夜絮征袍素手抽针冷那堪把剪刀裁缝寄逺道防日到临洮【曹植诗发箧造裳衣裁缝纨与素唐时临洮郡即洮州也属陇右道与吐番相近有莫门军神策军在古为西羌之地　洮音桃又音叨】
　　对酒行【缪本少行字　乐府诗集张永元嘉伎録相和歌十五曲其十曰对酒行乐府古题要觧对酒行阙古辞曹魏乐奏武帝所赋对酒歌太平其防言王者徳泽广被政理人和万物咸遂若范云对酒心自足则言但当为乐勿徇名自欺也太白此诗以浮生若电对酒正当乐饮为辞似拟短歌行对酒当歌之一篇也】
　　松子栖金华安期入蓬海此人古之仙羽化竟何在浮生速流电倐忽变光彩天地无雕换容顔有迁改对酒不肯饮含情欲谁待【元和郡县志金华山在婺州金华县北二十里赤松子得道处路史郦氏水经注谓赤松子游金华山自烧而化故今山上有赤松坛曹植诗虚无求列仙松子久吾欺阮籍诗安期步天路松子与世违称赤松子曰松子本此抱朴子安期先生者卖药于海边琅琊人传世见之计已千年秦始皇请与语三日三夜其言髙其防逺博而有证始皇异之乃赐之金璧可值数千万安期受而置之于阜乡亭以赤玊舄一两为报留书曰复数千岁求我于蓬莱山道家谓仙去曰羽化陶潜诗一生复能防倐如流电惊费防诗人生百年如流电陶潜诗有酒不肯饮王仲宣诗今日不极欢含情欲待谁李善注含情谓含其欢情而不畅也】
　　估客行【缪本作估客乐　通典估客乐者齐武帝之所制也武帝布衣时常防樊邓登阼以后追忆徃事而作歌曰昔经樊邓役阻潮梅根渚感忆追徃事意满情不叙梁改其名为商旅行】
　　海客乗天风将船逺行役譬如云中鸟一去无踪迹【胡震亨曰估客行即西曲之估客乐西曲中有长樯铁鹿子布帆阿那起诧侬安在间一去数千里此云一去无踪迹更难为情】
</div>
    <div class="pagination">
<a href="李太白集注_page4.html">上一页</a><a href="李太白集注.html">1</a><a href="李太白集注_page2.html">2</a><a href="李太白集注_page3.html">3</a><a href="李太白集注_page4.html">4</a><span class="current-page">5</span><a href="李太白集注_page6.html">6</a><a href="李太白集注_page7.html">7</a><a href="李太白集注_page8.html">8</a><a href="李太白集注_page9.html">9</a><a href="李太白集注_page10.html">10</a><span>...</span><a href="李太白集注_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
