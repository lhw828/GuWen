<!DOCTYPE html>
<html>
 <head>
  <meta charset="utf-8"/>
  <title>
   衡庐精舍藏稿 - 第 15 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   衡庐精舍藏稿 - 第 15 页/共 23 页
  </h1>
  <div class="content">
   正月李兄行复撰短啓计必达上相违数千里回首南天自老母之外唯吾师在念深叹复日相従竟自空负今悔无及去岁扇翰教督语意切至正犹以应时之甘澍润未絶之枯株其根芽不得不萌露也造化之功大矣比来病中体验真不敢不自勇断日觉临境有力虽未尽洒然有手舞足蹈之妙然自信主意血脉断不在纷华艺能也其与子夏之交战而癯者或亦不同以此则于博文约礼随地实际従此深造以臻孔子三十而立顔子如有所立之地或不违矣昨在马上思吾师尽忘世界始作得千古真事业之言因念曰吾身苟足善俗虽不俎豆乡贤可也苟足禆国虽不録名臣言行可也苟有明于吾道虽不从祀孔子可也如此则吾心更无防忌而博约乃其天则矣所谓千古真事业者岂非以其出于天为而不以人为为之者与何如何如吾师近日精采何似缅思姑射神人肤体绰约自当与凡尘絶也冀加珍摄冀加珍摄不肖南补之意颇以资序相难今尚欲力请然未可知也敝同年中同会者凡若干人用功者亦不少固不肖之幸亦吾师之欲闻也敢附及之刘太仆行力疾布此瞻系不尽
　　与樊户部
　　去冬小僮南去曽戒书仪倄慰不谓渠従他道竟浮沉到今也怅嗟莫及前书重悼令弟隽才上友伯氏可以蹀迹两苏再着西川之盛讵谓双羽方驰乃遽剪其一耶然闻吾兄笃念至于黧瘁何其过痛而不自知也子夏所谓死生有命四海皆兄弟之语某不能不述以进惟吾兄善解以自玉且为尊公慰至嘱今春拜翰诲凡四矣每书皆若面倾知近况旷然翔于寥廓防然防其不平之意此非诚有卓识逖见凌出乎方域之外其曷易能之昔者董仲舒作士不遇赋李习之犹谓自待之不厚今兄可谓之自厚其身加董子所造矣然则某之服兄文岂独礧砢之节逸宕之气而已乎某数多病近日齿益加长矣向时所驰鹜劻勷如诗文一事皆已若沸水之覆于渊则其他世俗所矜慕者可知也吾兄昨所示佳章皆逸才妙思倜傥高朗瀁乎若春河之方泛某且惊避之不遑何遑品题哉葢兄方年爽气健神精焕溢且翊以留都佳胜少隙从事可以发性灵之蕴探古人之心而极斯道之所究某将拱手待之借之以发蒙而娯志也惟兄益岳积而渊藏然后出其绪余以为之则于方驾古人也何有某近因读刘章言田之事似悟古人为文之意兄试取观可以一笑乆不奉书临楮不觉长语然对兄犹谓非长也亮之
　　复朱镇山中丞
　　曩王佥宪行适报楚臬命下故仓卒附闻知明公素念笃也行至德州伏领差使致到翰惠内三纸俱出手勒中间教督勤切若倒肺肝而训之守官者咸不出守道自非哲人悬域外之观出验白之绪轸道义之契急故旧之欢曷能及此夫不肖某朴遫顽钝不能晓通世变此明公所熟悉也初意今秋得遂请告归理宿恙不谓遽及今补一作外吏遂不得自由矣辱明公巻巻见问以速出之故然某速出诚有故计明公亦终当有闻也虽然在某値此亦有足自慰者试为知已者布其一二某徃玷儒秩继冒闲曹素乏理人之术絶鲜润物之功今者获借仁庇少试方隅倘在一日则不敢一日不罄其愚俾稍垂蹄之波以幸活径寸之鳞即自考无憾矣此某所自慰者一也某少负不羁长堕清虚虽日尝折莭犹觉龃龉今者得磨钝于磬折之烦链志于簿牒之丛将迓足以驱惰酬应足以警懆庻几大易防谦之义诗人敬慎之防此某所自慰者二也某志在遗荣而意颇矜名若纠缠然徃在清宴之地得遂自全之计故每以敝帚而窃千金以燕石而冒连城未尝不内愧发汗也今则臧否寄之他方毁誉悬之众口欲饰躬以徼誉将获甲而遗乙于是向日之矜重者失其凭握矫饰者丧其窟宅庶防形骸之遗获见性命之真此某所自慰者三也此外若世俗所竞肥瘠荣落崇下一切不敢以滓灵台即令今日防汚蔑快当路而去尤忻忻自得焉然此特可为明公言未敢为他人道也虽道之反增疑岂复相益哉来教所谓忠信出聪明此至言也顾某于忠信未有诸已明公又曷防之某徃奉书门下以近代马余诸老为明公称愿迩过清济上下数百里凡播之编民传之舆厮腾之置邮详之有司谭鸿哲之照则秦镜不为明夸介白之操则氷渊不为洁述惇大之休则溟渤不为容语莭养拊循之防则慈母之保爱子不为煦也明公将以此登古人之勋阀亦犹窥左足越阃限耳其何不酬之有伏惟珍重某自兹南矣尺书徃复不若燕齐之易縦厪教督曷繇即至此不能不怅望于临岐也荷索拙稿无足可为大方呈者畧书数首聊当抵掌风便还示指切尤幸
　　奉聂双江先生
　　前冬便省还家取道谒廓翁念翁二老稍就正此学虽以不敏不强之资然亦已领其槩矣而独以未得抠衣明公之门求一言之诲为慨也縁其时改卜先人文赴任期迫故未逮耳迄今为叹往年闻明公归寂之训某时以妄动之体得此语极有借已而试之似尚未得明公意指之所归也某以为心体诚无内外故莫非吾心之文则莫不有吾心不可损益之天则行乎其间者礼是已故夫子告顔子不曰理而曰礼者惧人之偏于内也近世学者处物接人进退取予多不得其当非良知之罪也彼重良知于内而置事物于外陵迟及于是病而不知良知之无内外也以是知明公之教必不颛颛以守其静虚为功而某辈误承其指归者过也不知明公近时指示又复何如别久裁并布积怀恐负长者宿教故僣以请正倘不靳指南则幸大矣
　　答何吉阳亚卿
　　向阳逻驿中奉短啓虽造次猥草知明公之所必鉴念也今到楚凡四易月坐武陵分司仅一日其外靡朝不在车马间迩以祗事新藩过贵府展趋宅上与周广文及防上人宴坐移时相与追诵宿教又举手相庆谓明公得息肩留省暂頥贵体其为同志之頼且慰也宏矣周君于此学甚有明如某惭负何可言数年以来第觉圣人之学自尧舜孔顔皆归于仁体仁者通内外物我浑然为一与二氏之学夐乎异防今学者专志于二氏无假言矣然为圣人之学者亦多详乎内而略乎外适乎已而妨乎人则固未尝不昉于崇二氏之为崇也其于失仁体则均矣以孔子之圣而必曰不逾矩而其告顔子之为仁不曰理而曰礼至顔子之学为仁也又必曰择乎中庸得一善则拳拳服膺而弗失之矣然则圣人之学其必有以也夫其必不颛颛于详内适已而已也夫明公试以今之学者观之果当为同乎为异乎葢近日教门既寛而慧辩之士又语之太圆宜其以二氏之意承圣人之言卒使天下之士立身临政荡然与世无底其极至导人于狂猾隂阻天下豪杰向徃之志且今天下士竞民穷剧且动矣使为学者而又倡为寛圆之行以济其而阻其志将比于宿昔训诂支离之害其仁不仁又何如也然则某与明公之在今日虽不能为龙门碣石其不宜以身同其波使自为谤也审矣明公其谓之何尊使报行且言道驾不乆宁家先此布乆濶并质所疑伫容专倄贺以既鄙忱
　　又
　　去岁遘柴贡士及盛使两奉小啓既以谢明公之宿昔而又请质别后之新得葢盻盻然望之矣令甥严氏回果拜手翰情切语详不以其愚而挈示之以心不以其柔而重属之以道虽有拱璧以先驷马曷如明公之贶我厚也某虽不敏不强其敢不承乎某观今之海内仕者从事学问非一人矣然求道如饥渴爱同志如骨肉则孰与明公天下信而从之以为斯道之宗盟人伦之师表亦孰与明公至其抚江右未朞年谤议沸都下已而诋之益多相知者且疑之矣然又有解者曰今之君子其他利害忘情犹易至于毁誉忘情至难若明公所为岂欲自冒天下之毁以庻防直造性命之真者与不然何有是也某谓斯言亦可谓善求明公者数年以来反覆上下每取证于孔门然后知圣人之学固不必若此也今观明公来书自叙所以致谤之由有自以为然者有不自以为然者以是知明公之心真如日月之食过也人皆见之更也人皆仰之岂尝如近日之学必欲冒天下之毁而后以造于性命之真哉然则斯言也为明公今日自计则善矣而以为学问必如此恐非也明公来书谓近日学者容易承当轻率揽结某则以为近日之学非独承当之易也恐其所承当者非孔门之学故也所承当者既非则其所揽结者自左矣夫孔门之学主于为仁而其告顔子为仁之功则唯曰克已复礼而已以孔顔之相遇也不直指之以见性成圣而必曰礼云者何也异日顔子亦曰博文约礼又何也近日学者以为礼之字义不必拘而孔门立言非有深意噫近日之学所以为容易承当者此也今夫自吾人之视听言动以交于天下之事物有一非吾心之文乎故莫非吾心之文则莫不有吾心不可损益之天则以行乎其间者礼是已是即尧舜之中箕子之极孔子之矩而顔子所以直接之者也自晩宋儒者专求其则于事物君子固非之矣然今惩而过之遂曰但求吾心无他而已至于事物之出乎天则不出乎天则不必顾也如此则当其应事接物之时又以何者为吾心是二之矣故其应也不失之太过则失之不及不牵已而从物则病物而适已苟且以支其烦而自以为不累任智以御其难而自以为妙用交际则有百取而无一辞仕官则有前进而无后退至于事不得理物不得所天下从而尤之则曰此吾能冒天下之毁以直造乎性命之真者也又曰吾宁甘心埋没一世不得出头始与性命相应如此则古之恱于天下之士与夫言而民莫不信行而民莫不从建天地而不悖质鬼神而无疑考三王而不缪百世俟圣人而不惑者皆不得为尽性之学矣是何认瞿昙防荘之精魄以为尧舜孔顔之性命其亦不仁之甚欤且圣人之学行其出乎天则者而止其不出乎天则者葢欲体仁尽性以至乎命而已圣人固未尝知其前之有誉而后有毁也如知有誉而故避之知有毁而故冒之是前后皆意之矣又恶能有得于性命之真体哉夫圣人固无意于天下之毁誉然而天则之所在圣人虽欲逃天下之誉而莫与之逃矣虽欲冒天下之毁而莫与之冒矣何则天则者天心也天且弗违而况于人乎况于鬼神乎是故天下之士恱之者非恱圣人也自恱其天也言莫不信行莫不从者非信从圣人也自信从其天也建天地不悖质鬼神不疑考三王俟后圣不缪惑者非强合也各取足其天而已也设有圣人者不幸而防非其时则若汤之征伐犯不韪之大而天下犹知其非富天下也若栁下惠之纳奔妇失别嫌之道而天下犹知其非淫于色也若孔子之往佛肸赴公山始虽有门人之疑而天下终信其不磷而不缁也葢非独智者能知之也虽匹夫匹妇莫不与知乎圣人之心者也何则天则者天心也天且弗违而况于人乎况于鬼神乎若谓真为性命之人必至于埋没一世内不见与于乡戚外不见然于士大夫朋友门人之始而信者终而疑之以此为相应则是圣人性命乃同于海畔逐臭之夫不可以相通而天下之人心果若唐人所谓化为鬼魅不可以至诚动同然感必不然矣是言也彼固有托以自恣然而悮天下高明之士葢乆矣伏观明公来书又曰由衷信古曾不多见则知公之所学本乎天则而证乎孔门以直接尧舜箕子之真绪其在今日尤宜加切而谓必欲冒天下之毁者非明公素心矣然则某与今天下士所恃为宗盟为师表者其卒孰与于明公哉来书所指不经之谈者闻其间一二已置于法甚讃甚赞然斯人破露人犹易见至于倡埋没之说以恣其所如之便而自败坏其师门之教得诸公并直之尤斯文之大幸也某之愚柔明公所素念今也勉临民物窃尝自试以为诚有天则第恐燕人寳石为玉而况燕石尚未为已有者乎且憾闻此之晚徒为空论以终归于愚之厉柔之妄则其去天则益逺矣可不惧哉明公既不忍于弃絶惟不靳反复之至幸
　　与宋望之
　　某与公别且四年不通书问者又一年回思都下时昕夕绾结谈心论文形骸两忘不知复在几何时也怀之怀之去春行时曾驰小诗短啓未知达否乆之复得外调之报始闻骇叹已而思之又未尝不为慰何则当公两疏之时此其几已动矣今者果朋计而亟逐之俾今日有事必需之才乃置之拓落不得当局之地此非独某叹之葢人人叹也然某尝从公论古今人才若庸庸无所短长而坐登泽要者此不足论矣唯磈礧非常之士始未尝不从屈抑然后乃有大树于世何则磈礧非常之士不能无轻当世万事而挟其不足为之意惟夫经承屈抑奔顿琐尾动心忍性增益其所不能乃知当世之人无大小众寡之可慢而天下之事有不为然后可以有为此其所以有大树于世者岂苟然而已哉姑不论古人即如近时诸老中一二典刑士曷尝不出此乎其不出此者必庸庸无所短长始未有磈礧非常之莭故也故龙之德始于渊潜而终于天飞其潜不极则飞不厉此某所以既叹而重为慰也计公所自处者必洒然矣或谓望之有高气值此必不复出某谓望之笃志问学其行止必不任气以彼其才尚望其俯从抑屈发舒其所负此当世之幸若欲退托山林与吾郡诸老长相戮力以发明此学则随所欲耳固不当以高气不能屈抑者自主也某居此惟日事奔走一岁在车马之间者十之七八即有禹稷之心亦无日力以行而况未尽禹稷之心者乎今所能者惟无积案停狱与属吏不敢为墨耳闾阎之下颇亦倾信若谓仁意蔼然行于其间则尚未也精神亦似稍长又幸杨朋石邹继甫来此得数防相切亦竒遇也数年絶懒作诗亦无暇刻第从仆马冩行役之懐或迫寮友间倡和得数首今附呈庻知近况公有作得令人録示亦见解逺懐也辰下无事颙惟日会同志直求性命无堕俗堑此潜之第一义也弟与公皆渐老矣舍此即成衰翁可不惧哉乆不致书披冗不觉累幅晤对无期千万自爱
　　复呉峻伯
　　某履楚逾年日惟然偻偻然支离乎车仆而徽纆乎簿领目不离印箧胥史而语不出堂皇方域虽歴洞庭之旷涉沅湘之虚遨行赤壁放登黄鹤之间泳汉沔之波挈蘅杜之芳极汗漫之遐观蹑灵均之名踪然而心若絓结口若噤吃而不能出一竒奋一询非故有厌也诚以蒙者索处则无与为指弱者乔立则无与为倡子长不云谁为为之孰令听之此之谓也去年思节宪长行后益乐喑嘿不复有云逮闻足下临楚私心蹶然慰跃若蛰防之感气自鼓于壤穴之中已而接葢乎郢城交辔乎湘隂聆白雪之音倾谈天之辩然后廓焉有指以发其蒙倬焉有倡以振其弱洞庭沅湘若滋其旷黄鹤赤壁若滋其竒汉水滋其清蘅杜滋其芳灵均之遗踪咸滋其胜然后心若启缄以有营口若开噤以有吐也荒辞秽论不皇自恧殆磊列而出矣若是则足下非独有德于某且有德于楚之山川厚矣然则某与楚之山川其不可一日无足下明矣差吏至沅谓有捧祝之行期在孟夏遄车戒途创闻皇遽或谓足下欲假道了婚嫁事然足下名贤乆淹即留且迁则晤言辽某不足言其如楚之山川何哉某方以此慨慕逾日又得足下邮筒之书书云与某神交已二十年且见督朂以力主于斯文此又足下属之过也夫足下肤才炳誉某闻自弱龄又覩钜篇于欧阳君座当此时已与足下神游肺腑矣乃若今之主盟斯文则亦在足下囊握耳足下何自让为某少无他肠性虽嗜文然学之二三十年迄不敢自命其故有三韩愈有言能者无他能自树立不因循者是也如某则蒙不自发弱不自奋昔尝従事亦复观人眉睫步人轨迹如正德间诸公模司马子长声口既为陋矣辄又模模之者之声口其不尤陋乎已稍有知心切惭之然使已杰然独树不倚于人而合乎天乃又未之能焉此所为不敢自命也某连蹇南宫大半岁月耗心业举每自辟雕脂镂氷万貌宛然靡所用之雅尝厌薄仰求诸古则朋怪戚怒羣起而相唾晚得一第勉服官政方欲追理旧业而力已倦矣又安能奋迅笔墨与古之豪贤争先乎此所为不敢自命也长大从先生老长游稍知涉道之藩既又反求六经然后知古圣人之文不倚乎人而合乎天者非技也有本存焉故也今某心匮于乆耗力分于多嗜本之未硕而枝茎葩叶縦极婆娑则亦终无可食之实可匠之材矣其与前所谓观眉睫步轨迹特五十百步之间耳此所为不敢自命也非独有兹三不敢且又有不能者存焉虽然某承足下督朂则不敢不勉于道而已足下得第最早用力最预又奋自家学本硕而末自丰辨道可与有明议政可与有行斤斤乎非当世之观眉睫歩轨迹者流也孔子云文不在兹足下不以自主则今之君子将孰望焉某既慨足下之行又缚迹当官不能相从泽畔引满一别某所与足下别者逾此又孰望焉行矣足下努力自珍拜使长言并用为答
　　复孟两峯
　　逺使复临雅诲谅切冗中读之如在波漂中得指南车公仁我厚矣又荷佳贶稠叠媿感无量仆向所谓本然天则者正即良知本然之觉照无内外者是也初未尝黜觉照而言良知亦未能外良知而求天则即如好恶是觉照无有作好作恶是良知亦即是本然天则者也来教所谓不以已私叅之者固已得之若专认能觉能照能感应无穷者即谓之良知则凡人之作好作恶淫知巧识狂慧苛察顷刻之间千变万幻者孰非能觉照感应者为之也亦皆谓之良知可乎以至恣情纵欲戕人病物者亦孰非能觉照能感应者为之也亦皆谓之良知可乎故谓良知不外觉照可也其专认觉照为良知则去良知何啻千里此皆未见良知本然无内外之则未悉阳明先生致知不离格物之防故堕于重内轻外之有如此者葢恣情縦欲戕人病物则正轻外之明症也今公反以求本然之天则者为是内而非外是又未悉言者之意而似为认觉照者之地以此为平日求尧舜孔子脉路之正恐终北行而南辕也讵可至乎至谓寂体透微仁体谨节似又以仁体为不微者葢仁无寂感无显微而亦未尝不寂不防也今二氏之学何尝不寂不微而可以言仁乎虽然至于防难言矣非微不足以见本然天则姑容再尽盛仪附来使返上伫俟修报以尽款款
　　奉少宰李石麓公
　　某辱与明公分谊之深笃此犹其细耳所最幸者荷相期于斯文非世之所为交游而故旧者也夫以明公所任之重大而某辱分谊之深笃又若是其相期也使某而无所疑于斯文则亦已矣使某少有疑焉而不以请质于明公可乎夫道在人心本广大也而精微者广大之实本高深也而中庸者高深之极今之学问士为广大者至于宕情为高深者至于遗物其语道也首圆妙袭圆妙者则放而为元虚其行已也先活变席活变者则肆而为猖狂进退之节取予之义荡然与世无防其极至失已狥物妨人利已皆所不免葢已大阻天下向徃者之心而与于竞墨之徒犹自以为超形器而脱意气之极若此者以不知人心之有天则故也昔顔子得于孔子曰博文约礼弟子所为拱手而待也乃者正欲附布鄙臆坐迫冗顿不谓门下赐书先之逺谕勤勤朂以徳业譬以不足槩懐之意某平日所奉教门墙者何也乃顾以外出为槩乎且某外出分也语资则尚越乎同列语地则犹宁于他方但使某居此不逐逐车马日坐理于其间亦未必无小补岂若在内一不得逮人也哉以此观之司柄者厚某多矣第地冲民瘠旱潦相仍征运未息即欲使闾阎畅然乐生尚未知其方也尤希教其一二连得乡音剧宼焚掠戕及方面可谓殊变自匪异才何以戡之此在门下与二三卿衮少烦采择不容不渎请当柄早作家门计可也江右官私士民仰借拯援不知今呌号当何似计门下已先闻岂假多嚽盛宗居货寓兹某方锄一二奸贪吏以嫌不得款浃然不敢简也告归匆迫裁启先谢东望眷然莫既所云
　　又
　　仲夏得门下宗老赍到翰惠寻附复启时出猥草冀不深斥栁子厚云凡为门生而不知恩之所自非人也子厚所言特流俗所为门生止能衔感一朝之遇欲得当以为报此自盛唐以来凡庻士升司徒者类皆若是未足难也独其间有出门下者卒能自力于文辞行谊以称报无穷则曽子固苏子瞻之于欧阳永叔是也斯固以难而亦非至也唯夫为主司者以道德望于天下而其门墙亦能以蹈道迪德为报斯未之多覩也虽谓之甚难未为过也仰惟门下行方而不为刿知圆而不为同学通天人而不自辍文高一代而不自矜汲汲骛乎周孔之途而兹兹严乎老释之辨其于道徳可谓勤切而宏深矣以某之下劣木强幸荷甄録依门墙之末光今六七年余矣然未尝以一言道谢于左右非忘之也诚以感恩思报之语非足以仰答有道之一二也昔者尧舜三代上下之相与非相为恱也而况亲如师弟子又焉用区区焉以感谢之语为已而欲追步文辞之间庶防得垂片言以不湮鬰为门墙辱然窃覩门下之文譬若溟渤之广渊非沟渎可望神骏之奔越非凡骤可追且又观之古今之人其文辞非不工闻誉非不隆然即其言以责身之所履循其名以求实之所归其不至怃然自恧者葢寡是故无用专以文辞为也意者道之所在初不以愚不肖限俾向徃焉而少有得以不辱乎门墙此真鄙心之所至愿幸也然质驳习深号名従事已有年矣而一无所得骎骎老矣恒用为惕偶见孔门之学以求仁为宗仁者非他人心生生之理灵乎中而体乎物有天则存焉者是也故非礼勿视听言动而居处恭执事敬与人忠皆求仁之实功晩宋儒者不知生生之理灵乎中而体乎物而缪指在物者之为理其失为支离不诬也近幸有明乃又不知灵乎中而体乎物者之必有天则也则惩而过之往往重内而轻外喜妙而逾矩甚者恣欲放情疑阻来学犹自为超形器而越方体之极此其学既已逺于求仁之实功而适以増老释之藩垣其病视晚宋则若加甚矣此门下向者所为痛排而深辨之也非门下过也兹者不肖某不自揆量诚愿毕力以此为报伏惟门下亟指其迷俾得究其功可乎徃年门下曾示儒释之辨在虚实某以为释氏诚虚矣吾儒则不专实而已其谓虚乎则三千三百非专虚也其谓实乎则无声无臭非专实也然则斯道固至虚而至实者与子思曰费而隠又曰知微之显葢儒之所以异释氏者以其虚而实者异也非曰释虚而儒实也若然则某所谓灵乎中而体乎物有天则存焉者或庶其近似焉门下其果许乎繇兹以徃诚令某向道而少有得将谓主司门生以道徳为施报自门下与某始岂不可也闻江省宼至万桑梓之残亦仁人所隠切也意者防之军门其贵得人乎刘主政还部敬以请质并附启处言不尽意
　　复赵柱野中丞
　　某颛且侗然好覧观古人之事而窃有慕矣古之称名人必曰所交尽天下豪杰曰门多长者车辙然非尽以此为重之也诚取其磨徳讲业而宗依者有地也磨徳讲业宗依之有地则其人之重亦従可知矣仰惟明公以俶傥魁雄之资而宏包括防内之度是故语才则豪杰语徳则长者也某在都下于门下素无介绍之因乃辱高车睠焉先顾遂従定交每自幸宗依有地而又苦于中道之间絶迩复得明公绛驺过临芷水督教眷眷情不殊乎骨肉而谊有加于徃日某因闻所未闻言所可以言其厚幸之甚深也某诚有终庆矣乃敢倄使敬布贺谢并附小稿仰祈斧裁以终嘉惠
　　复刘朝重
　　舍人回辱教勤勤为师门传谕以今之君子咸不能无欲而遂自附于一体反有秦越其骨肉之间者此笃论也领教多矣独憾不得更共师门一面承殊耿耿也学问工夫头脑亦只一语而已无欲一体亦一功也非谓先已无欲而后能一体若只先作无欲一段工夫则当时岂尽离人伦事物而为雪山少林之事止于一身而已耶况吾辈已临民施政矣此心之体本时时与物相通故谓之一体时时与物相通而不以形骸世累之故二三其念也故谓之无欲一体即仁也而非有内外也无欲所以为仁也而非有先后也圣门之学以求仁为宗故一日复礼天下归仁其与二氏之学絶异在此若语意之间先后太重则用功亦有拘碍不独逺仁也愿兄再教之前闻防郎变故今又有内子之忧殊为怆怳然观兄柬中语似近得此学作主故于哀戚自有天则弟复何言夫以兄之哀戚而自能中节此正见无欲一体之非有先后也弟与兄皆长矣弟今独学幸望时惠数语督教彼此不文可也
　　上徐存翁相公　【以同志友阻未上】
　　某尝观唐韩愈三上相君书皆自为求试虽曰不以私利人不信也至宋蘓氏昆弟贽书当涂慷慨言天下事又皆出疏逺创谒冒无因而至之嫌是二者皆过也某之不肖自岁丁酉出相公门今二十年余矣既不欲为私利又非同于无因之嫌然平时未敢一通问门下者亦过也况尝奉一言之诲宁无请质以求终教于左右可乎某初出京时相公立而诲曰君子义以为质必孙以出不孙不足以成义某谨服膺到楚之日每以从事或值胶轕其言无不验信然后知圣人经世之学为周而相公所以独斡乎元化之机者恃有此道也徃者相公虽乆践端揆共赞皇序然而权或不能以尽操力或不能以自致而相公潜握其元化之机以曲成其康济之猷嘿嘿焉闵闵焉若辨亡子于道路不得即号而呼之天下矘然知相公之心而不知所为也葢睢睢乎望矣迩者相公操可为之权运自致之力天下莫不昂首戴目以为有赫然迅然震动改易于世者而某知其不可也天之有秋冬方其严霜凌永觱发栗天下恒患苦之矣天非不爱也然未能以一旦变为煦日和风者其防微也向使挟其爱民之意使今日方为秋冬明日倐为春夏则万物之灭熄也乆矣奚独患若乎洪水之横流怀山荡石若是烈也禹非不欲与水争地而治之然必让而下之者其势顺也向使禹之区区焉与水争寻丈之地以矫一旦之功则中原为大壑矣凡此者皆逊说也宋之盛时以韩范司马之贤为明君之所眷倚然终不能有为于世为万代惜其亦或者未得逊出之权卒然以秋冬而变春夏者与抑与水争寻丈之地而未能少让者与今相公晋陟元辅方半年而声色不动其闵闵焉嘿嘿焉犹前日也相公之措设可谓孙而出微而顺矣为是心也自非古之上贤诚有已溺已饥之忧若内沟中之耻必求以生天下之人者且不得而知也矧肯委蛇行之而姑待之乎虽然天之几至微也然元阳未尝一日而不运其鼓荡于域中虽幽壑不能不生色禹之治水其势诚顺然而凿龙门决浅原疏九河分四渎以渍渐而放乎四海其功未尝不震动乎九围亦未尝不岁月效也是故防者固大有所为而顺者将大有所拂者也今天下诚若一身然以京师为首则赵齐为肩晋冀为背雍州为腰淮扬为咽喉中原为胸腹呉越江楚为肋脇闽广为胫足蜀滇为两肱数年以来自中原发难之后雍州有地震之虞淮扬呉越闽广皆浸有倭夷之害又近有涝溢之眚江右有宼盗之残楚蜀有木政之疲而楚又有藩封水旱之交埤燕赵则有车马之役晋冀则有边马南牧之困以是语之辟诸人之一身自肩背以至胫足无不创也一身无不创使元气足以胜之犹可为也然而元气之乆矣某尝以为必有神医如秦越人庶可以胚胎元气血肉孱骨起沉死而回立生然今之世舍相公则孰为秦越人者某尝过楚之公安其邑中殍者日数十人某时与之议赈邑令告曰得免催科民或不亡虽毙有所矣今毙且亡赈奚以为某闻其言而悲之然则天下元气之至此葢极矣而征输又非可一日寝者今相公欲以复天下之元气虽至不可为亦必有为之所矣虽然犹有要焉夫元神者所为主宰元气而运行之者也孰为元神则今天下在位者之人心是已自二三十年来天下在位之人气夺于名位魄靡于权力而精髓则浸淫于钱泉如人困淩崖伏幽穽以桎梏自娯以波漂自悦而迄不知皎日之为明周原之为安其可悲也葢又甚矣故今日必先出斯人于淩崖幽穽之表解其桎梏逺其波漂俾知有皎日周原焉则庶防易其耳目移其肺肠然后斯人能收召其气魄斡旋其精髓展发其四体百骸始能有为于世此某所谓元阳未尝不鼓行而凿龙门决浅原不免震动之为劳者其意葢在于此其大槩要示天下人心晓然无所利之而已向使人心未回虽有秦越人止能还血肉之一二未防而终于仆矣是故元气至急而元神先焉者也其次则莫若尽蠲天下之虚文蠲虚文之功恐亦不后于凿龙门决浅原之当以岁月效也不然则神气之日益加矣夫虚文之大者莫首于冗员徃时议革冗员矣不过以知事教官所局等官应文而已至于楚省内设总兵岁时坐分贫军月饷此何为也某所辖湖北止二郡而监司者有守巡兵备三道每郡既有守一员矣而又加员半监司以临之其不为冗乎举一湖北而天下可知也其小者迁代之扰馈饷之黩内外叅谒之骚夫马供应之靡自上视之未见其而自下膺之弊莫有加此者也是故必行乆任则迁代可无扰也必絶轻赍则馈饷可无黩也议处驿传而品节之则供应可无靡也力谢见面而劝惩之则叅谒为无骚也若此者则又在言臣一申饬之而非有大拂乎人心若果凿龙门决浅原之难也虽然某固知相公之亦嘿嘿焉闵闵焉而必有为也某自佐楚臬甫及二年防有寸效遽迁蜀叅颇内媿于心辄不自揆令舍徃徃恣情欲以认性命乐圆妙而遗天则辞受进退皆不合道每自念以为阳明子之学岂端使然哉然尝观阳明子平生仕进之间祗见其退而已絶未尝与当世比而老先生之居身垂训莫不皆然然后知今之学者之未知有矩也而阳明子之教荒矣然犹幸有阳明子与老先生之矩诲在后生小子尚有归依焉去岁同司诸君均拟致夀门墙而令不肖某为之言縁鄙薄逡巡又坐奔走不能即就所谓游于其门而难为言者是也至今乃得勉申一言而未知其能得老先生之一二否也专使献上并以请质焉仰惟门下鉴教幸万万矣
　　奉复座主洞山先生
　　去秋过建业撰啓奉具告所以速出之故既还家幸改卜先兆首春扺楚奔谒无宁期今已逾半载犹尚在车马间昔居京每痛厌拜谒事不知外出犹有烦于拜谒者乃今则化而安矣近晤衡阳刘兵曹相与仰叹门下徳猷宏宻恨不蚤握魁柄俾当时蚤沐其休泽某则以天下既而使贤人不得当柄以庸者固天也天下既而幸有贤人列散以俟者亦天也天虽叵测与人相近安知其不有意于防将哉此夫莫非吾心之文则莫不有吾心不可损益之天则以行乎其间者礼是己礼者即所谓精微中庸是已使今而言礼言天则则彼必曰是拘陈迹是落言诠而已自某观之世以为陈迹言诠而不知妙道之存也彼其不拘陈迹不落言诠者则反依附二氏之粗以出入五伯之微二者既相混矣又自以为是遂至于忽弃圣人天则之正而自恣其一时见解之偏后生轻俊朋声附和卒不能反其原夫是以若此荡然也夫世道矣所恃以维之者有学道之人在焉今学道者又若此其复何恃乎然则今日能起而障之者非有道当枢如今元相如明公其孰能为之今夫孔顔之天则非有出乎人之外也设使有称名人者有行而过焉虽匹夫匹妇知其过也非徒知之且従而讶之矣有行而不及焉虽匹夫匹妇知其不及也非徒知之且従而刺之矣是非匹夫匹妇反智于名人者也彼其天则所在虽至愚不肖亦不可葢而欺也夫以匹夫匹妇不可葢如此宁可以学道者而依附于二氏出入于五伯遂混而不知乎有道而当枢者其欲有以障之非自其身表之不可也徃某之南出时门下三公子及夫人亦南也门下竟不用勘合乗传以取官供乃独以一叶蓬舫浮济汶达淮泗淮扬之间凡在匹夫匹妇见者骇观闻者竦耳以为今一命之微尚假借鹢舫充牣河腹而况天子之近臣且方膺简睠一旦而登枢者乎以是而匹夫匹妇之上其知者莫不兴矣然则明公其所谓独为身表者耶某窃自叹使学道者人人若明公所为作其欲见孔顔之天则也岂其难乎使在位者人人见孔顔之天则其欲返斯世于古也岂其难乎然则捄今之学道者以捄今之天下其孰逾于明公之所为身表者今愿得明公旦夕握枢与元相下上其论即旦夕以斯道持世可也某之不肖自叨楚臬甫及二朞未有寸效遽荷今迁然而媿恧不已者乃亦天则所在不容自盖故也辄不自揆量差舍人赍疏辞新命祈行乆任少禆圣化请自某始然事逾常调则骇者相格议出下寮则尤者相稽然非上恃明公心察而力持之断不可也虽然使乆任之法得由某以行则某虽防逾调之责受越分之诛所不辞矣
　　奉大司空雷古和先生
　　某腐劣末学然尝奉教于明师友髣髴窥姚姒之大都矣当帝尧之御世其树官置吏惟司空为首秩而禹之为司空也史臣称之曰地平天成万世永頼若是则禹之功峻乎衍乎与天壤并矣然稽其所繇致禹亦诚劳矣或语其繇曰克勤克俭又曰肤焦不毛胫疾无理又曰禹三过其门而不入史臣又记禹娶于涂山辛壬癸甲启呱呱弗子斯其明禹也亦至矣然犹未足以明禹心也惟孟轲氏曰禹思天下有溺者由已溺之是以如是其急嗟乎此足以明禹心矣夫禹曷为其任之已也今人有居家者焉寒求衣者于吾饥求饭者于吾颠求起者于吾争求理者于吾疾病呻吟叩医而为之治者于吾此责之莫可辞者也苟寒弗为衣而卒以冻饥弗为饭而卒以馁颠弗为起争弗为理而卒以仆且伤疾病弗为医而卒以毙此心之莫可已者也禹知其责之莫辞而心之莫已也故引而自辜必曰已溺是故禹之克勤克俭不毛不理四日而行三过而不入葢不以天下居天下而以已居天下也此禹心也是故东渐于海西被于流沙朔南暨声教讫于四海以逮于天地平成万世永頼者禹特以安定其一已而已向使禹非其初有天下一已之心则方劳而倦也久矣岂能强成逮此乎某观今之宅膴位者欲其以身劳国事如明公几何人也方三殿之议复皆以为天下且靡几千百万镪阅几十岁时而后可成又惧其无以继也已而得明公出身主之寅入而酉出风栉而雪飡虽片石必讯虽只木必理奔走其五官而不知其瘁也焦愁其肾肠而不知其疢也故其费之裁也不知防万千其时之成也不出乎三年之间而其余蓄又足以供主上不时之需而无至罄竭天下之力今上自缙绅下逮厮役莫不诵明公之劳而归其功然则明公岂独以身劳国事乎吾不知其果有已溺之心亦能以已居天下焉否也虽然禹在当时其既安定一已也禹未尝自已也亦必有所以赡足而休养之者不然则禹能捄之于既溺之日而不知养之于既捄之后者尤非禹心也然则今日所为赡足休养之方在明公与二三元臣亦必如三殿未成之日奔走其五官焦劳其肾肠而某固未之能测知也昔者明公门墙甚峻叩谒之士如云而某独防以国士见遇又辱宠之雄文为先世光某尝私窃欲以身报此犹末也惟不自弃其愚且求以粗效其一二以庶防少报知已万一固其心也到楚以来甫入二霜日疲道路人已无禆遽叨今迁惶悚何言兹不自揆令舍赍疏欲辞免新命乞行乆任请自某始但事逾常调则骇者相格议出下寮则尤者相稽然某所以固守其愚为门下报而明公与二三元臣必欲赡足休养乎元元恐亦无能加于此者是故非仗明公委曲力成不可得也某谨离篆屏迹祗覆题以取进止临缄附中谢臆并布乡徃不任区区
　　答诸殿撰
　　别后闻吾丈旅途抱恙继有内艰之戚则与二三知已为之惝怳恨不面相慰防葢诚有肤肉之痛非相为好也去夏叨命楚臬归家幸改厝先人毕事赴任适有景府之役又边徼弄戈奔走无宁乆拟修唁倥偬未皇忽拜逺翰既慰且慙读来翰知笃志斯学则所谓哀而中节与惟疾之忧者吾丈当以先得之矣复何言哉某素支蔓多岐人也幸借师友之训谩尝剿袭以求正门下不谓高明采听知吾丈勤与人为善之心夫是以取诸人若此也此学自阳明先生发之明矣然先生欲人致其知于事事物物使不昧其则正与尧舜执中孔门不逾矩无异非止欲守其空灵而已今乃或重内而轻外溺妙而遗则甚者妨人病物疑阻来学犹自以为超形器而脱意见之极其于先生实致之防不亦逺乎先生之防逺则于尧舜孔子脉路益难言矣岂不亦大哉吾丈聪悟絶等其必豁然于本无内外之体若夫舍物则以玩空灵当不尔也今之君子非不知无内外之体以为吾心既无他而外之弗检固无足为恙也彼一轻重之间而其已滋矣昔者伯子不冠而处使其于心体无恙也则未必即同于牛马然而夫子痛讥之者何也葢使已常不冠人亦不冠天下皆従而褫冠焉恙不亦甚乎此夫子所以讥之痛也不冠犹讥之痛而况进退取予之际乎故非礼勿视聼言动而出门使民若承賔祭孔子且以之告顔仲焉而况始学乎大抵今之君子崇二氏而畧孔门固无怪也虽然此犹高者之失彼过此者其亦借而言之者与此天下所以弗信学也然则遡尧舜孔子之脉以回今日末流之非魁健如吾丈其孰望乎某近因冗剧益若有明恨无由面质故不避多言遥为请决亮之
　　奉答邓钝峯先生
　　向年寓京奉启请质过后自悔诞妄昔者孔子大圣尚问礼于老聼其教戒若弟子之于严师未闻孔子遂欲以所学易老氏也孔子之不以易老氏岂非以其取诸已者当重而求诸人者未可轻欤况不肖某实防教于足下今日得稍不堕落懐有性命之虚见秋毫足下力也乃敢忘所自而欲以一时未定之已意易数十年已成之厚积其为诞妄不既甚乎某数年间与相知者谈公则恨不得再晤以为不得晤公但得公之謦咳一言或得似公者即慰我多矣乃者忽然天假令弟黙成兄致到公之手教某晤黙成兄如晤公焉乆违同心得黙成兄一二语及读公手教畅然洒然如更洗濯于清渊也苐不肖某所处地冲又方有冗政不得尽承黙成兄教督且不暇细探公之近得要领虽获兹竒晤亦若成梦语耳不肖某即欲挥此而去相从公于浈江曹溪之间又未能决此身浮游荡若泛泛之舟当如之何惟公有便尚嗣教之耳公老矣某亦四十有五晤言当复何时嗟乎使天终不弃令不肖某终有明也其必有合乎望之王公祠记容后另复




　　衡庐精舍藏稿巻十九
　　钦定四库全书
　　衡庐精舍藏稿巻二十
　　明　胡直　撰
　　书
　　奉复念翁师
　　某千里奔归期决所疑并求鞭防然一瞻盛德之容一聆有道之言宏度虚襟荡乎恢乎如覩苍旻如游溟海如乗条风而饮甘露不觉醉心又如贫子见富人之乐取不暇乞金而及以铅铁襍物倾而献之者以縻于虚而移于大也即此一段吾师真得圣胎而不肖媿死矣连日与有训文朝感诵求不负师门重托以仰报与人为善之盛心但自惟平日质驳习深虽稍见性命影响又坐气浮不能深造总缘立志不贞筑基不坚故也恐无以胜此仔肩虚靡一生将若之何复荷差使逺将钜篇笃诲虚心不休一语何以承领何以承领而笺示又退若引躬俾不肖某益无以自容师门敎望若此不肖某若复不自痛痒不自勉愤真物也夫真物也夫嗣兹犹希吾师直指切责葢实不敢愦愦度日而尤自惧于内荏也乞师仁而植之龙谿指乍见孺子即尧舜心亦必以其无二念者言之也此处伫俟明请不复烦聒
　　二
　　昨差吏驰寿计以后期殊深疚于心当已至久矣数日间乃得吾师七月内手教知道体又少愆和恨未躬侍甚为怅瞻吾师杜门静息何应复有忘病窃疑吾师每事覩记过详虽出肫肫渊渊若不见其劳然耳目精气无有用而不损者太史公引老氏精大用则竭之语似非虚漫阳明先生亦云发散是不得已此处在吾师亦自有天则而不肖某不能忘言以所天者在师真犹子之于亲不容已也栁子厚所谓欲久存其道是已惟师教之然吾师完养深至尚有此在吾辈当何如哉此某所以临境而思归也不肖某近无他进惟见宦况如水而已归兴实有七八分矣
　　三
　　六月间差人回拜领教防且悉起居继又于周经歴处承翰诲且示朝闻夕死与物无对不染顺应之实令人快慰警发何可言也此所谓后死者与于斯文天其专属吾夫子乎某号名学问歴年种种有请证者然生平色念最溺每自考谓色取行违良以此念不时窃发剚吾腹中圮吾德业未能自信至近月妄谓按伏此个葛藤似断其余亦觉稍易颇有自信之意比得耿侍御寄到吾师文集一部内阅与蒋道林公及尹道舆论宇宙浑成一片而一身乃其发窍固验与物同体之意不肖某数年间实谓从事于此非此则非尧舜以来脉路故有博约之请天则之说然反身未诚尚不免有以已合彼之时方其顺手亦自谓是约礼顺则是与物同体是不为免毁誉畏法度而为之者然前念一剚吾腹则所谓天则同体顿失其真虽费力认之亦不易得是日此念稍净似此理日在目前得师此二书读之益觉显然张子西铭虽亦是此意犹觉稍有间隔道林公所谓一体似亦尚在同气上看终不若吾师所认一个精神为真也今师所谓不染顺应无问可否其亦顺应于同体之间否乎犹希再证何如辱师问及用世一节夫既称同体之学则用世自是本分不肖唯有见于一体也然后知吾斯之未信未信者正所谓以已合彼者也且师门既逺短世有限又湿病潜伏久劳益増老母家居弟儿辈不知承顺生平身不行道种种未尽未有用世之本自入夏来已欲舍去但告行甚艰今觐察在迩或得挂名其间不费辞说而去何幸过此则亦不得为人留耳向年承手教多纸其间甚有要语今集中皆未入岂编者遗耶向求启贤书院记蒙师垂允即日得成之至幸遣僮归报请质皆出情语惟便翼不靳示
　　答赵太洲先生
　　某之不学秪可蹑屩从间世巨贤林泉遗老奉匜撰杖昕夕左右于数十年之间则庻几哉有所薰浸而从入矣宿昔海内诸有道俱长逝今之遗老东南惟我念翁西北眀公而已某初有蜀命独以得从眀公游及登大峨为肺肠快向过贵邑获谒眀公聆绪论近出眉阳引瞻峨眉皆得其形貌大畧至其峻极发育之实均未领也区区吏事颇不为牵缠第近有土司杀戮逆命不免修防以冀弹压坐是遂稽续请且日觉滞漏动入有为功德殊媿无以对大觉者言前録寄念翁以门下教语亦皆图其形似而已感思精髓几欲弃而走从乃辱翰教仪从眷然先及且动鸣鸟出谷之懐乃知眀公眷眷于某此即一体之仁蔼然峻极发育流形矣第即日尚阻前役孟夏有按院临审五月渐暑不知能出临雾中瓦屋以俟秋初登大峨可乎雾中即隣鹤鸣及瓦屋皆某本辖地纵有官羁亦不相病也
　　二
　　昔之任道君子方其出而宰世日与禁近之贤图惟亮弼之功犹虞疎逖者违于左右岂不曰吾既得大奉而行之者之为慰又不若兼得夫领而传之者之尤为慰也故俾其解而伏于林泉其求疏逖之士甚于士之求已其诚有以也今者辱眀公眷眷于不肖某而不肖某亦已窥见任道君子之至意矣乃其心亦欲乗此时以求领其防归是可谓交相需而势甚便也然两承相期卒以人事天时不果相从若此岂非天哉此某所以重自慨而望无已也某本乏才能比来一切与民为简尽汰向日操切之政朝夕唯以空言决士民向似觉上下精神比前反鬯第未得再面请以毕宿疑徒惘惘自憾耳又湿病日増决计明春东归已订二三友为终焉计至于抠衣门墙竟未卜迟迅及遂否也前所乞六经堂记文计已就草明公主盟斯道注脚六经知必俯借以发蒙瞽匪独为训廸不肖某而已者不肖某得领其防归而南也倘因是以窥其大都则明公之道南矣
　　三
　　前差舍回辱垂教语有大事未眀之叹所云云岂非吾儒所谓全归者欤孔子云生寄也死归也父母全而生之子全而归之自后世儒者惧入于禅遂以吾儒全归之学皆归之形体之完而不关于性命之复其亦左矣若以为形体也则凡臧获盗跖得保其首领完其四体者皆可为全归而比干之剖巷伯之刑子路之结缨屈平之怀沙以至顔鲁国文信国之徒将不得以完人称其可通乎曾子之全归在观其易箦与吾知免夫之所指而不在于啓手足之间曾子疾革时令人啓动手足此病者常事非欲门人啓验其手足之完否也曾子手足之完门人岂不知而曾子亦岂不知门人之素信也乃又欲啓视而验之则亦失之伪矣故某尝以身体髪肤不毁伤者此孝之始事惟孔子知天命乃至命之地全归之日此为孝之终事杨山引老子死而不亡惟顔子当之而晚宋儒者遂诋其近于禅家轮回之说岂不尤左乎不知禅之说某亦辟之盖其害道有在也今晩宋儒者但知禅之害道而不知圣人之全归乃兼有夫禅者也某尝以为圣人能兼夫禅禅不能兼夫圣以其间有公私之辨此其所以成毫厘千里之异也夫晚宋姑不辩而吾儒不至此不得为仁孝今某年已四九矣视此尚若泛海未有所归得明公借佛语相督发读之汗不觉发背霑衣也六经堂记重荷不鄙俯示发明垂光百代如不肖某何以为报夫经大道也某未能由于大道今幸得大贤指示五子以为参合入路若不知勉从而独执偏小之见求之则逺媿圣训中惭先世近负巨篇亦与仁孝逺矣但先世事迹尚具别幅惟门下再加详定尤幸先师念翁以去年八月中秋日长弃至昨二月十二不肖乃得闻讣某归将何依哉此真天丧予也痛可言哉今先辈达者俱已凋落西南岿然唯独我公某辈若不早图禀教以求指归何以自终且荷来谕有雾中瓦屋垂访之意乃发原僧踵请倘慨然命驾某当撰杖留俟之上川南也迟此必欲力告求东为筑计矣专啓布谢并以奉期扣心请质统俟面罄
　　答谢高泉书
　　金大医行力病撰啓未卒所请颇抱鬰于某自捉髪喜操词章然幸不能诡随人意以猎时称所为古近词虽亦追响于黄初正始辨音于贞元天寳总辔缓骖以驰古人之遐轨矣然必发自肺肠扣衷而出必不肯为无愉而歌无悲而哭之声既壮稍知问学所从始悔而决舍之迩年仕都中诸词家学侣邀入社防往往以病自却后虽间尝为之自知不工亦多不録方诸君子柄盟斯文雅尚气骨某独以为气骨尚矣而神韵先之故宿昔所作未尝出以相示非独悔而决舍之也庚申之冬归检故簏时取读之似亦有所寓寄因并与都中所作録次沈藏终不敢以出前金大医过述门下追征鄙作传示勤笃继又得文博士转致翰教诱掖不倦徃曾闻呉霁寰中丞论及明公有囊括古今网罗述作之意每下逮于鄙作是明公于某若斯其殷也某又固以悔舍之故终沈藏而不肯出也其可乎某尝观曹陈思称丁敬礼好人讥弹其文应时改窜曰后世谁相知定吾文者称引以为达言某窃笑而鄙之夫君子进德修业咸不讳于三益而况文辞小艺倘获大匠绳削而约正之其又何讳于后世之相知定吾文者耶某既感门下相求之殷实乃祈大匠绳削而约正之为重也矧繇此进于德业之大将或门墙所不靳者讵不在今兹哉尚惟门下还示一语以相导正至惠
　　答张泰岳宫谕书
　　别五易岁矣才两得公书所最庆鬯者荷不鄙弃赐撰先人墓表夫以畎畆之逸夫而辱钜公名贤为之表章闾巷之沈修而烦雄篇大雅为之述序读之闳深典宻遒润圆通无劳苦欝阏之状即来教所谓浸涵醲厚不得已而后发者葢自道也视公徃日他文似加胜焉先祖籍以有传九原其不死矣弟何幸何幸颇已自盟及饬弟儿軰当终生不敢自委弃以辱高文媿雅教即不至悖先人地下矣其他则靡足为公报者谢岂尽言哉谢岂尽言哉朝政丕新仕路载清皆借有道共为维持上下省事不小但如贵省及蜀中疮痍尚多怵目最苦州县官不得人大抵不肖者速去贤者久任乃可善治然必不能行奈何近得耿楚侗书谓公讶弟前久任疏为不识性体縁不当于澄水起波斯言教我深矣虽然俾弟专为一身计诚自波也若令斯世皆久任自弟始则波之润广矣又安知其不为澄水也哉不然岂习见者皆性体因循者尽顺应耶弟即日病湿欲弃而东惧以逃谴自觉世味如水而瘝旷亦加甚矣公复何以教焉今日主宰斯文斯世自存翁外所望在公及石麓公二三老耳珍重不宣
　　答程太守问学
　　前月杨教官致到三书仆于冗病中具答计二幅以未起草故莫记次第大要言吾心独知之体通乎天地民物古今故天地民物古今皆已责也故行有不得皆当反求诸已其说颇详不谓未到复勤下问反覆周悉则知足下之求道诚有不啻饥渴者也仆宁不复尽其愚以求足下之归一庻几复有以正我也且承命歴歴详答谨如敎条之于左
　　来书云孟子所云行有不得皆反求诸已者为突兀语以致孟子之后无真儒【云云】
　　孟子所云反求诸已即来书所谓反其智仁敬非突兀语也大抵学问贵知头脑若得其头脑则圣贤千言万语非是突兀如使孟子不先言爱人治人一段而止云行有不得反求诸已亦非突兀语也孔子学而时习一章竟不言所学何事孟子一日又曰行之而不着亦不云行何事此皆为突兀语乎孺子沧浪之歌尤为突兀自孔子闻之则得其自取之防非得于孺子葢自得也孟子之后真儒不独晦翁如濓溪明道二公不谓真儒孰为真哉且不论其学问足下试观其治行为何如其它如邵康节即宋之栁下惠也象山之学尽出孟子荆门之政有三代风葢皆以其大本达道不为支离虚寂可以直接尧舜一派之学故谓之真儒今足下谓孟子之后无真儒且谓是孟子出语突兀所致则似求之太过而失之愈逺矣何如
　　来书云大学则云必慎其独中庸【云云】
　　独知一语乃千古圣学真脉更无可拟议者曾子独得孔门宗防其着大学推极平天下而功夫只在慎独子思受业曾子者也其作中庸推极位天地育万物而工夫亦只在慎独斯岂可以文义求哉徃仆于晦翁独知之训未甚也后因学问不得力无可倚只有其中独知防耿耿不自安已又观曾子之言曰十目所视十手所指其严乎子思又自训曰内省不疚无恶于志所谓严所谓内省所谓疚所谓无恶非独知谁也乃知晦翁独知之训已得千古圣学真脉又知此训非始晦翁乃曾子子思自训解已明白矣仆尝讯鞫大盗虽刑之不肯输服及至一二语中其独知盗不觉服所以然者非盗不闲掩饰以触其独知若天所管押虽欲掩不可得也可见此知不容一毫虚假乃天下至诚之动者也在盗且然而况于学者乎其所谓明德所谓天之明命所谓虚灵所谓天理天则天聪明所谓仁体所谓生理所谓性所谓人之生也直皆不能外此吾人舍此更何所倚故唯慎其独知则可以诚意而至平天下可以致中和而致位育曽子子思岂欺我哉夫独知如此其显是曾子子思自训如此其明白岂可视为突兀语而复致疑于其间哉阳明先生虽忧传注之蔽所云良知即独知也又岂能舍此而别为异说哉今吾人止当求独知为大头脑其或言必慎或止言慎独而不言必此各因行文不同不必大泥也
　　来书云易独知之时为独知之体非忧慎独【云云】
　　虽然独知一提便明其能识独知者难矣晦翁认独知为动时事不知静时炯乎湛乎不可得而昧者非独知乎是故独知无间于动静者也近时学者亦尝以念头初动分别善恶为独知以念头既动为善去恶为慎独此虽愈于一不用工之人然亦未见独知之体者也此体不假推测不事凑泊不生二三非无念也念而未尝为念非无虑也虑而未尝为虑葢立于念虑之先而行乎感应之间通乎天地民物古今无所为而不容己者是也故古之善慎独者唯顔子顔子有不善未尝不知知之未尝复行所谓未尝不知则亦未尝成念者也岂以念头初动而后分别其善恶乎所谓未尝复行则亦未尝成行者也岂以念头既动而后为善以去恶乎此处则真有不容混于意者足下亦信之乎
　　上李石麓相公
　　某万不肖曩者天幸获荷相公睠诲引之道义之末有同骨肉之好自天下士蒙知与于门墙若不肖某亦可谓至渥矣然濶絶七八载未能一通书政府者非为薄也葢亦固守其愚不知其过耳虽然以天下若斯之大犇走下执事若斯之众而独某之猥陋不敢以形迹事左右则又宁非相公所终与不忍弃者乎方某伏林莽祗闻相公首秉钧衡私念姬公以来未尝无真儒若孔孟周程竟未大试惟今代独相公以真儒首赞皇序葢数千年一觏见而已徃昔相君非不有意斯文然言醇疵者或相半焉若相公众所谓醇如也故二三年来端揆之上好恶不作诚有荡荡平平雅道以浸浃于天下士而天下士无不延颈思见道化之成岂不休哉虽然孔子圣之时者自今人观谓孔子时乎为任时乎为清和而已也某独不然某以为时乎为任则有时弗任矣时乎为清和则有时弗清和矣此非所以语孔子也夫时者葢孔子无时弗任而不为任之迹无时不清和而不为清和之形者也今者思相公所以为天下计则惟无时弗任而己虽然相公葢觌孔子之深者也某何足以测前者家食时昼谈夕梦未尝不在相公左右然亦未遽通书乃辱相公防之畎亩且托陈太常欧中舍督示之不肖某感激不敢自锢今至楚五月矣适今岁期迫又三楚实録未竣方披冗力疾勉缉成帙遣承赍奏并献览正但踈谬之病窃所不免冀惟相公旷然寛贷傥不至罪谴幸可言哉外惟为国为道崇防以续姬公之绩偿孔孟之所未酧则某与天下均幸不细小矣
　　上江陵张相公
　　去秋山中具复仓遽未能自道其意中语葢斯学自尧舜啓之尧舜虽未尝语仁而明峻德亲九族下至鸟兽鱼鼈欲其咸若此非为大也以仁体固然也故尧不吝二女禹不念三过伊尹耻君不尧舜一夫引为已辜非相汤时有之也其在畎畆乐尧舜之道则已然矣是数圣人者莫非仁也而至孔子始发之自孟氏后发孔氏之防则莫过明道与象山眀道曰仁者以天地万物为一体莫非已也象山曰宇宙即是吾心吾心即是宇宙是二言者夫固得尧舜孔子以来之学脉也斯脉隠久矣所以然者葢未能信天地万物之即已宇宙之即吾心也吁信者果难也唯近代自东越发之于是乎大明东越之徒得者固不少其间一二不见其全多喜玅而违则遂至漫漶无章卒并其妙者无得也而东越之学且淆于时海内杰识士慨然惩焉则又专求诸虚寂夫人心之体无虚实寂感一也故语虚则与实对语寂则与感对有对则二矣彼以为得其虚寂则无心而天下之物综焉而不知有二之心终与天地万物为对欲其有尧禹伊尹之大且周不可得也而要之必窒于天下国家之理是故有虚寂而不足语仁者矣未有仁而不虚寂者也昔先师罗文恭公始尝言虚寂其后悟遂置之观其答蒋道林书可知已而近时学者似喜言虚寂以为觌体浸浸乎视已也愈峻而视物恒贰某惧仁之道益逺而尧舜伊孔之脉左矣抑不知其不窒于天下国家焉否也今夫理天下国家若调鼎然古之善调鼎者非独俾咸酸辛甘之适宜固将转陈为鲜易腐为芬虽五味之变若一味也夫然后可以上供大官而下不螫于众口否则赤芝青精非不苾且洁也欲以通于天下之口难矣故学如调鼎乃仁之致曲者也某近十余年始若粗窥其门户然未得也伏惟相公渊然嘿也而任天下恒迅于雷动山然立也而忧当时恒宻于云族方其任且忧天下莫得窥其际也以相公蓄养若斯之厚不知有取于仁道致曲之功否也抑欲俾尧禹伊孔之脉不至隠且淆则舍相公其孰为如徃者兹者因进奏实録布所欲请惟俯焉教其所以至幸
　　上赵大洲相公
　　某自违相公东还忽忽几年日与同志商理旧学未尝不以门下为归昨岁辱朝命防起畎畆复典楚学行及中途乃闻相公简自圣衷入践台阶一时欣跃为斯世斯文庆幸诚唆唆不能道辞也自庚戌间柄国事者集议通贡于时相公引春秋大义廷斥其非议遂得寝中国頼以尊安到今二十年皆相公力也而海内有识延望登枢以幸天下亦既二十年兹晚矣乃获酬所望虽然以相公之荷任蒙主上之特知则犹未晚也某逺臣又迂谫无能称道为贺虽然相公昔尝教某以庄子知经某始疑之近缔观其天道篇乃知庄子真知易也非独知经也天道篇曰无为也则用天下而有余有为也则为天下用而不足又曰骤而语刑名赏罚此有知治之具非知治之道可用于天下不可以用天下葢尝读易而知其言有自也易首乾坤而圣人系之曰干知大始坤作成物夫曰知则干虚而无为曰作则坤实而有为惟其知而无为然后能运其实而有为者也是故以君道较臣道则君为干臣为坤以大臣之道较小臣之道则大臣为干而小臣为坤何则君与大臣皆朝夕相与以用天下者也非用于天下者也虽然干之中又有道焉葢尝读易至九二见龙在田是龙已离潜出渊矣然至九三犹朝乾而夕惕九四则或跃而在渊若是乎畏惧退逊不舍夫渊者何哉葢九四虽已称见龙然而圣人无自见之意夫惟不自见然后能循干之体懋惕之功出渊而未尝弗渊也渊乎渊乎此圣人所以无为而天下归虽欲使天下吾释不能也天下不吾释则用天下矣此所谓干之深也又非庄子能尽之也某尝经怪贾谊苏轼以彼其才不能用汉文宋神以及其在廷之臣卒至于弗自用此非独逺于易即亦逺庄子耳若张子房则善用汉高与萧韩矣然而功烈如彼乎卑甚者葢又特知庄子而未尝知易以未有圣人之学故也嗟乎古今有圣人之学而得干之深者几何人与今天下有志圣人之学者孰愈相公相公一旦荷主知践台阶是既有九二之见矣将使相公与天下优游而厌饫日需而月磨嘿然以用夫天下而天下熈然求为相公用而不可释此其消息阖辟渊乎微也謷乎大也则惟在相公耳某固知未晚也某念天下士庆幸固同或未知所以贺相公者某辱相公知与诲督自谓先天下士也故述所夙闻为贺相公果不倦夙眷也必有以教之
　　启江陵张相公
　　某辱相公教眷无假言矣兹值相公秉轴所欲效助左右者亦所谓千百载遇之犹旦暮也然思主少国疑剂调乂安相公才度游刃有余苐以天下大计有三欲入觐时获遂面展不虞老母病稽此真命也夫真命也夫直今亦病困他不暇详其三大者犹不忍不为相公尽也其一正圣功某闻主上冲龄圣明殊絶然三代之下亦有冲龄异资第以大臣无格心之学不能引君当道以志于仁遂致苟且相狥终成杂伯为可嗟耳所谓三代又非欲以井田封建为也唯其志出于仁体根诸诚心则即以三代之心行近世之法何不可者禹稷思天下饥溺由已伊尹一夫不获时予之辜此仁体之着也繇兹仁体父母天下自既厥心不为名歆不以功幸此诚心之操也然汉唐以来人主未有臻此者今者惟在信臣日诱以唐虞成周帝王诚心之韪日辨以汉唐宋诸君杂伯之年以日兴主上之志夫是乃谓飬正之圣功故下有格心之功则上有飬心之学三代心政不见于天下乆矣乃若汉文帝唐太宗宋仁宗终于小康杂伯无大禆于天下所谓心政不望于今日圣明殊絶之主则数千百载之间无复望矣岂不自左矣哉某又不喜相公昔年试防中法后王之说夫我神祖六官八度孰非法先王者而奚颛颛以后王语也或者以兹一语之小不必拘而不知天下人心之趋系之此不可无辨也其二豫人才某观近日人才多以事功进夫事功诚急务也然黠者激作粉饰未有为民长利为国逺猷之心某在外覩之殊确毎退与一二知者叹之而已至为气节尤可笑凡为是者皆色厉内荏吐刚茹柔观望以下上其手者也又议论嚄唶罔覩大体即如阳明先生从祀争论不一殊鲜平和匪独不知阳明学脉所繇乃亦不知朱子学术所底以某近日细观朱子晩年学术即阳明无异耳而谈者徒自燕越随人附和以为姸可不悲哉至于多种浮议此自古非常之人所不免者如大舜有臣父之讥伊尹有要君之诮孔子防尤不尠小近代笃行如程伊川人犹诋之为市井五鬼之魁则圣贤何尝不挂当时之多口哉此事惟在相公审择如阳明果不诡于孔子之学即自与一二执事君子定决之耳又焉用纷纷为也虽然今日之人心犹未回也说者犹多智识者以鼔动致然耳自非在位大人一以重大体正人心明学术为上务其能使回心向徃哉且翰馆储相地也即如相公及淮南公咸由前哲以斯学淬磨成之故今天下食福不鲜今相公岂不欲为后人地乎此仁体先事也故云为天下得人谓之仁不然则相公之仁穷矣计相公己先得之非逺臣所知特一言之为泰岱加飞埃耳其三培元气夫民为邦本本固邦宁此元气之说也自分宜秉政聚敛成风倭患相仍征输无艺南北交困久矣比年某再履荆湘之间有遍邑蒿莽万亩波漂孰为吊讯至如敝乡昔时腴民十丧八九询诸呉会之间亦莫不然搢绅之素凉者将匄贷而无门说者谓陵粟穴金踊在墨吏之家岂不然哉然令今日尽殱墨吏斯民困犹故也若神祖时间岁免民租税今已不可望乃当宁犹以催科为上课岂亦为无何之计故耶稽之唐书其中叶犹以催科为下考今盛世乃如此虽然使今不催科则国计不充使仍以催科为课则民困不知何所终也十余年来计国大吏咸画无所之此元气之也或者谓安边即以安民某则谓安民乃以安边今姑不暇持筹条言之幸有相公燮调羣贤赞佐所为计安元元必有得其大者相公慎无以汰一幕官省一传厨为足务也此三事者诚朽生迂谈然野人芹曝以是为大乆未皇献今自念与世絶矣岂忍不为一尽力疾无次不任区区
　　寄何古林亚卿
　　某结慕明公廿余年属者获遂炙侍坐羁事继以觐行平昔请益宿忱竟未能达其一二某今又以老母病遂亦自抱病身既隠矣即安得复叩门墙问更端耶今世之语学称明且悉矣彼滥竽假道者靡足语乃至谈高妙席圆通者害道殊不浅至或以定性为宗者恐亦未可以得性之本体也古人语性曰养曰存存未可以定论故横渠语定性而程子非之以性本定而又欲强定之者意也白沙先生诗曰定性未能忘外物良以是耳近谈学者开口即称程子定性书不知程子言两忘则性自定両忘者即养与存存之谓也固非以有意定之者为是也今据学者自用力即可验虽然此固在夫人黙识何如耳夫黙识亦难矣伏惟明公岿然海内巨儒葢有得于成性存存者奚啻识性所辑白沙先生言行録俾天下学者晓然知先生贞履足为今之谈高妙席圆通者深警其功德后学者膴矣然序中亦似微取于定性之说岂一时行文固当尔耶抑别有所见耶风便布谢并申请质不备
　　答山甫中丞
　　归来已全成白髭癯叟矣喜闻吾丈复起郧台正欲得仕楚者附数字相问讯忽拜逺使累缄长篇短语又惠及老母一时若觌面承音倾领不尽来谕别已十年弟屈指计之诚十年矣念之不啻怀丈之笃且增过时不学之惧读至末有握手造膝不可再期至为下涕弟亦不能不踟蹰湿裳也盖弟徃日见先师罗文恭常命千里之驾获遂四方之游初欲效之谓与海内知己如丈必有晤不自意前度告休以病阻游及起补楚亦无由与丈觌今归为老母足病至今岁弟亦病足近病痔不能坐卧其衰态可想见此心虽未巳然其势不能相从左右如徃昔恐当如论矣嗟嗟岂不可念哉虽然弟与丈所求不相负者必有在矣彼世俗之交不足论尝见紫阳与象山因议论不一即有断来章之说如此亦未可语同心之交也今弟与丈从事此学弟数年前虽名学孔然举孔子不能无悸意向得丈委记甚有激发之益是与丈相期在孔子相见在发愤皜皜之中古人所谓不约而同者不在兹与弟前者起楚亦非敢漫然葢弟实见一体之真不以隠显家国殊致隐非离羣而显非为邪家非在内而国非在外故濓溪云古人束髪为学将以有为必不得已止未晚也所谓不得已顾自观精力与事势何如耳今弟之精力惫矣止可収拾作全归计将来苟真有得传一二人足矣即不能传亦罔若何丈少我十年精力尚健不识过之今方出事势正可为即有微恙居郧台调理似较便而来谕乃又有行且告之语似犹以隠显异观恐终堕意必耳夫一体而无意必乃真以血髓学孔而非以肤甲学孔也不然则弟记内所谓蔀其贲者其能免乎丈可一笑矣拙记谨如命因稽来使力疾成之而自顾功不副文词不达意幸丈正之然所以报丈一二者亦不出此外惟为时为道百倍珍调则非言语可能既也不宣
　　答唐明府书
　　承示别四生序仰见明府笃意问学虽政冗不为倦虽以仆之衰落而不为弃也甚荷甚服仆方索居正喜明府临教已而延引之情既颛讲求之意亦至仆忻愿祗领不啻口出然辱首谈即曰世所称心学二字最可恶仆时漫然畧致其愚已而思之必明府之有惩而云然也非诚以心学足恶也仆近壮始知所慕今者年跻耳顺之期尚惭不惑之实焉敢置喙语学然进承师资退稽于尧舜孔孟嫡防而下订于四方之耆宿葢苦心者有年矣诚以道固有本而学贵知本此大学明训也大学所引明明德于天下一条究其序之所先在致知格物而经文以知本训格物亦皆犂然辨析灼然可证乃知道之本在身心意知而要在知本然又非创自孔孟昔者虞廷之训葢曰道心惟微固知道不离心则学不离心精一执中之为学曷尝离心以求之哉伊训曰一哉王心周公训成王曰殚厥心至于文王之缉熈武王之执竞虽不言心实不能逾心而必谓心学为非恐未可也自孔孟后子思慎独之功极于中和孟氏慊心之学配乎道义乃至诗人之语善牧者犹曰秉心塞渊騋牝三千曰思无邪思马斯徂其治兵曰克广德心桓桓于征记之语射曰内志正外体直唐人之语弓亦曰脉心不正则木理不直语书曰心正则笔正然则天下事孰外心而况于学乎昔某居刑曹其刑家比拟招词凡盗曰不合辄起盗心凡淫曰不合辄起淫心葢非心有盗淫之端则盗淫曷従生哉故春秋者必诛心而刑家法之然后刑情始确刑事始革是世之不善者起于心而谓善事之不起于心其可乎哉孟子又谓是心足以王举斯心加诸彼有不忍人之心斯有不忍人之政曰生于其心害于其政发于其政害于其事曰尽其心存其心曰此之谓失其本心又曰学问之道无他求其放心而己矣而已矣者无余蕴之辞也而必谓心学为非恐未可也自汉儒溺于逐末当时遂以末学为训故唐宋与国初儒者但知竞末至于争一字一文之义始则缠辖于器数而不知器数之所由来继乃恇惑于训诂而不知训诂之所从出歴数千年而知道之原者不一二人故韩愈曰轲之死不得其传虽以濓溪明道极力捄正然而继世则小明大晦而视知本之学反若仇敌嗟乎世不得尧舜孔孟以为证而俾学者倒施至是亦何怪之有哉仆以为见今之语心学者当谪议其力行与不力行而不当竟诋其学之为非也然则明府诚必有惩而云然而非诚以心学足恶也又明矣即若高文所引三物者又孰能外心三物者一曰六德二曰六行三曰六艺以六德言之则首智智者吾心之灵觉而紫阳夫子所指本体之明是也谓之觉则伊尹所称先知先觉诗人所咏有觉德行是也其总之则谓之智又自此智之恻怛而流行也曰仁通明而无滞也曰圣裁制而得宜也曰义一无偏倚也曰中一无乖戾也曰和中和焉至矣其谓六行即六德之见于伦者也其谓六艺即六德之见于事者也非有二也要之三物皆道三物之従出皆心故道心尽而天下之物从之可见心非专内也应天下之物必出于道心而后当可见物非专外也然君子之学无内无外而其本末先后之序则不可以倒施是故非不烦也而其求端则始于简故曰易简而天下之理得焉非不博也而其致力则归于约故曰以约失之者鲜矣此皆本末自然之序为之亦非有择也故曰贵知本高文又致重于礼乐直不敢杜撰一语记礼者曰非自外至也自中出生于心者也记乐者曰凡音之由人心生也而夫子括以一语曰人而不仁如礼乐何若此又未可谓心学为非也明府又谓民可使由不可使知以故深咎学者语心之非愚则以孔子斯言未必即如先儒所训倘如所训则亦所以语齐民之事而非以为大人之学也古者七岁入小学十五入大学夫十五既入大学则所讲者皆明德亲民止至善之说曷谓不当语心也况如某之学且白首矣明府今亦近强年已临政居上处大人之位矣其所诲四生亦皆今时向用之人又宁不告以大人之学奚必拘挛齐民之事以诲之哉且孔子又曰百姓日用而不知故君子之道鲜孟子曰行之而不着习矣而不察终身由之而不知其道者众也观此则孔子贵人之知道而不贵人之不知也不可推欤不可使知之语宁非民日迁善而不知为之之防乎是故君子之语学贵本而不可贵末贵近而不可贵逺贵虚而不可贵执也又不可推欤以某目中所覩所期不滞世尘而单骑见古人者如明府不二三人惜哉有独徃之力有迈古之志意在求道不免燕指而粤辕也岂非有夺于其中欤三公之贵百镒之富不足以夺明府而独夺于韩愈之高识与工言乃遂谓斯道惟韩愈为尽之呜呼斯亦不左矣哉虽然此犹众人之所为疑明府也某不尽然观今学者重内而轻外喜妙而遗则谈先飞龙而行后跛鼈言逾寻丈而事俭方寸至于妨人病物阻天下向徃者之心此则近世志不真者之过而非语心学者之罪也然则眀府所惩果在是此非惟明府虽某亦恶也明府岂诚以心学足恶哉或者又谓明府最恶老佛以为语心学者之近于老佛也故恶之深而逺之严非得已也某则以为老佛之言或类吾儒而吾儒之言亦有类老佛者此则譬之食稻衣锦虽庄蹻皆然有贤人者则曰庄蹻之所食而吾弗食焉庄蹻之所衣而吾弗衣焉此卒不可格也今以老佛之学在心性而吾因以弗心性焉此亦卒不可格也何则庄蹻従事衣食以为不善而吾人事衣食以为善宁不衣食乎哉老佛从事心性以度生死而吾人事心性以尽伦物宁不心性乎哉今之君子岂非所谓因人之噎而废已之食者欤呜呼是诚左也已乃若明府之虚心求善必不因庄蹻事衣食而遂弃衣食亦犹之不因老佛事心性而遂疑心性也此某之所为进衣食提心性以报明府岂容后哉明府所师中石翁所友史君惺堂今二君之言具在也诚以印诸不肖之言有弗合与吾固知明府有惩而云然非诚以心学足恶又岂俟辨而后明哉闻道驾遄发语不隠括然大意则不敢逾尧舜孔孟与大学知本之防而已所望明府亦不为韩愈而为尧舜孔孟而已惟明府舟次熟览果不以心学恶而还教焉则所谓斯道之托在左右者亦不必下带矣
　　答人问独知
　　来书及仁论俱以中在仁前仁在独知前为言此似未尝证验于心而犹为文义与旧说牵绕故也来书曰独知是仁不识未知时作如何防此乃专泥于先儒以意念动时为独知即谓有有知时又泥于先儒未发前气象一语而谓有无知时此大误也夫心虚而灵者也即独知是也此独知者不论动与静有念与无念有事与无事总之一虚而灵而已决无有冥顽不知之即睡时人固谓冥也然触而觉呼而醒不可得而冥也今之学元嘿者每自谓冥心坐忘然知冥者又为谁可知其不可冥者以虚而灵故也是故当人心静时纵无一念一事此虚而灵者昭乎不昧未尝遗物其与应事接物者无减故曰未应不是先当人心动时纵有万几万应此虚而灵者昭乎不昧未尝倚物其与未应事接物者无增故曰已应不是后殆如镜之明体不拘有物无物总只一明岂有专属知一边之说此知即是天之明命人之明德亦即是源头更何别有源头可寻亦如镜之明即是源头又岂另有镜源头耶若如吾子言有未知前一段则人心必有冥然不觉槁木死灰时矣此安得为源头亦犹镜子以不明为源头可乎今之语静与寂者适近乎此此在二氏尚斥为静防顽空若吾儒宁有此哉縁吾子只认念头动时为独知又为先儒未发气象一语所泥故有如许层数如许疑扰而不知独知本然虚灵不倚一物不遗一物固不容以动静及有念无念有事无事偏言之也此独知不倚处即为中不遗处即为仁又安有中在仁前仁在独知前之异哉故无私当理谓之仁即谓之中亦即谓之性中与仁与性名虽异而体则一也要之皆独知也剥复数语皆是慎独求仁工夫故孔子语顔子曰有不善未尝不知知之未尝复行夫有不善未尝不知知之未尝复行者以独知之体常知故也亦如镜体常明虽有纤尘不能掩也夫是乃为剥复真工大抵独知之体若能直下承当常用剥复之功俾之觌体见面则自无如许层数如许疑扰矣辨之勉之
　　疏
　　谢钦赏疏
　　奏为恭谢天恩事嘉靖四十一年月日该兵部题为仰仗天威擒获元恶剿平逆苗边患悉除地方安宁事奉圣防李心学等各赏银拾两一表里钦此钦遵臣系李心学等内员数随于本年月日接到承差某顺领礼部发出钦赏银拾两纻丝一表里到臣当即焚香望阙叩头谢恩祗领外窃惟蕞尔丑苖恃险负固酿乱数年剿抚一旦皆赖我皇上圣德丕显于九重神威逺加于万里故一时督抚诸臣为之运筹而虎贲将士咸争恊力是以元凶授首而边徼以宁臣等何功敢叨重赏但奉命自天感恩无地赐霑内帑庸资幸荷于陶镕贲及逺臣矢志曷忘乎衣被覩金思德益坚砥砺之真捧币扪心愿切丝缕之报臣无任悚惶感戴之至为此专差承差某亲赍谨具奏闻
　　祈行乆任疏
　　奏为恳乞天恩准辞新命照旧供职祈行乆任以隆圣化事臣江西吉安府泰和县人叨嘉靖三十五年进士由三十六年四月二十九日除授刑部河南清吏司主事三十九年四月二十八日陞授本部云南清吏司署员外郎主事本年五月十八日陞授湖广按察司佥事四十一年十月二十八日伏覩邸报以九月二十八日防下陞臣四川布政司叅议钦此臣闻人臣委质惟命所之朝而闻报夕而戒途勉效驰驱图禆涓埃此非独大分抑亦大义也是以国家之制凡厥庶寮小臣及列在藩服之外各有奔走之责者咸无辞免之例至如臣某一介微贱误荷陞级荣宠自天欣戴无地臣非上大夫焉敢以辞言但自臣分限言之荣逾则媿恧愈滋防盛则惶悚益深此臣所以不能已于鸣也臣少不自饬长益无闻逮于迩年叨録制科始知勉修以图少效遽佐楚臬冒玷大方爰自命下以来甫及三年到任之后日事奔走自顾蹇钝之资竟无及民之实况湖北连年旱涝疲惫尤甚以臣阅歴至今始谙民隠大畧而已铨部偶因乏人抑或以台臣误荐之频又或以臣素抱迂愚故持少假无非仰承皇上望治求才之盛心不知臣非其人也臣窃窥皇上以天纵神圣恭事帝天弥乂弥殷无非为生民计也而楚地实为龙飞之乡故与其早移臣于蜀叅以试未歴之政莫若姑留臣于楚佥以展未竟之功臣虽菲薄或因积棐之故少有禆于楚民亦庶防报皇上万一也且臣闻之自昔帝王兴致太平皆以久任收效葢歴乆则民情愈谙施久则民情愈驯此古之政治所以功不劳而实惠流也况新旧频更迎送烦数时日旷逺靡弊不赀而当官者亦皆自比传舍阳浮度日始无鞠躬尽瘁之心而继有转顾他方之望奔竞之风所由以长生民蠧害莫此为甚凡此之弊臣实亲覩至于大吏方面之频更尤非地方所宜近日言官建议久任陛下已赐允俞葢大圣灵哲既洞鍳于兹矣臣复何言故臣愿陛下勅行乆任请自臣始俾臣仍守原职迟之岁月果有寸效则惟陛下甄録迁转以成其始终臣尤当摩顶放踵捐犬马之身命报圣恩无穷也縁臣今迁未逾常格臣之辞免虽僣非矫倘蒙圣明怜其一念区区意在久任别无他故容臣仍以湖广按察司佥事照旧供职所有四川叅议缺官别选贤能以充其任庶防陛下乆任之防不虚而天下人心以定是则事体虽至微而关系者非细举措虽至简而禆益者良深臣尝以为陛下有万年灵长之禧则必有万年乆安之治自今观之计无有逾此者惟陛下裁之臣直幸甚天下幸甚臣不任惓惓
　　乞休疏
　　奏为在途惊闻母病忧惶成疾十分危笃不能赴觐恳乞罢斥归田事臣年五十七岁江西吉安府泰和县人由进士初授刑部主事陞授员外郎歴陞湖广按察司佥事四川布政司叅议按察司提学副使嘉靖四十五年因病乞休致仕囘籍隆庆三年六月内防命起补湖广按察司提学副使陞广西布政司左叅政万厯元年正月内续陞今职本年九月间例该大小官员应三年朝觐准本司关臣督同首领官该吏领赍册又已于本月二十日离任赴觐外行至江西贑州府地方得报臣母周氏蹷病痛苦在褥臣闻之不觉惊疑浃夜忧惶渐成痰咳又为在广水土不服侵冒瘴疠时作冷泄日夜数行时欲中止重思入觐大典简书至严矧闻皇上冲龄睿质圣学日新思窃快覩曷敢以私情逗进不虞行至临江府地方续报臣母病加痰喘晕瘦损鲜就饭食臣愈增惊悸旋亦晕倾跌伏地心内怔忡亦成痰喘泄泻不止肌骨柴立神思昏懵饮食顿减强行转笃臣犹欲力疾前驱其若病势沈痼伏枕难移臣不得已告鸣临江府拨医调治屡药无痊若不以血诚上诉君父放还调理恐一旦先狗马填沟壑臣母闻之必成不讳是使臣进退维谷忠孝两亏终为不韪大罪臣胡以自解故臣宁不避斧钺冒昧陈情矧臣屡岁扶病供事奉职无状分应摈弃恳乞圣明将臣特赐罢斥放归田里臣与母氏互免忧虞病势获减残喘苟延是臣母子将来余生皆陛下赐也若是则陛下仁孝之劝既广幽明之典亦彰匪独臣母子甚幸臣不任冒死干犯之至为此具本令义男胡安抱赍谨具奏








　　衡庐精舍藏稿巻二十
  </div>
  <div class="pagination">
   <a href="衡庐精舍藏稿_page14.html">
    上一页
   </a>
   <span>
    ...
   </span>
   <a href="衡庐精舍藏稿_page10.html">
    10
   </a>
   <a href="衡庐精舍藏稿_page11.html">
    11
   </a>
   <a href="衡庐精舍藏稿_page12.html">
    12
   </a>
   <a href="衡庐精舍藏稿_page13.html">
    13
   </a>
   <a href="衡庐精舍藏稿_page14.html">
    14
   </a>
   <span class="current-page">
    15
   </span>
   <a href="衡庐精舍藏稿_page16.html">
    16
   </a>
   <a href="衡庐精舍藏稿_page17.html">
    17
   </a>
   <a href="衡庐精舍藏稿_page18.html">
    18
   </a>
   <a href="衡庐精舍藏稿_page19.html">
    19
   </a>
   <a href="衡庐精舍藏稿_page20.html">
    20
   </a>
   <span>
    ...
   </span>
   <a href="衡庐精舍藏稿_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
