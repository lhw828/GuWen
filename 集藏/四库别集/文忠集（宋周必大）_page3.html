<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 3 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 3 页/共 165 页</h1>
    <div class="content">　　宋　周必大　撰
　　古律诗五十四首【起绍兴辛酉止绍兴己夘章贡　庐陵　平江　金陵】送陆先生圣修【府】赴春闱【绍兴辛酉冬】
　　送君南浦惨离情握手依依数去程日薄云浓风转劲江寒水落浪还生此时执别仙舟稳后夜相思山月明好把嘉谋献丹扆中兴天子急升平
　　贑江【甲子】
　　迹落蛮夷地艰危分饱经盘涡随櫂舞惊浪溅船零石乱舟才过峯回眼谩青晚来荒浦宿愁绪转冥冥
　　留题文氏双秀亭三首【庚午】
　　身在江湖欲看山山行还忆防潺湲谁知里许双竒絶碧玊青螺一望问
　　汀兰烟树两佳哉六曲屛帏坐上开南浦彩云飞畵栋西山爽气在朝来
　　澄碧修眉固自奇只愁门外苦喧卑要知心迹双清处须待人稀月上时【亭近市】
　　彭永州夫人挽词【庚午】
　　梦虺端由庆阀钟采苹来助大夫共化行闺壸衣无绿行应箴图管有彤石窌方新汤沐邑黄堈俄掩斧堂封不须更续更生传自有豊碑记肃雍【彭自为埋铭】
　　道中忆胡季懐【壬申】
　　珍重临分白玉巵醉中那暇说相思天寒道逺酒醒处始是忆君肠断时
　　舟行忆永和兄弟【癸酉】
　　一挂吴帆不计程几回系防几回行天寒有日云犹冻江濶无风浪亦生数防家山常在眼一声寒鴈正関情长年忽得南来鲤恐有音书急遣烹
　　抵苏台寄季懐【癸酉】
　　江浙相望寄此身临风回首叹离羣吴云目断君思我楚树天遥我忆君别后酒尊应独酌旧时棋局对谁分狂言欲吐还须茹俗子纷纷可得闻
　　次韵王仲谟仲宁唱酬二首【甲戌】
　　公子翩翩正妙年修能姱节本天然弟兄况自逄三益事业悬知定十全厚意绸缪华暎鄂新诗绮丽月流天乗黄騄耳方争骏应笑驽骀强自鞭
　　别日无多似隔年每逄佳句輙欣然词倾江汉无留碍语转珠玑更浑全目共荆谿千里月人居吴郡五湖天兴来傥有山隂作即上扁舟徃执鞭
　　和仲宁中秋赴饮庄宅【甲戌】
　　方讶顽阴蔽月堂坐看凉吹动枯肠疾驱云阵千重翳尽放氷轮万丈光莫问蚌珠圆合浦且听羯鼔打西凉踈狂似我何须挠挠取吹笙玉节郎【来诗有妙曲挠周郎之句】
　　罗主簿妻朱氏挽词二首【甲戌】
　　早岁从孙宝中年训孟轲节高资内助机断激儒歌枳棘鸾先逝云霄鹗正摩即看膺命服何遽掩卷阿素羃帷堂日青乌甫竁时薤凝朝露冷树动晚风悲七十年无憾平生壸有仪孝哉难与谷犹恸蓼莪诗
　　送赵富文彦博倅洪州三首【丙子】
　　期集分携五载前冲泥各上浙江船如今再赠城南栁依旧黄梅夜雨天【辛未四月晦团司结局今复以是日送君行】
　　花发河阳政早成策勲恩擢佐藩臣鸡翘豹尾他年从且作银章第一人【同年四百人朱绂自公始】
　　南浦飞云绕栋桴西山爽气入鱼须公庭吏散文书静许我他时解榻无
　　次韵丁维臯粮料【帱】牡丹未开【戊寅三月】
　　拙速那能闘巧迟从教緑暗与红稀天香未染蜂犹懒日幄先笼蝶已飞【罗邺牡丹诗云落尽春红始见花幄笼轻日防香霞又李正封诗云国色朝酣酒天香夜染衣】羯鼔只应催上苑鹤林谁复倩红衣请君多酿淮南米纵赏先拚倒载归
　　适蒙折简见约烹茶再次前韵【戊寅】
　　清明过后日初迟春服成时瑟渐希浪蘂惣随流水逺名花独待羽觞飞催开已奏清平调【李太白清平调三章正为牡丹】唱彻犹须金缕衣活火新泉太清絶何如沉醉咏而归
　　次韵白莲【戊寅】
　　污沟浊水叶田田又见新栽京府莲【见乐天诗】玉井谩传青壁外雪肤如在射山前泛红入幕王家俗种白开池陆子贤不用若耶溪畔女兰桡夜采月姢姢
　　次韵红白莲间生【戊寅五月】
　　闲花不遣倚门墙独挹芙蕖冉冉香艳质施朱窥宋玉冰姿傅粉试何郎青茎翠葢元相映缟袂霞裾各自芳闻道金銮行豹直炬莲先已兆嘉祥
　　次韵秋日禅房【戊寅】
　　官闲未觉徃来妨踈懒从公意自长松栢有心寒始见芝兰入室久弥香送秋容我无何饮畦夏怜渠有底忙霜倒池莲雨荒菊禅房真似賛公房
　　次韵沈世德【作式】抚干川咏轩【戊寅六月十三日】
　　江山倐清丽云月助色泽向来靣靣景今日谁洗涤主人倚晴槛回首笑谓客府公实知已余事懒经画帡幪廓大厦轩牕开泽国架檐逼象纬植础压卤斥仰防天宇大俯觉地轴窄端如倩巨灵妙手重开辟此兴固非浅无入不自适华阙望中敞棠阴坐上得波光动藻井帆影落几席所欣鱼依蒲未许蝎见壁阴晴及朝暮气象知几易飚回有余韵乌度无留迹市声沉浩浩渔唱闻昔昔油幕多风流翛然晋八伯淋漓传翰墨鏦击间金石连璧喜同志倚玉许凉德颇慙陂量容未忍俗驾勒恶诗信非偹勿作春秋责
　　又次韵二首【戊寅】
　　川流元滚滚客至喜津津卜筑新形势逄迎旧主人酒杯容我醉诗句味君醇大隐聊城市岩耕笑子真宫槐分影直官桞着行踈畵栋飞翚逺晴霞散绮余池邀山简马水胜武昌鱼只恐封泥召骖鸾上帝居
　　又次韵醵饮【戊寅】
　　层轩发天藏初日照粉雘【韩退之高门涂粉雘】雄观跨鹏背烦促陋蚕箔飞绥防兰亭传觞写桑落饮兴江海窄逸气云天薄虽无汉侯鲭粗胜周礼醵清欢谢丝竹贺厦惊燕雀围棋角胜负献俳纷戏谑凉风徧广坐长夏失重熇【桞文赫炎重熇】高防方继日初筵今告朔要令四难并讵止一饷乐明朝停絶唱百年无此作荐闻须狗监赓絶愧鼠璞今王驰蒲轮之子尚莲幕行参瑚琏用归助栋梁托【谓沈相】读书照青藜视草咏红药回顾广文寒莫忘鸡黍约次韵赵公直赏心亭醵防古风【戊寅六月二十三日】
　　晋人夸新亭假日輙高防中间伯仁辈未免楚囚对江山犹古昔人物已暧昧东郊今保厘翠华记行在佳丽压淮楚追游盛冠葢兹楼贯城雉于迈无小大令威虽不归【谓丁剏亭】灵光故无碍烟云互明防川郭相映帯当年乌衣防此日思一槩从容值休沭登临多慷慨幽懐忽轩豁细故絶芥蔕已寻诗社盟更许食期戒佳賔满座上好语来天外舟移白鹭【洲名】逺目送飞鸟快方种渊明秫粗免监河贷一醉傥可期与君时倒载
　　送郑漕【根】移帅扬州二首【戊寅八月二十五日】
　　碧幢红斾拥西风几防淮山落眼中卧辙正看留使者褰帷早已识元戎儿童骑马迎并牧父老封棠记召公人望汲卿居禁闼淮扬只恐又悤悤
　　闻道维扬地望雄风流人物似江东六龙前日临淮海五马由来説醉翁璧月几桥留夜色珠帘十里待春风遥知九日平山防笑挿茱萸满鬂红
　　送葛谦问【郯】运干【戊寅九月十一日】
　　少年扶犁事西畴老陪英游帝王州才高韵胜各有得志合情亲君更优离筵忽席洛定鼎伐期云毕齐葵丘君行共叹空冀北我衰谩作周南留欲持菊觞止君饮单车已戒难停辀欲挽长条赠君别金城桞落空悲秋悲秋惜别置勿道资望久合登瀛洲仙凡一隔在何许指防蓬莱云气浮
　　送毛平仲【幵　戊寅十一月十四日】
　　平仲学士隐居鄊闾而隽声震于四方朅来陪京衣冠倾慕焉仆之大父与先尚书同为庚辰进士平仲于仆又有十年之长方将兄事而强附之则闻归艎在岸矣敬赠恶诗既叙先契且约后防云
　　父祖同登六十春相逄草草大江濆羡君不使囊锥见笑我空将芰制焚闻道都人时载酒未容俗客细论文他年小筑柯山畔泉石风光賸欲分
　　次韵邢懐正【孝庸】通判游蒋山【戊寅十二月十八日】
　　仙人薄蓬莱乗槎度河浒旧观桑田变今访钟山古驾言出东门恍若之帝所朝曦霁青霜枫叶落红雨亭亭望浮图隐隐挿天宇坡垂北溟鼇石卧南山虎遥闻饭后钟絶胜紞如鼔恭惟布金地草木谁敢侮孤芳破冰雪喜见梅萼吐同游皆大雅缁素竞先睹巾车似元亮潄石杂孙楚相将挹灵泉何用照牛渚西方化人国未觉道修阻法筵盛龙象一一防心侣茗盌散午梦蒲团便【平声】软语悬知雨花社重辨风幡舞相投甚针芥味道真酪乳从来草堂灵俗驾回吾祖况如云仍辈么麽那复数后车倘许随未羡黄金坞
　　次韵周德友【祁】运干【戊寅十二月十七日】
　　曽见麻姑过蔡经却陪王导宴新亭愽文正自鄙木彊操论未应谈竹形入幕久依池水绿读书行照杖藜青箧中知有还丹在不用临溪怜鬓星【少荅鹤发之句又德友昨日以苏飬直诗帖百余纸相示世传飬直遇仙故用麻姑并还丹事】
　　送蔡德辉【珵】教授三首【己夘四月十四日】
　　天马元从西极来频年伏枥伴驽骀如今始觉升沉异万里追风道路开
　　晓折台城杨桞枝夕登歩佛貍祠请君收拾江山助归和薫风殿阁诗
　　几回送客大江头今渡江头特地愁岂是阳关动凄怨同僚情分正绸缪
　　送徐漕【度】移宪浙东二首【己夘四月二十二日】
　　一去中台十九年爱君忧国得华颠久疑使节留江上稍喜除书近日边寒碧轩牕余旧句【公于漕台创寒碧轩且赋长句命同僚属和】汗青简册奏新篇【公着国纪以续通鉴方缮写进御】文章入相公家旧沙路从今穏着鞭
　　满岁蹒跚泮水间独公不作腐儒看几陪佳客芙蓉幕聊慰穷愁苜蓿槃此去高山空自仰向来流水为谁弹割鞭截镫知无益但觉轮囷激肺肝
　　送子开弟还江西二十韵【己夘四月二十八日】
　　十年乐家居岂知离别愁言游冠盖塲聚散靡自由子从何方来访我金陵州情多语反黙喜极涕翻流不如并辔出庶以写我忧沉沉长干寺南轩清且幽乌衣访王谢湮灭那可求却登览辉亭下瞰白鹭洲羣山竞合沓万室相牵钩回首指钟阜黎明戒前驺林泉与台殿胜处皆穷搜纷纷六朝旧莽莽今几邱吊古辙未环剧谈兴方稠胡为理书剑复欲从逺游蹉跎六年别邂逅半月留临分敢不尽苦语诚非偷期子如良农勤勤事西畴慎勿因水旱而令废锄耰丰岁防可必行行真有秋十月风霜动待子江之头
　　送张端明【焘】赴召【己夘五月二十二日】
　　某伏承某官节召还朝阖府士民称颂盛德如出一口某以年家子门下士而承泮宫之乏倘喑无诗歌人谓斯何谨采舆言为口号十首辞虽俚而事则实意虽浅而情则深冒凟威严不寒而栗
　　春殿曽收最上科甘泉扈驾早鸣珂金陵已奏三年课玉烛冝调四气和
　　家传圯上一编书二纪论思只绪余此去筹帷方倚重赤松那得便从渠
　　归粟招提刻翠珉流传絶域叹名臣今闻整辔登廊庙应有先声詟四隣【宣和末公施米虹县之僧寺刻石以记金人过之叹服其德其寺赖以不毁】
　　管籥分来二十年何人从此得朝天介圭入觐由公始莫把题名取次镌【绍兴八年始以府帅兼司留钥今已十年余政未有被召者】曽以诗书化蜀人更恢文教大江垠诸生亦有如何武争咏三章转上闻
　　心正能教笔不欹古来书法独公知顔筋桞骨留萧寺总是甘棠去后思
　　尺一催归侍冕旒邦人无路上前驺却因遥祝南山寿小作台城十日留
　　延英引对宠章新都下传观拜辅臣沙路缓驱金騕褭阁间新上玉麒麟
　　公门如海亦如龙解榻铃斋独见容惭愧深知何以报岁寒千尺涧边松
　　欲驱羸马从金鞍頋借防官进自难但愿斯民均暖律小儒不叹广文寒
　　送沈世德抚干还朝【己夘五月】
　　元戎已趣曹装觐上客难教俭幕留积雨半篙生别浦清风十幅送归舟槐庭衮绣行虞侍芸阁铅黄待校雠池有游鳞云有鴈尺书能寄故人不
　　次韵徽州胡推官【琏】旅中遇雪且约同登雨花台三首【己夘十二月】
　　岁晚相逄古帝乡长松百尺傲冰霜青鞋踏遍江南岸更赋名花似漫郎
　　传道诗仙折简来破寒雪屋为君开要将好句夸张籍故放歌謡吏部才
　　天女来参彼上人逆知君动雨花心故令六出缤纷下免使荒台更重临
　　方孺人挽词【干之后王和甫外孙　己夘】
　　处士诗名满古今外家文采切星辰中郎有女曽传业武子趋庭更慰人谖草正开堂北向扶桑莫返日西沦可怜寂寞湘江路燐走萤飞翠栢新






　　文忠集卷一
　　钦定四库全书
　　文忠集卷二【省斋文藁二】
　　宋　周必大　撰
　　古律诗六十一首【起绍兴庚辰止绍兴壬午金陵　临安】送别邢懐正直阁赴江西提举二首【庚辰二月】
　　大江西畔米流脂敛散新陈倚绣衣旗展春山千岭暗霜飞暑路万艘归朝家法备农商信台府官闲案牍稀庐阜虎溪天下景未妨行部欵禅扉
　　二年踈懒累深知喜见皇华授节时归里欲依东道主登畿却负北山移黄间遥想前驱弩白下空攀逺别枝坐【阙】未温公入觐却从南荡候旌麾
　　留别金陵韩帅【仲通】二首【庚辰三月】
　　十二麟符玉絶肪腰间仍映帯围黄化行江国春常早讼息堦除日自长槐影缓趋三接昼棠阴先满十连堂子渊去踏长安道待赋中和奏未央
</div>
    <div class="pagination">
<a href="文忠集（宋周必大）_page2.html">上一页</a><a href="文忠集（宋周必大）.html">1</a><a href="文忠集（宋周必大）_page2.html">2</a><span class="current-page">3</span><a href="文忠集（宋周必大）_page4.html">4</a><a href="文忠集（宋周必大）_page5.html">5</a><a href="文忠集（宋周必大）_page6.html">6</a><a href="文忠集（宋周必大）_page7.html">7</a><a href="文忠集（宋周必大）_page8.html">8</a><span>...</span><a href="文忠集（宋周必大）_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
