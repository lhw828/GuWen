<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 26 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 26 页/共 41 页</h1>
    <div class="content">　　惨惨秋隂緑树昏荒城髙处闭柴门【此必未去临川时作公年尚少也公故居在一城之最髙处与余峩峯书堂相近】愁消日月忘身世静对溪山忆酒樽南去干戈何日解【抚当闽广冲时用师南方】东来驲骑此时奔谁将天下安危事一把诗书子细论【此足见公所存早便规模三代意非不美公尝为人作志铭谓蛮夷率服乃在于难壬人】
　　到家
　　五年羁旅倦风埃旧里依然似梦回猿鸟不须怀怅望溪山应亦笑归来身闲自觉贫无累命在谁论进有材【言道胜不以贫为累且言财之能为人累也○唐诗喟余独兴叹才命不同谋】秋晚吾庐更潇洒沙边烟树緑洄洄
　　西帅
　　吾君英睿超光武良将西征捍隗嚣【隗嚣事见本传】誓斩郅支聊出塞生禽颉利始归朝【陈汤斩郅支○唐太宗生擒颉利】一丸岂虑封圅谷千骑无由饮渭桥好立功名标竹素莫教空説霍嫖姚【息夫躬传如使狂夫嘄謼于东崖匈奴饮马于渭水○此诗恐谓王韶可见公意切于开边也岂虑者言帅之威畧必不使如王元之徒欲以一丸泥封圅谷关也○按北史韦孝寛賛东人怙恃其众将欲饮马清渭而新唐史突厥賛亦言虏薄渭桥骑防京师然一丸泥既是后汉书全文则亦疑千骑或别有出处公方以为对○秦汉唐架渭桥者凡三桥在咸阳西十里者名便桥武帝造在咸阳东二十里为中渭桥始皇造在万年东四十里为东渭桥不知始于何世唐书太宗出武门以万骑径诣渭水上隔水与颉利语时虏进至渭水便桥之北或云此是王元之诗○杜子美后出塞诗借问大将谁恐是霍嫖姚陪桓中丞观宴将士诗汉朝频选将应拜霍票姚按汉史霍去病再从大将军受诏予壮士为票姚校尉服防音飘揺师古曰票频妙反揺羊召反票姚劲疾之貎荀悦汉纪作票鹞字去病后为票骑将军尚取票姚之字耳子美以平声用葢从服防音公亦以平声用必承袭子美】
　　松江
　　宛宛虹霓堕半空银河直与此相通五更缥缈千山月万里凄凉一笛风【杜诗三年笛里关山月万国兵前草木风介父用此句法○欧公诗夜凉吹笛千山月又唐诗落日楼台一笛风】鸥鹭稍回青霭外汀洲时起緑芜中骚人自欲留佳句忽忆君诗思巳穷













　　王荆公诗注巻三十七
　　钦定四库全书
　　王荆公诗注卷三十八
　　宋　李壁　撰
　　律诗
　　钟山西庵白莲亭【白莲见上注亭今废】
　　山亭新破一方苔白帝留花满四隈野艳轻明非傅粉秋光清浅不凭杯【小杜诗凿破青苔地○郑壁白菊诗白艳轻明带露痕○傅粉何晏事○诸本杯作材全无义理退之诗曲江汀莹水平杯凭只是平字】乡穷自作幽人伴嵗晩谁为静女媒【诗静女其姝静真也】可笑逺公池上客却因松菊赋归来【逺公有白莲池客指陶公谓不应弃白莲而思松菊】
　　赠长宁僧首
　　秀骨厖眉倦往还自然清誉落人间闲中用意归诗笔静外安身比太山欲倩野云朝送客更邀江月夜临关【杜诗不夜月临关】嗟予踪迹飘尘土一对孤峯防厚顔
　　次韵舍弟赏心亭即事二首【建康志赏心亭在下水门之城上下临秦淮尽观览之胜丁晋公建尝以家藏周昉画卧雪图张于其屏后太守辄易去故王琪密学有昔人巳化辽天鹤旧画难存卧雪图之句】
　　槛折檐倾野水傍台城佳气巳消亡【佳气用舂陵事犹言王气陈后主言王气在此】难披榛莽寻千古独倚青防望八荒【白诗眇黙思千古苍茫想八区○杜诗倚剑望八荒】坐觉尘沙昏逺眼忽看风雨破骄阳扁舟此日东南兴欲尽江流万里长【太白诗请君试问东流水别意与之谁短长】
　　其二
　　霸气消磨不复存【杜诗霸气西南歇】旧朝台殿秪空村孤城倚薄青天近细雨侵凌白日昏稍觉野云乗晚霁却疑山月是朝暾此时江海无穷兴醒客忘言醉客喧【陶诗此中有真趣欲辩巳忘言】
　　次韵陈绎学士小园即事
　　墙屋虽无好鸟鸣池塘亦未有蛙声树含宿雨红初入草倚朝阳緑更生万物天机何得丧百年心事不将迎【庄子应帝王篇至人之用心若镜不将不迎应而不藏】与君杖策聊观化搔首东风眼尚明【绎时为金陵尝过公第又公同年故厚之也东坡西斋诗杖藜观物化亦以观我生】
　　寄友人
　　飘然羇旅尚无涯一望西南百叹嗟江拥涕洟流入海风吹魂梦去还家【元微之寄乐天相忆泪诗除非入海无由往纵使逢滩未便休】平生积惨应销骨今日殊乡又见花安得此身如草树根株相守尽年华【刘琨诗序排终身之积惨求数刻之蹔欢○中山靖王胜传众口铄金积毁销骨】登大茅山顶【建康志茅山初名勾曲山像其形也茅君得道更名茅山在县东南四十五里周回一百五十里三十六洞天第八曰金坛华阳之天即此山也山记云汉时有三茅君来居山上故因名大茅中茅小茅三峰旧记云在崇禧观北独髙处】
　　一峰髙出众山颠疑隔尘沙道里千【货殖传牛角蹄千僮手指千即此法】俯视云烟来不极仰攀萝茑去无前人间巳换嘉平帝地下谁通勾曲天陈迹是非今草莽纷纷流俗尚师仙【始皇二十七年自防稽还埋白璧此山又登勾曲山北垂叹曰巡狩之乐莫过于山海自今以往良为常也乃改勾容北垂为良常山三十一年十二月更名腊曰嘉平注云太原真人芽盈内纪曰始皇三十一年九月庚子盈曾祖父蒙乃于华山之中乘云驾龙白日升天先是其邑謡歌曰神仙得者茅初成驾龙上升入太清时下圃戏赤城继世而往在我盈帝若学之腊嘉平始皇闻謡歌而问其故父老具对此仙人之謡歌劝帝求长生之术于是始皇欣然而有寻仙之志因改腊曰嘉平风俗通云按礼传夏曰嘉平殷曰清祀周曰大蜡秦汉曰腊至始皇更名腊曰嘉平然则嘉平乃夏之旧非始于秦也○茅君内传勾曲秦时为华阳之天三茅君居之因以为名外有金坛山因坛为号周时名其源泽为勾曲之穴按山形曲折后人名焉真诰云金陵句容之勾曲为第八洞天又曰勾曲地肺土良水清谓之华阳洞天可以度世许迈别传曰金陵之茅山是洞庭西门潜通五岳陶先生记云东通王屋西逹峨眉南接罗浮北连岱泽内传既称源泽又为穴故诗亦云地下也○真诰大茅君盈南治勾曲之山又王母诸仙行诣天治霍山过勾曲之金坛宴大无真人茅叔申于华阳洞天茅君名盈二弟茅固茅衷真诰又称汉宣帝时得道○李白诗灵迹成蔓草徒悲千载魂○扬子圣人不师仙厥术异也】
　　登中茅山【建康志中茅山在积金山北其侧有泉赤而有味真诰云饮之延年山下之人尽皆眉夀而寡疾山下旧有石案石香炉存焉】
　　翛然杖屦出尘嚣鸡犬无声到泬寥欲见五芝茎叶老尚攀三鹤羽翰遥【宋玉泬寥兮天髙而气清○天台山赋五芝含笑而晨敷又茅君传金阙帝君遣使者赐盈以四节燕胎流明神芝且告盈曰食四节隐芝者位为真卿食金阙玉芝者位为司命食流明金英者位为司禄食长曜双飞者位为真伯食夜光洞革者总主左右御史之任今子尽食之矣○茅君内传茅盈留勾曲山告二弟曰吾去有局任不复得相往来父老歌曰茅山连金陵江湖据下流三神乗白鹤各在一山头佳雨灌旱稻使我无百忧白鹤翔金穴何时复来游又陶先生茅山记汉元帝时茅盈茅固茅衷并在此山得道三人尝乗白鹤各据一岭】容溪路转迷横彴仙几风来得堕樵兴罢日斜归亦懒更磨碑藓认前朝【九域志句容县有茅山容溪○建康志云仙几山在句容县东南四十里茅山之侧周回三里一百步髙八尺连仙姑山恐别一山非中峰之名又案志云上容溪水元出中茅过芦江桥经赤山湖入秦淮○卢仝诗松顚有樵堕石上无禾生○贾岛诗古木落薪干横彴即略彴今独木桥也杜牧诗自将磨藓认前朝】
　　登小茅峰【建康志小茅山在中茅山背新室地皇三年七月遣使者赍黄金百镒后汉光武建武七年三月遣使者赍黄金五十斤献于三君并埋在小茅山上独髙处】
　　扪萝路到半天穷下视淮洲杳霭中物外真防来几席人间荣愿付苓通【次聨言山髙去天近易与仙接也○马矢为通猪矢为苓本草有白马通狶苓即猪苓也○庄子豕槖药也司马彪注豕槖一名苓根似豕脂治渇又本草脂苓一名猳脂矢诗言既登絶境视世之浮荣如粪土也小説山谷云贾天锡宣事作香甚有贵气尝以见惠张仲谋以骐骥院马通薪二百见贶因以香二十饼荅之或曰公以诗易香而以香易此何耶公曰诗或能作祟不若此薪可与钤下为挟纩之温耳】白云生处龙池杳明月归时鹤驭空回首三君谁更似子房家世有髙风【建康志雷平山有玉晨观旧传髙辛时展上公及周时郭真人故宅观前有郭真人养龙池又杨真人三许真人尝降于此三君指三茅君也○子房汉张良也】
　　送张仲容赴杭州孙公辟【孙公孙沔也】
　　万屋相夸漆与丹笑歌长在绮纨间防船春戏坊边水画烛秋寻寺外山【笑歌言杭俗之侈○李白诗朝寻霞外寺暮宿池上岛】忆我屡随游客入喜君今赴辟书还遥知曼倩威行久赤笔应从到日闲【辟书见送西京签判王著作注○隽不疑为京兆尹吏民敬其威信每行县録囚徒还其母辄问不疑有所平反活防何人即不疑多有所平反母喜笑为之饮食言语异于他时或亡所出母怒为不食故不疑为吏严而不残○汉制尚书郎主作文书起草月赐赤管大笔一双又防稽典録盛吉为廷尉每冬月至断囚持丹笔垂泣则皆丹彤其管以别常用之笔○白诗勤操丹笔念黄沙莫使饥寒囚滞狱赤笔即丹笔言孙公威行民自无敢犯也】
　　赠李士宁道人【士宁蜀之蓬州人也】
　　季主逡巡居卜肆弥明邂逅作诗翁曾令宋贾叹车上更使刘侯惊坐中【史记日者传司马季主楚人也卜于长安东市禇先生曰季主者楚贤大夫也○轩辕弥明唐人衡山道士也见韩退之石鼎聨句序季主弥明皆以比士宁蓬山仙传称士宁目不知书善吟诗不学隂阳能推休咎○季主传宋忠贾谊同舆之市游于卜肆闻季主之辞忽然自失出市门仅能自上车居三日二人于殿门外相引屏语叹曰道髙益安势髙益危叹乃在殿门外亦可言车上○弥明石鼎聨句刘侯谓侯喜刘师服邂逅者谓喜视之若无人又不知其有文而语出辄竒二子始惭骇也韩序云二子惊骇若有失者】杳杳人传多异事防防谁识此髙风行歌过我非无谓惟恨贫家酒盏空【士宁先得涂氏所藏轩辕小镜洞见逺近蔡君谟学士以道自任闻先生之名望风恶之君谟一夕梦为虎所逼有一人救之虎既去与之坐曰公贵人也但头骨不正乃以手为按之曰头骨巳正矣梦觉头尚痛翌日先生谒君谟谓曰夜梦颇惊惶否君谟愕然视其状乃梦中逐虎正骨者遂异之后出守闽中先生经由竭君谟君谟因告先生久患目疾不愈昨夜梦龙树菩萨先生即于袖中出画本视之一如梦中所见先生于是瞠目视君谟须臾两目豁然明快防政张公方平两制时先生出入门下极相善时论以为公且大拜先生以诗别公其落句云异时复与公相见正是江南二月天其后久无爰立耗忽除知江宁先生自茅山来谒即仲春也○谁识此髙风言至人难识也欧阳文忠公尝有歌赠先生曰蜀狂士宁者不邪亦不正混世使人疑诡谲非一行平生不把笔对酒时歌咏初如不着意语出多竒劲倾财解人难去不道名姓金钱买酒醉髙楼明月满床犹不醒一身四海即为家独行万里聊乗兴既不采药买城市又不防石化黄金进不干公卿退不隐山林与之防者但爱其人而莫识其术安知其心吾闻有道之士逍遥太虚动与道俱故能入火不热入水不濡常闻其语而未见其人岂斯人之徒欤不然则言不纯师行不纯表滑稽傲世其东方朔之流乎】
　　次韵春日即事
　　人间尚有薄寒侵和气先薰草树心丹白自分齐破蕾青黄相向欲交隂【杜甫北征诗或红如丹砂或黒如防漆雨露之所濡甘苦齐结实】潺潺嫩水生幽谷漠漠轻烟动逺林病得一官随太守班春无助愧周任【后汉崔骃强起班春注郡国尝以春行县劝人农桑振救乏絶班布春令也○语季氏周任有言曰陈力就列不能者止马融注曰周任古之良史也任音壬】
　　次韵荅陈正叔二首
　　青衫憔悴北归来发有霜根面有埃羣吠我方惊猘子一鸣谁更识龙媒【霜根谓发白也○楚辞邑犬羣吠吠所怪也○魏志猘儿难与争锋韩集惟东有猘惟西有虺猘居例切狂犬也○龙媒马也】功名落落难求值日月沄沄去不回胜事与身何等近酒尊诗卷数须开【功名谓不可求而致也邂逅为之所谓功业见乎变】
　　其二
　　田宅荒凉去复来诗书顔发两尘埃忘机自许鸥相狎得祸谁期鹤见媒【列子海上之人每旦从沤鸟防详见别注唐殷敬顺释文曰沤音鸥水鸮也今江湖畔形色似白鸽而羣飞○陆防集有鹤媒歌○屈平离骚云吾令鸩为媒兮鸩告予以不好○栁子厚鹧鸪词徇媒得养不复虑机械潜起罹罝罦观此不独鹤有媒也】此道未行身有待古人不见首空回何当水石他年住更把韦编静处开【儒行篇爱其死以有待也养其身以有为也○南史张融常叹曰不恨我不见古人所恨古人不见我○孔子世家读易韦编三絶曰假我数年若是我于易则彬彬矣】
　　送崔左藏之广东
　　怪石巉巉上泬寥昔人于此奏箫韶【韶石见贵州使君访及道旧注】水清但见嘉鱼出风暖何曾毒草揺【何曾毒草揺言广东非旧日瘴疠之比】今日淹留君按节当时嬉戏我垂髫因寻旧政询遗老为作新诗变俚謡【子虚赋案节未舒师古曰言未尽意驱驰也公尝从楚公守韶州年尚幼故云垂髫○末句暗用刘禹锡事】
　　苦雨
　　灵场奔走尚无功去马来车道不通风助乱云隂更密水争髙岸气尤雄【祷晴无应扬子灵场之威其夜矣乎○水逢髙岸而激射状如争也】平时沟洫今多废下户京囷久巳空肉食自嗟何所报古人忧国愿年丰【观沟洫多废之句乃后来兴水利张本然公意亦岂不在民○诗甫田如京如坻○庄公十年肉食者鄙未能逺谋】
　　江上
　　村落家家有浊醪青旗招客解袛裯春风似补林塘破野水遥连草树髙【后汉羊续传其资藏惟有布衾敝祗裯麦数斛而巳注云説文曰祗裯短衣也广雅云即襜褕也祗丁奚反裯丁劳反三代世表旗亭市楼也立旗于此故以取名○宋之问诗林缺见嵩丘浮云补断山○杜诗闻道洪河坼遥连沧海髙】寄食舟车随处弊行歌天地此身劳迟回自负平生意岂是明时惜一毛【公意谓身自不能逺引以遂宿心非朝廷之有惜也一毛言九牛之一毛】
　　午枕【此诗必访一处吊古而有作题乃云午枕未详】
　　百年春梦去悠悠不复吹箫向此留野草自花还自落鸣鸠相乳亦相酬【公絶句又有野草自花还自落落时还有惜花人之句】旧蹊埋没开新径朱户欹斜见画楼欲把一杯无伴侣眼看兴废使人愁
　　寄石鼔陈伯庸【寰宇记明州郡国志云灵山有石鼓临涧若鸣则野雉翔抚州临川县亦有石鼓但四明却有天门山耳天门山在明州】
　　鲸海无风白日闲天门当面险难攀尘埃掉臂离长陌琴酒和云入旧山【黄庭经入山何难顾踌躇人间纷纷臭如帑】仁义未饶轩冕贵功名谁【一作莫】信鬼神悭郭东一防英雄气时伴君心夜斗间【孟子彼以其富我以吾仁彼以其爵我以吾义○扬雄言炎炎者灭隆隆者絶髙明之居鬼瞰其室○陈希夷语种放曰名者天地之美器造物之所深忌天地间无全名子名将起必有物败之即鬼神悭之意○张华要豫章人雷焕屛人夜观天文焕曰仆察之久矣惟牛斗之间颇有异华曰是何祥也焕曰雷剑之精上彻于天耳此言英雄气或是借用耳】
　　送熊伯通【伯通乃熊本也鄱阳人传称本有文词少为范公希文所知所至为吏不苟神宗时以边功擢侍从】
　　嵗暮欣逢葢共倾川涂南北岂忘情【孔子遇程子于涂倾葢而语】事经宦路心应折地入家山眼更明【据传本尝为池州建徳县池饶接壤故云地近家山此诗必送本知建徳葢英宗末年公未趍召时也韩诗知有归日眉方开】江上月华空自照梅边春信恰相迎【髙蟾诗明日霸陵新霁后马头烟树緑相迎】闗河不鎻真消息野客犹能听治声【卢仝诗闗门不鎻寒溪水一夜潺湲送客愁○前汉循吏传王成为胶东相治甚有声】
　　送王覃
　　分走人间十五年尘沙吹鬓各苍然山林渺渺长回首儿女纷纷忽满前【言身居俗而心未尝不在山林○谢师厚诗倒着衣裳迎户外尽呼儿女拜灯前】知子有才思奋发嗟予无地与回旋【前汉长沙王发传臣国小地狭不足回旋】相看一作秦呉别身世何时两息肩
　　送明州王大卿
　　大厯才臣有此州昆云今驾鹿轓游【谢承后汉书曰郑迁淮隂太守行春天旱随车致雨白鹿方道夹毂而行怪问主簿黄国曰鹿为吉为凶国拜贺曰闻三公车轓画作鹿明府必为宰相】从来所至邦人喜真复能分圣主忧千里封疆何足治一时名迹故应留属城旧吏须疲懒尚可挥毫敌李舟【九域志唐明州刺史王密徳政碑李舟文顔真卿书介父尝为鄞县故云属城旧吏】
　　姑胥郭
　　误褫云巾别故山抵呉由越两间关千家渔火秋风市一叶归舟暮雨湾【易终朝三褫之王肃注云解也北山移文解兰防尘缨○欧公诗西风酒旗市细雨菊花天】旅病愔愔如困酒乡愁脉脉似连环情知带眼从前缓更觉颠毛自此斑【石勒云大雅愔愔殊不类将家子○东坡诗下第味如中酒味○庄子载惠子之辨曰连环可解○选诗盈盈一水间脉脉不得语连环言不断也○梁沈约书曰百日数旬革带尝应移孔○古诗衣带日以缓】
　　严陵祠堂
　　汉庭来见一羊裘黙黙俄归旧钓舟迹似磻溪应有待世无西伯可能留【严光传披羊裘钓泽中○史记齐世家吕尚葢尝穷困年老矣以渔钓干周西伯西伯将出猎卜之曰所获非龙非骊非虎非罴所获霸王之辅于是西伯猎果遇太公于渭之阳与语大悦曰自吾先君太公曰当有圣人适周周以兴子真是耶吾太公望子久矣故号太公望载与俱归立以为师又吕氏春秋曰太公钓于慈泉遇文王○郦道元水经曰磻溪中有泉谓之慈泉积水成渊即太公钓处今谓凡谷有石壁深髙幽防人迹罕到东南隅有石室葢太公所居水次盘石钓处即太公垂钓之所其投竿跽饵两膝遗迹犹存是磻溪之称也】﨑岖冯衍才终废索寞桓谭道不谋勺水果非鳣鲔地放身沧海亦何求【冯衍尽节故朝忿田邑背约后审知更始巳没乃罢兵幅巾降于河内帝怨衍不时至黜不用后坐与隂就交得罪归故郡闭门自得不敢与亲故通显宗时卒○桓谭极言防之非经帝大怒曰谭非圣无法将下斩之叩头流血良久乃解出为六安郡丞忽忽不乐道病卒○贾谊赋彼寻常之沟渎兮岂容吞舟之鱼○中庸水一勺之多观此诗其不足于光武甚矣】藏春坞诗献刁十四丈学士【刁谓景纯名约丹徒人苏子美祠神防中客也天圣初始来京师应进士举与宋公欧阳永叔谢希深富彦国齐名践歴馆阁逾四十年宠利之际泊如也于荆公为前辈故公呼之以丈诗则言献时刁巳致仕矣故下云莱氏隐】
　　蒜山东渡得林丘邂逅篮舆亦少留【蒜山在润州丹徒县西三里山生泽蒜因以为名宋武帝尝大破孙恩于此】今日更知莱氏隐暮年长忆武陵防【老莱子耕于蒙山之阳楚王驾至其门曰守国之孤愿变先生老莱子云云灵运诗漆园有傲吏莱氏有逸妻】欲营垣屋随穿斸【萧何传为家不治垣屋○韩诗惟当待责免耕斸随沟塍】尚叹尘沙隔献酬遥约勾呉亭下路春风深驻五湖舟【史记呉世家太伯之奔荆蛮自号勾呉○小杜润州诗勾呉亭东千里秋放歌曾作昔年游则勾呉亭之名旧矣】
　　太湖恬亭
　　槛临溪上緑隂围溪岸髙低入翠微日落断桥人独立水涵幽树鸟相依清游始觉心无累静处谁知世有机更待夜深同徙倚秋风斜月钓舟归【言宅心事外与世相忘○杜牧之诗南去北来人自老夕阳长送钓舟归】











　　王荆公诗注巻三十八
　　钦定四库全书
　　王荆公诗注巻三十九
　　宋　李壁　撰
　　律诗
　　蒙城清燕堂【九域图志防城亳州在州南百六十里】
　　清燕新诗得自防行吟如到此堂中吏无田甲当时气民有庄周后世风【韩安国坐法抵罪蒙师古曰防梁国之县也狱吏田甲辱安国安国曰死灰独不复然乎曰然即溺之居无防汉使使者拜安国为梁内史起徒中二千石田甲亡安国曰甲不就国我灭而宗甲肉袒谢安国笑曰公等足与治乎○庄子防人名周周尝为防漆园吏与梁惠王齐宣王同时其言洸洋自恣以适巳】庭下早知闲木索坐间遥想御丝桐飘然一往何时得俛仰尘沙欲作翁【杜牧华清诗北扉闲木索南面富循良○吕氏春秋曰宓子贱治单父弹琴身不下堂而治驺忌曰若夫治国而弭人民又何用乎丝桐之间】
　　次韵呉彦珍见寄二首
　　君作新诗故起予一吟聊复报双鱼杖藜髙径谁来往散帙空堂自巻舒【古诗客从逺方来赠我双鲤鱼○杜诗相与成二老来往亦风流○谢灵运酬从弟诗散帙问所知○韩诗简编可巻舒】树外鸟啼催晚种花间人语趂朝墟春风处处堪携手何事临池苦学书【杜诗布谷处处催春种○栁诗緑荷包饭趂墟人○张芝临池学草书水尽黑○彦珍时为抚州教授学有右军墨池】
　　其二
　　篁竹荒茅五畞余生涯山蕨与泉鱼【荒茅篁竹见重游草堂次韵注○退之诗采蕨于山缗鱼于泉】家贫殖货羞端木乡里传书比仲舒【家贫或是家资不然则里字恐误先进篇赐不受命而货殖焉言不如安贫而乐道也○仲舒下帷讲诵弟子传以久次相授业传书或指此】白日忆君聊望逺青林嗟我似逃虚春风渺渺乌塘尾谩得东来一纸书【庄子逃虚空者闻足音而喜○李义山诗嵩云秦树久离居双鲤迢迢一纸书】
　　自金陵至丹阳道中有感
　　数百年来王气消难将往事问渔樵【温庭筠过呉景帝陵诗王气消来水淼茫】苑方秦地皆芜没山借扬州更寂寥荒埭暗鸡催月晓空埸老雉挟春骄豪华只有诸陵在往往黄金出市朝【李白诗苑方秦地少山比洛阳多○刘长卿诗金陵巳芜没○建康圗经鸡鸣埭在青溪西南潮沟上过沟有埭名鸡鸣齐武帝早游钟山射雉至此鸡始鸣○义山诗春场铺艾帐下马雉媒骄○禇炫从宋明帝射雉帝至日中无所得甚猜羞召问侍臣曰吾旦来如臯遂空行可笑坐者莫荅独曰今节虽适而云雾尚凝故斯翚之禽骄心未惊但得神驾犹豫羣情便可载懽帝意解乃于雉场置酒○艺苑雌黄云予与乡人翁行可同舟泝汴因谈及诗行可云介父善下字如空场老雉挟春骄下得挟字最好挟即孟子挟贵挟长之挟予谓介父又有紫苋凌风怯苍苔挟雨骄后山有寒气挟霜侵败絮賔鸿将子度微明其用挟字亦与前一聨同末聨言陵墓遭发金玉出于人间矣】
　　初去临川【一作马头西去百霑襟一望亲庭更苦心巳觉省烦非仲叔安能养志似曽参忧伤遇事纷纷出疾病乗虚亹亹侵手把诗篇卧空屋欲歌商颂不成音○抚州金峯有公题字云皇祐庚寅自临川如钱塘过宿此嘉祐戊辰自畨阳归临川再宿金峯诗云十年再宿金峯下身世飘然岂自知山谷有灵应笑我纷纷南北欲何为此诗非庚寅嵗作即戊辰年也集中无此诗】
</div>
    <div class="pagination">
<a href="王荆公诗注_page25.html">上一页</a><span>...</span><a href="王荆公诗注_page21.html">21</a><a href="王荆公诗注_page22.html">22</a><a href="王荆公诗注_page23.html">23</a><a href="王荆公诗注_page24.html">24</a><a href="王荆公诗注_page25.html">25</a><span class="current-page">26</span><a href="王荆公诗注_page27.html">27</a><a href="王荆公诗注_page28.html">28</a><a href="王荆公诗注_page29.html">29</a><a href="王荆公诗注_page30.html">30</a><a href="王荆公诗注_page31.html">31</a><span>...</span><a href="王荆公诗注_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
