<!DOCTYPE html>
<html>
 <head>
  <meta charset="utf-8"/>
  <title>
   西河集 - 第 34 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西河集 - 第 34 页/共 136 页
  </h1>
  <div class="content">
   明左都御史蕺山刘先生传
　　先生名宗周未生而其父秦台公亡念之号念台起东其字也少无衣绵外家为之制縘袍拓落如袯长犹衣之尝从外舅学夀昌走烈日百里挛一足万厯辛丑成进士授行人故事举人入国子始预谒选宗周急禄养冀以举人得早授就国子试乃释褐而太夫人逝服阕以荐起原官疏东林学不报因告归先是宗周于服阕之隙曽讲学东林书院东林者宋杨文靖祠而顾选郎与髙大行讲学其中后所称东林党是也时选郎已死朝士从大行游务持清论别流品而小人不便攻之宗周负清望政府之衔东林者思借以引重且拟处宗周选部以夺其志及疏入而攻者四至时宗周以行人告归御史韩浚纠其后且欲中以考功法考功郎赵士谔讼之免熹宗初政尽起废籍诸君子谏官惠世杨荐宗周而大理卿邹元标继之起礼部主事自二十四嵗释褐至是已四十四嵗始一迁凡二十一年时客魏将乱政谏官言者相继去宗周起九日拜封事纠魏进忠客氏进忠忠贤也时多言客氏而进忠之纠自宗周始进忠衔甚然终以势未横传旨杖六十辅臣叶向髙力救改罚俸于是迁宗周光禄寺丞未几迁尚宝少卿又未几迁太仆寺少卿宗周以一嵗三迁未安且客魏势转盛疏辞三上不报以病行故事三品以下无辞官礼宗周独辞之太宰赵南星重宗周起宗周通政会副都御史杨涟劾忠贤忠贤怒尽逐东林诸君子宗周甫疏辞即革职夺其诰命于是大兴钩党狱缇骑遍天下御史惠世扬被逮辞连宗周王侍御业浩救之乃止崇祯改元忠贤诛给削籍官诰起顺天尹宗周集诸师儒示圣贤为学之要谘三老啬夫兴利剔弊所属奸胥有干没帑金状论如律勲戚家人及豪强不法抑之絶中贵请谒尽驱伎童优女焚权家所畜戯仗炫服武清伯奴客争道殴诸生直入武清第捕得之搒掠加三木示长安街会
　　王师大入边所属老少奔都城乃请撤九门诸税发内帑赈给平粜立保甲法其法十户为甲甲有长十甲为保保有帅十保为乡乡有伯由乡而坊而城而畿各以五为数而摄以官一戸客奸九户举之一甲容奸九甲举之不举者坐适遵化失守而近辅之流移者日千百至廷臣虑藏奸议勿纳宗周曰此京兆事耳遣属籍姓氏居业记以篆符宗周騐符入分挿之而聨于保甲发赎锾设粥僵者使就火室道殣给藳其闾左单户令富民互相賉时
　　王师攻德胜门督师袁崇焕抵之不胜上不视朝而中旨办布囊八百内官进马骡宗周曰是必有以迁幸之説欺上者夫与斯土为存亡者京兆也疏请临御自卯至酉跪午门不去谕遣之乃集京兆官属暨乡大夫士父老子弟于城隍庙设于忠肃公位哭而祭之布死守之誓众皆哭
　　王师退宗周瘗战亡将士自德胜门凉水芦沟诸处瘗骨三万标以柳榆乃复陈善后之策曰选有司抚流亡聨保甲练民勇已下部而宗周于保甲之法尤加申饬曰籍曰政曰教曰礼曰养曰备曰禁辑书以献乃复裁京兆冗费一万六千余金而大兴宛平费额尤甚悉裁以旧籍权贵无敢难者于是陈祈天永命之要为更化之端其旨在除诏狱捐新饷而要归于化门户意见语侵辅臣时上方持法切责党人无财赋以佐军兴而宗周所言适中之怒曰必捐新饷则军需何措着奏宗周覆奏谓辽左额兵额饷原自相副若縁边州县各选土兵自三百以上至千而止量给食械为兵饷给为农饷悬何至如新饷五百余万之多哉且京兆裁冗万六千金抵之续万二千三百金而有余推诸天下犹是也且陛下修德廷臣孰敢私其利者上终以为迂责之宗周疏乞归越五年上以体仁在阁久专务刑敛致民穷盗起且念前此置相不得人乃大破资格进大小臣工亲试之且推在籍堪任者廷臣推礼部尚书孙愼行侍郎林釬并宗周而愼行道死陛见有日承旨范仁误传令宗周先见上不悦论仁城旦及见而宗周以修德舞干为御敌计上顾体仁曰满桂之败宗周在朝也此时能舞干羽耶因相釬改宗周工部左侍郎宗周乃直陈时政思转乱为治其要在抑宦侍不使侵政去市井言事若陈啓新者而下尺一以招流亡上怒甚辅臣因争指其隙上反改顔曰宗周直臣不度势量时夫盗贼遍天下而欲以尺一勦除何也会推阁员三推皆不报上意在宗周而究以迂濶且谓宗周学有余而不足于用遂止既而体仁修党人隙挤文震孟诸公去循吏如成德申绍芳辈皆得罪宗周复请告自起用至是凡百日濒行贻体仁书数之会
　　王师再入宗周在道闻复用中官监军驰疏谏中官恚甚羣诟之而体仁复指以为党革职越六年复起吏部左侍郎甫就道复改都察院左都御史召对文华殿退集御史于庭严饬之台中肃然乃申巡城职掌察九门官吏不法设乡三老扬髙皇帝大训即以乡老行保甲法咨五城御史着为令无何上恶谏官姜采言已下吏议而行人熊开元纠辅臣延儒防开元并采付诏狱宗周思救之时上方召对或传中旨毙二人狱宗周昌言曰刑人于市礼也焉得私毙谏官此不可不谏众许诺及对竟户部尚书傅淑训顿首请释采开元上不纳余无言者宗周直前争之且曰言官可用即用之不用即置之纵或得罪亦当敇法司拟议而遽下诏狱是朝廷有私刑也上怒曰司卫皆朕刑官何公何私且朕不得自问一在廷官乎宗周争不止上大怒乃曰吾固知开元疏有主使也宗周免冠廷臣为宗周谢佥都御史金光辰特申救之上怒甚目为朋党敇革宗周职而光辰亦降调外次日有举人祝渊赴公车疏留宗周上益怒坐渊妄言朝政下吏议而宗周以掌宪六十日去甲申之变宗周荷戈号跣呼督抚讨贼而南都新建以原官起至丹阳劾辅臣马士英责其不讨贼而变乱新政士英怒会浙抚黄鸣俊提卒入觐抵京口与防江兵争道閧事闻朝廷士英遽指宗周与鸣俊懐异将入清君侧为废立计宗周入朝不听见士英乃修党人隙特荐逆案阮大铖知兵既而起大铖兵部右侍郎宗周纠大铖不报拊膺曰吾不可复居此矣遽归
　　王师入浙将军孛罗遣书徴宗周会宗周絶食死死前一日门人王毓蓍自沈柳桥上宗周书曰毓蓍已得死所矣先生早自决幸毋为王炎午所吊宗周得书呼其字叹曰元趾吾讲学数十年得子随之足矣宗周幼学外大父南洲章公既而师事许孚逺分别理欲遂与同籍刘永澄诣髙大行攀龙受古本大学及归魏给谏大中造讲既而同总宪邹元标讲首善书院至避珰难辑皇明道统録始逊志终阳明泾野大抵所学由刻厉而渐就涵养尝曰吾今而知主静之要也崇祯辛卯由京兆请告立证人社同郡祁彪佳受学是时弟子日众乃着第一义等説九篇辑圣学宗要以濓洛关闽姚江为合一学及为少司空每于在官顷记所独得曰独证篇于是辩太极之误阐大学诚意中庸未发之旨大抵一中和兼动静合本体工夫而要归于立诚晩年着读易经説着易钞既又着经籍考遍辑十三经诸子史传之有裨于敎者其言逾博而旨逾谧夫道一而已矣宗周家会稽蕺山称蕺山长居贫食不兼蔬入官寓朝房尝起少宰道乏食临朐令以十金饷受之至前途得故人所遗金趣遣还令及罢总宪归不能行朝士敛赆餽之不受其后赴南都以冠服久敝假冠于从子之宦者归而还之笑曰吾不可挂他人冠也其介如此


　　西河集卷七十六
　　钦定四库全书
　　西河集巻七十七
　　翰林院检讨毛竒龄撰
　　传【五　一分名纂同郡循吏孝子节妇襍传】
　　绍兴府知府汤公传
　　公绍恩安岳人生时梦神捧儿至而拜之曰吾绍兴城隍神也既生峨嵋僧过门施之饭请名僧以指诎计曰当以绍名他日东方有承其恩者其在绍乎因名绍恩字汝承嘉靖五年登进士释褐衣越布覆以父官参政时所遗丝袍终其身不之易十四年以郎中出知徳安府旋改绍兴甫到谒禹庙周视其欂栌若故识者绍地春秋所称泽国也水滥地在浸中水骤下而龟其腹山阴县东南有浦阳江者为三江之一韦昭有云二江者松江浙江浦阳江也浦阳江上接金华浦江诸水北流百余里至诸暨与东江合北过峡山东滙山阴之麻溪然后尽注钱清江而入之于海当是时浦阳已通浙苐口隘浙当髙时水反入浦阳而灌麻溪而钱清之入海者势若建瓴则又倾渫而不可复止其所以既苦潦又苦暵者槩为是也绍恩至相浦阳上流恢前守戴琥所开绩堰使浦阳之通浙者坦而易泄而乃塞麻溪以遏其来不使浦阳之水得复入山阴东南而于是相其尾闾凡在绍诸水滥则易淅渫则易竭者为水坊海濵将以伺潴泻而定启闭而无如海波之澒洞而难为坊也初钱清下流原有二闸嵗久湮废绍恩相下流仍得之三江之口其地夹两山为浦阳入海故道下有石峡横亘数十丈泅水者得之乃伐石于山依峡建闸石牝牡相衔烹秣和炭以胶之石之激水者即剡其首使不得与水争下有槛而上有梁施横坊其中刻平水之则于柱石间而啓闭之两隄筑土冶铁而浇其根闸凡二十八应二十八宿隄数百丈而大闸之内又置备闸数重曰经溇曰撞塘曰平水阅一年工成共得良田一百万亩渔盐斥卤桑竹塲畷亦不下八十万亩而绍兴于是称大府沃野千里绍恩之力也初绍恩筑隄隄溃有豚鱼千头乗潮而上众惊告绍恩绍恩曰此隄成之兆也在易之中孚豚鱼吉利涉大川吾以诚信格豚鱼尚患涉乎立令入水筑人多怨讟又其时潮大至见者汹汹绍恩坚不顾且请祷于海潮忽下望隄而却以为神云后以次迁去厯官布政使年九十八卒论曰汉后言水利者率水工穿渠注塡阏之流以漕以溉用能稍入余税济少府钱未有钟大利久逺惠一方民若绍恩者也循吏稍有益于民民得吏治一二年稍蘓息犹借借称惠政以为罕见得绍恩是治而有不尸祝之世世也乎宜绍兴祠之为汤君神矣
　　明广东按察司副使分巡广南韶道殉节前绍兴府知府王公传
　　公名孙兰字畹仲无锡人中崇祯四年二甲进士故事二甲授户工二部主事时太监张彛宪奉新命总理二部其尊视尚书诸司郎以下皆叩头行属礼孙兰羞之请改授他部遂以刑部主事出决江北狱进员外郎考选擢四川成都知府成都自奢氏乱后凋瘵又宗藩错趾居宦防往往索民钱激变尝聚众劫蜀府内江王呌噪将杀之孙兰亟驰救众见孙兰至环拥襍诉孙兰遽掖王同车曲谕挥众散然后请择宦防之横者与乱首同正法无何艰归至十三年补绍兴会绍兴饥御史祁彪佳乡居孙兰与彪佳定赈救法预为分区使乡官分主之籍记饥民之受赈者合万九千六百零口立厰二百七十六所设散米给钱粥厰移粥药局病坊官粜民粜官积民积诸事共二十六则浙东三府十九县皆行其法所全活以千万计彪佳遂着为救荒全书合一十八卷可嵗行之如官积先辟厫于秋收时征米每亩征升以时直给契登厫次年官出如旧直谓之官积民积计民田积米凡三十以上亩积五升六十以上亩积七升百以上亩积斗三百以上递増而米藏其家不俟官騐明年计亩以时直粜米于本图谓之民积其法如此寻陞广东按察司副使分巡广南韶下车勦连州猺连故分巡辖也猺久为冦至是愈横纵焚掠孙兰统官军进勦破三栅降之御史柳寅东以闻上喜将大用而献贼狎至韶故与湖南接壤献贼冦宜彬逼乐昌乳源而蕲楚诸王以避贼逾庾岭孔兵噪而南南韶大震城不守其所辖连州守将杨守諌据州城叛降贼将导贼至先是孙兰闻警誓死守即率府县官为文告城隍庙以旧所用连州兵破猺冦者不足募民兵七百人镕所束金带为军赀奉抚檄监军欲以婴城至是连州叛所募民兵已调去而乐昌曲江所在设伪官行牌公座韶民惊逃手剑当门不可止飞檄请督府援兵不应孙兰乃叹曰连州曲江吾属也吾属失守守将叛而兵备监军泄泄然既不能守复不能救将俟此为迎降计乎遂北面称拜自经死临死有劝之者曰贼尚未至纵连州失守犹可图存何自苦如此曰吾知死封疆而已福王自立御史祁彪佳礼部管绍宁题请卹録予祭廕
　　论曰君死社稷则臣必有死官守者孙兰眞攀髯之先与当孙兰巡广南韶时本以兵名官且加监军而分巡则又当五岭之冲其为兵官者不能守其官而使其属连州曲江守将叛陷即欲缓须防之死得乎虽然使其稍瞻恋顾影徘徊其不致留此姑待以借口于将有所用之者其亦鲜矣彪佳疏曰献贼逼临援兵不至连州失守乐乳告危能为社稷之臣请殉封疆之守谅哉是言
　　吕孝子传
　　孝子名升字德升浙之新昌人少以孝称顾性介当元世将乱奉父与后母避地居沃州山躬耕非其力所致不以养逮后母死父老在堂人无妇且多病出入起居必赖升扶侍犹蛩距然旦日盥栉奉匕箸干瀡鲜滑以次第进时时相衣褁増损行则承以肘即所卧处过傍舍才三四武非升在不往升偶离侧必呼升如婴儿当是时升非盛年而父复享上夀将百嵗称百嵗翁以故升虽垂老犹日抱父双足卧终其身不入寝室父尝得沥浰疾夜必八九起自蹲圊雪恶以及澣牏其间诎伸撋洒搔抓按抑竟以升体为其体如是有年方国珍据台州新昌乱升负父避鸬鷀山出觇贼为贼所得知其为孝子也留贼中与之饮不饮坐而泣贼哀怜之请升歌升乃为青天歌浩浩歌贼闻之感动送之归升园有杏父嗜之隣之豪者夺杏去值杏熟升乃市他杏以进父辨非已杏不食已而升转就隣市隣复不与升不得已呼于天隣忽病疽背其妇梦神曰以杏还孝子则已旦则其妇请还杏其感神如此洪武十三年诏举贤良孝弟科升再辞不得乃曰臣老矣请以布衣返遂命布衣使山西称旨强授职升辞疾归二十三年诏选老成有学者复举升升至复辞乃敎授一室曰小小斋曰半村癯曰沃州畊者手着六经笺注及小小斋稿与从子不用歌咏倡和士大夫东西行必问小小斋至輙留信宿酌酒论文然后去不用别有传
　　论曰史称贼不杀孝子又称栖乌跃鲤能动鬼神良然哉顾孝有难易闵损伯奇为其易者此为其难者説在公孙杵臼之语程婴已升子佩亦孝其先世曰防曰琰以孝旌人称为吕氏四孝葢孝亦有敎云
　　刘孝子遂安公传
　　公名谨山阴人洪武中父坐市民充吏法戌边已赴贵州乌撒卫法府县吏投充但许乡井力田者而禁市民世称吏农民是也时谨方六嵗问家人贵州何在家人以西南天指之谨望西南天拜且哭朝夕不辍已而年十四矍然曰西南天虽逺吾有身犹可至也天下岂有无父之身哉遂辞家人行会乌罗开思南鎭逺由乌撒以通卭蜀道路匈匈家人劝沮之不听阅六月抵贵州逾月遇父于乌撒亭站父病痹谨泣告官请身替父戌法戌边者年十六以上嫡长男许以身替时谨未成丁且伯兄谦早以督运死京师谨次子也非例于是归携兄子往顾兄子亦幼谨请以身与兄子共替不许则又归于是悉鬻其家产什器竭所有三往百计谋所以归父者虽其所以归之者事秘不得而知也然而竟奉其父归及归家贫甚谨力办甘旨晨昏必进酒供笑乐尝曰吾今而遂安亲之志矣自号遂安提学张倬上其事论曰孝子必遂事向使三往不父归其能安乎遂安所以志也他书载孝子事甚备此即史舘所传稿诸志同
　　诏祠孟贞女传
　　贞女名蕴字所温其先为邹县孟氏入宋有封信安郡王者判绍兴府事家诸暨为诸暨人蕴父鋋为明初生员尝梦女官送云冠绣裳于庭遂生蕴絶慧读书过目不暂忘会同里蒋文旭者年十七膺洪武二十九年乡贡授河南道监察御史性耿介与方孝孺游孝孺重之作味菜轩记以赠名大起时巡按湖广以未娶托媒氏聘蕴而请归亲迎值陈时政十二事中有昵戚杀平人一条忤旨赐死蕴闻计大恸请于父曰大人昭信践蹇修之言问吉以通是蕴为蒋氏妇矣文旭之不幸即妾之不幸也愿得一履蒋氏庭奉侍舅姑他日可以见文旭地下父母未许蕴私念文旭柩归必过已门乃密为衷麻而防以丝俟柩过从门间跃出裂所防服长号扶柩去终其防三年既而文旭父母死无嗣蕴服除后乏食分饿死蕴父始怜之迎蕴归择宅后嵓间构柏为楼令蕴处其中曰柏舟之意也聚书百余卷供晨夕观玩足不越梯一步嵗时兄弟侄姒皆一至楼前问去尝见楼后嵓石间老梅盛开赋老梅诗一百首见志宣德六年巡按直监察御史蒋玉华翰林院侍读黄文莹等疏曰窃惟原任河南道监察御史蒋文旭妻孟蕴未婚守志经三十三年今已五十有二矣臣等思叔世之妇甫谐伉俪遽誓白首乃一旦夫死而改弦易辙者往往而是即或终始不渝亦必激于夫情眷恋子女家世荣盛原可依倚未有夫存未面防然一身家世零落了无可借而矢心明节如孟蕴者是即君子无所为而为之义也夫无所为而为者在女为未字砥节在臣为未字矢志是当与殷夷齐齐王蠋汉袁闳龚胜晋王裒唐周朴宋顺昌山人唐义士共表异者奉旨旌其门建坊立祠于亚圣孟氏祠侧年九十三卒
　　论曰古有贞女引蕴其为赓歌者与文旭抱志节无传传于此
　　晋江训导徐黼妻李氏传
　　萧山徐黼妻李氏福建永宁卫指挥李正女也黼于治改元为晋江训导妻周死遂于其地娶李氏为继室未及一年而黼病当是时黼已迁闽县敎谕未往也私念前妻生一子甫数嵗非李氏出李氏年十八归黼至是才十九晋江去萧山三千里道逺氏弱度不能扶柩返乃于易箦时抚其子谓李氏曰吾竟负汝吾即死听汝自断吾敢望此儿为徐氏后哉李氏曰不然即不幸吾当扶汝棺抚汝儿以从汝于萧山耳黼曰有是乎强起拜李氏李氏受之先是李氏嫁黼时其家谓黼家于官必不归至是闻其死且喜且怜之将取其装防李氏去李氏乃豫检箱箧缄縢之而归其钥于县逮李族人至明赴县告之请北归父母百计沮不可得不得已乃托之告别而扃于室李氏裂其裙自绞气几絶赖其嫂知之救免乃听之归逮归集宗党男女数十人送李氏上道放声长号牵衣以行李氏以齿齧舌噤不出一声福建布政使洪钟移檄萧山命县官存卹之李氏归葬黼抚孤以针黹自食其力孤死抚其孙孙死又抚其曽孙正德中知县上其事于道予之榜巡按至县命县官月给米帛嘉靖十四年用御史张子立奏诏旌其门给勘合优免如例年八十八卒李氏勤且啬初甚贫后竟置田百亩为抚孤资自寒食展墓外足不出户所居辟重屋沐浴登屋去其梯盛暑必袭衣夜为女红非罢极不睡睡觉即起或问之曰劳则寡所思也其愼如此论曰节本不易李氏更为其难者诗曰我心匪石夫石岂易转然尚或转之浸假将归时长途漫漫牵衣未絶虽巉巉之石其不致兀臬鲜矣扶死抚穉仁缄赀辞县智断亲割欲勇仁智勇贤矣哉
　　诏赐特祠崇祀贞烈窦孺人传
　　明诏赐特祠崇祀贞烈窦孺人者余姚姜工部荣侧室也名妙善又名妙惠世居京师崇文坊年十五归荣荣中治壬子乡试与同邑王公文成孙公忠烈同见举有名称三君壬戍成进士授凤阳五河县知县稍迁工部主事以忤瑾徙兴化府通判寻改瑞州摄府事正德四年江西盗起南赣贼执叅政挟靖安华林东乡饶南诸贼竝起为乱而华林贼陈福一最骁破瑞州瑞故疲癖又府县不得设兵备公既摄府事躬帅捕蒯潜出城将制其险贼骤入执孺人倪暨婢等使告荣所贞烈在别室急衣孺人衣来前语贼曰吾为官人妻尚不知官处所指孺人倪曰此婢也焉从知之贼见贞烈美且衣异固已疑为孺人及闻其称官人妻信之遂释孺人倪而舆贞烈贞烈泣曰不幸官在外必舆吾将安之可已则已不可已愿得吾从人同行私顾所驱中有盛豹者髙安人素以愿闻遂指之曰是人善事我愿以从我贼许之先是贼入时贞烈衣孺人衣讫念荣所摄太守印留置卧间复入攫得之而投之官池至是呼豹前使近舆初语他语少间曰唶吾所以呼汝来者为太守印在官池官未知也汝能归告之官乎吾即死官岂无以报之豹以齿囓指遂纵之归时至花坞乡有顷度豹行逺乃言曰吾以丐诸君吾口燋不可能假使前涂有井者吾思饮焉既而果有井在道傍贞烈已下车贼伺贞烈意见贞烈下争为之绠贞烈从容劳之既而前若掎绠者掎绠踊身而入贼惊救不得悔且恨塡井以砾既而荣入保遇盛豹归告印所取之左都御史陈金右副都御史俞谏调广西兵征诸贼荣随至花坞于是起贞烈井中越七年瑞州府知府邝璠髙安县知县翁素等上其事诏旌贞烈勅春秋祀祠其祠有二一在城东迎恩门一在花坞桥各置祀田而城东之祠则配祀髙安妇死贼者曰塞口熊氏女贵贞曰新陂张荣一妻萧氏曰太平门黎玉亮妻殷妙庆曰云冈况太学防妻曰廖足贞曰坡山朱应恢妻曰陵上黄暖妻幸氏曰港西朱治一妻梁雁贞曰斜桥熊武六妻胡氏曰社山朱丑四妻熊以桂凡十人后贼尚猖獗南昌府知府李承勲同按察使王秩诱杀华林贼逮文成王公以都御史抚南赣勦之贼平
　　论曰江西羣盗起而荆扬以震由前观之犹崇祯之宼也虽野火燎原究至扑灭然势亦危矣向使进讨者稍能如贞烈之从容警敏设机变于俄顷之内则制胜仓猝又何至叅政被执副使受害有如此甚也夫闺房致身自昔所难矧贞烈智济其勇易衣在前择人以早保主完印宛如素定难乎哉难乎哉荣与文成同邑同举同劾中贵人同官斯地而荣以兵柄未归且贼之蹶起瑞当首向遂不得与文成同其功名亦遇也夫


　　西河集卷七十七
　　钦定四库全书
　　西河集巻七十八
　　翰林院检讨毛奇龄撰
　　传【六　一名崇祯二抚传】
　　明正治卿中奉大夫兵部右侍郎徐公传
　　公名人龙字亮生其先人卜居管谿插折管于地管生遂定居焉是为上虞下管徐氏徐氏自明洪武已卯迄崇祯癸未多由甲科登显仕齿序不阙以故郡之称望族者先之独以其一经第髙等为易为书为诗为礼记而第阙其一曰春秋公父邻首以春秋中万厯壬午乡试而公继之自万厯丙午举春秋第一遂与其同母兄宗孺同以春秋成丙辰二甲进士而于是徐氏一门得备五经髙第者自公父子兄弟始公尝曰吾尝为婿于陶文简先生之门稍学为文而文已日进吾复安事吾微文也哉防中原用兵每出入刘览或临贶辄留心兵事特公成进士时值神庙以视朝日少竟辍馆试仅改公工部主事使荆未及竣而遽有湖南督学之命以为公能为文湖之士大夫争请之乃公之试湖一嵗一科未尝启客幕较文独身携仆日阅卷千百皆竟阅试之明日榜甲乙无一失者其所甲士应举多中式先是湖北文盛毎科得解额十七湖南杂猺獞荒略仅得十三以为例至是湖南举四十九人爰有谣曰龙德何盛兮凤德何衰其所谓凤则以湖北学使者顾君名起凤也独其初荆蜀冦樊龙等杀抚据蜀江汉震动公与楚抚日议战守事甚具暨受命督学悉力文事顾中心刺促尝以武备为念故事学使者使车仅止义陵凡义陵以南辰沅郴靖诸地皆就试率官师子弟行縢结屩从无一按其地者公毅然请往或难之公曰岂有乗使车而中税者自桃源南入连山接岭争髙竞险頽垣牵木间以丛篁初偃轝行至有挽轝不得前者步趾裁通其榛梗防接藤盘筀错之间屡絶供应或劝公还不许然公毎度一关必徘徊相视询其形势及度辰龙关徒行则尽得其要害其后临蓝大盗预知其险易广隘以是也乃公凡所至居人惊喜以为开国来无此事者逺近争来观及试则惟辰郡与卢辰二溪能为文句至溆沅则俚歌傜谚杂成之靖川与峒彛相半能通论语一章者即举茂才时辰苦黔难文士皆从缮应门公拔其一二稍俊者蠲之且风之曰是朝廷之所以重士者也士无地无才苟能读书通经术则朝廷方举而用之亦何至趯趯防篁间哉士人闻其言皆感动且有叹息泣下者自长沙终衡遍歴五千里凡八阅月而试成再试如之寻迁分巡湖南道参议防珰难大起公大收士时有策问数题侵珰为珰所衔因乞予终养凡十二年崇祯乙亥服未阕即起岭北分守道服除拜命公乃増拓贑南五城以旧城庳隘冦屡陷遂増南安城髙广各二尺兴国城髙三尺拓安逺城七百余丈龙南城八百二十六丈宁都七百五十九丈诸増髙与兴国城等圮者更筑朝廷嘉其能已迁苏松兵备道按察司副使而防民留之诏可于是三台合举尤异而大巡刘君复特疏荐公边才防郴桂贼起其渠刘新宇李荆楚等分据牛矢虾塘诸寨以数十万贼累陷衡沣茶攸湘潭祁阳之间凡四省瓖接如吉袁诏药宁永所在告警独防以公在多戒备无犯既而围长沙复攻衡州两藩之封于其地者呼救阙下上怒命两广江防防楚合而檄公监军旧例监军非分守任僚佐皆难之以讽公公不许时沅抚陈君首请议抚公曰兵未动而遽议抚此冦之所以窥我也夫先后抚行军之常纵爱民不忍加斩杀亦必厚集兵威摧坚陷险力足以死之而后得以情生之苟不先用战而谓骤可以抚者未之前闻沅抚然其言遂斩桂守所诱贼曽冬保等若干人以徇公乃阳言楚兵当我何为先之且暑不兴师盍散马俟秋风生长嘶而前时六月二十一日天雨夜晦防忽下令鼓三入牛矢寨贼不虞兵至大溃焚其寨牛矢为桂阳贼寨之冠闻牛矢破诸寨皆胆落先是文吏极轻武弁公督学湖南为甲子科武闱总裁其策问痛言文武轩轾之弊武士皆感激及至防首擢游击将军谢良志及防将董大胜嘉其壮勇常引之后幕计治盗事间或脱所絓食刀以赐志良至是以志良为前军大胜继之志良遂自效乗胜连破数寨曰佃里曰铜梁曰猴寨曰虾塘擒贼雷天召蒋明宇等其帅刘新宇则脱走者三而后获之遂以七月从临武与楚兵合于是防将大胜以偏师继进其所破寨曰茶山曰香花岭曰竹坳志良复从木湾鹅王寨黄沙寺转入并破二寨曰芹寨曰姜山生擒渠帅刘红鼻刘思荣等八月与粤兵合既又破髙獠紫獠二源并搜擅源山破寨一曰石门其余走罗源者愿输万金犒军中以求免不许防大胜自蓝山还道经罗源公指授方略破殱之大胜以数骑追获李荆楚于大板冲自六月至九月凡四阅月破寨三十八生擒贼帅十有八人斩级万余抚而归者无算公尝谓防抚曰兵无分制分制则其势扞格而不可行今合兵四省统制惟一盖必规画定而进退不疑号令一而期防不爽储峙专而饥渇不贰防抚然之遂悉以机务属公使便宜行事故公得专意肆志以至于成捷闻初已迁公武昌道晋防政至是上特召公至京赐对故事道臣无特召者召之自公始时嗣昌以起复执政兼本兵念公曽官楚冀相引重再拜执公手指所坐曰以此待公公初上应召戅疏讥时政与嗣昌忤至是见嗣昌墨衰绖在坐连瞩之愬言已十二年予终养事忼忾激切嗣昌眙不知所对遽引退旋防朝房议边务嗣昌议増兵内防公谓有进御而无退守画宫而守之是欲闲腑藏而弃荣卫也且未有増兵而兵可用者嗣昌怒次日公复上疏力言驱之室中不若拒之门外其利害难易相去甚具上御平台诏公对初及守贑赈饥民事公曰饥民非可以槩赈也夫发帑则病官开籴则病民臣先示之以发帑之意且过称廪庾丰裕兼可给籴使富户之闭籴者争减値出而后定规画取闾师之识饥户者别之约为三等矜寡老病者赈力耕而饿者贷之不责子能自全者平籴而于是全活者众上素寡言时同对三人皆无问独问公全活几何公曰以十万计上色喜及对他事毕退上犹顾左右咨嗟曰活人至十万亦防矣时嗣昌在侧遽曰防户版几何而动言十万此罔上也上嘿然久之然终嘉公能谕吏部遇督抚阙推用遂超拜都察院右佥都御史奉敕巡抚山东登莱东江等处陛辞赐银两纻丝表里遣中使四人扶肩舆出都观者荣之及至镇嵗饥题免积逋银四万七千两捐本年租増修昌邑潍县诸城改筑平度州为石城一如守贑之五城者孔兵引朝鲜船至旅顺鸣鼓吿急公方治文书展卷不辍密檄津门山海之为犄角者乃令标将余国祚预贮火筒以焚其船至夜袭破之获大铜礮三十余架东海之觊伺者自此顿息特虑流冦横势将阻漕且临德之间毎边兵阑入以妨转输意欲疏胶河故道傍通海运既已亲歴相视见有成画疏入嗣昌衔夙怨谓漕非公职严敕之初公抚镇时屡以他事夺公俸至是奉严敕知事不可为自陈奉职无状请告归无何嗣昌以督师死众望公起防兵部増设右侍郎备边关制督之选廷推公为副以觇上意上见公名即报可疏辞不允甲申复首推公户部尚书时倪文正司计力荐公可用故事官计无浙人者上特用文正今复用文正荐特防兵部马上催公入京至淮闻闯变恸哭草檄讨贼刘忠端见公檄曰信矣遂诣浙抚黄君同举义以应光朝士英兼本兵公仍为副毎同堂坐机事一决于士英公不平求去且毎在堂公正色危坐士英踧踖不自安遂分部事判两堂命公督理驾库漕运暨公谏罢朝语侵士英且极言安寘四镇不宜以庐凤淮扬祖宗汤沐重地遽予之拥兵自卫之人夫带砺之盟俟有成绩即事在急遽争先歆赏亦必策以自効使恢一城则予以是城复一地即授以是地当前激励未为不足乃兵未即动而遽刳内地以畀之江南尺寸土可胜刳哉士英恶其言讽台臣劾公无可劾乃使御史何纶论公耄失拜舞仪勒致仕时公年六十有九矍铄进止步履无少悮者江东监国起公工部尚书及闽中僭号以武英殿大学士兵部尚书起公遣公门下士闽抚吴君春枝赍诏谕促公入闽不答杜门却埽者七年临卒流涕曰吾颇知兵事且官兵当国家需兵之时乃不得効死为国家用
　　毛甡曰公既优文事又擅武备顾文事已騐之督学而武备则在守贑时偶见之何也岂时实使然抑亦用之有异与考公守贑日粤督张君镜心雅重公毎移书防抚王君之良以为此事非公独任之不可后沅抚陈君亦一切听命于公故虽事属四省而统驭联络如出一人故一往有成功后四镇之出人自为政即一同堂决机者尚龃龉不合欲其命将出师制胜庙堂难矣予少谒公于行间值公从江上军还知事不可为忼忾累叹忧见容色予至今能记之公仲子仲山与予游以予知公事属予为传第年谱稍阙而余君若水所撰公状则旁及璅屑反有为记注所不能备者尝读守防纪略留防纪实监随记及召对记诸书知公规画神敏不减文成而其后卒不得竟用以至于弃置而随国以尽夫文章之不易见子世亦犹是矣
　　【自记　此徐氏宗谱中传文也史馆所征书早有其稿故禾中徐中允草公列传即以此文为蓝本特予为盗贼土司诸襍传而公平郴桂诸贼因崇祯年少实録且是时长编未备遂致缺然因记此以志余憾】明提督雁门等关兼巡抚山西地方都察院右副都御史忠襄蔡公传
　　公讳懋德昆山人七嵗读大学能通其意二十一嵗中万厯丙午举人是时公氏陈天下争诵陈维立文维立公字盖公系河南新蔡迁吴而祖赠君者曽袝姑氏为陈云公尝读阳明传习録叹曰道在是矣是故学日精而文亦日进已未成进士馆选者欲邀公置馆首公却之不与馆试乃以第三甲除杭州推官立谳盗谳命清狱法刑平台使者能公颁公所条定兵事关政盐法驿传铸钱救荒诸大政满六年行取第一昆山相公同乡慕公名急欲致公门下处以吏部公拒不与通部已拟公给事中遽改擢礼部主事时忠贤建祠京师本部堂上官帅诸曹谒贺公中道归三殿告成首忠贤功在京官以次进级公独掲吏部辞无功不受防使封光泽王请行使毕还里榜其室曰不随室崇祯改元忠贤诛复补本部歴员外郎郎中出为江西按察司副使视学政凡学所试称得士于是极昌明阳明之学刻传习録于白鹿洞标洞规八条纂真朱子録以申朱王合一之防创书院礼请乡大夫力学者主之日与诸生往复其中着筦见臆测若干言大抵统良知合至诚要格物致知而以知及仁守庄莅动礼为阶程以发愤疑问深造自得为功效次第自阳明以前周程以后兼综条串而正学昭焉既改嘉湖兵备进布政司右防政兼按察司副使屠阿丑者湖盗也踞湖有年陜西道御史谢君疏丑剽攻转入叵测请设隘浙直界地増防戎置兵而合浙直诸厢军之已经抚按覆奏而公曰贼可缚致必黩兵扰民何耶且海冦刘香游船屡来万一迫而与之合势无及矣密捕窝盗家贳其死散归湖滨约曰有捕至湖者第舍之假捕卒为估卖儿先后踵至屇期而烽生丑义儿沈千斤者有骁名捕分趋贼营沈左右救力败遽趋沈沈大创丑夺气遁捕卒散估者扼于隘互持陷水泽中追者生擒之盗平督抚上公功廷臣皆荐公知兵无何以艰归时公已复姓民留之哭曰还我蔡公服阕补井陉道进左防政甫三月而调宁前初宁前道阙员已除有人而辽抚方一藻特疏荐公公耻关宁总监髙起潜之当防疏也疏辞曰宁前重池臣不谙兵事未敢任也夫知小而谋大者凶万一试而不效臣不足惜如封疆何哉且臣与监抚有何生平而谬谓臣知兵不报公乃与家人诀曰吾不顾矣于是选间谍寛文法革滥冒备修军政贷商钱以济军饷时祖将军大寿镇边久士卒颇横公交欢将军尝与语乗间蹙然曰将军信令行于时而反有不尽行于幕下士者将军何尝令幕下得侵民哉今将军爱民甚而幕下士反之某请为将军治违令者大寿大喜遽戢士卒而起潜以制府自大公贻书曰职与贵监相见之礼防典无考天抵髙下从义起耳然而贵监稍傲则为凶德职稍卑则为诎节与其执凶德而临诎节何如职伸朝命之尊而贵监尝受亲贤慕士之乐为两相得哉起潜不能难当是时山东河南北直名城失陷者不一公初守松山再御宁逺抵掎于开元定辽之间宵甲者六十余日而八城以完廷臣议松守功在文职应叙者一抚一道一判遂加抚一藻兵部尚书加通判朱廷按察使佥事各廕而公独勿及反谓公清修弱质宜调腹用或曰阁部嗣昌以公不附其款议故抑公以示意云先是诏以灾眚言事公极言省过莫如改过而治平之要则在硏大学明德为内圣外王之学究之天心之复系皇上一心之通岂有圣心朗若中天而朋党不消灾眚不弭制敌不胜之理疏上上以为迂而执政多龃龉奉防切责至是调济南道济南甫残破公摄两司使及三道事日抚创招流举诸废坠有泰安知州好敛知不免因公生日懐金带入寿公提所束带示曰吾十余年一铜带耳且此何地而能得此州大惭立解绶去却泰山香税羡金如干修泰安城大冦李青山为乱公之平遂于次年迁山东按察使随进河南右布政使公具文乞休而抚按以规避格不上适河南饥斗米三金人相食催科无所应而闯贼流言降城免征民日夜望贼至公曰此非催科时也檄停征抗疏自劾落职七级防山西巡抚员缺上特命公而召见于中左门赐膳问抚绥之要公初言山西与河南界河则先当防河然饷宜亟也臣所部兵已缺饷九月而灾荒日告臣今往抚当先使穷民有食耳又言学无大小而为治之要必从大学提纲挈领而众目毕举又言臣今往抚愿使民不为盗而臣无可见之功不愿杀良民以成一已之名上悦赐表里银两壬午春公至山西榜其门曰愿闻已过求通民情于是兴屯以足饷防河以御冦建干城社以招来智勇之士复讲学于三立祠大冦王冕等先后为乱平之【别録作王纲及五台交山诸冦】宁武镇将许定国援河南兵叛而蓟将任国奇等统哗兵尽入晋地公密授机宜且且抚乱为之定是年九月京师以边警征天下兵入援公已应征而遽有扼防龙固之命按龙固三关居内御外辖之保抚今敌入内地反居外御内其间山势绵长凡千五百里各设烽台扼关隘驰骋堵捍敌不敢近自十月设防至癸未五月撤防凡七月以罢劳请告防未即下而闯贼已陷河南将渡河公御之蒲泽不得渡乃西向潼关先是公防河时止扼其界河南地若垣曲若平陆若芮城仅南河数百里耳至是秦督孙公传庭以十万精兵守关天连雨士饥弓矢不张而朝议督战甚急一战而溃三秦皆陷于是河西之界秦者南自芮浦北迄保德延袤二千余里所在可渡且河冰通马车贼初渡大庆继渡风陵公两以奇计击败之贼稍却会髙杰统溃兵入汾州攻剽公甫调戢而贼西破榆林岢岚告警公急上疏以为贼聚而攻我散而守是以一往无坚城也自今以往请分发禁旅并调真保大营诸兵合之晋众背关一战尚可有为否则畿辅以西恐成破竹之势矣不报初公在平阳留巡按御史汪宗友守太原至是太原警宗友驰羽书促公归保而晋王亦请救备至使者相望于道公不得已分所部三千人以千人自随而留二千人守汾州平阳平阳大惧相惊以冦至道将以下皆弃城走既而贼不至恐得罪乃反迎贼渡而平阳陷公先遣部将驰救复自为后应将行而晋王及官吏士民数万人遮留马前不得行叹曰贼之得至此天也乃为城守太原计而宗友先促公归已巡他邑去既而闻变思委罪于公以自解免反劾公不守河而自归太原有防解任听勘且命郭景昌代公而以阁臣李建泰督师援太原皆不前先是公在宁前拔裨将应时盛于众中忠壮能折冲至是时盛以副总兵领中军事与材官叚可达皆随公因讽公当循例出境代而公辞之曰吾死封疆耳且此时何时而借口解任以图自便纵令代者至吾犹将共死于此君言误矣率众哭誓于关忠义之庙甲申正月晦自成闻降者交诵公乃遣使持牌招公公立碎其牌斩使竿于堞楼自成怒悉其众五十万薄城下公豫瘗大礟城下贼营烧夜发延火中药殱贼数千人益大怒肉薄之时贼营蔽扉矢石不入公命部将惠光祚缒死士掣扉投之濠而南厢报陷中军时盛力射之不退贼遽冒扉凿瓮下公命材官可达用火掲其盖发万人敌直瓮口缒爟凡发四十有一殱贼千余而东南角楼所贮火药器忽自裂楼为之燬【一称叛将张雄先伏人焚楼火药】次日风霾作拔木发屋昼晦守陴者不能立公预草遗疏藏衣间而中军时盛者驰归手刃其妾并幼子持矛登敌适新南门守者与贼通毎白事鞸皆前向方议调他门未及调而贼已入公北向再拜授遗疏于赞画知县贾士璋曰臣力尽矣愿间道奏天子引佩刀自裁而诸将夺公刀拥马西行欲刼公出走公叱不可遽下马徒行入三立祠时时盛持矛巷战赤突手杀数十人寻遇公于炭市乃同材官可达已先公马斫出城回顾不见公复斫而入从公入祠下公从容拜先贤自解袍带缢祠之东梁身轻不即死时盛脱铁甲覆公肩气絶时盛亦拜公东向绞以弓一时从者十余人皆自杀自成购公尸离其首弃之海子可达廉得之敛瘗于新南门外东岗私题曰云怡公垅云怡者公别字云福王时以礼部尚书顾锡畴请表赐谥忠襄予葬祭建祠而袝以时盛防柄臣士英修怨锡畴而媚士英者并劾公失守且有指公未死者以故下防典而赠廕不行初公还太原宁武镇将军周遇吉者公所荐士也贻以书曰公忠义性成吾与公同心破贼岂顾问哉万一不然即贼得渡河愿与公约公死守宁武以扼其北吾死守太原以障其东两地牵掣则畿辅得延以俟援集此睢阳之烈也至是公死贼从保德渡者围宁武城二十日城陷遇吉贯甲运槊跃马入坚阵手杀贼豪百余人挂矢满甲大创而死其妻蒙古人也【绥冦纪略作刘氏】帅苍头百人先纵火焚其居而跨马挽弓冲斥亭桓间自辰迄未所杀伤过千人矢尽赴火死苍头无一降者
　　毛甡曰予读三事録叹材官王永魁等能同时自杀而太原民数十万既从公死尚有遗民傅从髙等寻哭公尸于僵尸漫野之际非公之忠诚素浃于心何以有此然则感奋成仁不止门生故将也公全晋拒守已经二年向使公在平阳则贼不必渡贼不渡则太原不必陷公一去就而全晋之存亡系焉顾公事如此而国是未清犹有格赠防而快私怨者公仲子方炳所由状公实而授予述之如此夫匹夫慕义何处不勉公独讲学而蕴之平日授命致身肇于爱敬知之良将与文成比烈矣【吴梅村曰贼以三道渡河下流由蒲坂趋平阳中道由延绥趋汾晋上流由楼烦趋宁武既破延绥则不得不返顾根本岂得以去平阳为公咎与】















　　西河集巻七十八
　　钦定四库全书
　　西河集巻七十九
　　翰林院检讨毛竒龄撰
　　传【七】
　　沈七传
　　沈七名禹锡字子先邑人居崇儒里其先七世连举于乡七生而好竒期大用崇祯已卯补诸生既乃弃举子业读书着诗古文辞当是时浙上军大起永兴以东画沟土为垒自酉逮戌七尝为相视其间卒厌其柢枑私念负才不得用当或有所为而视诸所为不道又不善用竒计弃不复顾读书渔林间键门遍读十三经诸子暨兵符阴阳家书以逮汉魏晋六朝唐宋诸名家集合万余巻城南蔡五十一仲光城东毛甡市东桥包二先生与七为四友时七念甡甡避近渔林七得之持而哭而蔡五十一避芝塘相去五十里即欲取道往芝塘中道而雨隠麻中七搤甡手拊其首长叹曰古有云头鲜恶骨而予也骼骼然者而不知其瘦也既而乡中不可居复居崇儒里益悉力读书毕发生平所好书聚一楼尝读二十一史以板枯不能复购他本乃手画其板自朝迄夜漏下十余刻不衰而七不以为苦以为常既而呕血旋愈旋呕血至数斗复愈时治之者以为七困厄不平不得已读书是必血逆妄上行也无大故既复呕血如粒米复愈复呕壅血块而软不可卒破遇钱塘医者曰嗟乎是病郁也治期月当愈七素恃已精力无败理遂倾信之喜过望数服益信之遂至败然是时医者十数辈皆殊其候竟不得定七病而七病凡五年以戊子十一月二十七日死死之日其母哭曰儿将死耶七以右手拊左手审视尺寸曰不死也时年二十七七貌瘠薄两手盛夏不暖性颖口好为微辞尤喜观剧八嵗作文乡里奇其才多称之后毎一文出必传诵乡里而七故秘之不以示及病甚或询所著书大怒以为预已死也及死而爱之者以为七负才不得用用抑郁死怜其才将辑其为文刻传于世而其母又哭不示曰其遗意也乃刻其寄友诗若干首因忆七病时作杂诗遣其仆寄予时来蕃在坐共咏之蕃愀然云沈七数诗皆哀绝似非生人时闻之不以为意不悟其言验也予与七就医钱塘推七命当死予初恶闻其言且七病中多嫌畏既归为变其説而意不自乐七未之知也长叹曰嗟乎人生有命胡为不乐哉呜呼乃竟不知予不乐者也
　　杨孝子传
　　尝读典例无有以刲臂割肝旌孝子者故西河出游人以刲臂事属传必谢之或不得已稍见之杂文如题吴门沙孝子巻如新安程举人母事状如为京口汪将军记事如钱塘方氏母子五人节孝録序而独于上海杨孝子则不然孝子名文蔚本浙之上虞人其父荣生员在明天啓间随其所亲宦上海而家之康熈丁未父病时年八十七孝子走厠牏尝其粪甘号于天请身代不得竟死越十年母痢见血中死法医者凡数辈皆前后相顾去孝子独念父危死不救今复然生男何为也世已无鍼石熏灼岂汤醴亦告絶者阖户刲左臂以其肉襍葠汁濩之三濩三进母初进而体下再进而浾滓以去三进而愈时康熈丙辰九月二十一日又二年戊午上海令任君廉其事请告之台将奬之孝子泣曰是欲重我以迕德也且予何如人其敢以迕德越典例再拜固辞固强之不受乃为之题其门曰以身寿母而请西河为之传西河氏曰予两过上海未得访所为孝子者而见之也予友丁明府曽与之游毎盛称其人谦而和恭而能容轻财好义而不自放于侠烈人以孝称之必变色踧踖却不受毎月吉必诣城隍祠祷之愿减年以益母年然秘不令诸兄知若惟恐以独行伤兄意者方母病时体羸甚又年髙将弥八十耄而瞆以为不疗即疗必不能康彊如平日乃既愈又健皆眙不知所为丁明府曰孝子将刲臂夹臂以两麻令肉坟起然后迫噬之而脱之以刀故其创甚钜骨露凡一百二十日始合创人不知也又曰初以臂肉钜杂葠濩之扬其膏令竭屡濩屡竭今所余腊肉犹有重至八铢外者嗟乎孝已别有襍赠诗文卷附传后
　　曹太常卿别传
　　山隂曹君太常卿与予内从祖南京五城兵马指挥陈君为姻交陈君为之传传者置也谓其行事可传置也则传置可已且曹君旧有声其号秋水名惟才人能称之其以第一人举于乡成进士仕泉州司理歴兵礼二垣给谏进太常卿人皆能指之其仁于先和于闾门勤于供官而竭蹶于国家多故间也人又能数之道之然则何传乎传其轶事君之初仕时以泉州司理摄漳州也漳故多冦而君以泉州理来咸望君且郡阙兵备冦之将至尝占守未备以乘其隟君出防事间服鄙袒衣偃仰四顾而命课夫漳之儒生儒生虽强起应之然窃笑且有怪之者乃益复召他郡他郡亦应之当是之时大宗伯黄公道周适乡居讲学芝山君复服鄙袒覆以深衣导诣讲所麾诸儒生进其庑而环坐以听既复往着榕坛问业黄公深许之且赠言曰文治之有华实犹黍稷之有馨香也丰俭不同享祀不可失也其重如此于是此漳之人怪之者咸更起而笑之曰此翁儒者也各弃去及其久始无笑者而冦竟以是傽徨不前及其去漳州而返泉州也君本理泉州泉州于是复有冦居民相惊议事者谓泉州闽冲也非司理君不可于是檄司理趣命驾返泉州或进曰司理君儒者讲芝山者也恐不足当冦或乃因而阻之且窃言曰天下事岂得数数幸矣君返日坐防事按簿书若无知者悉禁诸哗言隂为扞掫而冦且登岸有来探者故疎其坊【音防】令之入入城晏如故窥防事簿书蒯如故乃曰唏此易与耳于是贼稍纵渐因居民之为内应者散伏焉将乗隟而举以入君乃令黠者隂伺之已得其处阅日令假为贼藏甲所忽召诸坊民及侦者曰甲所应有贼也皆相顾愕侦之返曰然又令藏乙所复曰乙所贼当获众皆笑顷之则捷而获者立庭下于是皆相视不知所为以为司理君儒者言事且中而君次日急召诸众曰贼今日当败可擒矣盍与我出城则众皆伏地曰诺如公言夜半薄贼营缚其渠泉州平则凡闽海间知与不知以为司理君儒者讲芝山者也能缚贼预识善败俨若鬼神者若有物依之能预人祸福事者而于是咸服之曰司理君神
　　齐于生曰君尝自言曰扰人者将以定人之扰也而扰之是扰者也官人者我将有以官之而使人官我则不官也故其为官如所言尝忆黄公游防稽与郡司理华亭陈公多道君事君为谏官値国乱及其后始以太常卿治军闽故多海冦在漳与泉州尤甚人无敢任其地者是故尝乏员而君之仕闽最久君尝曰冦漳者刘香冦泉州者林瓒元也更有僧不得其名字
　　征士包二先生传
　　萧山包二先生名秉德字饮和别字即山与同邑崇儒里沈七禹锡城南蔡五十一仲光城东里毛甡为四友沈七长于甡而少包二先生一十五嵗毎髙防包二先生坐上坐口防防体慙而目卑已欲言忸怩人以言及之亦忸怩而沈七坐将末摘掷号笑四顾无坐人者曽与包二先生作酒赋沈七四顾谈不即属词已而持几出从容扶几伸白而吮黒自恃读书万余卷当必无或过而包二先生向隅坐小息私纳纸入博袖沈七不疑其遽成也笑探之先生乃大惭已而探益急不得避掣纸尾出诵之音词琅然沈七骤辍笔卷白而去次日又赌作琴赋先生小息成不加防缀七故以捷胜既已属词然恶其速成也又去由是邑之推古学者必推包二先生焉戊子沈七死又四年壬辰包二先生死死时其尊大人犹在也先生面中赤勉起扶伏于箦叩头若有言者卒无所言竟死先生系出楚申包氏世居安陆其后有仕宋尚书虞部员外郎者迁合肥生孝肃公为宋天章阁待制龙图直学士子繶早死得出媵生子綖赎以为嗣凡七传有台州医学教授次子荣从兄宦游迁于萧其时有兄弟五人俱仕显称五桂包家其一名大中住包家衖则先生之宗也先生补诸生第一崇祯末弃去征为郎赞江上军复不应授书里闬间年旣长与弟秉衡各娶妇产子女身无私钱比嵗懐授书金跪其尊大人慙献之独甲嵗跪赧然不起良久曰儿于中擅取数缗矣侦之周甲贫也又乙嵗复然易书也其谨如此先生与沈七俱好读书而七以遘病作辍先生独坐读有常比读必过丙夜尝授书友人宅其宅髙楼当城隅贩佣僦焉毎丁夜渡江其妇睡醒听先生度纸声并竹中鸱辄曰鸱未呼包二先生尚拽书起徐徐而七当病时夜寝勿读也后贩妇闻先生死出涕先生所着诗十巻赋一卷读史诗二卷仿西涯乐府体也襍文二巻襍志五卷襍辑古今名物事理别为一家言名虫弋编三十巻其酒赋与琴赋集不载先生谥淳博
　　毛甡曰予与先生为四友时邑之称最博学者无过蔡五十一仲光沈七思胜之故日夕读书过万余卷惜已死然且两人者皆自谓不如先生然则先生之学何如也自昔十室相许必将成名予四友者当衰时相结向荣而枯而先生与沈七更相继以死悲哉先生之尊大人与其弟各以其传志属甡以甡为先生友也呜呼先生曽为诗定交效国风体诗曰香草曰桑扈曰松与柏伍各四章一自勗一励友也予向思和之而未就也予至今惭之
　　家义门彦恭公传
　　义门毛彦恭浙江遂安人也本名文以字行祖希成好行义笃于伦叙诫子姓勿析产传至彦恭族愈蕃计男女二百余口恐不能继乃创立同居家规鸡三号男女齐起问安于家长各就东西舍操作漏一下罢去自冠姻瘗祀以迄衣被馈食之细分甘均荼厘毫必悉中外罄欬不敢忤且复建义仓以周闾里凡逺方来学者延师儒以董教之而给之以薪膏之资兄弟五人共营一瘗地中穿其圹使达气不隔而别瘗妯娌于山之曰吾欲使百年后吾兄弟魂魄犹相依也嘉靖十三年十月太保礼部尚书夏言请于朝诏旌曰六世同居义门给官银三十两建棹楔优免丁田杂差如例尝入夜见东西舍操作灯火煜煜如举子号屋哗笑之声不达户外嵗时男女候家长从东西舍搴帘出男各觌其妇不甚辨骤见恧缩以平日无昼面故也其家规之肃有如是者
　　太史氏曰予与祥符令防侯为兄弟行防侯毎言其先人吏部公为义门曽孙与其子司训次子文学并以孝称予心仪久之暨予入史馆草义门传然后知孝义盖有本也义门后颇大而大以此
　　尼演传
　　平阳翟煇商铜于江宁女殊色浙军正蓝旗强委之禽女初不从既来旗则辫革胝二月十九日随众女骑至上天竺控驔行前道惊尽回面骑周呵之中一女骑朗言曰本欲朝奶奶【北人称观音曰奶奶】而生奶奶从道中行宁无观乎既而孀居旗争夺之女自刭再听髠为尼遂名道演天童忞公以国师乗传卫使贵人掌导者止吴山观尼将防公步经花市一市皆惊渐有拦观尼前者尼怒遽返既又防灵隠礼公于郭童园公曰是未可与言也逮前作色曰从谁来耶曰身独来曰身与和尚有何亲而令独来尼不能答羞之红界于面公喝曰狐情尚不减何用防为尼啮臂键户尝有盗入尼室惊其艳屏息伺大士座傍见尼入静将易衣蔑火复搆火掬鉢水涂掌咒炷莲片投体大士前登床结跏俨若大士者香气叶叶绕上下夜分盗熟视悔之直前叩头曰姑姑佛也吾见佛从此懴盗矣朞年尼忽曰早知如此灵隠礼公深然之将予之衣不受无疾卒西河氏曰邑有蔡氏女许山隂余氏而未归也余死女为尼于余山隂张南士曰有姑许邑王氏者亦未归王也王死丧之亦为尼惜哉其为尼也虽然若尼演者则又幸为尼者与不然夺之矣张名族与蔡有戚蔡大父万里为刑官余从父煌死国难有名近异教有女子髠不嫁者郡有某某氏此则悖理蔑伦之甚者予惧得与二女事且为例也距二女事十余嵗然后有此教近嵗中【璜曰蔡氏尼即蔡贞女也西河别有诗见五律巻】
　　陈老莲别传
　　洪绶好画莲自称老莲数嵗见李公麟画孔门弟子勒本能指其误处十四嵗悬其画市中立致金钱初法傅染时钱塘蓝瑛工冩生莲请瑛法傅染已而轻瑛瑛亦自以不逮莲终其身不写生曰此天授也莲游于酒人所致金钱随手尽尤喜为窭儒画窭儒借莲画给空豪家索之千缗勿得也尝为诸生督学使索之亦勿得顾生平好妇人非妇人在坐不饮夕寝非妇人不得寐有携妇人乞画辄应去崇祯末愍皇帝命供奉不拜寻以兵罢监国中待诏
　　王师下浙东大将军抚军固山从围城中搜得莲大喜急令画不画刄迫之不画以酒与妇人诱之画久之请彚所为画署名且有粉本渲染已大饮夜抱画寝及伺之遯矣朝鲜兀良哈日本撒马儿罕乌思藏购莲画重其直海内传模为生者数千家甬东袁鹍贫为洋舡典簿记藏莲画两幅截竹中将归贻日本主主大喜重予宴酬以囊珠亦传模笔也莲尝模周长史画至再三犹不欲已人指所模画谓之曰此画已过周而犹嗛嗛何也曰此所以不及者也吾画易见好则能事未尽也长史本至能而若无能此难能也吾试以为文言之今夫为文者非持论即摭事耳以议属文以文属事虽备经营亦安容有作者之意存其中耶自作家者出而作法秩然毎一文至必衔毫吮墨一若有作者之意先于行间舍夫论与事而就我之法曰如是则当如是则不当而文亡矣故夫画气韵兼力沨沨容容周秦之文也勾绰捉勒随境堑错汉魏文也驱遣于法度之中钉前燕后陵轹矜轶抟裂顿斫作气满前八家也故画有入神家有名家有当家有作家有匠者家吾惟不离乎作家以负此嗛也其论如此莲画以天胜然各有法骨法法吴生用笔法郑法士墨法荆浩疏渲傅染法管仲姬古皇圣贤孔门弟子法李公麟观音疏笔法吴生细公麟七佛法卫协乌瑟摩法范琼诸天罗汉菩萨神馗鬼防法张骠骑道经变相法公麟衣冠士法阎右相士女法周长史昉婴法勾龙爽倭堕结法长史髾鬋长史衣带盘薄法吴生金璧宫台林泉湍峙长陂丰卉法大小李将军云山法浩水法董羽溜水法河阳郭熈几幛尊卣缾罂什器戎衣穹庐畨马骆駞羊犬法赵承防马承防小马法承防之子竹石窠木法赵大年钩勒竹法刘泾墨竹管仲姬折枝桃牡丹梅水仙草花法黄检校钱选鸟睛花须点漆凸厚法宣和蜂蝉蛱蝶蛴螬螗螂蟋法宣和亦襍法崔徐黄父子鹌鹑鸠女法阎助教士安雀法雀儿黄莲法于莲【于青年以莲称】莆蠃法母延之
　　湖中二客传
　　饶估彭万年祷吴城之张令公祠夜梦令公授之坐询曰剽人财而室人室何等律乎答曰斩耳顷臝一人反接至使画字万年画斩字于背及献级则其伴邹三也先是万年与三伴分舟而行万年避风防蠡左三舟渡湖是夜盗刼两舟去一三一黄寿三与寿俱被杀而寿舟有吴人秀才赵莹者匿寿子并婢载他舟行盖寿者襄阳估也万年寤惊觅三舟湖口知三已死哭之遂敛三木挈三家人置后舟偕之维扬暨回舟而饮三妇于舱询曰夫人非三妻而得随三何也妇愕失箸既而视仆万年令三仆避后妇流涕曰妾建昌追工妻也夫积工值携妾归附三后舟夫病而三据妾身并值有之夫棺在板子之沙家遗老姑存亡不足知君何得询及之乎万年曰吾唯稔其情以有此询也虽然亦思归乎曰思之万年遂呼三仆语割赢财千金半与三家人而以其半给妇归建昌使养姑焉方三舟之渡湖也三闻寿舟弦鞉声及窥之则有婢福妮善弹别名瑟瑟因与之联舟暨被盗而秀才赵莹者佣算者也藩估购妓乐艳婢容竞卭值以购既筮日有成説婢急谋莹莹亦为婢计顾自视无槖中金而前后舟悉秦越无可主者乃懐刺谒九江守告之守谢藩估去牒莹押婢并其子与家人等还归襄阳莹乃为歌令婢弹名瑟瑟弹匄诸故人之有财者词曰大堤估兮襄阳商风吹铁鹿兮渡浔阳何人刼公兮身首以戗遗末婢兮芦之傍低无枒棙兮髙无樯夕不借絮兮昼不咽稗与糠孤儿无恃兮惟末婢之将将归洞庭兮还故乡洪涛汹汹兮青天茫茫愿假羽翼兮翺且翔一弹再鼓兮心悢悢齐于生曰莹以匿婢故曽见予舟次且不疑予为无财谋资婢归盖其人长者也【西河有瑟瑟诗见排律巻】江右王猷定尝言观察宋公能道张令公见梦事其人为士人非彭姓今覈之则万年者实迹也岂事偶相类抑亦传闻之讹与夫天下衣冠方幅借借称士人而锱铢成市所争豪厘生死顿易其为万年所不洁者则亦何限万年虽估乎估而士人行即士人矣张令公者或曰唐真源令张巡也其祀湖所始则无可按者
　　桑山人传
　　山人许氏汴人少举茂才崇祯中尝献贼三策于阁部督师杨公不用既而为东平侯刘泽清幕客与泽清语不合辞去乡人怨家发其隠事于
　　王师之镇汴者走匿桑下因姓桑号桑山人山人乃与嵩阳曹道士游夜坐耳鸣丝竹徐发若有物拔其顶耸身丈余骨节皆通尝卖药嵩山庙市以水酌喑者能言许州小男为狐所苦呼狐斩之既还汴怨家见曰此许澄茂才也帅捕十许人迹至山人乃独身指挥尽缚诸捕者揖怨家去谢之而身游衡阳不返云
　　何颠传
　　何颠非颠也有颠名为人洁居冬夏衣絺衣裂纬蓑蓑顾自以为妍好人佯唾其裾则急揊之尝揊衣日影中飚尘扬扬揊勿得已毎逾梱摄前后衣左足预着梱中履危杙然以右跃之如也旦起靧水滨引手左右捉水駴跃若捕泅虫然后激洒其首项以面霤焉越食顷攫懐中帻澣之引着顶去小复至如之则又复至冰雪不间日食斗黍酒百缾然不必得也夜不就枕与人言辄了了予与颠遇来氏其中表也揖让进退如常人或曰其曽大父为明世宗朝南京工部尚书其大父鼇为刑部尚书其父以垢厠摩累日死溷中
　　于先生曰是畸志者也屈平不洁其族人日三濯缨颠近之栁宗元传李赤至曰以世为溷以溷为帝君清都唯世淟浊若溷者则唯处溷中然后洁清之极致也前人外记多寓言予目征之言之实故语特猥琐世或以何氏父子相继颠焉何哉



　　西河集巻七十九
　　钦定四库全书
　　西河集巻八十
　　翰林院检讨毛竒龄撰
　　传【八】
　　列朝备传【凡属史馆所分题而与史文有异同者谓之备传】
  </div>
  <div class="pagination">
   <a href="西河集_page33.html">
    上一页
   </a>
   <span>
    ...
   </span>
   <a href="西河集_page29.html">
    29
   </a>
   <a href="西河集_page30.html">
    30
   </a>
   <a href="西河集_page31.html">
    31
   </a>
   <a href="西河集_page32.html">
    32
   </a>
   <a href="西河集_page33.html">
    33
   </a>
   <span class="current-page">
    34
   </span>
   <a href="西河集_page35.html">
    35
   </a>
   <a href="西河集_page36.html">
    36
   </a>
   <a href="西河集_page37.html">
    37
   </a>
   <a href="西河集_page38.html">
    38
   </a>
   <a href="西河集_page39.html">
    39
   </a>
   <span>
    ...
   </span>
   <a href="西河集_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
