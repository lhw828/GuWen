<!DOCTYPE html>
<html>
<head>
    <meta charset="UTF-8">
    <title>康对山集 - 第 29 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>康对山集 - 第 29 页/共 47 页</h1>
    <div class="content"> 浒西道中见落花示同游三子 
 赠行边使 
 赠西溪 
 试笔 



对山集卷之六 　　七言律诗 

送张惟贤姚安太守兼问讯良卿宗兄 

三十年前自识君通家两世浥余芬君行滇水路非远我望西山昼巳曛离席阳关休更唱汗青循吏早应闻姚安为报思归者不必长歌日暮云 

寄宗文 【以上二首马刻未收】 

忆昔联鏕趣紫宸月寒鵣鹊有三春风云偶足簪缨数闲散同归萋菲身在我岂能当益友于君今更属天亲终期努力询斯世眼底雌黄何足论 

喜刘郎见过 【马未收】 

仲春一见今复秋君行犹欲到河州白鱼拂浪有时了红叶侵阶无日休嗟予狂饮近方剧柰尔归期更百忧弘羊卜式非才子鼠窃狐奔绝不羞 

寄李承裕二首 

诸葛辛勤无了日三边凋弊欲何之顷闻洗涤皆殊昔颇谓骁腾或在兹社稷有灵终伏虏英雄当事必匡时金滕玉椟虽人意妇织夫耕独我思 三春数枉故人书去使虗无报德疏幸有輶车堪问讯谁能感事不踌蹰西亭素壁愁经眼此日安危切跂予待得升平十年后东冈休负草堂居 

寄李孟弼 

忆昔交游子最亲如今萧瑟有谁邻尺书未尽肠千折一别那堪岁十春用舍岂关豪杰事雌黄何必小儿嗔即看皓齿清歌者可是金闺王署人 

独坐 

梓里逍遥又一年风光何处不堪怜鸣禽应谷声逾碎露菊侵阶影自圆无病有时看碧水多情终日卧苍烟斜阳牧笛从吾意漉酒呼邻兴渺然 

秋意 

此日秋风绝可人年时炎溽尚伤神且看晓色清如洗转觉寒光翠欲嚬松下有时双鹤舞溪边无数白鸥驯便湏酌酒酬心事莫谩支吾愧此辰 

闻王大敬夫将至喜而有作 

城头日落云气开偶闻故人骑马来论心酌酒还今夕漫兴看山定几回身事悠悠两如此岐路茫茫何必哀我巳长歌太白峡叹尔经邦济世才 

行次渭原里遇雨 

日中行次渭原里细雨斜风故故来幸未全迷太白峡何愁不吟空翠台舟人荡桨顺流急估客冲泥怯淖回咫尺终南休造次鱼龙窟穴莫深猜 

九日晡闻禹学将至喜而有作 

故人远自山东至野老欢开堂上尊便拟通宵同剧饮何妨倚坐出高论休嗟胡马充边塞且看番兵刼近村眼底纷纷豺虎乱思君不见欲消魂 逢欢却论公家事此意萧条欲语稀五世尚能酬慱浪此生何敢忘□惟英雄屈指惟公是豪爽于人似我非明日欲行行更好边□无数望旌旗 

答蔡承之见赠之作【马未收】 

故化清晨来叩庐野八尚作深岩居握手扫地坐相语忆昔交游俱不如情真唤殢馔鸡黍道厚抚躬惭绪余多病寻常少筋力感慨直欲凌空虗 

十六夜有云翳薄月寻复开霁【马未收】 

昨日见月赏不及今夜月来云亦开巳促新词翻楚调却疑清影落阳台氷轮果惬诗人意玉杯当酬白雪才新病欲瘳仍讳饮不胜高兴谩含杯 

送刘伯正中式西归【马未收】 

抱艺栖迟二十年关西豪杰未能先高才岂老龙蛇窟徤翮今逄鵰鹗天侧席早纾明主意看花谁羡孟生篇河山正气浑萧瑟前辈风流冀尔传 

过太微旅舍作【马未收】 

客里相过不厌频西家沽酒亦宜唇和风但使层氷尽明月还能巧趁人多病巳闻收药褁闲愁那许入芳春从来富贵非吾事尔后林峦共汝身 

龙潭对月【东谷王子号爱山永寿王号马未收】 

使君鼓吹静无哗水部风流更可夸邀月未倾东谷酒隔岩先放爱山花龙宫自与清辉接宝殿深愁落影遮相对独怜相赏后峯阴遥下野人家 

玉女洞 

当年鹤背谁同去此洞空留玉女名胜迹我来徒极目高峯云去正含情千秋不改龙潭色午夜犹闻玉佩声惆怅夕阳归去晚满溪春浪欝琮琤 

从仙游行入黑水谷五里草房凹作 

谷口寻源入渐深回峦相接昼阴阴屿禽掠水应愁下野鹤穿云太不禁暝接草房烟漠漠树当岩□□森森重游始得名山趣老去翻惭少日心 

华州张子梅花亭小酌 

梅花亭上午阴凉芍药栏边春昼长雾鬓云鬟何处女罗衣金钿坐来香娇歌欲遣行云主妙舞空疑乳燕狂咲杀西溪能爱客满缸常酿欝金浆羸马东趋少华山小亭低构白云间苕溪日上人犹醉碧树莺啼鸟自闲漫兴诗成天欲日?暑壮游心老鬓仍斑东峯闻有登临客渺渺仙踪若可攀 

寄东三希稷 【马未收】 

闻君习静宁山寺烟树迷蒙何处寻我欲题诗相问讯媿无羽翰惬登临三冬不负云霄意一捷应酬鵰鹗心巳见斗边横紫气坐听天上降胪音 

答太微病中见怀之作 【马未收】 

华岳逶迤余眺深少陵吟弄尔何心芳春卧病任相诮赤口恼人谁复禁刀圭未就故偃蹇贤哲违时空陆沉落花飞絮几能对徒使梦魂游北林 

留别太微 

飬生无状病经旬药里缘君更有身明日西归休恨别他时相见却惊人嵇康徒作形神论魏野终非翰墨臣早晚南山云气发请君天际望纶巾 

送马公济 

此日西堂感汝来前年曾忆入金台相逢不醉有何事痴懒得君当见裁陇右几人堪屈指寰中多难必殊才春风跃马休乘兴早向龙荒靖虎豺 

送张汝贤【马未收】 

山居久谢风云使今日西堂为子开三百同年谁更好八千滇水几时来循良作郡纾民力落魄逢人爱酒杯青镜霜髭吾亦老骊歌汀柳不胜哀 
</div>
    <div class="pagination">
<a href="康对山集_page28.html">上一页</a><span>...</span><a href="康对山集_page24.html">24</a><a href="康对山集_page25.html">25</a><a href="康对山集_page26.html">26</a><a href="康对山集_page27.html">27</a><a href="康对山集_page28.html">28</a><span class="current-page">29</span><a href="康对山集_page30.html">30</a><a href="康对山集_page31.html">31</a><a href="康对山集_page32.html">32</a><a href="康对山集_page33.html">33</a><a href="康对山集_page34.html">34</a><span>...</span><a href="康对山集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
