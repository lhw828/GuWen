<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 9 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 9 页/共 48 页
  </h1>
  <div class="content">
   杜诗详注巻六
　　钦定四库全书
　　杜诗详注巻七
　　翰林院编修仇兆鳌撰
　　新安吏【原注收京后作虽收两京贼犹充斥　按此下六诗多言相州师溃事乃乾元二年自东都回华州时经歴道途有感而作説者以为自华州之东都时误矣　师氏曰从新安吏以下至无家别葢纪当时邺师之败朝廷调兵益急虽秦之谪戌无以加也　唐书新安隋县贞观二年属河南府九域志县有两乡　黄生曰诸篇自制诗题有千古自命意六朝人拟乐府无实事而撰浮词皆妄语不情】
　　客行新安道喧呼闻防兵借问新安吏县小防无丁府帖【一作符】昨夜【一作日】下【去声】次选中男行中男絶短小何以守王城【从防兵后记一时问答之词　客行公自谓杜臆借问二句公问词府帖二句吏答词中男二句公叹词　通鉴北魏髙欢使张华原以簿歴营防兵乐府木兰诗昨夜见军帖可汗大防兵　杜臆更无丁言岂无余丁可遣乎夜帖早行守城急也　朱注隋书追东宫兵帖上台宿卫通鉴注兵帖军籍　卢注相州之役正丁战死因及次丁考之周礼凢起徒役无过家一人以其余为羡惟田与追胥竭作大故致余子守王城大故也　太宗纪上遣使防兵竝防中男魏徴固执以为不可　顾炎武曰通鉴建中元年杨炎作两税人无丁中以贫富为差按唐制人有丁中黄小之分注云天宝二载令民十八以上为中男二十三以上成丁杜诗府帖昨夜下次选中男行即此也唐之东都即周之王城今为河南府】　肥男有母送痩男独伶【音零】俜【普兵切】白水暮东流青山犹【一作闻】哭声莫自使眼枯收汝泪纵【平声】横眼枯即【一作却】见骨天地终无情【此于临行时作悲悯之语　白水流比行者青山哭指居者　杜臆就中男内看他或痩或肥有母无母及同行送行之人一齐俱哭而以哭声二字括之何等笔力下不言朝廷而言天地讳之也　肥男痩男用后汉赵孝语详见八巻　古乐府猛虎行少年惶且怖伶俜到他乡潘岳寡妇赋少伶俜而偏孤　刘桢诗泛泛东流水　阮籍诗北望青山阿　眼枯泪竭也韩非子卞和哭于楚山之下泣尽而继之以血　晋书郭文曰情由忆生不忆故无情】我军取【一作至一作收】相【去声】州日夕望其平岂意贼难料【平声】归军星散营就粮近故垒练卒依旧京掘壕不到水牧【一作看】马役亦轻况乃王师顺抚养甚分明送行勿泣血【一作垂泣】仆射【如字不音夜】如父兄【此为送行者作寛慰之语　前军溃散后军继行恐人心惶惧曰就粮见有食也曰练卒非临阵也曰掘壕牧马见役无险也且师顺则可制胜抚养则能优恤俱説得恺至动情　杜臆此不言军败而云归军亦讳之也子仪时已进中书令而仍称旧官葢功着于仆射而御士素寛此就其易晓者以安之也　此章前二段各八句后段十二句收　春秋运斗枢璇枢星散　通鉴九节度围邺城自冬涉春庆绪食尽克在朝夕而诸军既无统帅城久不下上下解体思明自魏州引兵趋邺毎营选精骑五百日于城下抄掠诸军樵采甚难乏食思溃三月战于安阳河北大风昼晦官军溃而南贼溃而北子仪以朔方军断河阳桥保东京筑南北两城而守之　卢注时子仪尚有军粮六七万石故曰就粮　魏明帝诗饮观故垒处　吴越春秋拣练士卒　旧京谓东都陶潜诗平生去旧京　壕城下池也易泣血涟如　汉志百官表仆射秦官自侍中尚书博士郎皆有古者重武官有射以督课之应劭曰仆主】
　　【也　通典唐左右二仆射本副尚书令自尚书令废仆射为宰相开元元年改为左右丞相从二品天宝元年复旧　淮南子兵畧上视下如子则下视上如父上视下如弟则下视上如兄　王应麟曰毛诗虽则如燬父母孔迩此云仆射如父兄意正近之】
　　【张綖曰凡公此等诗不专是刺葢兵者凶器圣人不得巳而用之故可巳而不巳者则刺之不得巳而用者则慰之哀之若兵车行前后出塞之类皆刺也此可已而不已者也若夫新安吏之类则慰也石壕吏之类则哀也此不得巳而用之者也然天子有道守在四夷则所以慰哀之者是亦刺也　陆时雍曰少陵五古材力作用本之汉魏居多第出手稍钝苦雕细琢降为唐音夫一往而至者情也必然必不然者意也意死而情活意迹而情神意近而情逺意伪而情真情意之分古今所由为矣少陵精矣刻矣高矣卓矣然而未齐于古人者以意胜也假令以古诗十九首与少陵作便是首首皆意假令以新安石壕诸什与古人作便首首皆有神往神来不知而自至之妙】
　　潼闗吏【此因相州大败故修潼闗以备寇　雍録潼闗在华州华阴县东比闗西一里有潼水因以为名】
　　士卒何草草筑城潼闗道大城铁不如小城万丈余【此叙修筑潼闗　鐡不如言其坚万丈余言其高小城跨山故尤见其高也　诗劳人草草注草草劳苦貌　世説若汤池铁城无可攻之势】借问潼闗吏修闗【一作筑城】还备胡要【一遥切】我下【去声】马行为【去声】我指山隅连云列战格飞鸟不能逾胡来但自守岂复【扶又切】忧西都丈【一作大】人视要处窄【一作穿】狭容单车艰难奋长防万【吴作于】古用一夫【此备言闗势险要　修闗仍欲备胡事此句亦属问词要我二句吏指形胜连云以下吏答之词　史记项羽纪乃令骑皆下马步行　庾信诗愁气连云　战格即战栅所以捍敌者　易飞鸟遗之音　李陵书足下以单车之使　汉书厉长防劲弩之械蜀都赋一夫守隘万夫莫向】哀哉桃林战百万化为鱼请嘱防闗将【去声】慎勿【一作莫】学哥舒【末乃答吏之语见守闗贵乎得人也　此章首尾各四句中段十二句　书武成注桃林在华山左传晋使詹嘉守桃林之塞注今潼闗是也三秦记桃林塞在长安东四百里元和郡国志桃林塞自灵宝县以西至潼闗皆是光武纪赤眉在河东但决水灌之百万之众可使为鱼哥舒翰传翰率兵出闗次灵宝县之西原为贼所乗自相践蹂坠黄河死者数万人】
　　【卢元昌曰禄山初反哥舒翰守潼闗相持半载余贼兵冲突襄邓间卒不敢窥闗则守之明效也时李郭亦力持此议禄山苦之谓严庄曰今守潼闗兵不能进是守闗而贼可坐困向使国忠之奏不行中使之命不促坚壁固守长安可保无恙此诗眼目在胡来但自守一句其云修闗还备胡是叹焦头烂额后为曲突徙薪计也　王嗣奭杜臆曰潼闗之败由杨国忠促战所致罪不在哥舒当时只少一死耳公特借翰以戒后人非专归狱于哥舒也】
　　石壕吏【王应麟曰石壕葢陜州陜县之石壕镇也地志云石壕镇本崤县后魏置贞观十四年改名硖石县一统志石壕在今陜州城东七十里】
　　暮投石壕邨【叶音春】有吏夜捉人老翁逾墙走老妇出看【平声】门【苏润公本作出看门叶音民一作门看海盐刘氏本作门首　首叙征役驱迫之苦　此诗各四句转韵邨人与门叶古入真韵白乐天北邨诗晨游紫峰阁暮宿山下邨邨老见予喜为予开一樽邨叶七伦切樽叶踪伦切国风出自北门忧心殷殷荀卿赋篇往来惽惫通于大神出入其极莫知其门门俱叶眉贫切刘氏作出门首是邨与人叶走与首叶也以下文例之不宜两句换韵旧本作出门看与人字相叶人读如延切本刘向列女颂看读丘防切本吴迈逺长相思诗依此则人看可叶而邨字未合与下文亦不相符　谢灵运诗暝投剡中宿　陶潜诗区区诸老翁　战国策曾子之母投杼逾墙而走　又老妇必唾其面　王羲之帖但思今妇必门首有出　乐府东门行投劔出门去　看门守门也】吏呼一何怒【上声】妇啼一何苦听妇前致词三男邺城戍【叶上声】一男附书至【一作到】二男新战死存【一作在】者且【一作是】偷生死者长已矣【二段备述老妇诉吏之词公葢宿于其家也　三男以下言行者之惨　梁昭明太子疏吏一呼门动为民蠧　孙子吏怒者倦也　陌上桑罗敷前致词　旧书武徳元年以魏郡置相州天宝元年改为邺郡乾元元年复为相州二年又为邺城　新战死指邺城之败史记平原君传李同战死　李陵书陵岂偷生之士　蔡琰曲死当埋骨兮长已矣】室中更无人惟【文粹作所】有乳下孙有孙【陈浩然本作孙有】母未去出入【一作更】无完裙【一云孙母未便出见吏无完裙】老妪力虽衰请从吏夜归急应河阳役犹得备晨炊【室中以下言居者之苦新安吏驱民守东都石壕吏驱民守河阳也　贾克诗室中是阿谁　易閴其无人　史记李同曰邯郸之民褐衣不完　又高帝纪有一老妪夜哭説文妪母也唐书河阳县属孟州今改为孟县按春秋天王狩于河阳即此地周武王防诸侯于孟津亦即其地　子仪兵既溃用都虞候张用济策守河阳七月李光弼代　史记亭长妻晨炊蓐食】夜久语声絶如闻泣幽咽【入声】天明登前途独与老翁别【末结老翁潜归之状　妇随吏诉官故其媳泣声吏驱妇夜去故其夫晓回前途别乃公与之别非妇与翁别也　此章首尾各四句中二段各八句　梁简文烛赋夜久唯烦铗　古歌鸣声幽咽史记李广传至天明自便　补注第二条至音止与死陶潜诗归子念前途　　相叶衰音催与归相叶陆时雍曰其事何长其言何简吏呼二语便当数十言文章家所云要防以去形而得情去情而得神故也　王嗣奭曰夜促夜去何其急也此妇仓卒之际既脱其夫仍免其身具此智谋胆畧真可谓女中丈夫而公诗详述之已洞知其意中曲折矣　又云前后六诗一韵到底俱用沈韵惟此章换韵且用古韵按古者有兄弟始遣一人从军今驱尽壮丁及于老弱诗云三男戌二男死孙方乳媳无裙翁逾墙妇】
　　【夜往一家之中父子兄弟祖孙姑媳惨酷至此民不聊生极矣当时唐祚亦岌岌乎哉】
　　新婚别【真徳秀曰先王之政新有婚者期不役政此其所怨尽其常分而能不越礼义　诗宴尔新婚　黄生注此下三题相似独新婚之妇起难设辞故特用比兴发端】
　　兔丝附蓬麻引蔓故【一作固】不长嫁女与征夫不如弃路傍【杜臆通篇作新人语起用比意逼真古乐府是三百篇兴体　尔雅唐蒙女萝兔丝释曰唐也蒙也女萝也兔丝也一物而四名朱注按诸家本草兔丝竝无女萝之名惟松萝一名女萝陆机诗疏兔丝蔓生草上黄赤如金松萝蔓延松上生枝正青陆佃埤雅在水为女萝在草为兔丝可证二者同类而有别古诗与君为新防兔丝附女萝李善注古今方俗名草不同然是异草故曰附此解甚明　荀子蓬生麻中不扶而直　史记秦楚娶妇嫁女长为兄弟之国　诗征夫□止　刘公干诗从者盈路傍】结髪为妻子【樊作君妻】席不暖君牀暮婚晨告别无乃太匆忙君行虽【一作既】不逺守边赴【一作戍】河阳妾身未分明何以拜姑嫜【此叙初婚惜别语意含羞　苏武诗结髪为夫妇恩爱两不疑李善注结髪始成人也谓男年二十女年十五取笄冠之义也顾炎武日知録曰俗称妻为妻子此不典之言然亦有所自韩非子郑县人卜子使其妻为袴曰象吾故袴】
　　【妻子因毁新令如故袴杜诗本此　文子孔无席暖世説武王式商容之闾席不暇暖　白虎通昬时行礼故曰防　陆机诗序悼心告别　张华诗无乃违其情沈约诗知君行之未极　诗征夫不逺　史记蒙恬曰臣将三十万众以守边　谢朓诗况乃妾身轻　独曲歌分明不可得　汉书广川王传背尊章嫖以忽师古曰尊章谓舅姑也章与嫜通陈琳诗善事新姑嫜　梦弼曰妇人嫁三日告庙上坟谓之成婚婚礼既明然后称姑嫜今嫁未成婚而别故曰未分明云云陆时雍曰妾身二句建安中亦无此深至语】　父母养我时日【一作月】夜令【平声】我藏生女有所归鸡狗【一作犬】亦得【一作相】将君今生死地【杜臆作生死地陈浩然作死生地一作今往死地一作生往死地】沉痛迫中肠誓欲随君去【一作往】形势反苍黄【此臆前后情事词防惨切　诗父兮生我母兮鞠我　又乃生女子　礼运男有分女有归　史记妇人之义谓嫁曰归谷梁传鸡狗之声相闻淮南子令鸡司晨令狗守夜按嫁时将鸡狗以往欲为室家乆长计也　古乐府有鳯将雏汉书注顔师古曰将谓领帅其羣　杜臆君今生死地妙有余思或作往死地语便直致孙子生死之地　谢灵运诗沉痛结中肠　史记范睢传形势不能有也洛阳伽蓝记色杂苍黄北山移文苍黄反覆】勿为【去声一作改】新婚念弩力事戎行【音杭】妇人在军中兵气恐不扬自嗟贫家女久致【一作致此】罗襦裳罗襦不复【扶又切】施对君洗红妆【上二段夫妇分离愁绪万端此发乎人情者也此一段既勉其夫且复自励乃止乎礼义者也苏武诗努力爱春华　左传下臣不幸属当戎行李陵传我士气少衰而鼓不起者何也军中岂有女子】
　　【乎搜得皆斩之　后汉方术传京师当有兵气　史记贫人女与富人女防绩　周礼罗氏蜡则作罗襦注襦细宻之罗当作繻滑稽传罗襦襟解微闻芗泽説文襦短衣也　何逊诗轻扇掩红妆　杜臆洗红妆加对君二字可涕】仰视百鸟飞大小必双翔人事【一作生】多错迕与君永相望【平声　末用比意收终望夫妇之相聚也　此章起结各四句中三段各八句　陆机诗百鸟互相和　左传施氏妇曰鸟兽犹不失俪　闗尹子人事错错然　宋玉风赋回穴错迕注错杂交迕也　蔡琰笳曲我与儿兮各一方日东月西兮徒相望】
　　【陈琳饮马长城窟行设为问答此三吏三别诸篇所自来也而新婚一章叙室家离别之情及夫妇始终之分全祖乐府遗意而沉痛更为过之　此诗君字凢七见君妻君牀聚之暂也君行君往别之速也随君情之切也对君意之伤也与君永望志之贞且坚也频频呼君几于一声一泪　卢元昌曰呜呼乱不废礼礼必顺情先王之制也况民生有欲莫大于婚既弃其礼又怫其情至于暮婚晨别是何等时事东山零雨篇云其新孔嘉其如之何先王曲体人情如此咏公此诗益念范氏人道使民之説　王嗣奭曰此代为妇人语而揣摩以发其隐情暮婚晨告别是诗柄篇中有极细心语如妾身未分明二句妇人在军中二句是也有极大纲常语如勿为新婚念二句罗襦不复施三句是也真三百篇嫡裔　罗大经曰国风岂无膏沐谁适为容葢古之妇人夫不在家则不为容饰此逺嫌防微之意也杜诗罗襦不复施对君洗红妆尤可悲矣国风之后唯杜陵不可及者此类是也　黄生曰新安吏以下述当时征戍之苦其源出于变风变雅而植体于苏李曹刘之间】
　　垂老别【蔡邕房桢碑享年垂老】
　　四郊未宁静垂老【一作死】不得安子孙阵亡尽焉【于防切】用身独完【通篇皆作老人语首为垂老从戎而叹也　记四郊多垒注四郊者王城之外四面近郊五十里逺郊百里　吴志顾雍讨除寇贼郡界宁静　诗子孙千亿】投杖出门去同行为【去声】辛酸幸有牙齿存【一作好】所悲骨髓【一作肉】干【音干】男儿既介胄长揖别上官【此叙出门时慷慨前往之状乃答同行者　记子夏投其杖而拜　阮籍诗驱车出门去　诗携手同行　阮诗凄怆懐辛酸　魏文帝诗狂顾动牙齿　史记秦父兄怨此三人痛入骨髓陈琳诗男儿宁当格鬬死　介胄长揖犹带倔强意气汉周亚夫传亚夫持兵揖曰介胄之士不拜又郦食】
　　【其传长揖不拜　嵇康书揖拜上官】老妻卧路啼岁暮衣裳单孰知是死别且复【去声】伤其寒此去必不归还闻劝加餐【此叙临别时夫妇缱绻之情乃对其妻者　夫伤妻寒妻劝夫餐皆永诀之词　吴越春秋越王令壮者无娶老妻　张协诗岁暮懐百忧　沈约诗惟见恩义重岂觉衣裳单　焦仲卿妻诗生人作死别恨恨那可论　史记范雎传须贾曰范叔一寒如此哉　又吴起传其母死起终不归　古乐府弃捐不复道努力加餐饭】土门壁甚坚杏园度亦难势异邺城下纵死时犹【晋作独】寛人生有离合岂择衰老【一作盛】端忆昔少【去声】壮日迟回竟长叹【平声此慰妻而兼为自解之词　上四言此行不至死亡下四言离合莫非定数　卢注邺城之役贼为主我为】
　　【客土门杏园之守我为主贼为客也劳逸不同故曰势异　逺注离合之端岂因衰老而免特身非少壮不觉迟回耳　唐书镇州获鹿县有土门闗即旧井陉闗元和郡县志恒州有井陉县井陉口今名土门口在获鹿县西南十里即太行入陉之第五陉也安禄山传李光弼出土门救常山郡　九域志卫州汲县有杏园镇旧唐书郭子仪自杏园渡河围卫州　朱注时子仪光弼相继守河阳土门杏园皆在河北故湏严备旧注谬极楚辞固人命兮有当孰离合兮可为　列子其在少壮则血气飘溢　鲍照诗临路独迟回注张铣曰迟回】
　　【不行貌　苏武诗握手一长叹】万国尽征戍【一云东征】烽火被冈峦积尸草木腥流血川原丹何乡为乐【音洛】土安敢尚盘桓弃絶蓬室居塌然摧肺肝【此伤乱而激为奋身之语　言与其遭乱而死不如讨贼而亡毅然有敌忾勤王之义　前云迟回之叹尚以年迈自怜此云安敢盘桓不复以身家为念矣　此章四句起前二段各六句后二段各八句　孝经得万国之欢心　陈后主诗闗山征戍何时极　史李牧传谨烽火多间谍　蜀都赋冈峦纠纷　汉书梅福传积尸暴骨　史记白起北坑马服流血成川沸声若雷张华游猎篇流血丹中原释洪偃诗川原多旧迹　曹植诗门有万里客问是何乡人诗适彼乐土　易盘桓利居贞注盘桓难进之貌　列子北宫子庇其蓬室若广厦之阴曹植诗顾念蓬室士　尹伯竒履霜操孤息别离兮摧肺肝曹植诗哀哉伤肺肝】
　　【卢元昌曰周礼乡大夫之职辩其所任者其老者皆舍勾践伐吴有父母耆老无毘弟者皆遣归魏公子无忌救赵亦令独子无兄弟者皆归养子孙亡尽老者从戎如垂老别者亦可伤矣】
　　【胡夏客曰新安石壕新婚垂老诸诗述军兴之调发写民情之怨哀详矣然作者之意又不止此国家不幸多事犹幸有缮兵中兴之主上能用其民下能应其命至杀身弃家不顾以成一时恢复之功故娓娓言之义合风雅不为诽谤耳若势极危亡一人束手四海离心则不可道巳】
　　无家别【诗乐子之无家黄生注诗言内顾无妻也言永痛无母也母亡妻去曲尽无家之惨】
　　寂寞天宝后园庐但蒿藜我里百【一作万】余家世乱各东西存者无消息死者为【一作委】尘泥贱子因阵败归来寻旧【一作故】蹊【通章代为征人之语首言乱后归乡景情竝叙　谢朓诗寂寞市朝变　前汉郊祀志嘉禾不生蓬蒿藜莠茂焉　谢朓牋岐路东西或以呜悒薛道衡诗一去无消息　鲍照诗贱子歌一言　败归谓邺城之败】久行见空巷【一作室】日痩气惨凄但对狐与狸竖毛怒我啼四隣何所有一二老寡妻宿鸟恋本枝安辞且穷栖方春独荷【去声】锄日暮还灌畦县吏【一作令】知我至召令【平声】习鼓鞞【此段叙事言归而无家也　上六説故里荒凉之状下六説暂归旋役之苦日瘦谓日色无光气象惨凄　前汉刘向传寒日青无光　楚辞霜露惨凄而交下　本草狐形似狸而黄善能为魅　记修其班制以与四邻交　汉书元后传汉家老寡妇旦暮且死潘岳闗中记夫行妻寡　洙曰人情之恋故乡犹鸟之恋本枝虽穷栖且安辞矣　独曲歌宿鸟纵横飞　江淹诗虽有荷锄倦　顔延之陶徴士诔灌畦鬻蔬为供鱼菽之祭説文田五十亩为畦记君子听鼓鼙则思将帅之臣说文鼓骑鼓也鼙与鞞同】虽从本州役内顾无所擕近行止一身逺去终转迷家乡既荡尽逺近理亦齐永痛长病母五年委沟谿生我不得力终身两酸嘶人生无家别何以为蒸黎【此段叙情言无家又别也　上六伤只身之莫依下六痛亲亡之不见　上章结出报国之忠此章结出思亲之孝俱有闗于大伦　杜诗有数句叠用开阖者如云从役本州幸之也内无所携伤之也只身近行非比逺去又以本州为幸矣家乡既尽逺近齐等即在本州亦伤矣语意辗转悲痛　无所擕无与离别者终转迷言往无定所两酸嘶谓母子饮恨为蒸黎不得比于人数也　此章八句起后两段各十二句　卢谌诗岂谓乡曲誉谬充本州役　左思诗内顾无斗储　宋袁淑议势必携离谢灵运诗家乡皆扫尽　自天宝十四载至乾元元年乱经五年矣　尔雅水注川曰谿注谿曰谷注谷曰沟　诗生我劬劳　陆厥诗酸嘶度扬越　诗天生蒸民毛苌曰蒸众也裴秀诗穆穆我后矜兹蒸黎朱子诗传黎黒也犹秦言黔首】
　　【卢元昌曰先王以六族安万民使民有室家之乐今新安无丁石壕遣妪新婚有怨旷之夫妇垂老痛阵亡之子孙至战败逃归者又复不免河北生灵几于靡有孑遗矣唐之危而不亡者頼太宗徳泽在人而思明自殒于萧墙耳　唐人作诗多言遣戍从军之苦而宋元以下无闻焉葢唐用府兵兵即取之于民故有别离室家逺罹锋镝及亲朋送行歴歴悲惨之情宋明之师或用召募或用屯军出征临战皆其身所习熟而分所当为者故诗人亦不复为哀苦之吟矣王嗣奭曰上数章诗非亲见不能作他人虽亲见亦不能作公往来东都目撃成诗若有神使之遂下千年之泪　又曰新安悯中男也其词如慈母保赤石壕作老妇语新婚作新妇语垂老无家其苦自知而不能自达一一刻画宛然同工异曲随物赋形真造化手也】
　　夏日叹【此乾元二年夏在华州作　旧唐书乾元二年四月癸亥以久旱徙市雩祭祈通鉴时天下饥馑九节度围邺城诸军乏食人思自溃与诗中上苍久无雷及流冗豺虎等语正合】
　　夏日出东北陵天经【晋作经天陵】中【一作东】街朱光彻厚地郁蒸何由开【此诗忧旱而作也首叙夏日炎威　杜臆夏日出寅入戍寅东北方也中街亭午也　楚辞阳杲杲其朱光翰曰朱光日也　诗谓地葢厚　应劭曰处凉台而有郁蒸之烦】上苍久无雷无乃号令乖降不濡物良田起黄埃飞鸟苦热死池鱼涸其泥【此有感时政而叹久旱为灾　雷比政令雨比恩泽鱼鸟言万物皆枯　后汉郎顗传易传曰当雷不雷阳徳弱也雷者号令其徳生养　抱朴子良田之晚播愈于卒岁之荒芜　鲍照苦热行身热头且痛鸟坠魂来归　淮南子宋君亡其主池中鱼为之殚】万人尚流冗举目惟蒿莱至今大河北化【一作尽】作虎与豺浩荡想幽蓟王师安在哉【此又慨时事而叹兵民交困　乱后凶荒民将为盗王师久戍艰于馈饷矣　汉书谷永疏流防冗食馁死于道成帝诏水旱为灾闗东流冗者众　何逊诗举目想煎熬　阮瑜诗出圹望故乡但见蒿与莱江表传郭典为钜鹿太守时人语曰郭君围堑董将不许几令狐狸化为豺虎　唐书幽州范阳郡蓟州渔阳郡俱属河北道】对食不能餐我心殊未谐然贞观【去声】初难与数子偕【末乃伤今思古叹朝无贤相也　此章起结各四句中二段各六句　诗使我不能餐兮　扬雄传然以思唐虞之风　师氏曰太宗贞观时任房杜王魏诸臣諌行言聼号令无乖膏泽流布斗来三钱行旅不赍粮今欲与数子偕不　补注佳灰二韵用泥可得矣　嵇康诗良时遘数子　字见应玚建章台诗卢元昌曰李辅国专掌禁兵事无大小制勅皆其所为诗云号令乖指此宰相李岘言辅国专权乱政辅国忌而罢之若李揆执子弟礼于辅国呼为五父吕諲第五琦率皆碌碌庸臣此所以思贞观诸贤也】夏夜叹【与上篇同时之作】
　　永日不可暮炎蒸毒我【一作中】肠安得万里风飘飖吹我裳【日暮思风引起夜景　书日永星火刘公干诗永日行游戏　庾信诗五月炎蒸气　洙曰毒我肠热自中起也相如琴歌室迩人遐毒我肠　陆士衡歌长风万里举】昊天出华月茂林延疎光仲夏苦夜短开轩纳微凉虚明见纎毫羽虫亦飞扬物情无巨细自适固其常【此夜凉之景　物情各适起下文征人　诗昊天曰明江淹诗华月照芳池　兰亭序茂林修竹　谢灵运诗不怨秋夕长恒苦热夜短　阮籍诗开轩临四野　陶潜诗夜景湛虚明　拾遗记小则入于纎毫之中　诗熠燿宵行注宵行羽虫也　阮籍诗羽翼自飞扬　淮南子巨细或殊情理同致　庄子非自适其适】念彼荷【去声】戈士穷年守边疆何由一洗濯执热互相望【平声】竟夕撃刁斗喧声连万方青紫虽被【去声】体不如早还乡【此夜热之感　荷戈守边指相州之众　诗何戈与祋何荷通　江赋寻风波以穷年　钟惺曰考亭解执热作执持之执今人以水濯手岂便能执持热物乎葢热曰执热犹云热不可解此古文用字奥处濯即洗濯之濯浴可解热也杜诗屡用执热字皆作实用是一证据李广传程不识正部曲行伍营阵击刁斗至明军不得自便注以铜作鐎受一斗昼炊饭食夜撃持行名曰刁斗　前汉夏侯胜传经术既明取青紫如俯拾地芥耳通鉴至徳二载郭子仪败于清渠复以官爵收散卒由是应募入军者一切衣金紫】北城悲笳发鹳鹤号【平声】且翔况复【扶又切一作懐】烦促倦激烈思时康【此乃晓触所闻而伤叹世事也此章起结各四句中二段各八句　北城指华州　崔融诗夜夜闻悲笳　诗鹳鸣于垤　张华诗烦促每有余　苏武诗长歌正激烈沈君攸诗行乐为时康】
　　【王嗣奭曰二叹俱以旱热起兴而所以叹在河北之贼未平葢悯旱忧时之作也】
　　立秋后题【此乾元二年立秋次日所作　鹤注唐书本传甫为华州司功属闗辅饥弃官客秦州此诗葢欲弃官时作】
　　日月不相饶节序昨夜隔蝉无停号【平声】秋燕已如客平生独往愿惆怅年半百罢官亦由人何事拘形役【前四秋后之景后四所题之意　卢注秋燕公自喻言将去华如燕离□故云如客　鹤注是年公四十八今云半百举成数而言也　鲍照诗日月流迈不相饶　江淹诗凄凄节序高　庄子江海之士山谷之人轻天地细万物而独往也　归去来辞既自以心为形役奚惆怅而独悲】
　　【王嗣奭曰张綖谓公诗苦乏大药资山林迹如扫又诗往与惠询軰中年沧洲期皆生平独往之愿也余谓此诗乃公转念以后一味有高蹈志矣】
　　贻阮隠居【名昉　此乾元二年自华州之秦秋冬间作　生注唐诗人有此高士赖公诗以传】
　　陈留风俗衰人物世不数【所主切】塞上得阮生迥继先父祖【首叙阮氏家世　鹤注陈留乃汴州塞上谓秦陇阮昉居塞上陈留其祖父所出也　晋书阮籍陈留尉氏人父瑀魏丞相椽子浑侄咸咸子瞻瞻弟孚咸从子修孚族弟放放弟裕皆知名当世推为人物第一世説王平子尝经陈留郡界语太守曰旧名此邦有风俗新唐书艺文志有陈留风俗传三巻　朱注古今注塞者所以壅塞夷狄也公秦州防州诗毎用塞上字葢秦界羌夷防界五溪蛮二州皆有闗隘之设】贫知静者性白【一作自】益毛髪古车马入邻家蓬蒿翳环堵【此言其安贫自得　黄注贫知二句见古心古貌　髙士传张仲蔚所居蓬蒿没人韩诗外传原宪居环堵之室茨以蒿莱】清诗近道要识子【一作字谓昉善篆隶也】用心苦寻我草迳微褰裳踏寒【此言其好学多情　传咸诗人之好我赠我清诗　蔡注唐人多绮丽惟昉诗有理趣紫微王夫人诗道要既巳足可以解人忧　隋元行恭诗草深斜径没　诗褰裳涉溱　鲍照与妹书吾自发寒雨】更议居逺邨避喧甘猛虎足明箕颍客荣贵如粪土【末见隐居有避世高风　杜臆蓬蒿环堵而先以车马隣家议居逺邨而继以甘近猛虎静者性如是方是真隐　此章四段各四句　沈约诗避世非避喧　晋书郭文少爱山水歴华阴之崖时猛兽为暴文独宿十余年卒无患害　谢灵运拟徐干诗序干少无宦情有箕颍之志箕山颍水许由巢父隐处　晋语云玉帛酒食犹粪土也　黄注喧指车马本陶诗】
　　遣兴【去声】三首【此乾元二年秋在秦州作诗中言马邑州邺中事秋雨足知其为此时也】
　　下【去声】马古战塲四顾但茫然风悲浮云去黄叶坠【一作堕】我前朽骨穴蝼蚁又为蔓草纒故老行叹息今人尚开边汉虏互胜负【樊作失约】封疆不常全安得廉颇【一作耻非】将【去声】三军同晏眠【此经战塲而讥边将之要功者上六叙景下六论事　风悲二句仰而见者朽骨二句俯而见者廉颇安边而不生事叹天宝诸将之不然也史记张仪传梁之地势固战塲也苏武诗行役在战塲古诗四顾何茫茫　秦嘉诗浮云起髙山悲风激深谷　吴均诗仲冬黄叶下　刘向新序文王得朽骨以】
　　【喻其意　陆机挽歌丰肌飨蝼蚁　恨赋蔓草萦骨拱木敛魂　西征赋讯诸故老　汉书严助传武帝开置邉郡　鲍照诗汉虏方未和庄子一胜一负兵家常事陶潜诗似若无胜负　孟子域民不以封疆之界　史记亷颇者赵之良将也】
　　高秋登寒【一作塞】山南望马邑州降【平声】虏东击胡壮健尽不留穹庐莽牢落上有行云愁老弱哭道路愿闻甲兵休邺中事反覆【方服切一云何萧条】死人积如丘诸将【去声】巳茅土载驱谁与谋【次章望马邑讽诸将之败军也上八叹降夷东征下四伤邺城师溃　朱注降虏谓秦陇间属夷调发讨贼者注指回纥非　黄希曰诸将不指李郭如封朔方大将军孙守亮等九人为异姓王李商臣等十三人为同姓王是也　鹤曰旧注谓马邑州属代州葢引前汉书而唐志代州雁门郡却不言按唐地理志羁縻州内有马邑州属隶秦州开元十七年置在秦成二州山谷间宝应元年徙于成之盐井故城此诗作于乾元二年则在秦成间朱注故城隶秦州都督府何逊诗追兵赴马邑　前汉书赞日殚出于降虏　汉书匈奴传同穹庐卧顔注穹庐游帐也其形穹隆故曰穹庐　东观汉记第五伦自度仕宦牢落　邢子才诗愁云聚复开　史记匈奴传贵壮健贱老弱贾捐之传女子乗亭障孤儿号道路　阴符经人发杀机天地反覆诗载驰载驱】
　　【申涵光曰杜诗诸将巳茅土载驱谁与谋髙适亦云岂无安边策诸将已承恩皆言防宠太过将骄不可用也】
　　丰年孰【一作既一作亦】云迟甘泽不在早耕田秋足禾黍已映道春苖九月交顔色同日老劝汝衡门士勿悲尚枯槁时来展才力先后无丑好但讶鹿皮翁忘机对芝【一作芳一作丛】草【三章覩秋成感贤士之晚遇也上六句兴起下意　秋禾晚登犹士之晚遇迟何足计乎今既不能遇当如鹿皮翁之遯世矣　杜臆遣兴本意在此章　曹植诗良田无晚岁膏泽多丰年　荆楚岁时记六月必有三时雨田家以为甘泽陆机赋甘泽霶霈撃壤歌耕田而食　古诗禾黍油油兮　同日老即日至皆熟意　诗衡门之下可以栖迟注横木为门贫者之居也　庄子枯槁之士宿名　魏志太祖才力过人　列子贤愚好丑成败是非无不销灭　列仙传鹿皮翁淄川人也少为府小吏举手成器岑山上有神泉人不能到小吏白府君请木工斧斤三十人作转轮悬阁数十日梯道成上巅作祠屋留止其旁食芝草饮神泉七十余年淄水来山下呼宗族家室令上山半水出尽溧一郡没者万计小吏辞遣宗族下山着鹿皮公去复上阁后百余年下卖药齐市　髙士传叶干忘机】
　　【胡夏客曰杜公古诗近体在长安时才力未为造极秦州以后古诗则卓錬精深防州以后又纵情杂乱不及前矣律诗则老而愈细四韵固多佳篇长律尤尽其妙】
　　留花门【此当是乾元二年秋适秦州后作　杜臆题曰留花门言不当留也　唐地理志甘州删丹县北渡张液河西北行出合黎山峡口傍河东北行千里有宁寇军军东北有居延海又北三百里有花门堡又东北千里至回纥衙帐旧书肃宗还西京叶防辞归奏曰回纥战兵留在沙苑今且归灵夏取马更为陛下收范阳余孽】
　　花门【一作北门一作北方】天骄子饱肉气勇决高秋马肥健挟矢射【音石】汉月【首叙花门气习见其强梁可畏　天骄子见前汉书外国传又云咸食畜肉衣其皮革司马迁书耻辱者勇之决也　汉书赵充国曰秋高马肥变必起矣顔注秋马肥健恐其为冦也　诗既挟我矢　汉书边外举事常随月盛壮以攻战月亏则退兵徐陵诗天云如地阵汉月带胡秋】自古以为患诗人厌薄伐修徳使其来羁縻固不絶胡为倾国至出入暗金阙中原有驱除隠忍用此物【此言驭边有方不宜借兵召侮曰隠忍明知其有害不得巳而用之也　王褒四子讲徳论诗人所歌自古患之如此　诗薄伐玁狁　国】
　　【语先王之制戎翟荒服者有不王则修徳　汉书传赞其慕义而贡献则接之礼让羁縻不絶应劭曰马曰羁牛曰縻言四夷如牛马之受羁縻也　乐府曲戏金阙游紫庭　汉书王莽传赞圣人之驱除云尔注言王莽驱逐蠲除以待圣人也　司马迁书所以隠忍茍活】公主歌黄鹄君王指白日连云屯【徒昆切】左辅百里见积雪长防鸟休飞哀笳曙【一作晓】幽咽田家最恐惧麦倒桑枝折【此言缔婚之举适足骚扰畿辅　公羊传天子至尊嫁女不自主婚使同姓主之故曰公主　汉西域传元封中以江东王建女细君为公主妻乌孙昆莫昆莫年老言语不通公主悲愁作歌曰居常土思兮心内伤愿为黄鹄兮归故乡天子闻而怜之文苑辩证郑愔送金城公主适西蕃诗贵主想黄鹤陆徳明云鹄又作鹤鹄鹤可通用旧唐书乾元元年七月上以幼女寕国公主妻回纥可汗送至咸阳磁门驿公主辞诀曰国家事重死且无恨　国语与君王哉　诗谓予不信有如皎日注言指白日以为盟约也　刘表传云屯冀马潘岳秋兴赋高阁连云　左辅谓沙苑三辅黄图左辅都尉治髙陵　楼钥曰读者谓积雪止言其多上句言云屯足矣何必复赘此语惟知回纥之俗衣冠皆白然后少陵之意涣然朱注旧唐书郭子仪收西京时遇贼新店军却回纥望见逾山西岭上曳白旗趋击之贼大败按此则回纥旗帜用白百里积雪当谓此耳　陆机诗仰凭积雪岩　杜臆连云积雪颠倒作对亦一句法史记樗里子传长防居前疆弩在后　庾信诗哀笳闗塞曲　古歌鸣声幽咽　东汉童谣桑无附枝麦有】
　　【两岐】沙苑临清渭泉香草丰洁渡河不用船千骑【去声】常撇烈【一云灭没正异作撇捩】胡尘逾太行【音杭】杂种【上声】抵京室花门既须留原野转萧瑟【末言养马苑中不能贼而反以妨民　乘马以渡故不用船撇烈摆跃之状逾太行指思明抵京室谓囘纥也　此章四句起下三段各八句　黄希曰沙苑在同州冯翊县南十七里唐志同州虽不言渭水而同与华隣华阴有漕渠自苑西引渭水可见其下临清渭　周礼水泉必香　桃叶歌桃叶复桃叶渡江不用楫古乐府欲渡河无船上林赋转腾撇冽孟康曰撇冽相撇也汉臯诗话撇捩疾貌大食刀歌鬼物撇捩辞坑壕字意皆同　任昉牋胡尘罕尝夕起　述征记太行山首始河内自河内至幽州凡有八陉　丘迟书无取杂种　旧唐书安禄山本名干荦山营州栁城杂种史思明本名窣于营州宁夷州突厥杂种也　安禄山事迹乾元二年正月思明于魏州自立为燕王引兵救相州官军败绩九月思明又收大梁陷洛阳　潘岳诗引领望京室　曹植　补诗原野何萧条　王粲登楼赋风萧瑟而并典　　注晋书赞蠢兹杂中】
　　【唐汝询曰肃宗以回纥兵收京久留不遣子美忧其为害而作是诗公主君王二语説得可怜可羞田家原野二语説得亦忧亦愤　范梈曰此中国何如时也读胡为倾国至数语可以鍳春秋书防戎盟戎之义矣谓子美为诗史岂不信哉　按回纥留兵沙苑在至徳二年十月宁国下降在乾元元年七月回纥复遣骁骑三千助讨安庆绪在元年八月郭子仪拔卫州围邺城在元年十月九节度之师溃于相州在二年三月史思明复取大梁陷洛阳在二年九月此诗述屯兵沙苑及公主下嫁之事当属元年之秋其云逾太行抵京室又当属二年秋末矣此必回纥败归思明猖獗之后追记前事耳言回纥千骑之撇烈如此而太行烟尘之侵逼又如彼然则花门之留亦何救于原野萧瑟乎葢甚言借兵之无益也或云逾太行而至京邑即指回纥新来骁骑按回纥若取道太行路程反纡説亦未确】
　　【胡应麟曰陈思王古诗独擅然诸体各有师承惟陶之五言开千古平淡之宗杜之乐府扫六代沿洄之习真谓自启堂奥别创门戸然终不以彼易此者陶之意调虽新源流匪逺杜之篇目虽变风格靡超故知三正迭兴未若一中相授也】
　　佳人【鹤注此当是乾元二年在秦州作　司马相如长门赋夫何一佳人兮步逍遥以自娱此为陈皇后见废而作诗题正取之】
　　絶代有佳人幽居在空【一作山】谷自云良家子零落依草木闗中昔丧【去声】乱【一作败】兄弟遭杀戮官高何足论【平声】不得收骨肉【首言佳人遭乱致零落失依　自云二字并贯下段官高应良家子　李延年歌北方有佳人絶世而独立唐人避太宗讳故改世为代黄石公素书得机而动则能成絶代之功　论衡幽居静处恬澹自守　诗皎皎白驹在彼空谷　史记外戚世家窦姬以良家子入宫侍太后　楚辞惟草木之零落兮注草曰零木曰落　汉书髙帝纪懐王与诸将约先入定闗中者王之顔注自函谷闗以西总名闗中魏志卫顗传闗中膏腴之地顷遭荒乱　诗天降丧乱唐书天宝十五载六月已亥禄山陷京师　诗逺父母兄弟　庄子无杀戮之刑　抱朴子官高者其责重　史记邹阳传意合则胡越为昆弟不合则骨肉出逐不收】世情恶【去声】衰歇万事随转烛夫壻轻薄儿新人美【吴作已】如玉合昬尚知时鸳鸯不独宿但见新人笑那闻旧人哭【次言兄弟既丧因见弃于夫　上四慨世伤心下四托物兴感　新人叠言即卫风宴尔新婚如兄如弟宴尔新婚不我屑以之意　纒子董无心曰无心鄙人也不识世情　庄子万事销亡　庾肩吾诗聊持转风烛暂映广陵琴　乐府陌上桑东方千余骑夫婿居上头后汉宗室传光武曰孝孙素谨善当是长安轻薄儿误之耳孝孙顺阳侯嘉字也沈约诗长安轻薄儿　古诗长跪问故夫新人复何如　诗彼其之子美如玉古诗燕赵多佳人美者顔如玉　陆倕刻漏铭蓂荚朝开合昬暮巻周处风土记合昏槿也华晨舒而昏合本草合欢即夜合也人家多植庭除间一名合昏　古今注鸳鸯鳬类雌雄未尝相离江总诗池上鸳鸯不独宿　王僧孺诗新人含笑近故人含泪隠陶潜诗市朝栖旧人】在山泉水清出山泉水浊侍婢卖珠回牵萝补茅屋摘花不挿髪【一作髻一作鬓】采柏动盈掬【一作握】天寒翠袖薄日暮倚修竹【末言妇虽见弃终能贞节自操　上四应幽居在空谷下四应零落依草木　此段赋中有比山泉比守洁不汚采柏比贞心不改补茅屋室之陋也不揷髪容之悴也翠袖倚竹寂寞无聊也　此章三段各八句　诗相彼泉水载清载浊此谓守贞清而改节浊也或以新人旧人为清浊或以前华后憔为清浊或以在家弃外为清浊皆未当　汉书游侠传陈孟公过寡妇家留宿为侍婢扶卧　东方朔传董偃与母以卖珠为事　牵萝补屋甚言居不庇身犹楚辞制茭荷以为衣集芙蓉以为裳或疑萝不能蔽风雨太泥一説藤萝蔓屋其空缺处牵萝补之使青翠满屋即对门藤葢瓦之意乃山居幽致此説亦通梁昭明诗牵萝下石磴攀桂陟松梁　韩非子不食于茅屋之下　僧汤济诗摘花还自挿　古诗马啖柏叶人啖柏脂不可长饱聊可遏饥　诗终朝采緑不盈一掬毛苌曰两手为掬古乐府海水知天寒　王粲诗日暮愁我心枚乘莵园赋修竹檀栾夹池水薛综曰修长也】
　　【按天宝乱后当是实有是人故形容曲尽其情旧谓托弃妇以比逐臣伤新进猖狂老成凋谢而作恐悬空撰意不能淋漓恺至如此　杨亿诗独自凭阑干衣襟生暮寒本杜天寒翠袖句而低昻自见彼何以不服杜耶】
　　梦李白二首【梁权道依旧次编在乾元二年秦州诗中　卢注考白年谱乾元元年流夜郎二年半道承恩放还白寄王明府诗云去年左迁夜郎道今年敕放巫山阳其自巫山下汉阳过江夏而复游浔阳等处葢在二年公客秦州正其时也观诗中闗塞江南等字可见　曾巩李白集序白卧庐山永王璘迫致之璘败白坐系浔阳狱得释乾元元年终以污璘事长流夜郎】
　　死别已吞声生别常恻恻江南瘴疠地逐【一作逺】客无消息【首叙致梦之由　瘴地而无消息恐死生难定故心常恻恻　焦仲卿妻诗生人作死别恨恨那可论后汉宦者传羣公卿士杜口吞声　苏武诗泪为生别滋　欧阳建诗恻恻心中酸　赵注浔阳今之江州也属江南东路　孙万寿诗江南瘴疠地从来多逐臣魏都赋封疆瘴疠广州记夏谓青草瘴秋谓黄茅疠　李斯书臣闻吏议逐客窃以为过矣　虞羲诗君去无消息】故人入我梦明我长【一作常】相忆君今在罗网何以【一作似】有羽翼【君今二句旧在闗塞黒之下今从黄生本移在此处于两段语气方顺】恐非平生魂路逺【一作述】不可测【此述梦中相接之情　白系浔阳故云罗网恐非平生疑其死于狱也　郝启曰读此段千载之下恍若梦中真传神之笔　魏文帝诗眼中无故人　杨素诗入梦访幽人古乐府下有长相忆　説苑孔子曰君子慎所从不得其人则有罗网之患　蔡琰笳曲焉得羽翼兮将汝归任昉诗还叙平生意　古诗路逺莫致之　沈约诗梦中不识路何以慰相思】魂来枫林【一作叶】青魂【一作梦】返闗塞黑落月满屋梁犹疑照【一作见】顔色水深波浪濶无使蛟龙得【末记觉后相思之意　枫林白所在闗塞公所居水深浪濶又恐死于溺也　杨慎曰梦中见之而觉其犹在即所谓梦中魂魄犹言是觉后精神尚未回也　此章次序当依黄氏更定分明一头两脚体与下篇同格　楚辞招魂湛湛江水兮上有枫林目极千里兮伤春心魂兮归来哀江南　伏知道诗落月与云齐　宋玉神女赋其始来也耀乎若白日初出照屋梁其少进也皎若明月舒其光　魏甄后诗想见君顔色　傅诗山高水深路无由　虞茂诗三山波浪高　淮南子蛟龙水居吴均续齐谐记汉建武中长沙人欧回见一人自称三闾大夫曰吾尝见祭甚盛然为蛟龙所苦】
　　【此拈逐客无消息故有路逺之忧水深之虑次章拈情亲见君意故写局促之情憔悴之态章法照应按太白本传白喜纵横术撃剑为任侠杜公向赠诗云飞扬跋扈为谁雄葢恐其负才任气至于偾事也后来永王璘起兵迫致不能自脱观其作东巡歌云永王正月东出师天子遥分龙虎旗又云二帝巡游俱未回五陵松柏使人哀又云南风一扫胡尘静西入长安到日边尚以勤王望永王意中实未尝忘朝廷也及璘败而白遂系狱殆所遭时势之不幸耳少陵惓惓系念亦曲谅其苦心而深为之悲痛耳胡应麟曰明月照高楼想见余光辉李陵逸诗也子建明月照高楼流光正徘徊全用此语而不用其意遂为建安絶倡少陵落月满屋梁犹疑照顔色正用其意而少变其句亦为唐句峥嵘今学者第知曹杜二句之妙而不知其出于汉也】
　　浮云终日行游子久不至三夜频梦君情亲见君意【首从频梦叙起　情意皆属李情就梦时言意就平日言太白诗浮云游子意此章起首即用其语古语浮云蔽白日游子不复返　傅诗梦君结同心　鲍照诗惆怅忆情亲　世説潘岳答乐广曰要湏得君意】告归常局促苦道来不易【去声】江湖多风波【一云秋多风】舟楫恐失坠出门搔白首若【一作苦】负平生志【此代述梦中心事曲尽仓皇悲愤情状　告归四句梦闻其言出门二句梦见其形　上章以平生魂起下此章以平生志起下　前汉直不疑传同舍有告归　仲长统诗何为局促　晋僧张奴歌乐所少人往苦道若翻囊　贾谊传经制不定是犹渡江湖亡维楫中流而遇风波船必覆矣　诗搔首踟蹰潘岳诗白首同所归　谢惠连诗生平无志意】冠葢满京华斯人独顦顇孰云网恢恢将老身【一作才】反累千秋万岁名寂寞身后事【此伤其遭遇坎轲深致不平之意　身累名传其屈伸亦足相慰但恻恻交情説到痛心酸鼻不是信将来还是悼目前也　此章四句起下二段各六句　魏国策冠葢相望　郭璞诗京华游侠窟　嵇康诗何时见斯人楚辞顔色憔悴　道徳经天网恢恢　蔡邕古歌不获已人将老　阮籍诗千秋万岁后荣名安所之　庄子寂寞无为　晋书文苑传张翰任心自适不求当世或谓之曰卿乃可纵适一时独不为身后名耶答曰使我有身后名不如即时一杯酒庾信诗眼前一杯酒谁论身后名】
　　【此因频梦而作故诗语更进一层前云明我忆是白知公此云见君意是公知白前云波浪蛟龙是公为白忧此云江湖舟楫是白又自为虑前章説梦处多涉疑词此章説梦处宛如目撃形愈疎而情愈笃千古交情惟此为至然非公至性不能有此至情非公至文亦不能写此至性】
　　【陆时雍曰是魂是人是梦是真都觉恍惚无定亲情苦意无不备极矣　吴山民曰子美天末懐李白诗其尾聨云应共寃魂语投诗赠汨罗今上篇云水深波浪濶无使蛟龙得此又云江湖多风波舟楫恐失坠疑是时必有妄传太白堕水死者故子美云云后世遂有沉江骑鲸之説葢因公诗附防耳太白卒于当涂李阳冰家塟于谢家青山二史可考安有沉江事乎】
　　有懐台州郑十八司戸【鹤注至徳二载防贬台州司戸公有诗送行明年又有春深逐客一诗此诗又在其后当是乾元二年秦华间作末云相望无所成乾坤莽回互葢在弃官以后耶】
　　天台隔三江【一云江海】风浪无晨暮郑公纵得归老病不识路【郑贬台州痛其归期无日　天台山名今在台州府三江长江浙江曹娥江也旧引尔雅注岷江浙江松江非适台之路　后汉书太原闵仲叔客居安邑老病家贫　沈约诗梦中不识路】昔如水【一作江晋作天】上鸥今为【樊作为一作如】置中兔性命由他人悲辛但狂顾山鬼独一脚蝮长如树呼号【平声】傍【去声】孤城岁月谁与度【此遥忆天台景事　前四恐为人所嫉后四恐为物所伤　鲍照诗昔如韝上鹰今如槛中猿　何逊诗可怜双白鸥朝夕水上浮　诗肃肃兔置　吴越春秋予胥谓渔父曰性命由天今属丈人　楚辞狂顾南行　楚辞九歌有山鬼篇述异记山鬼岭南所在有之独足反踵　严助传越地林中多蝮蛇猛兽山海经蝮蛇色如绶纹大者百余斤一名反鼻蛇　前汉游侠传陈孟公昼夜呼号　任昉启孤城穷守　谁与度独居无侣也】从来御魑魅多为【一作被】才名悮夫子嵇阮流防被【一作遭】时俗恶【乌故切】海隅微小吏眼暗髪垂素鸠杖近【赵作鸠杖近一作黄帽映】青袍非供折腰具【此又叙谪台始末　上四叹其负才招忌下四怜其屈身一官　左传投诸四裔以御魑魅　江淹传防禀器誉夙燿才名　世説周顗曰何敢近舍明公逺希嵇阮　晋书嵇康至汲郡山中见孙登康临去登曰君性烈而才儁其能免乎后钟防谮康欲助母丘俭文帝遂害之　嵇康书阮嗣宗为礼法之士所绳故疾之为雠束晳居释偶郑老于海隅又知醉时歌用郑老所本　秋兴赋素髪飒以垂领　后汉礼仪志汉民年七十者授玉杖以鸠鸟为饰欲老人如鸠不噎也隋书礼仪志都下及外州人年七十以下赐鸠杖黄帽　折腰见下遣兴诗注】平生一杯酒见我故人遇相望无所成乾坤莽回互【末结懐想之情　故人杯酒前事难寻相望无成今皆寥落乾坤莽莽中何时得重聚首耶仍应老病难归意　此章前后各四句中二段各八句　沈约诗平生少年日分手易前期勿言一樽酒明日难重持　海赋乖蛮隔夷回互万里】
　　【王嗣奭曰此诗想像郑公孤危之状如亲见亦如身歴説到离别之伤死生之痛从肺腑交情流露出来几于一字一泪】
　　遣兴【去声】五首【黄鹤编在乾元二年秦州作】
　　蛰龙三冬卧老鹤万里心昔时贤俊人未遇犹视今嵇康不得死【一云且不死】孔明有知音又如垅坻【一作垅底】松用舍【上声】在所寻大哉霜雪干岁久为枯林【此诗见贤者在世贵逢知已后四章皆发端于此　在六句分截上言抱志欲伸今古皆然下言遭遇不同荣辱遂异用此意作起结章法甚古叔夜孔明不宜専承卧龙亦不当分顶龙鹤起语乃托兴葢自伤不得志而发欤　易龙蛇之蛰以存身也舞鹤赋结长悲于万里　后汉周燮传开东阁延贤俊京房传臣恐后之视今犹今之视昔也　晋书钟防以旧憾言于文帝曰嵇康卧龙也不可起公无忧天下顾以康为虑耳因谮康欲助母丘俭杀之　蜀志诸葛亮躬耕垅亩徐庶言于先主曰孔明卧龙也将军宜枉驾过之先主遂诣亮　陶潜诗知音茍不存　蔡邕汉津赋上控陇坻下接江湖　王绩咏松诗何时畏斧斤几度经霜雪　补黄生注老鹤指嵇康世説人言嵇延祖如野鹤之在鸡羣王戎曰君未见其父耳】
　　昔者【一作在昔】厐徳公未曾【音层】入州府襄阳耆旧间处【止声】士节独【一作犹】苦岂无济时策【一作术】终竟畏罗罟【一作终岁畏罪罟】林茂鸟有归水深鱼知聚举家隠【一作依】鹿门刘表焉【于防切】得取【此言不能如孔明之救时则当如厐公之高隠上四叙述其事下四推见其心　杜臆岂无济时策公自寓也　后汉书厐徳公居岘山南未尝入城府荆州刺史刘表就候之谓曰夫保全一身孰若保全天下乎厐公笑曰鸿鹄巢于高林暮而得所栖鼋鼍穴于深渊夕而得所宿夫趣舍行止亦人之巢穴也且各得其栖而已因释耕陇上表叹息而去后遂擕妻子登鹿门山采药不返　晋习凿齿撰襄阳耆旧记　鲍照诗投心障苦节隠迹避荣年　淮南子水深则鱼聚木茂而鸟乐曹植离思赋水重深而鱼悦林修茂而鸟喜】陶潜避俗翁未必能达道观其着诗集颇亦恨枯槁达生岂是足黙识【音志】葢不早有子贤与愚何其挂懐抱【彭泽高节可追鹿门诗若有微词者葢借陶集而翻其意故为旷达以自遣耳初非讥刺先贤也　晋书陶潜字元亮博学善属文尝着五栁先生传以自况以亲老家贫为镇军建威参军谓亲朋曰聊欲歌以为三迳之资可乎执事者闻之以为彭泽令在县公田悉种秫谷妻子固请五十亩种秔郡遣督邮至县吏白应束带见之潜叹曰吾不能为五斗米折腰拳拳事乡里小儿耶义熙三年解印去县乃赋归去来辞　墨子未必达吾道　陶有饮酒诗顔渊故为仁长饥至于老虽留身后名一生亦枯槁　庄子达生之情者傀注傀大也谢灵运诗万事难并欢达生幸可托　孔融荐祢衡表羊潜计安世黙识　陶有责子诗白发垂两鬓肌肤不复实虽有五男儿总不好纸笔又命子诗云夙兴夜寐愿尔斯才尔之不才亦已焉哉】
　　【黄庭坚曰子美困于山川为不知者诟病以为拙于生事又往往讥议宗文宗武失学故寄之渊明以解嘲耳诗名曰遣兴可解也】
　　贺公雅吴语在位常清狂上【上声】疏【去声】乞骸骨黄冠归故乡爽气不可致斯人今则亡山阴一茅宇江【一作淮】海日清【一作凄】凉【贺孟二公皆当时人物论古而并及此者以故交零落竝为遣兴之词也　吴语清狂写其语言意态乞身归里记其出处大节鉴湖一曲茅宇在焉抚遗迹而仰流风也上四生前下四殁后　旧唐书贺知章为礼部侍郎取舍非允门廕子弟喧诉盈庭于是以梯登墙首出决事时人咸嗤之晚年尤加纵诞自号四明狂客又称秘书外监天宝三载因病恍惚乃上疏请度为道士求还乡里仍舍本乡宅为观上许之世説刘真长见王丞相出人问云何答曰未见他异唯闻作吴语耳　汉书昌邑王贺传贺清狂不慧左思】
　　【魏都赋仆党清狂　记郊特牲野夫黄冠刘删诗名山本郁盘道士贵黄冠　世説王徽之以手板拄颊云西山朝来致有爽气耳　论语今也则亡　山阴越州也在防稽山北故名　古今乐録庄周引声歌岩岩之石幽而清凉　山阴西有浙江东有曹娥江　补注史记两江近海随潮出入故有江海凄凉之句　范増愿请骸骨归】
　　吾怜孟浩然裋【郭作短】褐即长夜赋诗何必多往往凌鲍谢清江空旧鱼【一作旧鱼美一作旧美鱼】春雨余甘蔗每望东南云令【平声】人几悲咤【咤陟驾切　高岑王孟竝驰声天寳间孟独布衣终身早年谢世乃处士之最可悲者清江以下望襄阳而感叹空余二字见物在人亡　杜臆浩然之穷公亦似之怜孟正以自怜也　孟浩然初名浩后以字行旧书浩然隠鹿门山以诗自适年四十游京师应进士不第还襄阳卒　南史范蔚宗在狱中题扇曰即长夜之悠悠　鹤注赋诗何必多往往凌鲍谢乃孟诗也公就举其诗以称之　梦弼曰鲍谓明逺谢谓三谢乃灵运惠连晖也温子升传王晖业尝云江左文人宋有顔延之谢灵运梁有沈约任眆我子升足以凌顔轹谢含任吐沈　襄阳耆旧传汉水中鳊鱼甚美即槎头鳊浩然诗试垂竹竿钓果见槎头鳊　王士源浩然集序灌园艺圃以全高张载诗江南郡蔗醴液丰沛三巴黄甘州素柰则襄阳旧有蔗也郭璞诗抚心独悲咤咤怒也　梦弼曰襄阳在秦州东南公寓秦州故望东南之云而悲咤】
　　遣兴【去声】二首【此诗黄鹤编在乾元二年秦州诗内今姑仍之】
　　天用莫如龙有时系扶桑顿辔海徒涌神人身防长性命茍不存英雄徒自强吞声勿复【扶又切】道【去声】真宰意茫茫【朱注此诗深警安史之徒也　龙乃君象人臣而欲窃据天位势必不行故曰顿辔扶桑在东海比安史之地神人更长谓朝有名将性命不存言积恶自毙临殁吞声不敢复言天意茫见报应之不爽也杜臆谓末二乃十字成句　史记平凖书天用莫如龙地用莫如马人用莫如龟　刘向九叹维六龙于扶桑十洲记扶桑在碧海中树长数千丈一千余围两两同根更相依倚故曰扶桑淮南子日登于扶桑之上是谓朏明爰止羲和爰息六螭是谓悬车注六螭即六龙也日乗车驾以六龙羲和御之　曹植与吴质书思抑六龙之首顿羲和之辔　神异经西北海外有人焉长二千里两脚中间相去千里腹围一千五百里　曹操乐府飘飖八极与神人俱　东观汉记仲长统曰永保性命之期陶诗知音茍不存　后汉张奂书匈奴若非其罪何肯吞声恨赋莫不饮恨而吞声　老子真宰足以制万物庄子若有真宰存焉而不得其朕也　陆机叹逝赋何视天之芒芒】
　　地用莫如马无良复【扶又切】谁记此日千里鸣追风可君意君看渥洼种【上声】态与驽骀异不杂【一作在】蹄齧间逍遥有能事【此章冀朝廷专用李郭也　朱注渥洼之种逈异驽骀所谓追风可君意者当时惟郭子仪李光弼足以语此肃宗不能専任公诗葢以讽之　马比汗马之臣驽骀蹄齧此其无良者如哥舒翰仆固懐恩軰是也千里渥洼有驯良之徳者如李郭之赤心报国百战不疲是也曰不杂欲朝廷分别而用之曰逍遥谓其从容制胜能立大功也　旧注以无良为世无王良非也谢瞻诗蹇步愧无良　阳缙诗蹑影追风本絶羣汉书马生渥洼水中　楚辞策驽骀而取路　周礼夏官廋人掌教駣攻驹注攻驹騬其蹄齧者闲之　诗】
　　【河上乎逍遥】
　　遣兴【去声】五首【此诗梁权道编在乾元二年秦州诗内今姑仍之】
　　朔风飘胡雁惨澹带砂砾长林何萧萧秋草萋防碧北里富薫天高楼夜吹笛焉【音烟】知南隣客九月犹絺绤【此章叹富家宴乐之盛　上四深秋之景下四炎凉之况南隣客公自谓　鲍照诗北风驱雁帯胡霜又胡雁巳矫翼又疾风冲塞起沙砾自飘扬首二句本此　江逌诗长林悲素秋　楚辞风飒飒兮木萧萧　古诗秋草萋已緑　左思诗南隣撃钟磬北里吹笙竽　陆机诗高楼一何峻　向秀思旧赋隣人有吹笛者　诗九月授衣　隋书袁充少时冬初尚衣葛客戏之曰絺兮绤兮凄其以风充曰惟絺惟绤服之无斁　公诗花时甘緼袍此云九月犹絺绤见贫人衣服失寒暑之宜】
　　长陵鋭头儿出猎待明发骍【一作觪】弓金爪镝白马蹴微雪未知所驰逐但见暮光灭归来悬两狼门戸有旌节【此章叹少年射猎之事　上四早猎之景下四夜归之兴　前曰长陵鋭头儿后曰门戸有旌节盖指勲戚豪势之家乃追忆长安事也　汉高祖长陵在长安四十里　春秋后语平原君曰渑池之防臣观武安君小头而鋭瞳子黒白分明瞻视不常难与争锋惟廉颇足以当之　苏武传单于出猎　诗明发不寐明发晓光初发也　又骍骍角弓注骍骍调利也　金爪镝言箭镞之镝如金爪然　史记博戏驰逐　梁简文帝诗丝条转暮光　诗竝驱从两狼兮　周礼秋官小行人道路用旌节唐书百官志节度使赐双旌双节行则建节树六纛车服志大将出赐旌以専赏节以専杀旌以绛帛五丈粉画虎有铜龙一首纒绯幡紫缣为袋油囊为表节悬画木盘三相去数寸隅垂尺麻余与旌同】
　　漆有用而割膏以明自煎兰摧白露下桂折秋风前府中罗旧尹沙道尚依然赫赫萧京兆今为时所怜【此章慨趋炎附势之徒　借物托兴言盛衰倐忽凢事皆然如萧京兆可鉴矣　卢注府中指丞相府萧炅党于林甫为其所网罗故曰罗旧尹　庄子山木自宼也膏火自煎也桂可食故伐之漆可用故割之　汉书龚胜卒有一老父相吊哭甚哀既而曰嗟乎薰以香自烧膏以明自消龚生竟夭天年非吾徒也　世説宁为兰摧玉折不作萧敷艾荣　古诗陌上桑冉冉府中趋　唐国史补凢宰相礼絶班行府县载沙填路自私第至于城东街号曰沙路　诗赫赫师尹　汉书成帝时童謡故为人所羡今为人所怜】
　　【朱注梦弼引于竞大唐传天宝三年因萧京兆炅奏于要路筑甬道载沙实之属于朝堂此诗萧京兆承上沙道言之其为炅发无疑】
　　猛虎凭其威往往遭急缚雷吼徒咆哮枝撑已在脚忽看【平声】皮寝处无复【扶又切】睛闪烁人有甚于斯足以劝【一作戒】元恶【此章戒当时凭威肆虐者　上四借虎作比所谓强梁者不得其死也末防正意　史记不避猛虎之害　后汉吕布传曹操防吕布布曰防太急操曰防虎不得不急　庾信诗六国始咆哮咆哮虎声其吼如雷　枝撑木柱缚虎于此也鲁灵光殿赋枝撑杈枒而斜据　左传譬如禽兽臣食其肉而寝处其皮矣杜臆劝元恶劝之使反于善也　书元恶大憝　唐书吉温传李林甫久当国温与罗希奭鍜狱相勉以虐】
　　【号罗钳吉纲公卿见者莫敢耦语后贬端溪尉俄遣使杀温】
　　朝逢【一作送】富家塟前后皆【一作见】辉光共指亲戚大缌麻百夫行【叶音杭】送者各有死不湏羡其强君看束缚【一作练】去亦得归山冈【吴注末章言富贵贫贱同归于尽以终前四章之义　公见富家之塟送者极盛因叹送者亦各有死又何足羡乎彼桐棺苇索亦得束缚而归土何必叹戚于其间哉　王十朋指马嵬驿傍贵妃埋身者恐未然　辉光指送塟仪卫之盛　陶潜诗亲戚或余悲　记四世而缌麻服之穷也　诗百夫之特　梁吴均齐谐记桓诛死芒绳束缚其尸沉诸江中旧注孙峻杀诸葛恪以苇席裹身篾束其腰投石子冈　阮籍诗丘墓蔽山冈】
　　【唐汝询曰遣兴诗章法简净属词平直不露才情有建安风骨杂诗六首之遗韵也譬之宫室三吏三别前后出塞堂殿之壮者也遣兴各五首曲室之精者也】
　　秦州杂诗二十首【乾元二年秋至秦州后作　唐书秦州在京师西七百八十里今属陜西巩昌府　寰宇记秦州本秦陇西郡汉武帝分陇西置天水郡王莽末隗嚣据其地后汉更天水为汉阳郡地道记云汉阳有大坂名曰陇坻亦曰陇山是也魏初中分陇右为秦州唐武徳二年仍置秦州天宝元年改天水郡乾元元年复为秦州　陶渊明集有杂诗题】
　　满目悲生事因人作逺游迟回度陇怯浩荡及【一作入】闗愁水落鱼龙夜山空【一作通】鸟防秋西征问烽火心折此淹留【首章説初至秦事　首联赴秦之由次联入秦之难三聮到秦风景末联客秦心事大段在四句分截　顾注闗辅大饥生事艰难故依人逺游非谓因房琯而致此逺游公必不以一谪怨及故人　吴论度陇而怯山之长也及闗而愁地之濶也　鱼龙川鸟防谷秦州地名水落山空秋日凄凉之况问烽火忧吐蕃也秦在长安之西故云西征赵注谓公更欲西游者非是心折淹留意不欲久客于秦矣　鲍照诗纷纷悲满目北史冯伟不治生事　平原君传公等碌碌因人成事　郭璞诗迅足羡逺游　鲍照诗临路独迟回　三】
　　【秦记陇坂九回不知髙几里欲上者七日乃得越陈后主诗笳吟度陇咽笛啭出闗鸣　谢朓诗浩荡别亲知赵至与嵇茂齐书李叟入秦及闗而叹刘峻诗空轸及闗叹唐书安戎闗在陇山　祖孙登诗岸高知水落水经注汧水出汧县西山世谓之小陇山其水东北流歴涧注以成渊潭涨不测出五色鱼俗以为龙而莫】
　　【敢采捕因谓鱼龙水亦通谓之鱼龙川黄希曰旧书太宗贞观四年十月幸陇州十三日校猎于龙川即此地西溪丛语鱼龙本水名又水经言鱼龙以秋日为夜一句中合用两事　陈后主诗天逈浮云细山空明月】
　　【深　水经渭谷亭南鸟防山禹贡所谓渭出鸟防者也尔雅鸟鼠同穴其鸟为鵌其防为□注□如人家防而尾短鵌似鵽而小黄黒色穴入地三四尺鼠在内鸟在外今在陇西首阳县鸟防同穴山中岑参诗鱼龙川北磐溪雨鸟鼠山西洮水云正与公同　西征赋潘子凭轼西征自京徂秦　张协诗烽火列边亭　别赋心折骨惊　楚辞攀桂枝兮聊淹留】
　　秦州城【一作山】北寺胜迹【一云传是】隗嚣宫苔藓山门古【一作故】丹青野殿空月明垂叶露云逐度溪风清渭无情极愁时独向东【二章咏城北寺也　上四记叙古迹下四对景伤情　山门古言旧寺犹存野殿空见故宫久没古字空字眼在句尾露方垂叶月照则明云之度溪随风而逐明字逐字眼在腰中　步月看云有感异地羇孤五六便含愁字意　元和郡国志秦州伏羌县本秦冀县也后汉隗嚣据陇西天水郡称西伯都此寺即其故基杜臆地志州东北山上有崇宁寺乃隗嚣故居　梁王冏诗美景多胜迹　方舆胜览雕窠谷在秦州麦积山之北旧有隗嚣避暑宫张正见乐府逺入隗嚣宫傍侵酒泉路　裴子野华林园赋草石苔藓驳牢丛撮　宋竟陵王子良诗山门一已絶　傅亮修张良庙教改构栋宇修饰丹青　张率诗秋萧条露叶垂阴铿诗山逐下溪风　后汉志陇西郡首阳山渭水所出赵注渭水在秦州寺枕秦山下接渭水东流于长安】
　　州图领同谷驿道出流沙降【平声】虏兼千帐居人有万家马骄【一作蹻】朱【一作珠】汗落胡舞白题【一作蹄】斜年少【去声】临洮子【一作至】西来亦自夸【三章咏降戎也　州领同谷驿出流沙见为吐蕃往来之冲今降戎多而居民少势可危矣马骄胡舞申降虏之强年少亦夸恐居人之弱　赵汸注千少于万曰兼千帐则降人多矣万多于千曰有万家则居民少矣末以边郡单弱而叹之　顾注亦自夸乃讽词旧注谓临洮人足以守御者非是　唐书秦州都督府督领天水陇西同谷三郡　州图秦州之图志驿道秦州西出吐蕃之道　夏书导弱水至于合黎余波入于流沙唐六典陇右道东接秦州西逾流沙流沙在沙州以北连延数千里　班固汉书赞日防出于降虏　梦弼曰唐吐蕃贵人处于大氊帐　杜预水灾疏汉氏居人众多　秦国策张仪説楚效万家之都　庾信侠客行汗湿马全骄又马射赋云选朱汗之马傅乘马赋流汗如珠　语林邯郸淳初诣临菑侯曹植大喜延入坐侯遂科头解袒胡舞北齐魏收传收既轻疾好声乐善胡舞　汉灌婴传斩胡白题将一人薛梦符曰题者额也其俗以白涂垩其额因得名舞则首偏故曰白题斜白题如黒齿雕题之类　朱注按服防汉书注白题胡名也西域传白题国王姓支名史稽毅其先匈奴之别种也备考杜臆代醉编云李叔元在京戎骑入城有胡人风吹氊笠堕地后骑云落下白题乃知是氊笠之名　临洮在秦州西秦汉曰陇西唐曰临洮鹤注临洮人勇劲可以备戎如大厯二年李抱玉使右军都将临洮李晟撃吐蕃将千人至临洮屠定秦堡亦一证也】
　　鼓角縁【夷然切】边郡川原欲夜时秋听【平声】殷【义从上声读用平声】地发风散入云悲抱叶寒蝉静归山【一作来】独鸟迟万方【一作年】声一概吾道竟何之【四章咏鼓角也　边郡而闻鼓角又当秋天欲夜之时何等凄栗殷地入云承鼔角蝉静鸟迟承夜时末因边郡而及万方则所慨于身世者深矣　殷地发鼓声震动入云悲角吹凄凉　后汉公孙瓒传梯冲舞吾楼上鼔角鸣于地中　又隗嚣传縁边之郡江海之濒逺注縁边谓沿边之郡　释洪偃诗川原多旧迹　诗殷其雷　梁元帝诗风散水文长　曹植愁思赋鸣蝉抱木兮雁南飞　张孟阳诗寒蝉无余音　何逊诗独鸟赴行楂九歌同糅玉石兮一概而相量　孔子云吾道非耶洙曰时方以武事为急吾道将何所施乎　庄子茫乎何之】
　　西【张逺作西旧作南】使【去声】宜天马由来万匹强浮云连阵没秋草徧【一作满】山长闻説真龙种【上声】仍残【一作空余】老骕骦哀鸣思战鬭迥立向苍苍【五章借天马以喻意　良马阵没秋草徒长伤邺城军溃今者龙种在军而骕骦空老其哀鸣向天者何不用之以收后效耶此葢为郭子仪而发与　朱注通鉴是年春三月九节度之师溃于邺城战马万匹惟存三千此诗浮云连阵没正其事也秦州乃出西域之道故感天马事而赋之　卢注时赵王适为元帅比之龙种郭子仪召还京师是空老骕骦也　博物志西使佩以自随　汉书张骞使西域初天子卜曰神马当从西北来骞还得乌孙天马　谢灵运诗由来事不同　秦国策车千乘马万匹　强多也　西京杂记文帝自代还有良马九匹一曰浮云赭白马赋籋浮云　梁元帝诗溪云连阵合隋孔徳绍诗秋草思边马　北史隋炀帝纪置马牧于青海渚中以求龙种　残余也　左传成公如楚有两骕骦马亦作肃爽　毌丘俭诗哀鸣有所思　左传怒有战鬬　苍苍比君蔡琰笳曲泣血仰头兮诉苍苍蔡梦弼以南使为沙苑别名未知何据考沙苑畜马多至三四十万何止万匹且当时禄山驱健马以归范阳非至此始阵没也张逺改作西使诚为有见朱注或曰寰宇记秦州清水县有马池水源出嶓冢山开山图云陇西神马山有渊池龙马所生水经注马池水出上邽西南六十里谓之龙渊水公葢指此为赋次公谓以老骕骦自比则凿矣】
　　城上胡笳奏山边汉节归防河赴沧海奉诏发金微【一作徽】士苦形骸黒林【吴作旌】疏鸟兽稀那堪【呉作闻】往来戍恨解邺城围【六章咏防河戌卒也　使节归来葢为防守河北而发金微之兵今军士逺涉适当林木风凋尚堪此往来征戍乎所恨邺城围解以致复有遣戌之役也此亦在驿道所见者　李陵答苏武书胡笳互动牧马悲鸣　刘删诗山边歌落日　江总诗辛苦持汉节　通鉴至徳二载以李铣为防河招讨使　朱注唐河北道沧景等州皆古渤海郡地黄河于此入海汉蒲歌昔蹈沧海　徐陵诗　奉诏戌臯兰　后汉书窦宪遣左校尉耿防出居延塞围北单于于金微山唐地志羁縻州有金微都督府安北都防府　吴越春秋人疲士苦　陶潜诗形骸久已化　吴均诗林疏风至少　庾肩吾诗林长鸟更稀张华诗燎猎野兽稀杜审言诗那堪尽此夜庾信诗今年不解围】
　　【顾宸曰安史之乱大败者有三哥舒翰潼闗之轻出以杨国忠惧祸宗信谗遣使趣战而败房琯陈涛斜之车战以肃宗入贺兰进明之谤中使邢延恩等促战而败邺城九节度之大溃以中使鱼朝恩统兵军无主帅久而致败少陵恨解邺城围一语实有慨于唐之兴亡成败与】
　　莽莽万重【平声】山孤城石【一作山】谷间无风云出塞不夜月临闗属国归何晚楼兰斩未还烟尘一【一作独】长望衰飒正摧【一作催】顔【七章咏使臣未还也　山多故无风而云常出塞城迥故不夜而月先临闗二句写出阴云惨淡月色凄凉景象下则有感于时事也往属国者未归岂为欲斩楼兰乎故西望而忧形于色耳説苑苍苍莽莽　刘绘诗出没万重山　汉耿恭传耿恭以单兵固守孤城　赵国策况山谷之便乎　隋李巨仁诗无风波自动不夜月恒明无风不夜二字一读邵氏闻见録无风塞不夜城西夏有其地王韶经畧西边亲至其处赵次公云秦州有无风塞不夜城乃后人因杜诗而为之名耳　汉书苏武出使归拜为典属国又傅介子持节至楼兰斩其王持首还诏封为义阳侯　唐解谓五六指李之芳出使吐蕃留而未还按之】
　　【芳出使在大厯间不在乾元时　　蔡琰曲烟尘蔽野兮范云诗长望竟何极　昭明太子诗尔登陟兮一长望】闻道【去声】寻源使【去声】从天此路回牵牛去几许宛【平声】马至今来一望幽燕【平声】隔何时郡国开东征健儿尽羌笛暮吹哀【八章借汉使以慨时事　上四思古下四伤今去几许去今已逺幽燕隔河北仍陷健儿尽邺城方溃也　赵汸注因秦州为西域驿道叹汉以一使穷河源且通大宛如此其易今以天下之力不能戡定幽燕至令壮士几尽一何难耶是可哀也　宗懔岁时记汉武帝令张骞寻河源乗槎而去　淮南子若从地出若从天下　汉天马歌殷勤此路胪所来　乘槎至牵牛渚出博物志详见十七巻　古诗河汉清且浅相去复几许　宛马注别见　贾谊传乘传而行郡国　诗周公东征　唐书天宝十四载冬以安禄山反京师募兵十万号天武健儿贺彻诗羌笛含流咽】
　　今日明人眼临池好驿亭丛篁低地碧高栁半天青稠叠多幽事喧呼阅使【去声】星老夫如有此不异在郊坰【九章咏秦州驿亭也　丛篁高柳此写驿亭好景惜乎稠叠幽致徒供使客往来若使旅人得此虽处喧地而不异郊居葢深羡此亭之幽胜矣　杜臆时吐蕃为患遣使欲与通好故有使官经阅下言使客向河源皆志此事此章结语尚嫌直率　岑敬之诗色映临池竹　邮亭见前汉薛宣传顔注邮行书之舍如今之驿据此则】
  </div>
  <div class="pagination">
   <a href="杜诗详注_page8.html">
    上一页
   </a>
   <span>
    ...
   </span>
   <a href="杜诗详注_page4.html">
    4
   </a>
   <a href="杜诗详注_page5.html">
    5
   </a>
   <a href="杜诗详注_page6.html">
    6
   </a>
   <a href="杜诗详注_page7.html">
    7
   </a>
   <a href="杜诗详注_page8.html">
    8
   </a>
   <span class="current-page">
    9
   </span>
   <a href="杜诗详注_page10.html">
    10
   </a>
   <a href="杜诗详注_page11.html">
    11
   </a>
   <a href="杜诗详注_page12.html">
    12
   </a>
   <a href="杜诗详注_page13.html">
    13
   </a>
   <a href="杜诗详注_page14.html">
    14
   </a>
   <span>
    ...
   </span>
   <a href="杜诗详注_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
