<!DOCTYPE html>
<html>
<head>
    <meta charset="UTF-8">
    <title>公是集 - 第 11 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>公是集 - 第 11 页/共 44 页</h1>
    <div class="content">


　　公是集巻十四
　　钦定四库全书
　　公是集巻十五
　　宋　刘敞　撰
　　五言古诗
　　效陶潜体
　　出门逢一士抱书亦南山问其何为尔欲语辄复叹少小贵诗书志业觊孔顔尔来三十载鬓髪倐已斑唐虞不可待世誉亦耻干宁赴岩谷老行行未遽还其言乃可感使我再凄然人生归有命穷逹何足言劝尔饮此酒唐虞在其间
　　懒诗
　　分表难强营俗中弥不堪始觉懒亦真功名焉可贪婆婆玩流光幽寂信所谙束带愁逢迎燕处倦交谈碌碌史隐间将为兹世惭
　　菖蒲
　　香清自足爱味厚非所伦如何缺缺徒反以花为真花竒不可见举世皆忌辛谁将擢仙骨愿比芝苖珍
　　登荐福寺山亭
　　时事如不闻烦襟尚鬰怫高亭一何壮俾我遗外物是时夏景初竹树雨飘拂燕雀飞檐楹喧争互强倔世纷类如此小大何得失始知絶羣动方外真有佛此地可终隐不惟谢炎郁逍遥鞭其后岂恨久蟠屈
　　九曲池
　　广陵春欲归九曲池先暖积雪未全消流波已全满宫城落乔木岸竹排纤簳古事无足悲登临苦日短
　　和永叔夜坐鼓琴二首
　　众人于五音丑正不丑随所以匣中琴寂寂少人知淳和太平风简淡邃古时得意亦忘言居然见无为非公蕴真乐此道谁复期
　　知音古亦少况乃今人乎至和动殊类此则今世无舜韶舞百兽事可观于书但非耳目接便自疑其虚谁谓今之人反不如兽欤大音盖希声聋俗或万殊中孚有不化嗟嗟乎豚鱼
　　苦寒行
　　驱马涉长碛千里径无草天寒日光淡积雪常杲杲劲风裂肌肤狐狢甚鲁缟况我被甲铠寝迟起常早崔嵬陟高山日落尚逺道人生各有命岂惮事遐讨饮冰伤心骨重研如巨枣义深自最励身贱宁要好亲戚何可逄功名未自保少年慕壮健我独贵疎老
　　送霍邱谢寺丞
　　吾闻欧公客必皆当世贤众中一见子始信斯言然防衣得意归笑语春风前轻赍尚方履去影袅翩翩百里不足仕桂枝淹华年故须多种秫烂醉挥鸣弦
　　答黄寺丞濠梁杂咏
　　闭门委余事久矣卧幽寂忽枉临濠篇如逮问鱼客山川尽写仿人物多在昔形倨游自逺善行固无迹吁嗟相知晚起予遽多益乃悟文字工足兼造化力荧煌淮夷珠磊落荆山璧他人竭泽求吾子希世得禽微戒轻弹路暗慎虚掷如何忽在此咏叹生感激【蠙珠荆山濠梁事实黄所赋也因以为兴答】
　　黄寺丞九月十三日见寄
　　兹年见二毛秋至独多悲况乃霜露繁悟彼歳月驰衡门静无辙幽径荒不治眷眷武夷翁倾盖成旧知每枉林下步笑言辄移时目击良已久鳯歌复见诒谅君徜徉意当以振其衰
　　生槐
　　苒苒庭下槐苍苍山中桧臭味久矣殊荣枯莫相待胡为寓形生曾不异风概擢榦初无根交隂忽成籁死生诣胶漆防壮姿姿态本同非不佳末异终恐害吾意造化巧淫乐为狡狯玩此三公才比之女萝辈不然世俗薄苟合耻刚介妄彼特立姿乐附柔弱类谁能极物理且以嘲大块陶冶如吾言庸庸亦何怪
　　樱桃
　　东风吹陈根万木含芳华客愁独不改浩荡津无涯朝光破浮隐暄鸟声交加樱桃此时盛满树纷彤霞当户仍拂帘参差自相遮日高卧未起顾见惊且嗟此复几日繁譬如空中花非无一樽酒玩之到景斜多虑使意衰怅然奈尔何
　　摘樱桃
　　此花前日时素雪揺东风已惊变浓緑忽更垂繁红俛仰物三换歳华终无穷因笑树下人未悟成老翁磊落火齐珠参差瑚丛赠逺限道路成蹊纵儿童
　　春隂
　　朝日送风光宿云浓不巻微隂助惆怅旅思増婉婉新花秀且含芳草緑更逺乐赏及融怡春晖未应晚
　　除草二首
　　昔歳有壮志耻事一室中独愿埽万里指麾走羣雄少壮意更衰弃书学老农羁旅无田园飘如野间蓬徘徊陈蔡间呰窳见楚风托足不期广所存一亩宫秋草日芜没荷锄事儿童叹息念变化古人颇固穷
　　中庭不逾亩百草何荒芜緑叶间紫茎薫莸互相渝所怜薄筋力岂爱不埽除贤者曾蒿莱吾徒亦何如公侵藩垣出蔓也自难图下牀值蛇蟒依隐行郁纡至使蚊蚋多不堪匝肌肤古人遗我言芳兰戒必锄努力蔑小惠作诗感踌躇
　　早发襄城之龙山呈曼叔
　　鸟啼斋前树促驾吾当西朝从良友别夕赴幽人期方以防合喜敢曰道路疲予戆昧时利百事弃不为惟有好贤心未媿缁衣诗
　　敔来速尝新酒
　　徒咢无与同徒歌无与和徒行莫之友徒语无所破慷慨一无徒始觉从君过欣闻酒新酿堂有佳客座欢从尊罍罄醉听冠巾堕庶可效名士因君读楚些
　　日醉
　　犀首从横时无事犹饮酒我生太平际日醉亦何有太平多贤才台阁固其薮济世图功名汲汲常恐后我宁乐自放甘与物俱朽顾惟人间迹澶漫独已久智谋乏施设筋力倦奔走幸为朝廷知而免职亊守人当自量度快意安所受何能强绳检希世视自负晶荧流霞波泔淡白玉斗欢来无虚席嘲笑命宾友残冬虽余几自足数开口浩歌迎春风安用独醒叟
　　寒芦
　　虽居江上城不识江边路故移芦苇丛粗慰江湖趣翠华侵砚席疎影入牖户歳寒待尔共好尚与时迕勿以比蒹葭苍苍瘁白露
　　和两府诸公马上作
　　富贵信多士况乃主恩深京洛多风尘冠葢自成隂片言代拱璧一顾溢千金嗟我固贫贱处俗谬浮沈咄咄人间世俯仰媿山林
　　和永叔十九韵送魏广
　　信陵贵公子仁义不挂口犹有三千客名声极高厚而况贤者门四方所奔走岂无青云士磊落照前后我虽非其人慕用意殊久差池混出处百望乖一隅羁旅陈蔡间忙如丧家狗担簦始自致倾葢许白首中堂陈诗书高防置樽酒岂惟听余论复喜识宾友魏侯希世珍颇为平生旧他时恨契濶并生喜邂逅危冠切浮云长劔挂南斗同志此莫逆孤游信无负切磋变新巧防绘饰余丑自谓当穷年如何复分手士生得所师文学致不朽吾衰莫自力子壮谅何有当取天下名还为生人寿
　　游龙山
　　孟公乗兴出必造龙山头回望黙不言夕阳始还辀千年虽悠逺此意故风流咄嗟无知者寂寞空荆州霜风萧骚晚楚水荒凉愁安得欵叚马往来时独游
　　放鹯
　　上天赋尔才若不受羁绁失身偶见获羞与家禽列秋风半夜起鸿鹄两飘瞥物生各自适听尔归寥泬白云入双眸尺地肯自屑慎勿逐鷃爵　【原本缺二字】不足絶不过仓廪中朋党为偷窃鴂鶗最堪憎擅使芳草歇勉力霜霰期方为鸟中杰
　　呜蝉
　　芳草久已歇星火奄向中日暮鸣蝉歳华坐将空轻举尘壤外逍遥神仙同岂伊感时节悲啸临长风夕露鲜余润炎颷成蕴隆清虚浪自足高饿亦云穷
　　和圣俞十二韵
　　处世诚碌碌白髪生满头所以不自惭数从长者游醉翁名世者事业晞孔周独立千歳外邈然已难俦韩范青云姿奋飞起西州徘徊霄汉间下视轻蜩鸠诗老最前辈名声三十秋篇章被海表岂独鲁与邹今我亲见之执鞭乃所求何况登其堂举觞预献酬清谈破羣疑嘲笑寛百忧以此捐歳月吾生同悠悠
　　宿緑溪
　　云昬江水阔两淮不可测山邱望亦迷马牛岂易识高防乗长风俄倾屡欹仄未知所趣向稍稍万防黑近津见芦苇其外水正白操舟投其间宿鸟俱辟易水深不可缆防梗以为力蚊蚋秋尚繁不眠坐通夕中宵风逾厉潮水相荡击安得似人者謦欬在我侧天明啓牕户愿见白日色莽苍旸谷间竟为雾雨隔追观宵征处波恶生悸惕絶粮非陈蔡从者亦凄恻
　　如意台
　　冷冷清池水泛泛不系舟兴来可独往兴尽自难留留无淹回责往无进取忧世人共扰扰真赏空悠悠章华楚人困姑苏麋鹿游君看如意台乃知贤者谋
　　闵雨
　　长夏炎气隆高田剧焚烧惜哉淮海卑无力能沃焦起顾郊野间离离悉苞萧日夕多狂风飞尘蔽招揺谁能起蛟龙雷雨苏宿苖眇然坐自想幽意增烦歊
　　和过骐骥院观马因饮李氏夜归复与江谢防于敝居
　　子真王济徒爱马有马癖毎嫌驽骀众未覩千里格朅来飞龙廐一一数白黑始惊麒麟骨秀出无与敌旗旄乱云霞鼓吹喧霹雳从容看回旋感激私叹息此当逝昆仑上与天无极奈何局轩陛终歳老羁靮主人贵公子埽榻多命客聊欲寛其意无为稍戚戚珍羞杂水陆清酒漾金碧嘲笑心目开留连日已夕归来兴不尽驻马问所适知我方防友投鞭遽登席贫家竟何如脯醢乏余力歌舞复无素儿童强敦逼多君平生怀不与贫富隔欢来亦酩酊俛仰愧三益
　　早行
　　雨息风亦止落月犹在天舟人相呼起稍出芦苇间暗中各纷拏四听声正讙开户视所从大江自漫漫众星若连珠累累浮深渊津涯杳难知势与天地寛俯见舟楫防万牛一毛然虎豹嘷岸傍蛟龙浮其涎兢兢抱危惧忽忽忘食眠人生诚多忧况乃行路难
　　重阳日得景烈送酒
　　歳晚见黄菊悲秋空复情故人岂知我朋酒适平生举杯逺相属目尽归鸿声醉眠东篱下此亦渊明情
　　和焦生石字韵
　　我惟一逢掖入为二千石声迹不相同礼貎谓谁敌既许游藩篱又喜升宴席酌酒浇磥魁赋诗听警策朋从常苦少佳节古所惜既醉忘形骸笑言俱莫逆使公贵且寿富有贫贱客
　　寄隐直
　　防短别日长愁多欢情少古来人间世于道同扰扰我髪日已苍我顔日已槁离忧固如此四十未应老谁能跨浮云相与成莽吾子心莫逆庶当悟意表
　　旦日城东渡汝水与邻几饮别归作五言寄之
　　繁霜堕众木朝光破初寒游子侵旦发隐忍行旅艰走马东郊门别愁莽无端川长不可厉泛舟触波澜相及墟落逺解骖请盘桓班荆道路侧酌酒还据鞍殊乡阅人多浮俗见子难结交形骸外生计出处间江湖天一涯冰雪歳欲防昔贤往不反子陵与伯鸾东游信不恶相望终永叹
　　寄深甫君章
　　烂漫十日饮未快逺别情醉魂几时醒直见颍水清前欢絶莫寻离念纷更盈车骑暂休汝赏晤得时英披襟两相照话言仆屡更论史既衮衮説经亦铿铿一觞亦一咏乐事真相并防合固难常我独嗟南行回首念前好感物非嘤鸣明发成寤歌勉勉趣遥程
　　寄裴呉江
　　王乔一双凫乃是尚方履误逐阊阖风飘然太湖水湖水连天涯茫茫湛清辉秋来兴不尽似欲都忘归玉叠鲙如雪碧壶酒若渑醉辄问左右何如张季鹰君乃蓬邱人神仙有名籍不应自放浪久为尘中客我顷卧广陵西风见白髪八月观海涛壮心谢超越因欲解印绶从君五湖游功名非所及为具鸱夷舟
　　寄赠献臣
　　龙兴幽泉中溶云自潜飞气还大渊下灰籥先察防气应不必迩至诚神与归嗟予接休徳志合无纤讥譬诸死灰然安事旦夕违胡为久相越书问月增稀
　　五言寄江丈邻几时往尉氏未还
　　终日相与居岂知相得懽出门一分袂乃觉携手难西风过浮云急雨生早寒清秋令人悲兹游何当还歳月游将晚念君尚加餐
　　寄深甫
　　往卜颍上居徒爱颍上人巢由节并世管鲍必相亲而我与夫子阡陌东西邻正可白首游岂计中道分人生莫自必一别俄六春入践西掖垣出乗两朱轮佐时乏明畧来往徒纷纷上愧洗耳翁下慙图霸臣念欲投劾去结茅复从君摅我宿昔意寄声谢水濵
　　寄杨忱明叔
　　君有湖海气沆砀凌斗牛逺持一巻书濯我千歳忧大音不众合至寳非暗投感激移人心汍澜使涕流俗讥陈元龙世乏刘豫州安得排羣儿卧君百尺楼
　　雨中寄徐二
　　北风吹飞雨中夏变早寒浮云满天地坎井成波澜秋兴集我懐旅愁散无端阳光旦自匿后土何得干嗟君贫非病所寄瓢与箪陋巷无杂賔啇歌激清弹甚愿裹薄饭相从餍朝餐亦思造旸谷相与晞朝冠力弱泥潦深乃知行路难
　　论交
　　张陈父子游乃为白刃仇萧曺平生欢亦作□眦雠交合名利间安得无后忧商山有四人衰老俱白首但食岩谷芝终身不相尤未必能独贤苟云无他求古称结交难成败视此由作诗告同心市义诚足羞
　　秋霁醼北轩
　　北轩属秋霁晓见风叶零置觞命宾友环坐飞渌醽遇适辄献笑放言豁中扃兀然不省醉起见天上星勉强相劝引我謡子宜听幸无兵农忧稔歳防休宁读书业文外惟有醉不醒世途若波涛富贵乃浮萍置之无可称视彼鸿防防
　　送杨十七秘丞知瀛州河间
　　洪涛翻金堤冀州变泥涂哀哉百万室所忧半为鱼流穴接道路呻吟交里闾若无慈仁长安使疲疹苏子在新密时治声溢西都大水无麦禾闵然若疾痛不忍使者求建言解其粗邦人喜更生老防欢以呼绳墨制奸吏歌训诸儒复新卓侯庙慕用巳不诬今者河朔行岂其易然乎彼将誉所试况子材有余但恨治者小百里为区区割鸡用牛刀孔圣所叹吁贤者必爱民民活心乃愉防学长行之固为圣人徒位下非所恤勉哉宁君躯
　　送梁山军徐秘丞
　　鷾鸸一何智俯仰人间游落实不给视去之畏少留高贤在天下富贵如浮云得失不概懐损益宁所忧若人古巳亡今复得徐侯词科二十载朝籍方见收四海厌名声庙堂多軰俦后时不自失观化君悠悠入辞未央廷逺牧荒山陬去矣成独往岂嫌时俗羞
</div>
    <div class="pagination">
<a href="公是集_page10.html">上一页</a><span>...</span><a href="公是集_page6.html">6</a><a href="公是集_page7.html">7</a><a href="公是集_page8.html">8</a><a href="公是集_page9.html">9</a><a href="公是集_page10.html">10</a><span class="current-page">11</span><a href="公是集_page12.html">12</a><a href="公是集_page13.html">13</a><a href="公是集_page14.html">14</a><a href="公是集_page15.html">15</a><a href="公是集_page16.html">16</a><span>...</span><a href="公是集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
