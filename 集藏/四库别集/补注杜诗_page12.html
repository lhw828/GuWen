<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 12 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 12 页/共 44 页
  </h1>
  <div class="content">
   补注【鹤曰公以宝应元年秋送严武至緜州此诗乃其时作故诗云绵州江水之东津】
　　绵州江水之东津鲂鱼鱍鱍色胜银【洙曰诗鲂鱼赪尾鱍鱍跳跃貌修可曰尔雅曰鲂魾也今之鳊鱼是陆玑疏曰鲂鱼广而薄肥甜而少肉细鳞鱼之美者】补注【鹤曰唐子西将家逰治平院诗注葢老杜所谓东津者也诗正义云卫人埀一鲂之饵以钓鳏鳏过而不视则鲂为中鱼陆云伊洛济颍鲂鱼广而薄肥甜而少肉细鳞鱼之美者辽东梁水鲂特肥而厚尤美于中国】渔人漾舟沉大网截江一拥数百鳞众鱼常才尽却弃赤鲤腾出如有神【洙曰陶景本草曰鲤最为鱼中之主形可爱又能神变乃至飞越山湖所以琴高乘之也】潜龙无声老蛟怒廻风飒飒吹沙尘饔子左右挥霜刀鲙飞金盘白雪高【洙曰西征赋饔人缕切銮刀若飞应刃落俎靃靃霏霏】徐州秃尾不足忆汉隂槎头逺遁逃【洙曰秃尾查头皆鱼名】补注【希曰张景阳七命曰乃命支离飞双锷红肌绮散素肤雪落汉中鳊鱼肥美襄阳禁捕遂以槎断水因谓之槎头缩项鳊张敬儿为刺史齐高帝取此鱼敬儿作书进曰奉槎头缩项鳊一千八百头故岘潭云试埀竹竿钓果得槎头玉】鲂鱼肥美知第一既饱驩娯亦萧瑟【赵曰广州记曰鲂鱼广而肥甜鱼之美者也】君不见朝来割素鬐咫尺波涛永相失【师曰绵州属西川道鱼善变化乃龙之类老蛟怒恶伤其类也秃尾槎头缩项皆鱼之名既饱欢娯亦萧瑟谓乐极则哀继之春秋隐公矢鱼于棠圣笔书之以为讥甫此诗初叙得鱼之乐而未则有咫尺波涛永相失之句岂非得圣人危亡之戒耶】
　　又观打鱼【宝应元年作】
　　补注【鹤曰诗云东津观鱼已再来当是同上年作虽广德元年公再至绵乃春晚诗云干戈兵革鬪未止葢指吐蕃与史朝义之乱未息而言也】
　　苍江渔子清晨集设网提纲万【洙曰一作取】鱼急能者操舟疾若风撑突波涛挺义入【洙曰顔回济于触深之泉见操舟者若神西征赋徒观其鼓柂回轮洒钩投网埀饵出入挺义来往也定功曰荘子云津人之操舟若神潘安仁西征赋埀饵出入挺义来往】小鱼脱漏不可纪半死半生犹戢戢大鱼伤损皆埀头屈强泥沙有时立【郑曰屈强正作倔渠勿切梗戾也洙曰蜀志曰武阳小鱼大如针一斤千头蜀人以为醤七发云其根半死半生】东津观鱼已再来主人罢鲙还倾杯日暮蛟龙改窟穴【赵曰以言打鱼之故而惊动神物也】山根鳣鲔随云雷【修可曰郭璞注尔雅曰鳣大鱼似鱏而鼻短口在颔下体有斜行甲无鳞肉黄江东人呼为黄鱼】补注【鹤曰诗注云鳣大鲤鲔説文云鮥也诗正义云似鳣而青黒周礼人春献王鲔鲔春时始出故特献之】干戈兵革鬪未已【一云干戈革鬪尚未已】鳯凰麒麟安在哉吾徒胡为纵此乐暴殄天物圣所哀【洙曰春秋繁露曰恩及虫鱼则麒麟至孝经援神契曰德至鸟兽则鳯凰翔师曰自禄山之乱干戈日寻蛟龙改窟穴鳣鲔随云雷喻贤人君子遇乱而遁迹也圣人仁及草木昆虫今于战鬪之际复暴殄天物若此仁人君子忍为之乎】补注【希曰书武成云暴殄天物害虐蒸民借此以喻取鱼之虐也】
　　越王楼歌【宝应元年作】
　　补注【鹤曰宝应广德公皆至绵而此诗当是宝应元年初至时作诗云绵州州府何磊落葢创见之辞也】
　　绵州州府何磊落显庆年中越王作【洙曰太宗子越王贞也显庆中为绵州刺史创此楼显庆中宗年号赵曰作者言其作绵州也】补注【鹤曰按新旧史越王贞太宗第八子未尝为绵州第始封汉王汉与绵为邻耳前乎贞有卫王泰以贞观二年封越王后乎贞有赵王系以乾元二年封越王然亦皆未尝刺绵州且显庆非中宗年号乃高宗年号凡五年在龙朔之前王注为非此诗云显庆年中越王作又云君王旧迹今人赏意是中睿宗曾受此封及刺此州故曰君王葢史失书】孤城西北起高楼【洙曰古诗西北有高楼上与浮云齐】碧瓦朱甍照城郭【赵曰神仙传蔡少霞梦人请书新宫铭有云碧瓦鳞差沈佺期诗红日照朱甍】楼下长江百丈清山头落日半轮明君王旧迹今人赏转见千秋万古情
　　海棕行【宝应元年作】
　　【郑曰棕字以意逆之当作子冬切赵曰海棠记载李赞皇公云花木以海为名者悉从海上来】补注【鹤曰诗云左绵公馆清江濆海棕一株高入云则棕在绵州乃云宝应元年至绵州作唐子西将家逰治平院诗云江边胜事畧寻遍不见海棕高入云注云即老杜所谓东津者则馆与棕皆在涪江之东津也】
　　左绵公馆清江濆【师曰绵州涪水所经涪居其右绵居其左故曰左绵】海棕一株高入云【修可曰古乐府高城上入云】龙鳞犀甲相错落苍棱白皮十抱文自是众木乱纷纷【赵曰王长元吉古意云况复飞营夜木叶乱纷纷】海棕焉知身出羣移栽北辰不可得时有西域胡僧识【师曰北辰喻君也夫大材生非其地人无识者其与众木纷乱何以异乎中国无人识而胡僧识之正仲尼欲居九夷之意】补注【鹤曰北辰以喻京师帝居言欲移其种于京师而不可得也此木在当时已不识其自何得名宜赵郑亦不得而知也汉武帝穿昆明池底得黒灰问东方朔朔曰不经可问西域胡法兰法兰葢博物者也公以当时不识其为何木故及之】
　　姜楚公画角鹰歌【宝应元年作】
　　补注【鹤曰姜皎以诛窦懐贞等有功进殿中监楚国公其子庆初亦袭封楚国公此未详为谁画诗云此鹰冩真在左绵则是公宝应元年送严武至绵州之时作】
　　楚公画鹰鹰戴角杀气森森【洙曰一云如】到幽朔观者贪愁掣臂飞【赵曰如在幽朔见此鹰之杀气葢名鹰出于此地也】画师不是无心学此鹰写真在左绵却嗟真骨遂虚传梁间燕雀休惊怕亦未抟空上九天【师曰书曰宅朔方曰幽都幽隂也朔北也幽朔肃杀之方此鹰杀气穷极幽朔掣臂谓掣臂鞲而欲飞物有异质而世所未尝覩人见之必骇而不信画师不是无心学葢恐人未之信也末章讥朝廷之士称才角出者率有虚名而无实效】
　　严氏溪放歌【宝应元年作】
　　【彦辅曰时郭英乂代严武镇蜀麄暴不能容甫故有公卿独骄之作】补注【鹤曰永泰元年四月庚寅严武薨五月癸丑诏郭英乂节度剑南今诗云秋宿霜溪素月高诗与事不合详考诗云劒南嵗月不可度边头公卿仍独骄当是宝应元年避徐知道乱入梓州时所作诗云东逰西还力实倦从此将身更何许知子松根长茯苓迟暮有意来同煮意严二即严氏别驾梓州人故云东游西还后篇相从歌亦同时之所作也】
　　天下甲马未尽销岂免沟壑常漂漂剑南嵗月不可度【洙曰成都在剑岭之南】边头公卿仍独骄【赵曰此谓居边之守臣也谓之独葢有跋扈不遵王命之意旧注谓时郭英乂代严武镇蜀麄暴则固然矣然英乂乃成都尹岂得谓之边头公卿乎非公诗本意】费心姑息是一役肥肉大酒徒相要【洙曰此诗讥边臣顾望不为朝廷忧也赵曰礼记谓小人之爱人也以姑息吕氏春秋曰肥肉厚酒以自强】呜呼古人已粪土独觉志士甘渔樵况我飘转无定所【洙曰时甫方避地流徙无所依止】终日戚戚忍羇旅秋宿霜溪素月高喜得与子长夜语东游西还力实倦从此将身更何许知子松根长茯苓迟暮有意来同煮【赵曰楚辞伤美人之迟暮此未句伤岁晚矣欲服饵长生之药也师曰甫意欲暮年与严氏同隐溪故云】补注【希曰淮南子説山训千年之松下有茯苓上有兎丝注云茯苓千嵗松脂也又陶隐居注本草兎丝条旧言下有茯苓上有兎丝史记防传云下有茯苓上有兎丝又云茯苓千嵗之松脂也】
　　相从歌【宝应元年作】
　　【鲁曰赠严二别驾时方经崔旰之乱师曰崔旰杀郭英乂成都乱适东川与严别驾相游从一见如旧故作此】补注【鹤曰鲁师二注及梁权道编皆以为永泰元年梓州避乱时作然崔旰之乱在是年闰十月公已次云安矣当是宝应元年避徐知道反入梓州时作此诗乃宝应元年故诗云成都乱罢气萧索浣花草堂亦何有若在永泰元年作则是时决意下忠渝矣岂复更十步一回首于草堂也】
　　我行入东川十步一回首【梅曰忆旧隐也】成都乱罢气萧瑟浣花草堂亦何有【师曰草堂为贼焚故云云】梓州豪俊大者谁本州从事知名久【赵曰指豪俊者谓严二也师曰梓州属东川严二为梓州别驾如今之通判乃梓州人为本州从事】补注【鹤曰于定国条州大小为设吏员治中别驾诸郡从事秩六百石又续通典云唐以堂吏朱俭为华州别驾给事郎萧仿驳曰别驾古为治中从事与刺史别乘则别驾称从事其来尚矣】把臂开樽饮我酒酒酣击剑蛟龙吼乌帽拂尘青螺粟紫衣将炙绯衣走【赵曰指言从人也青螺粟则帽之纹也】铜盘烧蜡光【洙曰一作炎】吐日【安石曰铜盘烛台盘承泪者】夜如何其初促膝【洙曰言将以紫绶易绯衣促膝言膝相近也入则促膝宻语】黄昏始扣主人门【师曰新相知也】谁谓俄顷胶在漆【洙曰古诗以胶投漆中师曰古云自谓胶漆坚不如雷与陈甫一见严二便如胶漆之固】万事尽付形骸外【赵曰荘子曰索我于形骸之外】百年未见欢娯毕神倾意豁真佳士久客多忧今愈疾高视乾坤又可愁一体交态同悠悠【逢原曰翟公云一贫一富乃知交态悠悠泛交也甫视乾坤之内虽大相知者皆泛泛尔】埀老遇君未恨晚似君湏向古人求【洙曰魏志张邈传后陈登字元龙刘备曰若元龙文武胆志当求之于古人耳晋王戎从弟衍字夷甫帝闻其名问戎曰夷甫当是谁比戎对曰未见其比当从古人中求耳】
　　短歌行【宝应元年作】
　　【洙曰赠王郎司直】补注【鹤曰王郎司直即前所赋戏友云官有王司直者梁权道编在永泰元年成都诗内然不应与前作相去三年意同是宝应元年作】
　　王郎酒酣拔剑斫地歌莫哀【修可曰史记武帝时齐人有东方生名朔时坐席中酒酣据地歌曰云云】我能拔尔抑塞磊落之竒才豫樟飜风白日动【洙曰呉都赋木则枫柟豫樟言材之美者】鲸鱼跋浪沧溟开【洙曰鲸鱼之大者呉都赋长鲸吞航赵曰以大鱼比之崔豹古今注鲸海鱼也大者数千里小者千丈鼓浪成雷喷沫如雨】且脱剑佩休徘徊【苏曰张华遇鲁铚于浐水华曰且脱剑佩于此徘徊何命为之匆速如是】西得诸侯棹锦水【洙曰锦水蜀江也】欲向何门趿珠履【洙曰孟尝君养客三千皆蹑珠履赵曰邹阳云何王之门不可曳长裾乎】仲宣楼头春已深【洙曰仲宣王粲也有楼在荆州】青眼高歌望吾子【洙曰阮籍能为青白眼以重轻人】眼中之人吾老矣【师曰锦水蜀中有濯锦江王司直得蜀中刺史刺史古之诸侯甫欲依之为门下客如仲宣之依刘表望其青顾故云青眼高歌望吾子吾子指王司直眼中之人谓甫素善司直司直必念其衰老而眷遇之也】补注【希曰仪礼望吾子之敎也注吾子相亲之辞文选陆士衡答张士然云感君桑梓义髣髴眼中人】
　　短歌行【广德元年作】
　　【鲁曰送祁録事归合州因寄苏使君】补注【鹤曰诗云君今起柂春江流又云余亦沙边具小舟意是广德元年梓州作公在梓州有诗云应湏理舟楫长啸下荆门正是时也故此诗旧次在草堂四松之前而梁权道编在永泰元年乱后还成都作考是年四月严武死公五月下忠渝秋已至云安而今诗云君今起柂春江流则非永泰元年所作甚明况崔旰之乱至大厯元年方粗定】
　　前者途中一相见人事经年记君靣【洙曰古者有半靣之交赵曰经年之中徒记君靣而已不得再相见也】后生相动【洙曰一作劝】何寂寥君有长才不贫贱【洙曰陈平传张负曰人固有美好如陈平而长贫贱者乎】君今起柂春江流【赵曰柂所以行大舟也】余亦沙边具小舟幸为达书贤府主【赵曰指言合州苏使君也】江花未尽会江楼
　　草堂【广德二年作】
　　【洙曰草堂在成都浣花里杨子琳之乱甫去草堂乱后复归也】补注【鹤曰当是广德二年自梓阆归成都依严武时作故有贱子且奔走三年望东呉不忍竟舎此复来薙榛芜之句若是避崔旰之乱何至涉三年而始归梁权道信王注而编在永泰元年非也详见注】
　　昔我去草堂蛮夷塞成都今我归草堂成都适无虞请陈初乱时反覆乃湏臾【蘓曰曹参曰事反覆于湏臾之间】大将赴朝廷羣小起异图【洙曰时崔宁入朝留其弟寛守成都杨子琳等乘间来袭子琳与邛州栢正节同叛】中宵斩白马盟防气已麤【洙曰谷梁传齐桓衣裳之会十有一未尝有防血之盟苏秦説赵令会天下之将通质刳白马而盟汉高祖刑白马盟孟子五霸桓公为盛葵邱之会诸侯束牲载书而不防血】西取邛南兵北断剑阁隅补注【鹤曰公以宝应元年秋避成都之乱去草堂入梓州殆是草堂方毕工而遂去也是年七月徐知道反大将赴朝廷谓严武以召去为京兆尹广德二年武再镇蜀公复往依之于是始归草堂王洙以为是崔宁入朝杨子琳为乱然崔旰杨子琳之乱乃是永泰元年冬是时公在云安矣洙苐以西取邛南兵之句信其为栢正节同乱然宝应元年方于邛州置镇南军羌浑奴刺西寇梁州梁即兴元府在成都之北或者取邛南之兵以断剑阁之路尔况谓之蛮夷塞成都始闻蕃汉殊是专指羌胡而言羣小贼臣因之为乱者也大厯三年崔寛攻败子琳始复成都若果子琳之乱平而复归则其春公已发白帝城下峡泊江陵矣】布衣数十人亦拥专城居【洙曰杨子琳为泸州刺史栢正节为邛州刺史】其势不两大【洙曰两大不相事】始闻蕃汉殊【洙曰子琳本贼帅也杜鸿渐表以为刺史】西卒却倒戈贼臣互相诛【洙曰子琳为宁妾任氏所败走为王守仙所诛】焉知肘腋祸自及枭獍徒【洙曰前汉郊祀志枭鸟名食母破獍兽名食父黄帝欲絶其类使百吏祠皆用之破獍如防而虎眼汉五月五日作枭赐百官】义士皆痛愤纪纲乱相逾一国实三公【洙曰僖五年左氏狐裘尨茸一国三公吾谁适从】万人欲为鱼【赵曰左传昭公元年刘定公叹禹之功曰微禹吾其鱼乎光武纪百万之众可使为鱼】唱和作威福孰肯辨无辜眼前列杻械背后吹笙竽谈笑行杀戮溅血满长衢到今用钺地【洙曰左传至于用钺】风雨闻号呼【一作人】妾与马【赵曰已杀其主矣则妾谓之妾马可谓之马如匈奴以亡者之妻为妻也】色悲充尔娯国家法令在此又足惊吁贱子且奔走三年望东呉弧矢暗江海难为逰五湖不忍竟舍此复来薙榛芜【郑曰薙他计切除草苏曰安谓隋文帝召为博士性便山水复来旧隐薙草徘徊而去后辞官不起】入门四松在步堞【洙曰一云步屧郑曰徒协切城上垣】万竹疎【赵曰宋书袁粲为丹阳尹常步屧白杨郊野间】旧犬喜我归低徊入衣裾隣舎喜我归沽酒携胡芦【洙曰一云提榼壶】大官喜我来遣骑问所须补注【希曰大官谓严武魏文帝书云今遣骑诣邺】城郭喜我来宾客隘村墟天下尚未宁健儿胜腐儒【洙曰黥布传上对众折随何为天下安用腐儒哉】补注【鹤曰健儿兵士也旧史至德二载蜀都健儿贾秀等五千人谋逆上皇御蜀郡楼讨平之是也又京师召募十万众号天武健儿】飘飖风尘际何地置老夫于时见疣赘【郑曰上羽求切结痛也下之鋭切赵曰荘子云附赘挂疣此公自以伤见剩其身在天地间如之】骨髓幸未枯饮啄愧残生食薇不敢余【洙曰荘子骈拇疣赘又养生泽雉十步一啄百步一饮嵇康采薇山阿赵曰仿古诗食蕨不愿余师曰严武镇成都卒于永泰元年夏间朝廷有诏崔光逺代甫年未老而不见用故云骨髓幸未枯食薇不敢余谓其贫也薇菜之薄者】
　　四松【广德二年作】
　　补注【鹤曰诗云别来忽三嵗按公以宝应元年去成都游绵梓阆广德二年春再归恰三年故又云避贼今始归春草满空谷而草堂诗亦有入门四松在之句】
　　四松初移时大抵三尺强别来忽三嵗离立如人长【赵曰礼记离坐离立师曰甫诗云贱子且奔走三年望东呉则知甫去草堂及归时凡涉三嵗矣】会看根不拔莫计枝凋伤幽色幸秀发【赵曰王褒而秀发】疎柯亦昻藏所挿小藩篱本亦有隄防终然掁拨损【郑曰上直庚切下比末切洙曰谓有所触动也师曰道曰掁拨触撼貌】补注【希曰掁触也韵作除庚切拨正如荡诗所谓本实先拨也韵释云理也絶也除也此当是以除絶言】得愧千叶黄补注【希曰愧一本作恡】敢为故林主【师曰甫伤兵乱民尚不保其故居况吾敢为故林之主而欲保四松之无损乎】黎庶犹未康避贼今始归春草满空堂【苏曰嵇绍一日复一日篇云去日画楼歌管沸归来春草满空堂诗语困即借句今杜工部往往全用古人语斯亦无害诗人之工也】览物叹衰谢及兹慰凄凉【洙曰前诗有入门四松在】清风为我起洒面若微霜【赵曰张茂言穆如洒清风陆机连珠云秋风夕洒靣】足以送老姿【洙曰一云足为送老姿】聊待偃葢张【赵曰抱朴子云天陵偃葢之松】我生无根蔕配尔亦茫茫有情且赋诗事迹两可防勿矜千载后惨澹蟠穹苍
　　水槛【广德二年作】
　　补注【鹤曰诗云逰子久在外门户无人持当是广德二年自梓阆回草堂时作梁权道编在永泰元年作非】
　　苍江多风飇云雨昼夜飞茅轩驾巨浪【洙曰郭景纯诗高浪驾蓬莱】焉得不低埀逰子久在外门户无人持高岸尚为谷【洙曰高岸为谷深谷为陵】何伤浮柱欹【赵曰张平子西京赋跱逰极于浮柱结重栾以相承注三辅名梁为极作逰梁置浮柱上也】扶颠有劝诫恐贻识者嗤【洙曰危而不持颠而不扶则将焉用彼相矣】既殊大厦倾可以一木支【洙曰大厦将倾非一木可支】临川视万里何必栏槛为人生感故物慷慨有余悲【赵曰韩诗外传载孔子出逰少源之野有妇人哭甚哀问之妇人曰向刈蓍薪亡吾簪是以哀非伤亡簪不忘故也师曰持守也诗云高岸为谷深谷为陵万物皆有变易于水槛何恨乎水槛驾于巨浪之上为水所荡动浮柱欹侧此亦常理但颠危必用扶持譬若大厦非一木所能支危而不持则将焉用彼相此甫含蓄意思讽朝廷乏材当颠危之际莫有扶持者矣临川视万里何必栏槛为葢言王者以天下为度当一视同仁恩及无外不可有此疆尔界之辨讽肃宗示人不广耳】
　　破船【广德二年作】
　　补注【鹤曰诗云缅邈懐旧邱邻人亦已非当是广德二年再归草堂后作末句云所悲数奔窜白屋难久留明是年果下忠渝】
　　平生江海心宿昔具扁舟岂惟清溪上日傍柴门游【赵曰此言志在江海岂局促于清溪上旁柴门而逰为事乎】苍皇避乱兵缅邈懐旧邱隣人亦已非野竹独脩脩船舷不重扣【舷胡田切洙曰江赋咏采菱以扣舷】埋没已经秋仰看西飞翼下愧东逝流故者或可掘新者亦易求所悲数奔窜白屋难久留【苏曰贾复见耿弇曰子非久留白屋之士风云会合子当平步天衢耳后果如其言师曰乱兵谓崔旰之乱甫往梓州旧邱故林也指草堂隣人亦已非谓流离也甫去成都凡三载向者所泛扁舟埋没于泥沙故船舷不堪重扣舷船旁也扣之以节歌甫在东川未及西归故云仰看西飞翼下愧东逝流故者或可掘谓破船】
　　营屋【永泰元年作】
　　补注【鹤曰爱惜已六载兹辰去千竿当是永泰元年作葢公上元元年营草堂时已植竹堂成诗所谓笼竹和烟滴露梢草堂诗所谓歩堞万竹疎是也意公正月归溪上时营屋故作】
　　我有隂江竹【师曰甫植万竹于草堂故云】能令朱夏寒【梦符曰右按梁元帝纂要曰夏曰朱夏又尔雅夏为朱明】隂通积水内高入浮云端【赵曰枚乗诗曰美人在云端】甚疑物慿【苏曰王肃行大白见山林秀茂曰疑有神物所慿】不顾翦伐残东偏若面势【师曰谓植竹以防东射之日随其所向之势】户牖永可安爱惜已六载兹晨去千竿萧萧见白日汹汹开奔湍度堂匪华丽养拙异考槃【赵曰诗考槃在阿考槃在涧考成也槃乐也今公言养拙而已非若硕人之在涧在阿而后成其乐也】草茅虽薙葺衰病方少寛【赵曰除草曰薙言虽有薙葺之劳而吾之衰病可寛也】洗然顺所适此足代加餐寂无斤斧响【师曰甫筑草堂茅茨不翦椽柱不斵削葢顺其所适也故云寂无斤斧响】庶遂憇息懽青溪驿奉懐张员外十五兄之绪【永泰元年作】
　　补注【鹤曰青溪驿在嘉州犍为县此诗当是永泰元年去成都经嘉州下忠渝时所作故诗有佳期付荆楚之句】
　　漾舟千山内日入泊荒渚【蘓曰荒作枉曲渚也谢灵运诗弭棹归枉渚赵曰谢灵运西陵遇风诗漾舟陶嘉月庄子日入而息文选通波激枉渚】我生本飘飘今复在何许【洙曰言未有所定止也】石根青枫林猿鸟聚俦侣【洙曰言猿鸟犹能聚其俦侣而人不能致于安适则甫之羁困可见矣】月明游子静畏虎不得语中夜懐友朋乾坤此深阻浩荡前后间佳期付荆楚【赵曰浩荡流放之貌楚辞志浩荡而伤懐非此言水也师曰甫离蜀中移居防州今又自防下峡欲之荆南夜宿青溪驿而有此作故末章云佳期付荆楚今复在何许言此行不知驻足于何所也猿与鸟尚得以类相聚甫今别张员外中夜懐之曾猿鸟之不若乎虎喻盗贼也不得语恐奸人窥伺之乱世匿迹若此】
　　屏迹【永泰元年作】
　　补注【鹤曰诗云年荒酒价乏当是永泰元年作是年正月公归溪上虽广德二年永泰元年皆可谓之年荒然诗又云衰年甘屏迹幽事供高卧可见公在幕府而归溪上矣又云开萍叶过则是夏作若在广德二年则公方入幕不应更云日并园蔬课梁权道编在宝应元年殊不知是年五月公已去成都入绵梓又史不书饥详见诗注】
　　衰年【洙曰一作顔】甘屏迹幽事供高卧鸟下竹根行开萍叶过年荒酒价乏日并园蔬课【赵曰葢以乏酒价之故则并课园蔬卖之以充估直也】补注【鹤曰唐食货志云唐初无酒禁乾元元年京师酒贵肃宗以廪食方屈乃禁京城沽酒期以麦熟如初二年复禁酤广德二年定天下酤户以月收税五行志广德二年秋闗辅饥米毎斗千钱永泰元年饥京师米斗千钱此云年荒当是永泰元年葢广德二年秋闗辅方饥而此诗乃夏初作若在其年不应先事而言故知为永泰元年夏初作无疑肃宗于干戈未定之时犹能以年饥禁酤酒而代宗米斗千钱之嵗方且定天下酤户以收税此公所以因诗以伤世变也】犹酌甘泉歌【洙曰一云独酌酣且歌】歌长击樽破【修可曰世説王大将军每酒后辄咏魏武乐府曰老骥伏枥志在千里烈士暮年壮心不已以如意击唾壶壶尽缺子美长歌而击樽破有类于此】
　　赠别贺兰铦【广德元年作】
　　【郑曰铦思亷切】补注【鹤曰诗云国步初返正当是广德元年公在梓阆州作贺兰铦欲下东故诗又云逺赴东呉春梁权道编在永泰元年而师古入以逺赴湘呉春为公移居防府既而下峡适荆呉葢失之不考也详见诗注】
　　黄雀饱野粟羣飞动荆榛【赵曰此比时人之蹇浅也】今君抱何恨寂寞向时人【赵曰此伤贺兰而问之】老骥倦骧首【洙曰骐骥逢伯乐之知骧首长鸣赵曰暗使战国防汗明见春申君曰夫骥之齿至矣服盐车而上太行瀌汁洒地白汗交流而不能上伯乐遭之下车攀而哭之解纻衣以幕之骥于是俛而喷仰而鸣声达于天仰见伯乐之知已也今云倦则以无伯乐而倦也】苍鹰愁易驯高贤世未识固合婴饥贫国步初返正【洙曰时初复京师】乾坤尚风尘【洙曰史思明犹鸱张河朔】补注【鹤曰唐蒋乂云中宗即位春秋已壮而母后簒夺以移神器赖张柬之等国祚再复葢曰反正不得为中兴凡非我失之自我复之为中兴汉光武晋元是也自我失之因人复之晋孝惠孝安是也以人所言则肃宗可为中兴不可为反正当是谓代宗自陜回而吐蕃之乱未息若如王师注则诗乃乾元问作安得又以赴湘呉春为迁防下峡适荆无乃自异其説公所谓反正者虽不本蒋乂之説苐用高帝纪拨乱世反之正之语然诗云我恋岷下芋则公作诗时在蜀无疑代宗以广德元年复京师而史思明又以其年缢死则所谓风尘者特指吐蕃之乱甚明】悲歌鬓髪白逺赴湘呉春我恋岷下芋君思千里莼【洙曰岷山之下沃野下有蹲鸱至死不饥师古曰蹲鸱芋也千里莼羮未下盐豉师曰岷山蜀中之山地产芋魁可以充粮凶年不能饥甫既去蜀故恋岷山之芋呉地出莼菜鲈鱼昔张翰呉人也在洛守官忽思莼菜遂去官而归贺兰在蜀故思呉中之莼举其物则思其人相思故也】补注【希曰汉翟方进传童謡云饭我豆食羮芋魁华阳国志汶山郡有大芋如蹲鸱贺兰铦在蜀欲赴湘呉而自以尚恋岷下之芋未能去蜀故云】生离与死别自古鼻酸辛【洙曰楚词云悲莫悲于生别离髙唐赋孤子寡妇寒心酸鼻】







　　补注杜诗巻十
　　钦定四库全书
　　补注杜诗巻十一　　　　宋　黄希　原本
　　黄鹤　补注
　　杜鹃【大厯元年作】
　　【洙曰华阳风俗志鸟有杜鹃者其大如鹊而羽鸣声哀而吻有血土人云春至则鸣闻其初声者则有离别之苦人皆恶闻之惟田家候其鸣则兴农事识者谓此诗上四句非诗乃题下甫自注尔后人误冩苏曰或者谓前四句非诗也盖甫于题下自记杜鹃事后人误冩之耳或曰正古之謡语岂复以韵为限耶】补注【鹤曰先君尝谓文君白头吟词云郭东亦有樵郭西亦有樵杜公此诗前四句或本此又旧本题注云上皇幸蜀还肃宗用李辅国谋迁之西内上皇悒悒而甫此诗感是而作旧注如此所以编在广徳年间然诗云云安有杜鹃又云值我病经年则是大厯元年春在云安作盖公在云安与防多病所以有老病巫山里之句若在广德间则公在梓阆不应言云安意讥崔旰子琳辈】
　　西川有杜鹃东川无杜鹃涪南无杜鹃云安有杜鹃我昔游锦城结庐锦水边【洙曰子美结庐在浣花里】有竹一顷余乔木上参天【苏曰上林苑乔木参天松篁隂合珍禽竒兽自然骈集赵曰曹子建诗荆棘上参天】杜鹃暮春至哀哀呌其间我见常再拜重是古帝魂【赵曰鲍昭行路难云中有一鸟名杜鹃云是古时蜀帝魂公所用盖出于此也至若此篇常再拜而重之不能拜而泪下则尊君之意前人所不到】生子百鸟巢百鸟不敢嗔【一作喧】仍为餧其子【洙曰世説杜鹃养子于百鸟巢百鸟共养其子而不敢犯】礼若奉至尊【洙曰成都记曰杜宇亦曰杜主自天而降称望帝好稼穑敎人务农治郫城亦曰望帝至今蜀人将农者必先祀杜主时荆州人鼈灵死其尸泝流而上至汶山下复生见望帝望帝因以为相号曰开明防巫山壅江人遭洪水开明为凿通流有大功望帝因以其位禅焉后望帝死其魂化为鸟名曰杜鹃亦曰子规又云子规深春乃有声曰怨鸟与北之思归乐都不同也洛京东西多此鸟人以为子规者诚妄矣又云宇禅位于开明升西山隐焉时适三月子规鸟鸣故蜀人悲子规鸟】鸿鴈及羔羊有礼太古前行飞与跪乳识序又知恩【洙曰晋羊祜鴈赋鸣则相和行则接武前不絶贯后不越序春秋繁露曰凡贽卿用羔羔有角而不用如好仁者执之不鸣杀之不谤类死义者羔饮其母必跪类知礼者故羊之为言犹详故以为贽赵曰谓成行列而飞所以谓之鴈序也】圣贤吾法则付之后世传君防禽鸟情犹解事杜鹃今忽暮春间值我病经年身病不能拜泪下如迸泉【修可曰刘越石扶风歌据鞍长叹息下泪如流泉】
　　引水【大厯元年作】
　　【鲁曰夔俗无井皆以竹引山泉而食蟠屈山腹间有至于数百丈者】补注【鹤曰诗云云安沽水奴仆悲鱼复移居心力省当是大厯元年至防州作】
　　月峡瞿塘云作顶【洙曰庾仲雍荆州记曰巴楚有明月峡赵曰本朝乐史寰宇记于榆州载有明月峡以石穴圆似之故以名】乱石峥嵘俗无井【洙曰楚俗山居负水而食故高者引水云安无泉尤难得水故云】补注【鹤曰防与云安有盐井而罕有凿井汲泉者故公作信行逺修水筒诗云云端竹筒拆云表山石碎触热借子修通流与防防徃来四十里荒险崖谷大使其可井安至引泉如是逺也】云安沽水奴仆悲鱼复移居心力省【洙曰后汉地理志鱼复属巴郡古庸国左传文十年鱼人逐楚师是也修可曰鱼复即夔州矣今之倚郭奉节县乃汉之鱼复县也】补注【希曰云安唐为夔州属县本朝开寳中置云安军以县军通典唐志奉节县汉鱼复县隋人复故地贞观二十三年始更名为奉节防本鱼国故也】白帝城西万竹蟠接筒引水喉不干人生留滞生理难斗水何直百忧寛【洙曰庄子斗升之水活我赵曰卢照隣秋风至诗还思不动行頼此百忧寛】
　　青丝【广徳二年作】
　　补注【鹤曰此诗言仆固懐恩之乱当是广徳二年作按史是年八月反通鉴以为二年正月懐恩与河东都将李竭诚潜谋取太原辛云京杀竭诚懐恩使其子防将兵攻之防败之榆次】
　　青丝白马谁家子麤豪且逐风尘起【洙曰乐府有白马篇梁元帝诗宛转青丝鞚赵曰南史侯景传初大同中童謡曰青丝白马寿阳来及景之叛乗白马青丝以应防也师曰谓禄山反】补注【希曰盖以侯景之比仆固懐恩以懐恩诱吐蕃回纥入防故曰且逐风尘起黄庭经问谁家子在我身】不闻汉主放妃嫔近静潼关扫蜂蚁【洙曰诛贵妃也赵曰此公戒约麤豪子之辞师曰哥舒翰为贼所破防两京肃宗鸠义兵収复两京如扫蜂蚁】补注【希曰肃宗复京师而乾元元年出宫女三千人今代宗归京师而不闻有此故云通鉴云高晖率麾下三百骑东走至潼关守将李日越擒而杀之在广徳元年此诗作于广徳二年故曰近静】殿前兵马破汝时十月即为韲粉期【赵曰告以必破亡之证也蔡曰按通鉴广徳二年吐蕃入长安诸军亡卒及乡曲无頼相聚为盗丁已以太子賔客薛景先讨之所以有殿前兵马破汝时之句师曰殿前兵马乃神防军天子亲征羣盗望风而败】补注【鹤曰殿前兵马乃神防军通鉴云初肃宗以陜西节度使郭英乂领神策军使内侍鱼朝恩监其军英乂入为仆射朝恩专将之及代宗幸陜朝恩举在陜兵与神防军迎扈悉号神防军天子幸其营及京师平朝恩遂以军归禁中自将之然尚未得比北军至永防元年仆固懐恩与吐蕃回纥入冦自上六军屯苑中朝恩以神策军从而势寖盛分为左右厢居北军之右矣懐恩以永防元年三月死于鸣沙韲粉之语騐矣】未如【洙曰又作知】面防归金阙【洙曰欲其归降天子也左传克许许子面缚衔璧】万一皇恩下玉墀【洙曰时降者皆受节镇河北之患自此起矣赵曰教以悔过归命庶防皇恩寛宥之也】
　　近闻【永防元年作】
　　补注【鹤曰梁权道谓永泰元年云安作观诗云渭水逶迤白日静陇山萧瑟秋云髙盖言关陇无吐蕃之乱当时永防元年子仪与回纥定约吐蕃闻之夜引兵遁时作】
　　近闻犬戎远遁逃【洙曰説文解字曰赤狄本犬种也故字犬字匈奴闻汉兵大出老弱奔走殴畜产逺遁逃】牧马不敢侵临洮【洙曰临洮郡名也贾谊过秦论胡人不敢南下牧马苏曰班超镇西域丑虏屈膝不敢南向牧马赵曰今之洮州也】渭水逶迤白日净陇山萧瑟秋云高补注【鹤曰洮州虽是临洮郡而岷州亦有临洮皆属陇右旧史寳应元年十二月防临洮通鉴云广徳元年七月入大震关尽取河西陇右之地京兆有渭南县华州有渭津关陇山按唐志在渭州西南陇山有六盘关西北五里有吐蕃防盟坛今渭水逶迤与日俱静陇山萧瑟其云自高则可见其无事矣】崆峒五原亦无事北庭数有关中使【洙曰言通和也赵曰突厥通好也或云回纥等不附吐蕃亦遣使中国其説亦是】补注【鹤曰崆峒山占原州岷州五原谓盐州天宝元年更郡曰五原又五原或亦指关陇而言时吐蕃归国故曰无事突厥在广徳二年亦尝冦丰州今云数有关中使殆皆通和矣】似闻赞普更求亲舅甥和好应难弃【夣符曰右按唐吐蕃传其俗谓强雄曰赞丈夫曰普故号君长曰赞普赵曰先帝昔尝和亲以公主嫁赞普矣】补注【鹤曰通鉴与新旧史皆云永泰元年三月庚戌吐蕃请和诏宰臣元载杜鸿渐与蕃使同盟于兴唐寺吐蕃传亦云而皆不载请和之辞意是复来求亲而史失书之】
　　渔阳【广徳元年作】
　　【彦辅曰时禄山平以雍王适领范阳卢龙节制而不出閤赵曰按通鉴十月以雍王适为天下兵马元帅旧注以雍王受节制而不出閤非是】补注【鹤曰按史寳应元年八月乙亥鲁王适徙封雍王明年广徳元年十月壬申雍王为关内兵马元帅二年正月为皇太子旧史广徳三年二月巳已朔册天下兵马元帅尚书令雍王适为皇太子此诗云赫赫雍王都节制当是广徳二年前作梁权道编在永泰元年是年雍王为皇太子已一年王洙以为一作前节制则可以为在永泰元年作却与猛将飘然恐后时本朝不入非高计等句不合】
　　渔阳突骑犹精鋭【鲍曰光武曰吾闻渔阳上谷突骑天下精兵修可曰引汉光武谓马武曰渔阳上谷突骑欲令将军将之又引唐六典注蔡邕曰冀州强努幽州突骑天下之精也其説是】补注【希曰晁错传轻车突骑师古曰突骑言其骁鋭可用冲突敌人也】赫赫雍王都节制【洙曰都一作前】猛将飘然恐后时本朝不入非高计【洙曰禄山已破而朝廷不能革其积复以卢龙授藩镇故李懐仙朱滔之属得以防扈竟不为朝廷所有也赵曰按编年通载十月雍王适大败史朝义将以汴州降十一月薛嵩等皆以五州降是岁公在梓闻雍王之胜尚闻河北犹未有入朝者故告谕诸将等飘然而来已为后时而乃不入本朝岂高计乎旧注殊不考核乃云禄山已破而复以卢龙授藩镇故李懐仙朱滔之属得以防扈非也按朱滔反乃是徳宗建中三年李懐光反乃是徳宗兴元元年以雍王适为雍王遥李懐光为懐仙此皆疑误学者不可不辨也苏曰李靖西羌犯塞若不深入虏庭捣其巢穴实非高计】禄山北筑雄武城旧防败走归其营系书请问燕耆旧今日何须十万兵【洙曰按新书言禄山计天下可取逆谋日炽遂乃筑垒范阳北号强武峙兵积谷赵曰此篇上两句举徃事以惩警之也言禄山初为走计而竟不保耳】
　　黄河二首【广徳二年作】
　　【鲍曰黄河北岸海西军胡人高鼻动成羣谓吐蕃入防旧注谓禄山非也黄河西岸是吾蜀郑公军也谓当狗之战旧注谓明皇肃宗非也】补注【鹤曰鲍注是当在广徳二年作梁权道编在永泰元年是年与广徳二年米斗皆千钱皆可云欲须供给家无粟然永泰元年八月仆固懐恩及吐蕃回纥党项刺浑奴冦边时公已在云安意是广徳二年】
　　黄河北岸海西军椎鼔鸣钟天下闻铁马长鸣不知数胡人高鼻动成羣【洙曰禄山之反皆渔阳突骑及所养同罗降奚契丹曳落河井诱置诸蕃皆胡骑也赵曰黄河之北大海之西则河北一帯之州郡也此篇言椎鼓鸣钟体靣如此而使胡人动成羣而来斯乃罪其不能致力于御之也李陵重报苏武书云吟啸成羣聼之不觉泪下】
　　黄河西岸是吾蜀欲须供给家无粟愿驱众庶戴君王混一车书弃金玊【洙曰时明皇在蜀肃宗起灵武赵曰此篇悯蜀人困于供给而终之以愿君王之无侈靡也如传云不寳金玊之义】
　　自平【大厯二年作】
　　补注【鹤曰按旧史广徳元年十二月甲辰宦官市舶使吕太一逐广南节度张休纵兵大掠广州今诗云自平宫中吕太一収珠南海千余日则诗当作于大厯二年盖自广徳元年十二月太一方反平之必在二年至大厯二年为三年故曰千余日也梁权道编在永泰元年与此不合】
　　自平宫中吕太一収珠南海千余日【洙曰吕太一代宗时为广南市舶使逐刺史张休而反苏曰自平宫中吕太一世莫晓其义而妄者以为唐有自平宫偶读宗实録有宫中吕太一叛于广南定功曰宫中当作中官见旧唐史帝纪师曰东坡尝云读杜诗不识太一之义及览拾遗见有吕宁为太一宫使领广南市舶逐刺史张休而叛乃晓太一非人名官号也】补注【鹤曰石林燕语云宫观置使自祥符始盖自王公旦为玉清昭应宫使也元祐间方有太一宫使而师云拾遗有吕宁为太一宫使疑唐末有此官号且史书广州市舶使吕太一反既曰市舶使不应更以太一官号为称又凡书反者皆以名不以官此当是名太一旧史云宦官市舶使吕太一则定功曰宫中当作中官为是又考旧史李勉传勉除江西观察使贼帅陈庄连防江西州县偏将吕太一武日升相继背叛勉与诸道力战悉攻平之然则为市舶使矣何为又为贼帅之偏将意是太一叛后又从贼帅为乱况武日升既以名称则吕太一非以官称亦明勉在江西当是广徳间隆兴石幢载牧守名爵李勉在张镐之后魏少防之前而少游以大厯二年代去镐以广徳二年九月卒于江西观察等使又旧史代宗纪九月辛酉命洪州刺史李勉副知选事则勉是广徳二年九月到江西而平太一必在初到之年今诗云自平宫中吕太一収珠南海千余日则诗殆作于大厯二年具年公在防】近供生犀翡翠稀【洙曰时太一反赋不上供也】复恐征戍干戈密蛮溪豪族小动揺世封刺史非时朝【洙曰时溪洞蛮酋归顺者皆世授刺史师曰广连蛮洞守官不务懐辑则羣蛮相率而叛珠玑犀象翡翠之所以不来贡也自平吕太一之后节制者得其人是以南海収珠凡三载矣近来供贡稀少复恐镇守者不能懐柔妄举兵征诛羣蛮此羣蛮不复来贡矣唐太宗之时应溪蛮来归者皆封刺史不以时朝不比内诸侯姑务羁縻而已】补注【鹤曰按唐志岭南道厥贡金银孔翠犀象而诸州贡翠羽者驩桂交钦四州而已唯驩并犀角贡之自平吕太一之后所供近又稀少盖以干戈复密蛮豪复揺是时桂州山獠反故也旧史大厯二年九月桂州山獠防州城刺史李良遁去新史亦云所以有蛮溪豪族小动揺之句】蓬莱殿里诸主将才如伏波不得骄【赵曰言汝辈才如马伏波可以办征南之事而輙不得骄悍也师曰太宗时诸将之才率类马援故不敢骄慢悖命伤今不然昔汉马援为伏波将军羣蛮畏服】
　　除草【大厯元年作】
　　【洙曰去防也苏曰防草蜀中谓之毛防毛芒可畏触之如蜂虿治风疹以此草防之一身光滑叶背紫者入药防山韮也】补注【鹤曰详味诗意虽曰喻小人之众多所宜芟除亦是用除草以冩意故有疾恶信如雠之句以后篇考之当是大厯元年在防州作梁权道编在永防元年云安诗内】
　　草有害于人曽何生阻脩【洙曰言草之毒者不必生于阻脩之处虽平夷之地亦有之也】其毒甚蜂虿【苏曰以言小人之言行甚于蜂虿蜂虿尚可去小人不可去故也赵曰盖防之上皆芒刺触之能螫人也】其多弥道周【洙曰道周道两旁也】清晨歩前林江色未散忧芒刺在我眼【洙曰霍光骖乗上内严惮之若有芒刺在背苏曰马援见谄佞辈如芒刺在眼中】焉能待高秋霜雪一霑凝【洙曰一作衣】蕙叶亦难留【师曰春以喻赏秋以喻罚焉能待高秋急于去小人也兰蕙香草以比君子今与防草同杀喻政刑无辨善恶莫分】荷锄先童稚【洙曰陶徴君诗荷锄稚子倦刘曰先者以身率】日入仍讨求【修可曰庄子云日入而息】转致水中央岂无防钓舟【晏曰礼薙人掌杀草有水火之化以钓舟载而致之水此水化也】顽根易滋蔓【洙曰左传无使滋蔓】敢使依旧邱【师曰小人立党其党滋盛敢使依旧邱谓小人不可近也】自兹藩篱旷更觉松竹幽芟夷不可阙疾恶信如雠【洙曰左传隐六年周任有言曰为国家者见恶如农夫之务去草焉芟夷蕰崇之絶其本根勿使复殖则善者信矣师曰松竹有操君子自守之象小人既去则君子道长而松竹得遂其生养之性也此篇大有含蓄详玩之颇有味矣】
　　客居【大厯元年作】
　　【赵曰此云安诗】补注【鹤曰诗云今又降元戎已闻动行轩谓杜鸿渐帅蜀按史大厯元年壬子杜鸿渐为山南西道劒南东西川卭南山西等道副元帅则是诗当在大厯元年春晚欲迁防州时作所以有舟子候利渉之句】
　　客居所居堂前江后山根下堑万防岸苍涛欝飞翻葱青众木梢【洙曰沈休文诗林薄杳葱青】邪竖杂石防【赵曰沈休文诗倾壁忽邪竖】子规书夜啼壮士敛精魂【赵曰阮籍咏懐精魂自漂沦】峡开四千里水合数百源【赵曰千字疑误岂自渝州明月峡至防州西陵峡而下水路有四千里乎】补注【希曰按峡程记泸合遂蜀四郡皆峡之郡自蛮江桔柏池导等江至此二百八千里防于峡前次荆门都四百五十滩蜀在西川而泸在东川水有数百源则其迂回自源徂末未必无四千里也】人虎相半居相伤终两存蜀麻久不来呉盐拥荆门【洙曰蜀人以麻布贸易呉盐也赵曰以商旅货易呉盐不行之故也】西南失大将【鲍曰谓郑公卒也】商旅自星奔【洙曰时崔旰杀郭英乂也修可曰刘孝标广絶交论靡不望影星奔】补注【鹤曰蜀多产麻成都尚载之贡籍呉蜀商旅每以麻盐为贸易崔旰杀郭英乂蜀中大乱商旅以道阻为之奔散故蜀麻不出峡而呉盐空拥于荆门也柴门诗亦云风烟呉蜀舟楫通盐麻大扺蜀富于麻而荆多盐如夔万等州有盐监盐井亦荆州地也】今又降元戎已闻动行轩【洙曰时除杜鸿渐为成都尹】舟子候利渉亦凭节制尊我在路中央生理不得论【洙曰甫依严武武死英乂麄暴不能容旋有崔宁之乱此甫所以进退不能也赵曰公言其欲南下以归长安到处留滞而未能今尚在半路也旧注云甫欲依严武武死英乂不能容大非是】卧愁病脚废徐歩视小园短畦帯碧草怅望思王孙【洙曰思严武也修可曰刘安招隐辞曰王孙游兮不归春草生兮萋萋】鳯随其皇去【鲍曰岂郑公之夫人亦继亡也】篱雀暮喧繁【洙曰言贤者亡而小人喧竞也时崔宁杨子琳栢正节更来成都苏曰王符隐居不仕自叹曰鸾鳯思见而不可得篱雀终日喧人耳目何其繁也】览物想故国【苏曰王仲宣周览春物缅想故国花草】十年别荒村日暮归防翼北林空自昏【赵曰上句以譬能归者防人下句以譬故居所在徒自昏暗而无有归栖之翼也】安能覆八溟为君洗乾坤【洙曰时厌乱久矣故甫前有洗兵马此有洗乾坤之説也】稷契易为力犬戎何足吞【赵曰但得稷契而用之易为力耳彼吐蕃犬戎何足吞乎】儒生老无成【苏曰孔安国云儒士懦弱到老无成立矣】臣子忧四籓箧中有旧笔情至时复援【洙曰诗所谓以冩我忧也】
　　客堂【大厯元年作】
　　补注【鹤曰诗云栖泊云安县消中内相毒又云石暄蕨芽紫渚秀芦笋緑当是大厯元年春在云安作梁权道编在永防元年殆未察是年公尚在成都也】
　　忆昨离少城【洙曰成都之内城谓之少城赵曰指言成都也蜀都赋云亚以少城接乎其西注云少城小城也在大城西】补注【希曰图经云秦张仪筑少城李膺记在大城西故曰少城】而今异楚蜀舍舟复深山窅窕一林麓【苏曰厐説爱山至牛条叹曰欲得此窅窕林麓采薪种药足以投老后隐中山果召不起号曰太平逸民隋文帝诏嘉之】栖泊云安县【洙曰云安属防】消中内相毒旧疾甘载来衰年得无足死为殊方【洙曰李陵书云没为异域之】头白免短促【洙曰不为夭也】老马终望云南鴈意在北【洙曰马望云鴈意在北以所居非故国此自喻也】别家长儿女欲起慙筋力【赵曰礼曰老者不以筋力为礼】客堂序节改具物对羁束石暄蕨芽紫【洙曰谢灵运诗野蕨渐紫苞】渚秀芦笋緑【洙曰芦竹笋也楚人谓之荻芽】补注【鹤曰尔雅释蕨虌舍人曰蕨一名虌初生无叶诗召南云言采其蕨陆玑防云蕨山菜也初生似蒜茎紫黒色又释芦云诗卫风硕人云葭菼揭揭陆玑云薍或谓之荻至秋坚成则谓之萑其初生三月中其心挺出其下本大如箸上鋭而细其萌为虇江东人呼芦笋为虇】巴稼【洙曰一作莺】纷未稀【赵曰旧本作巴莺非是当作稼刘章云深耕穊种立苖欲疏公言纷未稀则苖犹多耳】徼麦早向熟悠悠日动江漠漠春辞木台郎选才俊【赵曰谓省郎也公时为尚书工部员外郎故称台郎】自顾亦巳极【洙曰甫先授左拾遗】前辈声名人【苏曰张融前辈声名映照今古】埋没何所得居然绾章绂【赵曰谓绯鱼也】受性本幽独平生憇息地必种数竿竹【洙曰王子猷所居必种竹自云不可一日无此君】事业只浊醪【洙曰恨赋浊醪夕引修可曰李善注恨赋浊醪夕引之下引嵇康与山巨源书曰浊醪一杯弹琴一曲】营葺但草屋上公有记者累奏资薄禄【洙曰严武奏甫授劒南参谋】主忧岂济时身逺弥旷职【洙曰旷职于职事无所亲也】补注【希曰主忧一本作生忧书云无旷庶官注旷空也位非其人为空官旧注谓于职事无所亲非公之意】循文庙算正【洙曰循文守文也庙庙堂也算筹算也】献可天衢直【洙曰左传献可替否易何天之衢】尚想趋朝廷毫髪禆社稷形骸今若是进退委行色【洙曰伤不得行其志耳】
　　石砚【永泰元年作】
　　【赵曰平侍御者】补注【鹤曰诗云奉使三峡中当是平持节出使至峡中或是指其至防梁权道编在永防元年云安诗内】
　　平公今诗伯【天觉曰伯长也】补注【希曰张植语友人曰二陆乃今诗伯也】秀发吾所羡奉使三峡中【孙曰瞿塘明月巫峡也】补注【希曰李陵与苏武书丁年奉使皓首而归】长啸得石砚【师曰晋刘琨长啸却胡骑时峡中乱平侍御持节出使靖其乱长啸从容不劳智力】巨璞禹凿余【洙曰禹开凿以疏江河赵曰此使凿字正言石也郭景纯赋云巴东之峡夏禹疏凿是也】异状君独见其滑乃波涛其光或雷电联坳各尽墨【咏曰坳砚穴也联坳谓双穴相并各尽墨谓尽墨力所谓发墨也】多水逓隐见【薖曰谓温润出水也】挥洒容数人十手可对靣比公头上冠正质未为贱【赵曰平公为侍御故云头上冠者獬冠也獬豸一角兽而能触邪此所以为正质】当公赋佳句况得终清宴公含起草姿【洙曰曹子建诗公子爱敬客终宴不知疲起草掌纶绋也】补注【希曰诸葛丰传愿赐清宴太宗时名儒学士时召草制勑未有名号至徳后天子召集贤学士于禁中草书诏虽宸翰所挥亦资其检讨谓之视草兹云起草谓自草者】不远明光殿【洙曰明光殿霍去病借以避暑修可曰汉殿名三秦记曰明光殿以金为戺玉为阶元后传成都侯商尝病欲避暑从上借明光宫是已】致于丹青地知汝随顾眄
　　三韵三篇【永泰元年作】
　　补注【鹤曰此诗当是永泰元年作盖以代宗信任元载鱼朝恩而士之易节者争出其门二人在广徳永防间其权特盛如华原令顾繇言载子伯和等招权受赂则繇坐流锦州如顔真卿言论事不当先白宰相而真卿坐贬峡州别驾鱼朝恩势倾朝野而刘希暹王驾鹤从而佐之以阶显擢故公此诗讥当时轻于趋附者详味则其意自着师谓末篇指牛李用事官曹混浊恐未必然】
　　高马勿唾面【洙曰唾一作捶赵曰当作捶靣方有义】长鱼无损鳞辱马马毛焦困鱼鱼有神君防磊落士不肯易其身【洙曰马鱼尚不可轻士有被褐而懐玊者其可轻乎师曰高马长鱼有异于尚不轻况防萃之士当晦其迹其可以被褐轻贱之乎】荡荡万斛船【赵曰释名曰船二百斛曰舠三百斛曰艇而赵石虎造万斛之舟今取其大者以比兴也】影若扬白虹起樯必椎牛【洙曰椎牛言祭也】挂席集众功【赵曰椎牛所以享众功至于用牛则人徒之众可见船之大又可知旧注谓以牛祭非是】自非风动天莫置大水中【洙曰言才大不可小用也赵曰得大风而后饱其帆也出鲍昭舞鹤赋箕风动天】烈士恶多门【洙曰晋政多门】小人自同调【洙曰以其同而不和也赵曰字出谢灵运谁谓古今殊异代可同调】名利茍可取杀身傍权要何当官曹清尔辈堪一笑【洙曰讥附权势以致名位者师曰晋政多门谓政出于不一小人自同调谓小人挟私互相党同孔子云富而可求也虽执鞭之士吾亦为之如不可求从吾所好名利岂可茍求权要岂可茍附唐宗之时牛李用事官曹混浊禄山一武夫而求平章事傥遇英明之主澄汰阘冗则斯辈也直付之一笑耳此诗讥趋炎附势者】
　　柴门【大厯元年作】
　　补注【鹤曰诗云泛舟登瀼西回首望两崖又云东城干旱天其气如焚柴当是大厯元年夏末求居于瀼西时作所以又有萧瑟洒秋色之句若云是大二年则是年无旱又自瀼西迁居东屯矣】
　　泛舟登瀼西【洙曰楚俗以山谷间水可渉者为瀼其渉也谓之踏瀼秦俗以堰水为瀼皆谓之瀼赵曰防州惟有东瀼溪见水经注瀼东瀼西则水两傍之名今云登瀼西则舟已泊而登其岸也旧注有踏瀼之説非也】廻首望两崖【革曰两崖峡也】东城干旱天其气如焚柴【苏曰言亢旱其热气过如焚柴赵曰尔雅云祭天曰燔柴积薪而焚之也】补注【鹤曰按唐五行志永泰二年关内大旱自三月不雨至于六月永泰二年改大厯元年东城指防自蜀言之防居东也故旧为巴东郡】长影没窈窕余光散唅呀【赵曰唅音憾哺也呀音虚加反张口也而公所用无乃谽谺乎盖谽谺注云谷中也】大江蟠嵌根【嵌口衘切】归海成一家【洙曰禹贡九州之水皆入于海赵曰嵌嵓之根也出庄子】下冲割坤轴【洙曰海赋又似地轴挺拔而争回】竦壁攅镆铘【赵曰巫峡之竦盖如镆铘之劒矣】萧瑟洒秋色气【洙曰一作氛】昏霾日车【洙曰日车见前注】峓门自此始【洙曰防州为夷门也郑曰峓以脂切防州名】最窄容浮查禹功翊造化防凿就欹斜【赵曰江赋巴东之峡夏后疏凿】巨渠决太古【苏曰巫峡记巨渠开石决太古之积水】众水为长虵【苏曰赴壑如长虵盖本于此矣】风烟呉蜀舟檝通盐麻【洙曰盐麻见前客居诗注】我今远游子飘转混泥沙【赵曰江赋或混沦乎泥沙】万物附本性约身不愿奢茅栋盖一牀【赵曰沈休文诗茅栋啸蹲防】清池有余花浊醪与脱粟【洙曰浊醪嵇康事脱粟公孙事】在眼无咨嗟山荒人民少地僻日夕佳【洙曰陶渊明诗山气日夕佳】贫病【洙曰一作贱】固其常富贵任生涯老于干戈际宅幸蓬荜遮石乱上云气杉清延月华赏妍又分外理惬夫何夸【洙曰汉书理得则不怨】足了垂白年【赵曰毕卓拍浮酒船中便足了一生后汉班超书今超年已垂白矣】敢居高士差【师曰差辈也敢以高士为伍】书此豁平昔廻首犹暮霞
  </div>
  <div class="pagination">
   <a href="补注杜诗_page11.html">
    上一页
   </a>
   <span>
    ...
   </span>
   <a href="补注杜诗_page7.html">
    7
   </a>
   <a href="补注杜诗_page8.html">
    8
   </a>
   <a href="补注杜诗_page9.html">
    9
   </a>
   <a href="补注杜诗_page10.html">
    10
   </a>
   <a href="补注杜诗_page11.html">
    11
   </a>
   <span class="current-page">
    12
   </span>
   <a href="补注杜诗_page13.html">
    13
   </a>
   <a href="补注杜诗_page14.html">
    14
   </a>
   <a href="补注杜诗_page15.html">
    15
   </a>
   <a href="补注杜诗_page16.html">
    16
   </a>
   <a href="补注杜诗_page17.html">
    17
   </a>
   <span>
    ...
   </span>
   <a href="补注杜诗_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
