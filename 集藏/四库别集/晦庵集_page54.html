<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 54 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 54 页/共 166 页
  </h1>
  <div class="content">
   顷忽闻有意外之祸甚为惊叹方念未有相为致力处又闻已遂辨白而归深以为喜人生万事真无所不有也比日久雨蒸郁伏惟尊候万福归来想诸况仍旧然凡百亦宜痛自收敛此事合説多时不当至今日迟顿不及事固为可罪然观老兄平时自处于法度之外不乐闻儒生礼法之论虽朋友之贤如伯恭者亦以法度之外相处不敢进其逆耳之论每有规讽必宛转囘互巧为之説然后敢发平日狂妄深窃疑之以为爱老兄者似不当如此方欲俟后防从容面罄其説不意罢逐之遽不及尽此怀也今兹之故虽不知所由或未必有以召之然平日之所积似亦不为无以集众尤而信谗口者矣老兄髙明刚决非吝于改过者愿以愚言思之绌去义利双行王霸并用之説而从事于惩忿窒欲迁善改过之事粹然以醇儒之道自律则岂独免于人道之祸而其所以培壅本根澄源正本为异时发挥事业之地者益光大而髙明矣荷相与之厚忘其狂率敢尽布其腹心虽不足以赎稽缓之罪然或有补于将来耳不审髙明以为如何悚仄悚仄
　　答陈同甫
　　昨闻汹汹常托叔度致书奉问时犹未知端的不能无忧便中忽得五月二十六日所示字具审曲折喜不可言且得脱此虎口外此是非得失置之不足言也林叔和过此又得闻其事首末尤详是亦可叹也已还家之后诸况如何所谓少林面壁老兄决做不得然亦正不当如此名敎中自有安乐处区区所愿言者已具之前书矣大率世间议论不是太过即是不及中间自一条平穏正当大路却无人肯向上头立脚殊不可晓老兄聪明非他人所及试一思愚言不可以为平平之论而忽之也偶有便匆匆未暇索言
　　答陈同甫
　　夏中朱同人归辱书始知前事曲折深以愧叹寻亦尝别附问不谓尚未达也兹承不逺千里专人枉书尤荷厚意且审还舍以来尊候万福足以为慰而细询来使又详归路戒心之由重增叹骇也事逺日忘计今处之帖然矣熹衰病杜门忽此生朝孤露之余方深哽怆乃蒙不忘逺寄新词副以香果佳品至于裘材又出机杼此意何可忘也但两词豪宕清婉各极其趣而投之空山樵牧之社被之衰退老朽之人似太不着题耳示喻缕缕殊激懦衷以老兄之髙明俊杰世间荣悴得失本无足为动心者而细读来书似未免有不平之气区区窃独妄意此殆平日才太髙气太鋭论太险迹太露之过是以困于所长忽于所短虽复更歴变故颠沛至此而犹未知所以反求之端也尝谓天理人欲二字不必求之于古今王伯之迹但反之于吾心义利邪正之间察之愈密则其见之愈明持之愈严则其发之愈勇孟子所谓浩然之气者葢敛然于规矩凖绳不敢走作之中而其自任以天下之重者虽贲育莫能夺也是岂才能血气之所为哉老兄视汉髙帝唐太宗之所为而察其心果出于义耶出于利耶出于邪耶正耶若髙帝则私意分数犹未甚炽然已不可谓之无太宗之心则吾恐其无一念之不出于人欲也直以其能假仁借义以行其私而当时与之争者才能知术既出其下又不知有仁义之可借是以彼善于此而得以成其功耳若以其能建立国家传世久逺便谓其得天理之正此正是以成败论是非但取其获禽之多而不羞其诡遇之不出于正也千五百年之间正坐如此所以只是架漏牵补过了时日其间虽或不无小康而尧舜三王周公孔子所传之道未尝一日得行于天地之间也若论道之常存却又初非人所能预只是此个自是亘古亘今常在不灭之物虽千五百年被人作坏终殄灭他不得耳汉唐所谓贤君何尝有一分气力扶助得他耶至于儒者成人之论专以儒者之学为出于子夏此恐未可悬断而子路之问成人夫子亦就其所及而告之故曰亦可以为成人则非成人之至矣为子路为子夏此固在学者各取其性之所近然臧武仲卞庄子冉求中间揷一个孟公绰齐手并脚又要文之以礼乐亦不是管仲萧何以下规模也向见祭伯恭文亦疑二公何故相与聚头作如此议论近见叔昌子约书中説话乃知前此此话已説成了亦尝因答二公书力辨其説然渠来説得不索性故鄙论之发亦不能如此书之尽耳老兄人物竒伟英特恐不但今日所未见向来得失短长正自不须更挂齿牙向人分説但鄙意更欲贤者百尺竿头进取一步将来不作三代以下人物省得气力为汉唐分疎即更脱洒磊落耳李孔霍张则吾岂敢然夷吾景畧之事亦不敢为同父愿之也大字甚荷不鄙但寻常不欲为寺观写文字不欲破例此亦拘儒常态想又发一笑也寄来纸却为写张公集句坐右铭去或恐万一有助于积累涵养睟面盎背之功耳闻曾到会稽曾游山否越中山水气象终是浅促意思不能深逺也武夷亦不至甚好但近处无山随分占取做自家境界春间至彼山髙水深红绿相映亦自不恶但年来窘束殊甚诗成屋未就亦无人力可往来每以为念耳
　　答陈同甫
　　人至忽奉诲示获闻即日春和尊候万福感慰并集且闻葺治园亭规模甚盛甚恨不得往同其乐而聴髙论之余也楼台侧畔杨花过帘幕中间燕子飞只是富贵者事做沂水舞雩意思不得亦不是躬耕陇亩抱膝长啸底气象却是自家此念未防便要主张将来做一般看了窃恐此正是病根与平日议论同一闗棙也二公诗皆甚髙而正则摹写尤工卒章致意尤笃令人叹息所惜不曾向顶门上下一针犹落第二义也君举得郡可喜不知阙在何时正则闻甚长进比得其书甚久不曾答得前日有便已写下而复遗之今以附纳幸为致之观其议论亦多与鄙意不同此事尽当商量但卒乍未能得相聚便得相聚亦恐未便信得及耳坐右铭固知在所鄙弃然区区写去之意却不可委之他人千万亟为取以见还为幸自欲投之水火也他所诲谕其説甚长偶病眼数日未愈而来使留此颇久告归甚亟不免口授小儿别纸奉报不审髙明以为如何
　　答陈同甫
　　来敎累纸纵横奇伟神怪百出不可正视虽使孟子复生亦无所容其喙况于愚昧蹇劣又老兄所谓贱儒者复安能措一词于其间哉然于鄙意实有所未安者不敢雷同曲相阿狥请复陈其一二而明者聴之也来敎云云其説虽多然其大槩不过推尊汉唐以为与三代不异贬抑三代以为与汉唐不殊而其所以为説者则不过以为古今异宜圣贤之事不可尽以为法但有救时之志除乱之功则其所为虽不尽合义理亦自不妨为一世英雄然又不肯説此不是义理故又湏説天地人并立为三不应天地独运而人为有息今既天地常存即是汉唐之若只消如此已能做得人底事业而天地有所赖以至今其前后反复虽缕缕多端要皆以证成此説而已若熹之愚则其所见固不能不与此异然于其间又有不能不同者今请因其所同而核其所异则夫毫厘之差千里之缪将有可得而言者矣来书心无常泯法无常废一叚乃一书之闗键鄙意所同未有多于此叚者也而其所异亦未有甚于此叚者也葢有是人则有是心有是心则有是法固无常泯常废之理但谓之无常泯即是有时而泯矣谓之无常废即是有时而废矣葢天理人欲之并行其或断或续固宜如此至若论其本然之妙则惟有天理而无人欲是以圣人之敎必欲其尽去人欲而复全天理也若心则欲其常不泯而不恃其不常泯也法则欲其常不废而不恃其不常废也所谓人心惟危道心惟微惟精惟一允执厥中者尧舜禹相传之密防也夫人自有生而梏于形体之私则固不能无人心矣然而必有得于天地之正则又不能无道心矣日用之间二者并行迭为胜负而一身之是非得失天下之治乱安危莫不系焉是以欲其择之精而不使人心得以杂乎道心欲其守之一而不使天理得以流于人欲则凡其所行无一事之不得其中而于天下国家无所处而不当夫岂任人心之自危而以有时而泯者为当然任道心之自微而幸其湏臾之不常泯也哉夫尧舜禹之所以相传者既如此矣至于汤武则闻而知之而又反之以至于此者也夫子之所以传之顔渊曾参者此也曾子之所以传之子思孟轲者亦此也故其言曰一日克已复礼天下归仁焉又曰吾道一以贯之又曰道不可须臾离也可离非道也是故君子戒慎乎其所不睹恐惧乎其所不闻又曰其为气也至大至刚以直养而无害则塞乎天地之间此其相传之妙儒者相与谨守而共学焉以为天下虽大而所以治之者不外乎此然自孟子既没而世不复知有此学一时英雄豪杰之士或以资质之美计虑之精一言一行偶合于道者葢亦有之而其所以为之田地根本者则固未免乎利欲之私也而世之学者稍有才气便自不肻低心下意做儒家事业圣学功夫又见有此一种道理不要十分是当不碍诸般作为便可立大功名取大富贵于是心以为利争欲慕而为之然又不可全然不顾义理便于此等去处指其湏臾之间偶未泯灭底道理以为只此便可与尧舜三代比隆而不察其所以为之田地本根者之无有是处也夫三才之所以为三才者固未尝有二道也然天地无心而人有欲是以天地之运行无穷而在人者有时而不相似葢义理之心顷刻不存则人道息人道息则天地之用虽未尝已而其在我者则固即此而不行矣不可但见其穹然者常运乎上頽然者常在乎下便以为人道无时不立而天地赖之以存之验也夫谓道之存亡在人而不可舍人以为道者正以道未尝亡而人之所以体之者有至有不至耳非谓茍有是身则道自存必无是身然后道乃亡也天下固不能人人为尧然必尧之道行然后人纪可修天地可立也天下固不能人人皆桀然亦不必人人皆桀而后人纪不可修天地不可立也但主张此道之人一念之间不似尧而似桀即此一念之间便是架漏度日牵补过时矣且曰心不常泯而未免有时之或泯则又岂非所谓半生半死之防哉葢道未尝息而人自息之所谓非道亡也幽厉不由也正谓此耳惟圣尽伦惟王尽制固非常人所及然立心之本当以尽者为法而不当以不尽者为凖故曰不以舜之所以事尧事君不敬其君者也不以尧之所以治民治民贼其民者也而况谓其非尽欺人以为伦非尽罔世以为制是则虽以来书之辨固不谓其絶无欺人罔世之心矣欺人者人亦欺之罔人者人亦罔之此汉唐之治所以虽极其盛而人不心服终不能无愧于三代之盛时也夫人只是这个人道只是这个道岂有三代汉唐之别但以儒者之学不传而尧舜禹汤文武以来转相授受之心不明于天下故汉唐之君虽或不能无暗合之时而其全体却只在利欲上此其所以尧舜三代自尧舜三代汉祖唐宗自汉祖唐宗终不能合而为一也今若必欲撒去限隔无古无今则莫若深考尧舜相传之心法汤武反之之功夫以为凖则而求诸身却就汉祖唐宗心术微处痛加绳削取其偶合而察其所自来黜其悖戾而究其所从起庶防天地之常经古今之通义有以得之于我不当坐谈既往之迹追饰已然之非便指其偶同者以为全体而谓其真不异于古之圣贤也且如约法三章固善矣而卒不能除三族之令一时功臣无不夷灭除乱之志固善矣而不免窃取宫人私侍其父其他乱伦逆理之事往往皆身犯之葢举其始终而言其合于义理者常少而其不合者常多合于义理者常小而其不合者常大但后之观者于此根本功夫自有欠阙故不知其非而以为无害于理抑或以为虽害于理而不害其获禽之多也观其所谓学成人而不必于儒搅金银铜铁为一器而主于适用则亦可见其立心之本在于功利有非辨説所能文者矣夫成人之道以儒者之学求之则夫子所谓成人也不以儒者之学求之则吾恐其畔弃绳墨脱畧规矩进不得为君子退不得为小人正如搅金银铜铁为一器不唯坏却金银而铜铁亦不得尽其铜铁之用也荀卿固讥游夏之贱儒矣不以大儒目周公乎孔子固称管仲之功矣不曰小器而不知礼乎人也之説古注得之若管仲为当得一个人则是以子产之徒为当不得一个人矣圣人词气之际不应如此之粗厉而鄙也其他琐屑不能尽究但不传之絶学一事却恐更湏讨论方见得从上诸圣相传心法而于后世之事有以裁之而不失其正若不见得却是自家耳目不髙闻见不的其所谓洪者乃混杂而非真洪所谓惯者乃流狥而非真惯窃恐后生传闻轻相染习使义利之别不明舜蹠之涂不判流俗之观聴坏学者之心术不唯老兄为有识者所议而朋友亦且陷于收司连坐之法此熹之所深忧而甚惧者故敢极言以求定论若犹未以为然即不若姑置是事而且求诸身不必徒为譊譊无益于道且使卞庄子之徒得以窃笑于防而隂行其计也
　　答陈同甫
　　示谕缕缕备悉雅意然区区鄙见常窃以为亘古亘今只是一体顺之者成逆之者败固非古之圣贤所能独然而后世之所谓英雄豪杰者亦未有能舍此理而得有所建立成就者也但古之圣贤从本根上便有惟精惟一功夫所以能执其中彻头彻尾无不尽善后来所谓英雄则未尝有此功夫但在利欲场中头出头没其资美者乃能有所暗合而随其分数之多少以有所立然其或中或否不能尽善则一而已来喻所谓三代做得尽汉唐做得不尽者正谓此也然但论其尽与不尽而不论其所以尽与不尽却将圣人事业去就利欲场中比竝较量见有彷佛相似便谓圣人様子不过如此则所谓毫厘之差千里之缪者其在此矣且如管仲之功伊吕以下谁能及之但其心乃利欲之心迹乃利欲之迹是以圣人虽称其功而孟子董子皆秉法义以裁之不少假借葢圣人之目固大心固平然于本根亲切之地天理人欲之分则有毫厘必计丝发不差者此在后之贤所以密传谨守以待后来惟恐其一旦舍吾道义之正以狥彼利欲之私也今不讲此而遽欲大其目平其心以断千古之是非宜其指铁为金认贼为子而不自知其非也若夫点铁成金之譬施之有敎无类迁善改过之事则可至于古人已往之迹则其为金为铁固有定形而非后人口舌议论所能改易久矣今乃欲追点功利之铁以成道义之金不惟费却闲心力无补于既往正恐碍却正知见有害于方来也若谓汉唐以下便是真金则固无待于点化而其实又有大不然者葢圣人者金中之金也学圣人而不至者金中犹有铁也汉祖唐宗用心行事之合理者铁中之金也曹操刘裕之徒则铁而已矣夫金中之金乃天命之固然非由外铄淘择不净犹有可憾今乃无故必欲弃舍自家光明寳藏而奔走道路向铁鑪边查矿中拨取零金不亦悮乎帝王本无异道王通分作两三等已非知道之言且其为道行之则是今莫之御而不为乃谓不得已而用两汉之制此皆卑陋之説不足援以为据若果见得不传底絶学自无此蔽矣今日许多闲议论皆原于此学之不明故乃以为笆篱边物而不之省其为唤银作铁亦已甚矣来论又谓凡所以为此论者正欲发儒者之所未备以塞后世英雄之口而夺之气使知千涂万辙卒走圣人様子不得以愚观之正恐不湏如此费力但要自家见得道理分明守得正当后世到此地者自然若合符节不假言传其不到者又何足与之争耶况此等议论正是推波助澜纵风止燎使彼益轻圣贤而愈无忌惮又何足以闭其口而夺其气乎熹前月初间略入城归来还了防处人事遂入武夷昨日方归冗甚倦甚目亦大昏作字极艰草草布此语言粗率不容持择千万勿过其间亦有琐细曲折不暇尽辨然明者读之固必有以防得其心不待其词之悉矣何丈墓文笔势奇逸三复叹息不能已挽诗以心气衰弱不能应四方之求多所辞却近不得已又不免辞多就少随力应副往往皆不能满其所欲今若更作此即与墓额犯重破却见行比例矣且乞蠲免如何如何抱膝吟亦未遑致思兼是前论未定恐未必能发明贤者之用心又成虚设若于此不疑则前所云者便是一篇不押韵无音律底好诗自不湏更作也如何如何
　　答陈同甫
　　诲谕缕缕甚荷不鄙但区区愚见前书固已尽之矣细读来谕愈觉费力正如孙子荆洗耳砺齿之云非不雄辨敏捷然枕流潄石终是不可行也已往是非不足深较如今日计但当穷理修身学取圣贤事业使穷而有以独善其身达而有以兼善天下则庶防不枉为一世人耳
　　答陈同甫
　　方念久不闻动静使至忽辱手书获闻近况深以为喜且承雅词下逮郑重有加副以蜀缣佳果呉牋益见眷存之厚顾衰病支离霜露凄恻无可以称盛德者第增愧怍耳吃些儿之句尤荷髙明假借之重然鄙儒俗生何足语此咏叹以还不知所以报也熹今年夏中粗似小康涉秋两为乡人牵挽蔬食请雨积伤脾胃遂不能食食亦不化中间调理稍似复常又为脚气发动用药过冷今遂大病疲乏不可言丹附乳石平日不敢向口者今皆杂进尚未见效意气摧頽如日将暮恐不得久为世上人矣来喻衮衮读之惘然反复数过尚不能该其首末葢神思之衰落如此况能相与往复上下其论哉向来读书颇务精熟中间亦幸了得数书自谓略能窥见古人用心处未觉千岁之为逺然亦无可告语者时一思之以自笑耳其间一二有业未就今病已矣不能复成书矣不知后世之子云尧夫复有能成吾志者否然亦已置之不能复措意间也只今日用功夫养病之余却且收拾身心从事于古人所谓小学者以补前日粗疎脱畧之咎盖亦心庶防焉而力或有所未能也仝父闻之当复见笑然韩子所谓敛退就新懦趋营悼前猛者区区故人之意尚不能不以此有望于髙明也如何如何此外世俗是非毁誉何足挂齿牙间细读来书似于此未能无小芥蔕也大风吹倒亭子却似天公防事发彼洛阳亭馆又何足深羡也尝论孟子説大人则藐之孟子固未尝不畏大人但藐其巍巍然者耳辨得此心即更掀却卧房亦且露地睡似此方是真正大英雄人然此一种英雄却是从战战兢兢临深履薄处做将出来若是血气粗豪却一防使不着也伯恭平时亦尝説及此否此公今日何处得来然其于朋友不肯尽情亦使人不能无遗恨也抱膝吟久做不成葢不合先寄陈叶二诗来田地都被占却敎人无下手处也况今病思如此是安能复有好语道得老兄意中事耶承欲为武夷之游甚慰所望但此山冬寒夏热不可居惟春暖秋凉红绿纷葩霜清木脱此两时节为胜游耳今春才得一到而不暇宿秋来以病未能再往职事甚觉弛废若得来春命驾当往为数日欵也但有一事处之不安不敢不布闻私居贫约无由遣人往问动静而嵗烦遣介存问生死遂为故事既又阙然不报而坐受此过当之礼虽兄不以为谴而实非愚昧所敢安也自此幸报此礼因人入城时以一二字付叔度子约俾转以来亦足以道情素不为莫往莫来者矣如何如何
　　答陈同甫
　　熹衰病如昨不足言但所见浅滞只是旧时人承喻正则自以为进后生可畏非虚言也想已相见必深得其要领恨不得与闻一二然自度愚暗于老兄之言尚多未解政使得闻决是晓防不得如前书所报一二条计于盛意必是未契又如今书所喻过分不止之説亦区区所未喻如仆所见却是自家所以自处者未能尽絶私意之累而于所以开导聪明者未尽其力尔故夬以五阳之盛而比一隂犹欲决之故其繇曰扬于王庭孚号有厉告自邑不利即戎利有攸往葢虽危惧自修不极其武而扬庭孚号利有攸往初不顾后患而小却也拙诗前已拜禀大字固当如戒但恨未识钱君不知其所谓正与大者为如何未敢容易下笔也来诗有大正志学之语逢时报主深悉雅志此在髙明必已有定论非他人所得预然所谓不能自为时者则又非区区所敢闻也但愿老兄母出于先圣规矩凖绳之外而用力于四端之微以求乎兖公之所乐如其所以告于巍巍当坐之时之心则其行止忤合付之时命有不足言矣就其不遇独善其身以明大义于天下使天下之学者皆知吾道之正而守之以待上之使令是乃所以报不报之恩者亦岂必进为而抚世哉佛者之言曰将此身心奉尘刹是则名为报佛恩而杜子美亦云四邻来报出何必吾家操此言皆有味也夫圣贤固不能自为时然其仕久止速皆当其可则其所以自为时者亦非它人之所能夺矣岂以时之不合而变吾所守以狥之哉
　　答陈同甫
　　自闻荣归日欲遣人致问未能然亦尝附邻舍陈君一书于城中转达不知已到未也专使之来伏奉手诲且有新词厚币佳实之况感认不忘之意愧怍亡喻然衰晚病疾之余霜露永感每辱记存始生过为之礼秪益悲怆自此告畧去之也比日秋隂伏惟尊候万福熹既老而病无复彊徤之理比灼艾后始粗能食然亦未能如旧且少寛旬月未即死耳新词宛转説尽风物好处但未知常程正路与竒遇是同是别进御与不通御相去又多少此处更湏得长者自下一转语耳老兄志大宇宙勇迈终古伯恭之论无复改评今日始于后生丛中出一口气葢未足为深贺然出身事主由此权舆便不碌碌则异时事业亦可卜矣但来书诸论鄙意颇未尽晓如云无动何以示易不知今欲如何其动如何其易此其区处必有成规恨未得闻其详也又如二者相似而实不同处亦所未喻若如鄙意则湏是先得吾身好党类亦好方能得吾君好天下国家好而所谓好者又有虚实大小久近之不同若自吾身之好而推之则凡所谓好者皆实皆大而又久逺若不自吾身推之则弥缝掩覆虽可以茍合于一时而凡所谓好者皆为它日不可之病根矣葢脩身事君初无二事不可作两般看此是千圣相传正法眼藏平日所闻于师友而窃守之今老且死不容改易如来喻者或是诸人事宜非老仆所敢闻也不知象先所论与此如何向见此公差彊人意恨未得款曲尽所怀耳此中今夏不雨早稻多损秋初一雨意晚稻可望今又不雨多日山间得霜又早次第亦无全功幸日下米价低平且尔遣日未知向后如何耳抱膝之约非敢食言正为前此所论未定不容草草下语湏俟它时相逢弹指无言可説方敢通个消息但恐彼时又不湏更作这般闲言语耳人还姑此为报未即会晤千万以时自爱倚俟诏除







　　晦庵集卷三十六
　　钦定四库全书
　　晦庵集卷三十七　　　　　宋　朱子　撰书【问答论事】
　　与籍防胡原仲先生
　　熹拜覆正字丈丈尊前熹拜违敎席忽已月余瞻慕之诚食息不置即日秋暑未阑伏惟秘府清暇尊候动止万福熹侍亲养疾幸粗遣不烦赐念但自别后殊不闻动静今日拜省二十姑亦云未得到任所消息不胜悬想耳计程月初可到今想视事久矣官居廪食之况不敢问物情时变必已了然于胸中矣如有用我而将奚先此则区区所欲闻也因来赐书愿以开示少纾畎亩之忧幸甚幸甚吾道不幸范丈前月十八日遂不起疾忧时防切信道笃诚世岂复有斯人哉前此往哭其殡视其家生理萧然未知所税众议葬于渭曲从其卜居之志甚善但闻其家欲居泰宁似非良计然伯修乐之人不得而间也熹初与元履诸人议以为居建阳一则便于坟墓二则便于讲学三则便于生事言之甚详未有见从之意窃惟范丈平日敎诲之谊未敢默然故敢复言于左右伏想一恸之余亦当念之至此因书一提其耳或能改辙东来则甚善也八哥此月亦物故其重不幸如此可伤伯逢令侄自崇安径趋邵武闻留止数日想今已行矣不得一见甚以为恨共父数相见否迎侍乍到不知为况又如何旬父后月初可归到【阙】　尚留邵武旦夕亦当归也山中絶无事早秔收熟斗谷售十五钱小民无他恙幸可宁息谩恐欲知之熹衰疾幸不作气体似亦差胜向欲得真齐州半夏合固真丹不知都下有之否如可寻访乞为置得一二两便中寄示幸甚葢病虽小愈不得不过为隄防也伯诚仙尉尊兄想非晚可归矣不敢别状天气向凉伏愿顺时保重行奋壮猷以慰人望谨啓不备
　　与籍溪胡先生
　　熹拜覆正字丈丈尊前前月附便拜书不知已达尊视否自拜违后一向不闻问数日前拜省二十姑宜人蒙出示家问获闻详实深以为喜承尝有赐书然亦未拜领也即日秋气澄明伏惟尊候动止万福熹奉亲养疾幸归田里不敢上勒纪录但里中秋来阙雨此数日来晚稻秀而将实尤觉焦渴为患方议祈祷谩恐欲知范丈卜以重阳日葬近得伯崇书令为处葬礼一二变节一日为检阅今日方略定矣逺地不得求正于丈丈及有为撰圹中志石文并俟他日请敎倦甚拜书不能详范家事于共父书中言之颇子细乞转询之也熹前书所议谋居一事与前日所见家问中意偶合此事势难复与葢其家已目元履与熹为伯宗之党矣可叹之甚然不能息意者政以范丈平日敎诲之德不敢忘耳得丈丈因书告语之甚善秋已向深江上消息如何得且平善甚幸然愚意反以为忧葢今出师防戍转输科敛所不能免闻沿江海州县已骚然矣嵗嵗如此何以支吾此不待两兵相加而坐受敝之势也前日刘子源来此道岭上拜别所闻诲言以为必极论天下事至于慷慨洒涕有以见仁人之心不能忘世如此近又见其父家与士説丈丈至彼耳聴渐聪天其或者将一试大儒之效乎闻之喜而不寐伏计必有规模素定于胸中熹窃谓天下形势如前所云者亦当路所不可不知也救之之术独在救其本根而已若随其变而一一应之则其变无穷岂可胜救也哉而所谓救其本根之术不过视天下人望之所属者举而用之使其举措用舍必当于人心则天下之心翕然聚于朝廷之上其气力易以鼓动如羸病之人鍼药所不能及焫其丹田气海则气血萃于本根而耳目手足利矣不审丈丈以为如何因笔不觉及此灯下作书目力方倦极草草不如法伏乞尊察未拜侍间伏乞保重以俟休命中秋前一日谨拜啓不备熹拜覆
　　与范直阁
　　胡丈书中复主前日一贯之説甚力但云若理防得向上一着则无有内外上下逺近边际廓然四通八达矣熹窃谓此语深符鄙意葢既无有内外边际则何往而非一贯哉忠恕葢指其近而言之而其意则在言外矣闻子直説吾丈犹未以卑论为然敢复其説如此幸垂教其是非焉熹顷至延平见李愿中丈问以一贯忠恕之説见谓忠恕正曾子见处及门人有问则亦以其所见谕之而已岂有二言哉熹复问以近世儒者之説如何曰如此则道有二致矣非也其言适与卑意不约而合谩以布闻李丈名洞师事罗仲素先生罗尝见伊川后卒业龟山之门深见称许其弃后学久矣李丈独深得其阃奥经学纯明涵养精粹延平士人甚尊事之请以为郡学正虽不复应举而温谦慤厚人与之处久而不见其涯郁然君子人也先子与之游数十年道谊之契甚深
　　与范直阁
　　伏奉赐敎获闻迩日起居之详慰感亡以喻信后暑雨应候伏惟盛德所临百神劳相台候万福熹亲防粗遣未有寸言者伏蒙教谕忠恕之説自非爱予之深不鄙其愚岂肯勤勤反复如此感幸深矣但伏思之终未有契处不敢隐然请毕其词以求正于左右熹前书所论忠恕则一而在圣人在学者则不能无异此正犹孟子言由仁义行与行仁义之别耳孟子之言不可谓以仁义为有二则熹之言亦非谓忠恕为有二也但圣贤所论各有所为而发故当随事而释之虽明道先生见道之明亦不能合二者而为一也非不能合葢不可合也彊而合之不降髙以就卑即推近以为逺始倚一偏终必乖戾葢非理之本然是乃所以为不一也盖曾子专为发明圣人一贯之旨所谓由忠恕行者也子思专为指示学者入德之方所谓行忠恕者也所指既殊安得不以为二然核其所以为忠恕者则其本体葢未尝不同也以此而论今所被教问曲折可以无疑矣不识尊意以为然否若夫曾子所言发明一贯之旨熹前书一再论之皆未蒙决其可否熹又有以明之葢忠恕二字自众人观之于圣人分上极为小事然圣人分上无非极致葢既曰一贯则无小大之殊故也犹天道至教四时行百物生莫非造化之神不可专以太虚无形为道体而判形而下者为粗迹也此孔子所谓吾无隐乎尔者不离日用之间二三子知之未至而疑其有隠则是正以道为无形以日用忠恕为粗迹故曾子于此指以示之耳此説虽陋乃二程先生之旧説上蔡谢先生又发明之顾熹之愚实未及此但以闻见之知推衍为説是以不自知其当否而每有请焉更望详览前书重赐提诲不胜幸甚前日诸疑亦望早赐镌譬俾母疑为望时序向热伏乞为道保重以湏环召区区不胜大愿不备
　　与范直阁
　　四月一日领所赐教帖伏读再三仰佩眷予之厚感慰不可以言前日因平甫遣人亦尝拜状矣不审已达台聴否即日初夏清和伏惟班布多暇台候起居万福熹奉亲屏处幸粗遣免山间深僻亦可观书又得胡丈来归朝夕有就正之所穷约之中此亦足乐矣迫于亲养夏末湏为武林之行计不三四月未得定居也伏蒙别纸垂谕忠恕义仰荷不弃其愚与之反复为赐甚厚谨以来教所示熟思之矣敢复为説以请益焉熹所谓忠恕者乃曾子于一贯之语默有所契因门人之问故于所见道体之中指此二事日用最切者以明道之无所不在所谓已矣者又以见随寓各足无非全体也忠恕两字在圣人有圣人之用在学者有学者之用如曾子所言则圣人之忠恕也无非极致二程所谓维天之命于穆不已天地变化草木蕃者正所以发明此义也如夫子所以告学者与子思中庸之説则为学者言之也故明道先生谓曾子所言与违道不逺异者动以天尔葢动以天者事皆处极曾子之所言者是也学者之于忠恕未免参校彼己推已及人则宜其未能诚一于天安得与圣人之忠恕者同日而语也若曾子之所言则以圣人之忠恕言之而见其与性与天道者未尝有二所以为一贯也然此所谓异者亦以所至之不同言之犹中庸安行利行勉行之别耳茍下学而上达焉则亦岂有所隔阂哉愚见如此更乞教其不至者重赐镌晓使得所正焉不胜幸甚他疑义尚多蒙谕使得请教此宿昔之愿但今日方闻伯崇欲以初三四日行迫遽未暇抄录所记俟暇日料理有便即附行也前日在共父处见直阁丈还朝陛对副本读之不能舍去爱君敬主之义葢终篇三致意焉然久矣莫以此言謦欬吾君之侧者矣近日所用虽不能尽满人望其间若亦有一二端士焉前言傥见思乎思其言必用其人延登之命计亦非晚矣愿为斯道斯民厚自保重副此归依
　　与范直阁
　　熹向尝以忠恕一贯之説质疑于函丈伏蒙镌晓切至但于愚见尚有未安比因玩索遂于旧説益有发明乃知前者请教之时虽略窥大义然涵泳未久説词未莹致烦辨析之勤如此今再录近所训义一叚拜呈乞赐批凿可否示下容更思索续具咨请也去嵗在同安独居防阅嵗看论语近十篇其间疑处极多笔札不能载以求教伏纸但切驰仰
　　与庆国卓夫人
　　熹輙有愚见初欲面禀今既不成行敢此布之五哥岳庙近自春中以来顿减游燕复近书册若常能如此寡过可期更望因书褒劝以奬成之且闻尊意欲为经营干官差遣不知然否熹则窃以为不可近世人家子弟多因为此壊却心性一生仕宦费力葢其生长富贵本不知艰难一旦仕宦便为此官逐司只有使长一人可相拘辖又间有寛厚长者即以贵游子弟相待不欲以法度见绳上无职事了办之责下无吏民窥伺之忧而州县守倅势反出已下可以凌轹故后生子弟为此官者无不傲慢纵恣席势凌人其谨饬者虽不至此亦缘不亲民事触事懵然非如州县小吏等级相承职事相辖一日废慢则罪戾及之故仕于州县者常晓事而少过愚意以为平父可且令参部受簿尉之属乃为正当若不欲如此即舍人兄为营一稍在人下有职事吃人打骂差遣乃所以成就之若必欲与求干官乃是置之有过之地误其终身恐非太硕人髙明教子之本意也受恩深厚冐昧及此皇恐皇恐
　　熹所禀大槩如此更有曲折意度纸尽写不得舍人兄长必深委悉只乞因其侍次试以问之必以为然也熹又覆
　　上黄端明
　　八月十一日具位熹敢斋沐裁书请纳再拜之礼于致政尚书端明文丈台座熹闻之孟子有言天下有达尊三爵一齿一德一此言三者之尊达于天下人所当敬而不可以慢焉者也虽然爵也齿也葢有偶然而得之者是以其尊施于朝廷者则不及于乡党施于乡党者则不及于朝廷而人之敬之也亦或以貌而不以心惟德也者得于心充于身刑于家而推于乡党而达于朝廷者也有此而兼夫二者之尊焉则通行天下人莫不贵虽敛然退避不以自居而人之所以心悦而诚服者葢不可解矣恭惟明公以两朝侍从元老上还印绶而退处于家自天子不敢烦以政赐之几杖而乞言焉其位与年固非偶然而得之者矣而明公则未尝以是而自异于人其所以默而成之不言而信者则日新又新而未尝有止也此天下知德之士所以莫不窃慕下风之义俱有执鞭之愿而熹之愚则有甚焉者葢其平生气禀偏驳治已则不能谨于细微立志则不能持于常久以至待人接物之际温厚和平之气不能胜其粗厉猛起之心是以常窃自悼以为安得朝夕望见明公之盛德容貌而师法其万一庶几可以饬身补过于将来而不遂为小人之归也今日之来葢将顿首再拜于堂下以偿其夙昔之愿伏惟明公坐而受之使得自进于门人弟子之列而不孤其所以来之意则熹之幸也乡往之深不自知其僣越敢以书先于将命者而立于庑下以听可否之命熹不胜皇恐之至
　　与王龟龄
　　熹穷居晚学无所肖似往者学不知方而过不自料妄以为国家所恃以为重天下所赖以为安风俗所以既漓而不可以复淳纪纲所以既坏而不可以复理无一不系乎人焉是以闻天下之士有声名节行为时论所归者则切切然以不得见乎其人为叹及其久也或得见之或不得见之而熹之拳拳不少衰也闻其进为时用则私以为喜闻其阨穷废置则私以为忧及夫要其所就而观之则始终大节真可敬仰者葢无防人而言论风旨卒无可称功名事业卒无可纪者亦往往而有以此喟然自叹知天下所谓声名节行者亦未足以定天下之人而天下之事未知其果将何寄也自是以来虽不敢易其贤贤之心缓其忧世之志然亦窃自笑其前日所求于人之重而所以自待者反轻如孟子之所讥也于是始复取其所闻于师友者夙夜讲明动静体察求仁格物不敢弛其一日之劳以庶防乎有闻者而于前日之所为切切然者则既有所不暇矣当是时聴于士大夫之论听于舆人走卒之言下至于闾阎市里女妇儿童之聚亦莫不曰天下之望今有王公也已而得其为进士时所奉大对读之已而得其在馆阁时上奏事读之已而得其为柱史在台谏迁侍郎时所论谏事读之已而又得其为故大丞相魏国公之诔文及楚东酬唱等诗读之观其立言措意上自奏对陈説下逮燕笑从容葢无一言一字不出于天理人伦之大而世俗所谓利害得防荣辱死生之变一无所入于其中读之真能使人胸中浩然鄙吝消落诚不自意克顽廉懦立之效乃于吾身见之于是作而叹曰士之求仁固当以反求诸已为务然岂不曰事其大夫之贤者云哉今以前日失数公者自惩是以一噎而废食也于是慨然复有求见于左右之意而未获也昨闻明公还自夔州抚临近甸而熹之里闬交游适有得佐下风者因以书贺之葢喜其得贤大夫事之而自伤无状独不得一从宾客之后以望大君子道德之余光也不意夤缘与其向来鄙妄无取之言皆得彻闻于视聴明公又不以凡陋为可弃狂僣为可罪而辱枉手笔以抵宋倅盛有以称道窃惟明公之志岂非以志衰道微遗君后亲之论交作肆行无所忌惮举俗滔滔思有以障其横流者是以有取于愚者一得之虑因以不求其素而借之辞色也耶明公之志则正矣大矣而熹之愚未有称明公之意也虽然有一于此其惟益思砥砺不敢废其所谓讲明体察求仁格物之功者使理日益明义日益精操而存之日益固扩而充之日益逺则明公之赐庶乎其有以承之而幸明公之终教之也虽然明公以一身当四海士大夫军民一面之责其一语一黙一动一静之间所系亦不轻矣伏惟盛德大业前定不穷其刚徤中正笃实光辉者固无所勉彊以熹之所覩记则古语所谓行百里者半九十里明公其亦念之况今人物然如明公者仅可一二数是以天下之人责望尤切而明公尤不可以不戒不审明公以为如何哉熹又闻之古之君子尊德性矣而必曰道问学致广大矣必曰尽精微极髙明矣必曰道中庸温故知新矣必曰敦厚崇礼葢不如是则所学所守必有偏而不备之处惟其如是是故居上而不骄为下而不倍有道则足以兴无道则足以容而无一偏之蔽也熹之区区以此深有望于门下葢所谓德性广大髙明知新者必有所措而所谓问学精微中庸崇礼者又非别为一事也狂易无取明公其必有以裁之往者明公在防成都汪公声闻密迩窃意有足乐者比来时通问否此公涵养深厚寛静有容使当大事必有不动声色而内外宾服者明公相知之深一日进为于世引类之举其必有所先矣熹杜门养亲足以自遣昨尝一至湖湘出资交游讲论之益归来忽被除命既不敢辞而拜命矣然明公未归朝廷熹亦何所望而敢前也引领牙纛未有瞻拜之期向风驰义日以勤止輙敢复因宋倅相为介绍致书下执事以道其拳拳之诚伏惟照察
　　与陈丞相【一本作龚实之】
　　熹窃观古之君子有志于天下者莫不以致天下之贤为急而其所以急于求贤者非欲使之缀缉言语誉道功德以为一时观聴之美而已葢将以广其见闻之所不及思虑之所不至且虑夫处己接物之间或有未尽善者而将使之有以正之也是以其求之不得不博其礼之不得不厚其待之不得不诚必使天下之贤识与不识莫不乐自致于吾前以辅吾过然后吾之德业得以无愧乎隠微而寖极乎光大耳然彼贤者其明既足以烛事理之微其守既足以遵圣贤之辙则其自处必髙而不能同流合污以求誉自待必厚而不能陈词饰说以自媒自信必笃而不能趋走唯诺以茍容也是以王公大人虽有好贤乐善之诚而未必得闻其姓名识其面目尽其心志之底蕴又况初无此意而其所取特在乎文字言语之间乎恭惟明公以厚德重望为海内所宗仰者有年矣而天下之贤士大夫以未得尽出于门下也岂明公所以好之者未至欤所以求之者未力欤所以待之者未尽欤此则必有可得而言之者矣葢好士而取之文字言语之间则道学德行之士吾不得而闻之矣求士而取之投书献啓之流则自重有耻之士吾不得而见之矣待士而杂之妄庸便佞之伍则志节慷慨之士宁有长揖而去耳而况乎所谓对偶骈骊谀佞无实以求悦乎世俗之文又文字之末流非徒有志于髙逺者鄙之而不为若乃文士之有识者亦未有肯防留意于其间者也而间者窃聴于下风似闻明公专欲以此评天下之士若其果然则熹窃以为误矣江右旧多文士而近嵗以来行谊志节之有闻者亦彬彬焉惟明公留意取其彊明正直者以自辅而又表其惇厚廉退者以厉俗毋先文艺以后器识则陈太傅不得专美于前而天下之士亦庶乎不失望于明公矣衰病屏伏所欲面论者非一而不获前姑进其大者如此若防采择则熹所不及言者必有轻千里而告于明公者矣
　　与刘共父
　　近略到城中归方数日见平父示近问承寄声存问感感但所论二先生集则愚意不能无疑伯逢主张家学固应如此熹不敢议所不可解者以老兄之聪明博识钦夫之造诣精深而不晓此此可怪耳若此书是文定所着即须依文定本为正今此乃是二先生集但彼中本偶出文定家文定当时亦只是据所传录之本虽文定葢不能保其无一字之讹也今别得善本复加补缀乃是文定所欲闻文定复生亦无嫌间不知二兄何苦尚尔依违也此间所用二本固不能尽善亦有灼然却是此间本误者当时更不曾写去但只是平气虚心看得义理通处便当从之岂可肚里先横却一个胡文定后不复信道理耶如定性书及明道叙述上富公与谢帅书中删却数十字及辞官表倒却次序易传序改沿为泝祭文改侄为犹子之类皆非本文必是文定删改熹看得此数处有无甚害者但亦可惜改却本文葢本文自不害义理故也叙述及富谢书是也有曲为囘互而反失事实害义理者辞表是也曲为囘互便是私意害义理矣惟定性书首尾虽非要切之辞然明道谓横渠实父表弟闻道虽有先后然不应以闻道之故傲其父兄如此语录説二先生与学者语有不合处明道则曰更有商量伊川则直云不是明道气象如此与今所删之书气象类乎不类乎且文定答学者书虽有不合亦甚宛转不至如此无含蓄况明道乎今如此删去不过是减得数十个闲字而坏却一个从容和乐底大体气象恐文定亦是偶然一时意思欲直截发明向上事更不暇照管此等处或是当时未见全本亦不可知今岂可曲意狥从耶向见李先生本出龟山家犹杂以游察院之文比访得游集乃知其误以白先生先生叹息曰此书所自来可谓端的犹有此误况其它又可尽信耶只此便是虚已从善公平正大之心本亦不是难事但今人先着一个私意横在肚里便见此等事为难及耳又犹子二字前论未尽礼记云防服兄弟之子犹子也言人为兄弟之子防服犹己之子非所施于平时也况犹字本亦不是称呼只是礼记者之辞如下文嫂叔之无服姑姊妹之薄也今岂可沿此遂谓嫂为无服而名姑姊妹以薄乎古人固不谓兄弟之子为侄然亦无云犹子者但云兄之子弟之子孙亦曰兄孙耳二先生非不知此然犹从俗称侄者葢亦无害于义理也此等处文定既得以一时己见改易二程本文今人乃不得据相传别本改正文定所改之未安处此何理耶又明道论王霸劄子等数篇胡本亦无乃此间录去有所脱误非文定之失伊川上仁庙书此间本无后来乃是用钦夫元寄胡家本校亦脱两句此非以它人本改文定本乃是印本自不曾依得文定本耳似此之类恐是全不曾参照只见人来説自家刻得文字多错校得不精便一切逆拒之防何而不为訑訑之声音顔色拒人于千里之外乎夫乐闻过勇迁善有大于此者犹将有望于两兄不意只此一小事便直如此殊失所望然则区区所以剧论不置者正恐此私意根株消磨不去随事滋长为害不细亦不专为二先生之文也如必以胡氏之书一字不可改易则又请以一事明之集中与吕与叔论中书注云子居和叔之子胡氏编语录时意其为邢恕之子遂削此注直与正文子居之上加一邢字顷疑吕氏亦有和叔因以书问钦夫答云尝问之邢氏果无子居者以此例之则胡氏之书亦岂能一无缪误乃欲不问是非一切从之乎况此乃文字间舛误与其本原节目处初无所妨何必一一遵之而不敢改乎近以文定当立祠于乡郡説应求邦彦二公皆指其小节疑之魏元履至为扼腕今二兄欲尊师之而又守其尤小节处以为不可改是文定有所谓大者终不见知于后世也此等处非特二先生之文之不幸亦文定之不幸耳今既用官钱刋一部书却全不睹是只守却胡家错本文字以为至当可谓直截不成议论恐文定之心却湏该遍流通决不如是之陋也若説文定决然主张此书以为天下后世必当依此即与王介甫主张三经字説何异作是説者却是谤文定矣设使微似有此亦是克未尽底己私所谓贤者之过横渠所谓其不善者共改之正所望于后学不当守己残而妒道真使其遗风余弊波荡于末流也程子尝言人之为学其失在于自主张太过横渠犹戒以自处太重无复以来天下之善今观二兄主张此事得无近此圣贤稽众舍己兼聴并观之意似不然也胡子知言亦云学欲约不欲陋此得无近于陋耶如云当于他处别刋此尤是不情悠悠之説与月攘一鸡何异非小生所敢闻也每恨此道衰微邪説昌炽举世无可告语者望二兄于千里之外葢不翅饥渴之于饮食乃不知主意如此偏枯若得从容宾客之后终日正言又不知所以不合者复防何耳钦夫尊兄不及别状所欲言者不过如此幸为呈似所云或不中理却望指教熹却不敢惮改也向所录去数纸合改处当时极费心力又且劳烦众人意以为必依此改正故此间更无别本今既不用切勿毁弃千万尽为收拾便中寄来当十袭藏之以俟后世耳向来数十本欲遍遗朋友今亦不湏寄来熹不敢以此等错本文字误朋友也天寒手冻作字不成不能倾竭怀抱惟加察而恕其狂妄可也
　　与刘共父
　　修德之说但云主上忧勤恭俭非不修德然而上而天心未豫下而人心未和凡所欲为多不响应疑于修德之实有未至焉葢修德之实在乎去人欲存天理人欲不必声色货利之娱宫室观游之侈也但存诸心者小失其正便是人欲必也存袛惧之心以畏天扩寛宏之度以尽下不敢自是而欲人必已同不狥偏见而谓众无足取不甘受佞人而外敬正士不狃于近利而昧于逺猷出入起居发号施令念兹在兹不敢忘怠而又择端人正士刚明忠直能尽言极谏者朝夕与居左右不使近习便利捷给之人得以窥伺间隙承迎指意污染气习惑乱聪明务使此心虚明广大平正中和表里洞然无一毫私意之累然后为德之脩而上可以格天下可以感人凡所欲为无不如志陛下自省于是数者其心有得于中乎其方从事于此而有未至乎其无乃谓此无益而正背驰乎一有不合乎此则臣恐所谓修德之实者有所未至也
　　恢复之形一段切中今日之病前日籖帖更定数语非是欲茍全正论葢只此豪厘之间便是人欲天理同行异情处不可不精察而明辨也夫内修自治本是吾事所当为非欲与人为敌然后为之而为之之道必急其实而缓其名必以深厚渊塞为务而不为浮薄浅露之态然后可以蓄可久之德而成可大之功亦非为畏泄其机而固为是不可测也若谓姑为纯正之论而其实必用机心扶隂谋然后可则是心迹乖离内外判析孔子读而仪秦行矣彼管仲商君呉起申不害非无一切之功而所以卒得罪于圣人之门者正在于此愿明者之熟察之也
　　与刘共父
　　平父示别纸谕及明道冠服事熹初意既在学校立祠密迩先圣先师之侧则不应直用野服为象故有此议兼在延平学中见曹御史陈了翁象亦是豸冠法服二公自去谏职流落于此皆非卒于其官者见闻习熟因欲援以为例而未尝计其当时之得失也今如或者之言固亦有理但明道之为御史初非摄官而宗正之除未尝就职此其考之亦恐有未精也窃谓今日御史法冠乃是追用其平生冠服之最盛者似亦无害于理不然则直用承议郎本品法服亦佳【据防要则九品官皆有法服但不知元丰官制后寄禄官有法服与否耳】又不然则直用幞头公服亦可【尝见其家画本绯衣也】但太不近古耳鄙见如此更惟髙明裁之或者所谓伊川祠堂之制不知何谓更告询之并问何人所立今在何处可也
　　与刘共父
　　熹前幅所禀访问人材事初若率然既而思之此最急务然其意有未尽者輙详论之如左云古之大臣以其一身任天下之重非以其一耳目之聪明一手足之勤力为能周天下之事也其所赖以共正君心同断国论必有待于众贤之助焉是以君子将以其身任此责者必咨询访问取之于无事之时而参伍较量用之于有事之日葢方其责之必加于已而未及也无旦暮仓卒之湏则其观之得以久无利害纷挐之惑则其察之得以精诚心素着则其得之多嵗引月长则其蓄之富自重者无所嫌而敢进则无幽隠之不尽欲进者无所为而不来则无巧伪之乱真久且精故有以知其短长之实而不差多且富故有以使其更迭为用而不竭幽隠毕达则谠言日闻而吾德脩取舍不则望实日隆而士心附此古之君子所以成尊主庇民之功于一时而其遗风余韵犹有称思于后世者也今之人则不然其于天下之士固有漠然不以为意者矣其求之者又或得之近而不知其遗于逺足于少而不知其漏于多求之备而不知其失于详也其平居暇日所以自任者虽重而所以待天下之士者不过如此是以勤劳恻怛虽尽于鳏寡孤独之情而未及乎本根长久之计恩威功誉虽播于儿童走卒之口而未谕乎贤士大夫之心此葢未及乎有为而天下之士先以訑訑乃始欲泛然求已所未知之贤而用之不亦难哉或曰然则未当其任而欲先得天下之贤者宜奈何曰权力所及则察之举之礼际所及则亲之厚之皆不及则称之誉之又不及则乡之慕之如是而犹以为未足也又于其类而求之不以小恶揜大善不以众短弃一长其如此而已抑吾闻之李文公之言曰有人告曰某所有女国色也天下之人必将极其力而求之无所爱也有人告曰某所有人国士也天下之人则不能一往而先焉此岂非好德不如好色者乎呜呼欲任天下之重者诚反此而求之则亦无患乎士之不至矣
　　答韩无咎
　　诲谕儒释之异在乎分合之间既闻命矣顷见苏子由张子韶书皆以佛学有得于形而上者而不可以治世尝窃笑之是岂知天命之性而叙秩命讨已粲然无所不具于其中乎彼其所以分者是亦未尝真有得于斯耳不审髙明以为如何和靖两书昔尝见之其谨于传疑之意则是而遂欲禁絶学者使不复观则恐过矣如以春秋改用夏时为无此説以传为案经为断为背于理则疑其考之未精或未尽闻他人所闻而欲一以已所闻者槩之之失也春秋传乃伊川所自着其词有曰周正月非春也假天时以立义耳若果无改用夏时之意则此説复何谓乎况序文所引论语之言尤为明白不可谓初未尝有此意也又门人所记有答黄聱隅之语谓以传考经之事迹以经别传之真伪者盖见于两家之书是亦犹所谓传为案经为断之意而岂二人所记不期而皆误乎推此两条则凡和靖所谓非先生语者恐特它人闻之而和靖亦未闻耳今疑信未分而不复思绎遽以一偏之説尽废众人所传之书似不若尽存其説而深思熟讲以考其真伪得失之为善也况明道行状云其辨析精微稍见于世者学者之所传耳观此则伊川之意亦非全不令学者看语录但在人自着眼看耳如论语之书亦是七十子之门人纂录成书今未有以为非孔子自作而弃不读者此皆语录不可废之验幸更深察之如何如何
　　与苪国器【煜】
　　窃闻学政一新多士风动深副区区之望但今日学制近出崇观专以月书季攷为陞黜使学者屑屑然较计得失于毫厘间而近嵗之俗又专务以文字新竒相髙不复根据经之本义以故学者益骛于华靡无复探索根原敦励名检之志大抵所以破坏其心术者不一而足葢先王所以明伦善俗成就人材之意扫地尽矣惟元祐间伊川程夫子在朝与修学制独有意乎防革其弊而当时咸谓之迂濶无所施行今其书具在意者后之君子必有能举而行之区区愿执事少加意焉则学者之幸也又苏氏学术不正其险谲慢易之习入人心防今乃大觉其害亦望有以抑之使归于正尤所幸愿
　　与芮国器
　　昨者妄以鄙见荐闻伏蒙垂谕反复其説幸甚幸甚然熹窃以为未尝行之不可逆料今日之不可行且事亦顾理之所在如何耳理在当行不以行之难易为作辍也尽心竭力而为之不幸而至于真不可行然后已焉则亦无所憾于吾心矣苏氏之学以雄深敏妙之文煽其倾危变幻之习以故被其毒者沦肌浃髓而不自知今日正当拔本塞源以一学者之聴庶乎其可以障狂澜而东之若方且惩之而又遽有取其所长之意窃恐学者未知所择一取一舍之间又将与之俱化而无以自还是则执事者之所宜忧也
　　答郑景望
　　龚帅过建阳遣人相望不及一见为恨今日季敎授见访云尝小欵道其语皆出于忠厚长者然在愚意尚未有深解处如论范忠宣救蔡新州及元祐流人以为至当之举熹尝窃论此矣以为元祐诸贤忧确之不可制欲以口语挤之固为未当而范公乃欲预为自全之计是亦未免于自私皆非天讨有罪之意也至其论诸公忽反尔之言违好还之戒自取祸败尤非正理使后世见无礼于君亲者拱手坐视而不敢逐则必此言之为也且舜流四凶族为臯陶者亦殊不念反尔之戒何耶推此心以往恐无适而非私者邵子文以为明道所见与忠宣合正恐徒见所施之相似而未见所发之不同盖毫厘之间天理人欲之差有不可同年而语者矣又闻深以好名为戒此固然矣然偏持此论将恐廉隅毁顿其弊有甚于好名故先圣云君子疾没世而名不称焉而又曰君子求诸已详味此言不偏不倚表里该备此其所以为圣人之言欤学者要当于此玩心则勿忘勿助之间天理卓然事事物物无非至当矣熹又记向蒙面诲尧舜之世一用轻刑当时尝以所疑为请匆匆不及究其説近熟思之有不可不论者但观臯陶所言帝德罔愆以下一节便是圣人之心涵育发生真与天地同德而物或自逆于理以干天诛则夫轻重取舍之间自有决然不易之理其宥过非私恩其刑故非私怒罪疑而轻非姑息功疑而重非过予如天地四时之运寒凉肃杀常居其半而涵养发生之心未始不流行乎其间此所以好生之德洽于民心而自不犯于有司非既犯而纵舍之谓也不识髙明以为如何
　　乂别本
　　闻二十一日旌斾定行何丞之谕已不及事矣然渠所言大槩谓盗贼之余土旷人稀州县以昔日嵗计之额取办今日见存之户民力素已不堪后来复以荒田之产均之见户由此流移愈多公私愈困耳向蒙面诲尧舜之世一用轻刑当时尝以所疑为请匆匆不及究其説近熟思之亦有不可不论者但观臯陶所言帝德罔愆以下一节便见圣人之心涵育发生真与天地同德而物或自逆于理以干天诛则夫轻重取舍之间亦自有决然不易之理其宥过非私恩其刑故非私怒罪疑而轻非姑息功疑而重非过予如天地四时之运寒凉肃杀常居其半而涵育发生之心未始不流行乎其间此所以好生之德洽于民心而自不犯于有司非既抵冐而复纵舍之也夫既不能止民之恶而又为轻刑以诱之使得以肆其凶暴于人而无所忌则不惟彼见暴者无以自伸之为患而奸民之犯于有司者且将日以益众亦非圣人匡直辅翼使民迁善逺罪之意也
　　答郑景望
　　虞书论刑最详而舜典所记尤密其曰象以典刑者象如天之垂象以示人而典者常也示人以常刑所谓墨劓剕宫大辟五刑之正也所以待夫元恶大憝杀人伤人穿窬淫放凡罪之不可宥者也曰流宥五刑者流放窜殛之类所以待夫罪之稍轻虽入于五刑而情可矜法可疑与夫亲贵勲劳而不可加以刑者也【四凶正合此法】曰鞭作官刑扑作敎刑者官府学校之刑以待夫罪之轻者也曰金作赎刑罪之极轻虽入于鞭朴之刑而情法犹有可议者也【疑后世始有赎五刑法非圣人有也】此五句者从重及轻各有条理法之正也曰眚灾肆赦者眚谓过悮灾谓不幸若人有如此而入于当赎之刑则亦不罚其金而直赦之也【此一条专为轻刑设春秋肆大眚则过悮之大入于典刑者亦肆之矣所以为失刑也书又曰宥过无大明过之大入于典刑者特用流法以宥之耳】曰怙终贼刑者怙谓有恃终谓再犯若人有如此而入于当宥之法则亦不宥以流而必刑之也此二句者或由重而即轻或由轻而入重犹今律之有名例乂用法之权衡所谓法外意也圣人立法制刑之本末此七言者大略尽之矣虽其轻重取舍阳舒隂惨之不同然钦哉钦哉惟刑之恤之意则未始不行乎其间也葢其轻重毫厘之间各有攸当者乃天讨不易之定理而钦恤之意行乎其间则可以见圣人好生之本心矣夫岂一于轻而已哉又以舜命臯陶之辞考之士官所掌惟象流二法而已【鞭朴以下官府学校随事施行不领于士官事之宜也】其曰惟明克允则或刑或宥亦惟其当而无以加矣又岂一于宥而无刑防今必曰尧舜之世有宥而无刑则是杀人者不死而伤人者不刑也是圣人之心不忍于心恶大憝而反忍于衔寃抱痛之良民也是所谓怙终贼刑刑故无小者皆为空言以悮后世也其必不然也亦明矣夫刑虽非先王所恃以为治然明刑弼教禁民为非则所谓伤肌肤以惩恶者亦既竭心思而继之以不忍人之政之一端也今徒流之法既不足以止穿窬淫放之奸而其过于重者则又有不当死而死如彊暴赃满之类者茍采陈羣之议一以宫剕之辟当之则虽残其支体而实全其躯命且絶其为乱之本而使后无以肆焉岂不仰合先王之意而下适当世之宜哉况君子得志而有为则养之之具敎之之术亦必随力之所至而汲汲焉固不应因循茍且直以不养不敎为当然而熟视其争夺相杀于前也
　　答郑景望
　　初谓按行涓吉必不渝期今所赐字殊未及此何耶逺民倾首以聴车马之音久矣行期屡却无乃使之失望而下吏之奉约束聴期防者将亦因是懈弛而不防乎伏惟执事者试防虑之僭易及此皇惧之至示谕明道程文不必见于正集考求前此固多如此然先生应举时已自闻道今读其文所论无非正理非如今世举子阿世狥俗之文乃有愧而不可传也曾南丰序王深父之文以为片言半简非大义所系皆存而不去所以明深父之于细行皆可传也况先生非欲以文显者而即此程文便可见其经纶之业已具于此时虽文采不艳而卓然皆有可行之实正学以言未尝有一辞之茍其所以警悟后学亦不为不深矣愚意只欲仍旧次第不审台意以为如可
　　答郑景望
　　家祭礼三策并上不知可补入见版本卷中否若可添入即孟诜徐润两家当在贾顼家荐仪之后孟为第七徐为第八而递儹以后篇数至政和五礼为第十一而继以孙日用为第十二乃以杜公四时祭享仪为第十三而递儹以后至范氏祭仪为第十九又于后序中改十有六为十有九仍删去孟诜徐润孙日用七字【此版湏别换】不然即存旧序而别作数语附见其后尤为详实不审尊意以为如何更俟诲谕也但写校湏令精审无误然后刻版免致将来更俟费力为佳或未刻间且并写定上版真本寄示容与诸生详勘纳上尤便也
　　答尤延之【袤】
　　熹杜门窃食不敢与闻外间一事尚不能无虎食其外之忧衰病疲薾虽在山林亦不能有寻幽选胜之乐但时有一二学子相从于寂寞之滨讲论古人为已之学至会心处辄复欣然忘食不自知道学之犯科也年来目昏不甚敢读书经説闲看疎漏颇多不免随事改正比旧又差胜矣纲目不敢动着恐遂为千古之恨蒙教杨雄荀彧二事按温公旧例凡莽臣皆书死如太师王舜之类独于杨雄匿其所受莽朝官称而以卒书似涉曲笔不免却按本例书之曰莽大夫杨雄死以为足以警夫畏死失节之流而初亦未改温公直笔之正例也荀彧却是汉侍中光禄大夫而参丞相军事其死乃是自杀故但据实书之曰某官某人自杀而系于曹操击孙权至濡湏之下非故以彧为汉臣也然悉书其官亦见其实汉天子近臣而附贼不忠之罪非与其为汉臣也此等处当时极费区处不审竟得免于后世之公论否胡氏论彧为操谋臣而劫迁九锡二事皆为董昭先发故欲少缓九锡之议以俟它日徐自发之其不遂而自杀乃刘穆之之类而宋齐丘于南唐事亦相似此论窃谓得彧之情不审尊意以为何如李淙谢廓皆略识之李在此作县甚得民情谢甚俊即任伯参政之孙其家有古书者也但呉仲权亦闻其名见其文字甚清警未知材气如此也今日下位后生中尚不为无人虽真伪相半然亦且得劝勉奨就之未敢轻有遗弃也陈同父近得书大言如昨亦力劝之令其稍就敛退若未见信即后日之患犹或有甚于此者甚可念也叔祖奉使葬事甚荷怜念此事初未敢有请不谓已蒙特达如此不知今有定论否叔祖当日挺身请使留彼中十六年竟保全节而归以奏对论和不可专恃且彼有可图之衅忤秦丞相遂废以死在彼中时尝有祭徽庙文或传以归乙览感动锡赉甚宠其书皆在此此便不的不敢附呈鄙意輙欲次其行事以请于左右幸而并赐之铭则宗族子孙皆受不赀之惠矣叔祖受知于晁景迂学甚博诗其一也
　　答尤延之
　　垂谕杨雄事足见君子以恕待物之心区区鄙意正以其与王舜之徒所以事莽者虽异而其为事莽则同故窃取赵盾许止之例而槩以莽臣书之所以着万世臣子之戒明虽无臣贼之心但畏死贪生而有其迹则亦不免于诛絶之罪此正春秋谨严之法若温公之变例则不知何所据依晚学愚昧实有所不敢从也不审尊意以为如何如未中理却望垂教也
　　答林黄中【栗】
　　室户之説屡蒙指教竟所未晓葢如所论即室户乃在房之西偏而入室者先必由房而后进至于室矣歴考礼书不见此曲折处郤子之登必自西阶房戸虽在室户之东盖亦无所经见恐未足以证室户之必东出也愚意于此深所未解更丐一言以发其蔽幸甚幸甚又见易图深诋邵氏先天之説旧亦尝见其书然未晓其所以为説者髙明既斥其短必已洞见其底蕴矣因来并乞数语掊击其缪又大幸也
　　答林黄中
　　诲喻缕缕备悉乐章必已得之因风幸早示及丘推参选未还尚未得闻室户之诲大抵所欲知者此户南乡西乡果安所决而经传实据果安所取不论传授之有无也邵氏先天之説以鄙见窥之如井蛙之议沧海而髙明直以不知而作斥之则小大之不同量有不可同年而语者此熹之前书所以未敢轻效其愚而姑少见其所疑也示谕邵氏本以发明易道而于易无所发明熹则以为易之与道非有异也易道既明则易之为书卦爻象数皆在其中不待论説而自然可覩若曰道明而书不白则所谓道者恐未得为道之真也不审髙明之意果如何其或文予而实不予则熹请以邵氏之浅近疎略者言之葢一图之内太极两仪四象八卦生出次第位置行列不待安排而粲然有序以至于第四分而为十六第五分而为三十二第六分而为六十四则其因而重之亦不待用意推移而与前之三分焉者未尝不脗合也比之并累三阳以为干连叠三隂以为坤然后以意交错而成六子又先画八卦于内复画八卦于外以旋相加而后得为六十四卦者其出于天理之自然与人为之造作葢不同矣况其髙深闳阔精密微妙又有非熹之所能言者今不之察而遽以不知而作诋之熹恐后之议今犹今之议昔是以窃为门下惜之而不自知其言之僣易也
　　答林黄中
　　所扣乡饮酒疑义近细考所奏乐有不用二南小雅六笙诗而用南吕无射两宫十章不知何据岂有以见古之乡乐用此律而写其遗声邪将古乐已亡不可稽考而别制此乐也然则特用此律其旨安在又所奏乐必有辞声必有谱而律之短长必有定论凡此数端皆所未谕幸因风详悉指教
　　与郭冲晦
　　熹穷乡晚出妄窃有志于道虽幸有闻于师友而行之不力荏苒頽侵今犬马之年五十有一矣脩身齐家未有可见之効而志气不彊不能固守贫贱之节彊起从宦旧学愈荒施之于人尤龃龉而不合大抵志不能帅气理未能胜私中夜以思怛然内疚髙明不鄙不知将何以教诲之熹所拱而竢也向来次辑诸书虽亦各有据依不敢妄意损益然疑信异传不无抵牾尝得汪丈端明示以执事所辨数事方且复书质之汪丈更求一二左验别加是正则汪公已捐宾客矣自此毎念一扣门下以毕其説而相去絶逺无从致问今幸得通姓名又以单车此来无复文书可以检索不复记向之所欲质问者尚俟异时还家别图寓信但恐益逺难致耳近刻程先生尹和靖二帖及白鹿五贤二记各纳一本伏幸视至其间恐有可因以垂教者切望不弃
　　与郭冲晦
　　易説云数者防之所宗而策为已定之数熹窃谓数是自然之数策即蓍之茎数也礼曰龟为卜防为筮是已老阳一爻过揲三十六策故积六爻而得二百一十有六策耳又云大衍之数五十是为自然之数皆不可穷其义熹窃谓既谓之数恐必有可穷之理
　　又云竒者所挂之一也扐者左右两揲之余也得左右两揲之余寘于前以竒归之也熹窃谓竒者左右四揲之余也扐指间也谓四揲左手之策而归其余于无名指间四揲右手之策而归其余于中指之间也一挂之间凡再扐则五嵗之间凡再闰之象也
　　又云三多二少人言其数虽不差而其名非矣熹窃谓多少之説虽不经见然其实以一约四以竒为少以偶为多而已九八者两其四也隂之偶也故谓之多五四者一其四也阳之竒也故谓之少竒阳体员其法径一围三而用其全故少之数三偶隂体方其法径一围四而用其半故多之数二归竒积三三而为九则其过揲者四之而为三十六矣归竒积三二而为六则其过揲者四之而为二十四矣归竒积二三一二而为八则其过揲者四之而为三十二矣归竒积二二一三而为七则其过揲者四之而为二十八矣过揲之数虽先得之然其数众而繁归竒之数虽后得之然其数寡而约纪数之法以约御繁不以众制寡故先儒旧説专以多少决阴阳之老少而过揲之数亦冥防焉初非有异説也然七八九六所以为隂阳之老少者其説又本于图书定于四象详见后叚其归竒之数亦因揲而得之耳大抵河图洛书者七八九六之祖也四象之形体次第者其父也归竒之竒偶方圆者其子也过揲而以四乘之者其孙也今自归竒以上皆弃不录而独以过揲四乘之数为説恐或未究象数之本原也
　　又云四营而后有爻又曰一挂再扐共为三变而成一爻熹窃谓四营方成一变故云成易易即变也积十二营三挂六扐乃成三变三变然后成爻
　　易有太极是生两仪两仪生四象四象生八卦熹窃谓此一节乃孔子发明伏羲画卦自然之形体次第最为切要古今説者惟康节明道二先生为能知之故康节之言曰一分为二二分为四四分为八八分为十六十六分为三十二三十二分为六十四犹根之有榦榦之有枝愈大则愈小愈细则愈繁而明道先生以为加一倍法其发明孔子之言又可谓最切要矣盖以河图洛书论之太极者虚其中之象也两仪者隂阳竒耦之象也四象者河图之一含六二含七三含八四含九洛书之一含九二含八三含七四含六也八卦者河图四正四隅之位洛书四实四虚之数也以卦画言之太极者象数未形之全体也两仪者一为阳而一为隂阳数一而隂数也四象者阳之上生一阳则为二而谓之太阳生一隂则为□而谓之少隂隂之上生一阳则为□而谓之少阳生一隂则为□而谓之太隂也四象既立则太阳居一而含九少隂居二而含八少阳居三而含七太隂居四而含六此六七八九之数所由定也八卦者太阳之上生一阳则为而名干生一隂则为而名兑少隂之上生一阳则为而名离生一隂则为而名震少阳之上生一阳则为而名防生一隂则为而名坎太隂之上生一阳则为而名艮生一隂则为而名坤康节先天之説所谓干一兑二离三震四防五坎六艮七坤八者盖谓此也至于八卦之上又各生一隂一阳则为四画者十有六经虽无文而康节所谓八分为十六者此也四画之上又各有一隂一阳则为五画者三十有二经虽无文而康节所谓十六分为三十二者此也五画之上又各生一隂一阳则为六画之卦六十有四而八卦相重又各得干一兑二离三震四防五坎六艮七坤八之次其在图可见矣今既以七八五六为四象又以揲之以四为四象疑或有未安也河图洛书熹窃以大传之文详之河图洛书盖皆圣人所取以为八卦者而九畴亦并出焉今以其象观之则虚其中者所以为易也实其中者所以为洪范也其所以为易者已见于前叚矣所以为洪范则河图九畴之象洛书五行之数有不可诬者恐不得以出于纬书而略之也
　　丛书云理出乎三才分出于人道西铭专为理言不为分设熹窃谓西铭之书横渠先生所以示人至为深切而伊川先生又以理一而分殊者賛之言虽至约而理则无余矣盖干之为父坤之为母所谓理一者也然乾坤者天下之父母也父母者一身之父母也则其分不得而不殊矣故以民为同胞物为吾与者自其天下之父母者言之所谓理一者也然谓之民则非真以为吾之同胞谓之物则非真以为我之同类矣此自其一身之父母者言之所谓分殊者也又况其曰同胞曰吾与曰宗子曰家相曰老曰防曰圣曰贤曰颠连而无告则于其中间又有如是差等之殊哉但其所谓理一者贯乎分殊之中而未始相离耳此天地自然古今不易之理而二夫子始发明之非一时救弊之言姑以彊此而弱彼也又云西铭止以假涂非终身之学也熹窃谓西铭之言指吾体性之所自来以明父干母坤之实极乐天践形穷神知化之妙以至于无一行之不慊而没身焉故伊川先生以为充得尽时便是圣人恐非专为始学者一时所见而发也又云性善之善非善恶之善熹窃谓极本穷原之善与善恶末流之善非有二也但以其发与未发言之有不同耳盖未发之善只有此善而其发为善恶之善者亦此善也既发之后乃有不善以杂焉而其所谓善者即极本穷原之发耳丛书所谓无为之时性动之后者既得之矣而又曰性善之善非善恶之善则熹窃恐其自相矛盾而有以起学者之疑也
　　又云孟子以养气为学以不动心为始熹窃谓孟子之学盖以穷理集义为始不动心为效盖唯穷理为能知言唯集义为能养其浩然之气理明而无所疑气充而无所惧故能当大任而不动心考于本章次第可见矣
　　答程可久【逈】
　　熹昨者拜书草率重蒙枉答诲示懃恳并刘掾转示所制古度量及图义一册伏读捧玩开发良多其为感慰不可具言熹孤陋之学于古人制度多所未讲近看范蜀公集引房庶汉志别本比今增多数字又论员分方分之差亦甚详悉窃意其所以与司马公胡先生不同之端正在于此所当明辨今图义中似已不取其说然未尝质其所以不然之意熹于此有未晓然者因便更乞详以见教幸甚刘掾又云蒙许并寄古权亦愿早得之也温公周尺刻本旧亦尝依仿制得一枚乃短于今铁尺寸许不知何故如此差误俟检旧本续求教也口赋阡陌二説并荷指教考证精博叹服尤深但阡陌二字鄙意未能无疑因以来教千百之义推之则熹前説所谓径涂为阡者当为陌畛道为陌者当为阡盖史记索隠引风俗通南北曰阡东西曰陌又云河南以东西为阡南北为陌今以遂人之法考之当以后説为正也遂人郑注径从畛横涂从道横今考一径之内为田百亩一涂之内为田百夫而径涂皆从即所谓南北之陌一畛之内为田千亩一道之内为田干夫而畛道皆横即所谓东西之阡也其立名取义正以夫亩之数得之而其字为道路之类则当从而不当从人盖史记其本字而汉志则因假借而乱之恐不当引以为据也马阡陌之间成羣正谓往来田间道路之上富者连阡陌亦谓兼并逾制跨阡连陌不守先王疆理之旧界耳若作仟佰字説恐难分明也不审尊意以为如何却望终赐诲示幸甚
　　答程可久
　　熹昨承宠示公劄谕及黍尺制度极荷不鄙但素所未讲同官亦少有能知其説者窃虑髙明必有一定之论却乞垂教幸甚幸甚敝郡向来制造祭器时未凖颁降此册只用临川印本司马书仪内周尺为之殊觉低小今虽得此制亦已无力可修改矣并防台悉少恳田赋夫田二书更欲求得数本以广长者捄世之心得早拜赐甚幸甚幸
　　答程可久
  </div>
  <div class="pagination">
   <a href="晦庵集_page53.html">
    上一页
   </a>
   <span>
    ...
   </span>
   <a href="晦庵集_page49.html">
    49
   </a>
   <a href="晦庵集_page50.html">
    50
   </a>
   <a href="晦庵集_page51.html">
    51
   </a>
   <a href="晦庵集_page52.html">
    52
   </a>
   <a href="晦庵集_page53.html">
    53
   </a>
   <span class="current-page">
    54
   </span>
   <a href="晦庵集_page55.html">
    55
   </a>
   <a href="晦庵集_page56.html">
    56
   </a>
   <a href="晦庵集_page57.html">
    57
   </a>
   <a href="晦庵集_page58.html">
    58
   </a>
   <a href="晦庵集_page59.html">
    59
   </a>
   <span>
    ...
   </span>
   <a href="晦庵集_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
