<!DOCTYPE html>
<html>
<head>
    <meta charset="UTF-8">
    <title>念庵文集 - 第 12 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 12 页/共 28 页</h1>
    <div class="content">　　孰不离里而有形孰不咳而朂之成胡是昊天而莫为情哀此棘人其疚防防其身防恤其他遑宁百尔君子无忝所生伊其德行尚作逑于令名
　　明故南田蓝君墓志铭
　　自古侠客豪士虽寸长片善往往流布史传固作者之不遗要其遘时而起亦有足称述者然余考其才能又未尽竒絶窃尝异焉已而叹曰人之为善何常哉或由感而后兴或由习而渐成苟自拔于乡里者其亦可勉矣顾所生多不值其时值其时者又有遇不遇幸而遇矣其事又不尽闻于人而其人或不足于作者之识则亦与无能等人之死生忽尔有志者能无悲乎阳明王先生当正德间提兵贑州尝征桶冈平宸濠功赫一时然皆访民间知兵者礼以致之故卒得其死力桶冈之役檄吉安太守伍公致其人公闻吉水义官蓝君纯尝随官军破饶源诸洞以勇名遂以往应其后破宸濠复偕行先生所礼致虽未必尽得人要之可以见惜才为先生所致者虽未必尽成功要之足以见所遇自明兴百六十年江西盗起数四莫于饶源莫固于桶冈莫大于宸濠君皆以兵从事然非有一命之寄与守土之责也而自效若此至今言之犹能使余嗟叹岂非丈夫一幸哉君年垂老值章圣皇太后南附梓宫过九江郡邑以其善应办强以徃中暑毒归病三年竟卒平生饶于居积而慷慨奋发辄无所顾或言其先为陜人岂亦尚其风烈哉卒之又明年甲辰其子将塟之某地形山托友人陈元哲来乞言余非作者顾其所遇竒矣志曰君名纯字从之丁田人曾祖近仁祖讷直父器玉生成化丙申卒嘉靖壬寅配罗氏子三蕙征斆孙一吉呜呼世无不灭之形无不磨之名蹈规而行绩或弗成材不植楹可以支倾寜瘁而死无寜逸以生侠士之情是为铭
　　明故象翘王君改塟墓志铭
　　嘉靖壬辰葛山王生暹学于余问谁遣者对曰叔父象玉命也始暹十嵗而先人象翘府君病亟是时象玉客逺地引幼叔象珍手泣谓曰世人骨月忿争彼此不为谋者由各殖作产饮食起止不同朝夕不亲以是情日间而谊不属也吾欲身率二弟均财共义卒不使自为灶突钝釜负吾初心今且死惧若辈不吾似也古人九世同居始于能忍在若辈勉强耳吾自童子当室吾考遯庵公遗田六十畆不足以给饘粥后虽增田如其数而生齿倍昔即计口割业犹虑不给况如世俗分异耶若辈子众而吾子寡纵分异断不得如世俗以吾三人为限顾使寡者厚而众益薄也汝识之象玉归闻言哭曰吾可使吾兄不瞑目地下耶同居共爨至于今尺帛粒米不敢私入其教暹者不殊其子故暹视叔父犹父也余闻生言知象翘者能以义激其家人使玉与珍亦勉于义以不负生死皆世之所难也独异暹之视叔父与其叔父之视兄者皆自孤弱相倚至于成人举其初心若取左劵何哉象翘故信青乌卜陇之説尝欲改塟遯庵于石潭之金刚山不果后其卒十四年二弟竟成其志又十五年为嘉靖丁未暹复卜乡之芙蓉山白茅里改塟象翘而白茅故为丛祠土人多神怪之独象翘以防言可居力不能致暹请于县令胡公鳌得之而以是年七月八日襄事呜呼青乌之术其信与否不可知若象翘者卒遂初心于其身后岂非义之感乎象翘名耸生治甲寅某月日终正德庚辰某月日年止二十有七娶罗氏二十七而寡居抚暹几三十年无有二志督学佥事蔡公克亷亷其然遣有司礼扬之暹为县学生孙三人其家世详余所为遯庵志中而余复为是铭者暹之请不已也铭曰
　　芙蓉之山委其竒灵有神其司古木幽庭人莫敢窥凡怪时见倐然其頺迅霆奔电神莫与争何有于人而竟得焉以藏其身身割其私地其弃寳有测其倪是谓要眇
　　明故承直郎南京工部虞衡清吏司主事草冈周公墓志铭
　　正德间空同李先生督学江右尚气节精裁鉴诸生入品题者才能无毫髪爽失然其最高等类以举业擅长先生既博学好古时时向诸生诵説之鲜有应者独庐陵草冈周公为古文诗歌不屑举业与先生意合试而竒之遇以加等未几举江西癸酉乡试乡试故以举业而公之取独以古文诗歌于是江右莫不闻公而先生亦以得公自庆遇所知辄延誉之先生所知多四海名士于是公之名骎骎逺矣公负美质眉目姣好玉洁然颇自好不忍随俗淟涊读书至左传喟然曰吾不幸不得生其时独不能通其言以探其精乎于是深钩宻构经经纬子章炼句斵务高絶险刻不道唐宋以下语又多识篆籕工书法难字称引艰僻不可流诵时人莫不嗤之而公咀掇未有厌也公之自居与先生誉公者盖本此自余观公制行甚异不独公未尝示人即人闻之亦或未有多公者不知何也枫山吴子梧冈王子东泉周子者吉之名士也公自幼兄事此三人饮食衣马仆赁视三人无有分异而吴子者家故贫又亷于治生公往迎馆谷之吴不屑也必得请乃已吴性严善酒酒酣即靣疵公行事公敛聼无敢应而周与王善谈经即又质问如诸生然平居喜豪侈及为平湖句容两县亷俭爱民纎芥不滥崇学立教劝农赈荒在工部虞衡官日起矣引年去无所顾恤朝之公卿大夫咸逊不及归家为社防联乡之长老齿无贵贱临子弟端严有法虽一言缺失不相贷也呜呼若公者独文矣乎我朝自正以来大雅辈出而李何四子遂以辞鸣至于今可谓彬彬矣然公之可述顾有不在此者则当时好尚不犹可以想见乎呜呼安得复如公者与之论兹义也公名仕字用賔号草冈世居烟原曾祖询沂水教谕赠吏部主事祖孟中都察院右副都御史父统直太平府知府母陈宜人以成化乙未某月日生公卒辛亥年七十有七娶熊氏继詹氏无子以族子百朋为后卒之十月甲申弟侃之子百之与其孤塟公杨公山先期乞铭往先君与太平同朝以故公往来甚稔予尝师东泉又数得侍谈论且深慕都御史遗风不忍辞也铭曰
　　自六艺垂精奥闿布孰窥厥源孰闯厥户千载圣哲望望莫归如尝鼎胔得脔者稀公欲秉麾攻坚摧敌无论肤功懦夫用惕交道吏治闻者以风岂曰考文不在其躬
　　明故萧象夔墓志铭
　　里中无小儿医每小儿病辄南走垅州十余里迎萧君象夔君不至纵多医方药无敢断是非者然性善酒对酒欣欣然不复知有何事即儿病重方郁郁不已及与酒忽遂亡之故竟日不与饭无问若竟日与酒酒必釂虽极醉貌益恭语益简见人执手嬉笑无忿言也先大夫少许可寡交游独喜留君与君饮亦至竟日及令视儿病辄禁酒久之君不能忍亦时时呼号索饮之先大夫见背与余徃来者十五年余尝逺游子病疹君闻走视曰是不药而愈者坐旬日日醉酒家人问药揺手戒曰此吾偿酒钱也未几果瘳后二嵗竟病酒间谓余曰吾不能多饮吾殆死矣虽然吾无负心者复执手嘻笑如常是嵗暮有言君且死者余遣人奠之比至君复苏闻余有奠状亟取视复令设奠榻下且悲且喜曰奠死者未必知孰若为生奠矣乎盖后七日而瞑君之先始于有宋为大内御医隆祐之变随太后南奔遂留吉水垅洲曾祖某祖某父某皆业医而君之名独着父死时君年才十六而家无厚资与妻辛勤食力稍裕即推余周急故无怨于人君名恪字象夔生成化辛卯卒嘉靖戊申塟某山妻宋氏年十三归君后举三子寅宇完孙男五孙女二寅始学儒后弃去世君业名与君并铭曰人之生于世也孰醒而狂趋孰醉而晏眠或颂酒德君子以愆亦有达人任真忘天吁嗟乎寜望鼎而埀涎寜鼓腹而陶然君其为婴儿乎宜其业之有传
　　董岭周君松冈墓志铭
　　昔薛包兄弟任所择取杨椿家庭不蓄私财史传书之用为美谈何哉干糇思怨斗粟兴謡固末俗所由伤而笃行君子所必谨也松冈翁虽处闾里间无甚骇俗事然即古人所书推之其亦有可言者乎翁为鲁溪中子总角失怙与兄业儒弟才数岁母寡居力不给翁自计曰使予而儒母氏劬劬使予而商身劬母康吾何择哉遂弃儒独力走楚之汉川贷人子母钱居竒化滞久之诸用渐舒兄得卒儒业弟妹婚嫁咸有倚久之弟年稍长则尽以逺役任之互为出纳靡所较量楚地数歉不能偿贷者立焚其劵无有难色其后兄弟数求分异聼取便利独坐其余不用关约佐騐此皆任性所安质直而行之不知有所仿慕也呜呼翁之平生若此其于古人如何哉与翁久居者又往往称其隐行尝游抚建道拾遗金视其囊小贾也坐待其人归之寓楚遇夜奔者既无所苟复秘不令同舍人知翁商归或值里正即独为里正夕敛朝赍人无所苦已而乡防起推为约长即独为约长缉奸释枉人莫敢私翁斩斩立门戸庇兄弟辛勤矣至于延师教子睦婣交友即至空乏靡恡年未六十斥断家务不与外事终日端严羣从子弟望而畏之宗族或构语彼此诣门取平徐出一言折之聼者敛服盖其自处有信之地然者翁姓周氏世为泥田望族而清涧又族之望传五世为无心中翁徙山下生挹溪公纶纶生肃是为鲁溪三子长祥季容翁讳宪字用贤别号松冈初娶谷村李学正景让幼女无子继娶桃林上官氏行忠女举二子长曰道澜一名子颙补郡学生次曰道治孙男五人出子颙曰宻岱嵤峦出道治曰嶅宻县学生嶅举戊午乡试孙女二人曾孙六人室正至星璧豋曾孙女二人翁生成化乙酉三月二十七日终嘉靖丙午六月二十九日享年八十有二上官氏少翁四嵗生前四嵗无疾逝子颙等以庚戌十二月十九日合塟里中泉坑岭背甲山庚向鲁溪茔左而李氏故塟马鞍山冷水坑南向又十二年子喁与嶅以状来索铭洪先与子喁交好素在莫逆毎怜其郁郁不达无以称其志而嶅又从学于余忆往年谒翁简黙恭谨癯然有仪比闻诸所行事有足警世者皆不可辞乃铭之曰父母于子恒虑其单亦曰仲季众辅以安子各有心孰念父母宁居其劳以身相辅如彼松冈有望有慿我扬其幽鄙薄斯惩
　　明故广西按察司副使南楼杨公墓志铭
　　公名必进字抑之号南楼吉水湴塘里人也举治甲子乡试正德辛未进士授行人选南京山东道监察御史出为广西按察司佥事擢副使奉勅整饬府江兵备去官二十七年卒于家实嘉靖壬子距生成化丁酉享年七十有六大父永平通判韬父理以公贵赠监察御史母曾氏赠孺人公为人倜傥不羁喜任事自好为儿时以頴拔为大父母所慈授之书不甚攻苦辄解悟师为训释时出已意辨驳师莫能难为文不经意往往中肯綮及为御史破削规绳能弹压人武皇帝时阉人怙虐莫敢婴触公疏刘喜毕真竟抵于法屡疏建储廵狩及发诸隠秘事宸濠难作南都震恐公在江上急遣人以銕絙扼贼舟且授防御策防江诸郡而提督江防都御史顔某闻变宵遁公疏夺其官比论功安庆守备杨鋭以公策上白防武皇崩不果议长江有黠盗积嵗捕治不得公出计擒之至则语之曰若能为我靖羣盗乎当贷若命遂纵之如是至再盗复见擒谓逻卒曰吾何面目复见杨公凡二十人皆抗吭死岭南猺獞峒居险阻多贿士吏为耳目士吏既不用命益蔓延不可制防两广聚兵攻古田鳯凰寨三月不下公猝至其地阅狱出囚之壮者二百人许其自効隂部勒之夜分篝火自间道入诸囚斧木仰豋出寨后焚其巢诸司夜见寨火争踊跃相贺及明见诸囚出询故始愧谢不及盖公未尝与军事也功上获厚赏而都御史萧翀因以府江兵备荐自古田告防诸猺转相传语畏公如神公以为府江箐宻道逺不可骤以兵入驯虎兕要必有诱之者首以恩信结其心始诸猺疑其言又兾有以缓祸间出数十人尝试公公召之堂下言语姁姁比遣归遗之醪肉或帻巾其后稍稍率诸猺妇来见公既与夫人计令诸猺妇入见夫人又食以糈饵以少针线女红分给之诸猺妇出其夫咸感激誓死不敢背德于是得其死力以为乡岑猛之变畏公且至先纳金三十有竒求解公宻囊金公帑而佯诺其使意欲以此钩猛而忌者疑有所泄遂被论去平生不满于法度之士故是非者相半然善揣摩情实又能用柔令人曲就已意意有所欲虽冒寒暑风雨防谤讪当劳勚力为之无所避也以故于兵事尤所自负当其徃来田州见南平村廹于盗停车徒歩相地势令筑连堡自卫分地刻期逾旬而成土人以公姓呼其处闻公过者无问民猺必走见去之日牵车奔号后十余年有呼杨爷者簌簌然涕下也新建伯王公守仁尚书胡公士寜怜其才疏之朝竟格于例不得用归家大治祠塜为期防以联同姓年甚高犹瞿瞿馈奠一日思自为塜卜黄家凌巽已山吉喜曰去吾庐不百歩称吾志也作圹数月而病病未亟能言某日时当死至期果然家人请后事不一应卒之三月啓竁而窆先期诸孤以周君鳯所为状来请铭余为太仆卿曾公婿而公为之甥盖婣也情不能辞公娶周氏封孺人继李氏子四人淳潼浐俱县学生渟尚幼女四人适某某浐渟幼女出侧室刘氏孙男一孙女三俱幼铭曰古之论才乱敬简亷逮于叔季视力所兼弗遵以晦罔遘器使一蹶之虞胡能千里轮囷道左以寸朽嗟若或命之公将奈何
　　明故大理寺评事前南京云南道监察御史邉君南冈墓志铭
　　予毎按厯代诸传辄悼昔之人才搜竒吐葩脍炙一时其始皆际遴才之主或典词林或陟要津似亦未始不遇然终不免为权势所抑赍志以没岂不重为才之累也哉吾隣郡峡邑邉君何其埒耶初君少负竒节即嬉玩絶弗类羣儿五嵗入小学目数行下比长遂大肆力学问酿经醖史其为文援笔立就若出夙构凡所试靡不借借有声以尚书补县学生举嘉靖丁酉乡试登丁未进士朝署悉贺得人筮仕弼教台州良以五刑为民司命非中正明果断者不能君卒政平讼理誉延于上不惟席不及暖其所至歴歴有遗爱去思之迹与甘棠岘碑辉映后先自是侍御南道连膺简命廵视下江无非以理赋剔蠧必亷静慎勤乃可君果刷弊存良民便而境用无虞与陈虞相为伯仲盖自是咸谓君行将大用矣乃以章奏剀切为权要所啣湖州之守未几而广德之命随下视昔困于中制者又何殊哉及是非稍定擢大理迁尚书郎又孰不谓君之望自当晦而复明奈何夺于未定之天位不称其才用不满其量行独而见非德丰而年啬负昔人之望者终遭昔人之穷似可憾也当君自雄其才时高视濶歩其心以为台阶揆路可以立致故直道而行其偃蹇不前一至于此性复磊落豪放用不为喜舍不为愠使在晋唐当为一代人物矣君生正德丙寅十月十九日其不幸而宦死下邳则为嘉靖庚申之九月十六日也年才五十有五季子一桢自为事状请予铭而以辛酉七月二十八日厝君于洞背之阳君名毅字德南冈其别号也系出汴梁以鼻祖讳隆者节推吉州因家今桂竹令德闻人世常不乏曾祖仲亨举孝亷祖能修生恢明恢明生景象景象生文谟是为君父后以君贵勅赠御史母尹氏孺人元配朱氏继李氏赠亦如尹男四人朱举一楠为县学廪生李举弟子员一防礼部儒士一桢及一榛则又为侧室高氏所出女三一蓉适同邑博士君之仲子太学生张涣一芸适渝邑侍郎君之孙简叔名一葵适淦城宪使君之长嗣饶崇岳俱郡邑庠生孙男仕鹏游县庠而士鹗士元等则均习儒业也呜呼施未竟而身殒皇上之用公者似为未尽嗣续蕃而多贤天之所以祐后者实如是其单厚也他尚何恤铭曰已焉哉天笃才而生时不假之年人忌才而憎履宦辙之颠至于阏乃后流乃芳又谁为之使然洞山之原郁郁兹阡千防而下道其墓咀其铭者犹知世有斯先生
　　明故野塘张公墓志铭
　　空同李先生督学江西负文而知人矜重许可严旌别绳诸生诸生试文高等序受廪无以新间旧者或特赏识则又荐引扬防不置口有司举乡试务取合其言以为公而是时吉水田心张氏居高等三人其一即署学生越序给廪以宠之者野塘张公鳯仪也一时士人既以空同行法不守故常为可骇又皆慕公不知出何等语乃令主司破调相待若此争传以为竒比秋试众且属目而塲中吉水为飞语所嫌已中而复摈者盖十余人公名在摈中闻者咸为扼腕然犹以为公之齿方壮不足忧也其后督学于诸生法守稍稍寛假而公之防赏识者无复有如在空同时凡十入乡试竟不一偶而公之颠亦且种种矣人为语曰毋效述韶破的秋毫偃其弓弢述韶者公字也公为人敦信孝友未尝有声容之过而独寡于自许至是与公同试髙等而获解者或据髙位且致其事而公犹恂恂诸生中讲论不辍每酒后向知已吐平生意气慨然若无与当怜公者不以为过也始公之先饶于财祖与通父素纯尤好施不责偿息乡人恩之曰后世必昌至公之身而偃蹇更甚为悭鄙者所笑又张氏故无祠公与诸从议举其役出赢计息累千金半藏于公为盗所窥一夕燬庐入尽掠以去羣从以金坐公公不辨货其腴田上屋相偿而家日益落于是议者益以文穷为疑未几公三子钝铣镒皆有文廪食于学而钝举嘉靖丁酉乡试又五年公以嵗贡与钝防于京师稍伸矣不旋踵而公卒旅舍计其生成化己亥至嘉靖壬寅年六十有四人更怜之将所谓不在其身在其子孙者欤钝等以某年月日塟公某地之原某在婣友中故知公书来请铭辞甚悲钝今为武昌府通判有能声其诸孙男凡几人孙女几人然则天之于报施其未可遽论也为之铭解之铭曰
　　同业或异售兮转昐更上下龃龉视嗜好兮时乗乃速化一言见智愚兮听者岂相借甘苦纷错入兮贵贱宜定价达人齐物我兮奚悲以喜咤屈伸之理然兮生死犹昼夜作铭为左券兮来今将可借
　　明故四川按察司副使云泉吴君墓志铭
　　新淦云泉吴君卒于嘉靖癸丑九月朔距其生治辛亥某月日年六十有三吉水罗洪先友人最厚善者也走哭其家纪后事适术者得卜于敛风乡大墟山丙午其孤祥辄哭请曰先大夫遗言窆穸之役不敢后兹将行事幸诏之洪先为之诹期得丑月己丑则又请曰知先大夫者稀勒石奈何洪先曰是固在我后旬日祥以乡贡士萧克良县学生朱洛状来乃复为之铭而序其世代官行特详盖悲君之难再而又自悲其无侣也君名逵自近光别号云泉举嘉靖壬午乡试己丑进士出身授兵部武选司主事防郊恩进承德郎请便养改南京兵部职方司转车驾司员外郎进郎中奉敕督发南直江西湖广坐派料银殿工成加俸一级满考进奉政大夫以才堪治剧出为福建兴化府知府满考擢四川按察司副使奉敕抚治重夔兼州兵备无何以母老弃官归君生而刚严方介负气寡合善任事事可疑弗顾可为弗沮人莫撄其锋有尝试者輙窘自救不暇以故所至有声初至武选例当入内府查武官黄籍籍繁浩阉人恣奸病恐见察则多方误我君入举内令序坐内令久秘不传阉人固已服其练达防校人窃籍被执词相连诸阉恐达尚书所丐免誓不敢有他武选火尚书以下皆得罪君已改南京得免两京以南北为重轻君意诚在母不择官不知竟以自全也南京守备魏国公与兵部尚书争道尚书不胜忿宻问计君曰彼擅役营卒岂制耶尚书悟发其事魏国果屈还卒数千人然以此衔君君闻之即疏其诸不法事有诏夺职魏国怒曰我拚一鐡劵杀吴某如搏防尔同寮咸危之君一不动时有伪印狱久不服君遣人私脱囚簮示其妻曰尔夫不胜苦业已吐实令汝抱印来缓死此簪取汝信也妻果不疑出诸印榻下狱遂成车驾主驿传舟车马船头陈某恃赀干公乡避役君不可走京师赂阉人以特防免君曰不独一陈某也令兵马司定诸船户差遣以贫富为籍众为语曰通朝廷易撼吴郎中难江南郡县役遣江淮卫水夫为土猾所把费数倍君请入直于官附纲运至部分给之军民两便凡工役诸直出纳旧多羡目藏吏银工得钓机利至是痛革其弊无相染者毎嵗严舟上供虑阉人张其数以便私贾防计乃行不聼滥取防同馆官马私乘不禁取律语刻木悬官马首借者凛然豪贵屏迹吏部将超资相待为忌者所尼补兴化以剧郡难之是时母年高不可往留妻子侍止堕二僮至官囊箧不缄尝即卧内延见賔客賔客见其寒素无敢言私民徤讼难治君聼决如流顷刻遣数十事各中情实死囚争伤无騐疑其隐于贿命燔水不得纳盐自临濯骸果得伤且左失二肋语囚曰殴者右手人则左伤隠伤失肋非騐而何有自杀妻而诬其雠云耕田争水被殴死他吏上狱明年君虑囚追忆其时大霖雨因诘之曰得雨争水何为竟坐杀妻诬不行郡中恶少数十人善速讼或投緼火烧人屋攫财市中夜盗数起谍其姓名寘之法讼益衰少毎聼讼尝手执劵或延问他疾苦殊休暇乡士夫以为异间易服旁窥之无不叹骇讼已归赎锾各县庭无留人日晏走学宫为诸生谈经义校试其文精鉴不爽君虽勤敏然存大体不苛细李御史行郡喜杖人内股下吏畏罪多窜君豫戒不聼即面告御史某已戒令勿杖内股恐多死人伤盛德乃敢复尔命缚去易他御史故惮君闻言错愕唯唯明日引避于是兴化独无死御史杖者王御史禁乘轿各郡多绐报君月上役舆夫若干王服其不欺禁随弛尝入觐一无所赍归而藏金为同知所侵故不省第缓交割期俾得自计卒不损君故不畏强御至于兴利除害尤勇徤有法先是病旱祷两民请祠山中神曰圣君者君许之为文祝神期三日必雨否且有后患如是者七日不雨君语民曰徒邀福而不防灾物蠧也当为若等除之焚其偶大雨随至众惊服莫敢诪幻于是询南北两洋水利夺其阏于横民者建石堤章渔港别为东山石闸以时潴泄塞西湖港尾斗门减埭田草荡涵洞刻石纪成属之守者溉亩以万连岁大穰获异麦頴禾海防数至多为疑兵走之且曰此畨舶所招也戒自今毋得纳舶其后倭入市扰海上诸郡一如君言尝捐俸为义塜收弃骸且罪久不塟与水塟者去郡之日民追号若失父母在达州罢有司供张日省数金贪吏敛缩关市通和防与御史忤旬月解去御史遣人追谢廵抚都御史以擅离奏皆不顾闲居十有二年当道数四论荐君视之泊如也君为人守道理不动声色而意常烈烈盖自少时已然七岁学舍暮归为掠者负走闭楼中假寐绐守者夜且半起縁屋匿樊圃中逻弗能得比晓乃问途归诸生旅见总制陈公公临诸生威以君抗言遂降色举乡试未尝轻谒县官县官有所请亦未尝不尽利害性修洁不能受凂即居官一蔬果不轻取薄业仅足饘粥部使问遗郡邑交际皆谢不纳室无婢媵行无舆马临终遗言鬻宅以偿所贷妻子环泣正色麾之曰毋乱我我纵留终不能庇若等也翛然而逝孝友淳厚逾于常情达州归母病痈不解带者数旬比卒夀九十有一君年五十余哀毁至呕血处兄弟田宅惟所取弟适死杭州奔丧如其子少从兄迁学敬事之终身如其父迁子祗夭哭之恸未几迁复死君素壮实少病至是号哭奔走卜地忘寝食至羸犹以不及视窆为恨与人交务成其美赴急分甘有如夙负苟拂所好虽知厚不得望一靣也故及君之存人多畏之闻其卒无问识不识涕泣悼惜好学博闻耻为章句少受易于萧教谕濬喜习防纬隂阳卜筮之説稍长旁通医药星卜诸技及国朝典故勳戚世次邉圉险易论断一出已意不苟附和为文雄浑简核尤长于歌词草书吴氏先世居缙云自吉州助教彭年始徙清沂遂为新淦人六世为泽潞同知克敏又三世为邑诸生时雍君高祖也曾祖咸济祖春阜父昌举乡试卒湖广谷城县知县以君贵赠奉政大夫南京兵部车驾司郎中母曾氏封太宜人配谢氏封宜人有贤行子男一即祥为邑诸生女一适萧克恭少寡誓不再嫁乃为铭曰谓刚者折有劲如铁百挫不缺若彼县潨既洁以通一芥弗容仁以友辅壁立寡与身完行举民之无坊川梁崩亡哀以铭章
　　明故中宪大夫都察院右佥都御史三厓欧阳公墓志铭
　　公名重字子重别号三厓吉安庐陵人也吉安着姓欧阳氏最繁公出安福令万衍后世居钓源二十世祖观善徙水陂高祖宪文明初仕为翰林检阅曾祖用坚祖元器考权以公贵封奉直大夫刑部郎中母曲山萧氏封宜人子三人公其仲也年二十二举治甲子乡试高等戊辰礼部中式廷试对防力诋时政缺失读巻官畏祸不敢上抑寘进士出身第五人为许太宰进所知初授刑部浙江司主事进承德郎歴员外郎改山西司郎中进奉直大夫擢四川按察司副使奉敕提督学校以母忧去服除补云南督学转浙江按察使未上擢都察院右佥都御史奉敕总理蘓松粮储兼廵抚应天等处防寻甸贼安铨反以公熟于滇事遂改廵抚云南二年致仕公为人眉目皎晳温美望之如羽人处子比居官刻厉谨约数以职守忤权幸有武夫侠客顾望而寒心者尝曰先民有言君子全身逺害惟有不仕而已既为官又避祸有是理乎此某所以终身者也故自入仕以来未尝一日不治事亦未尝一事不守法法有所在即朝议曲为解宥不敢聼法有不可虽俗情习为隠忍不能甘始为刑部逆瑾柄国擅生杀百官除拜必诣私宅蒲伏叩头如廷谢礼瑾兄死百官徃哭必四拜以序班籍名验至否公独违众不一往瑾不加害瑾败而余党钱寜张鋭诬逮搢绅前后相踵公于田昆扈仁李穏余枯樊准之狱皆出死力相争即严防切责不为动鋭不胜忿以他事中公下廷尉久之索瘢不得竟还职于是狱之根株难治者众多逊公尝决囚南直勘事河南録浙江囚毎临讯不更阅辞人出数言轻重其罪各中情隠其郡县如监司或欲有所出入公即歴歴摘招伏语相诘如经生背诵书不错一字难者眙噤口人皆称神其后两为督学即又善説书史指画经义士人宗之安铨之变斩关杀吏攻围镇城而阿迷嶍峨新兴防自武定腾冲诸贼相煽且起是时老挝潜通交趾木邦孟养与缅甸孟宻互相雠杀师宗纳楼思陀入寨广南亦佐威逺皆乱势亟矣公闻命自金陵昼夜行三十五日入滇不四月铨等授首上以银币劳公公谓前都御史傅习以死勤事而身享其成不可上疏固辞且以滇夷兽靣鸟言不易驯伏有司恃险逺恣为嘬割则狞狰跳踯相报苟拊循不至兵革未有休息时也于是籍诸郡县残破者给食散种差其免租之限如含薄糜哺弱子而于诸夷或判疆域解怨争携党与而归种落则如投善剂以消毒疡减月例家火以寛农覈武官职田以代俸止苍石玩器之害定土官替习之规又如积余饟以充虚槖至若防鐡铜钱商税之办纳徭役里甲之疎数税粮输积之逺近军屯民田之隠漏又皆酌地力时变而精研之则治家者之于米盐零碎盖藏之不遗筭也上既知公可任数下玺书褒公公益感奋而总兵沐绍勋以上公世守兹土与镇守巨珰杜唐表里为奸掊刻境内歳且至数十万公已切齿而近歳上供金寳浮羡过正直且二倍皆出唐所指挥防当进奉公请得禁治诸弊诏从之而唐庇私人不受理公遂疏唐不法数十事复以他事疏绍勋两人并力行贿撼公使去公疏此両人至十余上两人益惧嗾军士以索粮不得呌嚣丑公公既伐其隐谋乃更自以三疏乞休而辅臣方角党求胜至是为贿者所乘卒右两人坐公不能调停与致仕且连廵按御史谪调给事中论捄者夺俸一月公请自坐除名赎御史追夺已俸赎给事中不聼公虑所言不效来者借口实将事体更坏于是复上两人交搆状以为佞人不可不逺累数千言明已非辅臣党人愿弛前此党禁复诸逐臣盖公已离滇久矣不以去位为嫌而以后政为虑不以去官为辱而以完名为荣闻者莫不危公恐触上怒而公之恳欵若未效百一于君父前者为郎中时乾清宫灾应诏陈言五事中如早朝帐房畨僧宫市皆人所难言至指老儿党者即寜鋭诸人且尝其反噬者也顾断断不肯释口岂所谓胥靡忘险故耶正德间权幸用事公数数相忤不及祸今上初号为治朝公又屡受知遇宜得展布矣乃卒为权幸所中致仕时年才四十七家居视入仕之日为多使得就日力以尽展布其可称述何限将有靳之然者岂非命乎其后邉方多故许太宰讃数荐其才不报太宰讃者前太宰子也公自致仕辄引避絶无外交部使者至郡或不知有公即闻公名以不得见竟不知公为何如久之亦无有荐公者公性孝友尝两疏扶侍奉直公省母宜人在官闻母讣即日就道既塟庐居墓下久不去官中无一长物出余俸治室庐与弟共居无分异収族教子周贫防寡称其力不懈也公既亷而多施所居去城市二舍许未尝一见郡县官即在乡未尝以辞色忤人乡与邻者若不知有公即相见不信能忤权幸为人难为一至是也公生成化癸卯卒嘉靖癸丑年七十有一娶刘氏封安人进宜人先公几月卒子二长庠次荐皆府学诸生孙男本孙女一诸孤以是年某月日祔公傅家坑宋水部员外祖坟右以宗人南京大理寺正瑜所为状来请铭且曰公治命也某尝闻公于外父太仆曾公则已想慕其为人乃今读状与诸奏稿既悔生同郡未获识面以快所欲见又悔近其居不及侍语以请所欲闻然幸铭墓传其平生以酬所欲得犹可以自解也铭曰
　　侃侃遗直秉文开诚有服克恭邦宪孔明四星斯皇实蹶天歩果正我行履险若素式时陈臬弼教用成帝曰休兹作朕股肱于畿于滇无问遐迩臣拜稽首矢志弗弛遏蛮戒戎反侧以驯怀哉万里如疾去身憯是宵人败度干纪我其治之归报天子封囊扣阍天聼匪高祸曾不悔以其党骄孰云罔惩奸气潜夺位胡不终窃位者怛臣敢辱祖庐陵欧阳故史诔铭副于大常
　　明故直滁州判官北山龙君墓志铭
　　正德丁丑阳明王先生以都御史督军防南日与士人谈学于是防吉士人多出门下吉水国子生龙履祥将往其父北山翁怒骂曰是皆饰虚名诳人者汝何得尔废食偃卧不起履祥至涕泣请不辍不得已许之履祥故侈汰骄逸难近数月归驯驯如处子翁喜曰吾今乃知王先生因履祥以见愿执事终身翁为人跌宕慷慨喜交游大起庭宇常歌舞饮燕为豪絶不类吉水士人然与之策事丸转机发莫能相难貌清古鼻昻多髥颇似先生先生悦之以为军门叅谋携之廵视闽中至丰城闻宸濠反同事者错愕口噤莫知计所出先生易舟南趋吉安翁实赞之义兵起集田僮百十人倾赀备铠仗以从先生虑濠速发南都无备欲以僞符疑兵缀之然濠谍四出诸郡士人积刼于威多以耳目应计泄事且不测独翁出入帷幄宻授方畧亲信义子割爱遣之往往防虎口不返吉水士人素重自守而耻外援见翁先后所为若是莫不鄙薄之谓有他望如翁昔日骂履祥云云者翁亦避匿不敢露濠既擒先生上公卿书曰致仕县丞龙某等或诈为兵檄以挠其进止坏其事机或僞书反间以离其心腹散其党与隂谋秘计盖有诸将士所不与知而辛苦艰难亦有诸部领所未尝歴盖纪实也嘉靖初论功赏以翁尝为大足丞既致仕遥授直滁州判官闲住廕一子为冠带总旗论者多以为屈而昔之鄙薄者口实益张翁不为悔后九年先生有田州之役复檄以从是时将抚卢蘓王受而二酋方疑先生绐已隂持两端拥众二万人投降实来观衅先生遣翁谕意翁乃数骑往苏受之众露刄如雪环之数十重呼声震天翁坐胡床引二酋跪前宣朝廷威德与军门寛厚不杀之意辞恳声厉意态闲暇二酋故尝物色先生形貌窃疑以为先生潜来咸俯首献欵誓不敢负议遂定自先生擒濠以来权阉以谗搆攘功公卿以猜嫌嫁祸翁为之诡辞欵防逺侦防变得于目授意使之余而应于谩对立谈之顷有高才弟子不能为力而独寄心腹爪牙以出万死于一生者先生既卒功赏废阁翁抱耿耿无所向退而垂老于家年八十有五以卒盖非经世故之久擅才智之用莫有知翁之为竒也翁名光字冲虚其先为永新人有曰某始徙吉水又六世某七世为某八世为某翁之曾祖父也负义气入粟于官为义民娶廖氏以成化庚寅生翁八岁为诸生十二入赀为国子生三十六为大足丞六年致仕娶毛氏先翁几年卒生子一舄即履祥女一适某侧室某氏无子履祥子子夀以善书选为中书科儒士办事文华殿与履祥皆早夭子夀子云今才十二岁翁卒于嘉靖甲寅其年九月某日塟翁仁夀乡黎洞李家山虎形与毛氏合翁与先君数往来而余及交其三世近始竒翁所为并欲访先生行事而翁亦已老不待请而铭其塟盖有以也铭曰
　　方歅选乘指骊为黄盐车骥服孰辨驽良芳草怀人知已病士千载一时才几毕栻欲施后世必附青云志业有闻其又何云
　　明故奉政大夫河南等处提刑按察司佥事梧冈王公墓志铭
　　正德间闽中蔡公清大梁李公梦阳前后相继江西督学两公海内名人非极一时之选无以动其赏识故所取士亦往往有名在吾吉若东泉周公梧冈王公七八人又其尤著者也而李公赏识此七八人者每试他郡率擕以行人莫不识其面目癸酉乡试王公发解果第一故其名又独出诸所取士上李公既以刚直忤人罢去其所取士亦徃徃不甚显岂名亦能忌人哉王公名昻字成德故吉水花园人花园之王其先居白沙宗临川安上四传至进士端礼始居花园七传有三松先生为宋名人而王益显又六传为文焕博学负才国初以明经召将授之官辞归生佐才佐才生复基复基生惟仁惟仁娶于周有八子公其季也幼禀至性多頴异善属诗对经目记诵能久不忘里中富人李翁昌达见而竒之许妻以女然家贫恒不能延师七八岁时见诸兄弟出就傅即辍食挟册随徃母怜止之不聼一日将食母追至梧树下踬而仆公返顾相持号稍长见梧辄泣下不止于是自署梧冈私舍以志痛十岁即知操笔为文章以兄为郡椽尝至廨中郡守洪公冕闻而召之顷刻试十余对应声立荅已而试曰道士修斋用钱于无益之地公拱手曰圣人设教致人为有用之材洪惊曰此岂甘小就者厚餽子命携归择师教之年十八文益进即抗顔授子弟经资束修以养母逺近争迎致之将弱冠始入郡庠为诸生且赴省试见试士如云喟然曰吾独随羣已乎归与东泉周公軰七八人同寝处通财用兼治易礼春秋诸经每为文彼此商订切磨不少嫌介督学试士则此七八人者相联迭为长首俱廪于学盖九入塲屋始发解又五上春官不遇谒选吏部授直常州府通判常为上郡通判故主税运京师各邑例餽岁不下二万金公既一切罢之复条画不便者尽绳之法于是清吴燧陶俸诡税三万余畆市猾如蒋椽庄偲軰不得复括税以侵民运者莫不踊跃以从至京师尤能任怨以相庇故事白粮止供内府不及六部至是吏部诸司有言他运官噤莫应公引故事力争不胜则令运者假舂杵部前旦夕不休声达堂署桂文襄公见而止之他郡由此德公公之能声为之益张当道遇疑狱必以相属公亦悉心研穷在松江平反者凡七十人其他释枉収贫节用抑浮建白颇众于是廵抚陈公祥廵按刘公仭数上治行于朝既六年犹不迁姑蘓徐公缙以吏部侍郎道常闻其得民心识之防三途用人议起徐首举公始擢刑部山东清吏司员外郎常人遮留不能得公为刑部二年再转山西清吏司郎中主诸司谳奏每与尚书聂公贤靣争至不代署聂服其正摠兵郤永丧师下狱思以贿免遣人囊黄金绐门者强入而迯公言之部奏议如律五年擢河南按察司佥事奉敕整饬河南道兵备一时士论称屈公怡然就道至则减一切供应如常州时而阅狱简当如在刑部山民以争水讼有逼于贿刑死者三年矣公行县忽见白衣素巾杂讼人中顷失之因黙念曰得非寃耶遣人伺之门得讼者入问之则素死者也发其瘗衣巾如见人称明神河南故多盗是时剧盗髙宠王朝纲等攻掠州县官不能得有诏责问守廵公遣嵩山毛兵千余人往尽获之廵抚欲为上功公请均之同官以解罪已而俱受金币之赏闻者咸以为难公在汝三年矣尝复浸祠归金斗泉之利于民数忤豪宦而河南府通判韩某与伊令赵某贪货杀人当道曲贷不为听已而嘅曰吾年至矣未可以休乎即上疏引年乞致仕竟得请公虽久抑晩达其于去就取予不一少徇在官虽专民事暇则以经义课诸生所在多称得人在常州识唐君顺之薛君应旂九人在汝则有王君西星已而次第尽举魁选又皆有名于时唐尝感其知爱谓人曰公故长者曾不能为俗吏态其郤例餽数万金今人鲜其比也呜呼公见知于名人若此名乌能忌之哉始公少贫父母皆不逮养举乡试三年而妻李亦继卒继娶泰和欧阳轲女后为常州得赠父承德郎常州府通判母周妻李赠安人欧阳封宜人及为刑部通判进奉直大夫刑部员外郎而安人皆进宜人八子玷瑕珉珛李出玮瓀欧出一女适太学生蓝敦男孙六人一臣某某孙女三人曾孙男一人早卒娶李氏年十八矢志不二一臣亦夭娶于罗为予从姑年二十而矢志如李公平生既无厚藏所得俸入任诸子孙持去不复计筭致仕归终日对书史与郡县絶无往来又三年辛丑以微疾卒距生成化庚寅享年七十有二既卒子孙益无以为家又十有五年为乙卯始塟于居后南山四顾墩又六年而某追为之铭公丰准长耳言笑寡黙不知者以为简傲然浑朴夷犹遇事不惊故能终其志其撰述有四书质明诗经疏注安民十策防史传习録疑校正王文中子鬻子梧冈集共若干巻藏于家江西志吉安府志久梓行铭曰惟昔学儒靡专文句纬史经经古先是据惟昔取友虚以身资后利先义甘苦同之学无炫艺因占器识迨其达施不易素植仕毋竞进任彼速迟夺其程守有退毋随匪公独然公亡孰继铭匪公哀用着厥世
　　明故青山朴斋胡君墓志铭
　　昔防庄之学主啬而恶张大常羡古始民至老死不相往来以为太朴其説援天道以断人情其广极于治国而其细通于养生盖焯乎其可騐也予与世人取与之故亦往往见之安成斗塘胡朴斋者象州公子也象州丈夫子十有二人嫡长八而庶幼四君次其七象州在官不满十年俸入仅给家众殊无厚囊而诸子渐有室虑斗塘之地不能容也则择庐陵之朋田青山稍徙居之君当在徙中而象州分囊与诸子故甚薄君是时年才十四既无他营止据所分为业至艰矣然能瞿然知自择絶不类童丱者自衣服饮食婚賔一以纎细检制为主不敢丝毫纵恣羣从或诮其然君应曰吾先人矻矻一生吾又不及以方为养忍自奉侈后人耶乡人疑其可狎尝试之则又戾契相撑拄见人绐孤弱者恻曰吾不能济而忍相食耶久之僮奴畜牧殷盛于是出力助修公庐家祠及先世茔塜令可垂久而其自奉视少时曾无改也君三子一女孙男十有二孙女七曾孙男三家日渐大而业儒者六人此于盈缩乘除之数如何耶然啬之用不独取应于外其于身固所谓返淳而归朴乃久视之道也故象州十二子惟君独夀年至八十有一呜呼苟举其大有不验者哉斗塘之族出尚书滙为世家又几世而有君君名聪字可用行恭七髙祖成西曾祖谦贞祖学诗父髙举景泰癸酉乡知象州者也母高氏娶鳌源郭氏三子偲传候候韶州府学增广生女适乌东罗天曙偲之子称稼程称为布政司椽稼程安福县学诸生传之子润泾澜清候之子秋印艮良校其孙男也秋之子应鲤称之子应鳌稼之子应麒其曾孙也君生成化癸巳年三月二十五日未时终嘉靖癸丑十二月二十七日亥时临终谓三子曰我死必求名人铭我毋令我闇抑地下呜呼君岂欲有遗于后乎又四年冬十月十有五日偲等葬君庐陵丁田鲁家塘张天海螺形庚山甲向实在象州公之墓右自述其行来索铭于是原君所自择者为铭且使其后人世守之铭曰
　　相彼天道犹张弓乎低昻予夺如檠于弧有如弗信视君之事毋食其实违厥本始


　　念庵文集巻十六
　　钦定四库全书
　　念庵文集巻十七
　　明　罗洪先　撰
　　祭文
　　祭先师李谷平先生文
　　呜呼天于斯道常黙维持既显其精必振其衰苟载籍之徴不传则生先觉以觉后知江门日逺俗学浇漓绳趋尺歩者多迂濶以相视而分章析句类习为进取之规虽以旧学宿儒号为通博者犹未得其肯綮孰能不由师授闯千古而独驰于惟先生间气所尸逺识雄志刚肠瑰姿虽啓源于玉斋之倡率至其一言终身确然不变而深造直诣必涵泳于道涯者若天纵其歩而神畀以私故不知者以为简于泛应乐于无为不计情变不虞诳欺其知者亦惟见其壁立万仞而千夫莫撼不苟一芥而千驷莫移处寂寞而不怨在溷浊而不迷无党与而自植非世俗之可羁交不阿其所好礼不妄有所施义之所安犯人言而莫恤情有所属假一盼而犹有忸怩望之凝峻端重有如乔岳就之则怡然盎睟而鄙吝之化不觉氷释而云披故歴穷遭变处人之所不堪而笑谈自若视荣名好爵其得也若适然之遇而邈无前期固少成而若性虽闻风其可师此其有足述者皆形迹之似也而不知其难及者则立命之基盖凡世情之所甚欲而不可必得者未尝一入于念而以圣贤为可必学所谓千万世之上下此心同此理同者则笃信而不疑嘅惟此日谈学多岐妙解者每先入于所主而茂修者矜一节之高竒不然则各持门户或有待而兴起不然则自成论説冀来世之有遗求其自幼刻厉絶类等夷不求成章以表暴自任甚重而不辞则当今之世足与配者其伊谁故有心之所得口莫能尽而意之所指人莫能知然视人之不知漠然中无所动而古人之语有能达吾意者不复增损矫饰而有事于发挥此非惟二三子承靣命而耳提者莫肖其分寸虽家庭内外日与俱者亦或未能深察以为若斯盖平生所宗在濓溪无欲以学圣而延平之隤然若田夫野老惟身有之故常口诵而心惟洪先失学罔辨妍媸曩岁丙戌奉先君之严命偕我同志获执业而就鑪锤闲邪求仁惟人秉彛既示蹊径复指瑕疵始识有生之大万有不足以易而父母之生我者必如是而后罔亏自是稍有向方不敢置身于不义实惟罔极之德虽聚散不一而闻罄欬受箴诲者亦十有七年于兹痛惟始也怀闻见而领略及其继也持议论以支离虚听言而未闻道类枵腹而观朶頥逮至近岁始悔莫追方回首以瞻遡阻山川其逺而闻朝命以待次庆尫羸犹可医计归轺之在迩奉拂栻于臯比当黙防于意表庻微隠之可闚惩多言之躁妄去异见之夸毘究时习之所在日俛焉以孜孜随童冠以风咏乐天性之恬熈怅从游者咸不及门而块独处者幸异闻之我贻夜梦寐而擕手朝跂足而望之将谓世无鳯鸟幽人贞吉岂意岁非龙蛇而哲人告萎倐然返棹桐水之湄不见绣裳乃见繐帷既失声以长号复拊心而自悲纵昊天其见夺胡不忍期月之少迟而今而后有悟将孰与开其扄鐍有惑将孰与正其蓍岂天罚吾过而示谴亦天爱吾道而靳与之资遗行可忆至言有禆期竭才以追影愤苦难于后时既宣情以相控矢斯志之无隳耿明灵其不昧尚翼行而啓思俾末之有成亦辉光之永垂德何时而可忘徒仰望而涕泪湛空觞以荐诚聊泄哀于片词
　　告衡山白沙先生祠文
　　某自幼读先生之书考其所学以虚为基本以静为门戸以四方上下往古来今穿纽凑合为匡郭以日用常行分殊为功用以勿忘助之间为体认之则以未尝致力而应用不遗为实得盖虽未尝及门然每思江门之濵白沙之城不觉梦寐之南也已而闻先生之言以未至衡山为念至死而犹不忘盖虽未尝出户然每思祝融之巅紫盖之上诚不觉神爽之西也比来独居自惧无友于是出游三湘之上盖虽未尝近先生之所居而已得先生之所未至然又思不知所谓至死而不忘者果何所为即怅望于七十二峰之间无益也先生之祠先一年而成某之游后一年而至岂果有待也耶又自思力弱志卑恐不足以承之也先生其啓之否耶
　　祭魏庄渠先生文
　　呜呼自道之丧学日以分或执私见或泥空文或杂异端亿説纷纭门开戸列反躬未闻于惟先生幼抱伟识违世背俗凝然特立絶去多艺敛精蓄力圣贤我师所志惟一谓人之生有欲有知辨察弗宻学其殆而天根天机动静弗离虚以精义静为动基不勦众言不由师授寝处食饮是图是究四海多贤昔予云遘惟日孳孳莫居其右洪先辱教敬如蓍论与考订事必箴规迹虽少违心则弗移每问安否以卜兴衰音问几时悲风忽动山川伊阻莫致一恸千里戒途三年升堂匪德之怀惟道之伤呜呼
　　祭薛中离文
　　戊戌之夏与先生别于青原山中执手而语曰銮江之防迄今八年不知后此八年复防何地于是澘然不忍反顾而去当是时先生逺游归盖思与海内友朋各取所长各弃所短求圣人之学大明于世以不负父师承传之重意何鋭也而愚亦不自量慨然有四方之志又且待罪于朝计八年之间彼此徃来者当不知其几纵不得闲宜亦不出于八年内矣呜呼岂知先生之归也病不能偿其意而愚之防罪也身犹幸全而归今年取友四方适闻先生讣而又符八年之数是执手之语疑若与为永诀者呜呼岂不悲夫今之谈学而彊有力者宜莫如先生先生自许之意其説若何而竟至此苟后死者不求自得而徒寛假以待时岂惟不知爱身亦可谓不善取于先生矣先生其谓之然乎
　　祭王心斋文
　　呜呼孔孟既没圣道若线庶几中行狂与狷焉诸子之后孰非圣训以质为学就其所近莫或裁之源逺益分淆言罔折哀哉斯文千载之后一元载啓有觉其修有若王子惟子黙悟不由见闻心轻百世气夺千军阳明是师良知相授润以自得扩以大受四方之士云集景从户屦常满河饮皆充而我何知不量进取尚志问业尝辱奬与维岁己亥始获抠趋子方卧疾据榻见余勉仁之方明哲之论倾囊见遗锱铢分寸大成作歌复以赠处自顾瓦缶莫和钟吕黙成一语冀入虚聼幸子首肯谅我不佞曾几何时讣音遽来往者不作今民之哀孰能执德百折不挫孰能原性洞识真我拘方守辙文饰义一经鑪锤如醒酣寐探子之心岂是遽休不徙不改圣人是忧天若假年日进曷已呜呼奈何遂至于此心亦惟危道不易谈善学柳下莫若鲁男子尚无忘啓佑来学咸自反求如子之觉且俾愚鄙亦获瞻依大道为公匪我之私呜呼
　　祭谢子贞辞
　　古人有言学圣贵资自余求友不啻渇饥得子相助志愿勃如谓当其议造道无涯数年以来粗见是非与语黙倍不我难疑胡尔背去如旅中违始闻抱疾问何致斯或言误药或弗省思夫子所慎岂是不知始犹厚望书往勉之未几讣来有涕涟如天不祐善吾亦何施汝奎天臣咸可逺期相继而倾曾不见遗命果如兹更复奚为惟余存心耿耿含悲
　　祭周七泉文
　　呜呼驾风鞭霆凌高厉空此古人之豪雄也而窃尚其风守身如处子用世如转丸此古人之完业也而思有之躬发忠孝于君亲敦信义于乡里尝希陶矣而自谓未及其澹静虚则明动直则公晩慕濓矣而自谓未全其功寒暑不游风雨不赴可保身矣而忽遘疾饮食必择药饵必精似慎疾矣而忌医弗庸将其属之天者嘿有所制以拂乱其常度故存诸已者虽进取之鋭卒莫胜夫气数之穷呜呼长途寡旅二人相逢其一车摧马瘏僵仆中道而号呼莫应其一望室庐冐险阻而伥伥无与安能已于趦趄而哀恫而今而后孰为指学之进退孰为审道之异同孰为久要而上达孰为防防于屡空破琴絶响悲山水之徒在芝焚蕙叹恨气臭之不终鹧鸪之原枕块所封死则相从本其素衷履霜惨惨仰天防防临穴一恸有怀曷通呜呼
　　祭欧阳南野公文
　　呜呼学有显晦道有险夷二者相值千载一时忆接淅之去鲁与隠几而出齐空迟迟乎故域念孰为之提擕迨舂陵之感奋啓闽洛之精微或豋筵而独对或专郡而分麾言入祸出行髙毁随山之召殆其一几幸委曲于权变竟莫拯夫倾危嗣是有作大行曷禆自阳明之复起而东南再造于疮痍斯文天丧国是孰资既颠摧于荒裔犹集诟而交嗤先生弱冠早自得师訚訚侍侧解悟无疑当是时也豪杰猬聚议论蜂驰禀承讐难聼者忘疲及其久也通方内外与时推移洞人情之隠忽总异説之纷披盖独有得于圆融不测之智而才力赡博又皆足以发之不独四海缙绅让其歩骤即同时侪辈几能尽撤其籓篱而又位在宻勿久奉畴咨九重眷注盖已纳之帷幄而二三元老亦且寄之肝脾倘其稍延岁月少竭心思调停于可否之际引纳于和平之归可使善人恃以无恐志士展其为则当年传授不为虚诞无疆宗社固将借以维持也胡为乎赐烛之宠方渥而鼎覆之哀遽贻绣裳之慕未厌而台坼之占莫违岂民生之无禄抑覆载之有私吾不知得才之难而顾值数之竒又不知自古竒数胡独值于间世之才与夫成功之日而顾他无与于兴衰也噫嘻噫嘻洪先束髪快覩光仪初入禁廷朝夕相依语必劄记信如蓍廿年睽逺书问不遗近岁以来或合或离黙黙有怀思报所知道逺莫致欲待来兹望而不即如何弗悲毎读夫子拔本塞源之论与真诀初心之诗未尝不三叹而欷歔先生已矣来日可期果能无憾于斯否乎呜呼
　　祭尹生道舆文
　　呜呼哀哉美质不易具才实难舍是而学百不一完道非其资力倍功半才弗合诚中正或畔哀哉道舆世岂可常自我得子交谊有光子之淳懿慈柔雅静见利即耻慕义若竞孝友天至谨纳性成不欺暗室不狎憸人执友怡怡亦訚而谔僮仆依依无忿以虐身已计偕家犹农作谒金屡挥决履不怍始未知学乡誉已闻迨与切磋毅然出羣气以养充事以志集独抱古心一洗陋习崇明海邑坐者贿移众为怫然已若未知赴险如夷视民犹子防残渐归厐杂可理风樯几倾顺命委已沙城将圮犯议请徙官以忧解民为悲嗟或卫之疆或别于家释服待次闻荐忌美胡是褊心投之万里受檄靡怨疋马而趋苍山珥海载煦载濡民赋弗均更钱视力民产弗丰传餐损式奏能日积侍养岁违有怀陟岵莫遂拂衣虽则负疴曽未皇息尽瘁而逝不弛其职名扬北阙位伫西台驿书来召公移告哀官几再考囊无长物阖郡助丧罢市号欝名宦啓祠行省致绋赙防有加行李初讫凡兹列行世或可能务学且笃近复谁曽虚心察微改容受善毫发有歉顔面必见我非益友子自得师爱均骨月信比蓍无体之心一体之义存之则虚推之则至我言子颔我往子随终身相倚弃官为期天胡不仁夺子太速弗待研精弗留表俗岂无良朋亦怀好音惟是多岐矧曰同心匪余独悲恐时胥溺一人之灾多士之戚我行踽踽愧负实多不借辅翼后当奈何得失之微夀夭之数苍苍谁谌不暇问故有弟有子夀耉无疆子目可瞑无过徬徨昨闻荆川亦复陨坠九京相逢必厠行辈孰怜衰病朝耶暮耶骇此岁隂非龙非蛇万物有尽何独于子惟子在京未可以死今未可死而竟失之我病即衰能已于悲呜呼哀哉
　　祭唐荆川文
　　呜呼我兄名播天下令誉弥宣知音斯寡神授妙质性厌浮华动出全力业擅名家靖节贞夷志完刚厉进不苦难思常入细齿豋弱冠魁压同袍文体丕变纸价争髙惟帝知人因言拔士天语衮褒圣鍳烛视孤忠素许况感殊遭事计浮食施惧屯膏荐入词林邃探艺苑测理幽范格高逺九经该贯诸史穷搜文继欧曾诗驾韦刘山镵冡移象衡数纬宻算毫芒洞疏泾渭孝全手足行质鬼神脱屣轩冕潜轸荆榛叔夜交絶黔娄守醇不慕荣显不媚乡邻决履常穿垢衣至敝栉沐屡忘寒暄尽废义严一介诺重万钧望庐者愧执经者驯仁急颠连艺兼文武无问钜纎咸求禆补官条民故水防兵防制备古今技列短长欲试经尝不辞饥渇去爪挽彊短后露跋凡兹集美众已让能在行辈内以豪杰称乃愿所安在期自得从善转圜如德如色良知至足动意俱非空诸所有渐可入微根柢一原出入二氏相离即非惑祛似是言诠弢解形累髦遗千载上遡独立靡移非直天聪实资友助虽判醇疵忍坐背负取珠弃椟汔济焚舟庭靡逸晷席满名流虑极专勤见异曩昔信已愈异爱人无择谓道如水滞岂旁通谓道如谷隘岂广容取必此心弗倚于外举世非笑莫我芥蔕物皆吾与安用察渊时随代谢难挽逝川刓方为员制用于朴大方曷抅至洁不濯幸际吐握获觐承明南北奉使寒暑载更痛絶清谈峻扬风采隠达戍怀情输谍绐毕智殚精炎潮溽海宵枕甲戈朝廵营垒酬勳进秩开府专征武侯食少岘首泪倾呜呼哀哉谓生禀殊无所于頼盍阻荒遐乃起吴会谓因材笃有意则然盍靳其几乃夺之年知者伤之虞其过鋭忌者短之逆其改计或憎其僻或赏其竒即门下士疑信半之借借在人絶非所惜岂效循墙始名完璧尝闻自哂出则羣咻知之而蹈中必有由捄焚遑逊力田罔秋谋身或缺报主则周譬疾于医药力未久命也不淑人亦何咎易着殊途士増多口匪阿所私谁出其右呜呼哀哉胡取瓠落早虚左车谦以持下美不独居敢望及肩嵂崒培塿瞻之在前瞠乎其后聫署载笔共棹还山肝胆毕露骨肉相关管鲍取与朱张规切过失本标词章轨辙睽孤廿载良觌三申每当抗耦辄叹轶尘我疾苦衰使来告速昌江之濵云岩之麓曾赞其决不疑所行割囊助室反袂分程讵谓兹游竟成永诀远讣忽传长号欲咽呜呼哀哉黙悟养生径超欲界多病见嗤勿药是戒习劳防倦蹑险若飞暇而冥坐杳乎沉机丁寜结束武夷九曲岁寒同盟山灵攸属言犹未践身乃先徂所不瞑者复奚念乎呜呼哀哉韦异佩蓬蔴互倚禽有比翼木有连理而今而后孰仿孰企孰绳枉违孰颔议拟一寄空木一类拘株矧余残息卧而待餔未究底理寜系有无纵留后死谁与为徒呜呼哀哉初莅维扬行部寄语岁侵野虚回风冷雨代匠血指待炊乏需不识静者悯余笑余札成絶笔句成防防将悔之萌亦疲已甚呜呼哀哉久掩庭戸几歴居诸哭不抚棺吊不在闾从此破琴亦遂罢凿梦魂去来山川緜邈烱烱正气乌容冺澌于何招之黄鹤紫芝兄即子桑我非曾晳恸何知哀情何知溺越疆驰赙追之靡及今雨垂垂似助洒泣呜呼哀哉
　　祭赵生子良文
　　呜呼子良子今舍我其何之嗟违世而独立亦孰凭而孰依始取友以自益纷色笑之追随几目逆而可怀独身许而弗离将与游枯槁寂寞之乡观溟滓滉瀁之涯超埃而出入处太虚之希夷指无穷以为的凌千古而共驰胡为乎天假之资纵其来而忽曳于后学几于悟与其进而竟止于斯呜呼子良吾能不悲忆在乙未执贽旅邸子虽激昻吾犹浮靡还山以来方借助啓可否互荅寜辨彼此石莲栖岩雪浪登阁聼雨青原看云匡岳泛鹭渚之春涛驾玉笥之秋鹤种种取证黙黙反观信此心之无物虽动应而静安矩运而中主閴视聼之不干存莫得而何失时顾諟以盘桓怀至寳以难捐诞先登而独往歴岁月之几何曾不易其所尚顾余马之班如若抱瘝而服恙间话言之相投忻羣和于孤唱察所行之或颇口嗫嚅而意惝怳感振辔以病途期白首以相望岂积戾之未蠲类瞽者而失相羗踽踽其谁怜子不返兮川之上呜呼子良古之清人秽氛逺谢灏气还淳不期而至天机自神寒不挟纩食或累旬吾窃谓斯道有属诚旷百世而相感子犹以长生为讳欲备万物于一身彼其有托而迯以权显真皆儒者之大忌屡杂出而难遵二年而病药不濡唇将宜节之理疎亦禀受之数屯固不意吾子善养而乃于此有遗论也呜呼子良持一介不染之操以处贫而掩其介挺万夫莫夺之勇以无位而閟其名修身独善之具尚防人毎相狎而未易乎俗明道开来之望甚切时将有待而未试之行心所独诣赏音者寡既莫为之慨惜志未尽遂闻声者吠咸相怪以疑惊此吾所以益为深痛而无复有望于相成者也子纵已矣吾何为情耶去秋之杪聚哭尹氏今秋之初哭子永逝人世如此乌用久计庶几未死致一勿二且报吾子终此大事地下有知相见无愧呜呼子良哀哉
　　祭蒋道林文
　　慨维圣学一塞一行自宋迄今曾几大明江门衍派天闗抗旌一麾众诺公则克诚疑义既晰内实外莹匪直修己亦善友生大学之道始于性情如彼一体触之即惊政无遗议教有嘿成儒者之用可谓有徴余少不类邂逅燕京无縁重晤岁律屡更乡园逺札几席时盈肝鬲披露形异心并自是莫逆爱逾弟兄己未之腊不续芳声庚申春暮闻讣屏营始讶曩昔何幸结盟哲人日逺世路纵横含哀莫诉诔此生平愿诸来学守此法程怜余衰甚回首泪倾歳歳桃冈谁对春荣动而未形乃独之精言出新得听者勿轻宇宙寥寥其孰有成呜呼
　　祭邹东廓公文
　　呜呼先生岂可一日少哉方阳明公之存也传良知之説者各以其意为解惟先生则独公之言是述及阳明公之没也承良知之统者各以其资为的惟先生则独公之言是守故始而青原继而复古终而复真以及安成之四乡吉安之诸邑无处而非讲学之所亦无处而非讲学之人而良知之发明至于今二十有五年日以昌大而不废者谁之力欤盖述公之言非难举其言而不杂为难守公之言非难信其言而不疑为难自绍兴之后使人无疑于师説者惟先生一人而已今斯已矣良知之説满天下求其亹亹不倦如阳明公者不鲜欤良知之説闻天下求其深信不疑如先生者不尤鲜欤故始而先生之病也通邑之人莫不身祷以兾其稍延及先生之没也通邑之人莫不巷哭以悲其不再至是乃知先生之学与万物为体先生之身与天下相通是岂可一日弗存也哉某闻教二十余年以匡病不出戸者三年余矣亦思此身稍徤必思继先生之业以毕此生而先生以道自任引诱不怠曾几何时遽至于此然则九邑之间至可悲者孰有如某者哉先生事业文章在天下天下之人皆知诵之乃今独悲先生之身者为斯道为斯世有不在于事业与文章也先生其亦自惜否乎
　　祭聂防江公入殓文
　　呜呼哀哉言与泪下尚忍言之自庚寅秋辱公顾爱审视相忘有冀无怠归田以来规画蓍言动相比何敢依违然未知为学之的也丁未之秋示以良药倐然心惊不谋而诺如是三年如负针芒渐悟渐达食已得尝盖至是而后知为学之力也呜呼非相入之深不知去年日之逺非相信之笃不知守今日之专自是以后执事虽以病自负而反其本心可以无愧于后先矣呜呼相连若此遽舍我而去其痛岂不足为相怜耶长号盖棺一生已足多病纠缠阻于往哭盖可悲者固无穷而不可易者与世化而相续独抱遗经固不能已于餗餗也哀哉哀哉
　　祭防江公归窆文
　　呜呼哀哉人之慕古有如适途及履蹊径所患皆诬又如诱引登霞孤啸亦既改图渐闻要妙语者非惠悟者非增昔者迷误今得未曾惟我太保超禀神授自立克修不戒而就惟志独出试政无前云间不扰民瘼以宣惟帝知人作左右史徧歴诸难八闽风纪孰遏其进出守于苏积滞用涤豪强载逋既退而潜屏居物外得失若忘宻观成败借恂三晋迹比长城萋菲之谤不质而明乃进中丞司马之佐正位本兵有勤无惰帝念硕德兼以肤功曲从所请俾慎厥终敛实勿施巻藏于宻佚老八年心安身吉笃于故旧厚而不遗奉公守法不蔽所私大册七书发挥道脉移文简书雍容不廹出其一二已足名家探掲隐言大非夸惟予何知怀人早嵗追逐无疑言闻而醉骨月相倚积有嵗年戊申巳酉相信而专人易其几独难于道闻且弗惊相顾而笑或未甚悟而烦指焉即事嘿识不以言传自予二人如一手足或弛而伸或敛而曲或忤或聚间有异同意防而解不介于中一十六年互相出入各愤所求无过不及予之自述匪衒于人惟惧不察或掩其真人贵相知所信安在一日失之岂明向背今日何日遂成别离朋友之义谁复知之悬知撄心惟在一子有而不贤不如其已著作之富图书满前千秋而下孰重而坚惟司马公与明道氏有侄传心寜分彼此言而不达遗以长悲于乎防翁永有世规呜呼哀哉
　　祭同年李伯实
　　呜呼吾与子将遂不复相见耶方相期于无穷者而今竟不可望耶子何为而遽至是也哀哉天之生才也不数而于其间值焉者每有相之天有意于培覆耶吾则不可知果无情于万物耶吾亦安得而悲之呜呼道丧千载悠悠莫传功利挠人视为故常有聪明特达者堕于其间方且指此为怪其孰能余从丁亥之归始相觌面往复立语感吾草木鸟兽各率其性之言而遂为知已朝夕相聚视为弟兄偕计于京同寓招提相与极有生之道至于天地万物不我为累者子独跃然以喜此岂易得耶平生之志不能媕妸覩世俗态辄复含耻断防讷讷不知逆亿贫而能约不事侈靡性率淳实气亦凝栗谓子将为逺到而今不然呜呼将命之不可谋耶将粹美者之不可久耶信也吾亦安得而悲之少取科第若不介意中心所好固甚凌厉入夏以来若不称是未几而果病也将其气之索耶未可知也世之衰矣实得者不多见矣得见有志者斯可矣有志者不多见矣得见质美者斯可矣善人惟日不足为及时也朝闻而后夕可死矣故古者贵夀呜呼子有美质而志弗竟天与子乎何心况子犹有禄养之谋耶哀哉哀哉天地终于浑沦古今一瞬息也无往无来无存无亡者吾与子固悠然矣有往有来有存有亡者吾亦不得自留情也吾能为子久持悲耶哀哉哀哉
　　祭毛一木廷尉
　　于惟廷尉世袭芳芬窦州介节拔萃令闻以构以堂惟崇惟郭兰积余馨玉蕴未凿爰暨烈考惇朴扬华奋跃等匹登躐休嘉粉署是草朱旛握麾夷邦是屏皇风用恢惟公嗣服弱冠刻厉三益时延九流黙识才豊思达闻洽词雄允矣先进时哉未同志屈始伸学优而仕艺苑蜚英铨曹擢异汤汤吴防郁郁名都悬银纡緑賔慕訏谟衡石如流圜土无滞方岳推贤郡邑防治龙蛇时蛰猿鹤为羣丘园之贲不显亦闻赫赫中丞超绍髙武直排帝阍树绩天府乌林棘寺虎塞兰防入司喉舌出静尘埃功懋恩貤秩崇宠畀公虽在野殊命光被朝有令臣野有夀耉王人咨诹乡闾化诱闵予不造先君见背世托交游晩获瞻对言必经史动有规模古悲貌似予亦目瞿呜呼哀哉歳月几何世难坎轲严霜夏殒悲风日多呜呼哀哉靖节哀歌王孙遗令达人则然旷世罕并惟公诀辞几于俟命变不慑中终能顺正匪心不系寜视如归乃知盛履其抱必希呜呼哀哉朝援素毫夕就狸首邦族伤思知旧号走讣驰台省诔集冠绅松云虚望梁月留神呜呼哀哉灵根后凋纎色速瘁芸芸有生孰是毕遂名流身夀广心传慨往者情待尽者天呜呼哀哉
　　祭友人刘孔脩
　　呜呼刘子冀羣才逸臯鹤气豪志隘猥声倾俊髦季方联武宣文垂懿否衍豊亨约施急义辚辚贤辙青青子衿士舘賔庖宿戒日临在昔卜邻与子结袂再世通家视予犹季宛宛携幼役役在途忘言狎爱终歳驰驱匡子烛隣范生虀饭相顾形癯实惟心惋同类变豹独子守雌席无遽割毂为先推离翼重云广河一苇雪茧频来风标自伟忧患各罹交游间阻为别几时遂困二竖涧松方秀井梧忽凋闻讣欲摧长些曷招子三为众五十非夭浮世何常防观宜小惟兹蕙叹固感兰熏嘿嘿苍天迢迢白云防靣无再寸心如一不负延陵有如皦日执引切念倚庐阻奔闻余诔言应尔防魂哀哉哀哉
　　祭外母许淑人
　　吁嗟淑人笃兮爰托植于灵根禀茂和之懿质兮敦静操而象坤琮璜珉玖介特兮薰鬯紏结而芜蕃错防流以组絍兮翩云裳之欲骞去髧仪以结缡兮耿夫君其行尊诞景升于列缺兮羣仙佩之翩翻驰旌霓于四方兮腾烈节直排乎帝阍翳何邮之奄集兮实柔嘉之内援闵风雨之拮据兮采采于江蘩既良防蓄兮式谷尔昆樛木郁其春隂兮萋葛蔂之若樊鸣鸠翼而载鸣兮眷顾复而斯恩纷菉葹之总总兮又蓼萧而紫荪咸冒被于宠泽兮竞旖旎于芳原欣初阳之果亡兮瀼零露而竢暄方袆翟之陟庭兮恨迟暮而瞻背萱胡凉颷之夕起兮竟落叶之反反岂吉人之速萎兮抑庆闾而吊门遥望望于逺道兮天潢渺而无源将阆蓬之髙蹑兮驾青禽而乘文鹓悲嵗律之冉冉兮冰冽于丘园履坚而创钜兮魂惨恻而烦寃仰蕙帷之垂悸兮听啼鸟与哀猿谁独无心兮矧相攸而余媾婚荐椒醑与兰脯兮罗豆实于盘飱来不来其余顾兮情糜絶而何言
　　祭杨文襄公
　　邃庵杨公既卒之若干年今上用所司议节易名赐諡曰文襄旧之出入门下者感公身后之有遭也俱各撰言相吊且寓追慕之意忆尝道曲阿访毘陵与唐应德氏论公平生唐谓某曰世以多欲病公亦孰知其亷介者某曰何曰闻有故人餽实珠一斗受之客既退分劳左右投之地顷刻立尽而门生有以贫归者发囊助给率数十百金为常夫为天下用财而不以私蓄即比于一芥不取可也非亷介乎某闻而颔之辄应声曰世亦以尚通病公又孰知其方严者唐曰何曰先君賔其塾又故门生也为武选郎八年出之守郡曰此地不可无此人不知其抑也又三年转而备兵徐州曰此地不可无此人不虞其淹也夫为天下用人而不以私即比于一介不通亦可也非方严乎唐闻而颔之呜呼世之追慕公者亦尝闻此两言否先君承公讣泣连日曰公固爱我其忘抑与淹者不以俗人视我也呜呼知公者不必尽形之言能为言者或不足以知公知不知于公何与世道之升降系之矣公如闻言其亦颔之否乎呜呼
　　祭曾勿斋叔丈
　　于乎我公鸡檠之励牛茧之精人固谓公之必通也顾年逾服官政而始贡王宫马融之经郑防之席人固谓公之悲穷也顾猗兰不怨而伐木多悰鬒发豊躯澹欲希情人固谓公禄崇崇也顾拂衣归去而扁舟西东松筠晩翠棠棣交荣人固谓公乐融融也顾鸿飞暮渚而鵩来晨风于乎使公徴鳝而起则身未必能归而解不勇则未必能速然见公之见机与正终者审于中矣庆吊相随余又安知天之梦梦也哉惟于公之归也既阻见于仰药及闻公之变也徒含凄于倚桐负素衷矣一觞告哀公尚飨之
　　祭桃林同年道承文
　　吾邑同年举进士者六人三人不幸早逝而兄为独后其塟皆不逾年而兄为独迟先逝者举进士未久而吾之交游亦未稔不知世道之升沉与人材之难易而诸进士者宦皆未甚显视先逝诸人徒有死生之感耳兄之逝稍后又复迟塟以十年十年以来世之流风日下举进士者即皆破常调薄名义以先辈行已为迂鄙而髙官大爵骎骎且日向柄用囘思兄斤斤自好且欲与世之善人朝夕徃来以图相益者何可多得然官止六品禄不及三年求一命之荣于其亲竟亦不遂况其身乎则吾于兄之塟重之以辞其足悲有甚于先逝者有以也而吾三人存者出入禄位亦十年于兹矣虽不敢破常调薄名义以冀所谓髙官大爵然十年之间求不负日月以免于后死之责必皆不敢自信也而二人者又皆守官不及临穴则吾于兄之塟重之以辞其含悲有甚于二人者有以也夫事有类而情异时有过而情近言有尽而情深此必非一人之感已矣兄亦含悲否乎
　　祭毛东塘公
　　呜呼豫章之盛蟠深幽入青苍及其摧也化为羣材而烟云磅礴者骀荡其何之雷霆之震轩六合惊百蛰及其敛也廓然太虚而光景歘霍者不可以彷佛窥故积气之厚者世莫测其用而据物之精者神每秘其竒方公之出也蹑星履扬云旗北边避青坂之险南交畏铜柱之遗緤组送欵缕金献辞将带砺为盟可以续石室之赞颂而兵刃不血未尝困赤子于疮痍于是帝命曰都式遄来还无缓其驰进之孤卿畀以全师惟兹禁旅亦惟乃司当是时也庭麾列帅门走偏裨筹决尊爼风生指頥盖左襄平右青唐莫不受其鞭挞而穹庐北戸几千万里昔之不免于金革者亦各詟其威力而遂相忘于恬熈比其归也平戎之赏未定而明农之志已移三益之径初开而二竪之孽渐滋洛中之社不待而箕尾之兆遽垂岂所谓造物之爱惜者去来有数亦功成身退得之天道者非人世之可羁不然胡为乎其迅速若斯也惟公之生间世殊资器大有容质任弗欺位尊而劳以防谦爱愽而恩不择施旧怨若弃懿亲是宜絶近名之行加以黯闇而不嫌于茹纳惩矫俗之过虽纰贱而可接乎光仪遇夫善之可进也用之不必出于己至于义之当防也执而未尝诡于随此其徳美之冲粹实由性成而罔疵故闻其向进多倚以为重而乐其用誉迨其既卒不独君子伤其失类而庶士亦动于烦思在故旧或不胜其捐别之惨若童儿厮无问识与不识亦知询其疾病计其年夀而助歔欷者是岂可以强为哉呜呼在昔崇髙多遭崄公处其顺蚤发萎迟云胡末节若或尼之非物忌乎全而理盈必亏惟其尼矣于公可推使一于随忌者其谁以此令终又何嗟赍洪先早嵗辱在询咨重以世交置之心期疑义与析尽言见规兾有大成忘为过私盖徼惠甚殷而献忠则何禆比一再见神闲气夷窃占福履不替其绥曾未旬日移书论诗曰余有志而力已疲以为能持退抑如此者孰知遂为永诀而竟莫追闻讣奔奠有泪涟洏人非金石几何弗衰奚独于公不已其悲其悲不已所感可知知不尽言公必鉴而哀哉哀哉
　　奠李氏妹
　　嗟我同胞骨肉惟四仲弟夭亡防我一臂兄妹聚哭声同情异众皆哀死我独失计父母有知目岂能闭三人气禀妹不若弟年时相见常恐疾罹自昔于归一十六嵗怙恃既逺积忧成滞及再得甥谓可慰意何期哭幼翻令自毙始闻疾作奔问惊悸即为诀辞相对洒涕选方审卜靡事不至形证虽危幸脉可恃曾未及旬增以痹不逺百里求药城市变起倐忽医噤莫治号呼谁援忍复近视弱息数龄血肉斯寄不知人悲所为何事悠悠昊天降此防厉顾我妹氏淑慈懿言若不闻动若有制承尊抚卑曲尽恩谊日侍君子温温作俪云何斯人乃令至是父母遗祜不终覆庇我顾形影益单而瘁孰哀此言痛彻心肺昨在深闺今成遐弃从此问讯何由可致顿足失声妹寜反袂
　　奠外舅符翁
　　呜呼我公何意遽不少延也公厚禀殊质若金鐡经炉锤适以全其天劲气卓行若松筠凌雪霜莫能摧其坚徤歩修躯不俟熊虎之引而康夀澹食寡营无让巗穴之隐伏而静专是以位列九卿而居处服食不加于寒士齿逾八袠聪明智虑不损而举动可齐于壮年固将期頥占筭为乡国之巨望且以典型在迩可借以儆吾后生之过愆攷故究往昔之目击问疑述少时之心传而又身当甥馆谪受氓防里闾接比嵗时周旋可谓得幸之偏者矣孰知事变倐忽乃谬不然间者抱疾容若有异而神则完旦夕省以为未至于弥连也别仅一宿而疾稍剧又三宿而脉变迁医以药进拒令勿前吾年至此更复何言侍者犹庶几其万一涕泣而强焉端卧微哂无何竟弃捐矣哀哉哀哉人皆逆旅世无佺然以辱爱之深感徳之久而见违之遽其能已于号攀乎兹即殡宫重睹莫縁将诔行以相招顾心摧而气填徒挥泪以荐觞忍仰瞻夫几筵呜呼哀哉
　　祭周生天臣
　　惟嵗暮兮草木萋萋子何之兮日月如驰道之莫授兮所艰者资天胡不仁兮秘子之竒三年不见兮如在庭戸倐此佳辰兮言归下土哀哀送子兮妻女父母欲招无从兮欲诉无语雪浪溅溅兮霰欲雰对旧侣兮悲故羣主静之説兮闻不闻凭阑四顾兮黯愁云化错迕兮数溔渺人生百年兮孰相保黄馘无闻兮夀亦夭子知自遣兮复何悼饮子酒兮侑以辞子无逺去兮魄在兹
　　奠外舅符翁外母淑人许氏合塟
　　呜呼哀哉古云至刚是刚匪物金鐡可镕正则不屈不屈维何义有是非人则虽殊其辨同归翁之方仕引绳就尺畸穷穴奸以祐以殛四十为郎出入省邸平剔蠧结纷乃理谁其仇之中人之子扣阍不闻敛迹田里翁之再去匪矫且狂伸我元功詟彼西羗判不可揺国是以彰寜嗟饥渇沟壑靡忘翁之守郡踵孝肃故防恂再借叔度歌暮方其卧疾猺人实来奋臂署辞武夫心摧司臬名藩晋大廷尉色怒人惊言温众慰营无骄将狱寡寃民力犯羣猜黙体帝仁惟帝曰咨咨尔大理不党以欺朕用嘉尔计将大畀孰忌而止伯冏之命惟仆臣视晩节戒得急流知止翁之既退杜门扫轨坤干研易朱墨评史天官堪舆诸家百氏嵗有纪録门絶投刺不出戸庭何有城市矻矻儒生或不逮是年在耄耋歩徤视明兴寐以时咏歌太平自谓天壤何乐可易时召诸孙授以礼式问之中馈所不遑恤亦惟淑人克勤内职田蚕婚丧不独饮食心何有亡身不逾阈抚幼御卑嗃嗃戢戢不识所生惟恩是泣天子念功及臣之私再命来崇象服是宜进之秩号褒以美辞淑人敬承勤俭不移亦惟我翁刑家有宜翁择交游先君缔好女于洪先忘其不肖长而侍侧胥保诲教比幸赐第翁在廊庙缙绅庆翁翁为色笑且曰斯人可朂逺道彤墀趋晓防骑随车退食有言匪诗则书翁归十载洪先罪斥闲居暂违似物有失虚往实归坐或忘寐言不及私所赏道义耳目传记扬防纷纭圮族拂常厌不忍闻警报恩条防良登败忧若在位不间内外如是累年曾无二态丁未之冬倐遘厉虐从容正襟谢医麾药曰命有拘更复何待执手相呼后晤弗再呜呼哀哉谓翁逺逝既夀永年谓理宜然胡为悲牵岂以婚故骨肉者怜皤皤黄发典型孰传矧曰頺风其终可諠龙阳有丘翁所自卜时日之良掩珍藏玉惟徳不孤作配同谷冷冷飘风萧萧拱木永诀何从长号莫赎尚饬此身期在不辱呜呼哀哉
　　祭牟禾山先生
　　先生抱质笃静而醇如璧无疵如麟自仁幼而夙成唯诺有则微节弗谐中惭动色楚材擢异冀羣一空百里之寄歴试以庸汤汤文水来游税驾讼寡狱清邑以休暇庭无羡物野有栖稼孺慕得母旅逋归舍最课嵗献晋之司徒俾主国计将聼訏谟时与才违行以全毁孰别清渭独返畏垒闭门扫轨焚香著书经授成帷垂仲舒年深木榻客至园蔬嗣服载兴福履未替令谱方传些招遂继呜呼哀哉不才弱冠与众奚殊片言见赏推毂先驱荏冉居诸尺寸未效仰负深期惄焉自悼自昔投野莫敢越疆嵗月音问闻且乐康意谓天道盈虚相倚啬前必豊利终出否讣来何速有涕沾裳岂惟今昔实惑彼苍自昔含药顔发且改将来焉知悲往益骇所贵者生在能有成倘不其然何异于氓吐哀以辞欲噤不止矢将洁身永报知已
　　祭萧东潭公
　　自余成童见公未第布衣退然徐言审视逮夫既贵抑畏有加郎署刑平侯邦誉遐杳杳琼山南隔巨浸往败于黩公以亷振乃晋大僚于监于兵谟画以陈交酋底平乃典大藩遂作牧伯鉴于持盈拂衣阡陌亦既归止故旧不遗山巅水涯式吪以嬉义方孔严弗敢侈肆西蜀之陈汉室石氏潭衿履有待抗盟诲辞凛凛中人隐情曾未几何忽闻防讣时亦负疴涕下簌簌载逾寒暑輀引在途他系未奔如饥弗餔歳聿云暮升堂奠币不见绣裳徘徊阶戺孝谨流风克比者希何以慰公继世无违
　　祭戚南
　　呜呼四海何殊一家可否更訾彼此谁嗟吾辈得兄过于家督言虽未勤意已相属弱质始振慕善若饥识名于刺銮江之湄载遘京华情联迹附岂无他人如出同父分袂未几驾言东游擕手偕往矢心相酬正色寓规服义自贬如商投侩如疾受砭又如监史不厌求深感此迟迟欲谢冠簪薄谴南行畏途中遇交勉含章旋报返御自是往复亦再睽违各罹多故似悟入机静定之説良知之疑且以为报兾或少裨友音时闻儆戒潜发然欲来为补失缺将访山隂且俟匡庐夕解行槖朝传讣书梦乎觉乎是耶非耶卜不可问疾何以加遗言何谓故侣何在枯形何归逺志何待夙钦风谊崛起人羣不傅而学不业而文侃侃之质烈烈之气愤世之懐卫道之计挫之弥扬撄之愈砺虽逺不忘虽微不弃毁不见侵祸不知避万夫莫当一身匪利乃如斯人顾不辅世保大定倾伐谋敌忾岂材为灾抑名之忌追往已矣后死者悸道不待人嵗不与我望洋未即首丘其可躬之不逮言则数穷向非忘物寜免失中窃怪不类毎辱过许摧蚀所余浮汰稍去他山徒存良玉已瘗伥伥安之苍苍何意复谁似兄教我如弟思莫赎身悲惟陨涕今嵗何嵗非龙非蛇七泉逝水谯山落霞晴川波石哀响先后河清难期泡影乌有去者岂速留者岂久胡为罔生胡为不朽欲荐生刍恐惊宿草先以些辞寄之逺道如其有闻应共自悼呜呼
</div>
    <div class="pagination">
<a href="念庵文集_page11.html">上一页</a><span>...</span><a href="念庵文集_page7.html">7</a><a href="念庵文集_page8.html">8</a><a href="念庵文集_page9.html">9</a><a href="念庵文集_page10.html">10</a><a href="念庵文集_page11.html">11</a><span class="current-page">12</span><a href="念庵文集_page13.html">13</a><a href="念庵文集_page14.html">14</a><a href="念庵文集_page15.html">15</a><a href="念庵文集_page16.html">16</a><a href="念庵文集_page17.html">17</a><span>...</span><a href="念庵文集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
