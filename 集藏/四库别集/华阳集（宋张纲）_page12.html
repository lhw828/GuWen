<!DOCTYPE html>
<html>
<head>
    <meta charset="UTF-8">
    <title>华阳集（宋张纲） - 第 12 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋张纲） - 第 12 页/共 23 页</h1>
    <div class="content">　　华阳集巻二十一
　　钦定四库全书
　　华阳集巻二十二　　　　宋　张纲　撰
　　进故事
　　一
　　两朝宝训判刑部石宗道与详覆官梁如圭等荐方偕淳于佺韩中正为详覆官仁宗指中正姓名问宰相王钦若曰是吏部尝引对坐失入人罪不与改官者乎钦若曰然上曰用法不当非习律令者也其可以为法官乎命劾宗道等钦若等退相顾叹曰上天纵睿明强记如此非羣臣所及也臣尝谓人主必有过人之聪明然后能察君子小人之情状葢天下君子尝少小人尝多君子直道以事上固不论也若夫小人为奸其可不察哉饰是非防白成黒或誉过其实或毁损其真相与蔽欺杂然陈于前而人主以一巳耳目广览兼听必欲每事洞照其情非大过人之聪明其能不颠倒惑乎仁宗皇帝以天纵之姿留神政治如石宗道不能以韩中正面欺非聪明过人何以及此臣试论之夫官为详覆刑狱所系居其任者尽循三尺以示至公犹惧或失而况不习律令安能办职哉宗道判刑部宜于此尽心而乃谬荐中正以为详覆中正尝坐失入人罪而不得改秩其事见于畴昔引对之时宗道私窃自料以为人主万几之繁决不能记此遂敢面欺必且讳其所犯以幸不察然而仁宗一见觉之宗道即被罪此聪明之实所以能服天下也当是时王钦若为宰相葢先朝旧德也宗道欺君其罪固大矣钦若得为无罪哉朝廷进用人材未有不由宰相者其人有过而宰相不知以荐于上虽曰不明犹或可恕今宗道主举中正仁宗方以失入事问其人是否而钦若应声以为是则中正之不可用钦若固巳熟知之矣知其人之不可用听宗道之言而姑容之必待人主问而后对非朋奸防上而何臣以是知钦若非忠臣也且一详覆官用非其人于朝廷举措未为大害然必劾之者罪在防上耳茍于其防置而不问则小人欺君之计日浸以长后之欺蔽必有大于此者其害政未易言也古之所贵愼防者以此故臣尝谓治天下之术在用人而用人之术在察知其情状若共工之象恭鲧之方命自驩兠四岳咸荐之而尧独能察焉以为不可观诸此然后知仁宗皇帝用人之术上与尧合图治功者可不念哉
　　二
　　唐书李珏传杜悰领度支有劳帝欲拜戸部尚书以问宰相陈夷行答曰恩权予夺愿陛下自断珏曰祖宗以宰相天下事皆先平章故官曰平章事君臣相须所以致太平茍用一吏处一事皆决于上将焉用彼相哉臣窃谓人主之权术无他慎择宰相委任而责其成功如是而巳至于人材之用舎爵禄之予夺则执其柄以诏王寔宰相之职唐文宗任陈夷行李珏等为相岂不欲以朝廷事尽付之而责其効职哉杜悰拜戸部尚书而夷行无所可否乃曰恩权予夺陛下自断呜呼是安用彼相邪夫本在于上末在于下本末而上下之分定治功所以成也夷行身为相臣而用一吏处一事皆决于人主不知其所任何事哉虽然当开成中夷行亦号一时贤相不幸与李珏杨嗣复等并用嗣复得君与珏为党故夷行嫉之数争事于上前一日文宗以王彦威为忠武节度使史孝章领邠宁议皆出于嗣复及夷行对延英帝问除二镇当否夷行曰茍自圣择无不当也嗣复曰若用人尽出上意而当固善如小不称下安得黙然臣以是知夷行介特而悻直意谓嗣复辈党与既成则进退人材与巳相违故于除用不肯任责且人主用人悉从执政启拟是谓合天下之公议不然命由中出必有招权卖恩而私干人主者为夷行计便当与上别白是非若其果贤虽不由于启拟用之不害为公有如不材宜白去之不当循黙自避以取诮于后世也大抵文宗有励精图治之资其失在于不能去朋党耳尝曰窦易直劝我凡宰相启拟五取三二取一彼当劝我择宰相不容劝我疑宰相然则文宗岂不知任相之道哉至于党人成于下主听乱于上见讥史氏此其于知人之明有所未尽而朋奸得以欺之也倘能即夷行问答之际诘其所因慨然破嗣复之党而正夷行唯阿不任责之罪则唐之威令当是复振矣文宗不知出此惜哉
　　三
　　唐书李綘传宪宗尝称太宗明皇之盛曰朕不佞欲庶几二祖之道德风烈无愧諡号不为宗庙羞何幸而至此乎绛曰陛下诚能正身励巳遵道德逺邪佞进忠直与大臣言钦而信无使小人参焉与贤者逰亲而礼无使不肖与焉去官之无益于治者则材能出斥宫女之希御者则怨旷消将帅择士卒勇矣官师公吏治辑矣法令行而下不违教化笃而俗必迁如是可与祖宗合德号称中兴夫何逺之有言之不行无益也行之不至无益也帝曰美哉斯言朕当书诸绅
　　臣窃谓自古人主未尝无愿治之志然焦心劳思变法更令若将措天下于唐虞三代之上而夷考其治终有愧于前世者其故何哉稽其名不求其实慕其时不行其道故用力虽多功效蔑如也且唐有天下传世二十德业之盛无如太宗故除隋之乱比迹汤武致治之美庶几成康至于明皇虽晩节不竞而开元之政亦后世罕能及之然观二君所以能致此者岂无其要哉不过李綘所言数事而巳臣请得以备论之夫人主诚能正身励巳则所以表天下者动容周旋举得其正孰得而违之遵道德逺邪佞进忠直则所以取于人者是非好恶悉由至公孰得而惑之与大臣言钦而信无使小人参焉则委任之重所以责成功者专也与贤者逰亲而礼无使不肖与焉则礼貎之隆所以资启沃者深也去官之无益于治者则窃位素餐之人退而材能自出矣斥宫女之希御者则承恩负宠之人寡而怨旷自消矣将帅择而士卒勇则外侮不患乎不却官师公而吏治辑则内政不患乎不举以至法令行而下不违教化笃而俗必迁是皆人主夙夜躬行无一敢怠者太宗明皇用此以致贞观开元之治其效不彰彰可考哉非独太宗明皇为然虽尧舜三代圣哲之主其所行亦不出此是宜宪宗有问而李綘对之悉也书曰监于先王成宪其永无愆又曰丕显哉文王谟丕承哉武王烈佑启我后人咸以正防缺夫祖宗之谟烈垂之天下所以启佑后人为之后者亦监其成宪举行之而巳宪宗有言欲无愧谥号则其指意施设岂不美哉观其慨然发愤志平僣叛能用忠谋不惑于羣议卒收成功以致元和之治唐室称中兴则二祖之道德风烈如绛所云者信乎其能行之矣至于不克有终与明皇同讥史氏此无他由其信用非人所以驯致其祸莫之悟也呜呼惜哉
　　四
　　仁宗君臣政要上尝问都知王守忠曰卿出入中外闻有甚议论守忠曰皆言陛下仁慈圣德但朝廷好官美职及清要差遣皆是两府亲旧方得进用陛下不曽拔擢一孤寒之臣寘于清近又曰天下事皆由宰相陛下不得自专上黙然良久曰任人者兴王之本自任者失道之君故君知其道臣知其事朕若一一自任非无为责成之理守忠愧拜而退
　　臣尝观苏轼颂仁宗皇帝之德曰未尝行也而万事莫不毕举未尝视也而万物莫不毕见非有他术也善于用人而巳惟其善于用人是以穆然无为坐视其成功呜呼仁宗皇帝可谓得君人之道矣夫君人者有四海之大应万几之繁不委之人曷以济哉故必延登一时老成名德之士寘之廊庙而使之修其德业政事无巨细悉以责其成人材无内外悉以听其用吾于此尚复何为恭巳正南面而巳矣传曰上必无为而用天下必有为而为天下用此不易之理也自昔尧舜禹汤文武所以用天下而有余者亦岂敝敝然以其身亲之哉至于后世不能慎择大臣为大臣者又复懐奸挟私不能仰称委任之意于是人主始欲收其柄而不使之专也故进擢才能闗决事务一切劳其心志而自为之若将与臣下争功者名之曰忧勤其实以上兼下非秉本执要之道顾如是区区亦焉用彼相哉恭惟仁宗皇帝在位四十二年所任执政皆极当时之选如韩琦范仲淹富弼尤其彰彰者方是时百官効职而人无弃材庶功即叙而事无遗防真所谓人主穆然无为坐视其成功者也而王守忠乃云陛下不曽拔擢一孤寒之臣寘于清近又曰天下事皆由宰相陛下不得自专守忠小人将以是疎间君臣而行其私赖明圣觉之以谓任人者兴王之本自任者失道之君大哉王言兹所以为仁宗也欤夫以仁宗临御之久在列精白承休而守忠何守忠乃敢隂肆其説乱惑主听以此见小人应对之际不可不察也昔宇文士及谓唐太宗南衙羣臣面折廷争陛下不得举手明皇尝引鉴黙不乐左右曰自韩休入朝陛下无一日欢何自戚戚不逐去之然则自古小人防心积虑乘间进说未尝不欲导人主于非义惟在听之如何耳若仁宗之聪明能使谗者愧拜而退葢可为万世法也
　　五
　　三朝宝训端拱元年太宗谓宰相曰国之兴衰视其威柄可知矣五代乘唐季丧乱之后权在诸侯征伐不由朝廷怙势内侮故王室微弱享国不久太祖光宅天下深究兹暨朕纂位抑亦徐图其事思与卿等慎守法制务振纪纲以致太平
　　臣观人君所以能号令天下者威柄在我而巳方太平无事朝廷之纪纲法度具在虽有奸雄孰敢妄作故操持予夺之权未尝不出于上也至于末世人习宴安而不知有鸩毒之祸凡所以驭下之具悉从废壊是以国势浸弱主权暗移使匹夫孺子尺兵在手皆足以作乱况奸雄哉唐有天下二百年而髙祖太宗之纪纲法度固无不善也天宝以后日渐陵夷方鎭擅权连城相望强臣悍将挐兵忿争而尾大不掉之患终唐世莫之能救五代承之其尤甚当是时威柄在人天子惴惴然不得摇手呜呼天下岂有是理哉迹其祸败之由葢以制之不早所谓养虎而自遗患者也观德宗姑息藩镇至有终身不易地者宪宗用吉甫为相岁余凡易三十六鎭殿最分明神防军使王鹤驾者典衞兵久权振中外德宗将代之惧其变以问崔祐甫祐甫曰是无足虑即召鹤驾留语移时而代者巳入军中矣大抵朝廷之势得人则张彼祐甫相德宗吉甫相宪宗皆能有所设施故其效昭然有足称者惜乎二宗之德业俱不克终遂使唐祸胚胎卒抵败乱岂不以假其术智特以排难于一时而不知复收其柄立法以善其后故也故臣尝谓国势所恃以安强者莫重于兵而所以危国者亦莫甚于兵顾上之人御之之术如何耳方无事时聴受节制若女子然东西唯命吾尚何忧及其权党渐固而挟之以恣横豢养滋丰而纵之以骄侈于是怙势长恶始有慢命不防之事圣人虑祸于未萌岂不思有以制之乎昔者鼂错欲削诸侯而七国亟反葢削之非计也曾不若主父偃之防之为善耳偃之说以为使诸侯得推恩分子弟以地侯之则其国自弱然则为唐室计者外而藩镇内而强臣悍将其权固不可遽夺也倘能用偃之说而众建偏禆以分其威少令出戍以散其党则庶几隂夺其势而主柄专于上岂不伟哉唐栁泽有言勿谓何伤其祸将长勿谓何害其祸将大太宗皇帝能于立国之初监前代之失欲收其威柄以致太平则其先见之明后世所当法也














　　华阳集巻二十二
　　钦定四库全书
　　华阳集巻二十三　　　　　宋　张纲　撰进故事
　　一
　　唐鉴太宗谓羣臣曰朕开直言之路以利国也而比来上封事者多讦人细事自今复有为是者以谗人罪之臣闻自古愿治之君未尝不欲以求言为急故大开公正之路使天下之人皆纳忠于上于是端拱穆清而留听不倦虽四方万里之逺政化之美恶风俗之薄厚靡不毕知此盛德事也然求言非难而察听为难以人主之尊而虚心于敢言之士则上自百执事之列下至一介刍荛之贱孰不殚志竭虑愿有所献而其间貎言之华至言之实苦言之柔甘言之疾乌得而不察哉又况外示切直内懐奸诈伪辞矫辩而讦人之细事者真小人之所为也直欲盗名以防上听托公以报私仇此而不革则祸及善良伤化败俗为害不细唐太宗励精庶政而于听言之际能察其奸是乃人主之难事此史氏所以书之以昭示后世也昔者大舜有大焉善与人同舎巳从人乐取于人以为善故能勤总章之访广四岳之训其于听言之道可谓至矣然于迩言则察之于谗说则堲之得非以迩言善感谗言善诬唯能察而去之斯其所以为舜也欤恭惟陛下圣敬日跻聪明天纵观书乙夜复留意于转对之臣览奏四方尤乐闻于当世之务是欲恢张治道复之太平听纳之勤视古无愧而间者奸人欺蔽分曹为党一时乘权习势之徒辄敢以流言飞语隂中善类天下方懐愤切齿而大明旁烛洞见朋邪凡是告讦而上言不实者论正厥罪悉投逺方以为后日之戒于是有识之士乃始欢欣鼓舞咸谓大道之行天下为公复见于斯时然则虞舜之堲谗说唐太宗之罪谗人与夫今日流放告讦之类实异世而同符者也天下幸甚
　　二
　　唐书李石传文宗尝顾郑覃曰试论我犹汉何等主覃曰陛下文宣主也帝曰渠敢望是石欲强帝志使不怠因曰陛下之问而覃之对臣皆以为非顔囘匹夫耳自比于舜陛下有四海春秋富当观得失于前日进月长以齐尧舜奈何比文宣而又自以为不及惟陛下开肆厥志不以文宣自安则大业济矣
　　臣闻登山而不登夫泰山无以小天下观水而不观诸沧海无以狭众流然则学圣人而不学至尧舜又安能超五霸而冠百王乎夫圣人之道至尧舜而止矣以二典考之其政不过钦天时治人事用贤材明赏罚数事而巳非至深而难明甚髙而难行也然则三代以下汉魏晋宋隋唐之世迄无一君能跂而望焉其故何哉未必皆其天资昏庸不足与有为也其间愿治之主往往视唐虞之际以谓非复后世之所能及则亦自狭其志而卒无所成且汉之治莫如文帝其次则称孝宜然张释之为文帝言天下事帝曰卑之无甚髙论令今可行于是释之言秦汉间事帝乃称善宣帝因太子有用儒之请尝曰汉家自有制度本以霸王道杂之柰何纯任德教用周政乎由是观之二帝在汉则为贤君惟自狭其志故功业之所就如是而巳唐郑覃以汉二帝比文宗而文宗犹不敢当则太和开成之政一切委靡无足怪者李石之言固可为万世帝王之法惜乎文宗不能用也恭惟皇帝陛下聪明睿智出于天纵躬履艰运允迪先猷兢兢业业夙夜不怠故自中兴以来虽海内晏安不敢自暇逸也台池苑囿之观声色狗马之奉一无所好万几之暇独留意经籍深达古帝王渊微之防一时羣臣章句讲说之学莫能仰窥万分可谓有尧舜之资矣非特有其资而巳也其志葢将力行而有至焉然则跻时于太和纳俗于时雍固不难矣易曰天行健君子以自强不息陛下体天德而行健其所以措诸事要与唐虞比隆者亦在乎自强而巳矣顔渊匹夫也而犹自比于舜况万乘主乎臣愿陛下益留圣心无使二典专美于前天下幸甚
　　三
　　三朝宝训太宗尝谓近臣曰国家以民为本百姓以食为命则知储蓄最为急务昨江南灾旱朕亟遣赈贷粟无流亡盗贼之患若非积粟何以救之当谕诸路转运常为计度省察储蓄无使损败
　　臣窃谓财赋有国之大计当丰亨豫大之时蓄积为备不可一日阙于天下天官九职洪范八政必以农事为食货之首者以见先王于此未尝不留意也恭惟太宗皇帝绍开帝业四方僭伪悉以荡平方是时年谷屡丰兵革偃息仓廪府库所在充满而犹宣谕近臣储蓄是务督诸路以计度察仓庾之损败常恐一旦旱灾无以赈贷而有流亡盗贼之患然则宸虑深逺岂特取足于目前而巳哉葢天时地利财赋之所自出必资人力以为之是谓衣食之源而生民之命敛之有常制则民乐输散之有常度则用不乏如其不然事有出于意外而物不素备则骤而用之必且横取于民民力有时而不应防将安出于是商功计利之臣始得以行其说而头防箕敛天下有不能堪者矣汉称桑羊唐称刘晏二子材术过人载在方册后之言利者莫不祖述之以为不可跂及然以臣观之巧算倍征殄民资泽乃商功计利之臣耳且増大农之部丞笼天下之货物坐市列肆转贩相输以至入粟补官以赀赎罪古所未有而羊法之行四利去四害以羡补乏利无不开诸路转输如见钱流地上他人所不能而晏独能之观其材术如此而计其功效诚足以舒一时之急柰何非先王之仁政使其人生于唐虞三代之世其防果安用哉故夫论治道者必以国计为先而论国计者必以储蓄为急方今天下充国计者有田亩之税闗市之征鹾茗之息酒之课是数者其大略也而取之皆有艺极是谓常经不可得而増损凡朝廷祭祀之供使客之奉六军之须万官之俸与夫乘舆服御匪颁好用之式皆仰此取给焉以其岁之所入几何较其岁之所出几何则其有余不足大槪可见矣然古人谓取天下之财供天下之用未有不足者况陛下自中兴以来励精图治不迩声色不务晏游前世侈靡之事皆所不为则于财赋固无轻费妄用宜其蓄积加多而沛然充羡今乃不然郡国之间补苴罅漏言匮乏者十常八九此无他官吏不能体国并縁为奸上下相防其乃至此耳礼曰国无九年之蓄曰不足无六年之蓄曰急无三年之蓄曰国非其国今日之事唯当诏天下谨财用之蓄藏而令主计之臣稽考每岁出入之数积其赢余无得妄费以待不时之须则所谓九年之蓄者数岁之后亦可以驯致其效顾不美欤
　　四
　　三朝宝训大中祥符元年上语近臣曰京师民庶迩来渐事奢侈衣服器玩多傅以金虽累申条约终未禁止工人镕锻为箔日増其数计所费金岁不下五六万毁壊不可复浸以成风良可戒也
　　臣闻好侈靡者天下之常情尚朴素者人君之美化自古帝王当太平极治之时惧天下之人侈心将萌必命有司申旧章颁宪度昭节俭抑滛侈凡服用之过制者莫不有禁葢欲以检押之法使之成忠厚之俗也仰惟眞宗皇帝纂列圣之休抚盈成之运丰亨豫大万物盛多故民间渐事奢侈而以黄金巧饰器服圣虑髙逺究极其明诏近臣申严条约深得古帝王之用心矣葢金为天下之至宝而国用之所资使众庶之贱皆得靡溃于器服之间岂不重可惜哉臣尝考之于古苏秦说赵陈平间楚衞青击胡有功其所赐黄金或万镒或四万斤或二十万斤而梁孝王以小国所积乃至四十万斤长安之乱省中金以万斤计者犹六十匮何其多也自魏晋以降始不闻有此充羡夫金之为物产于天地之间百链而不耗宜乎后世之多于前古然以近史观之其数未尝有及于古者岂非风俗侈靡积习耗蠧而致然邪且海内产金之地有几凿山披沙积累于铢两之微其得之不为易矣一旦聚于都市末作之徒乃并肩列肆兢丽争功镕之销之以为悦目之具以一京师而计所费金岁不下五六万两合天下而较之其费不知几何以数十岁之积累未必能供一岁之用然则近时之金少于前古无足怪者仰惟陛下恭俭爱物出于天性固尝念庶俗侈靡屡勑销金之禁然而比年民物阜康骄奢所习殊未衰止器服之饰过制尤甚销金之外又有泥金贴金剔金缕金为线为丝之类号名非一倘不重其赏罚而申严之示以必行则因循岁月未见其能止也诚能止之则非独宝货之藏免于妄费而下不僭上贱不拟贵亦足辨天下之大分臣观三朝宝训窃见国家禁销金者莫严于真宗之朝故敢昧死以祥符圣训为今日献













　　华阳集巻二十三
　　钦定四库全书
　　华阳集巻二十四　　　　　宋　张纲　撰经筵诗讲义
　　故诗有六义焉一曰风二曰赋三曰比四曰兴五曰雅六曰颂
　　臣闻声诗之作本乎民情之自然其所歴非一时所述非一事所出非一人故众体并列咸有攸当方其作之也志各有为故赋比兴之防分焉及其序之也事各有本故风雅颂之名别焉诗人之言顾岂一端而巳或美或刺或规或讽茍可以直言而无害则铺陈其事而赋之若其避谀佞之嫌畏指斥之过必将引类以寓意则取象于物而比之至于耳闻目见有以动荡其心志而不能自巳则又感发于所寓之时而谓之兴此赋比兴之辨也若夫采于国史播在乐章其述诸侯之事而止于一国则列而为风言天子之政而及于天下则列而为雅形容盛德之美成功以告于神明则列而为颂此风雅颂之辨也然而论诗之防莫先于风风之所言赋也比也兴也互见而兼备焉故一曰风而继之以二曰赋三曰比四曰兴积风而为雅积雅而为颂故五曰雅六曰颂周官太师教六诗考其先后亦同乎六义之序
　　上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣
　　臣闻诗之为风政教之本也上以是而化其下无非躬行之德下以是而讽其上无非爱君之诚是二者皆有巽入之道而不见于形迹故曰上以风化下下以风刺上夫礼有五谏而莫善于风圣人乐于闻过必使瞽为诗工诵箴然则诗之为諌讽諌之谓也主于文则叙其情而不致于讦名以谲则陈其事而不斥以正夫如是则无拂心逆指之辞言之者安所加其罪得将顺救正之道闻之者岂不知所戒故曰主文而谲谏言之者无罪闻之者足以戒夫天之有风披拂于万物之上而其功微密诗之温柔笃厚而所以感动于人者似之故序诗者言诗之功用必先之以故曰风至于王道衰礼义废政教失国异政家殊俗则文武成康之泽微矣天下之人不复见先王之治乃发其忧思感伤之心而变风变雅于是乎作辞虽巳变而所以述作之意依违讽谏于治道犹有补焉此叙诗者所以取之而不弃也
　　国史明乎得失之迹伤人伦之废哀刑政之苛吟咏情性以风其上达于事变而懐其旧俗者也
　　臣窃谓此言变诗之所由作也孔子曰文胜质则史先儒以谓茍能制作文章亦可谓之史然则国史国人之文胜者是也惟其文胜故多识前言往行而明乎得失之迹故感于平世而政用和感于衰世而讽刺之意不能自巳今夫人伦废则五品不逊自一家而推之国者失其序矣刑政苛则百姓不亲自一国而推之天下者失其理矣人伦失其序刑政失其理此诗人所以动其哀伤之情也然百姓之不亲未若五品之不逊故伤之为义有甚于哀诗人遭时如此而槪以古今得失之迹则吟咏性情以风其上不亦宜乎所以风其上者则以达于事变而懐其旧俗故也且唐之风旧矣其后变而为晋鄘之国旧矣其后变而为卫诗人当晋卫之世发于吟咏虽述一时之事而忧思感伤犹不防其本故晋诗十二篇而特谓之唐卫诗三十九篇而兼存之国以此见诗人懐旧之心发于辞气必有以感动于人所以能使序诗者述其本意而不敢没其实也然达事变懐旧俗举是二国之诗考于其他可以类见矣
　　故变风发乎情止乎礼义发乎情民之性也止乎礼义先王之泽也
　　臣窃谓此言变诗之防也夫诗之为变则以事有不得平者咈乎吾心故作为箴规怨刺之言以发其感愤不泄之气夫如是则宜有怒而溢恶矫而过正者然以诗辞考之虽触物寓意所指不同而要其终极一归于礼义而巳葢人生而静乃天之性感物而动斯谓情情虽出于性其动于中也物实有以感之旣感于物矣非先王之泽薫陶渐积不忘于心则吟咏以风其能止于礼义乎今自邶鄘而下百有余篇刺奢刺俭刺贪刺虐如此之类皆变风也然虽其间或出于妇人女子小夫贱之所为是乃一时有激而云然其比兴述作优游而不迫反覆颠倒而不乱孜孜焉若将救其时而反之于正者得非礼义之教使之然欤由是观之变风之诗虽不纯乎文武之序亦足见先王之泽垂数百年犹未冺也
　　是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛德之形容以其成功告于神明者也是谓四始诗之至也
　　臣以谓此申言风雅颂之体也风犹天之风也动于上而其下化之如闗雎之化行而公子仁厚鹊巢之功致而在位正直齐君好田而成驰逐之风魏君俭啬而变机巧之俗若此之类无非本于国君躬行也故曰一国之事系一人之本谓之风雅者正也犹言王之政也王畿虽止于千里而其政之所及则侯甸男卫自东南西北皆其所经略非如诸侯止于一国而巳是以雅之所言皆天下之大而四方之风于是乎观焉故曰言天下之事形四方之风谓之雅其言王政之所由废兴则以雅有正变故也文武兴而民好善王政之所由兴正雅是也幽厉兴而民好暴王政之所由废变雅是也若夫小大之辨则随其所主之意而巳如小雅言饮食賔客赏劳羣臣之类皆事之小者如大雅言受命尊祖致太平成福禄之类皆事之大者然则政有大小分为二雅宜矣风也雅也国治之始也及其告成功则有颂焉周颂商颂殆四十篇皆所以言祭祀犹今之乐章尔事实而义明言简而意足以是而告于神明可谓无愧辞矣若乃鲁颂非为祭祀设特以颂僖公之美而巳德薄辞侈视商周之作不能无贬虽然前乎商周独虞舜之载赓五子之述戒他诗未有闻也孔子自卫反鲁然后删诗断自周始国风雅颂方序而传焉谓之四始有以见后世之作诗者皆权舆于此而莫之或先也非独莫之或先而其述作之美亦无以复加矣故曰是谓四始诗之至也
　　然则闗睢麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公
　　臣窃谓二南之诗文王一人躬行之化而特系之二臣何也文王三分天下有其二以服事殷则所居者诸侯之位也受命作周而维新旧邦则所行者王者之道也当是时天下之人诵咏而歌舞之述其事则有小大感其化则有浅深序诗者合闗雎鹊巢之风皆以为王者之事而名之欤无以见文王事商之心皆以为诸侯之事而名之欤则无以显文王作周之德故取其事之大而所感之深者系之周公谓之王者之风事之小而所感之浅者系之召公谓之诸侯之风夫如是然后可以备尽文王之道葢周公召公分陜而治举周召则文王所治之地皆在是矣周公圣人也召公贤人也以王者之风系之圣人以诸侯之风系之贤人理固然也且周南之后妃即召南之夫人也而其见于诗者不能无异葢无嫉妬之心者周南也召南则无嫉妬之行而巳男女以正婚姻以时者周南也召南则男女得以及时而巳勉以正者周南也召南则劝以义而巳类而推焉自闗雎至于麟趾人之感化为甚深自鹊巢至于驺虞人之感化为尚浅序诗者不得不兼陈而备载之也夫文王北居岐周而其化南被江汉故曰自北而南其曰先王之所以教者指太王王季而言也文王始基实因于此是乃诸侯之事故特于召南言之
　　周南召南正始之道王化之基
　　臣窃谓王者之治莫大于人伦而夫妇者人伦之所造端也文王受命作周其治始于闺门而达之天下于是人伦正而风化行此二南之诗所以为国风之首在易之家人曰风自火出家人风者化也火者取象于离神所丽也化出于人故能妙万物而不见其迹当文王之时天下得于观感人伦以正若出于性之自为者岂有他哉神而化之自内而外一本于自然而巳故家人之象曰夫夫妇妇而家道正正家而天下定矣然则序诗者以周南召南为正始之道王化之基其知治之本欤
　　是以闗雎乐得淑女以配君子忧在进贤不滛其色哀窈窕思贤才而无伤善之心焉是闗雎之义也
　　臣闻诗三百五篇而闗雎为之首其所言乃后妃求淑女以配君子之事而说者止称其无妬忌之行臣以为此未足以尽闗雎之义葢天子听天下之外治故有三公九卿二十七大夫八十一元士后妃听天下之内治故有三夫人九嫔二十七世妇八十一御妻治外者莫急于人材治内者求淑女以为助固其理也文王之所以兴周诗称棫朴之官人书美五臣之迪教济济多士并列于疏附先后奔走御侮之职固未始不以人才为先务是以其化刑于寡妻而后妃于是乎有闗雎之德观其求淑女也寤寐反侧而不能自巳葢以谓不如是不足以配文王而成内外之治夫惟文王得多士而立政于外后妃得淑女而辅佐于内则自闺门而达之朝廷宜无一事之不理所以协济大业而卜世卜年之永者其本实基于此序诗者旣论诗之大概而卒举后妃之德以明闗雎之义言后妃之于淑女非特求之尽其劳而以得之为可乐故曰乐得淑女以配君子凡女子矜其容色者必有忌心能以进贤为忧则以不滛其色故也故曰忧在进贤不滛其色且女子也而或称其淑或称其贤或称其才葢以其性之善则曰淑以其行之美则曰贤以其女功之事则曰才性之善行之美能于女功之事是三者宜为人之所忌也而后妃乃能去其忌心方且忧其求之未得而不得进御于其君犹以为未也而又哀其或在窈窕之中思念而不防自非至诚接下而无伤害之心何以及此当是时凡为淑女者后妃皆得以用之虽幽逺之地无遗才矣周有乱臣十人而后妃与其一观夫阃内之政如此则其助周家之治信有力焉宜乎闗睢之诗列为二南之首也



　　华阳集巻二十四
　　钦定四库全书
　　华阳集巻二十五　　　　宋　张纲　撰
　　经筵诗讲义
　　闗闗雎鸠在河之洲窈窕淑女君子好逑
　　臣以为此言淑女之德宜为君子之配也雎鸠之为物其性则挚而有别其声则闗闗而和有别而不失其和淑女之况也水中可居曰洲而河又水之险者在河之洲则去人逺矣淑女者窈窕之况也窈窕者幽闲深逺之谓也逑匹也淑女虽在窈窕而其德乃可以为君子之好匹此后妃所以乐得也说诗者以大序首言闗雎后妃之德故以雎鸠为后妃之况臣以文义考之当况淑女而不当况后妃也葢所谓闗雎后妃之德者闗雎一篇之诗乃后妃之德耳亦犹鹊巢夫人之德而诗乃以鹊巢比国君其所以为夫人之德者亦鹊巢一篇之诗而巳举鹊巢以证闗雎则闗雎为淑女之况义固晓然矣
　　参差荇菜左右流之窈窕淑女寤寐求之求之不得寤寐思服悠哉悠哉辗转反侧
　　臣以谓诗人欲述后妃求淑女之事故于首章先言淑女有宜配君子之德然后序后妃所以求之之意夫涧溪沼沚之毛可荐于鬼神则荇菜者供祭祀之物也后妃之求淑女在于协心以供祭祀故以荇菜言之流求也其意若曰荇菜之生参差而不一求之者当左右而无方譬犹淑女之在下窈窕而难见求之者亦当寤寐而不巳然后妃之心犹以为未也求而不得则寤寐而至于思服悠者思之长也辗转反侧者卧而不周也思服而至于辗转反侧不能安寝则其求之可谓至矣于此有以见后妃忧在进贤出于至诚有不能自巳者
　　参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之
　　臣以谓此二章言后妃至诚待淑女之心有加而无巳也芼之为言择也求而后采采而后择者供荇菜之序也寤寐求之然后琴瑟友之钟鼓乐之者待淑女之序也琴瑟常御之乐也故鹿鸣燕羣臣则曰鼓瑟鼓琴钟鼓至大之乐也故彤弓飨诸侯则曰钟鼓既设此葢燕礼小而飨礼大所用之乐亦从以异今后妃之待淑女始则欲以常御之乐友之而通其交际之心终则欲以至大之乐乐之而极其欢欣之意此所谓至诚有加而无巳也且天子之于人材不患其不能尊显于朝廷之上而常患其遗逸于下是以先王之治于丘园岩谷之士尤加意焉然则闗雎之求淑女每章必以窈窕为言者可见后妃进贤之志首及于疎逺矣此所以能辅佐文王而协成周家之治也
　　葛覃后妃之本也后妃在父母家则志在于女功之事恭俭节用服澣濯之衣尊敬师傅则可以归安父母化天下以妇道也
　　臣闻礼曰甘受和白受采忠信之人可以学礼葢言其有本也文王之化刑于寡妻而后妃所以能成闗睢之德者则以葛覃之本有以受其化也葢后妃之贤出于天性方其在父母家志则在于女功之事惟其志在女功之事则知夫身所被服者勤劳而不易得故能恭俭节用服澣濯之衣也夫履后妃之位则势既尊矣恭俭节用服澣濯之衣则德既成矣然犹尊敬师傅而不敢忽则躬行于闺门者岂复有过举之累哉此其所以能归安父母也如上所陈而卒至于归安父母此其所以能化天下以妇道也孟子曰孰不为事事亲事之本也孰不为守守身守之本也葛覃之诗事亲守身之道备矣故序诗者以为后妃之本
　　葛之覃兮施于中谷维叶萋萋黄鸟于飞集于灌木其鸣喈喈葛之覃兮施于中谷维叶莫莫是刈是濩为絺为绤服之无斁
　　臣以谓此二章言后妃女功之志也葛所以为絺绤女功之末者志在于葛则丝枲可知矣葛之覃兮施于中谷维叶萋萋则葛方茂盛未成之时也葛之覃兮施于中谷维叶莫莫则葛巳成就可采之时也后妃之于女功志焉而不敢防故往来于中谷以观葛之渐长而采之方其初往也葛茂盛而未成但见黄鸟飞鸣于灌木之上顔色之美声音之好有可以悦其耳目及其继往也葛成就而可采矣于此无暇及于耳目之所闻见唯知刈葛而濩之以为絺绤专心致志服之而无厌斁焉虽然后妃大邦之子也岂其实然哉诗人赋其意而巳
　　言告师氏言告言归薄污我私薄澣我衣害澣害否归宁父母
　　臣以谓此一章言后妃既嫁而归宁父母也后妃之势可谓尊矣及其归宁必先告于师氏此叙所谓尊敬师傅污烦撋之也澣濯之也污其燕居之服而澣其事宗庙舅姑之衣在常人有不足道唯后妃服之则可谓恭俭之盛德然其污也澣也固非好洁其衣服薄而巳矣非止于薄而巳也又择其何所当澣何所当否然则后妃修饰其身如此而归于父母之家父母之心有不宁者哉斯干之卒章祝其女子无贻罹于父母观后妃之归宁然后知其父母免于忧也
　　巻耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也
　　臣窃观葛覃之序言后妃在父母家则志在于女功之事此则后妃之本志也及其作合于周而供内助之职则不特女功之事而巳又当辅佐君子求贤审官是以有巻耳之诗葢人君之治无大于求贤审官者诚能求贤以任使之审焉而勿忽则众职并举天下不足为矣故后妃既求淑女以协成内治而于辅佐君子又必以求贤审官为先也文王之时羣臣戮力以趋事后妃知其勤劳是以欲燕劳之而进其贤者则非有险诐私谒之心也然求贤审官文王之政后妃唯当辅佐之而不敢与其事焉有其志而不敢与其事是以朝夕思念至于忧勤而不释序诗者以为后妃之志又当如此故以其诗次于闗睢葛覃之后也
　　采采巻耳不盈顷筐嗟我懐人寘彼周行
　　臣闻巻耳易得之菜也顷筐易盈之器也夫来易得之菜以实易盈之器又采采而不巳然且不能顿盈况贤才之士为难得百官之位为至众欲求难得之材以实至众之位可不思念之乎此后妃所以有懐贤人之德而欲寘之周行也
</div>
    <div class="pagination">
<a href="华阳集（宋张纲）_page11.html">上一页</a><span>...</span><a href="华阳集（宋张纲）_page7.html">7</a><a href="华阳集（宋张纲）_page8.html">8</a><a href="华阳集（宋张纲）_page9.html">9</a><a href="华阳集（宋张纲）_page10.html">10</a><a href="华阳集（宋张纲）_page11.html">11</a><span class="current-page">12</span><a href="华阳集（宋张纲）_page13.html">13</a><a href="华阳集（宋张纲）_page14.html">14</a><a href="华阳集（宋张纲）_page15.html">15</a><a href="华阳集（宋张纲）_page16.html">16</a><a href="华阳集（宋张纲）_page17.html">17</a><span>...</span><a href="华阳集（宋张纲）_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
