<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 49 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 49 页/共 58 页</h1>
    <div class="content">　　满红红（台江舟夜）

　　何物情魔，活牵扯，痴人到老。莽回首，半生离合，悲欢多少？惨绿年华尘过隙，落红时节泥留爪，任茫茫一水万浮萍，天缘巧。翦不断，情丝袅；芟不净，情根绕。问为谁憔悴，为谁懊恼？枕畔空余春梦在，筝边只觉秋声好！听遥钟百八醉中催，魂苏了！

　　道是无情，偏不料，有情如此：蓦天外，暖风吹到，善和坊里，腻友从来须艳福，可儿难得兼知己。趁花间醉倒倩花扶，吾狂矣！钗花亸，袖花绮，镜花笑，灯花喜；更心花醲郁，唾花甜美，好梦翻疑蝴蝶幻，痴魂苦学鸳鸯死。对月娥私语悄无人，如江水！

　　如梦令（自题四十九岁小影赠孙韶青茂才）

　　一样尘中小谪，田海剎那今昔，回首七鲲身，吹散黑风无迹！逋客、逋客，双髯九年催白（四十内渡，今九年矣）。镜里春光似箭，留取影儿几片。持赠个侬家，还是老伧真面。相见，相见，惭对璧人颜汗！

　　百字令（题龚仲涵茂才「藤花吟馆遗稿」）

　　批风抹月，是狂奴三十年前影事。蓦地惊披才子集，吓杀有碑没字。老我江淹，看人卫玠，迸作伤心泪！嗟嗟长吉，玉楼召汝何意？当日金马玉堂，承明著作，原是君家例。怪汝心肝偏呕出，惜汝埋忧无地！儿女痴情，烟霞锢癖，羽化皆仙气。拈花解脱，苦吟莫为身累（仲涵为咏樵赞善第二字，才高命短，士论伤之）！

　　减字木兰花

　　教人忍俊，翠绕珠围首作阵。乐也如何？子野多情奈听歌！灯阑枕醒，百八声钟还猛省，镜里华颠，一度春风又一年。

　　囊琴匣剑，凤起蛟腾都不验。大好头颅，半百年来只故吾！婆娑老子，风月场中穷欲死。为甚愁人？剩粉零脂总化尘。

　　满红红（寿家又六明经母氏吴太君七豒，即题其「家庆图」）

　　十载萍踪，剩眼底沧桑多少？最难得，吾宗盛事，还留鸿爪。一幅衣冠明镜活，两行儿女华灯绕。算人生到此古稀年，年年好！坐者谁？金萱老；立者谁？琪花小。正西池王母，称觞未了。仲郢经帷几畔荻，康成书带庭前草。这图中壶范足千春，传家宝。

　　前调（简林二仲蘅）

　　咄汝狂生，人道是将门之子；怎晓得，风流文采，翩翩若此。拚以头颅酬剑客，呕将肝膈称诗史。莽烟尘恸哭向神州，吾衰矣！忧时语，痴而已；伤时语，顽而已。把从前所作，付之流水。欲学君苗焚笔砚，相随靖节归故里，放轻舟重入旧桃源，无怀耳。

　　点樱桃（汪艾民司马世父揖冰先生手绘樱桃一册，并填此阕邮寄索和，即依原调奉酬）

　　宝绘珠腔，一门谁似君风雅？莺含去也，报与词人写。侬忆年时，春宴承恩者，金台下，软红奔马，老泪燕支洒。

　　高阳台（歌席同艾民作）

　　陈威季太守属意歌者，艾民填此阕以调之，时丁未三月三日也。

　　白发沽春，青衫录梦，旅愁捱尽东风，最可怜宵，钩魂在不言中。瞒人要写娄罗历，怕灯边有个吴侬。奈何天，过了三三，负了红红！当时略记花间语，似嗔伊薄幸，冷眼相逢，忍俊难禁，丝丝绾住游骢。眉尖哑谜谁猜得，又尊前故作朦胧？莽回到，花事迢迢，花影重重（威叟年已七十。艾民吴人）

　　换巢鸾凰（艾民旅厦，不解方言，填此阕以鹦鹉自嘲，并索和）

　　鹦鹉能言，怪无声反舌，偏有今番！陇山娇客，故乡别黯销魂，翠笼朱架入侯门。蓦然听：一声声杜鹃，恼人莺燕，兀自好春难遣。春满，鸳鸯暖；枨触孤飞，谁伴梦儿远？叵耐鹪栖，宁禁鹊哑，闲煞个侬亭馆！安得将身化八哥，最高枝上任千啭？钩辀格，磔笑蛮府参军懒（时同在林侍郎幕中）。

　　金缕曲（女弟子邱韵香以诗箑及外子杨文升所画山水长幅见赠，并赠岩茶）

　　正若瓜秋热，蓦吹来，今晖香茗，江风拂拂，七碗卢仝寒瘦甚，老物无多凉血，都化作满腔冰雪。更幸琅函遥拜赐，好画图媵以新诗箑，诗与画，真双绝！鸥波赵管原名阀，个人见叶当花对，天然一辙。谢絮陈椒千古艳，进士何妨不栉；况廿纪，文明发达，从此女权开学界：演欧西，秀哲罗兰说，执牛耳，雌中杰！

　　前调（赠贺话羲司币）

　　咄汝情痴者，甚风儿，吹圆好梦，相逢鹭厦。仙侣旌阳同握手，一醉耆英洛社。蓦回首，日光岩下（同许鲁山度支游日光岩），别有襟痕今记否？算桃花依旧春无价，看崔护，重来也！四明狂客文而野，望神州烟尘莽莽，曲高和寡。阅遍地球双眼热，涌出泪珠盈把，浑不耐，呼牛呼马！谁分满怀匡济略，赞度支，莫挽流泉舄。长对客，装聋哑。

　　满江红（题卢震岳鹾尹除夕幻象撮影，图中具冠服，捧纸元宝斜睨而笑）

　　大陆腥膻，阿堵物能令公喜。算只有沉沉睡国，赤贫而已。俗吏不妨干鹊笑，贾胡其奈苍鹰视，想卢生醉梦过邯郸，今醒矣。长太息，聊复尔，好冠带，新袍履，看周身媚骨，由颠及趾。万事通神挥手去，一生守虏甘心死。个人儿幻出镜中魂，官耶鬼？

　　入手朱提，说甚么阎罗包老，便笑骂由他笑骂，宦囊须饱。岁暮呼来如愿婢，金多吓杀苏秦嫂，孔方兄世世誓同胞，焚香祷。崔烈臭，三公早；和峤癖，千缗少。羡临川库满，邓通山好；园筑北邙袁广汉，绢抛南岭王元宝，把地球五大部洲豪、齐推倒！

　　百字令（和卢坦公司马）

　　地球量遍，莽天涯，那有者般情种？吾血自凉君自热，懒作忧时面孔。骨铁成灰，肝冰化石，彼此酸辛共。无干净土，可容三尺诗冢。怪底海气嘘楼，市声沸鼎，揽破林泉梦。谁把俗尘千万斛，埋透老夫顶踵？隙里驹忙，灯前蛾险，冷籁秋风送。沧桑回首，至今痛定思痛（谓割台事）！

　　虞美人

　　少年作客燕京市，春梦随流水。中年作客鹭江城，小劫桑田沧海可怜生。如今作客龙溪县，白发危于线；况堪忧病更忧贫，舞榭歌楼惘惘过来人！

　　金缕曲（龙溪晤沈孝廉傲樵）

　　矫矫丹霞客，蓦倾襟，东阳老矣，此才堪惜！埋骨软红三万丈，仰屋著书头白，浑不管罡风小谪。卿是寒郊侬瘦岛，呕心肝，苦语何人识？看天醉，无情碧！当年屈宋风骚伯，到如今兰愁芷怨，湘波阒寂。谁料芝山芗水上，印遍泥痕爪迹，都付与银槽铁拍。枨触人间秋又老，甚商声，满纸谁听得？墨和泪，吊吟魄！

　　前调（重九日南山寺雅集，酒后泛月龙江和傲樵，即用前韵）

　　廿载重阳客，又今番登高结伴，惺惺互惜。山寺黄花应笑我，劫后鬓丝今白；更休说鬼才仙谪。凭吊金华翻贝叶（寺有唐金华公主遣楄，又贝叶真经全部），愧儒酸字未佉卢识，揩老眼，朱成碧。许侯膏黍今郇伯（时卧樵客许允白邑侯幕），把龙江有如此水，流传政迹。我与寺僧同入定，笑问几时圆寂，任浊世滔天浪拍，差幸瘦腰词史在，向异乡佳节探骊得，吸秋月，炼金魄。

　　前调（题傲樵「燕游词草」，再迭前韵）

　　我亦春明客，记年时青楼说梦，师师惜惜。醉杀黄金台畔侣，几度对花浮白。香案吏又遭天谪，独抱焦桐来海角，算琴音只有成连识。莽回首，伤心碧！客中何幸逢将伯，更词场浮邱左挹，洪崖右拍。题雁攀蟾同一眴，君我都成陈迹！奈邓禹笑人寂寂，剩有「晓风残月」句，问含商嚼征谁心得？欲呼起，屯田魄！

　　满江红（李丽君「花阴独立图」，为林兵爪题）

　　卿是梅花，应嫁与诗人作妾；却怪底亭亭孤影，花阴独立？花气酿成临别泪，花心嚼出相思汁！问花间燕子不双飞，如何答？谁解得？黄衫侠；谁禁得？青衫湿！莽花魔，妒杀鹣鹣鲽鲽。袖角留题花事韵，绡头摄取花魂活。唤江船，吹送镜中花，桃根叶。

　　独立倾城，算依旧佳人姓李；更翻出延年乐府，编成艳史。乍识崔徽真面目，最怜苏小亲乡里，莫桃花误演李香君，侯公子！扬州鹤，豪华耳；缑山鹤，神仙矣。个儿郎，修得几生到此？艺海千珠抛鹭屿，爱河一棹通鲲水，笑阿侬，虚牝掷黄金，有知己。

　　金缕曲（卧病紫阳古署，简沈傲樵）

　　最是冬萧索，对残更孤灯闪碧，老怀无着，减字偷声真戏耳。谁信沈郎度曲？者神技解医甜俗。笠屐衡山纔入梦，又惊回鬼鸟吟风恶；听窗纸，桐声落。年时小病狂难药，人道是贫能铸病，六州皆错。到底狂生贫不病，万古词人落魄，是前世首阳盟约。笑我颦施君瘦沈，镇相怜槁饿芝田鹤，青白眼，穷途哭！

　　前调迭韵（傲樵次韵索和，即迭前韵酬之）

　　和韵凭君索，且休教名缰利锁，软红沾着。高唱「大江东去」好，铁板铜琶一曲，算只有髯苏不俗。腊鼓笼东催短景，仗词禅战退群魔恶。狂拍案，灯花落。他生觅得医贫药，消受他珠帘画栋，山珍海错。蓦地蒲牢声八百，知否唤回顽魄？尉旧梦黄粱有约。两鬓斑斑今若此，怎■〈毛蒙〉■〈毛童〉不舞羊公鹤？家山破，杜鹃哭！

　　前调再迭韵（傲樵拟作燕游，迭韵再和；枨触旧梦，因再迭前韵酬之）

　　斗米长安索，猛回头诸公衮衮，祖鞭先着。君欲燕昭台上去，谁和荆卿征曲？应笑杀黄金太俗。安得鬼才长吉句，倒奚囊呕尽胸中恶？茵与溷，任飘落。十洲何处求灵药，问劳人一生根节，几经盘错？得读「离骚」须痛饮，凭吊芷兰湘魄。恨吾辈林泉负约，山北草堂今久别，怕移文一檄羞猿鹤，祢衡骂，唐衢哭！

　　前调三迭韵（傲樵再迭前韵和我，酒后三迭酬之）

　　妙解从谁索？怎无聊山公一醉，接■〈罒离〉倒着。酒虎诗龙相尔汝，几度巴人和曲。卿休笑元轻，白俗，愧我牙牙初学语，更涂鸦满纸殊粗恶。惊咒唾，九天落。痴来欲舐淮南药，幸比邻肩摩词垒，犬牙相错（同客邑署）。剩有旅鸿泥爪在，梦绕芗江月魄。记重九南山之约，孤凤苦饥鸾苦絷，看纷纷眼底乘轩鹤。听歧路，杨朱哭！

　　前调四迭韵（傲樵三迭和韵兼及近事，四迭酬之）

</div>
    <div class="pagination">
<a href="后苏龛合集_page48.html">上一页</a><span>...</span><a href="后苏龛合集_page44.html">44</a><a href="后苏龛合集_page45.html">45</a><a href="后苏龛合集_page46.html">46</a><a href="后苏龛合集_page47.html">47</a><a href="后苏龛合集_page48.html">48</a><span class="current-page">49</span><a href="后苏龛合集_page50.html">50</a><a href="后苏龛合集_page51.html">51</a><a href="后苏龛合集_page52.html">52</a><a href="后苏龛合集_page53.html">53</a><a href="后苏龛合集_page54.html">54</a><span>...</span><a href="后苏龛合集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
