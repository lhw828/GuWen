<!DOCTYPE html>
<html>
<head>
    <meta charset="UTF-8">
    <title>景文集 - 第 8 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景文集 - 第 8 页/共 49 页</h1>
    <div class="content">　　一水清波驶还将桧檝归缨緌成素滥猿鹤恐长违斗外城隅出云端阙影微定知朝夕鸟却望汉台飞
　　宣徽太尉郑公挽词二首
　　秘幄留髙议雄边倚茂勋风流自南国礼乐得中军卧疾初无损遗忠忍遽闻寝门今日恸长作死生分谁为云亡恨曾无可赎身江山归国路桃李泣蹊人追册君恩厚题功史笔新所嗟经济事不及相平津肃简鲁公挽词四首【案宋史鲁宗道字贯之谯人防知政亊即鱼头参政也初諡刚简改肃简】
　　拂世谟谋盛端朝载采熙上前推汲直天下咏曹随密启多焚草加飡餍嗜葵不图霜露疾奄忽丧元龟震邸陪翔凤天坛侍祭牲参谋大丞相别对小延英上栋方隆国頽山遽奠楹武公年不至辅徳是功名忧国神无爱呼医体寖人忧一台坼帝遣两驺扶临视囘襄御遗言入舜谟七兵荣赠册沉础贲龟趺密勿千龄旦生平三命恭承家男得凤择婿女乘龙鄼邑穷遗产邢山卜素封空余吊客涙倾海望长松
　　王沂公挽词三首
　　尽瘁辞当国均劳得偃藩幄中留秘画天下满危言日企还三事宁图閟九原谁将河海涙一洒问乾坤下阁成忧疢飞邮走诏医遵鸿徒望渚浴凤不归池宣室君朝罢翘车客涕埀正应廊庙上画一奉萧规翣路风号野松阡水溢荥滕君今见日传魄上骑星诒训金籯满图功籀史青空嗟令君坐千古掩余馨
　　卜居
　　自乐顔居陋非论晏市嚣西山宜托疾东路便归樵穴邃狐情乐巢完鸟意遥居然深去宁待左生招【太冲有招隠诗】
　　访者不遇
　　青萝白石扉霞薄动春晖鹤去书空在凫闲舄自飞骖鸾僊驭逺出岫昔心违拂衽雄风动犹疑御宼归
　　退居五首
　　干禄非三釡躬耕恋一邱才无作奏巧穷有著书愁雀噪门罗晩蓬飞鬓葆秋平生鸥鸟志未去恋沧洲贫极非关病忧多信自伤悲歌一顷豆惊馈五家浆拥耒宜耕石沈钩岂为璜中林环室在开径望求羊昔愧公车牍今投海岸簮逢齑还忌热居陆更忧沈楚岫偏藏玉燕台岂乏金前途见杨阮只是有沾襟利固慙龙防长非累纆牵难求迎鲋水空望戴盆天喘急常悲月惊多遂恶诚非穷者叹民颂正尧年勇退方藏密营生信有涯千株素封栗五色故侯虞骨诚非媚潘毛故易华履穿谁复问新进竞青緺
　　咏苔
　　雨墙苍晕合烟渚碧纹通赋阁并尘掩诗阶伴药红萍流烦结实絮乱枉因风少閟囘肠恨春闺隔嵗空
　　南斋二首
　　有山林愿闲非江海身孔书罕言命庄意闇同人敢衒能鸣鴈须慙不猎鹑縁何无丽句多病极漳濵曩宦縁三釡今归分一邱杯棬非柳性涂尾是龟谋薪意矜来仕名托故侯恍然桑下计蚕妾讵相尤
　　哀故文节公【案宋史列传张知白諡文节】
　　早传黄石系未伴赤松游暴疹惊牀蚁深恩赐养牛谿璜俄碎玉川檝遂藏舟萧相今无嗣夫人绍鄼侯顺采思忠荩宣谋叹巧劳憗遗无一老投吊剩三号撤奠哀笳引追荣敛衮襃欲知凭厚庆弟览得传刀霜露婴疾龙蛇已丧贤神骑尾星次家托寝邱田长乐申君吊东堂罢禊筵佳城白日掩从此即千年
　　章靖冯公哀词
　　华殿推名学南宫重亚卿心无二何佞身有两龚清归沐賔綦鲜幽通笔思精邦人为公恨不见相承平读易三编防当朝万事知由来不语怪何意遂无儿酒德欢长絶书林藁尚遗异时逢玉尺方为阮咸悲晥箦绵疴革中楹奠梦还蕝仪犹在野书副即藏山友酹生刍洁君恩刻印颁一朝交臂失宁复易睎顔风旌引素辕歌绋逺犹喧此路成千古何人叹九原未亡钟淑俪不朽寄空言兄子今为后春秋无馁魂
　　光禄叶大卿哀词
　　八十浮龄尽三千去日长丛兰秋寂寞卿月夜苍茫里友歌迎绋州民酹续浆英魂知所托桥梓蔼成行偃息朋三寿生平定四知乡人荣衣绣光禄号能诗未赴安车召遽成埋玉悲方珉纪遗爱无诳冢中辞
　　辨才少白师归天台
　　壤色拥行肩南方应有缘归艎素车浪寳戺赤城天宴树春园密谈花画祴鲜凭师无阂智呵黜二宗禅【自南北异宗学者多封诗授以防祖意惟仁者当圆成一案耳】
　　怀滕秘校书
　　解职青袍困惊年素发多囊中彭泽米门外下邽罗露鹤惊霄岛风蜩喝暝柯此时潘簟冷争奈近秋何
　　送黄秘校书
　　妙龄看试牍共叹俊登喧十载重来调犹参军事烦吴艎沿迅溜京炙伴芳樽东观他年选当求江夏孙











　　景文集巻九
　　钦定四库全书
　　景文集巻十
　　宋　宋祁　撰
　　五言律诗
　　公防亭
　　日下炎氛歇风生凉意添树花闲纂纂楼月静纎纎倦绠仍垂缶昏钩半上帘畖瓜巳堪摘纳履自无嫌吏罢得休沐襟怀萧散中静时飞蝶梦闲处上皇风稚篠因依碧疎花磔索红素餐无所事天幸一衰翁
　　和小饮
　　天帟暮云消飞觞夜正遥洛吟聊拥鼻陶舞惜回腰露晓蝉嘶树河秋鹊映桥客欢殊未几离恨又霞朝
　　夏日江渎亭小饮
　　飞槛枕溪光欢言客徧觞暂云消树影骤雨发荷香辛橙齑熟庖刀脍缕长苹风如有意盈祍借浮凉
　　朝阳
　　缩宿沈榆彩沧溟转若华晞汉盘露便映洛神霞鸣凤梧冈逈柔桑桂笼斜照梁休自许城上巳啼鵶
　　唐李卫公庙
　　斯人天挺杰贼胆畏膏盲疾战江陵破长驱颉利亡成功在不伐垂烈付无疆血食雄京辅于今异姓王
　　夜出溪上
　　陇首孤云断防塘緑水周萤光不欺夜虫织自悲秋早鴈离离度归舟泛泛流萱苏共摇落底处是忘忧
　　秋晚溪上
　　积水增波润苍霞变露余防烟随鸟远寒叶向人疎萍老犹迎日莲衰尚戯鱼临川方病涉谁借郑卿舆
　　出城所见赋五题
　　二月雨堪爱霏霏膏愤盈添成竹箭浪催发杏花耕逈湿风头冷微含日脚明居然嘉应在谁是束长生二月水堪爱泮流清复浑影深天在底红乱日摇痕鹜没小舟度鱼喁新藻翻有人无限思慙愧仲长言二月花堪爱全开未落时香轻长抱蘂霞破即团枝舞蝶何曾定流莺不待期劳君金缕唱更尽拍浮巵二月草堪爱一畨芳意还逺迷天泱泱低隠雉斑斑细雨鲜原润东风古道闲王孙归定否持问桂枝山二月风堪爱悠悠天际生向空鸣籁细乗暝作寒轻拂水纹层浪穿条杌紫茎烦君期素魄相伴倒春清
　　重葺敝庐有作
　　屦市喧卑极家林改筑初籓倾犹置笔楹破尚逢书径草临江府园畦洛涘居慿谁遣真意仁义亦蘧庐
　　华州西溪【在路左百步】
　　山近重岚逼溪长匹练分霁波平撼日寒崦侧藏云【溪侧有松崦中隠佛祠】弄荇鱼差尾投汀鹭列羣如何去寻丈尘路巳纷纷
　　送客
　　西出都门路横参送客鞍低云能作暝轻吹不成寒天势髙无极原姿秀可餐长年伤别甚作恶叵能欢僖宗在蜀谏官孟昭图上疏言田令孜屏书不奏沈之虾蟆津诗人郑谷伤之略曰徒将心许国不识道消时予钦其人作诗投吊
　　密疏即储胥指言刀锯余难排赵髙鹿竟葬楚江鱼愤魄栖长濑寃氛犯太虚无人抉君目他日见诛除
　　李九言寺丞知怀安军金堂县
　　云栈马萧萧铜章庇邑遥晨晖碧鸡路春色锦官桥美政方宣布斯人旧富饶早须飞两舄归趁汉家朝
　　挽张元常葬母夫人二首
　　象服流恩贵轻舆就养荣新成大家赋经饷颍封羮过隙诚难驻藏舟自不惊子贤能顺礼三月祔佳城婴病曾无苦期頥未满年风酸吹棘地露泣采兰天庀具藏分泽张琴委暗弦江流终不竭懿范此俱传
　　遣吏视诸公茔树回有感
　　文正王丞相【案宋史列传王曾諡文正】
　　两朝推巨德万务罄斯猷汉日左右手尧年忠孝侯名言天下满故事省中留宸篆旌碑首刋文又几秋【予作碑阴述其事】
　　文靖吕丞相【案宋史列传吕夷简諡文靖】
　　庆厯公三入邉陲扰太平啖金真间敌挠【呼髙反】酒不寒盟上印情虽切【公被病求退不许】然髭病遽轻【上剪髭赐公服之病愈】惜哉天弗憗宸幄泪先横【公讣至上在崇政殿闻之对东府长恸】
　　宣献宋公【案宋史列传宋绶仁宗朝参知政事諡宣献】
　　昔去劝明辟【明肃朝公劝还政】俄归参大钧公孙未及相诸葛巳伤神名待天渊蔽文争日月新英魂同玉树不向土中春
　　文惠陈丞相【案宋史列传陈尧佐諡文惠】
　　岩廊号元老礼数盛中台万石父子贵八元兄弟才新诗玉可扣竒隶鹊争回今日看碑字真縁洒泪来
　　答客
　　贱子空虚甚何烦跪自陈摧藏不鸣鴈排迮后来薪栉短三秋发途奔四海尘安能得所欲况是数竒人
　　送同年呉防尉乌程
　　咚咚报曙天归趁越人船阚月长留梦吴门自是仙漆书多汗竹圭祀有名田剰着凌云赋囊帷待奏篇
　　送王庾
　　土甑残炊黍津航促扣舷云迷孝王苑星认太丘躔破瑟鹍舞吟囊锦兽鲜晩淮他夜月离思共娟娟卷客衣空化求知刺欲漫孤飞回鹢路别泪溢鲛盘待举秋槐老承顔夏枕安新篇时寄我鱼信接长澜
　　送祝熙载
　　昔誓繻仍在今行绶巳新春莺得迁友夜鹤怨归人【君便道家山故及斯句】倦枕低潮月征帆截渚苹清时偏乐职寒鼈佐吴醇
　　寒食日送李公佐归汉东
　　有客改南辕春郊驻祖筵罇寒禁火国风暖浴沂天茂草平无际残花惨更妍鹿鸣偕计近簪盍约初年
　　送连庶
　　之子逺参卿劳劳千里行素衣因客变华髪看秋生遇鲤频为讯逢莼试作羮尘埃半通绶何地免将迎
　　送陈动之
　　绨帙抛蓬观军牙佐柳屯伏熊均轼宠睡貉袭裘温睢苑寒云隔渔挝暝鼓喧帛书无厌数知有鴈为门
　　送梅尧臣
　　祖帟都门路秋风满客衣台舟三鹢驶官舄两凫飞乡思临波逺离忧傍酒微不应縁事事手自废谈围
　　春晖寓目二首
　　春序倐云晩髙台芳意多花成风地缬鸟作暝林歌树气薰繁幄池文叠细波夹城归骑散烟絮徧铜駞春意都无几还持欢绪归游蜂抱蘂去惊燕失泥飞风下幡幡影霞留暝暝霏既知瑶席恨不减欲沾衣
　　累夕大风
　　乘秋万窍怒拂野恣离披祭鸟东门酒鸣鸢上将旗有谁樵旦暮无客赋雄雌何用呼号甚枯桑了不知
</div>
    <div class="pagination">
<a href="景文集_page7.html">上一页</a><span>...</span><a href="景文集_page3.html">3</a><a href="景文集_page4.html">4</a><a href="景文集_page5.html">5</a><a href="景文集_page6.html">6</a><a href="景文集_page7.html">7</a><span class="current-page">8</span><a href="景文集_page9.html">9</a><a href="景文集_page10.html">10</a><a href="景文集_page11.html">11</a><a href="景文集_page12.html">12</a><a href="景文集_page13.html">13</a><span>...</span><a href="景文集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
