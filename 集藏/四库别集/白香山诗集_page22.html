<!DOCTYPE html>
<html>
<head>
    <meta charset="UTF-8">
    <title>白香山诗集 - 第 22 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 22 页/共 63 页</h1>
    <div class="content">　　雨中题衰栁
　　湿屈青条折寒飘黄叶多不知秋雨意更遣欲如何
　　题王处士郊居
　　半依云渚半依山爱此令人不欲还负郭田园八九顷向阳茅屋两三间寒松纵老风标在埜鹤虽饥饮啄闲一卧江村来早晩著书盈帙鬓毛斑
　　嵗晩旅望
　　朝来暮去星霜换隂惨阳舒气序牵万物秋霜能坏色四时冬日最凋年烟波半露新沙地鸟雀群飞欲雪天向晩苍苍南北望穷隂旅思两无边
　　晏坐闲吟
　　昔为京洛声华客今作江湖潦倒翁意气销磨群动里形骸变化百年中霜侵残鬓无多黑酒伴衰顔只蹔红赖学禅门非想定千愁万念一时空
　　题李山人
　　厨无烟火室无妻篱落萧条屋舍低每日将何疗饥渴井华云粉一刀圭
　　读庄子
　　去国辞家谪异方中心自怪少忧伤为寻庄子知归处认得无何是本乡
　　江楼偶宴赠同座
　　南浦闲行罢西楼小宴时望湖凭槛乆待月放杯迟江果尝卢橘山歌听竹枝相逢且同乐何必旧相知
　　放言五首【并序】
　　元九在江陵时有放言长句诗五首韵髙而体律意古而词新予每咏之甚觉有味虽前辈深于诗者未有此作惟李颀有云济水至清河自浊周公大圣接舆狂斯句近之矣予出佐浔阳未届所任舟中多暇江上独吟因缀五篇以续其意耳
　　朝真暮伪何人辨古往今来厎事无但爱庄【一作】生能诈圣可知寗子解佯愚艸萤有耀终非火荷露虽团岂是珠不取燔柴兼照乘可怜光彩亦何殊
　　世途倚伏都无定尘网牵纒卒未休祸福回还车转毂荣枯反覆手藏钩灵未免刳膓患马失应无折足忧不信君看奕棋者输赢须待局终头
　　赠君一法决狐疑不用钻与祝蓍试玉要烧三日满【真玉烧三日不热】辨材须待七年期【豫章木生七年而后知】周公恐惧流言日【一作后】王莽谦恭未簒时向使当时【一作初】身便死一生真伪复谁知
　　谁家第宅成还破何处亲賔哭复歌昨日屋头堪炙手今朝门外好张罗北邙未省留闲地东海何曽有定波莫笑贱贫夸富贵共成枯骨两如何
　　泰山不要欺毫末顔子无心羡老彭松树千年终是朽槿花一日自为荣何须恋世常忧死亦莫嫌身漫厌生生去死来都是幻幻人哀乐系何情
　　嵗暮道情二首
　　壮日苦曾惊嵗月长年都不惜光隂为学空门平等法先齐老少死生心
　　半故青衫半白头雪风吹面上江楼禅功自见无人觉合是愁时亦不愁
　　读李杜诗集因题巻后
　　翰林江左日员外剑南时不得髙官职仍逢苦乱离暮年逋客恨浮世谪仙悲吟咏流千古声名动四夷文塲供秀句乐府待新辞天意君须防人间要好诗【贺监知章目李白为谪仙人】
　　强酒
　　若不坐禅销妄想即须行醉放狂歌不然秋月春风夜争那闲思往事何
　　独树浦雨夜寄李六郎中
　　忽忆两家同里巷何曾一处不追随闲游预算分朝日静语多同待漏时花下放狂冲黑饮灯前起坐彻明棋可知风雨孤舟夜芦苇丛中作此诗
　　听崔七妓人筝
　　花脸云鬟坐玉楼十三弦里一时愁凭君向道休弹去白尽江州司马头
　　望江州
　　江回望见双华表知是浔阳西郭门犹去孤舟【一作城】三四里水烟沙雨欲黄昏
　　初到江州
　　浔阳欲到思无穷庾亮楼南湓口东树木凋疎山雨后人家低湿水烟中菰蒋餧马行无力芦荻编房卧有风遥见朱轮来出郭相迎劳动使君公
　　醉后题李马二妓
　　行揺云髻花钿节应似霓裳趂管弦艳动舞裙浑是火愁凝歌黛欲生烟有风纵道能回雪无水何由忽吐莲疑是两般心未决雨中神女月中仙
　　卢侍御小妓乞诗座上留赠
　　郁金香汗裛歌巾山石榴花染舞裙好似文君还对酒胜于神女不归云梦中那及觉时见宋玉荆王应羡君


　　白香山诗集巻十五
　　钦定四库全书
　　白香山诗集巻十六　　　　歙县汪立名编长庆集十六【律诗五言七言凡九十六首】
　　东南行一百韵寄通州元九侍御澧州李十一舍人果州崔二十二使君开州韦大员外庾三十二补阙杜十四拾遗李二十助教员外窦七校书
　　南去经三楚东来过五湖山头看候馆水面问征途地逺穷江界天低接【一作极】海隅飘零同落叶浩荡似乘桴渐觉乡原异深知土俗殊夷音语嘲蛮态笑睢盱水市通阛阓烟村混舳舻吏徴鱼户税人纳火田租亥日饶鰕蟹寅年足虎防成人男作丱事鬼女为巫楼暗攒倡妇隄喧簇贩夫夜船论铺赁春酒断瓶沽见果皆卢橘闻禽悉鹧鸪山歌猿独呌野哭鸟相呼岭徼云成栈江郊水当郛月移翘柱鹤风泛飐樯乌鼇碍潮无信蛟惊浪不虞鼍鸣江擂鼓唇气海浮图树裂山魈穴沙含水弩枢喘牛犁紫芋羸马放青菰绣面谁家婢鵶头几嵗奴泥中采菱芡烧后拾樵苏鼎腻愁烹鼈盘腥厌脍鲈钟仪徒恋楚张翰浪思吴气序凉还热光隂旦复晡身方逐萍梗年欲近桑榆渭北田园废江西嵗月徂忆归恒惨淡怀旧忽踟蹰自念咸秦客尝为邹鲁儒蕴藏经国术轻弃度关繻赋力凌鹦鹉词锋敌辘轳战文重掉鞅射防一弯弧崔杜鞭齐下元韦辔并驱名声逼扬马交分过萧朱世务轻磨揣周行窃觊觎风云皆防合雨露各霑濡共偶【一作遇】升平代偏慙固陋躯承明连夜直建礼拂晨趋美服颁王府珍羞降御厨议髙通白虎谏切伏青蒲柏殿行陪宴花楼走看酺神旗张鸟兽天籁动笙竽戈劒星芒耀鱼龙电防驱定塲排越妓【一作汉旅】促坐进吴歈缥缈疑仙乐婵娟胜画图歌鬟低翠羽舞汗堕红珠别选闲游伴潜招小饮徒一杯愁已破三琖气弥麤软美仇家酒幽闲葛氏姝十千方得斗二八正当垆论笑杓胡硉谈怜巩嗫嚅李酣尤短窦庾醉更蔫迂鞍马呼敎住骰盘喝遣输长驱波巻白连掷采成卢【骰盘巻白波莫走鞍马皆当时酒令】筹并频逃席觥严别置盂满巵那可灌頽玉不胜扶入视中枢艸归乘内廐驹醉曾冲宰相骄不揖金吾日近恩虽重云髙势却孤翻身落霄汉失脚到泥涂博望移门籍浔阳佐郡符【予自大子赞善大夫出为江州司马】时情变寒暑世利算锱铢望日辞双阙明朝别九衢播迁分郡国次第出京都【十年春防之移佐通州其年秋予出佐浔阳明年冬杓直出牧澧州崔二十二出牧果州韦大出牧开州】秦岭驰三驿商山上二邘【商山险道中有东西二邘】岘阳亭寂寞夏口路﨑岖大道全生棘中丁尽执殳江关未撤警淮冦尚稽诛【时淮西未平路经襄鄂二州界所见如此】林对东西寺山分大小姑【东林西林寺在庐山北大姑小姑在庐山南彭蠡湖中】庐峰莲刻削湓水带萦纡【莲花峰在庐山北湓水在江城南何逊诗云湓城对湓水湓水萦如带】九派吞青艸【浔阳江九派南通青艸洞庭湖】孤城覆緑芜【南方城壁多以艸覆】黄昏钟寂寂清晓角呜呜春色辞门栁秋声到井梧残芳悲鶗鴂【音啼决见楚词】暮节感茱萸蕊拆金英菊花飘雪片芦波红日斜没沙白月平铺几见林抽笋频惊燕引雏嵗华何倐忽年少不须臾眇黙思千古苍茫想八区孔穷縁厎事顔夭有何辜龙智犹经醢灵未免刳穷通应已定圣哲不能逾况我身谋拙逢他厄运拘漂流随大海锤鍜任洪炉险阻尝之矣栖迟命也夫沈冥消意气穷饿耗肌肤防瘴和残药迎寒补旧襦书牀鸣蟋蟀琴匣网蜘蛛贫室如悬磬端忧剧守株时遭人指防【一作客答难】数被鬼揶揄兀兀都疑梦昏昏半似愚女惊朝不起妻怪夜长吁万里抛【一作离】朋侣【一作执】三年隔友于自然悲聚散不是恨荣枯去夏微之疟今春席八殂天涯书达否泉下哭知无【去年闻元九瘴疟书去竞未报今春闻席八殁久与还往能无恸哭】谩写诗盈巻【一作轴】空盛酒满壶只添新怅望岂复旧欢娱壮志因愁减衰容与病俱相逢应不识满颔白髭须【立名按洪氏隆与职方乗岭南村落有市谓之虚以其不常防多虚日也西蜀曰痰言如痰疾间而后作江南恶以疾称因止曰亥独徐筠水志云荆吴俗以寅申已亥日集于市观公诗用亥日甚多则徐氏之说为是】
　　初到江州寄翰林张李杜三学士
　　早攀霄汉上天衢晩落风波委世途雨露施恩无厚薄蓬蒿随分有荣枯伤禽侧翅惊弓箭老妇低顔事舅姑碧落三仙曾识面年深记得姓名无
　　庾楼晓望
　　独凭朱槛立凌晨山色初明水色新竹雾晓笼衔岭月苹风暖送过江春子城隂处犹残雪衙鼓声前未有尘三百年来庾楼上曾经多少望乡人
　　宿西林寺
　　木落天晴山翠开爱山骑马入山来心知不及柴桑令一宿西林便欲【一作却】囘【柴桑令刘遗民也】
　　【立名按侯鲭録云近见士子多使柴桑令为陶渊明不知刘遗民曽作柴桑令也】
　　江楼宴别
　　楼中别曲催离酌灯下红裙间緑袍缥缈楚风罗绮薄铮鏦越调管弦髙寒流带月澄如镜夕吹和霜利似刀尊酒未空欢未尽舞腰歌袖莫辞劳
　　题山石榴花
　　一丛千朶压阑干剪碎红绡却作团风嫋舞腰香不尽露销妆脸泪初干蔷薇带刺攀应嬾菡蓞生泥翫亦难争及此花檐户下任人采弄尽【去声】人看
　　代春赠
　　山吐晴岚水放光辛夷花白栁梢黄但知莫作江西意风景何曾异帝乡
　　答春
　　艸烟低重水花明从道风光似帝京其奈山猿江上呌故乡无此断肠声
　　樱桃花下叹白髪
　　逐处花皆好随年貌自衰红樱满眼日白髪半头时倚树无言久攀条欲放迟临风两堪叹如雪复如丝
　　惜落花赠崔二十四
　　漠漠纷纷不奈何狂风急雨两相和晩来怅望君知否枝上稀疎地上多
　　移山樱桃
　　亦知官舍非吾宅且斸山樱满院栽上佐近来多五考少应四度见花开
　　官舍闲题
　　职散优闲地身慵老大时送春惟有酒销日不过棊禄米麞牙稻园蔬鸭脚葵饱飡仍晏起余暇弄儿【儿即小侄名】
　　晩春登大云寺南楼赠常禅师
　　花尽头新白登楼意若何嵗时春日少世界苦人多愁醉非因酒悲吟不是歌求师治此病惟劝读楞伽
　　北楼送客归上都
　　凭髙送远一凄凄却下朱栏手共【一作即解】携京路人归天直北江楼客散日平西长津欲渡廻船尾残酒重倾簇马蹄不独别君须强饮穷愁自要醉如泥
　　北亭招客
　　疎散郡丞同野客幽闲官舍抵山家春风北户千茎竹晩日东园一树花小琖吹醅尝冷酒深炉敲火炙新茶能来尽日宫棊否太守知慵放晩衙
　　宿西林寺早赴东林满上人之防因寄崔二十二员外
　　谪辞魏阙鹓鸾隔老入庐山麋鹿随薄暮萧条投寺宿凌晨清净与僧期双林我起闻钟后只日君趋入阁时鹏鷃髙低分皆定莫劳心力远相思
　　游宝称寺
　　竹寺初晴日花塘欲晚【一作晓】春埜猿疑弄客山鸟似呼人酒嫩倾金液茶新碾玉尘可怜幽静地堪寄老慵身
　　早春闻提壶鸟因题邻家
　　厌听秋猿催下泪喜闻春鸟劝提壶谁家红树先花发何处青楼有酒沽进士麤豪寻静尽拾遗风采近都无欲期明日东邻醉变作腾腾一俗夫
　　见紫薇花忆微之
　　一丛暗澹将何比浅碧笼裙衬紫巾除却微之见应爱人间少有别花人
　　蔷薇花一丛独死不知其故因有是篇
　　柯条未尝损根蕟不曾移同类今齐茂孤芳忽独萎仍怜委地日正是带花时碎碧初凋叶燋红尚恋枝乾坤无厚薄草木自荣衰欲问因何事春风亦不知
　　湖亭望水
　　久雨南湖涨新晴北客过日沉红有影风定緑无波防没闾阎少滩平船舫多可怜心赏处其奈独游何
　　闲游
　　外事因慵废中怀与静期寻泉上山远看笋出林迟白石磨樵斧青竿理钓丝澄清深浅好最爱夕阳时
　　忆微之伤仲远【李三仲远去年春防】
　　幽独辞群久漂流去国賖只将琴作伴惟以酒为家感逝因看水伤离为见花李三埋地底元九谪天涯举眼青云远囘头白日斜可能胜贾谊犹自滞长沙
　　过郑处士
　　闻道移居村坞间竹林多处独开关故来不是求他事暂借南亭一望山
　　霖雨苦多江湖暴涨块然独望因题北亭
　　自作浔阳客无如苦雨何隂昏晴日少闲闷睡时多湖阔将天合云低与水和篱根舟子语巷口钓人歌雾岛沉黄气风帆蹙白波门前车马道一宿变江河
　　春末夏初闲游江郭二首
　　闲出乘轻屐徐行蹋软沙观鱼傍湓浦看竹入杨家【湓浦多鱼浦西有杨侍郎宅多好竹】林迸穿篱笋藤飘落水花雨埋钓舟小风飏酒旗斜嫩剥青菱角浓煎白茗芽淹留不知夕城树欲栖鵶
　　栁影繁初合莺声涩渐稀早梅迎夏结残絮送春飞西日韶光尽南风暑气微展张新小簟熨帖旧生衣緑蚁杯香嫩红丝鲙缕肥故园无此味何必苦思归
　　红藤杖【杖出南蛮】
</div>
    <div class="pagination">
<a href="白香山诗集_page21.html">上一页</a><span>...</span><a href="白香山诗集_page17.html">17</a><a href="白香山诗集_page18.html">18</a><a href="白香山诗集_page19.html">19</a><a href="白香山诗集_page20.html">20</a><a href="白香山诗集_page21.html">21</a><span class="current-page">22</span><a href="白香山诗集_page23.html">23</a><a href="白香山诗集_page24.html">24</a><a href="白香山诗集_page25.html">25</a><a href="白香山诗集_page26.html">26</a><a href="白香山诗集_page27.html">27</a><span>...</span><a href="白香山诗集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
