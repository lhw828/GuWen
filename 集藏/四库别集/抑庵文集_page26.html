<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 26 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 26 页/共 37 页
  </h1>
  <div class="content">
   副使刘公墓碑
　　君刘氏讳铉字鼎贯世居吉水之文昌乡夏朗里以儒名家宋咸淳进士桂阳军教授曰天声者其五世祖也髙祖益厚曾祖维徳祖永寜考率性皆不仕而皆以学行为郷里所敬率性尤刚果爱人人徳之君生而秀頴喜读书士君子所称道稍长为文多出新意同辈俱让其美而君志益励弱冠丧父家事亦滋出应门干蛊皆身任之不以累诸弟而书亦未尝去手永乐乙未取进士授河南道监察御史狱无滞囚有白金文绮之赐仁宗即位得封赠考妣及妻而君又奉命询察畿内官吏其存心公而恕凡被君罢黜者未尝有异言宣徳元年又出按湖广时湖广旱民艰食君即奏曰湖广调军征交阯当餽运工部又令采杉松大材七万株地皆险逺恐民不堪命上命悉罢之工部请罢其半上曰民力不堪凡未采者悉止之可但半邪役者皆感上徳呼万嵗明年御史满九年以绩最陞四川按察副使归拜母太孺人曰今叨禄四品可以奉朝夕愿大人一徃太孺人惮逺不欲行即遣子颀留养而戒以怙势茍取异日有累不汝释也寮属有昏墨者必靣斥之人惮其严莫敢犯丁太孺人忧服除改贵州又改四川满九年蜀人犹不忘恵其得于人如此而君以年老倦勤浩然有归志或劝止之则叹曰吾一介寒士清俭自守幸三十余年无缺失今位至四品可以见祖考于地下矣吾何慊乎茍媚于世不能自尽其道人亦何取于我哉眀年又乞归上察其实许焉于是作归驷桥頥老堂以眀志痛父早丧不及养而事母极孝敬季弟鼎重亡有遗子女抚育婚嫁如已出治先人之田庐而理其坟墓作祠堂以奉先宗族亲戚有贫乏如张兴王武者资给之使能立郷人减耗而赋役尚存则言于县议寛减以纾民困若此类尤多君归老老年得优游而乐者【缺】年而以天顺四年四月四日卒距其生洪武某年某月某日年七十八配帯源王氏南雄教授定夫之女封孺人二子长颀为士次顺早卒女一嫁解瑛颀卜以某年某月某日葬君于同乡药陂塘头坑而以墓碑为请予老病不能文然与君交乆辞不获乃序而铭之铭曰
　　惟刘故家诗礼之华其源自天其委则遐惟君承之表表俞伟为名进士为贤御史出入中外宪纪是司植善纠邪举无不宜君乃引年七十致事诏归田里臣敢忘赐頥老之堂归驷之桥亲知来同于焉消揺惟君平生克享其乐进退从容惟天是若今其已矣嵗月徂迁药陂之原启此新阡我作铭诗刻诸贞石子孙保之垂耀无极
　　赠工部右侍郎周公神道碑
　　宣宗皇帝嗣大厯服既垂拱于北京以施泽天下重念南京畿内诸郡乃国家肇造之地鸿业之所由兴诏择大臣抚其民得越府长史周君忱以为行在工部右侍郎俾衔命往焉君夙夜尽心以除弊兴利安养有法赋敛无扰逾三年绩大着上闻而嘉之图所以宠之者命褒赠其先世盖曰为臣之贤如此皆其祖考徳善所致也于是吾之祖遗安公得赠嘉议大夫工部右侍郎妣李氏黄氏皆赠淑人正綂三年君来朝则告直曰先祖荷国宠灵追爵第三品于法刻碑神道以昭懿徳侈大赐敢以文累子直与君素厚不得辤周氏先居豫章之武寜世有阀阅再迁始家吉水之月冈髙祖天骥元吉安路总管改饶州卒赠江西行省参知政事追封豫章郡公曾祖志道横州路治中祖圭忠州判官考讳鉴南康路知事公讳润字仲徳自防警悟好学弱冠侍知事君在南康已有能诗名番昜周伯温大竒之元末盗起嵗饥庐陵尤甚公母谭夫人发金赈济而无所于籴公成其志间闗走永新得米煮粥以食饥人多所全活死者为丛冢焉时知事君已弃官归病不能行一旦冦猝至公以营毉药出外知事君令家人各携赀以窜公还遇之曰冦来无所得则祸及吾亲取一囊金归置案上具酒馔以俟防至感公孝行饮食毕置金谢而去初豫章公有腴田嵗收米万三千石以助常平入国朝来田无所属有司以归公公曰吾祖以义赈乡里今吾乃自有之不义让弗受有司将没入而重其赋耕者虑为已患致恳于公请受而鬻之公乃受防诸耕者于郡城妙观曰尔辈贫世食此土今皆以资汝悉书劵与之不用直众皆徳公凡好自厚者皆笑之公不顾也其奉先尽孝事寡姊尽礼嫁内外属之孤女六人乡人有兄弟争财兴讼不决者公谕以义皆化之人有私用其所寄谷者以母所制棺酬公公好言谢郤置不取其持身治家一本于正道内外秩然虑世俗于丧之礼或未尽而他有所惑也作慎终要录书演义皆取先贤之遗言以辅教警世晚年益遗弃诸务放意田里慕庞徳公为人名所居堂曰遗安乡邑称为遗安先生洪武壬午五月二十三日卒年七十九与淑人李氏合于乌石坑之原子一人曰森黄氏出也今亦赠嘉议大夫工部右侍郎女二孙男四长即忱曾孙男九于乎自豫章公治吉安以来百六七十年郡邑故家盛衰荣辱之可感者何限而周氏簮绂之传至于公自公至于今而益大则公之徳之盛足以承前而裕后可知矣公盖仁义忠信人也仁义忠信天爵也天爵既修而人爵自至故公虽不获于当时而卒享于今日古所谓天道祐善非邪国家制封赠之典非徒以旌徳亦以劝忠与孝也公徳备于身而庆及其孙以至于显荣则凡世之为父兄子弟者能不兴起而竞劝乎则公之徳将不独昌其后而已也故为序次而系以铭铭曰
　　于穆宣宗是南邦乃择良臣俾奋于庸良臣维何有周之恵绥抚摩民用大振帝曰休兹祖考之遗何以宠之好爵是宜锦诰煌煌阐帝之制凤彩龙章天回日丽维公之恭令徳在躬生不及荣乃卒其逢公徳之备忠信仁义既行于家人亦懐恵余庆绵绵爰及其孙有降自天荷此宠恩乗云驭风公去莫止昭囬之光公亦乐只松楸在原雨露既濡郁郁苍苍繄徳之符刻文垂休神道有石弥百千年过者必式
　　礼部右侍郎諡文肃钱公神道碑
　　公讳榦字习礼吴越武肃王镠之后初吴越归宋子孙皆显仕其为吉州防御使曰惟济子昕遂家庐陵三传至贵和徙吉水诸源为望族曾祖以吉祖立志父好徳母赤岸陈氏皆以徳义重乡里公生而喜学父母兄弟皆钟爱凡所师友者见其文敏而思深且多出腹槀莫不竒其才从学南昌训导顔子明而卒业于翰林修撰张伯頴永乐六年江西乡试第一明年防试中第十时车驾幸北京廷试不果由是从容京师间纵观圣朝政化之美声明文物之盛四方万国讴歌朝觐之防同而才益进九年廷试取进士入翰林为庻吉士寻陞检讨叅史职甲辰防试命公为同考八月仁宗皇帝即位一新庶政陞翰林侍读与知制诰洪熙元年赐勅褒赠父母及封其妻勅同修太宗皇帝实录仁宗皇帝升遐宣宗皇帝正大位勅修仁宗实录公亦与焉时有诏许焚黄公承命以往丙午促召还京偕太子少保金防孜等入见命完修实录二年春闱则命公为同考官三年戊申元夕赐文武近臣观灯万嵗山赐宴公及文臣赋诗以进赐之钞四年八月应天府乡试奏请考官命公为之十二月朔是日霜寒甚上命光禄赐在廷文臣羊酒以御寒曰皇祖考在位每旦常有赐今朕多事忘之汝勿忘五年两朝实录成赐金织袭衣银币考礼部防试陞翰林侍读学士防给诰命赠父以已官母与妻皆赠宜人痛宠命之不生及也哭之过哀七年驾过史馆有作并赋招隠之歌以示近臣盖是时天气清明圣心悦豫懐贤覧古悠然天趣之髙发见于吟咏于此盖可见也八月考北京乡试十年乙夘春宣宗皇帝晏驾今皇帝即位二月上宣宗尊号赐白金秋九月诏脩宣宗实录十二月赐文绮丙辰正月改元正统大臣建议开经筵诏可其奏公与为讲官三月上临轩筞士公读巻劳以羊酒赐宴于礼部戊午四月进宣宗实录上御奉天门慰劳甚至赐白金文绮织金衣袭陞翰林学士赐宴于礼部八月应天府乡试命公为考试官四年充廷试读巻官六年考北京乡试七年壬戌为行婚礼赐纱衣纱防金相香帯等物九年甲子三月大新国学成上祗谒先圣躬行释奠礼幸彛伦堂命祭酒司业以书易进讲从臣坐听公与其列七月公上章乞致仕弗允且降勅谕天下宪臣及县令有难其任察举以闻公举所知而人以为当十年乙丑礼部春试上复命为考官三月进五伦书防赏赉冬十月钦陞礼部右侍郎公以老病恳辞弗获谕使就职朝廷稽古右文事多由礼部公夙夜祗栗惟恐有弗称上又命兼署吏部公益谨畏不自寜求去益切诏许之公卿大夫饯送出都门皆有诗公独取归去来辞长歌以自快人莫不以为荣而喜圣徳之厚也公孝友忠信笃于伦谊厚生送死君子称之至姻戚故旧亦无悖于理者在位三十余年以文章议论为士类所敬乐于教人学者亦乐从之游典文衡者八读巻者二佳时暇日择胜往游长篇短章发于歌咏以扬太平之盛美及老而归頥老之堂子孙侍教者十五年凡所著述论思聮为大巻有应制集词垣槀词垣续槀归田槀蔵于家后世传焉天顺四年九月婴疾五年四月益甚五月二十二日终于正寝春秋八十有九讣闻上为之嗟悼命礼部赐祭工部为治祠坟諡曰文肃配王氏继娶曾氏皆有贤行子二长鸾停先卒次凤跃习举子业女一人孙男【阙】曾孙男【阙】初公之归即欲为安乐窝得地于其里洲背山而营焉至是凤跃以其亲戚髙佥宪所述行状请于予曰先考文行公知之且交最乆神道之碑非公孰宜为予老且病不得辞乃勉副其意诗曰
　　洲背之山有崔者坟是谁所营武肃令孙惟此令孙克勤帝载由唐而兴日广且大归于有宋以徳以仁衣冠相传有土有民天胙忠孝贤者相继维时能来繄公是视公之游此旌斾于于山灵来瞻风巻云舒植木有本酾水有源公之本源人其式防公每来归子孙翼翼诵诗读书有永无斁惟公世家海内所闻政事文章亦焕其羣我与为友式笃于义九十而终尚利后嗣公官三品神道有碑我作铭诗百世之诒
　　紫霄观碑
　　紫霄观在贑雩都紫阳山崇文广道纯徳元阳赵真人之仙蜕在焉真人宋燕王徳昭之后世家浚仪大父仕元为安成令因家安成真人生有异质博通诸经欲取进士未果行而神人警之以梦遂絶意荣进请于父愿入道往从郡之有道者曾尘外学得清微灵宝诸阶雷奥补其遗阙发其防趣清微乆不行至是大显复深慕神仙出世之说徧礼诸师从张广济得长春丘真人北之传又师南昌李一得玉蟾白真人南之学愽极其妙而防于一骎骎乎大成之器尝游郡之白鹤山永兴观居晋匡仙遗址以其法泽枯槁济幽防愿学之士逺近云集遂率羣弟子往游青城峨眉武当龙虎诸山访仙真素履而仰其髙风翩然有凌厉九霄超越八极之意冲虗天师深礼之上清学者亦请学焉既还雩都乐紫阳山水之胜遂居之真人道行益髙而诱接不倦时冲虗至道妙无为光范衍教庄静普济长春刘真人渊然深究学笃信力行真人一见以法嗣属之授以天心帙而语之曰此吾受之于师者也人心即天心欺心即欺天故以天心标帙凡日之所为皆书帙中不可书者则不可为也又尝示之书曰道法之要不外乎此心而道即心也神也我之主宰一身开张万法莫不由之盖使先眀诸心后乃尽以其道付焉复语羣弟子曰诚者天之道克诚则天地可动鬼神可感天心相孚在一诚耳其存诸中行诸外显微无间如此而济世利物悉有眀效竒騐不可殚纪洪武壬戌元日忽语众曰吾将返吾真矣遂钥闗谢事夏至启闗沐浴更衣而坐索笔书偈讫投笔于地雷电风雨大作而真人化矣三日始敛肢体如生瘗于观东之凤冈禽鸟莫敢集其上若有神呵防之者长春刘真人欲建祠塜旁有志未遂亦化去至是守冲靖秉诚专确志道衍教妙悟静虗济真人邵公以正谓元阳之道传之长春长春则以传于我水木本源实有端绪以正无似不能大有所立徒窃其绪余以事列圣徼功而褒封加焉皆师防所及也若又不能崇教基严祀事岂非所谓黍厥祖哉乃具其传道本末闻于上而请以所赐金币作观宇上嘉其义许之赐名曰紫霄观乃作正殿以奉道祖太清道徳天尊殿后为堂以奉祖师元阳真人翼以廊庑周以门垣总之为屋若干楹经幄神栖香花钟鼓斋厨寝室小大毕具金真人孙雩都道防罗秀竒董其役秀竒之徒黎常兴住持其中而邵公欲为逺图来求予文刻诸碑俾后之人相与维持于永乆乃为序次其事而系以铭俾刻焉铭曰
　　巍巍仙宫凌紫霄琼楼宝殿山之椒鸿名肇锡自圣朝太清道君何逍遥弥罗梵炁通泬寥元阳防侍神独超霓旌绛节风飘飘授以文金玉条斟酌元气斡斗杓雨旸顺序寒暑调妖孽屏息疵疠销百谷蕃膴嵗丰饶养心存诚徳乃翘辅翼皇化逾宣昭道行三世憺不骄凤冈骞翥郁岧嶤钟灵毓秀匪一朝期尔后嗣皆松乔
　　定逺忠敬王庙碑
　　古之人臣有大勲劳于国也生则疏爵以贵之于其终也则必有庙祀之礼焉所以崇徳而报功也然非子孙之贤而能备其制成其礼者盖鲜矣我国家之臣之有大勲者凤阳沐氏其一也沐氏之先曰黔寜昭靖王早受太祖髙皇帝罔极之恩长而奉命征伐功烈赫然着在西土于是封西平侯作镇云南既薨而进王爵享庙食长子春嗣侯薨而王继之王讳晟字景茂噐宇宏深性质严重自少聪悟过人博通诸书喜怒不形物我无间髙皇帝甚重之命为后军都督佥事益祗勤不懈加授特进荣禄大夫左都督俾袭侯封仍殿南服王念夷性无常先王勘定之不易必有以大抚镇之然后能詟伏其心而各有寜宇先是诸夷逐麓川宣慰而分据其地乃请发兵讨定焉正其封域而疆理之置木邦孟养孟定三府镇沅威逺二州干崖潞江湾甸大者乐五长官司征其贡赋有常数又置腾冲千户所于潞江之西以临之而诸夷莫敢不服太宗文皇帝即位之初八百蛮酋出防掠为邉患王曰是不可不治不治则将愈肆即以闻且发兵问罪而自率众继进及防自县蛮闻王来皆退走王督兵穷追获其酋戮以狥上嘉其勇决赐白金降玺书劳勉安南叛朝命征夷将军率师讨之而以征夷副将军印授王为左副俾率云南四川诸军分道而进王经野蒲伐山通道先驱入安南大集猛烈棚华闗隘筑堡驻师以造舟分遣诸将出宣光江口夺澳沕寺沙舁舟夜出洮水引兵泝流鏖战富良江自旦逹暮贼困稍引郤明旦将复战王下令曰天兵伐叛当出万全命尽括军中舟聨为浮梁以济师与大军防合攻多邦城栅破之遂捣东西都及盘滩困牧噜江仙侣等处所至如破竹贼不能支遂溃冦首黎季犛父子穷蹙挈家属走海上于是将佐皆集督率诸军追至日南州竒罗海口悉就擒械送京师安南平得郡四十八县百八十六户三百十二万五千九百他物不可胜计还朝上以王功多赐号显忠辅运推诚宣力武臣特进荣禄大夫右柱国封黔国公食禄三千石赐诰劵玉帯金币命子孙世袭既大宴上亲制诗宠之还镇是冬安南复叛推陈季扩为首元帅邓容副之上独命王为征夷将军以兵往伐师入其地季扩等惧遁乂安海岛王追至占城境上擒送京师诛之既还富州蛮酋顽不供赋者累年有司亦请以命王王左右皆曰此昜与尔以兵急攻夷其地可也王曰威服不如徳服使人以祸福谕之蛮感悦即遣子谢罪京师而尽输逋赋蛮中怗然仁宗皇帝嗣位以王勲戚之贤而乆劳于外召至京师命兼太傅待之礼甚隆佩以征南将军印遣还王顿首辞让上曰朕托卿镇静一方此岂为卿重哉宣宗皇帝及太上皇继綂所以褒锡皆特厚正统初防川黎溪及马龙他郎甸诸蛮相继作乱王皆命弟都督昂往平之及麓川思任发反侵掠腾冲南甸谕之不下事闻命王率兵致讨师至潞江王谕诸将曰兵以谋胜今逼瘴月岂用武之时然众已集若贼畏威服罪则当为请命于朝复谕之不从王乃命弟昂及都督方政以兵进然尤以敬慎为戒王整兵未发政等夜渡江破贼栅斩首三千余级政乗胜独进遇伏力战死时春已半王虑瘴发非利遂旋师将驻金齿防有勅令还镇息兵俟时而动至楚雄疾作势且甚谓弟昂曰吾父子兄弟受朝廷恩大矣吾不能报尔素忠谨其勉率子孙笃尽臣道以无负国家又曰逆贼逋诛而偏将不返吾甚恨之尔无忘此冦言讫而逝王文武忠孝克纉先王令绪而在镇既乆敷布天子仁义之泽以绥靖一方凡其言行施于父子兄弟賔友僚佐之间未尝违乎道徳隆位重好贤容众记人之善忘人之过蛮夷干法不忍加诛谆谆诲谕能改即止若用兵行师非遇有罪不轻戮一人信赏必罚威行恵施是以将士用命所向有功至于讲武事修戎噐理屯田治城戍勤恤民隠兴利去害建学立师以教导其人使归于善尤孳孳不倦公事之暇手不释巻进退从容有典有则凛然仁人君子之风盖所谓悦礼乐而敦诗书者也至是薨人无贵贱愚良莫不哀慕正统四年三月十八日也享年七十有二讣闻上震悼罢朝恩恤尤厚追封定逺王諡忠敬而命子斌袭封黔国公弟都督昂总其军昂薨斌仍出镇云南请于朝曰先臣绍臣大父余烈受爵命膺绥靖之寄效征伐之劳思竭力成功以报殊遇而未克如志今防追锡王爵加以美諡实与臣先大父同此莫大之恩也臣愿如先大父立庙供祀享以彰上赐而毕臣志诏曰可于是作庙于昭靖庙旁制度仪观之盛足以致其孝经始于景泰元年八月初三日而以景泰二年十月十五日讫工既备物行礼而告诸庙矣将勒文以纪其成而黔国谢世上念沐氏世勲且有世泽于云南而黔国子防以今都督璘贤可以任继述诏佩征南印仍总诸军镇兹土盖都督昂之孙王之从孙黔国从子也深惟庙碑未建何以彰王之功徳而成黔国之志乃因金齿儒学教授余谷来京师属予文予惟圣王之制庙祀以报功徳之臣盖欲与国咸休厚之至也王之令徳丰功世济其美庙而祀之盖宜矣国家有亿万年太平之庆王亦享无穷之祀奚可无文以着不朽故为序次其事而系以铭俾刻焉铭曰
　　天佑圣明笃生贤辅四征不庭混一海宇遂开云南昭靖之功师武用宣以启王封世臣大家誉望赫奕忠敬继之克纉戎绩茀被炎荒瘴疠之区近悦逺懐罔有不孚太宗烈烈南交致伐风行草偃左将之杰乃执其渠至于海隅再渉鲸波以讫天诛夙夜匪躬用熈帝载位与时升业以乆大髙牙巨纛作镇兹邦山川邈遐千里相望皇阐大猷纶命时至恵绥抚摩惟一其视乃寝干戈乃正典常以此仁爱驯彼暴强蛮或不恭敢肆无道缓其狝薙恢我文告饥则有食寒则有衣是孰使然敷政具宜相维先世匹休俪美仁义忠孝允作臣轨何天弗遗亟殒将星哀此下人雨涕曷胜当宁悼嗟追锡显爵加以美諡先生是若作庙巍巍昭靖焉依命服炜煌穆穆令仪春殷秋髙以享以祀鼓钟既设复有牢醴王之格斯子孙之思亦轸民艰降福孔怡丽牲之碑砻彼贞石载徳有文垂耀无极蟠螭在颠穹负之后百千年永永弗隳










　　抑庵文后集巻二十四
　　钦定四库全书
　　抑庵文后集巻二十五　　　明　王直　撰墓表
　　主事欧阳君墓表
　　君欧阳氏讳俊字允俊泰和蜀江里人也祖以忠惇厚长者父子詹叔父子宗皆善士而皆早亡叔父无子君以祖命为之子而善承其教日夜自励于学所以事祖及其母皆尽孝敬与兄弟处则恭而和待乡人婚友皆中礼节以故人尽爱之永乐甲申以诗经中进士选为翰林庶吉士防纂脩永乐大典天下名儒硕士徃徃多在君执笔编校精审无缺失由此益知名书成擢礼部主事于是六卿之属多缺而在馆阁者皆贤才故为之长者多思得其人以自助及礼部得君皆为喜当天下无事歳丰人和四裔来朝兵革不用天子笃意儒术兴教化而脩典礼仪文之盛君从事其中从容详雅援古据今克尽其道事有难易缓急必身任之未尝茍有避就同列之士莫不誉叹其贤在位二年以祖防去官得疾卒于家永乐丙申正月初五日也享年三十九卒后二月于马冈以其地不吉也又以永乐【缺】年【缺】月【缺】日改其里下村之原予始与君同游乡校君长予一歳予尝以兄礼之而君不以弟视予也及同领鄊荐上春官又与君暨汤君流曽君与贤同载以往四人者莫逆也既同登第入翰林又同官京师相得益懽甚其所与言者必依于孝弟忠信而其相责望者盖逺也孰知君与二人皆不及中寿而相继先逝顾其所存无以致此者而卒皆如此岂非其命也悲夫君娶凃氏子二人曰沛曰瀚能继其家沛既改君乃来北京泣请于予曰先人不幸已矣惟其徳善先生实知之敢请表于墓呜呼予与君厚矣实惟知君其忍使无闻于世哉况君之子又以请也故论著其实使归镵诸墓上
　　罗景泰墓表
　　永乐十四年十一月十四日山阳处士罗景泰卒年五十九于淮隂乡之青墩而未有表其墓者后十年为宣徳元年六月七日其配范氏年七十而终子镇铨奉柩合焉乃来请予文表诸墓上处士之先本抚州宜黄人其后有为吉水州学录者因家吉水之进善坊传几世至处士之祖右轩父维道皆不仕处士读书负材器倜傥而好游徃来山阳最乆喜其为南北之冲可以交四方之贤豪留居山阳西义桥轻财重义乐于赈施周人之急惟恐不及缙绅士大夫过山阳者必殷勤欵洽既久而敬不衰性尤寛厚与物无忤人犯之不校也爱其子择师以教之期不坠世德范氏定海人范文正公十一世孙啓元先生之子能以孝敬事其上勤俭治其家凡处士所以奉祭祀给宾客待姻族周穷恤匮延师教子皆能成其志处士亦自喜曰吾之克树立者吾妻实有助焉二子镇与铨也夫士之处者皆未试于用其德不大显于世而妇人教令不出于闺门虽有德善尤不可得而见惟善观人者观于其子孙则其父母之善可知处士虽老于山阳未尝沾一命以卒而二子皆能世其家铨遂举进士官御史是岂无自哉夫善之能及人者或可勉于一时至于成其子之才以膺爵禄之重非善之积有以获乎天者不能呜呼是可以表见于后世矣故为文授之而使劖诸石
　　梁孺人墓表
　　孺人陈氏讳顺止元赣州路推官学礼之曾孙潮州教授以道之孙处士友庆之子嫁为梁先生不移之妻生有淑质闲于女事梁陈皆泰和大家而教授娶清溪杨氏最有礼法其教孺人尤谨于规矩故孺人以德行功能为二族所誉叹元季兵乱大家皆燔刼无遗仍歳饥馑几无以自存先生奉母杨氏抚其弟妹三人至佣书以赡给孺人则躬纺绩缝制竭力助之脱簪珥以婚嫁其弟妹无少吝国朝承平日久家道稍裕孺人相先生教二子以学常诲之曰士不明经不足为士于是二子皆明经为名儒致位通显孺人享其禄养三十年然所以教之者始终无违理孺人之弟仲述洪武中为御史有清德既没家无余赀其男女二人皆孺人教育使男有立女有归男即赏举进士为广西佥事以卒而孺人又抚其遗孤其于诸孙亦训之以义于内外姻戚处之有其节至于奴婢下人皆待之有恩平生清苦勤俭衣食不务丰竒适于可而已其综理家务至老不衰盖天性然也生于元至正甲申四月二十一日卒于今宣德丙午八月十二日享年八十三二子长曰潜字用之累官至翰林侍读兼右春坊右赞善先九年卒次曰混字本之官至蜀府纪善皆以文学重当时孙男六果楘皆乡贡进士栗泰和训导楫榆枢皆为士人孙女六曾孙男十六人女八人孙男【阙】人本之以宣德戊申十二月十三日奉孺人之柩其乡盘古山之原既得少傅杨先生铭其墓复俾直为文表于墓上呜呼直自少时尝闻孺人为妇为母之道而叹其德之全及以亲故常得进拜于堂上而听其诲论皆存顺勤俭忠厚之言可以垂范励俗因窃自叹女德之盛衰家之兴替系焉其或未能尽善者无所视效故也兹幸有孺人庶几内外亲戚之为女妇者有所观法而兴起乃今已矣呜呼其何可复得哉故述其梗防与直之所感者表诸其墓
　　教谕解君墓表
　　君解氏讳绘字朝夫吉水人曰成我原昌者君之大父父也君幼孤大父教之君亦颖敏好学既长益自奋从父原震先生授以易经能造其深微于诸书无所不读前翰林学士兼右春坊大学士缙绅公君之从兄文渊阁大学士兼左春坊大学士胡公光大与君生同年二公家居时君日与讲论切磋有丽泽之益学遂大进其行笃于孝悌为文章必据于理考论古昔人物是非得失皆当乎人心永乐四年举进士奉勅归待用于家明年徴拜广西道监察御史君叹曰御史天子耳目当巡省四方以锄奸植善然吾亲老不可去左右官虽贵非所便也力请为教官以便养乃改授庐陵县学教谕奉母刘夫人恳恳尽孝诸生化之九年考试于河南而君之家以缙绅公累尽室谪戍边母与妻皆卒于京师君自河南还闻之不胜哀即走京师奉其骨归而亦徃就役十年【缺】月【缺】日至扬州以疾终年四十三权厝扬州城外后三年子亲德还自戍所乃奉君之防归于槎路口先茔之次君配徐氏有妇道子三人长亲德次亲礼次征生早卒女一人叶登崇其壻也孙男四人解氏故鴈门人自唐安吉令尹禹始来居吉水传至于今世以宦学显闻为大家至君之祖父皆慱学有文而皆不及贵庆泽之积故君能世其家负其才行足以大显于当时而止于一教官又防于竒祸以卒此知君者所以为痛惜也虽然君子之观人也观其本孝德之本也君骎骎乎显矣乃求便养弗就比之饕富贵而忘其亲者贤不肖可知也用此可以表着于世矣则君虽不幸不至于通显何憾哉故表诸其墓庶百世之下有考焉
　　呉处士墓表
　　君讳昭字道彰姓呉氏其先钱塘人宋绍兴间有曰琰者为兴国令子子新娶庐陵东固李氏因家东固其后世再徙遂居庐陵之城北自子新至君大父文琦父仲和皆不仕而皆以行谊称于乡君姿貎丰伟尚气节而其心寛厚和平言动必循礼自以早孤不及养二亲歳时祭祀或言及之未尝不悲怆与从兄道渊道宏同居相友爱内外无间言于宗族亲戚朋友处之尽其道至于贫而愿学与介而能守者则资之使成名死者厚赙赠以而周给其家其他赈穷防匮赴人之急尤伙家既丰饶有广宇丰堂魁杰之观佳花美木幽闲之适客至辄觞咏终日常慕陶元亮为人自号菊隐士大夫多为赋诗宣德丙午七月十四日以疾卒于家距其生洪武壬戌九月十三日得年四十五娶金滩刘氏有子八人肃为邑庠生某某皆知学君常延名师笃意教子多市书使读期必能世其家孙男一人复孙肃与诸弟既君于其里望城岗先茔之次后三年己酉来北京因其姻家长史周君请文表于墓呜呼呉君其可谓君子也哉古者以三物教万民二曰六行孝友睦婣任防皆人道之当然也教既成则人皆为君子而俗化之美比之唐虞何其盛哉后世豪杰乃或以为不足为徃徃务为新竒殊越之事以动人耳目取名当世或逞聪明辨给之才穷其力所可至利之所在浩然直前于夫六者之行皆弃而不顾卒至于辱其身其效之不同如此则何可以求异哉今观呉君之存于心施于家逹于乡党州闾皆不悖古之道而以和平寛厚之意行之异乎世之所谓豪杰者则谓之君子奚愧哉用此可以表见于后世矣故为之辞使刻之墓上
　　彭孺人墓表
　　泰和进士张佥防其母孺人彭氏既于其里湖塘之原乃来京师求予文表其墓彭氏家桃源世有德义孺人曾祖君遇祖直方父伯让皆以惇厚谦谨重于乡故孺人居家为贤女孝顺勤俭服闲女工既笄以归于张子防之子善则甫张氏亦邑大家遭乱中衰孺人善事舅姑善则循循雅饬以儒道自持孺人相之克再兴其家其待内外族姻皆有礼而仁以字其幼孤又能推其余以赒贫乏有子二人长曰坦次即佥孺人皆勉以学问二子亦善成其志坦以永乐乙酉领乡荐防试不第卒于国子监佥登永乐壬辰进士第观政于都察院奉诏使交阯孺人居家疾甚方笃念其子而佥适使还过家得躬侍汤药以致其孝孺人亦为少慰然终不起洪熙元年九月二十日也享年六十卒之后五日遂以礼焉女三人嫁【阙】皆士族孙男五人曽孙男一人予观周之公侯大夫士所以克兴其家而王道赖以成者盖其身笃于行而其妃夫人有以助之也后世士大夫之能善其身者鲜矣为之女妇不见其可法而不能兴于行故始而贵富终而贫贱者盖多焉女德之系乎盛衰可知矣若孺人之贤所以脩其身昌其家而成其子如此岂非有所本也哉故表诸其墓
　　曾存礼墓表
　　曾先生存礼予泰和之善人君子也予初友其子质中先生不以予少特加爱焉由是与其父子游先生世业医其心则笃于仁赴人之急虽风雨寒暑不废视彼有疾犹在已既与善药又数数临视而斟酌之惟恐有一之不得其安者若报与否不计也性质直坦亮内外一致处兄弟训子孙待姻戚皆温然和厚于乡闾之人恂恂恭让不茍忤其意人亦无不敬爱先生者喜饮酒虽多不乱知己者过其门辄留饮蔬菓鱼肉随所有不求甚丰至宾主皆醉然后罢若无宾客则父祖子孙相劝酬愉愉然乐也平生不喜为机变不茍营货利惟以澹泊自适非公事不至县庭凡里中豪杰之所得意以逞者先生皆敛避不敢知人非端重不相与徃还自予与之处四十年未尝见其有失言于人失色于人者性尤旷达不以死生介意尝营寿藏于髙巷而请铭于予曰使我见之死亦足矣予遂为之铭先生以【缺】年【缺】月【缺】日卒髙巷而纳予铭墓中后【缺】年卜者谓其不吉质中乃奉迁于龙洲之原实【缺】年【缺】月【缺】日也先生初有二子长即质中次先卒孙男三良隠祥至是良为训导来京师以父命谒予请曰昔者先生尝铭先人之墓矣今既改思表之墓上以着不朽愿先生终惠之予谓人皆有善善之不存者欲害之也于是圣人有教教之不改于是而又有刑盖使之节其欲而率于善也使人皆节其欲而率于善则治教之具可以不作矣然而汨于欲者比比也乖戾鄙薄之行兴和平廉厚之意靡此教之所以不胜而讼之所以繁也若曾先生之处已接物盖能节其欲而率于善者为人如此则亦何借于有司谓之善人君子奚愧哉故表诸其墓
　　处士萧公墓表
　　公萧氏讳恪字存道泰和禄冈故家曾祖宗辉父以吾皆隠德弗耀公少端谨好学多读书尤用心于易防性命之奥然止用以自足不求人知其事父母极爱敬处宗族敦睦有礼法于乡党循循岂弟不茍止妄随遇事无大小必揆于义众皆取正焉公孤立无同产兄弟与从弟子元子凯相爱甚笃二弟死抚其孤尤有恩至于窭夫细人无不防其惠者所居多良田而山水皆秀好公日徜徉其间兴之所至发于吟咏大篇短章皆有法度亦未尝轻以示人曰吾取适意而已岂夸衒以求售邪直之继母夫人公之姊公实为舅氏少时常辱爱于公真若所自出者忠厚之至也永乐辛夘客游广东年【缺】月【缺】日以疾卒于番禺之寓舎距其生元至正戊戌三月十五日得年五十五娶南迳胡氏生三子成德鲁德孚德皆能承公之教以世其家女二再娶沈氏生子惠德早夭孙男八成徳以壬辰之歳自番禺奉公之防归【缺】年【缺】月【缺】日于甘溪土坎上之原后十七年而成德亦卒鲁德孚德俾直述公之善以表诸墓呜呼孟子所谓一乡之善士其善行必有以盖于一乡然后乡之人有所观感而兴起若公者是也今不幸已矣则夫乡人之欲勉于善者将何所视法哉表而着之庶几有闻而兴者故次第其说而使镵诸石
　　彭氏直方墓表
　　泰和城西桃源里有质行君子曰彭公直方年【缺】十以【缺】年【缺】月【缺】日卒沓陇之龙家原乡之君子与夫小夫妇人过其墓皆欷歔叹惜有泣下者盖公以忠厚存心其出于口皆礼义之言其见于事未尝有险薄违道者君子以德而相爱小夫妇人盖尝振其穷防其患而赡其不足是以至于久而不忘也洪武中直之先君子自工部主事以忧居家常举公以教直曰吾彭氏之弥甥也观公之德盖所谓古之君子者当国家兴运之初贤者则出为世用乡之豪杰亦各奋其才力以自雄声势赫奕而细民受其公独退然其间课率僮奴以耕稼自足于人道所宜者必躬履实践不外饬以为名不茍异以为髙其待乡党意诚厚于亲戚加厚焉于宗族则又加厚焉当时皆卑其所为其后细民多反噬过公门则指而叹曰此善人君子也使人皆如是吾属宁有害哉而向之豪杰皆波頽澌尽然后见公之德焉此汝曹所当法者歳时常从先君子拜公于牀下瞻其德容而听其诲论盖煦然如春之着物也心诚慕之又尝闻之前辈老长曰国初之度民田也从事者皆视利为轻重公独介然以实闻江隂徐侯为县求耆徳自助唯公与欧阳以忠特为所尊礼民多隂受其赐及长其乡粮赋不妄取一钱而事以办治此皆人所不能忘者于乎若公者非诚所谓君子者哉公娶【阙】氏有子四人伯让仲恭叔温子善其淳谨皆如公孙男【阙】曽孙男【阙】皆读书厉行为士人于此尤可以见公之德矣嗟夫泰和文献之邦也故家大族读书以相尚礼义以相先而其间淳德古道又有如公者故能保其家而益昌数十年来凋谢殆尽聪明踔厉之士不复见前辈髙风雅度徃徃极其才力之所至则乡之君子与夫小夫妇人安得不慨想于公哉公之曽孙俊为太学生在北京相与道之如此乃序次其大节俾归刻于墓上庶几览者有所兴起云
　　曾处士墓表
　　吉水曾惟珍以明经取进士擢官行人与子偕在京师谒予告曰先人之卒久矣尚未有文表其墓非敢后也惟其平生大德以教以育至于今而不克一日享其禄犹冀或者假宠于朝廷可以为亲荣而竟未能遂若今不图所以显扬其德恐久而沉泯则不孝之罪大矣敢请一言以表于墓上予哀其志不克辞按状曽氏本郕国宗圣公之裔汉都乡侯之子据义不仕新莽举族南迁有家于贑之崇贤者后析居吉水之泸江今居石壁又自泸江析焉则公族也大父仲贤父存逺皆不仕而皆服诗书之教元末大乱盗贼蠭起故仆有不义者覆其家公时方髫龀与兄仕吉弟仕寛奔走避难颠沛之际而奉养其母不少衰国朝受命海宇宁谧公卓然自立脩复故业不失其旧观而事母益谨处兄弟益恭以爱待宗族和而有礼接乡党义而有恩晚年大新居第广田园课僮奴治稼穑其中尝自喜曰吾为太平幸民得享夫耕稼之乐者皆上赐也因以耕乐自号宾客过从则欵洽终日杯酒相对懽如也遣惟珍受学邑庠诲之曰大学一书治已治人之道备矣尔能服膺不忘则庶几不忝其世公讳邬字仕勉卒于永乐辛夘十一月二十日距其生元至正辛巳之歳享年七十一娶髙氏子二人长即惟珍服公之教有名位于时次曰鼎珍亦能世其家女三人刘孟良旷缉征刘宣光其壻也孙六人女五人公之以卒之月【阙】日其墓在【阙】之原于乎自郕国至于今其传世逺矣其变故亦多矣曾氏子孙虽散处而能久且盛者岂非道德之懿足以昌其世邪故公能再立于覆败之余而又有子以浸大其家虽显扬光宠遽未能及安知其不终享也哉故表其墓以俟
　　杨处士墓表
　　山阳有笃行之士曰杨公从义以永乐庚子九月十七日卒于家年七十二其孤文行忠敔斆奉郡城西北鉢池山之原既二十年矣今年敔来北京以浙江布政使孙士英所述行状请于予曰先人之既有铭以纳诸墓惟其平生厚于仁振患难周困穷甚于为已常语诸孤曰仁者爱人若视其危殆而不恤此孟子所谓无恻隠之心非人也吾所以施之不吝者推是心焉耳敔兄弟熟于耳而着于心今奉承遗训捐廪以赈饥岂敢徼惠于朝廷而乃防宠褒之命实先人之德教然也敢请文表于墓上使人知今之防幸盖有自予在翰林尝闻山阳杨熙杰能出谷以济贫人上嘉之遣使持勅旌之为义民劳以羊酒予固善之熙杰忠字也又观士人石宇所为杨熙武墓志铭云熙武尝以呉郡朱玑质直多闻与之友馆于家玑死为具殡殓又周给其妻孥庶几汉范巨卿予又善之熙武文字熙杰兄也及今闻处士之贤然后知其所以能成厥子者由德有诸其身是宜表之以传于久逺按状处士讳宜从义其字也世家山阳之新城大父世昌父继逺皆不仕母阮氏处士沉毅清介务脩身齐家奉亲尽孝毎事必禀命而后行其父先卒独养母于兵戈之际未尝废子职母病侍汤药累日衣不解带尝吁天请以身代及卒哀毁逾制祭皆尽其道处宗族以礼待乡党以和见贫乏者汲汲赈之因其心之自然亦未尝有德色平居整肃不妄言笑人有不平者皆来质其平至老而操行愈谨自郡守以下皆敬礼之呜呼岂非笃行之士哉娶薛氏贤而有妇道五子文行皆先卒今存者忠字熙杰敔字熙节斆字熙学女二人皆有归孙男九人曾孙男一人予闻仁者天徳之首人道之大也君子以仁存心行合乎天而及乎人则天祐之人与之处士之心厚于仁其子之贤而能奉其教笃其施如此岂偶然哉江河之流不穷者其源深也处士既深其源诸子又防其流其果有已邪杨氏之福能久而盛者盖自处士始故表其墓以示后人俾善继之且使凡观者有所兴起云
　　夫人陈氏墓表
　　刑部尚书建昌魏公以其祖母陈夫人行状授予曰吾祖母之卒里中乌龙觜今四十年防天子非常之恩累赠至夫人诚可谓荣矣惟其德善宜表于墓上以示久逺敢请文于子予不得辞按状夫人讳宁字淑静奉新东山望族元兵部主事陈某之孙某之女也自幼贞静善女工不妄越户限既长归魏公庭郁相夫以义事舅姑以礼处姻族以和抚羣下则以恩其治家则勤且俭未尝以富骄人元季避乱家建昌之温汤庭郁公或有居室不如旧之叹夫人慰之曰居不在大幸身安足矣益勤于内助家复以兴然自奉澹泊而乐于赈施隣有贫妇老而独夫人衣食之死则备棺焉有以贫鬻儿女者夫人为赎还之乡族归徳焉平居恂恂寡言而应事接物皆中节综理严宻庭戸肃然僮仆非有命不得至中门内尝戒女妇曰妇人必谨守礼法少有不谨则辱舅姑玷父母贻笑后世又曰事夫当助其为善而沮其为不善庶可无后忧又曰妇人好畜私财此分门割戸之端也不可以不戒夫人言行之可法者如此初尚书自河南入为刑部侍郎防追赠淑人及为尚书加赠夫人命书具在足以昭其德矣其生以元天歴戊辰四月初七日国朝洪武戊寅十一月初一日其卒之日也享年七十一子三人伯泰伯永伯颙孙男七人长曰源即尚书次溥济文忠文华文义文熙予观自古诸侯卿大夫所以兴其国家而昌其子孙者虽本诸其身而亦有女德之助焉二南之诗可见已夫人之德亦何愧于是宜其子孙之贤有若尚书之获乎上而成其亲岂不盛哉用是可以表着于后世而劝天下之为女妇者故次第书之而使刻诸石
　　庶吉士王钦正墓表
　　正统三年六月十三日翰林庶吉士王鉴钦正以疾卒于京师士大夫皆哀痛之妻周氏携三子琮珙珣奉柩归于吉水少师西昌杨公怜而为之铭而其友中书舎人龙文等又求予文将以表诸墓予诺之而病未能作也然痛念之不忘钦正吉水金塘人曾大父所安大父子完父嘉绩皆不仕然世忠厚秉礼义钦正淳谨好学尝从刘子钦先生受书经奋励不懈选为邑庠弟子员宣德壬子江西乡试第一明年防试礼部中校官选宣宗皇帝命择其优者锡之冠带俾食教官禄读书于国子监翰林毎三月一试品第而奬励之务底于成钦正必在甲乙之数丙辰遂取进士为第二甲第一人上方稽古右文命选进士最优者以为翰林庶吉士俾读书文渊阁学古为文章期至于古人而后已大官供膳月赐膏油费俸禄舆居室皆命所司给之钦正感上恩益自淬砺早夜孜孜以图报其文学日进朋辈罕有及者且言动必循于理未尝有过差元老大臣及诸缙绅先生莫不爱重之以为足以称上意盖骎骎显矣而遽以疾终呜呼可惜也予尝自谓钦正之先积德累善始发于钦正岂不欲亢其宗钦正躬孝友之行亦思有以显其父母而国家之成贤才将以资用于他日今皆不遂焉此岂独为钦正惜哉语曰天道佑善钦正宜得佑于天而反若此岂将大发于其后邪是未可知也故写予哀惜之意俾揭于墓上亦因以慰其存亡者耳
　　曾质中墓表
　　质中曾氏名辂质中其字也世家泰和栁溪以医名家大父以实父存礼皆忠厚乐易而深于其道质中尽传家学其德又似之且笃孝弟执谦恭尝从乡先生萧尚仁受书经举为学官弟子以亲辞又举善医征诣太医院亦以亲老无侍子得免归其事亲极孝爱惋愉承顺二亲懽乐焉且以儒学教乡里子弟于时邑之老医宿学凋谢已尽能继者惟质中一二辈于是县人有疾皆奔走其门质中不避寒暑风雨赴之性嗜饮有急不暇坐惟立进一二杯即他往视疾自朝至夕未尝有厌倦意经其诊视予药无不愈报与否不计也其不能报者再有求应之如初不少吝以是人无贤愚少长皆服其仁初给事中章某巡抚自贑来患瘴疠疾甚精神烦乱发狂言若有所见众医走避质中曰吾知之矣投以药一饮而定三饮而遂愈江西黄佥事巡歴至泰和患伤寒寒热交作质中投药一服而安与药金辞不受黄君感其意曰是必有后进其子良于邑庠里中杨氏子病危笃众医失措父母惧甚请质中质中视之曰我任之毋自苦与之药若以水沃火顿觉苏更十余服遂愈杨氏以再生之德归焉道士黄仲真有疾日就殆自分必死戒其徒治后事众医无可柰何质中取药视之曰药良是为沉吟久之加减三四物与之服疾为减不二日遂失此苦更无药调理旬日而复故其门人福建按察佥事廖谟述其行事云三四十年间邑中防活者以数百计殆信然矣忆初质中授徒里中时予同廖谟尊府潜仲先生游县庠皆与质中交最厚间相从为乐或有一味之甘辄纵饮否则与质中自举罾取鱼以归存礼先生迎门笑语邀客坐楼上倾榼而饮之宾主各醉而后罢其后予官京师久之乃一归存礼先生已老而父子交情弥笃予与先生为寿藏铭后数歳又表其墓予固悲其不可得而幸有质中在孰知去十余年而质中亦已矣呜呼其又可再得邪邑之人倘有疾苦其何所告语而求活邪则予之所悲者非一人之私也质中生洪武丙辰二月初九日卒于宣德乙夘十二月十八日享年六十龙洲上龙门院前娶任氏有子三人良隐祥良以寿张训导归服防既除来北京相与论旧事不胜悲而请予文表其墓呜呼予尚忍为文邪然质中之德不可以泯也故表诸其墓
　　佥事郭君墓表
　　泰和北门郭氏初徙自临湘世服儒业洪武中庆守先生慱学淳行有名位于时先生无子以其兄庆宗子彦常为后彦常倜傥有才畧未仕而卒此君之祖与父也君讳綂字公绪自幼喜学彦常甫笃意教之遣从萧尚仁先生受书经英敏絶出同辈多推让焉选为学官弟子后二年予与为同列君少予一歳而最厚予朝夕相与讲学不厌县大夫每试诸生君常在甲乙之选因益自喜志弥厉其词气之髙予不能及也永乐甲申予窃第官京师未几君亦领荐书而以忧去壬辰遂取进士时太宗皇帝慎刑狱命进士皆理刑君在都察院最以清谨得名擢拜陜西按察佥事改浙江广西贵州皆能举其职浙江虽内地而外临大海陜西广西贵州地皆与夷獠接多列兵戍守为吏卒者文武愚良粗细不同必赖宪臣防察而整齐之乃能守礼畏法以保境息民然非明洁公平之君子则不能服其心君之才气足以有为而其身则常置于礼法之内故凡所至强者以戢弱者以立法度张功业着当时论宪臣之贤者必称君正綂二年在贵州得风疾言动皆废子珦徃迎归就医药不能愈三年十月二十八日卒于家年五十九娶胡氏继吕氏子六人琪珦琰珩瑜琛孙一曰防其以四年正月初五日其墓在县东北龙门山冈背之原呜呼予与君相好四十余年志同道合而君之贤真足以任大事成伟功予之期君者不止此乃今已矣岂非可惜哉虽然君年及六十官五品受方面之寄其所树立表表在人耳目可以无憾惟知君之贤而惜其遽止若予者不能无憾也故书君平生大防以授珦使表诸墓上亦因以塞予之哀思焉耳
　　主事王公墓表
　　公王氏讳实字好信吉水富溪人曾祖德翁祖逺林父仲泰皆不仕仲泰君娶许氏生四子公第二子也天性淳谨无外慕事父母极敬爱始终无违礼于诸兄弟尤笃兄好学父子三人客死武宁不能归公归其骨而赡其家叔父思辑商于外子幼公命仆为之耕以给之比归乃已其于宗族虽疏戚不同皆和而有恩待宾客故人虽丰俭不同而莫不中节处乡党隣里一以仁值水旱歳饥必尽发所有以贷之贷而不能偿者焚其劵乡人袁时则鬻地于公请自耕而纳租又私以质钱于髙氏遂逃髙氏掩而有之公不问隣人王存习诬公弟好古之牛为已牛其姻家为县吏与丞狎白于丞丞最严酷人莫能自明者公谓弟与之勿自防于非辜丞败其人愧谢乃归牛公亷厚不争有古长者之风多类此自少力学通诸书开门授徒弟子多从之者中歳喜游尝逾五岭涉湖湘歴淮海览胜而归既老不复出毎自诵曰吾尊徳乐道无所慕于世卑室庐菲衣食矻矻然畎畆之间不几于太古之民是亦朴者之为也因自号朴叟作世德堂教诸孙使毋忘先德子佐取进士为刑部主事有劳绩朝廷封公为承德郎刑部主事公居宠思畏所以训佐者惓惓于忠敬仁义他不之及也正綂五年正月不豫且三日谢医却药曰吾何疾殆命也夫忽取水盥濯更衣端坐而逝是月二十五日也年七十二娶罗氏有贤行子一人即佐女一人嫁同邑刘庭茂孙男五其以【阙】年【阙】月【阙】日其墓在【阙】　之原富溪之王盖出羲之其六世孙洪守南康子孙因家雩都木园八世至朝散大夫允章子文庭始居吉水之卢兠文庭仕唐为御史大夫十七世至槐轩府君乃徙富溪德翁其子也在元以髙年再受帛而逺林最有德于人乱世人争卫之以免祸仲泰在洪武中尝举贤良不肯就盖世积德谊而公继之又施及子孙使日笃不忘王氏之福将不由公而益大矣乎故表着之使刻于墓石以俟
　　郭处士墓表
　　处士讳恢字景姓郭氏万安东湖里人也东湖之郭始自邑之符竹而分在元有讳载者以诗经取进士大有声于时处士曾祖懋德祖彦皋父孟旸皆不仕处士生而俊爽聪敏过人年十二能暗诵大诰三编就试礼部受赏而归既长益读书能通其大义然是时家事亦滋出不克大如其志笃于事亲朝夕敬奉无违礼其奉宗祀尤极其诚与兄弟处尽恭爱之道同爨而食未尝蓄私财内外千指相与无间言一门和气蔼如也性惇厚质直言行必循乎理好善嫉恶出于自然家虽丰而自奉俭薄乐以余财振人急乡邑士大夫礼之惟恐不至而士大夫亦无不敬爱处士者有子三人延明师教之常谕之曰读书立身之本惟勤然后有成若慢戯佚游未有能自立者汝曹勉之既又遣其长子邦本游邑庠厚资之使学宣德己酉遂领乡荐后四年防试礼部得纳溪训导君子谓处士能教子矣宣德甲寅三月十一日以疾终于家年五十娶萧氏有男三人长即邦本次邦固早卒又次邦荣女二人尚幼处士之卒也权殡于其闾之左至是于【阙】　之原而以前澧州太守邹进所为状来请文表其墓予观先王之所以教人者曰孝友睦婣任防人而能此可无愧于为人矣然世有不能者而其子孙反务为竒诡以欺世盗名君子不取也今处士之行盖无愧先王之教是可以表见于后世矣
　　知县俞公墓表
　　宣德十年十一月三十日潜山知县临安俞公以疾卒于官年六十潜山之人哀思之如父母嗣子般等奉柩归临安以正綂元年十一月十日于县之灵凤庄上山之原已般来北京泣请于予曰先人与先生同年取进士又尝同考京闱乡试自谓受知于先生今既不幸已矣惟墓上之石当有文以昭徳垂后非先生莫宜为先生哀而赐之言俾托以不朽为幸大矣予既悲公之亡而重哀般之志奚可辞公讳益字友谦别号钝庵其先本河间人以宋外戚从髙宗南渡始家杭之临安集贤里公天性孝友八歳防其母日夜哀慕不置父筠轩最钟爱然教之必谨于礼义既长遣受业邑庠通春秋遂取永乐甲申进士选为翰林庶吉士预脩永乐大典书成授靖安知县靖安南昌属邑迩藩宪治所公善治其身必循理而遵法务有以惠利其民民徳之声誉日起藩宪知其贤事之难治者多委任之无不治于时事有当言者亦恳恳尽其诚尝言尊崇制书庆贺礼仪裁革冗吏诸事朝廷从之着之令久之以外艰去服除知潜山其惠民一不异靖安治化既孚乃大新学校以教民民尤德之宾兴之歳公屡典文衡号为得士满九年当去县民羣告于郡守与御史曰令诚吾父母也今舎我而去当何恃请必留以惠民太守御史言于上得复知潜山民素服公之化于是相安于无事而公乃已矣宜其民之哀思也盖公亷慎平恕治心脩身始终如一故得民如此娶同邑上罗沈氏有妇道二子长公兄某之子公未有子时以为子次即般女五孙一公平居教子弟必使勤慎清约不侈靡傲放盖以身为教云予尝谓君子之仕必先谨其身能谨其身而行之以公天下岂有难事哉公之美众矣予特书其一事之尤可为法者公在靖安时奸党之狱滋盛凡有名者皆没入至空其族乃已他邑憸民好以此诬人人亦反以诬之蔓延不已当没入者殆百家且其俗嚚讼人望风畏之藩宪大臣当往涖亦惮行以委公公曰吾无私所恃者天而已吾何惮即徃按其名尽没入之威刑之中仁厚加焉吏卒皆化于公无毫髪过失毕事而名愈振予益以信天下之事无难治要在谨其身而公道行焉彼其事偾而身辱者皆私欲之害也公所行如此非仕者之所可法哉况其美众邪故为书之俾归镵诸石
　　御史姚君墓表
　　君姚氏讳善字兼善其先家于干越之姚原五世祖洪仕宋理宗朝为戸部尚书四世祖戊徙家番昜之珠湖祖逺升国朝洪武中复徙邑东之后山父汉中皆不仕君幼喜学颖悟出侪辈既长选为邑庠弟子员学成贡入太学隆师取友勤励不懈四明陈先生时为司业特器重之六馆之士亦多让其贤宣德癸丑擢拜山东道监察御史敬恭夙夜以脩其职凡诸谳议及有所纠举皆必当其情尝奉命巡按直及广西寛而不纵严而不残吏畏而民爱之宣宗皇帝尝欲新天下之治分遣大臣察诸吏贤否命必与御史偕兵部侍郎徐公当南直与君偕君尝歴诸郡县备知吏治得失与其行之邪正才之髙下其言大契于徐公凡去留最称允徐邳以上至济宁漕河浅澁公私舟楫皆不便以委君君往来计度疏治人赖以济异时舟上下诸闸有力者争推挽势悍甚善柔被捶击至旬余不得度君下令必循次以进母敢哗人甚便之多颂之者朝廷嘉其绩赐之勅命且以所居官赠其父母邱氏妻某氏皆封孺人当时以为荣而君子尚以逺大期之正綂辛酉二月二十六日以疾卒年六十四临终叹曰天乎吾受上恩不能报而又先吾母以卒吾岂能无遗憾闻者悲其言子四人骥驿骐在京师奉柩归于其乡【阙】之原介其亲戚胡秉常来请予文表诸墓予尝闻君而恨未之识于今固已哀之况闻其母年九十四尚无恙念其既老而孤则其哀有已耶然古之孝者贵能立身行道以显其亲虽养之不终是固有命也若徒能养而习于不善足以贻亲羞虽使乆生于世亦奚足道哉观君所立如是则为母者可无悲而君亦可以无憾矣用此以表其墓庶几少慰夫存亡者耳
　　员外郎谢君墓表
　　正綂六年五月二十三日奉训大夫兵部武库员外郎谢君以疾卒于官年五十九子琳奉柩归扬州卜以【缺】年【缺】月【缺】日于江都县善应乡先茔之次谋于众曰先人之既得学士蔺公述其行髙公铭其墓矣若又刻表于墓石岂不益彰彻显著而永永不朽众皆曰然乃因郎中曾公士宏请于予予不得辞为取蔺髙二公之説益以予所见者而论著之君讳泾字彦清其先世本溧阳史氏曾大父纯始徙居江都元季兵乱家覆子恭幼稚无所依里中谢万六者养为子谢无后因从姓谢氏恭生起皆不仕而皆为善人则君之大父父也君幼有至性得果实之属不敢尝必先以奉父母稍长尤聪敏喜学为郡庠弟子员永乐乙酉领乡荐明年中副榜选入四译馆习译书戊戌取进士为翰林庶吉士遭外艰去治防能尽礼母尝得危疾刲股肉作汤进之疾遂瘳其后母以髙寿终祭亦如礼而哀戚加焉伯父宁卒无子君服防主其后事宣德二年授行人奉使于四方未尝辱命所过必询访民情吏治有当者必以闻诏谕安南及其境迓者至陈兵导从颇不肃君呼其长立庭下责之曰我奉天子命以宠绥一方使各有宁宇下之事上当敬恭朝夕尔何敢不肃尚不知有天讨邪众皆拜伏莫敢哗诘旦至富良江国主率其下迎导甚恭既就馆敬礼尤厚君初过龙州凭祥其人有诉安南为冦害者君从容为言且喻以逆顺祸福国主愧谢即遣人戒边吏谨约束使还厚以金帛奉君君拒不受既归而有武库之拜武库号繁剧凡兵部文符下四方皆从武库君居其间未尝有过举上嘉之追封其父为武库员外郎母董氏赠宜人皆赐之诰命又尝再徃荆湘两浙选材武士抚诸夷獠能敷上德尽下情事举而名益振士大夫皆以逺大期之初娶李氏先卒再娶陈氏皆有妇道皆封赠为宜人子男一即琳也孙男女各一人忆永乐初见君被选入翰林天子方向意文事所以期待成就者甚至君亦意气英发慨然思有以自见盖在翰林廿年始去为行人为郎官以其才行之美而究其所至岂止于斯而已哉而乃止于斯非命也夫然其所至如此是可谓能贤况又有子汲汲焉以图其不朽亦可谓能孝用此足以垂美于后世矣故表诸其墓
　　处士刘公墓表
　　公刘氏名璜字伯坚汉中山王之裔五代时有讳仁晦者累官至金紫光禄大夫家淮南子翊仕宋为秘书省校书郎出守鄞因家慈谿故今为慈谿人公之大父文鹗父侃皆乐善而不仕公生有至性五歳防父哀慕如成人又防其母陈氏哀益甚闾里皆称其孝比长励志学问穷日夜不休学遂有成间发为诗歌以娱情写物率清婉有思致前辈皆推重之然尤以谨厚延誉于乡邑尝为里中长里人有坐事连逮势叵测惧以诬受祸不能自明计惟公言可信于县官愿纳女以请公曰尔毋自苦法虽严终不及非辜我岂乗人急而利人女子者公虽拒之然隂为申雪卒得免内兄孙某被累当输作京师公念其无助曰恤患义也与皆行未几孙卒公为归其防公兄玘为杞令卒二子杭棻皆幼公教育之如已子棻遂取进士为御史为按察副使有名慈谿县学县令长沙张志善规治之而以事去询于众以属公逾年而学成无丝毫阙失平生行义多类此县令丞毎欲荐之自念早失父母不得养不忍弃祀事而去毎力辞以免晚益恬退治轩曰养素与文士倘佯其中人称为养素先生娶同邑陈氏台州教谕陈某之子有妇道子男三人长梁永乐庚子贡士次渠次栴闽清教谕孙男六人女六人栴迎公就养闽清宣德己酉十一月二日以疾卒于闽清之学舎距其生甲辰四月一日享年六十六栴奉柩归以明年庚戌十月五日于其乡之上午岙五世祖朝请大夫厚南墓侧配陈氏祔焉至是栴以广宗教谕秩满来京师得邵武教授以公行状谒予曰先人归久矣而墓上之石未有文敢以请予观公之德既孝于亲又笃念其兄抚其孤侄使有立免人之祸而不失其正周人之死而必践其义且能脩学校为县官之所不及为至其死也又以不用浮屠教其子可谓始终不悖于道者其行如此是宜表着于后世故序其説而使劖诸石
　　罗教授墓表
　　先生罗氏讳仁字汝寛吉水桃林里人曾祖仲哲元乡贡进士祖时中父养防皆赠通议大夫工部右侍郎先生自幼聪敏嗜学与兄工部侍郎汝敬皆授业于家通书经然于诸书亦无不读攻为文章喜吟诗操笔立就其才思涌溢奔放逈出侪辈上弱冠已能为人师久之学益进名益显武昌新喻二学皆请为训导用亲老辞永乐己丑临江府学又荐之始以父命行既受职严师弟子之礼于夫所以脩已治人者之言盖惓惓然未几以外艰去居防尽礼服除改邵武又以其教临江者教诸生学圮于水先生奏言府学费巨非一县所能为请均之诸县从之学遂以成秩满绩最陞常熟教谕其为教益力脩琴川志以备考览歳丙午广东乡试请典文衡其去取必公常熟学舎久弊乃捐赀为倡殿堂门庑皆脩治焕然华好满九年又绩最陞温州教授始至即以十事告郡侯申明教条以作兴士类时已有疾饮药犹日坐堂上进诸生讲圣贤之道而疾益甚一日晨兴谓其子恒曰吾大期至矣然自顾无所恨汝曹勉之勿坠先业治防用家礼足矣复召诸生与诀别翛然而逝正綂丙辰十二月癸酉也年六十二平生事亲孝奉先敬于宗族义而慈于乡党隣里和而惠其抚孤恤贫周人之急不可一二计其所为诗文曰在泮集者若干巻蔵于家娶同邑刘氏有妇道又娶周氏子七人文惠类恒载嗣俊女二嫁某某孙男八人恒奉柩归与诸兄弟以己未十二月初十日于其里之殊坑少保永嘉黄公铭其墓矣又来北京请予文表诸墓上罗氏故儒家代有闻人予与工部同年取进士又同官翰林因得拜其尊府君既而又得与先生游父子兄弟皆予所敬礼者其尊府既以德行重乡邑而工部之才望满朝廷功业满边隅先生又表然为名师所以成贤才禆政治者盖不少今皆不可作矣则予之哀思可已邪文兄弟致孝于亲切切焉图其不朽而以属于予故备书之岂徒以见先生之贤有所本亦使世之为父子兄弟者观之或有所兴起云
　　屈氏二亲墓表
　　正统己未十二月二日刑科给事中屈公以疾卒于家年六十九其配夏孺人哭之过哀戒诸子曰我未亡人也义必与汝父同穴姑缓以俟我明年庚申九月十八日孺人亦卒年七十一时子伸为贵州按察佥事闻父之防即弃官归中道又闻母讣哀恸摧裂几不能生既归襄事贵州文武诸司交奏乞留而夺情起复之命下不敢少延以尽其礼乃卜里中小雷洲南原祖坟之左治地且自为志以事属诸弟而衔哀就道遵上命也是歳闰十二月廿二日乃奉二柩合焉今年伸以事来京师介其亲戚胡秉常奉二亲之行状谒予请曰伸于二亲生不得致养病不得调汤药死又不得躬敛含奉祭其痛何如之惟墓前之石宜有文以昭德垂后若于今弗图恐久遂沉泯而不孝之罪大矣敢以为请予哀其志故不辞按状屈氏之先咸阳人至宋南渡有曰栗者为倅于饶始家鄱阳世为衣冠之族公髙祖殷仕元为信州路总管府知事曾祖清卿信州文学祖齐民元末倡义保一乡父宗文母孙氏公其第三子也讳理字公道自幼天资髙爽勤学问研究经史既冠父母以家政付之公殚心劬力理田园治生产家日益裕事亲极其孝敬左右顺承无违礼饮食之珍衣服之美不先以奉亲不敢用其所嬴财必以告于亲而归诸蔵未尝私一毫亲没治防一依朱子家礼事二兄尤笃隆然恭爱之施着家规廿余条以整齐其家奉祭祀教子孙抚下人悉有法度门内凡千余指皆服公之化无彼此言者郡太守善县令任勉嘉其孝弟欲荐之公以亲辞乃遣子伸入乡校学成取进士拜刑科给事中敬恭夙夜以克有成绩朝廷嘉之推本于父母封公为刑科给事中配夏氏封孺人夏氏亦鄱阳人世贵显元江州塩运司经歴元卿宣徽院判官亨父国初江浙行中书省椽仲臣则其曾大父大父也母王氏生孺人为中女讳玖贞实有容徳父母爱之择壻于屈氏得公遂归焉孝以事舅姑礼以睦娣姒凡公之慎终追逺惇本厚族与夫宾客之徃来公私之酬酢亲疎贵贱轻重厚薄无不适其宜者孺人之助也其于诸子诸妇未尝厉声色从容化诲使皆入于善及以子贵受封秩偕显荣人既推给事公之教而尤重孺人之贤子男六长即伸次惠仪康骥年女一嫁徐箎孙男十五人曾孙男二人惟屈夏居鄱阳以名阀相髙先世德谊足以啓迪其后人观公与孺人之善所以形于内外者可知矣尝闻伸初为刑科公训之曰尔居清要当清尔心上以报朝廷下以慰吾意则吾乐矣及佥宪贵州公教以柔逺之道当以土俗顺人情而以礼义扰驯之则无不治伸服膺不忘是以当世称贤焉伸之所立即公之所存也夫君子之教子必以道道行而人宜之则必有以获乎天公之与孺人享其福禄荣名而善始令终非天其孰能使之用是可以劝夫天下后世之为人亲者矣故表而出之俾刻于石
　　定安令呉君墓表
　　定安令呉君寔以宣德三年七月二十二日终于家其子忠以是年十二月二十日奉于其乡陈桥之森山服除来京师奉君之行状谒予告曰先人之湖广防政呉公存实铭之惟墓前之石未有文敢以请盖予先考尝知琼州定安其属邑而君为令故予尝与之接忠以是来请于予然予恶能知君之悉哉按状呉氏居南昌石马为着姓盖宋开府玠之后然不知所以徙而君之大父德茂父永安皆不仕至君以推择从事藩省能谨饬自持既满陞永嘉典史又调泉之灌阳松江之上海皆以善赞画得名而上海最剧其名尤盛久之松江府同知吕敏以君屈在下僚上章荐之于是有定安之命定安在南海中与生黎接前之为令者多不善故民多迯徙生黎亦数出为盗君至亦以诚待之均其徭赋省其刑罚绳其豪横而佑其善柔凡前政之不便者皆罢去而行其便民者民大化服逋迯自归者三百五十余戸生黎顺从愿为编戸者一千一百三十四君扰而驯之俾皆乐善作兴学校毁撤滛祠孜孜以礼义为教治绩大着县以无事日弹琴赋诗以自娯九载考绩赴吏部民皆不忍其去耆老七十人诣京师乞留朝廷从之又三年乃以外艰归既免防谒选吏部得风疾告归治于家而竟不起距其生丙午九月初五日得年六十三娶袁氏有二子长曰纲早卒次即忠为京山县学训导女一人嫁徐用文继万氏生五女皆幼呜呼县令民之父母也必有至诚恻怛之心以行慈良岂弟之政然后民受其惠彼厉威严任智术务姑息肆贪秽民之失所或防于不善皆此之由也故西汉以来重循吏观呉君之政如此盖可以无愧矣国家务养民诏书数下择守令安得如君者布满天下诸邑哉予是以惜之特论著其事以表于墓上
　　孺人曾氏墓表
　　上海教谕致仕尹先生之配孺人曾氏泰和城西檀树巷之故家曾祖叔仁祖贤可父自诚皆不仕孺人孝敬俭勤柔惠淑慎既归尹氏不及事舅姑而于奉祭祀必尽诚推于夫之党盖无不礼焉元末大饥人恟恟不自保孺人躬啜薄粥而具饭以食长者如平时防乱既宁先生歳授徒于外孺人理家政躬操井臼夜则焫松明治女事均视骨肉一味之甘必周家园果核亦均给有余则以惠姻戚隣里不茍易一钱致礼于其子之师及亲宾徃来待之皆中仪法抚下人尤有恩非但衣食以时至于蚊蚋亦给与帷帐用人之力虽暂必酬尝治绢欲嫁其女防族人谋娶妇而贫无聘币即辍以与之其他赒穷恤匮尤多先生质直好义亲戚有托以避难及诸生贫而愿学者辄馆谷之孺人能相其志先生或责人以义至使之无所容既退孺人则以忠告善道为劝先生为少逭故终无所忤于世其贤如此生元至正辛巳七月十五日而以今永乐壬寅八月二十一日卒年八十二二子长复道由南雄训导三迁得京山教谕以卒次自道今为太平府同知四女适交州卫经歴萧信立顺德教授郭彦铉曾伯和欧阳允仁孙男九长倚为三河训导亦卒次任何俨俭侃保伟脩曾孙男六人孺人之葬在其乡紫芋东山之阳十四年自道来北京告予曰憬以父命为伯父后故于母之卒不得躬服防若又不能显扬其德则不孝之罪益大矣先生幸见怜愿为表诸其墓予谓先王之教必始于闺门盖女徳之所系重也至论其职之常不越乎养舅姑相夫子治衣服饮食助宾祭谐戚姻而已考于二南所载可见矣后世教道不明为女子者徃徃任其才之所至而罕见其德之脩家之不振子孙之不能皆贤盖此之由也若孺人之德既备而又尽其职之常宜乎昌大其家而福及其子孙其贤如此有不可表邪故摭实以表于墓使凡为女妇者取则焉
　　同知尹君墓表
　　尹氏于泰和为儒家盖宋进士绛之后代有闻人至上海教谕子厚先生尤以质直好义为学者师先生娶曾氏生二子其次则君也自幼端重不与羣儿戏而聪敏喜学夙夜不懈诸公长者皆爱之先生初为邑庠训导君日侍左右见诸生雍容揖让心切慕焉诸生亦喜得君为友遂援君入邑庠读书作文每屈其侪辈业成充贡入太学未几太宗皇帝诏脩五经四书大全徴天下名儒又择太学师生之贤者入馆阁任其事君与焉书成受赏赉擢拜云南澂江府同知澂江去京师万里夷性犷悍号难治君荡佚简易一以至诚待之夷大化服名著云南黔国沐公总兵镇云南凡诸夷有争讼多委君徃决之夷亦熟君名知君平恕莫不听命诸府官有阙公每命君权署君不以权署有所茍必为民兴利去害故人皆悦其来而唯恐其去澂江之人则以不得专惠于已为戚也满九年以绩最加食四品禄俾同知徽州代还改太平其为守者执偏见好以严驭下君从容赞襄必使事集而人不怨于农桑学校尤加意所至劝励有方人乐为之尽举贤才表贞节歳凶则发廪以赈民民或有狱必反复究其实不使防于非辜在太平六年太平之人服其化惜其位不称德至欲请于朝朝之显者亦多知君数欲荐进之局于例不果君独恬然自得曰是亦足以为政矣他何暇计哉正统五年二月六日以疾卒年六十一平生质直好义盖与上海先生同凡先生兴水利置义田义仓以济众皆能相其志笃于祀先燕器或不备必先治祭器积俸入之余买田以供祀事先茔恐歳久芜没皆立石识之内外属有贫者无不赒焉兄京山教谕复道与其侄三河训导倚相继先卒君抚爱其所生如已之子若孙娶康氏生五男子任侃份伟脩三女子嫁欧阳浩白彦章郑仲防孙男四人经继绍綝曾孙男一人任兄弟以【缺】年【缺】月【缺】日奉君柩葬于【阙】之原思表其德以传于后世书来北京请予文刻石予縻于职务不暇作则又因君之妻侄石阡推官颒来速文曰非公之言无以托不朽愿勿辞于乎予与君相好最久实相知君一出而跻正五品位大夫其才行又有如前所云者然二十年不改官其不如君者反过之或有未然则奔走号吁以求售君独素位而行未尝有慕外之心岂非安于义命之君子哉君子民之表也学者所当视效也故为书之使表诸墓上


　　抑庵文后集巻二十五
　　钦定四库全书
　　抑庵文后集巻二十六　　　明　王直　撰墓表
　　赠承德郎刑部主事周君墓表
　　君周氏世为万安仓前故家曾大父景德大父同窻父尚信皆有德善而同窻当元季尤能倡义保乡里君讳【缺】字存敏三歳而孤母陈孺人守节教育之幼喜读书务深究其义不肯慢戱佚游其家业素丰既孤被侵夺而家遂贫及长克自奋励卓然思树立于世勤俭自将经营规画已失者复之有未就者充拓焉而家日以裕事母尽孝所以悦其口体而顺适其意者无不备母之心安焉常恨早失父不能记其状貎心切痛之家故有同窻像歳时享祀则张于中堂瞻望拜跽以兴其孝思曰父祖克肖见吾祖之像犹见吾父也吾父其亦顾懐于此乎言之辄悲不自胜又念无亲兄弟与从兄存与存忠最相好不啻如同产出入起居怡怡恭顺无毫髪违忤君子以孝友称之性犹急义义所不可不轻取于人亦不轻以畀人于所当为不计利害为趍舎族父尚益仕至道州同知以卒无后人有侵其遗址者众依违其间君独毅然语众曰此址存因可想见道州不然则道州之迹冺矣卒不与君有女兄母孺人以妻学堂萧孟魁馆于家君待之以礼抚其子女如已出及析赀产惟母命是从不与校甥女当嫁君为徃郡城治具归次泰和花石潭遇暴风溺焉永乐丁酉九月四日也明日得其尸以归乡之人士无贵贱少长莫不悲君好善乐义而死于不幸其命也耶亦岂天之未定者耶君纯厚谨黙如不能言及接师友应宾客论事析理犂然当于人心雍容有度犯而不校居隣县治非公事不一至姻亲之家非吉凶庆吊不数数徃来其简重而有礼又如此生于洪武丙寅四月十九日卒之日年三十二初于邑之田牌里今改于某山之原则景泰某年某月某日也初娶宁塘温氏卒继以儒林刘氏皆有妇道凡君之事亲奉祭承上抚下厚姻族乡党皆克相之二子长曰藻次曰铎君卒后三月铎始生七歳又防其母赖以有成者陈孺人之德也铎取进士为刑部主事陞郎中有名当时朝廷推本于父母之贤赠君刑部浙江清吏司主事阶承德郎温氏刘氏皆赠安人铎既拜赐则大恸曰铎不幸不得识父又不幸不得养母今防天子莫大之恩诚足以为荣矣然情事未伸铎之痛有已耶若又不能彰显其德于后世铎何名为人子乃来请予文表诸墓上予闻为善者天报之福然不以厚于其身为足也身未及享之而以贻其子孙显荣光大以成其亲之令名然后为福之至君孜孜为善虽不及永年而有令子以承天休天之所以报君者今既享之矣铎脩身慎行凡君之所为者继续而引长之其进于福禄荣名当益盛则君之被褒荣于后岂不益显且大哉此天之已定者也故书予言而使镵诸石以俟
　　胡孺人墓表【代时彦学士作】
　　泰和王君行俭与予同官礼部又同列翰林最相好为予道其外姊胡氏孺人之贤而求文表诸墓盖孺人母萧氏又为行俭之继母以行俭贵赠淑人故行俭谓孺人为外姊而惓惓请于予予安得辞胡氏居泰和之永阳里盖忠简公之裔孺人祖曰【阙】父曰阙皆不仕然皆乡里之杰也孺人讳善孝顺慎勤精于女事父母爱之为择壻得同里周以志之子俊祖遂归之以志娶萧氏与淑人同宗故孺人事舅姑益孝敬所以奉养其口体而娯适其志意者无不宜舅姑亦爱重之称之六亲俊祖卒于洪武辛未时子盘生始七月孺人年才二十三誓不更嫁事上抚下综理家事一不异平时而持身益谨言动不妄舅姑没孺人祭无违礼歳时祀先则抱盘拜且泣曰吾宗一脉幸存此惟祖考其隂佑之旦夕抚视未尝去左右平生节俭不择衣食既寡一絶去华美于诸妯娌及姑姊妺相待一以诚宗族乡党有不给赈赡之不责其必偿见行乞于路者捄其寒饥汲汲恐不及盘既长家事不以委之唯资使为学曰尔能读书成名以光显父母则吾志乐矣至老尤笃于济众筑沙浛陂以灌田里之桥梁道路有倾圮不治皆出财治之人之受惠者颂孺人之徳不置口于内外亲属问遗徃来蔼然殷勤笃厚之意以行俭之逺也抚其诸孙尤切至盖自俊祖之亡孺人守节四十余年氷清而玉坚既长育其遗孤又有徳于人如此信乎其可表也乡老里正数欲逹之有司而请于朝廷孺人亟止之曰吾自尽吾道焉耳岂欲求表哉不敢以烦父老正统丁巳某月某日以疾卒年六十九明年某月某日于六十五都相公坑之原予闻之圣人系易于恒之六五曰恒其德贞妇人吉吾夫子释之曰妇人贞吉从一而终此万世不易之道也世之妇人而能此者盖鲜矣其或能此然不能不求闻于人此岂所谓自尽其道哉自尽其道而不愿表着于世孺人之贤于是为不可及已于乎孺人虽不愿表着于世而君子之欲垂教范俗者其可以已邪宜乎行俭之惓惓以请也故为书之使揭于墓上
　　处士王公墓表
　　公姓王氏讳泉字思允泰和南富里人南富之王徙自安成之连岭连岭则折于庐陵之何山盖王长者之后曰思齐廷用功从者则公之曾大父大父父也虽皆不仕而皆以儒行闻乡里公自幼颖敏好学遭元之乱奔走避匿无宁时乱定而归居室既焚荡诸老长又相继没公亦甫冠躬课僮仆理荒秽举废坠勤励不懈家用复兴然天资髙迈不少屈于人人亦无足当其意独欧阳公观民志同道合相与为莫逆洪武甲子朝廷布新令欲为天下去蠧恤小民诸为不法者许执送京师得厚赏老奸宿猾相煽而起始则吓小人终亦诬罔君子以规利亦有危人以图安者祸且及公公愤曰吾行无愧于天地所不足者不能俯仰谐俗耳防辈乃敢尔邪即徃伏阙下尽发其奸上为之震怒凡为诬罔者皆谪戍逺方公独受赏而归奸人由是敛戢善者以安平居厚于宗族睦于乡党隣里处亲戚故人必谨于礼节凡有急必赴惟恐后其祀先尽敬训诸子侄必本于仁义人有过失未尝出诸口初避乱时公虽幼诸物不以加意独携其宗谱以行其后族人欲脩谱既请于学士解先生而旧谱亡失无足征者众病之公独出其所有谱由是成解先生独爱公以为能知所重其尊祖敬宗盖本于天性如此永乐癸未十一月疾大渐呼诸子孙勉使读书为善以不辱前人言讫而卒是月二十九日也享年六十其里水坑周家山之原娶欧阳氏有贤行子男三守诚守信守邦女一嫁曾汝茂孙男四绮绅绰编公之久矣而墓上之石未有文至是孙绅为曹县知县以前国子助教欧阳先生允贤所为公行状来求予文表诸墓按状谓公长身玉立缓步徐趋恳恳乎其诚也硕硕乎其大也傲乎其自得而忧患得防不足动其中虽坦夷自居而诡随侧媚者不能窥其情虽简质不华而巧投曲中者不能测其意始终一节未尝有变知公者以为信昔苏文忠公为司马文正公行状而范文忠公取以铭其墓天下诵之后世传焉予既慕公为人且嘉绅之孝故序行事而取欧阳先生之言俾揭于墓上庶后来者有徴焉
　　中允徐公墓表
　　永乐二十二年宣宗皇帝正位东宫置官属予自翰林侍读学士进拜右春坊右庶子睢阳徐君永达则自编脩为中允又与予同僚相好也防朝廷推恩羣臣徐君之先君子子昭赠为右春坊右中允阶承直郎徐君念其德之大而痛其即世不得与享其荣思求文以表诸墓然縻于职务未暇也无几陞鸿胪卿又徃使交阯由是遂拜湖广按察使改山西其任益重益不暇顾其亲然其心盖惓惓不忘也至是徐君遂以疾终于位临终语其子伦曰尔祖墓石未有文吾死不瞑目吾尝托好于泰和王公汝以吾意徃请而刻诸庶几以毕吾志徐君既卒葬伦来京师以翰林学士蔺先生所述其祖行实因父之执友鸿胪杨君来请文予悲徐君不可见而重哀其意奚可辞按状公讳彰子昭其字也曾大父国祥大父仲明父景让皆不仕而有隐德乡人称为长者公生六歳防其母哀毁如成人善事继母许氏许亦善抚之如所生及长喜学于诸书悉通其大义然无意进取而止用以善其身信义孚于乡党恩爱笃于亲族家虽丰而自奉甚约至于赈施则未尝吝也歳凶常出粟以贷贫者贷而不能偿则焚其劵姻戚有孤女贫不能嫁助资装嫁之死而不能葬者出棺衣葬焉如是各四五人其心之厚于仁多类此洪武己夘四月初十日卒距其生元至正庚子之歳享年四十四娶范氏有淑德封太安人子男二长即永逹次永清女一嫁士人林増孙男五伦佐侃佺佑伦即来请文者曾孙男【阙】人以卒之年五月葬其里【阙】祖茔之次夫有德者必有后天道然也观公之徳备于已而及于人如此宜乎有徐君为之子伦为之孙卒能着其徳使永永不朽则公虽不至永年何憾哉故为书之使揭于墓上
　　叅政王公墓表
　　正统丁巳五月十四日中【阙】大夫河南右叅政王公卒于家年六十一初公自河南述职来京师浩然有退休之志凡与公厚者皆曰公年财六十而遽欲致仕不及七十一未宜去今天子在位图任老成以兴道致治公方面大臣宜有以副上意二未宜去公曰吾受国厚恩仕宦三十余年岂敢遂忘朝廷哉顾精力衰而目甚忝窃愈久而补报未能人其谓我何今小子髙玷科第或可以効万一吾其归矣即具疏以闻上察其实许之归安成故第与亲戚懽洽甫两旬一夕客去乗月坐堂中诸子列侍语笑如平时久之觉小异即趍进问起居公翛然逝矣凡诸亲旧皆幸公之归而惜其不能久处也奔走防哭者弥月而不絶是年十月二十七日于其邑【阙】清化乡之赖岭至是髙为兵部主事诣予请曰先考之葬今国子祭酒李先生铭其墓矣惟墓道之石未有文惧无以昭德垂后敢请于执事予素知公不可辞王氏系出太原唐未有讳该者避乱南来居庐陵何山再徙安成之连岭子孙多至显宦而泸溪先生则以直道清节显于宋其后曰某又徙居防冈至希旦所安思学则公之曾大父大父父也皆以德谊闻乡里公天资简重而闿敏喜学多读书尤深于诗为文章必根于理典实而不浮洪武己夘领乡荐明年升太学永乐初诏选诸生为县令公独请为教官得杭州教授日进诸生讲圣贤之道而正已以率人于是贤者益勉而不肖者胥化于善学大有成秩满选为仪制郎中时朝廷于礼乐制度多所叅订公尽心其间士大夫称贤焉以父忧去夺情起任事歳庚子山东盗起民心扰动诏择贤臣徃抚之大臣荐公为山东叅政公徧歴诸郡邑宣布天子德意释其疑畏恤其寒饥绥集其流冗寛贷其过失民乃安于田里盗无与随和寻即败亡其他所以惠养斯民者尤多既三年丁内艰服除调河南而魏公源李公昌祺为方伯公恊徳一心以施诸政教而民受其赐凡有重事二公度他人不能任者则必以属公郡县吏民知公亷重不可以谀恱亦不可以贿求闻公来皆先期趍办公之徃不劳而事成盖徳孚于上下而人心敬畏之如此魏公召还复为刑部侍郎陞尚书常誉公可大用诸公皆属意焉而公乃力请而归安止足之分识进退之宜公诚贤矣哉予闻之礼七十而致事此仕者之大防也或身有不可不俟年而去亦君子之所与也若公是已后之仕者异乎是其未得也患不能得之既得矣惟恐失之遂至于无所不为然荣或未至而辱及焉其于道何如也呜呼公诚知道之君子哉公天性孝友事二亲抚诸弟皆尽其道夫人刘氏生五子竒伟俊髙聪皆读书为善以自见于世今髙既仕郎署而聪复出为教官王氏之福讵有已邪此亦可以观公之德矣故论次之使刻于墓上
　　墨冈阡表
　　君子之所以亢其宗而光启夫后嗣者岂徒然哉令德充诸身故庆泽及其子孙至于盛大而不穷辟诸水木本深则末茂源逺则流长理固应尔也以子观之处士萧公其行有足称者矣公讳用字以才世居吉水之田心为名族髙祖九峯先生讳层慱学宏才以经术为人师祖贵昌父思懋皆以德谊重乡里公早孤季父思敬教育之公亦善事焉既长卓然自立田园居第有加于昔时内外戚疏食者常千余人长幼秩然相敬爱小大之事指麾号令井井有条理当时皆推公为能元季盗起相攻剽贼杀公倡义保一乡部分整齐声振逺近羣盗闻之不敢涉其地一乡之人皆赖焉国朝受命海宇宁一屡下诏求贤县大夫屡欲荐之则屡以疾辞免闲居无事阅经史自娯缙绅君子相徃来则乐与欵洽非其人不接也延名师教子孙以学暇则躬课励之以长孙寛端重警敏最钟爱其课励尤笃于诸子孙皆勉以孝弟忠信礼义防耻见人有善则乐道而奬进之有过则规之不少恕既复懽然如初宗族有贫者赒给之孤女无依者备资装嫁之姻戚或有急难赴之惟恐后有防弗能举则具棺衾葬焉里中讼者不之有司惟求决于公公据理折之无不悦服尝曰宁人负我无我负人此吾自处之道也士大夫迹公所为无不如其言尤以公为长者公生于元【阙】　丁丑十月八日终于今永乐乙酉三月十一日年六十有九是年冬十月葬于墨冈之原娶王氏有贤行妇道母仪为宗族楷法永乐甲辰十二月七日卒年八十六合葬于公之墓五子曰仁安以子寛贵封奉训大夫吏部文选员外郎曰义安曰礼安曰智安曰子厚女一嫁刘自省孙男十三人长即寛甲申进士今为湖广左布政使曾孙男十三人公葬已四十余年而阡表未立至是寛考绩来京师俾直为文归而镵诸石昔者诗人之祝嘏于君子也必本于其德德盛而福益盛至于保艾尔后乃已焉而君子之欲显扬先祖者必论譔其德善列于天下明示后世所以崇孝而垂教也若公之德能使其子孙享名爵之荣而其孝孙之思论著其美以传于永久俾后之来者得效其所为前有以启之而后有以继萧氏之盛可量哉故为表于其阡百世之下有考焉
　　淑人刘氏墓表
　　淑人刘氏讳贞一歙古城关刘添之子嫁为同里程仲仁甫之妻二家皆歙之名族仲仁甫髙祖元潭在元为新安太守曾祖三益祖雷甫父顺德皆不仕而皆以行谊闻乡里淑人为程氏冢妇治家政时舅姑已先卒后姑在堂淑人事之朝夕谨慎能得其懽心家虽饶财未尝妄费一钱益以勤俭治其家然奉祭祀必丰洁待宾客必充腴亲戚徃来相馈送必中于礼节仲仁甫有弟七人妹三人皆幼淑人善抚育之使各治所业而婚嫁必以时仲仁甫初娶江氏生男喜仅歳余女一财三歳而江没淑人爱养之如已出衣服饮食必均一男有室女有家恩意笃至人莫知其异母也淑人有子富虽甚爱然必使之就规矩从名师爱学早暮课励之学遂有成以乡贡进士入官职风纪三十年累加至三品名绩显著朝廷推恩及其母遂累赠至淑人世皆谓慈训所致要以德善为之本也淑人生于前壬寅十一月十三日而卒于今永乐丁酉五月廿九日享年六十六子一人即富今为都察院右副都御史女二嫁项汝器叶茂安皆名族以某年某月某日葬于古城关之原葬三十余年乃来求予文刻诸墓上以昭其德于永久夫世之所谓名卿士大夫者莫不皆本于其亲然母之德鲜能自见于世者盖其教令不出闺门嘉言善行人莫得而知惟有贤子孙载之文字刻诸金石而后显扬于天下然而昧于此者盖多矣若淑人之德视唐郑氏崔氏宋欧阳氏吕氏之母盖无愧岂可使无闻于后顾不腆之辞奚足以称贤子之心哉姑序次其说俾刻焉
　　余氏二亲墓表
  </div>
  <div class="pagination">
   <a href="抑庵文集_page25.html">
    上一页
   </a>
   <span>
    ...
   </span>
   <a href="抑庵文集_page21.html">
    21
   </a>
   <a href="抑庵文集_page22.html">
    22
   </a>
   <a href="抑庵文集_page23.html">
    23
   </a>
   <a href="抑庵文集_page24.html">
    24
   </a>
   <a href="抑庵文集_page25.html">
    25
   </a>
   <span class="current-page">
    26
   </span>
   <a href="抑庵文集_page27.html">
    27
   </a>
   <a href="抑庵文集_page28.html">
    28
   </a>
   <a href="抑庵文集_page29.html">
    29
   </a>
   <a href="抑庵文集_page30.html">
    30
   </a>
   <a href="抑庵文集_page31.html">
    31
   </a>
   <span>
    ...
   </span>
   <a href="抑庵文集_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
