<!DOCTYPE html>
<html>
<head>
    <meta charset="UTF-8">
    <title>弇州续稿 - 第 60 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 60 页/共 228 页</h1>
    <div class="content">　　
　　仙郎青雀度梁溪夹路春花醉不迷此去依然丹禁直濒年强半碧山栖南溟气鼓宁容息北斗名成孰与齐寄语调羮三宰相可寛田父一扶犂
　　
　　△五言排律
　　
　　潘景升见访后即游南雍应试赋此赠之以壮行色
　　
　　自读西征赋时推西晋才忽传中散驾云自谼中来文岂净而浅人仍美且■〈髟上思下〉九方轻牝牡八尺是龙騋虚左成均席登歌京兆杯名髙鳷鹊观气逸鳯凰台六馆峥嵘重三都次第裁他时结驷过莫遣破苍苔
　　
　　题凌氏盟鸥馆
　　
　　自昔衣冠会都非江海情君今读书处披槛湖波平鸥鸟时时下条风个个轻一羣飞的歴数点立分明忽破春山翠平添烟水清孤栖如有约一饱便无营愧杀鹓行地愁听凤沼名忘机但来往何必更寻盟
　　
　　赋得栁条恒扑岸花气尽薫舟送沈子
　　
　　春风浑似剪花栁一时齐不独藏鸦稳兼令去鹢迷三眠初作絮百和欲成泥旖旎粘轻浪顚狂扑大堤青丝愁绾折红袖惜分携灞岸云初起薇垣日未西一枝从主赐全树借卿栖儤直星为栁含香舌是鸡河阳籹面好京兆黛眉低莫以为郎薄时时恋故溪
　　
　　送汤给事元衡入朝补旧省
　　
　　离筵一尊酒还试五时衣白简名逾重青蒲事渐非湛惊新露渥聚讶旧星稀莫以天颜瘦应推海宇肥暮云人怨别乔木尔飜飞倘及弘之事无鱼老钓矶
　　
　　答兴国判张羽王
　　
　　转怜张别驾十载二毛侵黄口依人惯青衫恋旧深娵隅朝暮馔谢豹短长吟泣玉它年价衔珠此日心渐因穷刺骨飜作怨知音行止吾天袠文章尔陆沉数椽分孺子一衲老藂林如此蹄涔辙双鱼亦浪寻
　　
　　日长至为悬弧之辰夜半起坐偶成
　　
　　子夜不成眠篝灯对黯然微阳欲动后老我未生前但喜初长日毋论向暮年悟来仍悄悄收得渐绵绵线任儿曹益弧从耆宿悬无人识余意香火竞喧阗
　　
　　少司徒胡公蒙恩予告诗以寄情
　　
　　无辨存臣节扳留见帝仁从它贝锦客不是蠒丝臣北极丹心苦函关紫气眞泪枯縁国士心死作山人欲识加餐意他年致主身
　　
　　感事得五言长律三十句时家弟敬美致关中书为归计因赋此寄之
　　
　　大道本何诤凡情空见憎庙廊稀阙事泉石易为绳魔总百相娆佛还三不能岂予眞白璧劳彼任青蝇会得无身语依然有髪僧江湖元自阔风浪定来澄嘿嘿时弹指凉凉对抚膺尺书传令弟三益喜良朋草赋推司马莼心托季鹰非闗怨揺落业已削飞腾缓蜡千山屐来依六祖灯天宁久锺会尔不愧孙登日月髙难毁乾坤大可凭鹓鶵从吓鼠羊角定扶鹏若说函中记宁同汉五陵
　　
　　送徐汝旭游太学扶侍宗伯公并讯谢宗伯
　　
　　南州士问媺北阙帝恩繁稍慰晨昏恋仍闻诗礼尊出从鳣席授归向鲤庭论荀令香虽冷何郎粉尚温通家余濩落乔木尔飞飜获保野人业能忘眞宰恩风颷倐以过桃李竟何言唯有青山色依然傍荜门
　　
　　尚进士请告扶侍者十五年渡江见访索诗为赠
　　
　　世人欣捧檄而汝独陈情问寝春朝美披襟游思生客愁过夏缓诗句渡江清指点娄侯国徘徊亚子城父为此州伯（君父仰山按呉有声）儿结五湖盟不作婴婚嫁君家尚子平
　　
　　前挥使王君化六十寿言
　　
　　少年曾任侠未老便抽身抚剑思前事登坛属后人树同司马大瓜救故侯贫磊块聊全酒逍遥且任眞围棋闲访谢击缶或歌秦闻说称觞地琼花刺眼新（君之子分阃维扬近迎君为寿故云）
　　
　　寿余德甫七十
　　
　　屈指燕中社俄然尔七旬五言欺大厯只字逼先秦宦拙犹循吏名逃是逸民长揩翫世眼谁证到头身珠玉堪娱老金绯不救贫甘从绛县食懒作豫章宾双蹑匡庐屐孤垂彭蠡纶云鸿同意态海鹤斗精神彩笔天教健清尊道并醇无由寻缩地相与结朱陈
　　
　　癸未除夜
　　
　　忆昨逄除夜篝灯对苦吟纵无儿女态犹剧歳时心恬憺吾惭我蹉跎日至今衰颜不解事狂态觅知音有鐡皆成错无弦始是琴明年是明旦百虑莫相侵
　　
　　挽皇甫子循先生
　　
　　威明频解绶玄晏少归田人识书淫疾天私党锢年浮名日者传乐事雪儿弦尚作非熊梦俄成赋鵩篇遗文六季尽新语众人传罢理登山屐谁偿卖赋钱因君问班管不朽立言偏
　　
　　题故孟光禄怡老园
　　
　　昔在先皇日吾犹识孟嘉清朝倦黄阁黄髪岸乌纱疏傅金虽少香山社可夸比邻共鸡黍近水足鱼虾汝逐华胥梦人呼畏垒家霜余大令橘暑忆故侯瓜往事存乔木流年问落花不须论代变得老便生涯
　　
　　元驭阁老将北上要余于野次言别得二章
　　
　　相印非时授天书特地临一鳌堪立极万象想为霖众讶商岩梦吾知颍水心恋从乌鸟剧愁向鹡鸰深朝市安从美山林老亦侵莫教男子泪容易便沾襟
　　
　　其二
　　
　　拜命金瓯贵征车竹使专共迎丞相斾还是孝亷船应象三台外降心一叟前尧天从汝阔佛日傍吾偏取适难为境贪闲亦碍禅报君从此后随分太平年
　　
　　题尤生畵赠林总兵
　　
　　白云幕松顶轻风扇茗垆此时羊太傅对客理阴符且捉玉如意暂疎金仆姑清言宁误晋雅志在吞呉海静烽堪冷时平将自儒宁知日出处片檄尽舆图
　　
　　由阴径而下至振衣渡又名却女津
　　
　　夷犹竟韶景窈窕此山阿越女兴犹剧夕阴将奈何攀藤龂纎指蹑草涴轻罗石碍莲双朶泥沾玉一窝翻然欲飞渡终是怯凌波
　　
　　文漪堂之后凉风堂
　　
　　凉风起苹末集我鳯凰条小夺琴中理时添酒外骄回光泛芍药遗响逗芭蕉偶尔当三伏欣然至久要老夫凭仗汝散髪坐逍遥
　　
　　薄暮练川朱侯过访小语别去寄赠一章
　　
　　一雨吐新蛤千村生夏凉传呼邑侯至能使野人忙早麦鸠堪噎邻篘蚁借尝微言露雄白小坐逼昏黄有懒酬髙谊无求恕老狂今看孺子榻犹带令君香车马初疑梦闾阎未忍忘还同孝宣季朱邑在桐乡
　　
　　王爱川先生归冯翊诗以送之
　　
　　叶县君其后谈玄早弃官逺公一开社陶令不眉攅为识黄金界翻憎白玉棺晨钟僧粥暖夜呗佛灯寒狮子现毛孔莲花生舌端归心鴈门市初服鹿皮冠莫恋枌榆好西方行路难
　　
　　宿泖塔佛院
　　
　　莫言初地小但觉四天寛面面芙蓉镜层层薜荔冠一泓鹙眼碧九点鹫头丹呗响波声合渔歌夜色残经归龙藏易僧结蜃楼难我醉声闻酒谁施法喜餐倦分禅榻卧闲借佛书看犹有微根在羞人唤宰官
　　
　　再题泖塔因赠修塔住持自正
　　
　　康会来江表由拳已陆沉五湖三畆地千古一丛林不坏金刚座长抽碧玉簮火齐摇塔杪菡蓞涌波心汝有志公锡何劳长者金聚沙縁自昔塡海愿如今一食分僧钵三衣借客衾鱼谙放生乐鸟和讽经音小缓庐山戒篮舁日日寻
</div>
    <div class="pagination">
<a href="弇州续稿_page59.html">上一页</a><span>...</span><a href="弇州续稿_page55.html">55</a><a href="弇州续稿_page56.html">56</a><a href="弇州续稿_page57.html">57</a><a href="弇州续稿_page58.html">58</a><a href="弇州续稿_page59.html">59</a><span class="current-page">60</span><a href="弇州续稿_page61.html">61</a><a href="弇州续稿_page62.html">62</a><a href="弇州续稿_page63.html">63</a><a href="弇州续稿_page64.html">64</a><a href="弇州续稿_page65.html">65</a><span>...</span><a href="弇州续稿_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
