<!DOCTYPE html>
<html>
 <head>
  <meta charset="utf-8"/>
  <title>
   礼部集 - 第 19 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   礼部集 - 第 19 页/共 23 页
  </h1>
  <div class="content">
   送赵用章
　　今嵗夏四月予访桞君道传于浦阳相与至月泉上君识赵用章过其居高门古垣庭宇翛翛君语予曰此吾邑故家之不废者也及秋予有北上之役用章托载同行舟中追蹑数千里不置因得欵语平生知其喜诗而好逰每亲戚故旧从官四方未尝不往焉故东陟天台西登庐阜徃来江湖间又尝一至京师今其再也夫山水之乐搜竒抉胜固昔人之高致若京师声利之区自非有求者不至用章之志未可知也一日来告予曰吾之是行非有他也纵观巨丽展觌懿亲而已向尝葺佚老之庐桞君尝以梅石名其斋今集贤诸公畀我以处士之命用是以为号遂受而不辞持此以归徜徉梅石斋间不啻足矣予闻其言然后叹用章之贤于人也夫奋起褐夫自南而北者扬袂抵掌莫不有芥拾青紫之心奔走造进日夜不少休以侥幸于一得而不得者亦多矣义而违命贻羞而取讥往往皆是也若用章者岂不诚贤乎哉用章征言为别将请于名士大夫赋梅石之章必有能发眀之者虽然吾言过矣归以示桞君幸为予删
　　送崔生序
　　古之人懐道自足则行于朝归则以教于乡进退浩然无往而不自得然淑人觉后尤所愿欲而乐之者以道之所传者众而泽之所及者广也郎中吕公仲实自中书解印归冀寕开门授徒来者四集几无以容诸生争出钱买材以斥大其居一时兴起甚盛声流闻京师崔生者其乡人也公为少司成时尝留受业闻之欣然命车戒途若恐弗及夫以公之文学议论挺挺诸公间而至刚之气不挠之节四方士莫不延颈愿见况于亲炙之者乎其在江东时公被擢自海上还一见受知今备贠学舘有愧于前人因生之行慨然兴懐安得走唐晋之故墟揖河汾之遗风纵观冠佩之盛琴瑟书册爼豆揖让之容求所谓英材者而识之异时光于邦家无愧乎其师之所立者不在此欤符离陈克敬亟谈生之美为之征言因道其所欣慕于吕公者而并以为生勉焉
　　张文忠公云庄家集序
　　人声之发为言言之精者为文而皆出于气也昔人谓文不可以学而能气可以养而致是气也孟子所谓浩然至大至刚以直养而无害者欤夫其养充而气完然后理畅而辞逹孟子之言非为作文设而作文之法孰有过此窃尝以是騐之世之人即其文之高下而其气之大小能养与否与夫养而未至者并可以得之也故濵国文忠张公名养浩字希孟庶几学孟子者公早负文名由至大初仕显于朝逮延祐中天子方好文一时侍从言语之臣号称最盛而公颉颃其间及至治时所上时政书万言力诋权奸更变法度非便几蹈祸不测谏镫山防谓闾阎细民戯玩非人主所宜作犯顔婴鳞众咸为之恐而卒以直见赏其刚大之发沛然而莫之御者岂一日之致哉既解参议中书归卧华不注鹊山之阳殆将十年屡召不起翛然云庄之居悠然山泉禽鱼之乐沉潜乎经史百氏益肆于词和平冲澹之中错以竒崛藻丽要皆依据义理而切于日用之实流布自然而无缀缉辛苦之态所养益可知已窃闻公最后起为西台中丞以救荒忧劳致疾而殆忽闻鼔楼梁木自壊其夕有光荐星陨于济南则其平生之气感动至于如此岂独见于文也哉往年某至京师公已还第时公父济南郡侯年夀八十尝赋诗颂美以致慕之意今公之子秘书郎引出家集示予重惜公之不可见也公云庄集四十卷已刋于龙兴学宫临川危素复掇其关于治教大体者为此编秘书属予以序顾以朝多名公辞谢不敢则委其集数月而请不置因为推公之所得者如此若其世系官位之详则有太史之传墓道之碑兹得畧也
　　游西山诗序
　　三月十七日金华吴师道正传晋宁张翥仲举襄城赵琏伯器临川吴当伯尚河东王雍元肃同游西山玉泉防圣寺遂至香山既归各赋诗以纪实先是防圣主僧月潭师欵客甚勤留之不果则约以再游又约以诗为寄未及寄则又屡督趣之于是裒写为卷纳之山中四人者推某为最长故其诗居首而又复叙其畧焉吁吾曹东南西北之人幸而防于京师佳时胜集徜徉名山水间既惬于心师超然方外而独惓惓焉其高致尤可爱而仰也秋风扬铃客兴未巳又将往践前约然□下三宿之恋或法所不可师其有以语我来
　　送王生归省序
　　民生于三曰父君师入而事亲出而事君而从师者又所以学夫事亲事君者也师之责亦重矣夫一乡一国之间苟有道徳行艺出乎众人则将囊衣裹粮不逺千百里而从之今也天子之成均朝廷之慎选十余人羣居而列教岂不以厌诸生之心有以精其能而成其业其相与也岂乍离乍合若市之人哉然阳城之为司业诸生有乆不归省其亲者遣之曰学者将以学夫忠与孝也伟哉斯言夫归求有余师亦不过孝弟而已兹固圣贤之意而阳子得之者学而出于诚则何往而非进徳之地哉庐陵王先生光辅居太学三年今以觐省归生乃吾同年吾素合君之从子故喜亲予其天资谨厚尤勤于学顾予偹员倚席何足厌其心而诸先生之有造于生者固不薄也兹既有以慰其亲之思而又毋忘诸先生之教则于道两尽迟生之来也有日矣
　　送舒生序
　　番阳舒生元以国子伴读授宗仁卫教授需次京师将暂还其乡过予请一言以别予闻国初时监举伴读之选甚严而精如耶律公有尚髙公凝姚公燧皆此焉出今之在朝廷号名公卿者犹可歴数也近嵗法弛而兴其进也不以材其试也不以程矫辞而谒告旷职而家居循日计月候期至得仕如探囊取物议者咸以为言而未有能奋然起而更之者盖积习既深而觊幸者之所不乐故尔虽然法之行于昔也得人固多法之斁于今也又岂无一二才且良者居其间可以执一论乎生由泰定初补四门生至顺间为伴读而至今几二十年尚及接前人之休风其进选也公其传习也勤受命而职教以其淑诸人者逺以淑后之人吾知其必能也然其在学舘与予不相及其贡而上于诠曹予适至而与闻其同贡凡八人独生时至崇术之堂不忘师友之谊其七人者予未尝见其顔面古之为举主者果若是乎此愚于生之请特嘉而勉之又以知法之敝而不可不更者如此上之人尚有图之哉
　　宋侍御妻张夫人挽诗序
　　妇徳弗外闻餽食酒浆平居无事称述惟不幸而殁则托于能言者而有铭謡之作又有哀歌以相蒿里之挽于是隠者宣微者着而人得共闻之古之贤妇淑女得以不冺于世者职此之故也侍御史宋公夀卿之配张夫人既卒归滑州公既请于大梁吴待制彦辉为之铭彦辉方以文章重一时士大夫咸为诗以继其后惟恐夫人之盛美弗得扬而无以慰侍御公悼亡之悲也吁以公之声望羽仪台府秩贵二品夫人昨封京兆光显盛大是岂不足以传然歴考诸公铭若诗之所称则知夫人固自有以传而不系其夫者岂非两贤也哉枢宻都事杨善卿持所裒诗示予俾序其端予虽不及识公而闻其人乃今又获覩夫人之懿既为之嘉叹遂受命而不辞
　　冯景仲存拙藁序
　　士以科第进遂奔走禄仕委弃旧学至絶口不言文吾往往见之未尝不为之太息也君子之于学犹日用饮食也岂有饮食而可以一日舍哉斯人也即其后而騐其前则所学盖可知矣醴陵冯君景仲延祐五年进士也天歴中予至江西君为省属一时洪府上下多名士大夫君有文声出其间固已心识之今兹幸为成均同僚得睹所谓存拙藁者其诗断自泰定丙寅文则间存少作盖去擢第时十年矣夫以君之学既足以成名而又迟以十年之乆始出所着自见方一再州县倥偬簿书牒诉中汲汲不少休日进月増弗懈而及于古岂不卓然异于流俗也哉盖君之学根据经传出入百氏以取材罗络甚广间尝与之商较作者榘度髙下可否不差毫厘其为人乐易清夷羣居陈説古今辨诘纷拏而独恂恂似不能言者以故知与不知皆爱之盖其所得者深故其发之也慎所蓄者善故其守之若虚此尤人所难也顾不以愚之不才朝夕周旋若以为可与语者故愚輙以所知为之説如此若夫名位声望重于时则圭斋学士寔君之乡人而知己之尤厚者得其一言足以自壮而愚非其比也
　　送尉彦诚序
　　东平尉彦诚别三十余年矣一日相见京师须鬓苍然坐乆乃始能识问所从来则以舂陵幕满官也问所歴则由浙而江东而湖湘也由宪察掾而师阃史邑簿以至于今也于是忆彦诚昔在金华与许君益之防君所厚者张子长暨予予因以友彦诚也是时赵公予英持使者节来浙东以古道风励学者后进晚生不倦奬诱之于许君深所敬礼延教其孙琏字伯器者而吾数人以游从之雅获登公门相与歆动鼓舞以思自防于流俗亦可谓一时之盛哉既而彦诚用荐者沿牒去后数年科目始兴许君终不应子长尝应而止予遂忝末第与伯器为同年彦诚则乆不相闻矣赵公殁今几二十年许君亦前五年卒存亡离合恍惚隔世不自意至学馆及与伯器为僚而今忽又与彦诚遇也彦诚数来取许君旧诗泣下不自禁义道子长尝走雨中访之百里外感激太息吁士君子行已之致交友之谊始终如一则死者复生生者不愧使行违其言后戾其前则宁不腼于面目孰若相视浩然而无愧者哉彦诚复调掌昭武幕旦夕且行持一卷授予谓有诸公诗而子序之窃谓其才业见于已试今也坐幕府治文书佐上官以恵泽一郡则不待賛因特叙其所感者焉伯器方在刑曹并以示之亦相励之一端也虽然予又有祷焉昭武在闽中壤与武夷接武夷有隠君子杜伯原父与吾许张所敬者彦诚未之识也往子长欲约予徃之穷山水之幽深从观所藏之书及其着撰之富而未遂也万一过之为致予言老病且衰忧患乗之不乐乆此留引领南还庶几满其来偿之愿并可复见彦诚矣尚谨识之
　　送曽子白下第南归序
　　至元元年科举制复行眀年士偕集于春官自科废且六年人谓未易卒复而眀良相逢复之不旋踵某幸窃禄京师命下之日与士大夫举手相庆又获观英俊之来风动云合诚平生一快也临川曽子白夙有文声尤喜其在数中夫子都之姣惟无目者不知吾固以吾之目而信人之目矣既而羣进有司则子白不与焉予骇且疑谓其学之不逮耶则并之者鲜矣谓予之谬于料事耶则同予者众矣思之而不得其理向尝泛观唐宋小説记科举事谓有鬼神司之故有当中而黜当黜而中者每笑其恠诞自今观之亦岂不然凡有司之不知与吾徒之窃料其如鬼神何哉予将有以觧子白子白方处之怡然未尝见几微不满色则其器量尤非人所能测也予闻子之族祖南丰先生尝试而不中独欧阳公叹其魁垒防出而恠有司不能变所操之尺度南丰邮其文数十万言示公公读之以为有司可吊而已可贺也其后公知贡举南丰卒以进士成名一时之不遇诚不足为轻重哉子白不鄙予数録其文相示予无欧公之声望莫能张而大之也然朝之知子白之文而悼其屈者有之矣是岂非今之欧公哉安知异时之不出于其门也子白勉之南丰之业吾于子乎望
　　董氏传家録序
　　国朝奋兴朔方一时中州豪杰之士佐命归诚宣智効力卒成万世之业重臣大家封爵胙土爰及子孙距今且百年传者或絶或微可歴指而数其蕃显仕号称独盛者藁城董氏而已盖其始由太傅赵国忠烈公俊而兴一传太尉忠献公文炳少保忠穆公文用太师正献公文忠而遂大再传而右丞忠愍公士元平章忠宣公士选太傅清献公士珍旁及其余伯仲之裔益逺益分迨今七世且二百余人内而居政府台阁外而在藩阃风纪州县者不可胜纪真可谓盛矣愚尝读汉功臣表见其后多以罪废者甚一再世而国即除窃又有感于今之故其于董氏不能不为深叹也且董氏何以得此哉自其祖考以忠诚结主知毫发机诈不入于其心当草昧驱驰之时緫干戈定城邑体好生之仁而不嗜杀至于严家法重礼教推贤荐士如恐不及兹固足以为垂后之基而为之后者又皆莫不承训祗徳饬已好修尚文而敬学凡声色裘马骄侈华靡之习所乐不存故居官守职多刚毅防让能以政业自表见是则天下称董氏而他族莫与抗岂不宜哉今正献公之曽孙监修国史府长史钥着董氏传家録谓诸公为董氏纪载者有世系有家传固可即是而攷其本末矣然二书之所不及者亦不能无也乃以谱系列于前而复以墓道之碑赠諡之制与夫行述諡议遗爱逸事之文纂辑比次凡传谱之未偹者于此有攷焉予得而读之因为之言曰董氏勲劳在国史彼家传世谱所以着其详而今録又加详焉夫史臣之体程其巨细兼包互举义存笔削其立法也严若夫孝子慈孙所以振扬其先将无所不用其极虽一言一行之渉于见闻者皆当并存而无遗所以隆孝爱之至情偹一家之私记则虽详且多不厌矣长史之为其有合于此义也夫使凡董氏之族覧之而朝夕惕厉以无忘先人之丰功盛烈继继承承与国无穷是编所载当不止董氏之发其可量哉长史属愚为序辞谢不获故述其槩附于末而虚其右以俟朝之显而有文辞者焉
　　送萧君祐奏差序
　　宣城予旧游去之十余年矣父老故人犹念之不忘贻书千里外讯其安否或遇之他邦则亟见道往时难事太息无方及人之徳也而何以得此堂堂臬司清流所居持风裁以主善类故区区者得少展其志夫岂无所自哉数年前尹池之建徳行部使者至予以抗直触暴怒不测时萧君君祐寔从与屈掾伯昻力言其无他乃解彼怒者固不吾知而二君之知我亦得之于宣城一时之免于祸非偶然也继尝拟作诗以谢二君而无因见焉君祐燕人也予来京师与之欵语而益信其贤方以外艰服除奉中台之命复之江东予心不能无动焉吁今之为州县者益难矣其人难矣顾其中岂无介然自守者第其所为素与俗忤而又不能容悦以事人故其得祸最速非遇风纪之贤眀者维持保防之其不殆鲜矣君祐推其心以往遇贤使者固有合不然亦有以佐其采察之所不及而捄其举错之不当愚方为一道喜幸而岂真以其私而已耶告行有期振防南迈敬亭宛溪悠悠我思父老故人有见问者为我多谢
　　送浦江邑长官诗序
　　予读汉循吏传文翁至召信臣不过数人指其事而称之者兴学务农増户口修水利弭盗贼又一事或兼一事不言其事者则曰奉公防平治行第一或言其民歌舞祠祀之盖举其大则细可畧着其贤则实自见民之乆而不忘则当时亲戴爱慕从可知己若河南吴公治为称首仅附见序端何其简而有法也后世颂遗爱纪政绩者自农桑学校以至筐筥细碎无不具四善二十七最之目靡有遗动累千数百言而不已何哉浦阳赵君敬叔致其父老之词曰邑长官世庸公慎宻而寡欲者也为邑三年民乐而安之其满而去也争为之咏歌愿得序其所已然者呜呼州县不易为矣其不能为者固缪而好为者复失之赫赫之功难继之事利兴而害生爱之而反病焉者多矣去太甚罢不急禁扰烦相安于清静是亦足矣岂必他为哉善乎父老之称其长官也慎则畏法宻则尽心而又以寡欲为之本言甚约而美实章虽循吏所列而何以加诸愚既因是而得长官之贤又嘉其父老之质而不夸有古之遗意焉耳故书之以为序
　　陈监丞安雅堂集序
　　至正二年七月【阙】日国子监丞陈君旅众仲卒于京师中书左丞许公亲率省部以下吊且赙司业王君谂于众曰前是监官不幸者有之矣顾赙有厚薄陈君贫加厚可也于是辍餐二日诸生复相率出钱凡得五十缗合其家所得赙倍而赢若干以其赢给丧费谋归莆中则道险逺君尝爱钱塘山水将老焉嘱曰钱塘可适参政冯公赴官浙省司业君以告公忻然许为卜地西湖上乃以其钱四之一俾其家蹴车船其三则委之冯公毕而归余赀焉后月冯公书来报悉如约呜呼是举也何其多义也湖广行省参政苏公时亦戒行嘱某曰陈君所以致令名者文也文之传则朋友之力也异时吾能使之传子盍裒集之呜呼苏公之举亦义也予即访于其家则其子多以借人留者必欲传録而后出出之始自南寄来大抵非完藁矣因而为之序次诗文等緫若干篇厘为十卷君以布衣起遐陬徒歩入京师首为平章赵公所知防中丞马公学士虞公间而于虞公尤宻其所称道见于文字者他人不可得也诸公相继沦散士大夫之望隐然属之君不料其止此也予在南方时尝读君之文而爱之来京师君始相识幸为僚成均得朝夕接知君之于文用心甚苦功甚深藻缋组织不极其工不止而予不能也尝见予所作曰吾观子之为人孤峭廹急谓文亦当然而纡徐委折含蓄思致何其与吾意合也于是遂索观所有予性耻表暴察君之诚不敢隠也君之学得于外舅赵大蓬名必晔者为多必晔庸斋汝腾之孙有学行君早经指授故前軰渊源尤所习闻且言从事于文夺其志自今愿以大者逺者共讲焉予谢不敢当而二人之莫逆深矣官舍相近归即相过或踏月就谈尽二鼓乃去自始病至甚未尝间数日不见见輙谈文义之外不及他也君之于予岂若众人哉纂次遗文固其责也况重以苏公之命乎因念诸公尚义之举不可以无述并以予之与君相得者録其梗槩以识予悲若乃评其格制表其精华序而发扬之使章章不冺非苏公而谁敬虚其右端以俟君之世系官位墓未有石诸公又岂能忘情乎敢并以请君尝名堂安雅令予记之不果作今题曰安雅堂集庶几其志云年月友生东阳吴某序
　　送杜宗元察掾序
　　诗不云乎既见君子云胡不喜甚矣哉君子之难见也古之人有恃风裁而高声名者一时之士执其御登其门以为至荣大幸是则诗人喜见君子之义声应气求物之从者固以其类哉风纪之司君子之所张也其抑扬进退足以轻重荣辱天下之士亦君子之所頼也为之掾史与有斯责岂徒治文书佐唯诺而已哉其有出名家尚儒雅被服冲澹孜孜焉恂恂焉日夜以稽经术较文艺为务所至必求贤士大夫与之防将以深培其本而大肆于用所志可谓卓尔不羣者矣寥寥此道间何濶焉而今于杜君宗元之来见之宗元之来浙东也所临之邦实惟金华畴昔文献之盛虽不可复见而遗休余泽沾被深长后来相望犹未冺絶是以闻君之风莫不投袂思奋延颈愿交者无他焉亦欲自附于君子之列耳此之好善也优则彼之修己也励岂不交相遇而相成哉某在江东时识君于行部今相距不再舍而两年间仅一见属有幽忧之疾弗获日陪冠佩之末趋挹简册之绪论而君复时时深念拊循而慰藉之自惟僻陋褊廹方为流俗所甚憎若之何而不见弃于君子也君方升陟御史府辟命之下咸以为庆而亦不能不惜贤者之去焉虽然吾党之相与切摩者亦曰古道耳器识不高则所就不能以喻今人问学不充则所立不足以追古人而与之并宗元志于古道矣去是而羽仪台序流声实于天朝方将为天下善类喜而奚私别之戚戚也哉
　　送吴学録序
　　教官选壊乆矣未若各道者之尤甚也自屠沽负贩以至贱杂色无不得是假是名者可为吾道长太息盖数年前以司廪计者升邑谕郡録或议其非而罢之当矣今之为是者问其名则曰徳行文学也晦迹邱园也吁徳行不可诘也已遗逸之科朝廷所以待特起之士安用此搜軰累百百哉伪委风靡防耻道丧必有任其咎者而莫之敢言也里人吴履徳基由天台直学为衢学録徳基世儒家自少至长不废挟册若人而职教孰不谓宜虽然以徳基而异于非儒者未足多也要当异于俗儒而后可非惟异于俗儒也虽古之号为儒而实则戾儒者吾与之异而后为至尔徳基质甚良行甚谨居北山之下先正遗文古书多见之某于乡先生之学虽蚤服膺而累于薄宦尝有不获卒业之叹比年归闲稍知防绎微窥闯深宻回视平昔浅陋卤莽为之内热流汗欲强进自力则老病及之矣徳墓年富不离庠序今又无出内防计之烦而有优防暇豫之乐柯峯幽絶之墟携束书而往读焉以求圣贤之心洗俗学之陋将见充然而不穷浩然而有得涵养器业自致逺大何施而不可奚有于是区区者哉
　　送程知事序
　　三衢程国表调佐池阳幕过予而言曰子尝仕池习于池之故矣具有以语我来予告之曰行台统莅东南而江东视行台为最近宪府之在宣城又不过咫尺间台府之言朝发而夕逹于下也江东数郡之政夕行而朝闻于上也是以百司竦然恶者惧以戢善者励而修公论之激扬视诸道尤速而先下曹末属稍有以自见者其待之必有异也又况以儒而进者乎某才不能以喻人政不能以异人而趋走承顺之节又万不若人惟以拙诚代巧诈而已至于奸豪之谤诬权贵之触忤谓必蹈祸乃有眀争而显释之者嗟乎其何以得此哉池当要冲轺节之所往来声实尤易着闻今之仕者以迩臬司临孔道为忧内慊故尔若吾徒则何往而不宜哉国表闻之喜庶几有合者然于其行也予又有公私之请焉池学饶土田陂湖夺于强有力者十之六七往予承乡史命按覈半月间追复七百余畆豪党忿疾几见中伤防以满去则着于椟勒于碑俾不没君起家诸生能无念及此乎此予为吾道请也予在建徳时植县门建学崇化堂复官舍侵地作梅公亭清白泉亭沿山手植花木颇为登临胜处今去之七年兴废不可知君出行邑试往访焉发挥溪山之精英一吐秀句镵诸千仞之崖异时寄予以为光宠尤幸之幸者此予之私祷也尚识之毋忘
　　礼部集卷十五
　　钦定四库全书
　　礼部集卷十六　　　　　元　吴师道　撰题防
　　陈森诗后题
　　金华陈森茂卿善为诗年三十以死其友黄君晋卿访遗藁无得追次所闻凡十四首为之序反覆致意且惧弗能使之传余读而悲之昔李贺早死李藩求集其诗访贺亲故或恨其负才取而弃之嗟夫有才不幸而又渰没于俗善人之志终不可以伸已森之诗清峭刻厉闻其人恂恂不出门户甚矣苦心思背世好不幸而止是也彼闻者将深悲惨痛尚肯并弃其诗而其存者抑何艰哉虽然文章之于世轧于彼者此或茁焉固有卓然絶识之士遗之以不朽李贺之诗今之诵之伊谁之力也或又谓诗人多穷才者多夭此又不然贤者贵而仁者夀理之常也而相值实难今夫世之老夀显荣生无以逾人死无以垂后冺焉草木俱腐者为不少矣以此方彼又何如哉诗以工而传森诗诚工使得黄君数十辈风声意气旷万里百世而相感奚必借助于显荣者而后能传耶君又何惧焉呜呼斯言过矣聊以申吾党之志云尔
　　登瀛图后题
　　文皇延揽英才当其开天防府时此十八人已为之用异时房杜为元臣余皆忠清英亮宏硕藻丽蔚然台阁宰辅器计其相为讨论非但文艺之末而已愚尝攷之史而窃恠许敬宗者亦在选中敬宗谄事武后附李义府杀长孙无忌褚遂良韩瑗軰名汚天壤间文皇固未料其晚节使此十七人而与之同列岂真鳯麟之于猰犬哉千载而下当有声其罪而削去之者
　　洪范谢氏衍义后题
　　洪范一书有大禹之言有箕子之言自为经传其文甚眀而传注者昧焉孔氏以初一曰五行至威用六极为禹所第叙而不及其余中又有颇错间先儒或是正一二而未防故读者不能无疑谢氏章作衍义攷图数之错综而推极其变萃经説之精要而发眀其遗可谓用志于此矣但其开端之説引禹谟九功即为九畴谓范乃箕子所自陈因九功而演者其言曰六府继以三事五行继以五事九功继以戒休董威九畴终以向用五福威用六极禹列谷于金木水火土之次箕子则専言五行而以稼穑归之土之甘三事衍为五事正徳衍为三徳五事八政无非利用厚生之本五纪庶事莫非五行之逆顺至其次序或有差互则若易先后天之不同其言灼有眀证若合符契夫以二篇相望于简册之间数千百年习而不察谢氏独能举以为説亦异矣窃有疑焉神负文禹则之而叙以为畴若五行五事盖已次第而定每畴之下又条陈其目若一曰水二曰火之类皆尚本文自水曰润下而降乃箕子释经而为传余畴皆然惟八政一畴独缺尔且禹谟曰功洪范曰畴二字未尝互见谟陈徳政教养之事范着天道人为之蕴范之体段固大于谟彼所云功者指其成绩而言可言顺而不可言逆可言吉而不可言凶若六极者亦可以言功乎戒休董威义主劝督九功之事曰休曰威虽与作福作威者类此特指君之所得为而福极盖有君所不得为而多系于天者矣使谢氏而曰禹因九数故功亦以九名而事亦出于范互相发则可直以为洪范有数无辞大经大法皆出于谟是则不深考禹经箕传之过也昔南丰曽氏亦尝谓谟言六府则范六五行六府次以三事则五行次以五事九功言戒休董威则九畴言庶征福极帝王治天下其道未尝不同呜呼为是説者其非谢氏之比矣谢氏其勦以为已説而故异之者欤故凡读书者必先画句段正文字辨述作而后义理可寻不然则虽善其説而攷证踈考证踈则剌抵牾而不合不合则又何足以为之善耶吾乡仁山金先生尝深防洪范之説而定着经传见于书表注今亦颇行于时愚不复述之特辨其大防又使后学者知其表注之为有功云
　　题樊绍述绛守居园池记后
　　樊绍述作绛守居园池记文体竒澁读者不能句前代为注解者数家赵仁举出近时宜益详且精余视之尤踈陋因是为正十数条并补其阙遗者着于左方按绍述文甚多鲜有传是篇独为好事者蓄示诡异折儇浅以资咲甚矣人情之好竒也当有唐元和长庆间昌黎公以文雄一世从之游者若李翺之纯皇甫湜之健张籍之丽郊岛之寒苦巨细无不有而号称险恠竒澁者诗则卢仝文则绍述惟韩子兼之故月蚀诗效卢铭樊墓用其体若将纳其横骛属其残断而矫其甚者夫韩公之竒竒之正者也二子之竒竒之偏者也文章贵不用意溢于正而竒出焉盖非能竒之为竒而不能不竒之为竒也是作也其出于自然耶其有意为之耶识者其知之矣然昌黎盛推绍述谓其词必已出至不烦防削而自合文从字顺则其他文殆不尽若此矣或曰予讥时人好竒复从而辨释之不几同浴而笑其裸裎乎曰非也周诰殷盘有奥义缺文焉彼诚不可以意通也而此也饰夷以艰袭昭以幽易常以异徐而察之均可见矣彼解者疲情毕力而犹惑焉则樊子岂非过人者哉
　　书韩干马图后
　　眀皇在御日乆宇内承平畜马蕃息内而帝闲外而诸监记志讽咏可考也故其神驹骏骨往往而有一时曹覇韩干軰复以善畵马著称人物之适相遭非异事与吁开元之盛极矣凡天产而地生者莫不丰衍洋溢况于马乎马之盛而竒者出焉理固然也方姚宋柄国羣贤逓升名卿材臣不可胜数波及于一艺者特其余而亦皆精妙絶伦非后世之所可及也夫人事气化感应相寻而至治休眀之效君上涵育之泽着騐昭灼盖如此况夫治世之隆鳯仪麟出而比屋可封被坚执鋭左右服御者莫非圣人之徒讵不信欤广平王氏家藏干画流传甚逺其为真迹无疑余独尚论当世之故而重有感也岂徒赏好云乎哉
　　防李息斋墨竹
　　文与可蘓子瞻仙去二百年墨竹一派今蓟邱李公得之其用意命笔天趣防防等而置之未易优劣也或谓二公在当时虽贵重而困悴流落亦不少竹讵能救之哉李公今方以此上当天意宠誉赫奕抑荣矣愚谓士之用世以学术政业而艺事乃其余三君子之道一致也然而遇与不遇有命也此君何与焉因覧此卷并识其语
　　四皓图后题
　　子房招四皓定太子司马公疑其党子拒父于通鉴不书朱子纲目着之而嘉其有合于纳约自牖之防至其序鸿鹄之歌则以为子房特权其正且重者存之而为是甚不获已之谋二説交致其意而吕成公谓其有合于首止之义所以论子房者偹矣愚何敢复渎尝以四人出处论之嬴秦流毒天下人孰不欲去之桃源之名后来始闻计其投荒遐窜深宻惟恐不与世隔尔商山聫接关洛在近秦楚兵争之塲隠乎则非其地也身之隠矣人宜莫之知而谓帝不可屈致者则在当时魁然之望甚接于人也盖四人者负高世之才当抢攘之秋将以大有为时几之不当而老之至也世有文王则若伯夷太公起而归之而又义不辱于慢骂之主一时词礼勤厚而其事则将以定天下之本亦非区区者是以果于一来事成计定脱屣而去不知其终夫岂寻常之为哉世之賛者虽仅得一二至论其初节则直以为避世深藏之伦殆未知其心也近时保郡刘因名士也其题有云驱驰恨臣老避世岂初心与愚之所言犁然而有合惜不及见其人而与之上下其论也
　　防跨驴覔句图
　　驴以蹇称乗肥者鄙之特于诗人宜甫旅京华白游华隂岛冲尹节浩然郑綮傲凡风雪中皆畵图物色也杜岿然诗祖忠不忘君不可尚已李豪而孟质贾寒而郑陋不但其诗人亦似之予尝评其优劣如此第不知此卷所写何人识者自能辨之
　　徐忠壮公事实后题
　　始余幼时闻里中徐为姓者曰忠壮公徽言之后少长阅宋史见其以建炎间死晋寕之难论者谓其攻御偹尽力屈不汚与王禀死太原同科又知公生于衢与吾里壤地风气相接忠勇挺然使谈者不敢以脆弱槩亦伟矣欲从其家求观遗文旧事以防其平生则皆无以应者然其他族在西安龙游者犹盛一日其裔孙某携公事实来告予若铭状传诔及当时褒防之典甚具既读而知其详某谓是编曩尝一再刻今不存将复刋以传并以郡乗野史凡士大夫所録与夫公之先世一门行业可考者裒为一编又以谱系附焉谓余盍有賛余惟忠臣义士蹈白刃死城郭封疆岂将以垂名计邪就使一时不见记述堙灭无闻其磊落轩天地者固自若矧能言好义之士何世而蔑有邪忠壮公所立如此国史载之天下后世诵之伊谁之力也吾闻孝子慈孙所以论著其先祖者其心无穷子孙记之而后他人诵之宜也他人记之而子孙忽忘焉吾不知其何心也忠壮公之为忠也其子孙能是孝也见其忠与孝而乐为之称道者秉彛好徳之心也是编之成又岂一家之私荣而已
　　赵氏夀诗防
　　人于富贵利逹皆可以力致其不可以力致者有二焉曰夀曰贤子孙是也夀而有贤子孙者鲜相继而夀又相继而有贤子孙者尤鲜夫人之生美恶厚薄禀于天惟善可以自致然善而获报则亦天也兼其美且厚者而食其善之报固造物之所靳哉广平赵庆甫尝为运司幕官退而老于高沙之上今年八十高沙之人士相与为歌诗以颂公先是庆甫之尊翁八十时其乡之贵公名士亦有颂美之作至是而再见真盛事也庆甫之孙仲敬为南台掾以今所得诗求草庐吴先生叙之继而作者未已复以命予予知赵氏之再世之夀覧诸公之称述观其家之慈孝又知其累世而贤殆所谓禀之厚美而积善之获报者欤虽然余因是而有私感焉予家先大父夀九十今予之亲且八十矣比尝迎以来而意輙不乐日夜念乡井故旧竟舍而归区区微官不能使其亲志娱而心安尚何以为子予祖父之夀幸与赵氏同而视仲敬之所以荣其亲而耀于时者百不逮一俾叙此卷岂不愧甚矣哉
　　金兰庭诗后题
　　兰庭先生金君名似孙字叔肖先世在宋为富家其父之焱字仲华由太学舍选登淳祐七年进士第官至工部架阁尝攷试吉州文山出其选文山领兵赴杭州过兰溪以里第故戒军士无一人敢登岸者其尊向可知也君少隽敏强记工举子文科既废遂一用于诗清新警防有思致善讽切人世改事殊衣冠防气里中暴者挟威恣睢愒君甚君终抗不为屈又傲俗寡交好使酒多与人忤盖所负素高故也既欝不施家事益落感激愤悲益发于赋咏间殁五十有一予先祖父自架阁公时继馆其门君实尝受业縁是后遂为姻家吾祖晚年舍君无与言者不数日必相过过輙命觞笑谈酒酣雅歌或散歩郊郭间竟日留连小子未尝不操几杖从后少长学为文辞每见輙勗之今犹能追忆其言也君殁时子尚幼故书遗藁皆散轶予家所有唱酬者无几独知于介翁集为全然依韵尽和非渉自然今选若干首而以他篇附焉呜呼士之传世功业文章而已功业固不待文章而传特穷微在下文章虽善不幸而冺没者多矣若金君之自负其才不屑干俗殆古之所谓狷士其诗触事感时岂不足以自附于风人之列而今乡人道之已少更数十年将并其姓名莫之识岂不甚可惜哉余非能张而大之念累世事分之深其仅存而可传者不容弃絶于予是亦义之所当为也异时采民风述郡乗尚论吾乡人物者庶有考于斯焉
　　桃源图后题
　　昌黎韩公有桃源图诗则是图已着于唐其诗首云神仙有无何渺茫桃源之说诚荒唐末复云世俗宁知伪与真盖未以陶翁之言为然且古今所传避秦者茹芝之老采药之女入海之童往往不少桃源事未必无特所记渔父迷不复得路者有似于异境幻界神仙家之云此韩公之所以不能无疑尔愚观陶翁气韵淳古寤寐羲皇遭罹叔季慨然簒革之际可感者何限异时所赋路若经商山为我少踌躇多谢绮与甪精爽今何如慕且如此计其于桃源固所乐闻愿言高举于此可以知其心而事之有无奚足论哉评是图者试以愚言求之
　　邵氏今是堂藁防
　　吾乡先軰宋南渡后如邵公囦应公镛特深防经学邵于易礼部应于易书礼皆有论著成书邵即朱子集中所称长沙博士以张宣公三家礼范及公释奠仪式刻之学宫者也余尝见应氏书约义及于卫湜礼记集説间得所引一二他则未之识浅陋自愧二家子孙或谓无传者意其閟之尔不然岂不甚可惜哉今是堂稿者邵公所着也其曽孙均示予往往赋咏牋记之作该洽赡丽皆可传诵因葩藻以騐其根柢则公之学之蕴亦可得之于此矣又如朱子在湖南尝荐之有云文学自将诲诱不倦者夫其亲遇知己如此尚何恨于仕之不大显学之不尽用耶邵氏由今是而益盛世殊事改流风就冺是编均所访求云得之荛竖之手者方困悴中裒纂世勤惧贻后之弗继蔼然孝子慈孙之心可励薄俗倘易礼二书存盍并广其传今是之不朽本在兹与
　　防东莱手书张孟逺序
　　朱子賛吕成公云一身偹四气之和状公之徳最尽百世下宛然如亲见焉尝闻公少年颇严急因读论语躬自厚薄责于人章气质变化徳量寛其自治勇而所养纯可知今观送张孟逺序盛称其横厉超轶眀隽闳逹道古今角词章顾以为弗如而其所以自况甚谦甚约意若不满于张者岂其恃才负气而不适于中和挟记诵文词之习而未能进于道欤得公之言以药其病其受赐也厚矣夫世之病是者多倘获观是篇而受公之赐亦孟逺有以发之并受孟逺之赐也愚忝公里人沐丽泽遗教輙以所见附于后不自知其当否也孟逺名杰衢人张汉伯澄之孙汉从韩世忠讨汝为战死者孟逺师汪玉山尝见张魏公公竒之复从朱张吕三公游后上书忤赵雄宰安吉大水蠲民租额守怒上章求避孟逺亦请祠遂不出其人亦可尚也
　　防李安忠畵鼠盗果
　　徐崇嗣尝畵茄鼠图今李安忠畵鼠啖荔支盖同一机轴世之可畵物甚多而彼乃用意于鼠亦异矣使观之者变憎为玩岂非笔墨之妙足以移人也哉
　　东坡赠巢谷诗墨迹春雨如尘暗【云云】
　　苏文忠公赠巢谷凡二诗此篇与元莱是也皆元丰六年在黄州时作吴兴施元之及其子宿吴郡顾景藩同注公诗后出颇精篇中第十六句作寒螀呷【此作寒蛩】又云今成都府治石刻一瓢字作一尊及元祐间所书者如此则公手书是诗非一岂其不忘相从忧患中故邪覧巻使人想其风槩
　　题谢君植吴立夫诗词后
　　延祐庚申冬余北上过彭城黄鹤故基俯汴泗交流四望青山逶迤残冬参差孤城低黯问戯马台何处同行吴立夫喜为诗予因相与诵苏子由黄楼赋文文山彭城行为凄然而罢后三年之淮东泊舟京口遇故人谢君植饮酣同上北固多景楼时云物冥晦风起浪作江中来去船千百逺若凝立不动者望维扬隠隠凄凉满目君植善乐府因举辛稼轩姜白石旧赋一二阕悲壮顿剉使人涕下不自禁倐忽十年思二友未即见一日阅故纸得所寄他诗词聮缀成卷念昔游所欲赋援笔记此倘有二友作必能道余所不能言感慨激烈与古人争雄异时庶几见之
　　刘漫塘语録后题
　　漫塘刘先生徳行文章师表当世小试令长顾时事方异即逺引高蹈其后虽诸老极力招致亦不变其志抑伟矣某来宣城获观学宫所刋语録而先生之曽孙善余亦侨寓是邦出所藏除籍田令直秘阁领祠官特授将作少监诸告身乃袁公甫撰墓铭太常考功諡议读之凛然起敬独恨全集未见尔语録者王使君遂得之于先生之子汝进裒集家庭亲友所记序称十一巻今十二卷第三条论作时文【云　云】注已下疑可削字此条词防鄙浅无乃増益者非欤然第四巻二十八条所云亦此类皆当在所去也其论欲学圣贤且学孟子则与先儒孟子才高难学之防异而谓程子气质之性气对义理字质对性字之性字赘窃谓程子以天地之性与气质之性对言正大有功于论性者不知何故为此说也生晚无从质正姑识所疑【阙】　十二卷第三条作时文【云　云】如街市旋蒸热卖【阙】第四巻二十八条作文字法尾要有新意如作杂班末后令人欢喜
　　古三坟书后题
　　古三坟书一巻宋元丰中毛渐得之唐州北阳民家绍兴中沈斐刻于婺学近嵗火板不存予从张子长假其书读之所谓三坟以山气形为别以伏羲连山神农归藏轩辕乾坤易合其目坟各有传又有姓纪皇防政典之篇后序称天复中青城山裂石中所得不云何人亦可疑矣仁山金先生谓周官外史虽有三皇五帝之书未闻坟典之名倚相所读或别有异书尔序以尧舜有二典遂引三坟五典配三皇五帝反滋纷纷伏羲之书莫大于卦夫子从而翼之倘炎黄之书存安得而不録后世农家方技及老庄书所载往往传述失真近时三坟书出张商英家且古易既有六十四卦安得又有三坟山尝辨之此以理而推其伪者也三坟汉艺文志已无传隋史载刘炫撰书百数巻题曰连山易子长谓此书巻题不同亦非炫所撰者天复乃唐末号去之二千年一旦复出裂石所得尤渉恠诞按晁公武云张商英伪撰盖得其实矣既眀其伪固不足深辨畧举一二以见撰者之谬大传曰易有太极是生两仪两仪生四象四象生八卦先儒不知先天之义故多误解今其言曰混沌为太始其数一一为太极天地之父母一极易天高眀而清地博厚而浊谓之太易为天地之变太易之数二二为两仪隂阳之形谓之太初为天地之交太初之数四四盈易四象变而成万物谓之太素为三才之始太素之数三三盈易天地孕而生男女谓之三才三才者天地之偹也其言颠倒错戾漫无纪统而自比于易可乎夏书政典【云　云】先儒皆以为指羲和林氏独谓上文邦有常刑干先王之诛文意已足此乃戒吏士之辞故金先生表注因之其说正矣岂区区摹拟防者所能知哉且诸儒皆不信其书而毛渐沈斐特信之亦好竒之过尔斐亦衢人字文伯尝为婺之教官所着春秋比事陈亮序以为湖州人陈振孙谓湖有沈文伯名长卿不名斐今因此书题识知亮误也因并记之
　　百丈山钟氏田劵防
　　百丈山在洪都为名刹有田若干故钟傅业也傅起微贱遭时称雄拥数州地区区土田再世已不能守向使散落民间谁复有道其名氏者乃今得托名山以传岂非幸耶东阳辉尊师阅视故劵整此而表章之参政耿公文叔序其事甚悉愚尝一至西江识公其人寛厚长者言尤可征此轴又遂为山中之寳物之系其所托者如是亦可以有感矣夫
　　欧公书州名急就章防
　　汉黄门令史游撰急就章多古语古字顔师古注之朱子尝校其文而近时王应麟复补顔注甚悉欧公州名急就章一时以文为戏而音韵协比别出新意亦竒作也公尝修五代史着职方考列州名于上急就之作其肇端于此乎其文虽少而该括甚多使有为之注释者岂不胜于地域等书顔王軰人今岂无之耶抑有之耶
　　潘观我所作叶审言字辞防
　　审言主簿将之官晋江过余兰臯持其冠时乡先生潘公所作字辞见示审言惟不忘家庭之训与其执友之言枢机之发日慎一日式克至于今兹也矧莅官临民规条万端约而摄之又岂出于谨审之外审言固将益充其持守之功而坐致夫敬信之效矣予家祖又获交于菊庄先生而审言与予契分弥笃凡其家所藏前軰片言只字无不得观而此纸特未之见耳潘公自云辞仿蔡忠惠公今观其字亦如之攷之嘉祐间蔡公书授子旬正泉州安静堂者晋江泉城审言往焉以挹其高风祝颂称愿之辞殆有先兆非偶然者因喜而书之以识别云尔
　　赵子昻书东坡诗
　　东坡先生月夜饮酒杏花下诗风致流丽神情洒落子昻每爱书之亦其平生有契焉耳予评赵公之书当如苏公之诗不知其覧者以为何如
　　鲜于伯机书太白诗
　　大徳丙午某侍先君应奉在仙居邉尹世安出所得诗一轴示予中有此纸爱之因求以归太白诗不待賛矣伯机所书遒劲竒逸尤其得意者时时把玩讽敬亭山之句知属宣城而初漫不之省也后二十年当泰定丙寅予为宣録事歴五年而去山有裴公寺梓华神祠盖祷祀所数至因得穷极幽道由书堂寺黄蘖泉在高林穷谷间每因送迎輙憇其旁竟日而返居城中出门即与山直朝夕在目中所谓相看不厌者真成先防人生行止岂不有定数耶予尝观覧图史知天下名山川处比南北数千里行所歴无几异时天啓其逢畀我竒观岂直敬亭而已哉
　　东坡二帖
　　右大苏公手笔前一帖为陈辅之之书也后一帖慰黄实师是状也辅之丹阳人每嵗上冢金陵必至蒋山访杨徳逢所谓湖隂先生者尝不值题诗于壁云北山松粉未飘花白下风轻麦脚斜身似旧年王谢燕一年一度到君家徳逢称于荆公公有寻常百姓之戏亦有诗赠辅云南郭先生比鷾鸸年年过我未愆期休论王谢当时事大扺乌衣似旧时正指此也当公用事时闭与不通及退归复从之游因坡公称此益知其为人又坡与之帖云万里海表不死归宿田里有不起之忧若得少驻复与故人一笑又出望外此在毗陵属疾时时辅来访其于苏公亦甚惓惓矣师是本末集贤袁公熟闻之奉化黄氏者防已悉按师是母章硕人惇其舅也子由官陈州由是师是二女皆为其子妇适逊所娶是也哲宗尝欲召用林希以是沮之终寳文阁待制知定州而卒辅之虽游荆公而尤厚于苏师是虽惇甥而与蘓相结至是斥于其党二人出处不同而尚徳守义不为势利回邪变易其贤一而已敬仰髙风因识其后
　　防赵子昻帖
　　子昻学士自其尊公去吾里乆既自着其里为吴兴矣观其荅陶士元书既以得叙亲情话为慰又以见桖烛乡物喜不自胜蔼然桑梓之情犹足以励薄俗独恨某晚生小子不及一识之面耳
　　吴存吾书
　　存吾先生墨迹予在宣城阅视既多尝评其秀劲似顔鲁公蔡忠恵竒逸似米南宫至其高处时出入章草二王亦近代之絶此幅醉墨恠豪神气飞动超乎畦径之外可喜可愕尤与常所见者不同也所书词乃康伯可雪夜促苏养直赴溪堂约者一本杨花作梅花月破黄昏作月满前村説者谓杨栁一物黄昏与夜意重复愚谓前説是矣黄昏字用林和靖诗语意非指夜也改句不逮逺甚又有改江为溪吹下纷纷为飞下同云皆陋语耳
　　杜端父墨迹
　　杜公世居吾乡之紫岩讳汝霖者字仁翁学于安定胡公尝为李公择所称其孙陵有五子旟伯高旃仲高斿叔高旞季高□幼高伯高登吕成公门同时陆务观陈君举叶正则陈同父咸称其文淳熈开禧中两以制科荐有桥斋稿仲高占湖漕举首吴猎杨长孺与之善着杜诗发微癖斋稿孙得之为序叔高尝问道朱子与辛幼安诸人游端平以布衣召入秘阁较雠季幼文皆相上下幼有粹裘集叶正则序人称金华五高而伯高为最旟子去伪旃子去轻斿子去非□子去华亦皆有名守臣赵汝腾尝荐去伪请官之其子濬之若川治春秋领乡贡易世后感激自悼矫行晦迹寄食西峰僧寺而终自汝霖至濬之六世仕虽不显而文采声华聮袭不坠亦吾乡罕有也此帖乃去轻手笔盖先大父碧溪翁之友愚幼及见诗帖尚多今存者止此当宋季士竞举子习而杜氏一门子孙咸尚古文章今里中残碑断碣可见者悉有家法下至字画亦异此纸尚深得山谷老人笔意要非不习而能也愚尝覧朝野杂记杜斿误为杜福续郡志者又冺其名今遗泽既斩传裔殆絶矣每惜其片言只字輙取而録之于此又因详着其世及所见闻庶来者尚有攷焉厚斋者季镛伯韶括苍人侨居金华甲下字缺考其诗当是甲子云
　　题子华子后
　　予幼时见乡校壁间石刻朱子与杜叔高书称子华子非常可笑者识之而未见其书后购得而读之又攷朱子防辨其可笑之实窃悼夫为是者之枉错其心也朱子以书出越中恐王铚姚寛所为晁公武以为元丰后举子所作盖因其中多字说浅谬也愚谓其伪之显然易辨者孔子遇程子倾盖见家语子华子説韩昭僖侯见庄子战国去孔子世逺二人而合为一苟以庄子为寓言则陆徳眀云魏人者必非妄也永嘉叶适最尊信之至恠孔门弟子无记者孟荀汉唐之士皆以为异説望而弃之适于古人可信者往往擿抉讥诃而于所不可信者独坚亮而深取之不识其何説也二后序一称防希子黙希者唐南岳道士徐灵符号尝注文子即其端所谓训解通经者盖其人以是书至唐始出故依托为之又云读吕氏春秋见子华子【云　云】今第二章丁氏穿井得一人之説即吕覧所载剽掠可以騐也一称钓矶叟者辨今书没昭僖侯一则其意又使人致疑于庄而证其为寓又以实其编离简断非全书之语尤为狡狯善而孰知夫人之终不可哉輙因朱子之言而摭其遗
　　道冲师书山谷煎茶赋
　　痴絶禅师道冲蜀人也书山谷道人煎茶当宋淳祐中伤蜀残破至于泣下夫其置身方外犹不忘国家之戚非直乡土之思而已使当时士大夫见之能无感于心乎
　　范元卿书帖
　　此吾乡范端臣元卿舍人书也元卿问学该洽词翰竒逸岂惟负才过人盖内而父兄之渐摩出而与绍兴干淳诸贤游亦一时之盛也和诗称三一叔者名津字茂通香溪先生浚字茂眀者之从弟而元卿父谓载茂则香溪之兄也诗有蛮雨瘴烟人归陇北之句盖元卿以乾道庚寅守晋康癸巳出岭此当在其后也与徳章秘校帖乃里中陈氏元卿屡和其诗以见于斋集中也
　　北山游巻防
  </div>
  <div class="pagination">
   <a href="礼部集_page18.html">
    上一页
   </a>
   <span>
    ...
   </span>
   <a href="礼部集_page14.html">
    14
   </a>
   <a href="礼部集_page15.html">
    15
   </a>
   <a href="礼部集_page16.html">
    16
   </a>
   <a href="礼部集_page17.html">
    17
   </a>
   <a href="礼部集_page18.html">
    18
   </a>
   <span class="current-page">
    19
   </span>
   <a href="礼部集_page20.html">
    20
   </a>
   <a href="礼部集_page21.html">
    21
   </a>
   <a href="礼部集_page22.html">
    22
   </a>
   <a href="礼部集_page23.html">
    23
   </a>
   <a href="礼部集_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
