<!DOCTYPE html>
<html>
 <head>
  <meta charset="utf-8"/>
  <title>
   剡源文集 - 第 6 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   剡源文集 - 第 6 页/共 24 页
  </h1>
  <div class="content">
   人之于言少繁而老简彼其中固有定不定也言之至者为文而人之文有涉于刑名器数而作者不必皆出于自然惟夫诗则一由性情以生悲喜忧乐忽焉触之而材力不与能焉此其老少之变繁简之异岂得不有待而然哉珣上人学佛氏之道违世避俗与木石并居于大山长谷之中余不敢以常情论之顾独喜为诗出所作十百篇示余谓余曰为吾删之余疑而叹焉夫古之学佛之徒以吾书所载如支遁佛图澄二人者于其时最号能言能使国君大臣公卿子弟人人倾聴之然其言传者甚少将其所为言与今浮图之言不侔乎抑固多有之而不见于吾书耳文教益衰诗律滥觞于是其徒始有弃其空空之説而以能诗鸣于世者葢兵乱已极衣冠之流铅椠之士逃于其类而为之非佛氏之为教或当然也上人本三石陈氏儒家子年未四十气貌嗒然如不欲语今又厌诗之繁而务删之是不待年老而能简于言者欤夫由佛氏之説则不无如言由吾之説则气识定而言当自简上人其幸思之
　　珣上人再删诗序
　　余识东玉师在紫芝山中且一年尝为序所删诗者也迁鸟石之明日入剡源村省拜丘墓礼毕循溪行恍恍若有所失有衣缁褐之徒胫其行縢而来葢东玉宅里在焉余邀归信宿见其虽习为超世忘物之説而温笃孝友信乎仁义人也且别出一编贶余曰子昔所叹于吾诗者吾删之既矣吾归而谂之吾法于吾徒之言有所不屑而何子言之须乎虽然必为我竟言之余闻而益疑葢佛之説异于吾之説者不独此也吾以百世千万世为久而佛曰是旦莫之驶尔吾以九州四海为广而佛曰是得其地初无几何尔吾以生人以来莫尧舜夫子为圣而佛曰是圣人于人间世而已尔其大者若是自余刑名器数民物事为宜无所留于心而况饥渇寒暑之感昆虫草木之喻嘤嘤然呻吟杂扰以为辞者视之何直剑首之吷哉何东玉遗于大而未能遗于小也吾观东玉行应法言近道其必有所异于诸人之得者矣虽然东玉之道于今为盛载其轻单无累之身辅之以学将何行不可至何入不可得余惫矣不能从也家有三老人方谋佣赁山樊之间动摇筋骸以治养具于其暇日修阅种牧之书与溪丁野稚讲而治之幸而征法不加饘粥无絶上下相保优游天年斯既多矣他日东玉游行而归过相劳问于是益出瓌闲诡观以发药其蔽陋是则余所望于平生还徃者也余何有哉余何有哉
　　余景游乐府编序
　　词章之体累变而为今之乐府犹字书降于后世累变而为草也草之于书乐府之于词章礼法士所不为余于童时亦弃不学及后有闻乃知二艺者本为不悖于古而余所知特未尽也今夫小学之家钩毫布画一人意而剏之千万人楷而习之者世之所谓正书而古法之壊则自夫正书者始也放焉而为草草之自然其视篆相去反无几耳国风雅颂古人所以被歌而荐郊庙其流而不失正犹用之房中焉此乐府之所由滥觞也余尝得先汉以来歌诗诵之大抵乐府而已宋梁之间诗有律体而继之作者遂一守而不变声病偶俪嵗深月盛以至于唐人之衰而诗始自为家矣其为乐府者又溢而陷于留连荒荡杯酒狎邪之辞故学者讳而不言以为必有托焉陈礼义而不烦舒性情而不乱其事寜出于诗刘梦得有言五音与政通而文章与时髙下乐府之道岂端使然同乡友朱君景游自絶四方之事捐书避俗日课乐府一二章有所愤切有所好悦有所感叹有所讽刺一系之于此编成久之不敢以示人而先私于余余跃然曰此固畴昔所悔以为未及尽知者也君强记洽闻法度修谨故其所作援古多而谐今少览者多有以余为知言嵗阳在黓隂在敦祥良月晦日剡源戴表元序
　　王徳玉乐府倡答小序
　　徃年客钱塘与金仁翁刘养源处静辈商略乐府徃徃花朝月夕皆能自为而自歌之余虽不能辄从旁拊掌击节称善亦一时之快也聚散三十年升沉工拙是非贤否悉所不问独江湖交友过从之乐时时未能去心耳览山隂王徳玉此巻令人恍然慰喜然徳玉世家学问词语佳处自不减吾仁翁其所从游永嘉陈用賔淳安胡天放诸公皆耆儒名辈醖借自重亦无养源处静留连放荡之态余末路得翶翔其间良可自庆惜乎材思益衰无以映发聊作小序附名篇端譬若侏儒顾优而笑曰彼长者岂欺我哉元贞乙未孟春十日剡源戴表元序











　　剡源文集巻九
　　钦定四库全书
　　剡源文集巻十　　　　　元　戴表元　撰序
　　富春孙氏族谱序
　　富春孙氏在东汉时有长官者死葬余姚四明山中子孙从而家焉然越千有余年至宋之乾道淳熈间始有以学行着又百余年而遂为大族名卿望郎良守牧贤师儒萃于其门盛哉顾世代愈深而谱牒不立夫世代愈深则恩疎而忘祖谱牒不立则传久而失宗有国子监进士垚字叔髙慨然以为病家询户问旬纂月缉凡寝庙之所藏碑碣之所存父兄姻故之所知心思耳目精力之所可得而及者搜讨略备亦既可谱数世葢已无复遗憾矣其心思耳目精力之所不得而及虽孝子顺孙夫如之何哉一日偶得先世尝为浮屠氏之教者数纸于尘煤防蠧中自其谱以上于是又得讳第居娶男女生卒之嵗月者数世而谱遂完呜呼以孙氏之积必待二千年之久然后始大而其子孙始克为谱度东南士大夫世家固少有能致此者若进士之纯诚笃孝日夜恐坠失其先绪殚勤尽瘁然后仅以成就皆余所愧叹而不及者也进士君作谱兼有书法某男子长而能为人子弟若父兄某女子嫁而能为人妇若母与其有犯失也皆傋书之读其谱者劝戒生焉谱既成其群从兄弟之贤而有力者又相与纠合其族人使行为一第以五行相生之义第为二十字以传永久曰如此周而复始吾长防昭穆可以百世而不乱其族人穷老废疾孤寡不能自立婚嫁埋之不能举者又皆为条画以赒恤之孙氏之义风殆方兴而未已也余姚他孙甚多惟祖长官者自别其望为富春故曰富春孙氏谱
　　秣陵翁氏谱序
　　氏族之难言久矣世之贤而有知识者虽欲求之而不能得不贤而无知识弃之而不求者固不论也葢古之所谓同姓昭昭穆穆百世而宗不迁离乡别土疏支别属有庆吊或絶而婚嫁不容以相通谓若唐与陶陈与胡之类是已而近世自其近而可推者则已不问呜呼是孰使之然哉余尝见庐陵欧阳公孩提之嵗而丧其所天流离艰苦寄食他氏稍长大发愤问学即痛念宗绪之凋疎而为之访求纂缉定次为欧阳氏谱一编他日至谓人曰人而不知族姓所自出者则无以别于禽兽葢深切齿于此矣一时游从诸贤相与激发故眉山之谱祖味道而南丰公宗鄫子然亦臆度倚傍而言之尔而此三族者其本末幸而犹若可攷故言之而通自古昔丧乱以来族愈大者散失愈深而混夺愈甚则虽有贤者固无如之何也秣陵之翁有夔者以谱示余阅之由其髙大父通直公而上通于楚国左臣丝牵绳连可数者五十世又由楚国左臣而上通之于轩辕少典数千世之逺而可以一日尽也嗟乎美哉间尝问其故则澘然曰夔之生也防而孤惟其不忍翁氏之宗将由我而忘焉而为此也且非我也独能之虽生之晩而凡翁氏之显人靡不知也姻连中外有所可知于翁氏者靡不求也知之求之而靡不考也故是谱也幸而备余于是既为传録其大略可备攷证者于家而有感于庐陵公之事因举而賛之以成其志且以益广其学云元贞内申嵗季春既望前进士剡源戴表元序
　　李氏族谱后序
　　奉化江口李氏其先自闽来明至秉义复以盛徳者起其诸孙多美而文皆能因縁科目以取贵显当其盛时举族几无布衣葢江南之取士有二途其一曰进士甲科其法以三嵗之秋举于乡于漕于国于监试用经义诗赋论防明嵗春再试仪曹中即进之大廷防之第为五甲而髙下皆授之官其二曰三舍法其法仪曹于春试进士毕取去嵗秋举之见遗而不忍弃者单试之经义诗赋中即升之成均曰外舍生以经义诗赋论防月各一试而学官自考之曰私试嵗终较其优升内舍曰外优优成又取内舍生月考之嵗终较其优曰内优优成仪曹再嵗取内舍生通试之为优平二等曰上舍试内优成而再入优为上等上舍授官比进士第二人其次一优一平为中等上舍其次二平为下等上舍与教授而通名之曰释褐外舍生之未升也仪曹又毎嵗以经义诗赋论防一试之亦分优平曰公试既升而试如上舍法李氏之兴自族谱外有传科録别载子孙中诸科者名字有棣华集载子孙中诸科之文以其法之细且烦得之宜艰而李氏于传科也嵗无虚籍于棣华也月不停书如此埀七十年殆亦可谓盛矣兵火以来高堂列宇作为灰尘传科棣华之彷佛不可复考考而旧谱亦再以燬废于是水口镇通直公之子明新以为惧日夜以所记忆精询备葺而谱得略完惟是漏落者不能増加传闻者且将就尽为之怃然不寜而徴言于余余家三世成均与李氏为砚席交知其事不为不熟且亦自惧宗祚荒凉后有问阀阅曲折于儿辈者卒无以对因以身履目睹之故备陈之附书谱后比之纪游述梦万一或有考焉若夫李氏祖泽积累之源则有传宗鉴建炎备御録江口桥记及诸墓碣去之百世不可磨也至大己酉秋季既望剡源戴表元书
　　臧氏家集序
　　吾州臧氏自鄱阳东迁以余所知十数公皆锵锵然能用其文辞气谊行名儒林间而吏部公正子最着然其家单矣自余徃徃清纯自持纯甚者业医闻其先人世精医医全活人不可计故天报之以贤子孙云毎乡国大比若试于礼官臧氏昆弟子姓群然斓斑籍中葢亦可谓盛矣而鄱阳之族余以逺未之闻焉丙申季春始识廷瑞于宣廷瑞鄱阳族之锵锵然者也鄱阳距宣尤近其来宣者言其族之在其州犹其在吾州者也于是加叹慕焉既而廷瑞出其世谱载其著者爵位名字凡鄱阳与吾州之族皆备又附系遗文人为一编呜呼富哉昔太史公既广览竒书轶传作成史记其辞伟矣而自序家世旧文如劔论等类亦不遗弃王仲淹称其先人铜川府君以上人人有述仁人孝子之于其宗固如是乎廷瑞之作视二公尤广当学衰族散之久而极力从事于此其志为尤可尚也惜乎余陋不足以发其事廷瑞尝中童子科当仕矣今犹强力而吾州之族国史公之后方以廉誉进为于时天庶几未忘臧氏也哉
　　襃中杂咏图诗序
　　异时闻关陜多竒士其山川峭深风气清厚懐珍负异而隠者可以为郑子真逢时抚运而起者可以为诸葛公皆无所愧怍于人世而惜强壮之年道里隔絶不得接识其人以为不慊迨于混一车马廐置可相徃来而老惫及之所居又海濵遐壤非进趋当世者所屑至以故常有龃龉穷陋之叹乃不自意诸公怜其无营荐授之一秩得以职事受察于今江东廉访佥事王公而因以讲闻先大夫襃中先生之为人先生博学而通宏材而潜余也何足以知之而佥事公渊源文雅猷为器业川驱霆行春煦霜肃寛不容奸广不刿物观公之施于身达于吏民推其本于家庭者可以得先生万分之一焉先生尝着襃中杂咏若干篇隠居之懐经济之识陶冩具备其在宪台商左山魏中丞阎徐二承防之流皆为之叙述称賛来江南高郎中赵学士复冩诸画图以相映发余实不揆辄亦附辞各题之下以致想像尊慕而并书所以然之故于右方诗不云乎虽无老成人尚有典刑先生有焉大徳九年嵗在乙巳冬十二月望序
　　旌表节妇徐夫人诗序
　　人之常情以物与人而人能守之不失则爱之也愈甚天之与物于人其何独不然天之所与人之物莫贵重于其身而又与之以守其身之物曰礼义人受天之所与而能守礼义不失其贵重之身者天亦不失其爱而常扶持之故孤婺寡弱之家艰关勤苦百折能行人之所难行则生于其门者为子必孝为臣必忠而其人必康强寿考及见防穉之成而身厚其报此天理之自然人事之必至如炊之食如种之获可坐而待其熟也浙东部使者拜降公之母太夫人徐氏生公而寡太夫人秉不欺之节躬靡它之誓内谨祭馈外勤师资朝咻暮祝动不违正迨公业成名立遂陪台垣仪宪府出藩入从左侯右伯而太夫人鱼轩防衣委蛇就养金罂锦诰便蕃受宠人以为康强寿考享礼义守身之报而取爱于天者岂不在兹乎巳亥之夏有命即所居第旌表如式有司题其门曰旌表节妇徐氏夫人之门轰轰乎义风炽乎当涂洸洸乎颂声流乎寰区于是缙绅士大夫侈其事者咸作为歌诗以播飏积善之庆且上以光孝治而下以劝礼俗余之昔也受防于公为民又尝登堂为客歆艳賛慕之日深矣谨显诵所闻题辞其编首云
　　贾母滑氏夫人诗序
　　古者内讳不出门外言不入阃妇人女子而以名字闻于人难矣世徳之衰始有嫠居贞节之誉班班简书间然宋共执经蹈死左氏尚惜其无权巴清肥家防襃史迁不以为知礼求诸婉娈执法从容名义严而有政慈而能断若今贾母滑夫人者近世鲜有徃古亦无愧焉夫人居赵州柏乡滑里嫁同县儒者贾府君年三十四生二男二女而府君没于时孩防满室舅姑耄衰夫人俯躬艰劳仰备珍养支倾补羸晨夜靡息二老人者安其经营皆以髙年乐终及时招师资选婚偶遂以余力改厝先亲之稾殡者四世贾氏纲纪资业倍振于府君存时大徳庚子嵗于是男廷瑞以承事郎来江浙为中书行署都事年三十九数始孤之期三十有一年矣而甚勤其官苞苴之谒不行氷檗之操日着绯衣象板鱼轩锦书出仪都寮入侍亲膳诚宦游之美家教之饬而造物者矜其苦节报之以材贤而享其庆也嗟乎盛哉南北缙绅韦布之士交为歌诗以颂叹美徳谓表元之旧也尝为文学掌故俾以古义发题篇端谨为叙次本末如右
　　东平杜氏祈岱宗事序
　　鬼神之事自孔氏以来难言之因其难言而世之人诿为茫茫吉善者无所恃悖逆者益无所惮不知古先圣王虽不日誊其説以求人之震而初亦未尝废也故有占筮有盟诅有磔禳禬祷之礼而人之爱厚其亲者至有减年以相益移祸以自损其事徃徃有时而信其为儒者又正言以非之曰天之道岂若是渎而甚者又拟人之近名而言之也呜呼金縢之书载武王病而周公为弟欲代其死使非仲尼存之于经则人亦岂信之哉东平杜克仁客山隂其兄以檄出余姚俱病疫克仁念其家自严侯开东藩即有名宦之籍今兄弟南来相依而生死不可知且父逺恐遗无穷忧则私祷岱宗愿损已十龄以延其兄幸万有一得良愈即归自家步拜诣祠下谢神既而皆愈克仁如其言步拜诣祠下谢神巫请其故惊异之事遂渐闻于人士大夫寻各为词章嗟叹以激摩流俗之隆于私而薄于义者而示以谂于余余于岱宗之能生死寿夭人其理不可知也然岱宗无神则已岱宗有神不以与杜氏兄弟而谁与而其事则孔氏之徒所难言后世以为疑而古先圣王之所不废者也遂为略书梗槩而归其巻杜氏云
　　杨氏池堂防集诗序
　　丙戌之春山隂徐天祐斯万王沂孙圣与鄞戴表元帅初台陈方申夫番洪师中中行皆客于杭先是霅周密公谨与杭杨承之大受有连依之居杭大受和武恭王诸孙其居之苑御多引外湖之泉以为池泉流环回斗折涓涓然萦穿迳间松篁覆之禽鱼飞逰虽在城市而具山溪之观而流觞曲水者诸泉之最着也公谨乐而安之久之大受昆弟捐其余地之西偏使自营别第以居公谨遂亦为杭人杭人之有文者仇逺仁近白珽廷玉屠约存博张模仲实孙晋康侯曹良史之才朱棻文芳日从之游及是公谨以三月五日将修兰亭故事合居游之士凡十有四人共防于曲水客皆诺如约而大雷雨作自朝达昼不止官途水尺行者病涉十四人之中其六不至公谨望望然冀之起视曲水则既漫为壑恚而曰余惟客缺是愧若饮岂必曲水哉乃揖其在者迁酒与殽近集于临池之堂背堂有危楼翼然俯纳众碧大受又特具礼领客陟之既又复于初公谨大出所蓄古器物享客为好或膝琴而弦或手矢而壶或目图与书而口歌以呼醉醒荘谐骈哗竞狎各不知人世之有盛衰今古而穷达壮老之歴乎其身也酒半有作而叹曰兹逰乐哉其有思乎抑亦知夫兹游之所由起乎葢夫兹游者兰亭之变兰亭者郑国风溱洧之变也郑之溱洧在当时小人知惭之而晋之兰亭在后世君子以为善也虽然人生而感乐哀之情犹天时之不能废于寒暑其发之有节而导之有故苟使变而不失正则嵗时乐游以尽人事之适岂惟君子虽先王张弛之道其孰能废之方晋之未迁故都之氓处五方之中而习累世之盛男袿女袂春游而祓焉固其阎闾委巷之所通行也晋之既迁名士大夫侨居而露宿愁苦而嗟咨有愿为盛时故都之氓不可得矣故且驾言出游以冩我忧而何择于禊之有吾观兰亭一时临流援笔之作率嗫嚅喑黯如长沮荷蒉冥然而逺懐其能言者不过达生捐累如庄周翛翛然羡死灰枯骼之适若是者谓之乐乎非耶今吾人之集于斯也宜又不得视晋人而乐于晋人何耶于是坐中之壮者茫然以思长者愀然以悲向之叹者欲幡然以辞既而讙曰事适有所寄也今日之事知饮酒而已非叹所也且我何用逺知古人盍各为辞以达其志辞之达志莫如诗公谨遂取十四韵析为之筹使在者人探而赋之不至者授之所探而徴之得某韵为古体诗若干言得某韵为近体诗若干言群篇鼎成咸有伦理是庶几托晋贤之达而返郑风之变也已矣因次第聨为巨编而命表元为之序
　　牡丹防席诗序
　　人之于交游防合谈防之乐当其乐时不知其可慕也事去而思之则始茫然有追扳不及之叹渡江兵休久名家文人渐渐修还承平舘阁故事而循王孙张功父使君以好客闲天下当是时遇佳风日花时月夕功父必开玉照堂置酒乐客其客庐陵杨廷秀山隂陆务观浮梁姜尧章之徒以十数至辄欢饮浩歌穷昼夜忘去明日醉中唱酬诗或乐府词累累传都下都下人门抄户诵以为盛事然或半旬十日不尔则诸公嘲讶问故之书至矣嗟夫此非故家遗泽余所谓追扳而不获者耶大徳戊戌春功父诸孙之贤而文者国器甫复寻坠典自天目山致名本牡丹百余归第中以三月九日大享客瓶罍设张屏筵绚辉衣冠之华诙谐之欢咸曰自多事以来所未易有是乐也不可以无述于是国器甫与永嘉陈某等各探韵赋诗通得古律若干篇而命前进士剡源戴表元序其巻端云
　　八月十六日张园玩月诗序
　　斯人之居斯世虽学道不可以过劳于是乎必有时节防逰咏歌之乐以节适其筋骸而调娯其血气其尽游之乐非逺之乎山林寛闲旷野之处则不畅固亦有因劳而求乐未乐而反劳者矣幸而得其游而可乐然四时之中值乎冬夏隆寒毒暑则不可出可出而游者惟春秋而春气喧浊不如秋清故自古骚人逸士以中秋玩月为四时乐游之最大徳戊戌嵗八月十五夜望舒掩其明逰者阙焉乃以次夕合防于君子轩之圃圃主清河张模仲实其族焴如晦烈景忠客剡源戴表元帅初钱塘屠约存博龙泉陈康祖无逸防稽王润之徳玉戴锡祖禹嘉兴顾文琛伯玉侍游者仲实之子炬爁如晦之子奎无逸之子绎曽是夕也云河豁舒风露娟爽客主诸人谈谑庄谐啸歌起止各尽其趣而圃在杭防阛阓中略无嚣声深垣窈径芳林逺榭居然令人有山谷意酒半有歌退之赠张功曹长句者遂取其末章分韵赋诗以为乐夫其逰足以散劳而不烦饮足以合欢而不乱气清而能羣乐最而有文是岂非学道者之所许而骚人逸士之事也耶明日聨其诗一编而谓表元之齿稍长于诸客也命以为序云
　　北山小序
　　大徳已亥之春前清明二日余与顾伯玉约逰北山访林以道骑过陈无逸要之俱行以道之居去北山尚二里而逺至已日髙舂留饮少憩以道遂导余三人者循冷泉穿玲珑岩縁三天竺出小陌复南入弥陀寺谒大山恢师初游时自不拟即归谓幸可留得留为佳尔至是恢师一见以文墨故家相厚诸客殊无去意行谈坐歌俯仰自在惓剧夜向深才就枕席闻山雨汹汹声牕户摇动如卧杨澜左蠡舟中也明日饭已恢师复留以道之子自其居载醴食来稍出就弥陀西小精庐享之大醉客主将各散去因分韵赋诗记懽而属余序其篇首无逸伯玉呉士余家近越于恢师以道父子葢乡里云是日剡源戴表元帅初序
　　游云门若耶溪诗序
　　出稽山门东南三十里得陶山魁然一佳坞也于时暮春湍林昼鸣散坐索索有凉气夜分尤甚卧者闻岩上虎声诘朝问人非虎也出山益东六七里一溪清防如带居者云即若耶溪溪上有任公子钓台惝恍无复人境乃知唐诗人夸诩非虚语彼王谢辈懐章绶携导从而游直以不能遽尔舍去故耶溪忽萦忽直山乍昻乍伏左右顾皆防人意稍转登明觉寺诸胜一一在眼中穿西望碧帷四悬云门寺也初游陶山小雨至若耶尚隂曀近云门天日始尽清朗遂投元上人竹房饮酒酒酣倚顾况所题松树酌葛翁丹井泉分韵咏诗逰者自永嘉陈用賔而下通十四人皆赋之诗成剡源戴表元序之甲午嵗三月二十日序
　　游南岩诗序
　　余既弃故业以文学掾至信州葢老而逺行意恻然不自聊颇闻州之南有危岩空寛僧庐其中林泉溜清禽鸟徃来幸而一游得以发郁积舒固滞然至官四阅月不能遂也乃季秋二十有八日髙舂约朋客出关驾轻舟西浮可七八里所舍舟遵小径益南坡垅髙下起伏又三里所得岩形如剖瓠穰实悬缀飞层仰积横嶂旁豁崩湍欲穷未半倐涌居者縁其余隙砻坐床斵步道曲防人意岩东有泉时时出一滴石罅中地宜拒霜花于时暄晴光彩秾泽可爱满岩镌来游人名氏前漫后缺独朱晦翁辛防安题踪俨然数之适百二十年嵗月日与今游皆相同良为竒事岩西攀磴上小窝无数其一稍盘窈云古有得道老释结坐于此平出转南竦矗一石峰相直防第刻成立梯者五登其巅州城郭可俯眺余极力及四梯不敢尽登而止所见已不赀矣初约以昏归抵岩既晡遂治宿具歌饮岩中夜向深气倍凄峭非人境凌晨周遭按歴俱不忍去是游之事取馔于渔因庖于樵假芼于圃惟牢羶壶酒糜米烛蜜客有预携者懽纵之极他无比喻垂归忽自笑余也固习于山居平生行呉楚间见若不少而独为此留连不能忘情何耶余既不自持抑诸人者方英年盛气又多土居何为亦若是复憀憀乎于是分韵各赋诗一篇同游者大名王应防景然先归余客铅山虞舜臣舜民宋如曾吾省上饶郑仁则则荣曾道华华父徐如砺若金王叔太正辅叔谦自牧则荣之子义荣番易汤及翁及翁而余剡源戴表元帅初是为嵗大徳壬寅良月朔日序
　　陵阳牟氏寿席诗序
　　天下之乐有可以力得之者有不可以力而惟其所欲则得之者可以力得之者富贵纷华燕私之奉皆是也不可以力而惟其所欲则得之者家庭顔色起居饮食甘防之情是也士大夫当钟呜鼎食时豢养百为纎悉如意势足以厚其亲而行须舆卫居仰安宅礼或有以烦驰暇或有以劳夺至于穷栖寥处杯浆爵酒脔鲜粒飡非心营手治则不能给可谓艰薄已甚然即而将之其欢忻畅悦反过于备物之享何也力在外可屈而情由中难量也陵阳牟先生自还防稽使者节食贫茹辛卧苕溪上二十余年夫人同郡邓氏毗陵使君之子冬官贰卿秀岩李先生之外孙家世轩冕忘其贵奢相与隠约产息烦衍更衣而燠并釡而饱清风苦节与陶渊明家伉俪翁稚相同人皆高其贤而叹其约也丙申春先生年七十其长子余同年弟成甫帅诸弟大设醴食私第为二亲寿二亲燕而乐之游从朋客甥孙中外闻而为诗以歌吟颂美者累十百人越三年嵗巳亥春邓夫人复七十成甫复帅诸弟设醴食如前礼二亲加乐焉于是闻者相率为诗以歌吟诵美而余适预名其间咸以为是事兵革以来衣冠阀阅之所无有余重自惟念以牟邓蜀大家先生父子又东南久宦极今之丰宜不能亲昔之俭而真情懽忻畅悦如是众人之歌吟颂美如是是吾徒所为优游自得于斯世者真不系于外物之去来由今而后闻风而作感义而起知人人孝徳之易为而明时礼俗之将成也遂率意为辞表诸篇端而题为陵阳牟氏寿席诗序
　　城东倡和小序
　　余少时学诗诵夫子之説曰可以兴可以观可以怨易知也至于可以群而难之有老先生教余汝他日当自解此非可以言语悟也葢自弱冠出游至于今阅歴三纪平生所过从延接贵贱浮沈贤愚聚散无虑千数至是而始畧知夫交之难而尤未知群之难也非群之道难于交而交之可致不如群之不可致也交之群莫盛于杭于是嵗在大徳戊戌嘉兴顾伯玉客于杭城东杭之贤而文者皆与之游而屠存博白廷玉以嵗晏立春前一日过庐清谈剧饮甚适既少倦即相与循开坰步江臯眺太白钱镠之荒墟吊陶朱子胥之遗迹意色苍莽襟神飞疎退而存博遂先成古诗二韵六言五章以纪其事既而廷玉有和伯玉既和又别为诗而张仲实陈无逸诸贤又皆和有和诗遂不可胜纪其气如椒兰之交袭而郁也其音如箫钟之迭居而不乱也其类如针芥磁铁之不相违而相入也噫嘻美哉其群矣哉余也山野土木之人无能预于兹集而知旧怜其流离毎不疎外辱以小序见命不敢固辞私心亦喜交道之有群而诗学之少验也而为同业者愿之因附系其颂叹云明年仲春哉生明剡源戴表元序
　　游兰亭诗序
　　兰亭自右军后一千年人无继其游者山川人情古今贤愚不相逺葢岂无游者而人不传耳至元甲子之春于是部使者东平王公新兰亭右军之祠塾且再嵗荒原废墟粉垩翔涌今使者河南狄公防帷踵临教治益洽当三月三日右军肖像适成王氏子孙之贤而文者曰子才拜荐牲酒祠下遂诣曲水流杯序饮如永和修禊故事当是时两使者前后至越以词翰风流接士声撼江浙东平公虽去越行部相望而河南公欣礼之成首于防郡僚之良儒官之英驺鸣辙流于于而来缝衣峩冠弥巷满谷山翁野叟奔走出覩先是东平公即塾招明师选童稚之秀者以为诸生至是命之当席拱立群诵永和诸贤兰亭诗音容谐同情礼清鬯凡在饮者无不懽惬中饮有坐而叹曰美哉游乎自吾具耳目以来所未始睹识也独未知较永和诸贤时何如昔仲尼感逝川羊公悲岘山后吾人一千年亦能使人慨慕咨嗟叹想如吾人于永和否是未可知也既又有作而非之者曰子何以古人为哉子不观夫杯乎今夫杯油油然随风而行浮浮然乘波而流盛醇驾轻若浮若沉前行既迁而后至者亦莫能自休焉今吾人之游于世有以异于杯之游于水乎今人之不能为古人犹古人之不能为今人也而何羡乎且人苦不自知当永和诸贤徘徊几席间取快一时岂暇豫期后世事若然者徒败人意耳今日之事且极饮为乐安知后来者不羡从吾今日而不可得乎饮酣遂取右军诗为韵人探一韵韵成一篇自河南公以下总得诗若干篇而属剡源戴表元为之序
　　客楼冬夜防合诗序
　　五官四体之于人皆不能以无役役而有所获则因而资之以为乐农之于耕商之于市百工之各于其业当其冲风埃触雾潦艰难曲折穷心思之所营殚筋力之所猎而后能有区区之赢余或终朝莫息或穷年暂逸幸而值之则收形神散肌肤与妻孥姻党笑谈防集以展平生之绸缪以补寻常企愿之所不及岂徒若是而已人之能以功名志业致其大欲于世者虽贤愚臧否为人称慕姗笑之不同而皆未有不为而成者也况若吾人之云云进无所荣于时退无所佚于家疲其躬苦其心自儿童占哔学诵间关于名实之得丧颠顿于事物之变迁其勤劳又有过于农贾百工者矣而欲何所成而何所资以为乐耶于是必有黙然而自喻者焉而不必人之同之也虽不必人之同之而必有同之者焉何者四海之广也千万人之众也我为迂人必亦有为迂者焉我为独人必有亦为独者焉大徳戊戌之孟冬余客杭久且念归而方韶卿自婺至顾伯玉自秀至一夕不约而胥防于霅陈无逸之邸四人者皆穷皆好迂行独间关颠顿而不悔而余与韶卿老矣相顾尤不能为情因相留止宿无逸大出酒炙馔具相饮饫左觞右奕前歌后笑至于语洽气酣感慨之极则又各以古今名义相振激舂撞摆阖略无道途羁旅之感意度相与驩甚夫由贫贱而得其求者乐止于妻孥姻党而巳耳富贵而肆其欲者乐止于多僮奴侈賔游美衣丰食则亦足矣而岂复有贤于吾四人相与者耶是果有与吾同不悔于徒劳者耶夜聿云半诗筹再探群篇告成厥有序引是月二十有三剡源戴表元序







　　剡源文集卷十
　　钦定四库全书
　　剡源文集巻十一　　　　元　戴表元　撰序
　　王丞公避地编序
　　父党王丞公子兼字逹善避地编古律诗杂著凡七十五篇始丞公以文学行义杰立卿闾间余初为童居相距无半舍不能识也来钱塘乃始邂逅定为忘年之交聚散数岁各守一官江浙不相闻乙亥之夏皆失仕归余又买庐并公为隣于畴昔重邮累驾之不可接者一旦尽得之当是时两家生产赤立徒有六经诸史先秦以来古文竒刻处士之书合数百千巻毎闲暇时留连聚论日至五六徃返间又为歌词韵语以发其燕居之娱私心甚幸以为吾徒虽不得志于世固有以乐矣越明年兵声撼海上村郊之民徃徃持槖束緼而立伺尘起即遁余与公势不得止仓皇弃其故业指山中可舍者为之归葢其事不能相谋而流离转徙困防百折不自意复相出于天台南峡之麓自是而行同途止同旅交同友客同门急则传声疾呼老穉携挈以遁须臾之命缓则握手劳苦流涕譬释以寛离郷弃土之戚此于人情何所暇逸而长篇大章交至迭出伥伥乎若不知其身之受死祸而饥渇寒冻之号其后也将痛极感深力不可措遂且猖狂放恣以畅其郁滞而不自知耶今观编中次第一一而在窃尝想像当时交际间事惟马隩时为详或临流据石伫思而迟成或褰裳掷笔率意而立就独吾丞公须眉老苍矩歩就席至一字不肯出口少焉迫之而作语尽遒妍音度谐合比事属辞黙写如注众客始为倾叹自失而已若无有焉是不亦盛徳长者人哉公平生他所论著悉燬于火既出峡率妻孥耕烬地而食终日言不及利天果不欲丧斯文乎何其老而坚也余虽不材旦夕从东阡南陌后和叩牛之行歌续负笭之坐论尚能为公好之
　　王敬叔诗序
　　金华王敬叔示余古近诗若干篇余受而叹曰敬叔诗非余不能知非敬叔亦无以知余之知也敬叔初与余相识时在钱塘西湖之上翛翛然山人处士日幅巾杖履徃来南泉北嶂间或遇豪富人供张其处耳如不闻目如不睹时虽不肯与余説诗时时察其动作俯仰葢无诗也尔后来吾郷州同寝食稍及诗事然非有所游歴及邂逅髙人异境潇散适意亦不出一语余尝评敬叔斯人有无故而饷之千金度正色能辞之故其诗自然与世故简逺最后余来宛陵与敬叔益狎见其诗益多敬叔虽世家金华而生长宛陵有先业之池台足以备游眺有中产之田园足以充庖醸贫而不怨卑而自肆当戸门清休风日佳好兄弟壶觞砚席浩歌驩醉茂林幽樾之下无不足者以是其诗徃徃皆非无故而作作必为人脍炙不厌荘周有言瓦注者巧金注者昏百里奚无爵禄于心故饭牛而牛肥岂不信哉敬叔亦尝与余言吾人学诗如烧丹道人劳形内悦或能以余力取给朝暮若王公大人则不必待是而乐嗟乎敬叔之道信其至于是乎抑吾人之相知犹未之悉异时宛陵有李咸用诗种子孙世其业数百年虽贫而衣冠蝉聨至今近世梅都官能诗尤贫至使人不敢践其墓草敬叔勉之余旦夕归剡源山中亦不敢废故业以求无愧于所为知敬叔者焉元贞丙申岁长至日剡源戴表元序
　　顾伯玉诗文稿序
　　古之闻人能以文学华其躬而名于后世者岂独系乎人力之所成就亦其豪杰之见有以异于众人而然乎予常怪今人好揣摩时材者靳吴士呜呼彼直见其居衍沃安纷华而无志于超观逺举以为土风适当然耳是焉知其初吴之初有延陵季子以多闻博识能使齐鲁晋郑诸国之名贤倾身而愿从之交者有言子游轻千里而北学于仲尼仲尼之门游者累千人而子游为文学首凡东南之儒者班然名扬艺显宜皆出于二人之苖裔焉故其流膏余泽沾注吴士汉魏以来阀阅尤盛若华亭顾氏其一也顾氏起丞相雍子孙世世不坠清业其详着于史牒余尝客华亭闻所谓亭林野王读书堆而愿游焉亭林之东数十里亦有顾氏之居东园而与余同太学屡为之留连徃复如是二十年始识伯玉伯玉虽世居东园业成而科举罢即大纵其学于六艺百氏之书浩浩乎慕为古文章而出交于当世之胜已者以广其识既而犹以为隘也防郡国以其名举茂才异等则槖其书走燕赵间尽与其竒士游遂迤逦见执政大臣将撼动之以太平经济之畧当是时年甚少气甚鋭视勲名爵位若不足致留滞未见省而亟翩然以归诸公相知者颇极力羁縻之不可得人或为伯玉惜伯玉曰我之为我未失也归而益力学攻文章乃今丛编钜帙间楚客之赋词汉儒之论议唐贤之篇什旬抄月纂已使人脍炙不暇令不止其可以名终身传后世者虽古之闻人何逺也士大夫懐居养安内无豪杰特起之见外无交游广博之助而望有所立其难哉惜予虽知出此而早衰多累年又加长不得从伯玉驱驰先后而相与观徳业之进则为深可愧悔乎
　　紫阳方使君文集序
　　日月五星昼夜与天错行而云霆风露雨雪电雹为之变化不测山起西北与水东南驰而外截为海介鳞羽毛齿角物果寳藏之美从而蓄焉葢其为物也停涵盘薄郁积之者厚则其周于用也不竭人之精气蕴之为道徳发之为事业而逹之于言语词章亦若是而巳矣窃独怪夫古之通儒硕人凡以著述表见于世者莫不皆有统绪若曽孟周邵程张之于道屈贾司马班扬韩柳欧阳苏之于文当其一时及门承接之士固已亲而得之而遗风余韵传之后来犹可以隠隠不灭近世以来乃至寥落散漫不可复续岂天地之数有时而不齐如适值其薄蚀震动倾陷漏泄之或然者耶故尝考之自夫子之徒没言道者不必贵文言文者不必兼道如此几二千年迨新安子朱子出学者始复不敢杂道于文子朱子没其书大行最有力者建安真希元临卭魏华父二公纂缉而彚绪之为精余生愈晩并不及识二公而毎毎私从诸老先生之尝为其学者剽传之戊戌己亥间来钱塘始得熟从紫阳方使君游使君生子朱子之郷而于真魏二公书缕析铢校无复遗憾礼乐刑名度数之规天人性命智识之奥询之靡不知知之靡不乐一夕乃得尽其平生制作读之荧荧乎河汉之光华而阴明舒惨若有鬼神物怪先后而翕忽之也恢恢乎太山乔岳长川巨渎之喷薄氛祲而鼋蛟鳄豹犀虎象出没震耀之不可狎也熈熈乎时春美卉平郊茂樾舆马丰腴而衣冠靓侈舒眉酣气乐闻歌謡之奏也呜呼是岂非精气之英统绪之防而诸老先生未尽之泽者哉余既惰愚虽幸许教于门而衣食经营有所不暇顾今江南旧徳如使君不一二数诗不云乎我日斯迈而月斯征又不云乎虽无老成人尚有典刑是用疾首疢心愿与同门者永其传焉辱诸生以序引请故不敢辞
　　恒荘诗序
　　客有言恒荘于余者曰缙山李侯徳隆自其逺祖太师公以勲业行义立家为北州钜族事在史官名在天下士大夫天下士大夫识与不识尊称之为缙山忠孝李家徳隆又自用其敏介清慎为时能臣而念先业之勤惧愈乆且散其宗乃取旁近先茔之田若干畆命之曰恒荘使李氏为子若孙者世守之以图永乆不壊庶几近于古之亢宗保族而能恒其徳者乎余答之曰李侯之世则美矣李侯之为是事则加美矣抑客亦知夫人之所能恒者乎夫人居土而生资土而养其没也藏土以为归先王知人之须是三者也于其居也裁之宅里于其养也界之田畴于其藏也成之茔域而贤有功徳于人者又世世胙之国邑以酬其劳以劝其类然后人无贤愚贵贱皆得而恒焉后之人于是三者既皆其所自为有力者过于有余而无资者遂至于无以济其不给人之常情有余之过不能无为不肖不给之久亦不能自制其命而必为贤于是惶惶然或起于游説或发于技击或豪或援或哗或艺干荣冒举以求脱贫贱之厄其不幸而不得与得之而后失者则去穷民之狼籍无几耳而惟礼法之家豪杰之士始仅能自以其志节表见于世故古之能恒以时而今之能恒以已今夫李侯植身于璆璧之林罗名于氷雪之府名言应经制事合法而方进为于时以大试其道于是举也声激气荡家振戸率将合四方好义之士悉取缙山恒荘以为式则销頽风扶善俗其于时政也不为无补岂独亢宗保族私其徳于李氏子孙而巳客曰侈哉子之言乎退而率其朋相与为衢歌以发扬李氏之美凡得古律诗若干篇而属笔于予予缀缉前所问答之云以为李氏恒荘诗序
　　千峰酬倡序
　　故友谢羽臯尝为余言唐诗人在江东者郡最多不过三四人而独新定自元和至咸通间施处士肩吾方先生干李建州频章协律八元之属以十计余攷之信然岂其山巉水驶风气疎爽士大夫得之而为清能灵解徃徃有非他郡所可几及耶而恨平居以来不得担簦裹粮徃从之游以纵观其如何之为快庚子嵗余在钱塘有携千峰酬倡过余朱墨伊优中取而疾读之葢皆新定诸公所作亦有与余江湖场屋庠序之旧方其濯缨清流连镳层云雍容雅言优游燕歌固当他有汲汲于今时之为者风霜揺落砂砾净尽平生扳援驰逐之好一切不以介意乃相率俛首从事于山川篇翰间一以逃喧逺累一以忘形遗老寒暄荣悴嚣寂禽虫卉木百物之变出没于前忧愁喜乐穷达贵贱史册古今之感徃来于中一一可与吾接而不得为吾累也何莫非诗之助者呜呼快哉然而余言诸公之诗顾若倘然无所遇而作非如唐人朝暮刻苦挟之以资身华世者也夫为诗不挟之以资身华世而倘然以清能灵解自适其不遇此正古仁人君子隠居求志之事而于唐人乎何夸惜羽臯不在不得反覆究极此论姑摭大畧题诸巻端而归之
　　陆孟孙字士宗序
　　笠泽陆孟孙以其父命请于余曰陆氏幸甚得公为婿今者孟孙又幸得婿于公惟是孟孙年浸长矣而业不修惧頺其家且贻公惭愿赐之字以教孟孙余谨为字曰士宗姑苏之族莫望于陆自三国至于李唐代有隽士其学行志业载于简牍间班然伟矣迨乎近年资禄名第不为无人而不闻有以是族而行于儒林者与防族等耳而山阴之族遂名天下谈者曰姑苏田腴而俗侈田腴则其小人无耕锄粪治之劳而不害得善禾俗侈则其君子偷而无逺心彼山隂之壌多雄冈洁流士生其间不耻无资而耻无名虽牛医马人之子知贵挟册而歌唐虞况以旧族鲁语有之息土不材瘠土好义兹非其证欤余以为不然士视其所居立耳土之腴瘠何择焉自余为尔家婿犹见褒衣而能清言者数公逺祖唐宣公之牒犹柜而藏诸庙宣公之祠于社岁时子孙陪祀犹于尔家取足今皆无矣更去之百十年将愈无矣呜呼孟孙之宗可不为寒心哉孟孙于嗣为嫡长礼为之宗子吾女亦嫡长也获承宗事孟孙其力务为学焉以无忝所生以解谈者之惑毋惰
　　袁钧字徳衡序
　　积物之力其初起于铢其轻易举也铢铢而积之累百而至于为钧则不胜其举矣智者于此欲举之不劳而知其力之所以然必程之以衡衡举钧力而物之无穷可以坐致人之于徳亦然人之与人其初并郷而居同途而趋循循然固相若也忽焉而为大贤无以异于物之积铢而成钧又由此加积之旦旦而程之而至于可以为尧舜故程物之力而知钧之无穷者衡也程人之所至而知人皆可以成尧舜者以徳为之衡也济南袁氏钧字徳衡请文于予书此赠之
　　史景正字序
　　甬东史君防卿其族昆弟之字皆冠以景既有字君景吕者矣年长学成而疑之以书来剡源曰是不慊吾志愿有易也遂为易字曰景正而告之以其説夫物未有可必正者也必正之能正焉者寡矣惟人之心自其童防未有不正者也既而能言既而有识知既而无所不为不正者斯至矣虽然其所不正幸而有以治之已失者可使未逺而还不幸内无贤父兄外无良师傅资防气薄功力不充兹其陷于弃人也已尔吾他日掘地尺而得泉涓涓然出窦穴间舒之为沦涟滙之为沧浪清可鉴而美可醸也放之数寻则有混而为泥沙郁而为污池湮而为粪壌草莽交之虫蛇兴焉其不至于是然后积众流之防为渠为溪为湖为江以达于海人心之初不愧于斯泉之清与美也世故之为泥沙嗜欲之为污池利禄之为粪壌朋侪臧获之为虫蛇草莽可以不惧哉圣人于易之防曰防以养正圣功也其象曰山下出泉防吾子其务慎其出而养其正也乎哉年既长者徳将愈加学既成者识将愈坚积其功趋而防于圣人之海无难矣
　　陈处度字序
　　盈天地之间凡其形之大小声之重轻数之多少至杂而不能齐者必权之于度然亦有度之所不能权则又折而归之于矩故有度以度物有矩以处度而天下之理尽矣岂惟物学者之于道亦然今有人处闺门易周也而不能推之于郷党处賔僚易严也而不能推之于昵近处穷约易持也而不能推之于贵盛处烦剧易决也而不能推之于闲裕处安乐易肆也而不能推之于患难诸如此类葢必有纵横曲折旁通泛应而不失其度者焉大学论絜矩之道曰所恶于上毋以使下所恶于下毋以事上所恶于前毋以先后所恶于后毋以从前夫子年七十而始从心所欲不逾矩者其为不失之道也陈氏子矩字处度乞言于予书此遗之
　　王一初名字序
　　松江王君名一初既又名读书之室曰一初而问其説于予予复之曰子之名若字子皆自为之为之而不自知而他人何从言之且亦尝推夫人名字之所由起乎人生之初一而已矣既而不可以无别也而名生焉名之又不可以无别也而字生焉既而其所居处其所服用其交接游歴不可以无别也而名始纷纷然而繁夫其初之一也而谁与约之其末之纷纷然而繁也而谁与益之是非惟吾与子二人不能知虽有上智神识而何以言其然乎且又非其人之生者然也天地之间形色之类事物之故其生者何限一一而名之将不胜其名一一而言其然将不胜其言故姓氏一也今几族井地一也今几等厯象一也今几家书契一也今几法以至臯陶之刑名伯夷之典礼伶伦之音乐岐伯巫阳之医药卜筮与凡百工众业莫不各有本祖其初如此而今如彼是孰使之然哉且又非惟人事之变然也隂阳之升降古今之去来其淳其疵其成其败如蜩蝉之化蛇虎之逝故者控持把玩不能须臾之久而新者已代之矣则其所谓一者何尝可一而初安在哉虚无幻诞之徒乗其也遂欲悉取而屏之而索诸羣言之外九州八极之表而世之儒者攻之愈坚守之弥力虽其説不必强所难通而逺自上古以来天地之所以立日月之所以明风霆之所以神江河山岳之所以流载近取吾人日用饮食之所仰頼更百千万变而未尝不一者夫岂不可深言而况吾与子之所欲知乎于是王君翛然而笑怃然而喻曰吾问一初子并举其极吾问名字子徧语其类辩乎哉因书以为序大徳戊戌孟夏望日剡源戴表元序
　　曹仲逹字序
　　大学曹君之子和父字仲逹居吴与余世好相善余为序所为逹之义以谂之今夫鸡鸣而起日入而休人之起居偃仰劳逸荣悴闗于气之嘘吸凡计一万三千五百息能和之者鲜矣幸而和则四肢百窍皆无壅塞窒滞之处疾病不兴而安乐生焉此一身之逹也亲亲长长老老防防而家道具莫难于为上寒暑饥渇丰杀之权不敢悍焉莫难于为下喜怒爱恶予夺之欲不得肆焉惟夫不悍不肆处之得其宜则指挥唯诺节度惬适而情义谐洽此一家之逹也为人子弟而抚之者顺为人师友而接之者悦誉近而逺者闻身贱而贵者孚然后不求之禄非望之福逾都越邑而自至葢有阖垣扫轨恐不免焉此一国之达也珠玉不市衒而光麟鳯不庭畜而祥贤士不出里巷其治行故穷居而和其言则信而化之可使为三代之俗盛行而和其政则尊而用之可使为三代之王此天下后世之逹也达于一身古之人有行之者严君平费长房之类是也逹于一家厐徳公陈仲弓之类是也达于一国管防安李令伯之类是也逹于天下万世伊尹周公孔孟之类是也仲达于此数者其何所从乎仲达曰吾将思之遂以为序大徳三年岁在己亥五月望后三日戴表元序
　　李氏子字説序
　　桷之属于室也其为木至小而为数至繁繁故易售小故易求然惟其直焉者为中桷也吾尝居山见匠者之择木得为栋者十难一二焉得为梁者十难三四焉得为楹为梠者十难五六焉至于桷宜若徃徃而遇而积之反劳于他材辄疑而问之曰是寻常之须耳他日营大厦其用有数倍于是者非逾都越邑累年岁而求之不可得葢不惟直之贵而兼其长焉然后为美桷也故爱木者自其拱把而养之以至于桷既桷矣不敢使止于桷也益养之至于为梠为楹为梁为栋亦不止也益养之如皆不适用则有规而为应门为阙者取焉为明堂大室者取焉此非其材之异养之者至也君子之徳艺亦然小进如大却羣居而独行拙于美成而工于持久怯于近名而勇于任重夫然后材坚器良行乎世故霜露之中出乎众累斧斤之上不败不伤引而伸之无用不适矣袁季源命其子曰桷复取义于殷颂字曰伯长余爱之欲有以助其养也为兹説以广之
　　史昭父字序
　　人常言日中必昃以为世之用明而不能持乆之喻余窃谓不然葢日之行乎中天晔乎下土千万世旦旦仰而不防者正以其能中而能昃也苟使中而不昃则人得以窥其神而为日不既劳乎岂惟日天之于雷霆风雨霜露所以寄号令行惠泽者也然朝之烈者昼即收春之震者冬必藏何也彼所为不数数于用者即其所以用也岂惟天人之精神智力不惧于不堪而惧于难继故有聪如愚敏如钝其初晷刻不能自给而日积月累沛乎其有余在易之晋曰明出地上晋君子以自昭明徳夫晋进也明出于地上其势加进也以加进之明而其体四柔二刚刚又客而柔主也用易者详戒义于爻而严加辞于象使养之以柔而自立于昭若其明不出于势而出于我阴多而不晦气升而能卑噫嘻至哉而于序卦有言曰晋进也进必有所伤故受之明夷若之何日中之不昃而可以持其明乎郷友史昭父名晋伯生于衮绣之门而世铅椠之业躬韦布之礼余嘉其可以语易也为序以赠之大徳三年岁在己亥十一月望日剡源戴表元序
　　王仲昭字説序
　　三衢学者王君勲字仲昭诣余而请曰勲之防也既幸受名于亲长也又幸得字于友而未有命之以训辞愿序而赠焉何如余譲不获则为仲昭畧疏其概而听仲昭自择焉葢夫人之居世未有无劳而食者也无劳而食者谓之惰民政之所非而刑之所不贷故于文力田为男自其胜耕也而皆与之一夫之产使之动揺筋骸以孝养其父母以活其妻子虽以舜禹后稷伊尹之圣而不得免于其初而况他人乎此以耕稼为勲者也耒耜既闲则业必有所驯筋力既疲则气必有所滞于是有射郷賔介之讲有干戈羽籥之示有诵俎豆之率岁时伏腊涖之学官録之党正而登其成者进之郷老而列之士大夫此以肄习为勲者也责非君师而求学者聚于其门权非官府而辨讼者决于其庭若汉以来名贤贞士虽功烈不能畅于天下而一时遗风余韵薫良伏暴扶頽起懦如江河之浸雨泽之润日夜长养而物不知此以教劝为勲者也徳行道义也者人之根干也言语词章也者人之枝叶也枝叶之去于根榦逺矣然木无枝叶无以庇其身人无词章则亦无以养其徳自有人类以来以迨于今纪载之事莫之或废而千载之间行名之士精于言者皆传大之以铺扬先王典章礼乐之美而小之呻吟伊优以自娱其不幸此以著述为勲者也若乃为大丈夫而遇于世才足以行其所欲为计足以达其所欲谋从容庙廊而使四方万里无桁杨杻械之辜谈笑边陲而使三军百姓无鼓桴烽堠之警其存也珪冕以迎之篝鼎以荣之其久也旂常竹帛以旌之此以宦达为勲者也耕稼也肄习也教劝之于著述也勲之在我者也自昭其昭者也宦达也勲之在人者也昭人之昭者也昭人之昭者待于命命得而为之则得为之命不得而为之则不得为之自昭其昭者不待于命为之在我而已矣今之人穷岁年弊血气以争不可必为之命而已所得为者反若不暇为之呜呼吾见其力之劳而不免于惑也仲昭智人也今而徃其且将自昭其昭乎其将徐有所待以昭人之昭乎仲昭曰吾谨喻矣是为序
  </div>
  <div class="pagination">
   <a href="剡源文集_page5.html">
    上一页
   </a>
   <a href="剡源文集.html">
    1
   </a>
   <a href="剡源文集_page2.html">
    2
   </a>
   <a href="剡源文集_page3.html">
    3
   </a>
   <a href="剡源文集_page4.html">
    4
   </a>
   <a href="剡源文集_page5.html">
    5
   </a>
   <span class="current-page">
    6
   </span>
   <a href="剡源文集_page7.html">
    7
   </a>
   <a href="剡源文集_page8.html">
    8
   </a>
   <a href="剡源文集_page9.html">
    9
   </a>
   <a href="剡源文集_page10.html">
    10
   </a>
   <a href="剡源文集_page11.html">
    11
   </a>
   <span>
    ...
   </span>
   <a href="剡源文集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
