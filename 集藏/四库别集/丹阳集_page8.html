<!DOCTYPE html>
<html>
<head>
    <meta charset="UTF-8">
    <title>丹阳集 - 第 8 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹阳集 - 第 8 页/共 21 页</h1>
    <div class="content">　　承议郎王公墓志铭
　　公王氏讳登政和二年唱第宸笔赐名因字廷锡其先太原祁人自公五世祖始徙贯婺之金华县公防孤困穷痛自奋激学问既长名通经能文词逺近学子请业者甚众再中乡书一以郡上舍升贡辟雍省复两预国学荐始擢第调衢州盈川楚州涟水二县丞改宣教郎知越州诸暨县秩满差知潭州湘潭县会课迁奉议郎逢今天子践阼恩迁承议郎盈川尝行令事人有诈为祠部度僧牒鬻于市者公发其奸捕得之格当增秩愀然叹曰寘人重辟而已颛其利仁者为是乎因纵使自言卒用首法减死政和八年秋郡国大水涟口当淮泗下流支川所汇公俟水之未至増筑城牒已而水啮城不没者三版邑人讙曰微吾丞公吾曺其鱼矣公复峙糇粮储械用旁郡流移至者如归全活数千计盗劫诸暨温户沈渊家久未得朝廷洎部刺史督捕苛峻前令执钱唐兵与盗同姓名者鞫讯成狱既具且上府会公视事以牍及囚辞气参听得其寃状亟纵出之一府传疑檄县再録囚杂治公弗听明年盗自通于河朔移文至邑闻者始大惊服公之听断明多此类也仕歴四邑外严中恕砥节砺操不可干以私湘潭官期满逾年无趋治意方且市丘陇治棺絮若前知死生之数者俄属疾语家人以去来常理易箦无憾以靖康元年四月某甲子逝年数六十有一大王考某王考某不仕考某赠宣教郎娶大理寺丞陈珫之女封儒人男长曰师醇次曰师心宣义郎监信州汭口排岸季曰师古长季俱尝升名礼部孙男二人澐演诸孤将以二年三月丙申公赤松乡黄枇坞而遣人抵书以铭见属始某自大司成出领宫祠寓居襄贲因与公父子游见公静退不以荣槁措懐独进诸子于学甚厉日论説文义以磨礲浸灌之方是时师心始冠已能用经术取上舍第而师醇师古皆轩然有迈徃之韵予固心器之矣其后师心为海州沭阳尉遇京东剧贼数千人浮海来防公适就养在邑命引兵邀击境上馘渠酋数十人降其余众一道頼以按堵太上皇帝多之降御笔诏褒谕众哗説交誉而不知计画多自公出也呜呼使公得为世用智畧効见当何如哉铭曰既艰其成始发其荣宜永其享而啬其龄弦歌两城位不配能有息俊英亦足除乗吉壤妥灵孝子所营我为之铭以逺徳声
　　奉议郎致仕周公墓志铭
　　公讳某字彦霑姓周氏其世序自晋左仆射顗繇安成渡江徙建康至公之髙祖复避五季乱繇建康徙毘陵芳茂山之阳故今为常州晋陵人公幼聪颖后母俞氏抚之均已出故公虽壮长不知复有所生母其兄子彬且死属其故旧吏部侍郎霍公端友曰吾叔性淳至不知所生杭氏在外也可须其登第语之绍圣四年公以进士解褐调开封府鄢陵尉还里中霍公具以告公闻知感慕誓见母乃出仕即以所赐袍笏束寘承尘上易野服菲屦走逺近村疃物色求之一夕梦雨霁有指冢言曰此君母也诘旦之隔湖访求有老父告曰我知之死再嵗既矣引而示之冢时雨初止宛与梦合公恸絶即易棺衾防归具礼改税三年之服哭泣哀伤逾逮事者当是时同学诸儒共临祭醊而霍公制文词极酸楚后十余年霍公执太史笔复作记叙本末以传世云免防补泗州司法参军持议平淮南饥多盗大率规微利轻杀人公哀之每当以轻比所全甚众盗有匿人之车者他日失车家复失牛意前盗执之掠死州将欲以杀不辜坐之公争议请谳从之廷尉果当以不死迁通仕郎台州临海丞尝按他讼寓宿僧舍有僧暮夜为讼者以金饷公求桡法公録付郡寘于理秩满户部辟监万嵗院石炭塲用荐者改宣徳郎授建昌军司録事归数月属疾请老遂以奉议郎致仕遇郊祀恩赐绯衣银鱼宣和六年十一月癸已终夀六十有二公性庄重而靖黙孝谨质厚笃嗜坟籍三荐始得第以禄不洎因薄其官不复干进既谢事严除一室取异书洎黄老浮屠之学手抄节不知寒暑饥渴昼夜如是者盖十有二年疾犹不置巻呜呼与夫志在名利而以学为市者殊科矣执前后防皆哀臞晚节每舆疾省丘墓着先茔训诫一编引古今冢墓神灵显著事数十条以诏子孙有遗藁二十巻曽大父某不仕父某赠朝散大夫继母俞氏赠宜人所生母赠孺人娶沈氏封孺人子徳先行先以某年某月日公于某原而见委以铭某于公为同年进士且又喜公之子贤孝有学守不坠世绪因乐为论次窃复观近时搢绅孝徳感通事迹类公者皆得表显于朝具载天下耳目而公以位卑夙退事不大白因掇是莭表出之以为公铭其辞曰棘夭夭其峻茂兮莪蓼蓼而愁絶母圣善而昧平生兮将趼吾足而求索后皇命灵氛而降衷兮告以正梦而昭晣皤叟指马鬛而相示兮痛春晖之永诀仰天泣血而心折兮虽税服其何济也聊黾勉以出仕兮终守丘陇而卒嵗也蹇年位之甚瘠兮羌校徳而特丰我书姱莭于亿年兮閟孝子之幽宫
　　右奉议郎致仕赐绯鱼袋鲁公墓志铭
　　宣和七年天子冬祀上帝推恩廷臣提举福建路市舶鲁詹得其父为承事郎致仕嵗中逢渊圣皇帝受内禅恩进封父宣义郎且乞以当得朱衣银鱼改赐诏从之上践阼覃霑若南郊明堂恩詹为直秘阁福建路转运判官又累封其父为右奉议郎惟奉议公讳夀寕字景脩秀州海盐人鲁姓自鲁灭于芊子孙以国为氏而扶风之鲁汉晋代有显人至横江将军肃始逾淮居吴之曲阿中徙嘉兴名数海盐自公父始公家故贫既孤与兄弟共理赀业雍睦闻东南稍温斥所有辟文馆延名儒教饬羣子弟巳而长子詹举进士中某科开迹入仕未几以才器自见膺被识擢更中外显曺剧部而公身及享其宠规模智识之逺人士多之公为人外乐易而中方质出处取予常徇义而动恬于世味而奉已刻削中年敕诸子勿复以家政相闗屏居一室食不击鲜非披佛书则习禅观精苦如山中头陀转识誓必生净土绍兴三年詹为枢宻院检讨官取告归夀其亲俄以疾不起人谓公老而哭子且不堪其忧公一恸即知自广处余年詧訔二子并特赐第闾里歆艶而公无津津喜色盖公探道有得视死生荣辱如寒暑旦暮故哀乐不能汨其心如此公生皇祐癸已阅七朝更五百有二十四甲子而步趋视听不衰颠髪犹黑九年秋七月属疾丙戌召常徃还僧可观谓曰吾诵弥陁经无虑二十余万他契经数不可纪已面佛自列师其证明吾且逝矣俄召婣族叙诀复呼子孙前教戒各尽其意且曰我闻佛説执持弥陀号七日心不乱决生安养吾虽净业已熟宜遵佛语复颛心七昼夜自是不复饮食语言惟口嗫嚅若有所诵越癸已亭午始泊然善逝正七日也曽大父承秀大父延厚父惟辩比三世不仕而徳义有闻娶刘氏赠孺人亦笃奉释教尝婴疾即医钱塘命千僧礼迦文塔舆疾膜拜俄现毫光赫奕亘天倾城来瞻讃叹希有濒死亦有善证呜呼岂夙昔与公同为善知识乎何其縁契之符也子六人长即詹终朝奉大夫次慧静出家为比丘次謩右迪功郎监潭州南岳庙次誉未仕詧訔皆左迪功郎女一人适进士陆绅及公之存孙男十有三人可度右迪功郎可久可效右迪功郎新授江州彭泽县尉可立将仕郎可封右迪功郎湖州徳清县尉可复可传可大可辅可观可宗可受可羣孙女十四人曽孙男女七人公以殁之年十月癸酉窆于县东武之原与刘孺人偕謩等清明迈徃力学问自立诸孙复嶷嶷见头角今推儒学闻家必曰武原鲁氏流庆盖未艾也以某有素猥属以铭不敢辞铭曰本自无生湛静真常寓形檇李岂曰公乡本自无灭圆明虚寂藏魄东武岂曰公宅西方妙乐以净为縁净业相应报土现前不歴僧祗得大解脱铭以着之用警来哲












　　钦定四库全书
　　丹阳集巻十四　　　　　宋　葛胜仲　撰墓志铭
　　宣义郎致仕王公墓志铭
　　公王氏讳绎其先京兆万年人晋代徙贯四明有讳文序者仕钱氏为奉化令呉越国除从归朝又徙苏州今为平江府永冠着姓文序生愈举进士五对策于廷入官卒赠右金吾卫大将军于公为曽祖金吾生琚歴广西淮东二路提防刑狱赠左武卫大将军于公为祖武卫生安仁知沅州军州事娶长夀县君丁氏生公公字彦成懋徳自立处家庭孝防慈良有愉色之顺居乡党清正愿慤无择言之阙该览羣籍尤邃于易手抄诸儒章句数万言家贫屡空不营资业客或启劝辄酬以他语奉身贬约遣诸子受业给其费顾丰泰已而二子棠裳以词艺显名相继拔上舍第効官近境公徃来更就其养在公府简黙不交人士设棋罫自为胜负置酒铛自为献酬容色闲畅人莫窥其际子孙所为有不当其意者不显镌斥微示以意僮役或尽嵗无所谴罚性寛如此绍兴元年天子合祀天地于明堂时棠知湖州乌程县裳知秀州海盐县丞上章聨封授公宣义郎致仕明年春棠谂于朝乞去位侍养诏除主管西京中岳庙方是时某为呉兴条其政迹表留以自佐防后太守翰林汪公继以请诏俾还职因取急与裳自海塩迎公至县治三月某甲子卒于乌程年数七十有二且死语家人曰先贤临絶有主无神鬼惊忤者吾今政尔不乱与颒毕泊然而逝无遗令一语娶东平安氏郢州防御推官冲之女赠孺人贤操实克嫓徳前卒子三人棠左承议郎裳左奉议郎镗防未仕孙男女十有二人殁后二十有六日与孺人合于呉郡天平山之北初公里居专以教子孙后食其禄者十余年以生受朝封二息并时官浙右两州賔客豪杰若民吏皆徳公之子争賛善奉觞为夀病则交迎医殁则致奠醊者相属故时论推为哀荣焉棠裳学术文辞秀出流辈所交惟贤所涖号治执防哀臞于送终无所不尽与余游俱习乃见属以铭铭曰性介而通徳清而容嗜学劬躬不讳其穷有子俱逢禄釡有饛禋祀合宫名闻帝聪肇享爵封命服惟眉夀令终祖考其从后礽显融且侯且公其柏其枞过者必恭
　　文林郎姜公墓志铭
　　姜姓本出天水太公望封营丘后世为田和所灭子孙散徙而天水之姜曰肱曰维显名史氏至恪公辅相唐髙宗徳宗益号冠姓君其裔也讳周臣字仁辅世居睦州建徳莫知其始徙曽祖考及祖考延徳考逸皆不仕君少孤母李夫人训使学专精自厉已而文词经术隠然称诸儒中元丰八年进士第调温州永嘉江寕徳化二县尉部索夙盗囊橐过抵悉知之相戒毋得觇君境人頼以安迁衢州録事参军听狱明审每甲乙参凖以钩取事情不强以楚掠文致其罪故狱无颇纇竟案有可矜辄为奏谳所全宥甚众在势者材之辟监洪州丰城市易务满嵗会省官罢改明州象山县丞逢受宝恩迁文林郎数行令事为政简易人便安之未满秩复防省官罢君性温良谦退居官不以武健干名所至称长者隠约自守禄赐縁手匮竭不营归赀鬻旧业几尽识者清之暇日以所谓梵书者自娯进官淹晚聊不婴意校吏考十一不絓铢髪过差竟以州县职没其身悲夫配南郡张氏子三人男师孟尝贡礼部师仲第进士将仕郎师季举进士女长归同郡陈夷简次归开封何至徳一尚处孙男一人某令休寕与师仲为僚喜其齿少自立于载籍博涉精记诵説数千百载事如目击既又闻两昆弟皆崭然见头角意其门户且兴亡几何君来过师仲见君以徳善自晦粥粥若不能言固知流泽有在也政和元年二月壬戌终于休寕子舍夀五十七诸孤奉防归卜十月已酉窆建徳乡平碧之原走书泣请曰先人行治微夫子铭且湮没义不得辞铭曰有所激以昌其气惟学之嗜故壮而仕无所丽以直其躬惟义之从故老而穷祚徳自天嶷嶷三子庆充门闾君其不死
　　著作佐郎陶公墓志铭
　　晋著作佐郎陶渊明之后十六世有孙曰直夫字次汲仍居浔阳仕宋亦佐著作大观三年年四十七二月庚寅以疾卒官陶氏本鄱阳人呉平徙庐江之浔阳有名丹者为呉扬武将军是生晋荆州刺史长安郡公侃于渊明为曽祖而公之曽祖鉴为左监门卫大将军祖稷大理寺丞父舜咨第进士终宣徳郎公嗣举进士中第调建昌军司户参军官有殊政防诏诿诸道察良吏江西使者以公应令迁雄州防御推官知亳州録事参军改教授懐州谈经授业切磋恳至自逺着録者甚众遭外艰去职学徒恨不得卒所闻泣饯者踵相逮也服除又教授徐州时三舍賔兴法始颁方郡众未晓习公能推广徳意区别科指行之不少盭傍郡取则焉明年集贡士试京师徐土人士卒占异等迁太学正改宣徳郎提举梓州路学事召对询劳移晷先是蜀部学廪不继公至则披图考籍録干没吏一人寘之理笼利源以丰嵗入窒奸隙以裁日用养士之费始羡迁监察御史入秘书省为著作佐郎逢受寳恩转奉议郎公生质秀頴不凡综练经学广窥众善专精或积嵗不逾阈元丰中补太学弟子员年少耳然志尚风防魁然出老先生右一时贤隽皆慕与之交七年秋充贡赋居第一海内诵其文辞及为吏砥节首公敕身自约惴惴惟恐过差气貌严正虽燕不堕处交朋间无择言之阙居防举动遵礼纪而毁慽独过制事寡嫂甚于兄之存字其孤不啻已子有文数百篇初宣徳府君不喜吏职浮沉筦库数年亟谢事归家巷故公亦濡迹埋光不及擢序而族昆节夫以儒学将畧致位侍从屡殿大邦终龙图阁学士正奉大夫胄阀益显矣公娶张氏亦同志趣后公二年卒男曰忻女一人皆防能举公及公妻之防以政和元年二月壬寅合于江州徳化县先生乡之原且求予铭以识者尚书司封员外郎悦龙图阁公子也铭曰浔阳之城柴桑之里靖节之家有贤孙子不慕荣利闲静少言官止著作以屈为伸其尚类也视此刻文
　　江隂胡君墓志铭
　　君讳哲字明叔常州江隂人少为诸生力学问尝试于乡又尝试广文馆不售即谢去隠居唘山之阳泛观典籍以求志二亲春秋髙念所以娯其意者乃筑圃结亭艺木芍药千本服老莱衣日侍杖屦容与其间州里称其孝后益喜交贤士賔至如归修具甚设资业为替弗计也性劲正而旷逹闻人不善必面折之缓急叩门者不以有无为解一时巨公名徳多从之周旋因得其笔牍藏之甚富常语人曰吾穷于世老矣然于古人知慕醉吟先生于今人获从东坡公乐饮于西湖之上窃自幸也晚节刻意宗乗闻道于大通禅师得死生之理宣和七年十月庚子寝疾革诵般若心经数过留偈四句有形迁性不动之语泊然而逝享年七十大父忻父惟恭不仕男二人端彦端文君夙以翰墨畦径亲指教故其文皆晔然可观端彦再贡礼部人谓以经术文词策名致显位不在其身而在其子均也一女未嫁孙男四人千里千能余未名君以十二月某甲子于县之昭闻乡祈仙里之原而见属以铭铭曰奔名而夸毗瘠义而丰赀虚生而懵道心之防欻与世其长辞以君之清操逹识而视之吁其可悲
　　江隂赵君墓志铭
　　常州江隂赵君讳越字彦中资夷淡而趣髙明少喜视书上论千载人以笔端泾渭之补太学弟子员卒学师友交誉不幸踵丁三母忧积十余年不获于试无阶自奋崇寕中朝廷大兴三舍法罗天下英俊君春秋髙矣犹率子弟鼓笥趋乡校在势者欲以八行荐之君以宿儒尚多辞焉已而子弟相继贡辟雍省识者知其训饬自君出也家世饶赀曽大父某不仕父某与其弟秉义郎汝弼同籍五十年身任勤剧而纵其弟结交当世名公伟人雝睦闻东南故君生而渐濡孝友之训洎专家政于生业厚薄赢耗一不以婴意亦不取以自封靡至人以缓急叩门未尝有已怨族女若甥贫无赍送皆为具奁橐择夫嫁之同产妺既嫁贫不能以自存则并其夫与子养于家百须皆满其意虽久弗厌也宗党称贷五十万辄折劵不复索君以财发其义大率类此故生业寖薄而乡闾称长者初娶张氏朝散郎通判信州赠光禄大夫讳磐之女十有七而归妇徳如老成人阃内无退言继室郭氏朝奉大夫讳附之女贤有操行今宜其家初光禄公见君文竒之妻以长女及观文殿学士东平吕公帅余杭君以文贽一见器许复以甥女郭氏归焉礼部侍郎张公漴光禄仲子也与君少俱学且尝娶君之妹以其所着易説十巻上释经局莆田蔡公读而竒之以某年某月某甲子卒于家夀五十六有诗文数百篇以自名其穷顿挫踔厉可喜男廷干以某年某月某甲子迁张氏之窆合君于县由里山之原四女长适奉议郎江陵府江陵县丞马毅次适迪功郎章之邵次适从政郎广徳军曺掾程元弼一尚防孙二人曰祐曰祐廷干躬孝践行每以君不朽计为孜孜故君既久而幽刻不轻属人以某与君皆光禄公婿相习乃谒铭焉铭曰为善而贻令名不必禄爵始荣其亲也种徳而焘余庆不必显贵在其身也以财市义家虽瘠而徳不贫也夷考行事而昭之其与古贤者邻也
　　中奉大夫葛公墓志铭
　　昔汉文帝延见近臣必求天下长者而寘诸位其近臣进对间亦问曰某何如人某何如人上曰长者皆一时隆贵人也以故风俗醇厚中外又安号称大治后世鋭于功利右材左徳笃厚君子不以武健愉快者徃徃不究于用如公者多矣可胜恨哉公讳师望字兴周江隂军人少孤贫自力学问举进士两荐开封绍圣元年中第调亳州卫真县主簿迁平定令知广徳呉二县监在京南炭塲通判筠汀扬曺四州主管南京敦宗院提举鸿庆宫太平观仕四十年以长者著名字官自宣徳郎十迁为中奉大夫孙杰察访淮南挟御香至卫真朝谒太清宫询老君殿立侍二像为谁或对以唐明皇文宗公曰开元中明皇幸亳太子亨扈行今像乃明皇肃宗非文宗也杰以其多识器之治平定有风迹任刺举者交荐诸朝遂改秩在广徳尉得盗希赏文致其罪抵死公察其寃从末减防活者数人邑子以舆梁壊请输财于官治新之梁成而羡数百缗郡守檄取以佐公帑公谢不与悉还之民无几何州县在事类以贪墨被诉部使者临按之独公在政防白乃叹曰广徳清操岂不能律污吏哉髙安民喜嚚讼公能陪辅其长使郡中清汀州元夕张灯郡学生数人与寺僧竞因败其灯累百计二千石怒且笞辱之公从容开説谓人固有跅弛而工文业者奈何以一眚废众士守不听一日摄事悉放出之后拔第显擢者踵相蹑时贼扰东南人士北渡维扬者日数十艘州牧贵人不敢干以私则惟公之求公为奔走劳来供其百须一不阙賔至如归而交徳焉在兴仁遇宦者出括民田势焰薫灼凡不曲意阿附者必罹中伤坐是赐罢而晏然未尝闗懐也公性沉静而夷旷燕居如斋虽盛暑对家人必整冠履至为吏一以矜慈丽大罪者必求生丽小罪者每从恕虽自隠其徳而所至民亲爱之去则遮道而恋慕夙知祸福皆前定故自安分义不肻行险以幸遇合官桐川日尝梦谒灵济庙神告以冥数曰后日官至中奉时始通朝籍卒如其言初公令平定时丞相唐公恪董漕事行部至邑见廷无逋事民无退言语人曰使吾部令皆若是复何忧乎自是深知公后佐丞相徐公处仁于淮南事有异见輙抗顔争辩徐公不以为忤更贤之靖康中二公相继登鼎轴推毂故吏属甚众而公未尝曵裾奏记于其门免絶课当进官一等逢赦当赐三品服皆匿不自言曽祖惟安祖中敏不仕父锡累赠太中大夫母李氏赠硕人妻先令人闾丘氏今令人卫氏男曰禔右迪功郎洺州永平丞曰祺右从事郎常州晋陵尉女长适进士赵格次适左正言陆震次适驾部员外郎洪兴祖孙男三人昭登仕郎二未名孙女二人绍兴二年公感疾不知人阅数刻复苏书韵语二十八字有一生方便过人之语且为先令以授诸子五月甲子日终神明不乱于死生之变春秋八十明年八月丙申于鳯戈乡之丁陆原诸孤以某谓公为兄实熟其行治来请为铭乃泣而铭之曰葛氏江隂世为闻家肫肫中奉嗣徳振华以学策名葆和安雅稽其行治终始长者弗竞弗夸城府坦夷至徳感神神实相之告之冥符桐川之庙爵第四品卒如所告位止州佐所畀者年天祚吉履簮绂绵延凤戈之藏卜云其吉铭以昭之兹谓不没
　　葛君墓志铭
　　绍兴元年冬十月某解秩呉兴郡居景山族子开真自江隂来拜且泣曰先人不幸以七月丙辰终方病殆时忍死言必于青旸亡母之兆铭以属叔父开真不孝既以其月辛酉矣铭敢以治命请予亦泣曰小子忍铭吾兄耶明年二月书来速铭则为论次而铭之江隂葛氏其先避乱自广陵徙居簮绂相承百余年世有名徳其晦迹不仕者亦皆恂恂谨饬以操行自将君讳权字执中江隂葛氏子也曽大父惟明大父定父淳俱不仕大父赠官至朝散大夫君少涉学尝事科选已而谢去专营资业以奉亲养生送终无悖礼姻族缓急辄赒贷之空无者每折其劵生而笃厚老而康强且死神爽不乱春秋七十有二娶康氏子二人曰开真去病女四人皆有从孙男女二人初大父女兄归枢宻直学士蔡公君谟君珍其笔迹储之甚富复能记其诗文行事故一时贤士喜从之游尝见语曰吾欲筑第面恵山以居而隂阳家之説拘忌数年吾老矣不能待也因趣鸠工时方域休咎一不问卒成华屋遂燕处之适谈者多其旷逹云铭曰天赋之徳复与之龄体魄措此惟以永寕
　　张太安人王氏墓志铭
　　赠通直郎晋陵张公讳某之室太安人太原王氏其先自幽州徙家山阳祖某千牛卫将军父某左班殿直太安人端靖而敏悟畧渉传记言动不妄十有七而归七十有九而老八十有九而终少壮为贤妇晚为夀母其宜张氏凡七十有二年维张氏在东南推衣冠显姓仕有并时至九卿者号东西卿家太安人始归克嫓其夫之徳事姑钦爱兼至凡尊嫜行若姻戚媪御咸庆其姑得孝妇洎专家政干理有条序菲于自奉而所识穷乏悉赈之晚増筑室庐若知其后且大者笃老精悍无疾日防佛书求死生之理比易箦无一语乱敕家人掖坐而絶实宣和七年七月乙未也子七人宰为奉议郎陜州司録寅再贡礼部宏举进士有名宦从事郎信州刑曺事宇宣教郎守奉议郎监察御史实数占成均异等女三人适进士潘民用谡蒋轺孙男十有五人美成康成徳成信成师成友成士成余未名孙女三人初太安人子众而贫窭无赀未尝以婴虑尽使努力为诸生以旧所忆众书手抄教督夜分犹课厉众子严惮若师既久居益贫或劝其变业征利者苐笑不应无几何子皆明习经学轩然著名字监察公繇州里首送擢第又举词学兼茂科中之大观初三子复同榜以上舍入仕州将表其闾曰椿桂太安人御安舆从子之官辙环数郡夫妇华髪同享击鲜柔滑之奉逆送者道相属也以子恩封孺人又进今封后见其子自御史府章求郡以养于是有识杂然誉叹以谓微此子不能宠其母凡州闾称徳善之报及母子之徳以为可愿必指太安人之家云太安人卜得殁之年十二月庚申其兆在武进县南乡千墩村而见属以铭某谓谚有之学家多士大夫为学之利太安人所不及见者盖未憗也因论次其行事而系以铭曰其屯弗戚其求弗棘其勤弗易其报弗忒其亨弗瘠其铭弗泐
　　樊宜人蔡氏墓志铭
　　绍兴五年春右朝散大夫主管台州崇道观樊滋徳渊访余于呉兴曰吾妻宜人蔡氏不幸以去年七月终愿得子铭以识且曰宜人曽大父讳仲谋官至太中大夫生左朝奉大夫元康元康生沅州军事判官邦直宜人其季女也唯樊蔡氏并为衢州西安之望族夙通婚姻宜人始垂髫柔明秀警吾父金紫公吾母文安郡夫人爱之求为吾妇凡与之齐者若干年尊嫜曰是善事我娣姒曰是善辑我媪御依其仁族党称其睦而吾以为有闺阃之助也始吾既二尊于塔山卒防踌躇不忍去而从仕宜人启曰荐香火而防樵牧宜有佛庙众财不可私取以为悦盍以已力营之因斥卖其装不留一簮而筑室一区延僧主之后剧贼起新安奸人所在啸聚衣冠墟墓类遭发而吾二茔独无恙吾尝里居谋所以赒宗族之窭贫者吾妻曰所朌么麽彼且縁手而尽曷若营不匮之利于是裂庆墙乡之别业为义产且以戚防定多少之差嵗给之而人頼以炊者众焉吾乡涉步数郡徃来之凑故有浮桁袤数十丈防为水败行者病涉吾妻不资于众垂槖而新之宣城饥米斗钱二千吾适佐郡吾妻劝吾尽出田禄赈之日为饘粥食饿者南陵饥甚则市他米诿邑令増给自是大姓争发廪而防活者不胜计宜人勇于仁类如此奉释氏至防卒之前六十日梦人告以絶羶荤后当坐去及易箦神爽不乱召子若妇训勅谆谆俄结印坐逝夀五十有五累封宜人男三人国辉右迪功郎江州録事参军国均国寳皆进士女适右承直郎监潭州南岳庙葛立方孙男女合十二人以绍兴某年某月甲子某乡之原立方余冢息也因稔知宜人之贤行且崇道君仕以才奋厯职中外劳烈有闻而居乡见谓修洁必有相之者又其言信而可复乃序而铭之金紫公讳某仕至某官金紫光禄大夫其赠也文安郡夫人姓某氏铭曰娈彼淑哲来嫔闻家令徳是茂靖专柔嘉以财易仁懦者惊嗟帝锡显号每恩辄加锦韬象轴书賛之华胡徳之丰而夀不遐将焘厥后隂施岂差我铭幽宫惟信匪夸
　　徐太令人葛氏墓志铭
　　太令人常州江隂葛氏赠吏部尚书讳某之孙承议郎赠太中大夫讳某之女葛氏族大且显凡女子许字必求天下名士令人年既笄辩慧婉嫕太中与其兄工部尚书某皆爱竒之为访佳对而金陵徐君安道受经舒王以才识为髙第中治平某年进士甲科隠然有隽杰之称遂以归之其后入御史府为监察入中防为郎奉使诸道风节端亮名誉尊显卒官中大夫京西转运副使令人阃为多中大夫求所生戴氏十年始得既归性髙严令人奉养如嫡刺测微防无铢髪忤戾抚姒妇之孤逾已子单复之服制必先之逮其长为谋家室垂槖不吝嵗时享徐氏祖考不以馔羞委僮侍遇父母尊亲之党恩意均一从夫若子宦四方中外宗姻靡日不婴念服衰至小功缌闻讣皆摧恸以防礼自律逢讳日蔬食阅经以资其福尽齿不懈太中所嗜蓣栗之属辄不忍食宦游旧境复经歴未尝不涕泗也性淑灵而笃孝尤加人以夫恩封永昌县君以子恩封普寕县太君再封太令人政和七年八月壬申终于京师夀七十有三崇信释氏日课其书且奉其斋戒属纩不乱呼子与妇执其手曰吾诀矣泊然而瞑子六人男永朝请郎行太常寺主簿奕通仕郎知卫州新乡县前卒女长适承事郎常州江隂令李孝逺次早卒次适通直郎武学博士朱天锡次适宣教郎知平江府长洲县陆棠孙男二人女一人永以学行知名荐践师儒之选自中大夫即世令人食其禄者十九年晚节寝病緜剧视絮縻药至夜不解帯人士称之卜得令人卒之年某月甲子祔中大夫之封在江寕府上元县莫府山以某于令人为兄子且先君通奉与之相友爱见属以铭因泣铭曰性笃孝士所难干其身行之安嫓其良训厥嗣诏三封夀六纪源有衍报必丰在后人不于躬莫府原墨食千万年安且吉
　　妻硕人张氏墓志铭
　　宣和四年五月乙丑硕人张氏殁于汝州公府时某领郡以妻亡谂于朝求移守呉兴诏许之六月防防归常州留二息奉柩而趋治既卜得地于江隂县由里山之原复谂于朝取急以视窆诏又许之遂以五年四月已酉襄事叙其行事而泣铭之曰硕人世籍常州宜兴讳濩字靖姜朝散郎赠通议大夫讳磐太硕人姚氏之女宜兴之张世以儒学显而姚氏在金坛为旧门硕人于女宪妇顺耳目擩染不习以能元祐中通议公为涟水军我先人开府仪同三司府君佐之同寮且同郡复闻其女贤为某授室既归不逮事皇姑温国夫人事先人尽孝衣服食饮亲在视寒暖早晏之节愈久滋益恭于财痛自节缩而储积其余以供公上铢髪不自蓄初叔季二媦未行先人念择对之不易硕人请以女妹归以兄二姓交信之遂与礼部侍郎今知徐州张公合好后三年季妹许嫁今丞相王公时硕人从予官太学先人敕使归董蚕织缝纫之事既讫嘉礼先人喜津津谓某曰尚平之累已毕若释重负而妇助我居多嵗中迎养后如京师防先人弃诸孤硕人送终廞饰尽礼持防踊躃如制于时二兄俱未卜继室幼稚满前无衣家徒四壁立硕人裒掇纎细均已子保视以济于艰难其后某比预廷选二兄俱宦辇毂下阖门数百指共室同防而姻戚并时显仕嵗时燕集轩骑填里门硕人虽处介妇而调娯承顺曲致恩意中外无怨訾一辞祀葛氏之祖考馔非手调芼弗进也喜浮屠学日诵其语食不击鲜奉观世音尤力课所谓大悲咒者数以万亿计尝得寒疾濵死观世音现白衣璎珞像升卧榻以杨枝荆芥祓其体寻汗浃顿愈人士纪以诗文者甚众在临汝力疾朝中岳既还一夕神识去体家人环泣诸子若妾媵各剔股燬臂灼顶以祷观世音像复现光相满室黎明骤苏安全四十一日始不幸转识不乱谈者谓累善之报云初封同安县君进封宜人恭人后遇恩及拟封两封硕人前后训词皆称其贤操春秋四十有九男立方从事郎国子监书库官立中迪功郎河北盐香勾当公事立器国子生前卒立卓尚幼女长适文林郎越州州学教授许旸前卒次适承务郎登闻鼔院刘封一未嫁孙三人硕人祥顺祗修善区处事于书通大致持身玉霜始予未第闺房百须一不相闗既仕数以戆直贾祸流离落漠而硕人能以义命相譬晓呜呼继自今无相我者矣悲夫铭曰委禽兮结褵嫔予三十年兮家室之宜我辜于天兮夺其所与齐年不配徳兮梦人授之以蓍生于建平而殁于临汝兮藏于大江之湄幽穸之诗不以诿人兮聊写情而含悲





　　钦定四库全书
　　丹阳集巻十五　　　　宋　葛胜仲　撰
　　行状
　　朝奉郎累赠少师特諡清孝葛公行状
　　公讳书思字进叔姓葛氏其先嬴姓夏后封国于葛后因氏焉世籍广陵唐天祐中有讳涛者避孙杨连兵之旤徙江隂家之其子防太宗时以髙年有徳赐爵公士为公髙祖公士生祥髙蹈不仕娶焦氏是生惟甫累赠开府仪同三司吏部尚书尚书娶吴氏封陈留郡太君生公之考曰宻进士擢第卒官承议郎累赠通议大夫公之母胡氏后母陈氏封安定颍阳二县君以公升朝恩加赠建徳怀仁二县太君累赠硕人公防聪警不勤外傅八嵗赋诗出语已惊人既长刻意学问淹通六经尤深于易春秋他传志无不周览彊记世父兵部尚书以学行为世儒所宗尝读其文语通议曰是子名第不足言后日且以文义显已而莆阳蔡公襄丹阳邵公亢交口誉叹之头角崭然羣进士中矣三荐开封嘉祐八年王文公较试读其所为孔子事道论大加赏因擢寘异等次举为陈公襄蒋公之竒所知于数千人中以第三人荐之学者诵其文辞以为轨式熙宁中初以经义取士公中六年进士第调睦州建徳县主簿方是时通议公以清节髙尚退老于家抱道履徳贬诎世味不迹城郭公夙以禄釡为急至是益坚请迎养之官而通议难之公劝请恳切屡献诗什叙白华之意而通议惮行终弗许公意不自得谓曽子一日不肯离亲岂能以五斗移素志公之知已方位要近所亲与公厚者咸劝以仕进且谓就养左右孰若荣名显亲孝之大也通议亦数以此意譬晓公而志不可夺遂投劾侍养自尔居亲侧积十余年不治田园不事游览専以供养为职凡通议公饮食寒暖之节衣食单复之宜药剂増减之度皆未尝以属僮侍也疾雷甚雨中夜必兴问起居平时家庭逆探其心志所向不敢少戾既絶禄廪児妾滨于饥寒晏然不卹大臣有嘉公志行者表为泗州州学教授亦弗就也其后亲年大耋法许择官自便且免赴部又通议公命使从官确许偕行始乞监湖州新市镇于是通议公滋倦于出防矣特怜公孝诚恳到勉为装行公得由前志色养夷怿油然不知闗征之卑而镇戍之陋也当是时衣冠推为父子之美处期年通议捐馆公行服过礼柴毁加人虽身疾不御肴酒虽妻病不歴房阃虽盛暑不释苴葈终制不变每号呼抚臆哀动行路既乆如始丧者日诵大藏经以追冥福时公年稍髙在礼当不致毁又以寝苫病臂然终不肯解菜逺近皆服其笃行以为难能服竟不忍去家墓人或劝之仕公不应又累年同升进士方谷为江隂令贻书勉之始出调开封府封丘县主簿数行令事政有恩恵县人徳之移和州防御推官知楚州涟水县丞县居淮海上游方置军垒号难治公能以政术佐其令县以大治在势者才之数诿公摄剧邑及平决旁郡滞讼皆以济办审克称濒海产盐嵗输他路不赀时任漕计者欲穿支家渠以纾盐艘泝淮之险及舟卒并縁为奸之患防同列首防持两端因公经画之公为廵视地势荒度土功具言经乆之利且条上其所以然主议者倚公为重渠成公私便之嵗潦视田能忤上官指悉蠲民租人以为赐也公恬于仕进不求荐达然一时牧守监司皆以公行纯孝素着繇尽子职而致沉滞故人人争欲出已门而荐牍交上秩满廷见改宣徳郎求闲局还里中遂监常州酒大吏为有私而属公骫正法者能力拒之虽逢怒弗顾也迁奉议郎徽庙即阼恩迁承议郎赐绯衣银鱼加武骑尉知婺州永康县不赴就差监秀州盐税务课羡当进秩耻不自言序迁朝奉郎被命即叹曰吾在事之日浅然官得加其亲赏得延其子冒国恩厚矣尚何求即解印绶请老公为人庄重寡欲澹于荣利游京师足不迹贵人门故仕卒无所遇合连枉筦库人为矜恻而公安恬无闷曰吾知当职而已虽小物必亲所居以安遇名轩自号虚子言遇无定遇而安有常安也居官智虑渊邃小心周慎性矜慈恻怛或尽嵗无所谴罚然至诚格物人不忍欺绐事以振举所至称长者去輙懐之为吏无铢发过差其见得尤亷计日受奉虽半菽不妄取公田嵗入多推以予民市物如将伤之每倍给其值清苦自刻不殖货利尤物玩好一无所惑遇人之急赒之不计有无没之日至橐无一金制衣以殓当世清之举错以义理自律不敢差跌于人无戚踈贵贱皆恂恂卑体下之燕居家庭无替堕之容与人尺牍虽薄遽字未尝輙草也平生不妄语乡人为不善者不畏法而畏公之知熙宁乙夘嵗大饥斗米数千钱人相食公发已廪以食饥人赖以全活者甚众公于外行无不至而孝友尤出于天资从古人中求殆无以抗十一嵗遭建徳忧衰毁如成人已知不茹荤矣事后母至孝能得其欢心通议没追慕白首不衰时物未祭不先食寒燠之变必在视家庙嵗时烝尝如见其享平居兢兢以其尝所告戒者自勉一言及之未尝不涕泗也伯兄书元长一嵗父事之恩意始卒无间言公官涟水时兄为舒州望江县令同淮南部使者及六路发运诸公有舍兄而荐公者輙移书逊避乞改荐兄不许则封还之人或笑其迂而公力行之其后公改秩而兄举者不应格公曰吾获寸进心无媿矣鞠三母之弟如一拊循视遇甚厚处叔季者自结发教诱至于成人诸壻择对引为已任卒皆得名士归之多显者孤甥嫠妹尽力周抚课诸子于学而不付以家事文辞义训皆自指教崇宁三年防子胜仲官学省闻公得谢取告迎侍公不得已至京师暇日多赋诗自适喜为巨篇强韵识者服其老而精彊当时顔色滋泽步履轻健记问审谛无异壮者不幸冬十一月二十九日终于城南里第属疾甚防神明不乱众毉更视不问方药顾告以死生常理瞑目无所系恋与诸子论説诗文雍容如常时亲书先令戒以薄泊然而逝夀七十有三公笃信释氏奉其戒律晨兴香火持诵不辍自壮讫老言行忠信不欺于心故转识甚异盖信力所薫也讣闻荐绅若州里知识皆痛悼之生平着文离十巻辞理精诣夸诞浮躁之语一不闗笔号安遇集三子累遇大礼及三经拟封累赠公官至少师赠正奉大夫训词有曰亷靖乐道悃愊无华养志就闲乆为亲而辞禄引年谢事乃有子以克家赠光禄大夫训词有曰髙行清修奥学通赡洁亷守义共推靖退之风恺悌宜民众赖寛平之政赠特进训词有曰葆醇履坦誉问素休钟徳之祥嗣有贤子踵侍从橐为时荩臣宣和六年本州官及进士钱诜等具列行实申常州乞备申朝廷依张举徐积例特加赐諡以劝为善知常州刘光以闻寻防赐諡清孝制曰君子笃于行已不繋穷通之殊朝廷乐于旌贤固无存殁之间恊稽羣议垂贲幽光故任朝奉郎赐绯鱼袋致仕赠少保葛某奥学承家髙节映世亷靖乐道人黙化于乡闾岂弟近民政自孚于郡邑顾惟天禀之异卓有古人之难辞荣禄以养亲逺追曽氏之义正衾而易箦何愧黔娄之清钟其余休克有贤子继跻从列咸以儒称邦典追荣已陟三孤之贵乡闾纪实愿垂一恵之称爰锡美名用褒潜徳松楸改色载承雨露之濡纶綍蔵家永作云来之劝缅惟灵识亦克顾歆可特赐諡清孝赠少师训词有曰经行自着蔼然君子之风政事甚明亦髙循吏之举不究于用以蓄厥休观上训褒称如此则公之徳可知矣娶侍其氏右正议大夫泳之女累赠秦国夫人温良贤孝实克嫓徳先公十四年卒公以崇宁五年十一月已亥县之青旸乡郭庄之原子四人次仲试大司成兼修国史郓王景王肃王府直讲防章赠正奉大夫累赠少保仪仲乡贡进士和仲右中奉大夫胜仲左正议大夫充显谟阁待制孙男十八立隆右承议郎通判镇江府立方右通直郎立悌左奉议郎宗正寺丞立中右迪功郎立教常州排岸立亷立象皆右丞事立经左朝奉郎直龙图阁立柔右从事郎立民通仕郎曽孙邢举进士郛郇皆登仕郎郯邰皆右承务郎郢登仕郎邻右承务郎郁防习进士邸将仕郎余尚防谨撰世次行实为一通上于太史谨状
　　太中大夫大司成葛公行状
　　宣和三年正月庚子大司成葛公寝疾革诏饬太医诊治越翌日燕紫宸殿上小语左右访安否以不禄闻上惊曰当是为庸医所误嗟悼乆之特赠正奉大夫赙卹加常数敕本属供费置官济办员外置州通判一员董之上其子若干人惟葛氏世序自晋雅川为散骑常侍居丹阳至公之六世祖自广陵徙贯江隂故今为常州江隂人公讳次仲字亚卿曽大父惟甫赠吏部尚书大父宻中庆歴进士第以承议郎得谢赠官至通议大夫父书思中熈宁进士第以朝奉郎得谢赠官今至开府仪同三司公父子以清徳纯孝显名虽仕不遇合遗泽余庆实焘厥后公与季弟举进士聮中调泰州海陵县尉移常州宜兴县丞未行除吉州州学教授遭父防服除为国信条例所检阅官进北道刋误志防当改秩并迁奉议郎逢受寳恩进北使泛例迁承议朝奉郎除太府寺丞迁朝散郎提举京西南路常平召见谈治道纚纚可听上品之谓曰使事不足以属卿行召用矣至部未阅月果拜度支员外郎逾年迁户部逢幸省恩迁朝请郎公佐邦计歴左右曹周知经用出入盈缩之数及常平开阖敛散之本蠧根穴悉窒之预修续免役书百余袠除辟廱司业是时朝廷尊荣中外无事上方乡儒术而诸皇子齿寖长英敏絶异之姿闻天下既以次行冠礼出就外傅妙简僚寀以调防之首以公兼嘉王侍讲授经资善堂未几建安文安二郡王出阁又兼讲官转朝奉大夫迁宗正少卿赐紫衣金鱼进宗藩庆系录仙源积庆图及预修玉牒转朝散朝请二大夫其后安康济阳广平三王及镇国公出閤皆以公为讲官于是并领七府训授矣政和八年春嘉王与天下贡士羣试集英文词学识翘然出寒俊右唱名第一公入谢胪传趣使前谕以教导有劳宜褒赏俄被批防特转行一官遂为朝议大夫上愈益欲诸王笃学问诏讲官毋得兼他职除公直龙圗阁提防东太一宫专讲事已而朝论谓不可妨公涂辙嵗中除中书舍人迁给事中直讲如初先是有防下中书后来皇子就学更不除他吏止以公兼领公意殊不敢当防嘉王进封郓建安文安开国景肃相继出居蕃衍宅因抗疏自列曰陛下过私小臣使待罪劝讲今三王既即外第而安康诸王尚宅中禁非惟臣学浅薄困于好问且相距逺穷日之力不能周愿专直蕃衍讲席其他分命贤俊且使臣逃尸禄之讥不胜大愿上不能已从之转中奉大夫同修国史陞翊善进哲宗寳训迁中大夫加食邑三百戸爵丹阳县男除大司成致仕迁太中大夫公侍王府阅七年説经无虑数十万言凡典籍所载嘉言善行日陈数千条捃摭殆尽至古人忠孝大节辄反覆言之间诵説诗文政事以资闻见之益诸王每质疑问事譔述辄就商防求防法书名画甚众府第章表并时亟索操笔立就各极其工宫中传诵之公每进对上未尝不称赞谕之善与辅臣语亦谓公靖共持重得学官体一日在前上从容曰郓王学甚进作大字尤佳乞就外第劄子乃亲制可取视之因誉公公顿首逊谢在王府三被锡服两推畀其弟驾幸蕃衍赉金帛甚腆诸王各屡挥翰宠之呜呼盛矣惟天祚神圣并生天材以侈神明之胄而公以孤臣防擢序居职累年出入禁闼徧游邸第谨孚周慎不挂过差遂结圣知入侍帷幄可谓儒者之荣遇矣庐陵多士弟子籍常三千人公分教当兴学之始以善诱着于人听暨董宗子六学及贰璧水皆以徳义师表人士每较试无不厌众心外制特不试而用在琐闼论事鲠亮凡出命未允若除授不谐众望皆封还之数相大礼若夏祭冬祀明堂耕籍受寳皆预执事至若廷试贡士奏告诸陵率皆在选中公操尚刚方议论慷慨常以输忠报国为心处家庭笃孝友执二亲之防毁瘠逾制日诵藏经雍穆羣弟无间言自开府即世今十七年不异防于经术泛滥疏达非疾病未尝一日去书不观晚节尤信内典日课般若洎属纩神爽不乱讣闻士大夫下至闾巷莫不痛惜之而诸王尤极叹悼各致赙送以将其意文章典雅清丽成一家言遗藳三十巻少喜为诗自晋宋以来骚人所赋靡不记诵尝为集句诗三巻盛行于时年五十九薨母侍其氏温国夫人妻先令人冨春孙氏今令人范阳卢氏皆有贤操子六人立隆国子监书库官立悌太常寺奉礼郎立亷承务郎立象通仕郎立防承事郎立民通仕郎女一人适宣教郎提举京东路盐香冯晋孙男女各一人诸孤卜某年月日塟公江隂县屠墓村之原敢乞铭以传不朽谨状
　　祭文
　　祭慕容尚书文
　　公素康彊畧无疾恙不期信宿遽以薨闻天子惊嗟曰防良辅东涂咨叹曰殒嘉賔凡百搢绅相与悼惜矧聨亲好防伤如何惟公妙龄连擢科第致位侍从越十五年名节光明论议宏伟具载史牒且诏无穷友悌孝慈古今所罕年不配徳咎将谁归财无偏藏家徒四壁藐孤孀妇一饱无期輤车启行痛贯心膂聊陈沃酹言不能文
　　祭刘尚书文
　　魂兮归来汨徂南土越五朞些忳惛而愁约魂一日而九升些怵惕不寐精抟抟而涣渫些殒命海浦不生反于土门些魂兮归来南荒巳乆留不可复止些下潦上雾炎海万里些厌火之民猛火出其口些蛇山鳄水王虺骞些魂兮归来无上天些一夫九首甘人而投之深渊些九阍杳深巫咸不可呌些魂兮归来无下此幽都些土伯九屈逐人駓駓些北酆三府寒灵不可入些魂兮归来入王畿些天恩洋普反禅栖些蕙宇药房乃故居些闾童社叟来妥安些魂兮归来反家庭些仲氏叔氏归黄英而主祭些绳绳三息徒跣泣血防全匶些家人稚孺昔糊口四方今合归于家些魂兮归来公既有此内美重之以修能些畦留夷与掲车杂申椒些虽鬰邑而侘傺终令名之不磨些人生一世若大梦些祸福寿夭皆幽运之所繋些箦中牖下均一死些魂兮归来跂足以俟些后皇神明掲天日些尺一属下昭厚诬些丹笔之籍寛三宥些行有雨露洗沉寃些魂兮归来歆此嘉防些菰粱鼎臑和致芳些楚酪吴酸恣所尝些公之仲妇我中女些大恩不报负公于幽明些繋官湖海阻循题而哀号些揽泪承睫聊寓哀以文些
　　祭刘颁政文
　　昔长此邦公来逆我道义周旋三改槐火惟政与文猥见许可时平讼清舒啸而坐五亭携觞四水泛舸去职七年家国俱祸及再临郡我往拜公公病卧阁华堂穹崇语及时事洟涕交胸众制见抵文犹不穷盗起事挐阔于游从十日不见遽罹鞠凶呜呼哀哉惟公妙年词藻英发文塲抡魁经黉俊杰书扳钟张才俪管葛谓当青冥阔步髙蹑晚涂防疐意殊不屑荐更州麾连持使节布政合宫著书省闼在公为穷在人为达晚祚一子天其乘除有孙绳绳且大公闾惟我固陋日困羽书食不遑暇阻送輤车遥致奠醊泣血涟如何以侑尊如玉生刍
　　祭王修撰文
　　三季以后士夫所养以显为是趋营扰攘以巧为得噂沓匆防防已山崖得止铢两朅朅我公介特肮脏志尚恬夷情涂坦荡二十余年州县疲鞅聊不婴意以道自广上官荐之始被识赏天府事丛擢佐其长防刃有余讼无枉召对在前帝方虚想曰汝有子天才英爽中诏内务是职是掌渊谋嘉谟予所寄仗能教之忠惟予汝奬卿大鸿胪汝谐汝往父子要津绅绂所仰万钟百年谓当安享遽兹不淑善人谁仿讣音上闻帝为怅惘赙之厚诏发内帑右文宻章有光泉壤孝子拜恩仆仆稽颡寒族通姻行实称丈輤车遵路载瞻遗像一觞寄哀文谂亲党
　　平江祭外祖父母墓文
　　某薄祐不天未弱冠失所恃嵗朔流迈凯风寒泉之感未尝輙忘也举桮棬而阻饮抚奁镜以兴悲况其所自出其敢忘哉仰惟二尊徳善在躬庆覃后裔是生仲舅为时名臣载诞淑女来嫔祢庙虽音容已邈而肸响如存某伏念生不及膺宅相之褒殁未能效立传之报逺诣幽宫式瞻松槚因陈薄醊仰觊迪尝
　　祭外舅张朝散文
　　元丰季年公墨諌纸摅忠论事慷慨竒伟可罢可行曰此曰彼逆鳞敢婴懦者兴起流离十霜以困自喜绍圣简求擢官大理迩臣飏言秩中御史帝曰汝俞召陞轩陛开陈纚纚朝纲国是帝用嘉之言倾其耳谓当施行径跻华仕如何南箕寖成哆侈佐郡饶阳进尺退咫天不憗遗乃终于此惟公少时趣尚洵美浮念杂好如弃尘滓沉涵羣经该总百氏隂阳星厯医卜方伎一物不知为身之耻蓄藏既多奋发无防间闗没身命也天只昔我弱龄从亲涟水公实竒之有誉无訿谓器万乘谓驹千里恩勤绸缪乃妻以子出入门墙且逾一纪不我鄙愚数载抚视孰谓半涂遽失凭恃公之介妇又寔女弟贽币未行已隔生死丹旐有翻言旋归止遣辞寄哀泣濡脯几尚想平生歆此嘉防
　　再祭外舅文
　　呜呼我公才非命值襟量宏逺如此而所享止于中寿器业浩博如此而所涖止于半刺位稍进矣而或困于左迁上欲用矣而中辍于浮议盖事之不如意者常十之七八而学之稍得施者无百之三四岂志大者终落落以难合而才髙者亦峣峣而多忌不然何为进方寸而退已尺前既防而后亦疐也耶虽然万有俱空百年如寄善取名者必图不腐之传能徼福者必计不赀之利公之名节方光于时论而子之仕进且都于显位以彼此而乘除殆短长之不异然而感今悼往不能不嘐嘐以长号者徒以扳聨于亲懿而已也呜呼昔合好于二姓逮濡畱于三嵗荷恩育之绸缪服胸懐之乐易悼従禄之﨑岖遽兴嗟于殄瘁防孥奠觞涕盈两眦仰惟平生庶其歆醉
　　祭张侍郎文
　　获従公游四十余年始研席之博约继亲好之聨绵仕自初筮而至禁従嵗自稚节而至华颠其间所更之世故盖未易以言宣进退荣悴之变夷险利害之端有离有合有悲有欢而终始之不渝者荷恩意之拳拳去年春公罢广鲁我罢浙川相逢于濉水之上俱止棹而言旋约归东阡与北陌欵防杖履于林泉岂期公遽卧于腹疾婴二竖而灾纒呜呼哀哉惟公挺学识之精博企道徳之高坚徧跻华贯为世名贤虽不究于大用而忠言峻节盖贻万世之传我巳具载于幽刻兹固得以畧言呜呼哀哉公妹归我已痛隔于黄泉我妹妻公乃遽夺其所天平生华屋孤幼满前悼幻境之变化于余心独何能无慨然迫逺日之告吉将就窆于新阡抚棺奠诀感涕流涟
　　祭亡兄司成文
　　我辜于天天不我防罚其元昆阖门百口有如水木防本塞源来谂迁陟书墨尚湿讣音在门变庆为吊心摧肝裂哀号呌阍忆赴临汝兄出郊寺数载抚循宁知三日从容宴笑永隔九原人琴俱亡风流顿尽兹尚忍言先公盛徳理宜有后烜赫衍繁兄实济美修仁行义所闻必尊靖共厥位不肯噂沓封党怀谖帝用嘉之擢防史牒琐闼词垣诜诜天才付以调防聼其讲论文陛进对三接奬词玉色康温谓当大用而踬中道孰究本元河通道达今启藁殡归驾輀轩追惟宦学我鞠我诲友爱特敦坐繋微禄小殓弗与初防弗奔负罪至重遣辞寄哀聊侑一樽
　　祭外姑夀安君文
　　呜呼夫人维三息女伯归而亡季夭于处仲居幽闺吊影踽踽夫人慈之特慎所与惟时长涟猥见比数不媒不乃以嫁许自初亲迎寓迹门庑濡留不归再涉寒暑靡爱不加靡诚不吐薫然恩私指不可偻携提弱孙逮其絶乳衣食京师不我告窭浚桥之居益见拊伛自尔携孥适吴徂鲁孰云契阔乃隔今古有酒盈觞尚其能举
　　祭亡嫂荣国太夫人卢氏文
　　范阳之卢珪组舄奕夫人妙龄为兄继室兄仕未显家徒四壁防穉满前食衣罔给人以为忧乃独弗戚抚循顾复鸤鸠均一爰逮中年兄仕显荣紫微书命朱邸授经嶷嶷众子簮笏满门入觐禁闼冠緌宠旌人以为泰乃独弗矜劢相夫子辑和宗姻爰暨于老益蕃戬谷疏封剧郡继荒大国男女嫁娶母道既毕文褓防孙斋薫是力人谓当寿乃遽号复中外惊悼人百何赎某等每见嫂氏如兄之存今其薨逝茹痛黯魂且卜灵日祔兄九原輤车逺临启山之园聊陈薄醊尚其来歆
　　祭施氏妹防人文
　　于穆令妹女宪睎兮兰芬玉洁秀阃闱兮世父偏念遴所归兮爰得卿杰贤足依兮几三十年鳯凰飞兮亦既宦达家益肥兮雍睦姻戚誉莫讥兮屡封于朝象服煇兮子皆簪笏环颀颀兮身荣可愿世亦希兮谓当益贵峻等威兮云何不吊殒病痱兮去年罢郡赋式微兮方谐燕笑事已非兮窆于新阡旒旐绯兮涕泣祖馈頥交挥兮








　　钦定四库全书
　　丹阳集巻十六　　　　　宋　葛胜仲　撰四言诗
　　嘲茶山
　　吴兴紫笋实产顾渚唐昔厎贡阚山芽吐隼出临虎岩亲驻邻邦刺史金匏相遇木堂前穿云浥露烹蒸包发及春未暮天子称珍分甘当路今则不然名毁势去金沙弗湘玉食弗御敷荣穷山牢落谁顾如女失宠空闺自嫮请以千金买长门赋
　　茶山解嘲
　　众万之生于世蹔寓一偾一兴孰知其故退黜奚戚进升奚慕岂以通塞顾改常度有如我翁昔尝掀翥戴纚垂缨去天尺五今屏山城亦皆时数左右佩劒畴可笑侮翁具退省前言大悮用与不用智力何预幸同此邦邂逅承晤结为金兰安此贫素
　　五言古诗
　　阅讼诉忽疲起卧少顷复视事
　　平明坐早衙投缿来相踵讼牍防雀暗吏行鳬鹜拥外台竦风棱檄至亟须捧以身为形役劾去顾未勇病骨痩栾栾衰发希种种
　　送邓宁民罢瑕丘簿
　　火云烧晴空大暑金石流行人口生烟千里无停辀胡为趣遵路僚好挽莫留自言为升斗往日辞亲游儿嬉膝前欢三载不可求所得较所失轻重真不侔于兹满秩归子职冀稍修微官亦何乐触事有庶尤米盐聒双耳簿领昏两眸畏首复畏尾人役不得休岂无读书暇顷刻但少偷幸此案上厯数日获到头白云已在眼喜色津津浮我亦厌羇官如苦南冠囚羡子有行色去若登昆丘更书纵未下投劾行当谋
　　次韵良器真意亭探韵【并序】
　　晋宋二史皆载陶渊明不肯束带见乡里小儿遂弃彭泽归意谓淡于荣利足名髙隠不知适所以訾之也古之逹人胜士语黙隠显如固有渊明襟量如止水澄之挠之未易清浊岂以把板屈腰婴意遽违初心哉以陶集考之程氏妺新居急于抚亲故在官才六旬遽归尔岂惟二史失辞杜拾遗王右丞辈固一臭味也然杜诗云渊明避俗翁未得为达道观其着诗集颇亦恨枯槁有子贤与愚何其挂懐抱王书云陶潜不肯见督邮弃官后贫乞食诗云扣门言辞拙是屡乞而多慙也一慙之不忍乃终身慙乎葢人我攻中之累也世人不知渊明类若此渊明何訾焉某自年来颇知景仰其素风到海宁筑亭于南溪之上取其杂诗句名以真意今显东良器诸公相率饮酒赋钜篇彊韵舂容豪逸配古名笔矣摸冩景物不复余蕴独恨不道渊明因次良器韵呈五君子书其后
</div>
    <div class="pagination">
<a href="丹阳集_page7.html">上一页</a><span>...</span><a href="丹阳集_page3.html">3</a><a href="丹阳集_page4.html">4</a><a href="丹阳集_page5.html">5</a><a href="丹阳集_page6.html">6</a><a href="丹阳集_page7.html">7</a><span class="current-page">8</span><a href="丹阳集_page9.html">9</a><a href="丹阳集_page10.html">10</a><a href="丹阳集_page11.html">11</a><a href="丹阳集_page12.html">12</a><a href="丹阳集_page13.html">13</a><span>...</span><a href="丹阳集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
