<!DOCTYPE html>
<html>
<head>
    <meta charset="UTF-8">
    <title>缘督集 - 第 17 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>缘督集 - 第 17 页/共 18 页</h1>
    <div class="content">　　故通守郴州游公于庐陵为名士政董公端明胡公其辈行也辈行间相尚清节故当官防于取相尚义风故居家丰于予丰于予故嵗租无余蓄防于取故月俸不足支支不足而蓄无余故其子粗如而孙有贫甚者矣向有字器逺者谒余其为文于古亹亹焉得贫力也比有字宏逺者谒余其为道于时落落焉未得贫力也得贫力则落落者栩栩矣天之贫人小成其文大成其道宏逺之贫甚于器逺安知非天之欲成其道欤宏逺之鸣其贫于人也余恐人之未知天欲成其道也而落落如初于是发公潜徳为之辞又恐人之徒知天欲成其道也而未至于栩栩于是缀我澁囊为之倡焉
　　记
　　盘古山记
　　南方之山衡为宗自衡袤而南稍东为大庾大庾袤而北又稍东为盘古其地介闽粤故吴上游今隶汉贑余为汉贑丞进取计左矣犹幸并缘得赏所谓盘古者久之未偶也逢人谈胜致中为热淳熈九年秋假防昌令明年春邑事稍闲防不雨久乃语丞徐君曰盘古祷雨所也相与泝防维而之凡百里山皆童惟盘古若鬅鬙然望之青葱突兀始蹈背而上其势迤逦髙不觉其为数百仞也即之松萝参天上偃葢而下蟠虬其东西崖壁立尝试投石焉一茶顷始至下或徙倚而頫仰也目勇若将蜚足怯若将坠徜徉裵徊不忍舍以去去矣犹数步一囘首其得我叹尚如此上有浮屠宫其徒法义领焉虽仍故揭其门讯之莫析也据南康记本盘固固讹为古耳余为言盘古浑沌时神人所为立天地者天地立矣心不有其功一归之太空是山今云然窃意后人思盘古之功因而以其名志之欤虽涉傅致校之以讹传讹为不失本始法义曰容有此理相对语罢道松竹间上絶顶顾谓波利古禅伯也至自西域庐于是又扪萝而下有泉而碧曰定公今南安岩主也至自西峯井于是又沿坡望其后有岩洼而黝曰古仙女不知至自孰何也室于是世教三两遗踪在焉犹缺一或有所属幸公以文贲此山庶几足之一再却不获强为书曽某攻苦儒也至自庐陵诗于是
　　萧帝岩记
　　赣乱山中杰观往往而是泝防维而上三百里岩相属也而讹号萧帝者葢甲焉始扵东坡山水图得之淳熈十年正月祷盘古罢乘余健枉数里过其间一饭去始望之块然一盘石若将踊也裂而拔二壁厥中豁门道出焉壁之上岌然一横石若将压也疾趋一转曲厥右峭磴道出焉是为岩其面如砑其背如蹲其项如伛其颠如髠其底如掬四支袤而曵如舞废寺屋其半如衔四围诸峯莫择也其前屹与岩对者如跂左右争相乡如拥旁罗而角立如拱外峯之半如却走如回顾溪潺潺出其间如蟠千万象之晦明出没如幻余览之忘其归之暮也归与家人谈忘勌对客谈忘踞客以余雅嗜好佳境乃尔殆山灵以起废相属邪余颔为然物色久得尝为南安岩浮屠祖炤囊而饟之埽尘垦荒凡数月始就绪更一再嵗次第还故常而余满去矣世谓浮宦为飞蓬余去未必来而祖炤若游云然又安知不厌而它之盍求所以夀其传按南史萧頥是为齐武帝初起兵揭阳山怒张疾视之气不取天下不止终之事与时左逮今阅几废兴而山自若也故老相传岩殆揭阳支号万有一非讹而岩间石灵则齐之兴废犹为所笑况区区浮屠之数椽屋哉逹观所立惟其是传之夀欤否耶不计也未免俗而小计焉则自为可寿而已余齿且衰犹未能自为可寿者而祖炤乃谒文而石焉意两者必有一可以寿于世余谓文难托固矣正恐石久莫之托以寿安在其为寿余文也为祖炤计自埽尘垦荒外姑置之
　　贑县丞防记
　　贑为县古矣本朝太平久自绍兴迄今五十年间兵一再变百廨俱烬县治立复故丞氷防也最后葺贑之阳其山秀絶为崆峒县治丞簿廨向焉丞居其正凡廨得山为对难矣况正又秀絶此好事者所羡也故葺后輙为台府二幕属迭假更据丞力不能相抗挽姑僦市庐以居其防葺否未尝问何暇推向阅几丞来与去阅几嵗月哉胡君镐以下连三丞改秩去好传致者或谓崆峒宜丞也丞委之似不知德崆峒者孙君逢辰于是出力焉淳熈丁酉廨始归又连两丞改秩去好传致者举谓崆峒宜丞矣夫丞汉秩四百石尔不足取重于人故好名士类不屑为或为之上官睨其衔往往易其人故少有获进者偶有焉又转而徳崆峒山呜呼士为时出顾所立如何所立是进不进非所计者丞宁有重不重山宁有宜不宜哉庚子腊余来视丞事按令首问常平钱谷曰于州丞不与也次问陂池曰贑泉田也无以陂池为咸茗事大抵于郡丞理之税筹苖算一归簿至狱讼令又自任丞袖手可也毎坐曹呼吏索常行署罢踞防床对崆峒哦五七言答燕闲佳客至即留与商略饥共飱不择糗渴欲歠不择滫主人勌輙卧不忌客在客喜辄讙哗不忌主人在癸卯腊吏以终更告余不觉其为久也太息次吏又追记向之为丞犹及识者以告曰今阅五十二年凡阅十七丞矣傥自绍兴泝至贑之始为县又不知阅几丞寂无闻余重太息来为丞者衮衮十百千年后泝至今亦不觉其为久也余虽自磨防顾未知终有所立否若不为可考者遗之安知不与自绍兴泝至贑之始为县类邪当又三太息不止也乃防其所得于吏之姓名刻于左幸来者续焉
　　博见亭记
　　自罗浮袤而北稍西又袤而南至増城支为鳯凰冈冈之腹传舍踞焉址左丛祠右精庐丞廨其间地于邑为髙与阛阓稍稍左非郭非村不闗不钥而自与尘逈也吏部不除丞久廨垂废淳熈丙午三月淮海张君槖元辅来视丞事葺而居焉公余散步翛然有古梅亚堂北疾趋视之其左突以隆者丈而畸葢积土成阜也扪蒙茸而上枝叶蔽亏凡数畮有清隂无溽气则乔木盘其前者一错其后者二逺藂平林重峦复嶂环其外者无数尤峭而髙者罗浮也小竚次口与心语其宜烟雨风月者欤立呼牛马走芟夷之隠然一亭址揣亭材未易致姑以竹为木藤为鐡茆为瓦柱四径髙寸六衡如之椽相什焉径杀三之二旁不壁下不砖尚简易也甫数日亭成君挟策徙倚其上頫而视居者欝烟行者扑尘缤如也平而眂云出岫鸟投林杳如也卬而眂辰尊星卑粲如也混而融之天光水华交加上下莫非与吾学机相触冥然心防剟荀卿语扁以博见客至相与茗饮手谈意行燕坐眷焉忘归有疑景称名亭未称景者请大之君言丱为学逮兹髪种种博非吾志特资博以成约耳未离形则我小于天地万物离形则天地万物小于我况区区一罗浮哉夫理约物无博心大亭无小博者吾将约之矣小者安用大之耶八月防余语其故质其于道合否余然之静惟亭难寿为君次其说刻而横于楣来者有考知君风流不可废迹又简而易踵尚相扶为不腐焉
　　光孝寺重修笔授轩记
　　佛夷人也其徒由汉始入中华最后逹磨于梁普通丁未般刺宻谛于唐神龙乙巳皆自天竺航至南海逹磨初不上文字卒有楞伽经为中人设也般刺宻谛译弥伽释伽语于制止等房相国笔所译授之学佛者楞严经是矣其为意葢楞伽类欤制止今为报国光孝寺复殿之隂故有轩宋元祐丁夘府公蒋之奇揭曰笔授刻石其间久之石仆轩失治绍兴壬子府公向子諲至寺顾轩石认蒋遗迹且坠辍俸为施轩如初加壮且丽至淳熈辛丑阅五十年壮者朽丽者陈府公巩湘懐蒋犹向也好施甚焉建大阁于殿之左推余力及轩壮丽复如初阅四年乙巳阁与轩工讫函楞严于阁阅二年丁未主寺祖莹道余坐轩下大砚在焉融故物也拊摩次问笔安在莫有知者相与太息笔之寿不如砚固矣而砚之功不如笔何则融所授经砚之为用缓笔之为用急揭轩以笔不以砚葢其序然也楞严行于佛之徒笔之功虽多又有与笔相为先后者弥伽释伽语之始译般刺宻谛受以口融受以耳既译融授以手学佛者受以目尝试问殆口即耳手即目而授耶抑耳即口耳即手而授耶祖莹对余谓即即不即谓不即即即谓授即受受即授即不授受谓授不即受受不即授即授受无即不即是为真即无授受不授受是谓真授受余于佛书防如也揆于吾书要不出于易之寂论语之空则口耳手目一无功于楞严矣笔何功之有哉反而求之笔于手手于耳耳于口口于楞严楞严于佛佛道皆为长物况轩乎无容记可也所可记以遗后之考古者融为般刺宻谛笔所译于寺祖莹为融函所笔于阁其嵗俱乙巳萧昴为逹磨表所由来余为祖莹证所授受其嵗俱丁未似有数存焉非偶然者凡今佛之徒华人也其间岂无尝于余所谓空寂者求之诚能闻黜耳见黜目言黜口书黜手未必不返本也然则记岂特为攷古者设耶












　　钦定四库全书
　　縁督集巻十九　　　　　宋　曽丰　撰
　　记
　　张参军注倚阁记
　　淳熙十有四年静江府司法参军张德器闲居语家人吾先世种德多后必昌今门闾非贻谋具也卜改筑得大壮焉如其兆以规以经明年六月宅成门距江二十步而凖墟之江其不俗我哉乃出独见而乗余力于江之濒疉石为级者三立石为柱者十六衡而版之为尺纵四十横五十建阁其上髙称是材中度工中时雘者如霞垩者如练缃层缥间者如虹参军与客落之烟霭横陈鸥鹭前列过鸟囘翔潜鱼出泳翛然物表之乐未央也而吏部速之官又明年余亦随牒而南过门升阁山来宾而水归徃徙倚不忍去至静江一再见参军相与谈阁胜曰水近而山逺必也取名乎吾从近尝试剟杜少陵注目寒江倚山阁之句题以注倚或疑少陵诗为有怵于得失者设尔参军家世素封万户侯也一出而应举覔官辄遂再出而趋事赴功辄有声不即人而人即之习得之惯不知有失曽何决择于是余谓少陵诗句指得失意关污洁洁无失也污无得也是故与其以污得宁以洁失鸡虫之得失其轻重与世同忘其为道之污而少陵意指世之得失其轻重与鸡虫同污视之也虽然人非蚓而后食安必其不合污耶顾所归如何耳发兴于鸡虫合乎污世也牧思于寒江归洁其身而已矣始乎合污情习未免终乎归洁礼义不愆故防鸡行一篇于诗之体为风于义为湼而不缁于思为哀而不伤少陵诗近道大抵类此参军久学多闻于得失迹若未忘者而其心窃以鸡虫视之矣兹应时须陶潜之五斗王绩之三升禄云乎哉漫复尔耳不知更几年倦游而遄归问阁无恙与江讲濶疏肆目所注凡孟之观澜语之浴沂记之澡身浴德充而至于易之洗心则在我愈大在物愈细自鸡虫等而下之未必不以槐之南柯视郡蜗牛之左右角视国大橘视天下胸中岂复有得失哉老之将至时哉难得厥有忠告其无苟安后防相追随访旧游举杯而邀明月临清流而赋诗当互于入兽不乱羣入鸟不乱行否闚其进此道浅深何如
　　广东运干防壁记
　　本朝转运唐制也其属四干办公事一也阙之置废尚矣绍兴十有三年再置出宰相意也初籍中书中廼籍吏部洎后乍吏部乍中书无常也出于吏部之谓注必改秩然后可出于中书之谓除秩不必改可也广东距朝廷逺加之濒海风土恶中州士大夫其资应吏部格者不屑就也故其阙常揭于亭淳熙十有一年余至吏部秩垂改复左阅亭揭盖五年矣漫浪求偶得中书与之也明年春至止问廨安在则盐仓之阳主管防之隂再置阙之五年筑也稍间徃视剥且压久厪厪数椽存耳意白长起废重于发适帐司防以祟虚姑侨焉又明年得故官姓名于老吏自吴谘至张翮凡十有一人惟余迟顿于朝无以动吾相于官无以动吾长阙若廨甘于人所弃者而取之视十有一人不及矣虽然转运一事耳始有二长焉交修互举畴不克济复置四属九百得相可否其间立法之意有在矣属于事长其道又以相可否为忠而世为属者秩之未改志于后已改志于陞视其长巍巍然拙者求容巧者求悦非特不相可否而已甚至于以否为可嗟如是为借无负事长之道顾无负置属之法乎自余至幸同事俱贤见有异即争争即要至于是廼已移而施于长亦如之长怒不慑长喜不矜视十有一人及不及未可知也又明年厪厪数椽存者亦亡矣余又且解去方来无穷已徃寖久置阙嵗月久而佚容可傍考至故官自初逮今才四十有五年未甚久老吏犹及识姓名虽尽得而字多佚及兹无传久则并姓名佚之矣愈久则愈佚它莫考也故次十有一人刻于石众不可槪安知后来无挟动长具者廨虽废必复起起则必欲得始创中废之迹以为传石未毋以为它廨事仆之
　　得异亭记
　　提防湖南刑狱台治于衡公庐为其东濒城其城濒江江之岸城之隍也楚观据焉山自献而水横陈使者飨客茗于是觞于是虽良独快而水风切人可暂而不可久舍而又下之不斋则阁快莫半是者绍熙改元右司范公仲艺将使指之明年也徜徉台治之宦睥睨榛间陷者若洼筑城遗坎未陻也突者若垄筑台遗壤未夷也目指气使耰奔辇驰草阏彻而木郁开即之若有得焉乗兴奋徒取洼赢补垄缺以为址卓亭其上背台而面城亭卑于城无几山在逺而露巅舟过前而见桅其为快半楚观也重撄水风却而坐赖有此耳四月亭成余从公其间率意言王中行于荒丘望而得异处韩文公记燕喜语也事于是类名于是取可否诘晨而公书得异字揭之矣公儒家子于蜀公盖四世孙自少苦学旣壮上进士对宦游徃来西发蜀东至吴越北使燕南循江湖与目相习不知几巨丽也于细谓不屑矣乃取容膝而资放目何哉景辟则道游辟则学也融于心则巨细一域于目则巨细二旣巨之习复细之屑公其以学为游欤夫以学为游也扩充于瞿塘灔滪太行王屋云梦彭蠡洞庭具区而反约于容膝之地犹曰纳巨于细秋毫之中泰山具焉况以游为学耶其习巨不至于塞乎天地之间屑细不至于屏气似不息不止也公行所学非坐庙堂未毕它日毕厌与巨习归而锄三径追思于今刈荒卓亭事均一屑细耳属记于余豫为追思有考焉设也
　　博文斋记
　　吾州故多士自欧阳公为代文宗风声气习相鼓百年间士又加多应大比诏浃万其间以忠义孝亷旌于朝数人耳然则所少者非文也永新周氏之儁九龄鋭于学绍熙改元今王正月聘吾宗时仲为师友至则名其斋曰博文或以非吾州所少诟之诟者日众九龄疑而时仲悔四月余道过于是具质焉谂之太一之谓道未离于一之谓礼起于二申于三成于五之谓文文云文云其上经干纬坤错寒综暑于以使隂阳调风雨节日月顺星辰适其次纲维人伦于以使君君臣臣父父子子兄兄弟弟夫夫妇妇又其次统纪物理于以使鸟兽草木鱼鼈昆虫咸秩此天下之至文也虙戏之八卦画此文耳其流为黄帝之厯苍颉之字灵氛之占他艺不与焉孔子之六经纂此文耳其流为子为传为史他集不与焉夫所谓文如此学者小其心目猥曰心防云者妄也故论语之中一义而三致意自博者二博以人者一九龄年三十而触博又时也亦旣自博又从而聘师友其博以人之谓欤虽然自博不厌独博以人不厌众防集归史防史归传防传归子防子归经九龄自博之不足一时仲博九龄足矣苟不厌众余敢以防耳归目防目归心防心归性防性归命以博九龄焉继余而他继今而后九龄于博之功中止非余所知不止更二十年去文复礼莫御也当是时丧本无之我还固有之天一斯觉曰仁百斯给曰德万斯通曰道礼又不论也余衰且老矣未必及九龄复礼幸及当为颂博之功焉兹于请博之义不揆而赋所闻一塞请二志诺也九龄字景张时仲名行中云
　　重建华严寺记
　　绍兴戊午占崇仁籍学佛者行冲请于县出力起华严寺华严寺废惮靡钱多重迁其筑维新其基维旧大归沿陋就简材苦窳而工绵蕞非所以崇教也有改图意未决卒之日属其嗣如俨阅十四年是为淳熙丙申相于南原厥坡突宜屋厥泉甘宜井厥壤腴宜圃山之后如伏前者如拱左右者如拥四顾者如环卜焉而龟食祷焉而神不吐曰易地莫逾此意轻三万钱当得之如抟手何无以乞于修职郎主福州闽县簿罗某如其数乞以贸焉举而絜之地方八百尺规模视故倍经材综用无算莫出也簿公复乞百万日差其刚工鸠其良诛茅而薆阏开埏土而洼陷平凖而础其上为阁为堂为殿为门端屋也为藏为庑为寮靡屋也为扈为帑为福竒屋也其筑也如磐其架也如腾其覆也如幕屋之质相陆续以立其墍如链其甃如织屋之文相陆续以成如俨私钱拟簿公之半欿乞于他足之百尔像设千斯器须靡钱又拟屋之半已莫出矣乞于他不欲也簿公复乞百万其兄之子厪乞三十万相陆续以剏彻屋表里金碧献状不日月而自辉虬龙肖形不风雷而自怒周数百里徕游少者噩见老者驩谈二十年间物轻钱重富家不敢睨土木释老可知或乞于人不应或应而不继辄寝顾寺自丙申迨辛亥无嵗不役无役不讫为工五万而赢问其费如俨乞于簿公者三乞于他不知几也如寄而取之簿公与不知几者之乞如俨如逋而庚之岂事与时不相遭则难人相遭则易欤簿公雅轻施属有得所乞钱卒浪耗鲜不悔且非如俨忠实足以动人坚强足以立事则乞焉未必不重乞乞焉未必不浪耗也安得有响应翕成之效焉故为簿公虽难为如俨尤难寺故在下传无图记属何嵗兴莫攷也有铜炉存其题为大中祥符三年则废居复未知属何嵗尔兹不为可攷者以遗则千百年后复兴之迹与始兴类相与谋属记于予释学予不知也槩如俨以吾道不负其师所属近孝盖可书也已况复诿曰为国祝颂近忠为民祈祷近义奋不自嫌书之使刻焉
　　福庆寺始末记
　　绍兴十有九年诏抚州创县是为乐安治在詹氏之墟释老宫与墟故相左县成帝诞之月国讳之日令丞尉迀驾蒇事三十有一年令王植曰非便闻于朝迁廖源之延福寺于郭乾道元年筑堵未就烖孠令陈荐弼改卜今址背庚而面甲主寺了初奉令意鼎为堂于以措座六年从仕郎彭光邦之父大全袭为殿于以措佛八年承仕郎黄藏器又袭为殿于以措蔵了初之孠广倚乞于众袭为蔵于以措经淳熙五年广倚之嗣良干袭为堂于以措翻经者他须缺外复策家矣莫出也六年提举常平今显谟阁学士郑侨见祖道才之风知州事王公晓畀以主座责其卒工至则事以勤理行以勤孚十年鼓吾宗进士泳与其嫂廖觉真侄澥滙倡于众袭为堂于以措僧又鼓詹道倡于众袭为扈于以措釜又鼓朱安黄廷振倡于众袭为门于以措彩揭其上十有二年设防曰大乗乗机乞于众袭为楼于以措钟十有六年觉真倡于众又袭阁曰华严于以措毗卢像此其凡也缋九大庐竹木土石以为质丹漆垩黝以为文犹曰未也其间百尔器须一随所主办之于寺足之座措于堂隆者一其余刹佛措于堂尊者三其余库又其余则罗汉像十八观音像一分措傍若后藏之建为殿柱四觉真泳如其数为神龙像蟠之为轮面八市稠人如其数为力士像推之邹邦倚为岳主像措其前黄师旦又为弥陀像措其后蔵蔵蔵器所施经为大部四为小函百而觭计藏费增于殿堂十五楼为钟设者其隙复措驺山所施弥陀像阁为华严设者其隙复措黄梦弼所施地藏王像十大善像五十有三门左措金刚像右如之寝有堂医有寮溲沐有舍汲有井储有帑廪示不紊也漏者补之倾者正之污者洁之朽者圮之窳者泐更之示不忽也开址詹氏子曽氏子施赀彭氏子黄氏子俱为祠享之示不忘也绍熙二年又埏土布道南与官衢接而寺役毕矣此其悉也寺故律至道二年録为禅刹创寺僧义祥虽无图记有钟题未剥可覈也粤从嵗辛巳迁于郭逮淳熙戊戌十有八年主寺不一而足堂殿蔵质粗具而文未称己亥祖道主寺迄绍熙辛亥才十有三年不宁一新楼阁门之质又并堂殿蔵而加文之余屋地界等是所须者备所备者媺信祖道之成终视了初之经始广倚之营中劳相倍也费蓰也祖道白予费出于人劳出于我何当人我记之静循施者如大全觉真其身寿其家益其子孙昌于报云然可书也而有不然者槩书之人未必信奚不爱数百言而记焉复循寺之役实固为佛名亦为国止于实而已虽劳费之必然揆之吾教未免为利而行之者况有不然乎夫惟有名曰吾亦为国则劳斯义劳费斯义费奚严数百言而不记焉
　　重兴院记
　　崇仁之东北十里而觭有释氏院谓之重兴庆元戊午裂古僧像得其中保大八年里长雷勘院帐□之谓之重兴矣其始兴莫□也帐有主院彦芳自新淦之李出者天祐三年吉之龙兴寺受戒僧僧几年然后主院主院几年然后帐不可意逆天祐保大相去四五十年治少乱多院之兴衰视时治乱可意逆也则始兴其在唐中衰其在闰唐欤年号甲子裂古佛像得其下匠氏板记□之主院法端也殿成于嘉祐五年像成于七年则彦芳之后院尝重衰至法端又重兴欤自嘉祐逮绍兴徂兴成衰至淳熙则积衰成废矣一新之主院如臯志也而力与志违乗尤港杨作舟间白以筑事大之堂殿廊楼门小之寮庖帑廪厠其凡所靡工拟亿而缩钱缗儗万而缩米石儗千而缩其妃吴氏闻之曰大役也不敢当又曰美事也不可失索吾储视所儗而赢与作舟谋割以施焉嵗在癸卯一割而工挟其伎侩挟其材徒挟其力翕然售以奋而堂成乙巳再割工侩徒售如初而西廊成丙午再割三者售如初而东廊成庚戌辛亥再割售者如初而殿成乙卯再割售者又如初而楼若门成像设器须四三年间又相次第成其质土木金石其文黝垩朱碧其形倮介鳞翼其声钟鱼铙鼓穷鬼工极神械觕出有混细入无间未云巨丽不曰中藻乎戊午以后自清防其师如臯成无废润色示后有继不忽末也又塑彦芳像如故置帐其中示先有祖不忘本也更持以坚而守以谨不百年不葺可也满同异吴氏儒家女也自归杨以其祖父所以自立者左右夫立家不夷佛大矣为儒教中美事之余又为佛教中美事大之大也彼有疑为豫徼后福设者其吴氏之细耶吴氏以其大忘儒佛矣不以其大忘祸福耶吴氏初者志于为善而已报欤否耶不计也其迹容有投人以疑者正欲与世相混寓吾之大尔吾恐未大者之施过于计报万有一不如所计而佛之权穷则为善者怠并吾儒教之废莫起者故于院推其初迹矣复于吴氏推其初心充未忘祸福者之识使之加大视为善为当为相与为无已焉
　　兰石重修柳侯祠记
　　祠在柳建于唐长庆初欧阳某经纪之在吾邑建于本朝元丰间徐邵经纪之久辄坏绍兴丙子徐忠彦经纪之为一新久复坏庆元庚申徐元老夏邦英经纪之又为一新吾里四士者知侯为一代文章家读其书起慕观其像起敬横身任经纪责寓吾慕若敬尔非为其能祸福人设也惟侯之生抗志髙既第既仕内之志为公卿其为御史为郎未得志也外之志在方伯连率其专为瘴州失志也夫人未得志小愤不得志中愤失志大愤愤则思所以泄之御史有简郎有牍州有甲兵刀锧盖泄愤具也而侯入为御史为郎望迁出为州望还小不忍则乱大谋矣故事至前重发其愤无所泄一于诗文泄之死则志于为星辰为仙为神其为鬼不得志也愤何所泄欤蓄愤无泄迕之者裂此李仪之所以侮慢死也韩文公有成説人无他辞矣揆以俚见古之士养成吾清死为星养成吾虚死为仙傅説老是也养未成为神无所养为鬼侯壮嵗未有所养也一絫之百囏养之余自邵之永自永之柳之后之文之诗闚焉言事者去激未尽言理者造谈已多盖其所养而成矣借其死未免为神与人为福而已矣其屑为祸人之事耶夫死生数也公岂不知仪之死数与慢期防特与侯善虑久而慕者忘敬者怠祠且不保用神道设教意张而大之尔见谓诚然非有得于公者也祠又新以还每祷辄应吾里人于是加敬焉夏与徐敬与人同所以敬与人异余不敢以见谓诚然者语之矣故其请记不敢不以所得于公者荐之也
　　南雄州通判防后题名记
　　南雄州置通守之四十八年是为绍兴辛未始有詹大声题名又三十五年是为淳熙乙巳始有林缉续题名官系以姓姓系以名名系以年月日题名法也詹若林为之辞无不可者辞于州曰坠望重而已于通守曰天宠优而已其如有遗意何通守于州贰也贰于长其道以相可否为忠其德以不相可否为容容为贰德廼长之贼忠为长敌乃州之益庆元己未建宁郭公邦仪为广贰以相可否见黜不辄悔嘉泰辛酉九月复贰南雄长宋公价也余过州知其不辄惩与宋相可否如故已而宋去刘公篆至相可否否予未知也逾季而觭书至自州言其不辄变与刘相可否如故久之如始至颠沛造次如常是之谓贰忠其长长容其贰盛德事也更逾季而觭郭公书满最去矣有可攷在相继为贰逺者知公之姓名未必知公之忠于长近者知公之忠于长未必知公之旣以忠自累复以忠自持曽不以悔故惩惩故变也故攷公之为后续题名属笔于予表公固有识又有守以示焉
　　坦斋记
　　天开地辟山川生焉山峙川流险生焉予少读书知险之説稍长出见乡里山川而已眇乎无以夸为也将冠游学江东山见庐阜水见彭蠡既冠且壮第而仕东入吴粤南入闽广山见金华天目大庾水见浙潮贑滩既衰且老入桂道衡阳山见岳入琼行珠厓儋耳水见海知险之状嘉泰改元秋还自琼过江陵见太守宋公价藩仲谈易阳画一其体混成夷之象也隂画二其体角立险之象也二隂戴一阳为艮一阳挟二隂为坎隂倍于阳矣加之阳二隂二倍之又倍故艮为山险坎为水险山险矣山之重尤险也故兼山为艮之危水险矣水之重尤险也故洊水为坎之坎窞山自山重水自水重险矣山水之合重之又重尤险也故艮下坎上为蹇之难然后知险之理然矣遇险若为处哉处山险水险易处人险难人险盖甚于山水也君子受阳气以生故其心夷小人受隂气以生故其心险阳数一故夷者寡隂数二故险者众夷非险敌矣重以寡敌众败之道也善处险者不以险持险惟持吾夷勿变而已矣故干德易以知险易者夷之谓也然后知险之道反自近省嵗在己酉与公相先后班改秩各随牒去予令义宁次浦城次贰琼俱与险者遇始有天幸卒不免盖失处也闻公言惜乎晚矣留絫月知公有所谓坦斋意其所出不外云云者诘之自履之二出也诘二之义于爻为以干处坤于位为以阳处隂于理为以夷处险公赋性夷盖干之委易也而自居以坦不以易盖理学明惟臣子于干非所敢奸而履又干之变也与其涉嫌迹孰若用履之道避干之德殊途同归之为顺且安欤予与公为莫逆知其坦表里如一课坦之效不能不诒惑于妻妾而见信于朋友不能不诒笑于里巷而见知于庙堂不能不诒慢于流俗而见敬于士君子如此足矣更能坚持吾坦大而格君移俗动天地感鬼神不以骄故变小而惑者笑者慢者久之如初也不以悔故变始终如一又不翅是
　　山月亭记
　　吾乐安山水县也士族子詹相魏卜县之东南濒水以筑而亭揭取月于山非简水也水溪也能濑而不能渊可陂而不可舟山之胜欿如也亭南其向山之东西月之出没也皆在目中容有择于此否耶夫人胸中自有山自有月然后与山与月莫逆莫逆然后无择相魏从吾友董仲翛学速而肖也不知其人视其师视仲翛知相魏与山与月未必非莫逆诚莫逆矣山与月非吐晦也将吐朔也防吐朏【音菲】也吐之旣望也吐矣防魄之吞也吞吐亭之臆也月于我朔发防也朏渐之进渐而长也望道大光也魄恶盈也晤损益与时偕行也晦退藏入安息也推而朏又推而测慝与吾融防者岂特取之东西逄其原哉乐安于永丰为上游李子权有亭曰江月永丰之胜以水也彼以其水此以其山易地则皆然予无择也于子权入鸥不乱行闚之知其与水莫逆于相魏入鹿不乱羣闚之知其与山莫逆于月之莫逆友末由闚也余为子权赋诗矣失于不及问月故诗未尽意相魏必欲余诗余其擕樽酒造亭须月未出则举酒以邀出则倾酒以酹问讯予相魏所以莫逆何如也然后复赋焉
　　华盖山新建三庐记
　　江西名山华盖于他无得巽自三仙遗霛其颠也闻者信故有祷祷者萃故有庐籋焉万丈而髙环焉千里而逈故颠于庐其风劲而易摇其雨横而易滛其日烈而易剥故庐于颠其竖也竹不若木其负也砖不若石其覆也茅不若瓦自四方之乞霛其颠也好施者莫不欲壮木以竖壮石以负壮瓦以覆其如工若徒何仰而跻其上壁立其傍板荡其曲斗絶视不敢分步不能寸所赍轻曾未免伛偻然也重媻跚然加重扶伏然矣其难如此故自永康迨绍庆七八百年间为殿为阁为亭未始一满施者意庆元三年嵗在丙辰裴省中主观事□首三仙罢念殿败旧矣新之非我谁欤谋以戊午而始柱以庚申而起工以壬戌而止一年阁成三年亭成竖者负者覆者材皆壮免易摇易滛易剥之患传二三百年可也省中首尾十年中兴其先七八百年欲为未为之工遗其后二三百年欲继莫继之迹嗟夫难哉非其气鋭始孰经非其材施中孰胜非其志坚卒孰成旣成矣何加焉曰犹须移其志于道也道之初有虚而已虚生气气生天地人天地之初有土而已土生万物人之初有儒而已儒生百氏故土为万物宗儒为百氏宗土之气中气也儒之道中道也万物宗土百氏宗儒无他万理不外一中而已矣独不见三庐之剏乎石木瓦于万物为三始置土上则髙于土矣而终之折腐石归土木折归土瓦腐归土盖还原也老于百氏为一自负髙于儒矣安知其终之不还源也特未易前期尔予恐省中诚欲移其志于道故于记三庐也借事为喻识其端使择焉













　　钦定四库全书
　　縁督集卷二十　　　　　　宋　曽丰　撰説
　　穷客逹主人问答説
　　有穷客过逹主人主人为具客不识恠而问其名则尧之浆舜之泉禹之粮也反而思平时食淡而已孔蘖孟菜之外未尝及箸焉今遽享此恐为殃遂固辞主人大笑以为玉食非近臣莫由得今以所自享者享客意客食淡乆必餍而思甘乃以不识辞客殆秪有穷分耶客曰诚如主人言则客有説更髙顾主人悟不悟尔食尧舜禹之食食于事者也食孔孟之食食于道者也食其食不道其道客自责而已客不自责他无责之者食其食不事其事主人不自责天下独不责主人耶一时人不责万世独不责主人邪然一身而百责集焉当是时穷客未必不为逹逹主人未必不为穷于其末也而为之剂量则尧舜禹之甘比孔孟之淡尤为易餍者餍孔孟未有不思尧舜禹者矣餍尧舜禹未有不思孔孟以雪之者也敢以所自享者反享主人若未领防者已而悟曰客言然吾当辞事而就道客曰虽然迟矣不俟撤具而退
　　豪猪説
　　余儿时见里中有蓄豪猪箭者其大如箸长称之其本如萌其末如颖其肤白黒相间白者如蒲差硬黒者如角差软耳老长言箭生毛间气怒则身张身张则箭发所中能杀人人不敢近予虽闻之实始未见意説文所谓豪豕鬛如笔筦者是也歳在丁未余年四十六矣自广东漕掾满航而归至清逺之茭塘其左岸有自山逐猪而下者猪至水濒前不能进后不能退舟人遂以篙杀之曰是豪猪也余起而视之爪牙毛甲咽项腹背皆与世所蓄等所异者其目如猴其觜如兎其体如鳞箭诚生毛间诹之舟人汝独不惧为箭所中耶曰猪怵于前之伺廹于后之逐气虽怒而不张箭虽发而不逺此篙之所以得施也静循猪之所为自雄族类间其心徃徃恃吾有箭内足以卫身外足以中物安知一有怵廹则箭发而不逺嗟夫猪中之豪真豪也一怵于伺廹于逐身犹不免况世之人姑以豪名徒恃吾有卫身中物之伎輙自雄于众日逞而不已余恐有起而逐其后伺其前者矣其终能免乎
　　铭
　　丛书铭
　　清江乡贡进士邹师韩揭其家塾曰丛书属余为记余适坐官纷而师韩又怵于归立顷不容防搜姑从省文法而为铭曰万物华前或耽以娯君岂恶华而易以书问书几何淆籖乱裛姑撮其概经史子集君味其间经辟则醪至史子集漉余而糟吾书六经吾道一贯以书眂经犹物之玩况吾书外复以他乱君曰太初并经则无文字生焉精觕已具一非不足万非有余吾斋吾名吾何择夫精觕
　　震斋铭
　　易之初有八卦而已其方位所置则震次艮其演为六十四而序卦所编则艮次于震震动也艮静也天下之理未有静而不动动而不静者圣人互存其义而未尝明言之殆欲学者互而参参而彻则为自得欤呜呼苐患未精于易耳精之则不惟艮之中震之义具焉震之中艮之义亦具焉又何必互参而彻哉余铭裴子之震斋而惧其挟少年之气以逞未领防也其铭曰伊雷之神视时巻舒有门莫关或授犍拘方卦之豫同应物须忽以归妹同返吾初是谓龙雷而卦为震孔孟曰时递进递退彼桴防勲吾灶不烬彼防防勲吾卸其靷子斋谁铭无乃大隽二月之卦子首其抬辟诸婴儿始税于胎行矣八月子鋭其摧辟诸草木老复根荄殊关同钥一勘百开式颂且规铭子震斋
　　爱山堂铭【并序】
　　吾宗必深乆家象山中不知山之美也比于其前筑堂对山始见山之美而爱之
　　芙蓉居右华盖居后象居其间不几培塿爰架余宫爰栖余踪坐而睨之主卑客崇卑者当足崇者当目崇卑不同同中余欲得象之精忘象之形筑室对象防翠横青有粲兮色有涵兮徳下惠之介伯夷之特顔之坐忘孔之屏息彼混莫伦余配以仁彼矫莫亲余交以神无彼无此孰主孰賔余爱之溺孰不云癖象山难忘道山可易于彼游心于此扫迹
　　陈西尉觹斋铭【并序】
　　长乐名家子陈景俊字有卿尉防昌之半年解后余摄邑稍闲輙相过宴坐剧谈扣其中强记博涉出而与物接多可易与余欲挽之入于道而重疑强与博多与易之或为累也宜于万物中搜所以鑴之得一焉曰觹为其斋揭夫觹解结之具也天下之物百千万结不外吾一觹恐所以为觹者非耳古之士随物防理故其择而得觹左右佩焉今佩鲜矣余从而铭之庶几朝夕见焉犹佩也铭曰
　　维道维何一元溟涬窈兮勘之若有綮兮吾祖之鲁孝行觹兮唯觹中之机兮祖学孙传吾为子授猗未授侯绪非纽觹其子矣纽其剖矣我云牡矣余刍狗矣
　　刘贡士定斋铭【并序】
　　余摄防昌之旬月访益友焉得刘思恭德钦每相过非镌切语不出口意其中必有所得又旬月乃以所掲定斋谒铭予惟定之为义大为説多笔屡手而屡阁明年四月次第挈而西于未行也而面速焉铭曰
　　天地块然在太虚也穏中之浮万物淆然在天地也浮中之沤吾自□然在万物也沤中之细吾心巻然在吾身也细中之至胡为乎万牛挽之而莫前九虎薄之而不避曰有以然学力之坚世有能奋臂于赑屭而不能不变色于螾蜿者矣尚疾厥鞭尚完厥天尚讐厥镌
　　黄子由镜斋铭【并序】
　　淳熈癸卯呉郡黄公子由佥书镇南之三月为连帅率二三才俊编摩豫章志未竟也邂逅余至为同事辰而入酉而出相与居逾月闻公有所谓镜斋夫镜金以冶之明之所从受也水以淬之明之所从发也匣以居之明之所从归也公所谓揭斋意殆出是邪曰然余惟公齿仅仅三十上进士对太常为天下第一而动容貌出辞气退然窭布衣不啻也则镜之功矣虽然足以照我未足以忘我足以照物未足以忘物继兹更广而充之以太素为金太为水以太一为匣则明之所从受所从发所从归又非今比矣极其所照岂复有物我哉余视公齿相若盖友朋行也友朋于为学之道譬则水以淬之是矣晋粤而为斋铭铭曰
　　谓道居前而忽居后顔鑚之坚前后俱透谓道居左而忽在右孟资之深左右俱凑维镜照物前见后遗移置左右见遗如之维公揭斋胡以镜为公固有镜盍自磨治镜质之耀与日月肖晦以居之其发莫料照物之余更反自照物我皆空乃镜之妙
　　贪泉铭
　　气混沌兮水为元体气泮涣兮水为物始水不自知吾知为水谁字谁名或恶或美恶泉曰盗美泉曰醴丘于盗泉将饮复已岂招拘挛犹畏疑似中抑圣心下贻士轨贪之为名固非盗比其狃其贪不盗不止隐之饮焉丘也异矣意行者圣防行者士丘也圣欤隠之士耳兹易所为乃合于理始乎为士避此李终乎为圣肆我冠履不梦周公而见南子湼弗为缁澄弗为泚美恶两忘贪亷一洗
　　赞
　　石城簿苏茔叟真赞
　　须类陈平驷车犹未乘也面类韦挺象笏犹未秉也背类马周丹地犹未游也额类窦轨油幢犹未启也颔类班超金章犹未腰也角类李固花砖犹未步也而乃恬无戚于容岂其大有得于中容具四相其真有様中涵万象其真莫状或欲为子状之必矣盘礴浩刼之余睥睨太之初彼状子相者虽得其粗未与神俱尝试闻将子道徳比我蔬笋防防者孰宜笔欤
　　防
　　防仗节死难武徳李公翼行状
　　颍濵先生进臣事十篇其八言古谋臣猛将有死无二社稷之臣死宗庙郡县之臣死封疆文吏死其职武吏死其兵国家阳九之戹李若水之死死宗庙者也杨邦又李耸之死死封疆者也王唐臣之死死其职者也宣和六年金人入围崞县公坐势孤被执二大帅胁以威防以官爵公不为屈入辱骂之帅怒加刃其额公益愤骂至气絶视古猛将有死无二可无媿矣或曰死天下事易成天下事难公等直死耳余谓成事固难死事亦不易凡为人臣子遭国家囏难当自度其力如何度必能为君父成事不死可也未必能秪有死耳猥曰易者不足为吾将为难者焉卒坐难而无成方愿死而莫及反两失之不若及难即死之为忠孝也呜呼士患非死忠孝耳诚死忠孝则死者一人愤者千万人一人之死虽不克成事然千万人之愤乆蓄而并发则事有不足成者况崞之难与公同此凡数人焉则愤者不知几千万人特蓄而未发发即为国家雪耻矣然则凡死天下事者乃所以成天下事欤公死三十余年其子宗周除郡赐对白于上诏赠武徳郎付其事于史馆旌防厚矣又三十余年余得公行状于其孙显祖起敬之余他日恢复后朝廷论功以为千万人之愤者自公等激之则旌防当又有厚于曩者因吐所见疏于状末归显祖藏以竢焉
　　防丘军判上周益公平园二十四咏
　　唐刘禹锡为裴晋公赋诗二十一篇大抵公官居时也闲居时仅緑野堂凉风亭傍水竹闲行五六篇耳未必非视公用否为多寡犹可诿曰偶然游洛之陪禹锡谢公曰终期大冶再镕链愿托扶摇翔碧虚此何为者耳当是时公退养成趣矣岂复屑镕链禹锡进取得路矣何必资扶摇一兴言间两堕理外古诗自学问出者似不如此吾友丘虞卿百苦而得一命视禹锡未为得路益公退养虽与裴等其余力犹足以吹送虞卿也而二十四咏莫非闲居设曽无嫌迹使其中有镕链扶摇等语谁不情恕今考其始末又无毫髪相资意余窃难之益公答以词意俱美知虞卿深矣未暇取禹锡诗校其孰为近理校则知虞卿当加深也
　　防王荆公帖后
　　右荆公手笔外着顦顇之形中函嫖姚之气頠乎乔松之耸壑挺乎修竹之敧风頽乎踈梅之横水也态度不同同归于清所谓瘦硬通神几是耶大抵公之字犹其人盖嫖姚者公得志于时又若顦顇则公所守固不为富所滛虽身享庙廊之奉日餍栈羊终犹有饭蔬气习在其貌曽未改山泽之臞也欤
　　防山谷帖
</div>
    <div class="pagination">
<a href="缘督集_page16.html">上一页</a><span>...</span><a href="缘督集_page12.html">12</a><a href="缘督集_page13.html">13</a><a href="缘督集_page14.html">14</a><a href="缘督集_page15.html">15</a><a href="缘督集_page16.html">16</a><span class="current-page">17</span><a href="缘督集_page18.html">18</a><a href="缘督集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
