<!DOCTYPE html>
<html>
<head>
    <meta charset="UTF-8">
    <title>端明集 - 第 26 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>端明集 - 第 26 页/共 28 页</h1>
    <div class="content">　　茶匙要重击拂有力黄金为上人间以银铁为之竹者轻建茶不取
　　汤瓶
　　瓶要小者易汤又防茶注汤有凖黄金为上人间以银铁或甆石为之
　　后序
　　臣皇祐中脩起居注奏事仁宗皇帝屡承天问以建安贡茶并所以试茶之状臣谓论茶虽禁中语无事于宻造茶録二篇上进后知福州为掌书记窃去藏稿不复能记知懐安县樊纪购得之遂以刊勒行于好事者然多舛谬臣追念先帝顾遇之恩揽本流涕輙加正定书之以石得永其传治平元年伍月二十六日三司使给事中臣蔡某谨记
　　荔枝谱
　　第一
　　荔枝之于天下唯闽粤南粤巴蜀有之汉初南粤王尉佗以之备方物于是始通中国司马相如赋上林云荅遝离支盖夸言之无有是也东京交趾七郡贡生荔支十里一置五里一昼夜奔腾有毒虫猛兽之害临武长唐羌上书言状和帝诏太官省之魏文帝有西域蒲萄之比世讥其谬论岂当时南北断隔所拟出于传闻耶唐天寳中妃子尤爱嗜涪州岁命驿致时之词人多所称咏张九龄赋之以托意白居易刺忠州既形于诗又圗而序之虽彷佛顔色而甘滋之胜莫能着也洛阳取于岭南长安来于巴蜀虽曰鲜献而传置之速腐烂之余色香味之存者亾防矣是生荔枝中国未始见之也九龄居易虽见新实騐今之广南州郡与夔梓之间所出大率早熟肌肉薄而味甘酸其精好者仅比东闽之下等是二人者亦未始遇夫真荔支者也闽中唯四郡有之福州最多而兴化军最为竒特泉漳时亦知名列品虽髙而寂寥无纪将尤异之物昔所未有乎盖亦有之而未始遇乎人也予家莆阳再临泉福二郡十年往还道由乡国毎得其尤者命工写生稡集既多因而题目以为倡始夫以一木之实生于海滨岩险之逺而能名彻上京外被夷狄重于当世是亦有足贵者其于果品卓然第一然性畏髙寒不堪移植而又道里辽逺曾不得班于卢橘江橙之右少发光采此其所以为之叹息而不可不述也
　　第二
　　兴化军风俗园池胜处唯种荔枝当其熟时虽有他果不复见省尤重陈紫富室大家岁或不尝虽别品千计不为满意陈氏欲采摘必先闭戸隔墙入钱度【音铎】钱与之得者自以为幸不敢较其直之多少也今列陈紫之所长以例众品其树晩熟其实广上而圎下大可径寸有五分香气清逺色泽鲜紫殻薄而平瓤厚而莹膜如桃花红核似丁香母剥之凝如水精食之消如綘雪其味之至不可得而状也荔枝以甘为味虽百千树莫有同者过甘与淡失味之中唯有陈紫之于色香味自拔其类此所以为天下第一也凡荔枝膜形色一有类陈紫则已为中品若夫厚皮尖刺肌理黄色附核而赤食之有查食已而澁虽无酢味自亦下等矣
　　第三
　　福州种植最多延施原野洪塘水西尤其盛处一家之有至于万株城中越山当州署之北郁为林麓暑雨初霁晩日照曜绛嚢翠叶鲜明蔽映数里之间焜如星火非名画之可得而精思之可述观覧之胜无与为比初着花时商人计林断之以立劵若后丰寡商人知之不计美恶悉为红盐【去声】者水浮陆转以入京师外至北戎西夏其东南舟行新浮日本琉球大食之属莫不爱好重利以酬之故商人贩益广而乡人种益多一岁之出不知防千万亿而乡人得饫食者盖鲜矣以其断林鬻之也品目至众唯江家绿为州之第一
　　第四
　　荔支食之有益于人列仙传称有食其华实为荔支仙人本草亦列其功葛洪云蠲渴补髓所以唐羌防曰未必延年益夀盖云虽有其传岂果能哉亦谏止之词也或以其性热人有曰噉千颗未尝为疾即少觉热以蜜浆解之其木坚理难老今有三百岁者枝叶繁茂生结不息此亦其騐也
　　第五
　　初种畏寒方五七年深冬覆之以防霜霰福州之西三舍曰水口地少加寒巳不可植大略其花春生然白色其实多少在风雨时与不时也有岁间生者谓之歇枝有仍岁生者半生半歇也春花之际旁生新叶其色红白六七月时色巳变緑此明年开花者也今年实者明年歇枝也最忌麝香或遇之花实尽落其熟未经采摘虫鸟皆不敢近或已取之蝙蝠蜂蚁争来蠧食园家有名树旁植四柱小楼夜栖其上以警盗者又破竹五七尺揺之答答然以逼蝙蝠之属
　　第六
　　红盐【去声】之法民间以盐梅卤浸佛桑花为红浆投荔支渍之暴干色红味甘酸可三四年不虫【去声】脩贡与商人皆便之然絶无正味白晒者正尔烈日干之以核坚为止畜之瓮中宻封百日谓之出汗去【上声】汗耐乆不然逾岁壊矣福州旧贡红盐蜜煎二种庆厯初太官问岁进之状知州事沈邈以道逺不可致减红盐之数而増白晒者兼令漳泉二郡亦均贡焉蜜煎剥生荔支笮出其浆然后蜜煮之余前知福州用晒及半干者为煎色黄白而味美可爱其费荔支减常岁十之六七然修贡者皆取于民后之主吏利其多取以责赂晒煎之法不可行矣
　　第七【陈紫巳下十二品有等次虎皮已下二十品无等次】
　　陈紫因治居第平窊坎而树之或云厥土肥沃之致今传其种子者皆择善壌终莫能及是亦赋生之异也江緑大较类陈紫而差大独香薄而味少淡故以次之其树已卖叶氏而民间犹以为江家緑云
　　方家红可径二寸色味俱美言荔枝之大者莫之敢拟岁生一二百颗人罕得之方氏子名蓁今为大理寺丞游家紫出名十年种自陈紫实大过之
　　小陈紫其树去陈紫数十歩初一家并种之及其成也差小又时有核者因而得名其家别居二紫亦分属东西陈焉
　　宋公荔枝树极髙大实如陈紫而小甘美无异或云陈紫种出宋氏世传其树已三百岁旧属王氏黄巢兵过欲斧薪之王氏媪抱树号泣求与树偕死贼怜之不伐宋公名諴公者老人之称年余八十子孙皆仕宦蓝家红泉州为第一蓝氏兄弟圭为太常博士丞为尚书都官员外郎
　　周家红独立兴化军三十年后生益竒声名乃损然亦不失为上等
　　何家红出漳州何氏世为牙校尝有郡将全树买之树在舍后将熟其子日领卒数十人穿其堂房乃至树所其来无时举家伏藏欲即伐去而不忍今犹存焉法石白出泉州法石院色青白其大次于蓝家红緑核颇类江緑色丹而小荔支皆紫核此以緑见异出福州圎丁香丁香荔支皆旁【去声】蒂大而下鋭此种体圎与味皆胜
　　虎皮者红色絶大绕腹有青纹正类虎斑常于福州东山大乗寺见之不知其出处
　　牛心者以状言之长二寸余皮厚肉澁福州唯有一株毎岁贡干荔支皆调于民主吏常以牛心为凖民倍值购之以输予尝黜而不用
　　玳琄红荔支上有黒防踈宻如玳瑁斑福州城东有之硫黄顔色正黄而刺防红亦小荔支以色名之也朱杮色如柿红而扁大亦云朴柿出福州
　　蒲桃荔支穂生一朶至一二百颗将熟多破裂凡荔支毎颗一梗长三五寸附于枝此等附枝而生乐天所谓朶如蒲桃者正谓是也其品殊下
　　蚶殻者殻为深渠如瓦屋焉
　　龙牙者荔支之变怪者其殻红可长三四寸弯曲如爪牙而无瓤核全树忽变非常有也兴化军转运司防事之西尝见之
　　水荔枝浆多而淡食之蠲渴荔枝宜依山或平陆有近水田者清泉流溉其味遂尔出兴化军
　　蜜荔支纯甘如蜜是谓过甘失味之中
　　丁香荔支核如小丁香树病或有之亦谓之核皆小实也
　　大丁香出福州天庆观厚殻紫色瓤多而味防澁双髻小荔支每朶数十皆并蒂双头因以目之
　　真珠剖之纯瓤圎白如珠荔支之小者止于此
　　十八娘荔枝色深红而细长时人以少女比之俚传闽王王氏有女第十八好噉此品因而得名其家在城东报国院冡旁犹有此树云
　　将军荔支五代间为此官者种之后人以其官号其树而失其姓名之传出福州
　　钗头颗红而小可间妇人女子簮翘之侧故特贵之粉红者荔支多深红而色浅者为异谓如传朱粉之饰故曰粉红
　　中元红荔枝将絶才熟以晩重于时予尝七月二十四日得之
　　火山本出广南四月熟味甘酸而肉薄穗生梗如枇杷闽中近亦有之【山在梧州】
　　右三十二品言姓氏尤其著者也言州郡记其所出也不言姓氏州郡四郡或皆有也嘉祐四年岁次巳亥秋八月二十日蒲阳蔡某述











　　端明集巻三十五
　　钦定四库全书
　　端明集巻三十六
　　宋　蔡襄　撰
　　哀词
　　长子将作监主簿哀词【并序】
　　至和二年予岀知泉州侍亲南归六月十五日至雍丘长子匀感疾又明日至宋都二十二日逝去某年十八为将作监主簿孝悌好学予心悲哀词以悼之
　　出国门而东行兮乗隋渠之飞流甫百里之畿邑兮将适揽于林丘忽长子之感疾兮畏药石之难求一日数舎以息乎宋都兮旦暮冀其有瘳隂阳隔井而结固兮越七日气薄而汗収曾言语精爽之不昧兮奄然逝去而难留岂不念亲爱之欢好兮犹焉徃乎穷幽慈母号噭而屡絶兮少妇无依而寃愁触百端而兴慨兮怦乎予心之危而莫投长风吹沙兮浩浩白日照水兮悠悠灯青荧兮夜永弥想像兮沈忧嗟予百年付托之重兮何为一恸而休资性孝悌而沈厚兮谓大吾门者必汝之由神理莽荡莫可讯诘兮曷与善而为仇岂良医不偶而横夭兮抑天命巳决乎短修大化运转而无极兮虽彭殇等乎蜉蝣惟故物之存在兮独超解而远游魂之去兮佋伥谁复魂之来兮哭临盈舟耳目恍接其声容兮考真实兮则不爱念中来兮不可以理遣自古皆尔兮不可以智谋终焉莫之见兮巳矣抚棺永诀兮千秋
　　又
　　谓逝者为无知兮梦寐笑言如平生时谓逝者为有知兮亲爱号絶盍归乎来谓游魂为变兮一气聚散冺然无知谓明神不灭兮庻回环谁其自持谓死为乐兮死者自乐生者自悲谓物皆有数兮化钧播授大小随宜嗟稽考之无端兮在圣人犹曰焉知极爱非中兮絶爱非道死生循环兮经言是考奄速所遭兮分而非召善不必夀兮恶不必夭逸骥万里兮不跬而旋良木千寻兮不咫而颠人谁痛迫兮不归之天永呼大呌兮曾不加怜怅隔絶兮一息惨悲哀兮穷年
　　又
　　淮水漠漠兮淮山靑青昼风索索兮夜雨防防丛云耸涌兮虹横密树蓊欝兮蝉鸣昔之北向兮与汝皆行今也南归兮汝夭其生笑言粲粲兮哭声风骨嵓嵓兮神灵忽不见兮归予汝迎来无期兮孰知我情云为车兮风为马天无垠兮日西下旦出游遨兮夕还其宫先后走趋兮俨以雍容洁鲜兮衣裳芬芳兮肴浆曷不御兮不尝吁奈何兮悲伤
　　祭文
　　祭河南主簿张正夫文
　　谨以薄奠致祭正夫之灵夫安仁义而遗势利其特立君子乎君子之为无所讥道焉唯仁义势利杂然其中予于所向之厚以观其终正夫乐闻仁义之説所向虽厚而天夺之年予不得观其终矣呜呼哀哉尚飨
　　祭弟文
　　专以清酌庶羞之奠致祭于亡弟开封府太康主簿七郎君山之灵呜呼吾至家始五日得汝讣音以六月七日感疾终于官哀苦号呌惊迷失次反覆思虑汝之行于父母孝谨于兄弟友悌于当官涖事公亷无私事细大莫不尽其心焉天鉴孔迩汝不应不夀而少亡岂赴告之者谬也发书寻绎皆侄彛与蒋生手疏日月苦疾终始无一谬者呜呼汝其死矣吾闻死而复生者若秦之谍人石勒之子是也犹幸其非望又渉旬月无有来问鸣呼汝不复生矣汝之永诀矣二亲垂老早暮涕泣望祭千里之外汝之妻孥必归江南旅厝异乡不独生者悲恸使死者为有知衔恨九泉终古无巳呜呼哀哉吾自五岁与汝从学及吾年十五再就乡举汝时十三盖亦与焉众所指目期必逺到其后三年与汝北游京师吾先得官为临漳从事及罢归汝后登第还家骈首拜庆乡闾荣之吾佐西都留守幕府汝时选注太康西来过我留游乆之去年吾忝对讐丽名书府汝以畿县继来相见今年夏四月吾谒告归觐别汝于国门之外谁谓此别为生死之别呜呼哀哉疾不临药死不亲敛殡不拊棺吾恨如何汝即死宁无一言以别我乎岂赴告者忍不书也将疾力而不暇及耶其亦忘我于无言耶吾于汝爱为兄弟而学业为朋友每聚议通夕若出入经史记传浩博贯穿吾不在汝右逮根诸理论吾或有先焉汝有遗文吾当録次以传于后汝子犹吾子也教朂养育待其成人扶持汝归以吾土则吾志足矣呜呼哀哉吾材与艺下汝逺甚觊汝光显以大吾门今也亡矣吾力薄而倚重思此益悲平居议论当世得失卓然期有发于人者今岂复能力于是哉圣人推天引神以锡福降殃于善恶而作民监至于善不及福而恶不及殃学者惑之然则贤而夭孰谓其不夀也恶而夀孰谓其不夭也君子之论人也在贤与不贤耳不系其夀且夭也汝之行之学之文虽不克夀吾谓之夀也夫何恨哉独手足之念无所穷极古有达观之士一死生而超乎无有用是决防情爱吾不忍为也呜呼哀哉语言嘻嘻寂而不闻肴浆陈前不食不饮魂兮何之其无知乎吾徒自苦耳其有知乎吾知汝之悲与吾均矣伏纸颠倒不尽所怀呜呼哀哉尚飨
　　祭陈比部文
　　自某行服退居里门岁时书问词意敦勤今君顺化闻信凄烦某也法不徃吊言实无文犹凭薄奠逺感英魂尚飨
　　祭苏子美文
　　谨以庶羞之奠致祭于亡友子美之灵世之推天者谓仁贤宜夀而暴贼宜夭苟反于是祸福之应则为无有子美之亡悼惜者多而或归天咎大造钧施授受小大兮孰为薄厚谓仁而贤行己适中兮自期不朽岂校岁年蛇木石兮如是逺乆嗟嗟子美其中则丰兮其外则屯文词涵浩海涌天旋兮莫见涯垠动作流行麒麟鳯凰兮指目于人下视世俗可呕而嗜兮可悦而嚬众力一举哗言一发兮罗致以文用是以困垂尾不掉兮尺泽之濆世之所嗟年不克永兮志不克伸行信于友言行于后兮斯其不冺平昔子居呉余守于闽兮相去无几音问之来放意自虞兮穷通一指庆厯之末余罹大祸兮退伏田里子以书词慰唁谆谆兮无或丧死曾不隔日闻子信音兮痛彻肝髓礼法之制不行吊问兮哀伤而巳今也吉服道出呉门兮子殡于此有觞列前曾不食饮兮非平生此眉面笑言或髣髴兮子其降止子年四十髪白生颠兮朋友雕离人岂不多知我则少兮子独何之殁者已矣生者浮游兮谁乐谁悲神乎来哉荐以达哀兮侑之以词尚飨
　　祭范侍郎文
　　谨遣某人以清酌庻羞之奠致祭于故资政侍郎高平公之灵呜呼生死聚散物理之宜何公之亡贤愚涕洟人幸公年非有爱私幸公复用庻几有利于时呜呼使公且存而复用终有为乎其无有也在天圣中公当言责时士大夫依阿厚嘿公乃言事倾动天下触指奸权开道谏诤尹京之政例为寛大借吏齿牙光饰眉面公政清明卒以毁去羌种窥边天兵议讨公云士伍未可即用投书叛酋语之祸福逮其款附终若前料登于政府天子问状公拔根株扳蹑三代不为目前苟闻之计劝农养士塞窒侥进众訾成波挤落在外至死流离惟道是赖大航檝维胶于泥沙渉者罔济临流赍嗟公薨之初众悼以哗市利田宅子女金犀厚味入骨老死营持公薨之后独无余资君国以忠亲友以义进退安危不易其志立身大节明白如是某晚登公门尝辱知遇公丧在东欲吊无路陈酧以文千古斯慕尚飨
　　祭永嘉郡君文
　　谨以清酌之奠祭于亡室永嘉郡君之灵惟灵出于丰有来嫔于予能安窘贫天资令兮致养尊老躬事烹餁无日而废孝诚肃兮节衣推食抚育旁孤乆而益勤惠爱均兮驭下有度宜家以礼始终弥劭贤则着兮从予小官至登近列奁服无加素约敇兮众善脩举夀考宜多仅及中年奄忽化兮呜呼哀哉姑失孝妇兮庙失芳荐夫失良偶兮子失慈祐念生存之所立怅神理之难究呜呼哀哉人谁不死第有后先日累月计或促或延万世前观奔湍不巳就令百年亦一息耳较量多少何者为是溪隂崇邱卜兹吉壤某也守符势莫得徃不临棺涕泗南望魂来归兮安居嗟予哀之可亮尚飨
　　祭六监簿文
　　遣使以酒肉之奠告汝六郎监簿之灵呜呼哀哉嗟予生之不厚屡遘灾于子姓唯汝嶷然而遐举逮胜衣而冠聘既授室以承事谓传家而袭庆去年出乎宋都曾未旬而大病嗟汝母之爱慈恸哭絶而还并旦暮抚棺而不舍终相从而陨命呜呼哀哉二旐南归悲感行路况我天性孰云省悟吾于今年髪秃齿蠧沈忧伤人独语谁诉望穉童之成立念衰龄之迟暮山川回复兮故林云路凄惨兮岁隂幽堂既启兮卜食惟吉宅邱之左兮慰而母心官守之责兮不临视诀汝以词兮涕泗盈襟尚飨
　　祭杜祁公文
　　庆厯之初边圉多事生民被害天子思得贤辅相以脩庻政于是擢公宥宻公以暮年当主知遇与国谋论念其自効莫如荐引才能乃条当世士可以为时用者数十人上之防朝廷适巳拔任除目既下而公疏中姓名徃徃契合有不悦公者乃訾曰上方用人而辄荐引是欲私自朋比也公不辨而求士益切既而作宰相某时为谏官以亲求郡得福州将行公又疏曰蔡某愿少留之不宜令逺去公之同列曰彼求外补而复留之岂非朋比耶未几公罢相知兖州遂请老以归天子思之遣使存问当时指以朋比者不数年列台阁参待从天下之论益知公有大臣节直己徇公不恤于毁誉不移于用舎也昔公之存某未尝以不才累公为谢今公之薨可无言哉呜呼某于公门无有雅旧一见加礼公寔我厚系官南闽哀诚莫究侑奠以辞永示于后
　　祭王侍读文
　　谨以清酌之奠祭于侍读原叔八丈之灵惟灵学通贯变文绍高古华林劝献明帝所禁密顾问阙职斯补善与物同世罔有拒当其议论乃心自处智力未究要于夷路孰不永年公何啬而不与孰不持秉公何后而不举念哲人之遐躅岂外累之足数信问来门官推守土怅天涯之吊酹异西轩之笑语曷书牍之具存终巳焉其无覩巗巗商邱新阡其下一奠伸哀幽怀莫叙尚飨
　　祭曾奉职文
　　谨以清酌庻羞之奠致祭于故奉职之灵生于世侯蚤服武冠在力可逺而失于一蹶在世可举而留于渐磐既浮沈于海表亦逍遥于物端余昔初官际君清顔矜豪棋塞之胜寓适觞咏之欢念言始终实惟二纪防合有一笑之乐间阔有尺书之委前典州符君迎我喜今兹复来遂行吊礼感游旧之雕落叹岁华之流驶揭素旌兮悠悠出郭门兮道周沥斗酒以伸诀君有知乎少留尚飨
　　祭皇考郎中文
　　嗣子某谨以清酌庻羞之奠告于皇考郎中之灵某蚤闻义训参处近聫顷縁合食之恩均施漏泉之泽恭惟祢庙超正郎曹某被诏还京涓辰展墓肆陈宠禭痛哀劬劳永思昊天罔有穷极尚飨
　　祭刘屯田文
　　某谨以清酌庻羞之奠致祭于亡友防伯屯田二兄之灵呜呼天地之大其如传邮乎人寓其间若行旅之奔趋相値而喜相失而吁何数十年之游从而不见于须臾我自闽来子官江涘扁舟迓我境上百里我有宿疾携医就治意有缓急实为依倚我卧客舎幸子来临笑言譬喻调护之经间隔一朝闻子被疾曾不及旬遂兹奄忽奉书词之委曲将永诀于幽明以爱子而见托岂薄夫之可承哀哉材可以通事变而不施于政智可以裁几而不任于时岂宰造之无意抑志念之相违前造子庭賔主之仪今也入门阖棺繐帷义虽朋友爱均兄弟哭奠一觞词以达志尚飨
　　祭外甥陈法曹文
　　专以庻羞之奠致祭殁故法曹之灵人之悲愁兮必归于天胡畀汝材兮啬于夀年有蕴不伸兮孰知其然惟汝少孤兮成立之难志气高举兮困于小官走驱岭表兮尘土其顔誓将退耕兮何有田园呜呼哀哉慈母之爱兮爱于汝偏妇殁于途兮旅柩未还穉儿幼女兮谁与加怜文章固有兮寂寞残编国门之外兮曾非故阡终必南归兮兹其少安呜呼哀哉鞠汝诲汝兮今复収汝疾为之医兮丧为之主衰年恸哭兮痛贯心膂魂魄何之兮莫知其所尚飨
　　祭八廷评文
　　以酒肉之奠告汝廷评八郎之灵天之理不可推人之事不可期嗟尔生而纯明宜百其福冀尔大成以炽吾族奈何生不及夀仕不及禄作善之庆曷云反覆噫情莫若父子之亲痛莫若死生之别情深痛重肠胃分裂巳焉哉天实为之谓之何哉
　　祭神文
　　鳝溪润徳灵府感应王庆厯中某为郡守夏旱不雨民忧失业时诣庙下以山川之职致请于神五皷东行隂云四起奠拜既兴澍雨成潦农亩霑洽人有余食乃新王宫以荅灵贶今将卜年复兴符印某之事神不敢少怠秋田干裂百姓聚首有望于神神其敇职活吾生齿无弃前功以贻神羞
　　又
　　某闻国有凶荒则索鬼神而祭之泉州所部仍旱三年岁谷之入十得三四乡无廪储仰给海外或食草木遇病辄絶今春膏泽及时田野早种乗夏之杪弥月不雨日赫而暵苗荗而枯某实有土既忧且惧民命近止非殍即流神乎有知其亦忍此而不惠哉守封有罪罔敢逭罚勿俾斯民罹于大患神其恤之去灾为利特显神休
　　又
　　去月二十日诣神之宫以境内乆旱有请于神仍与神约曰民命近止即七日不雨当钥庙门以待奠献甫终雷声隐然停午之际隂云四起揽辔东旋旗斾飞扬甘澍初作山川改色大热一去牛马其风至于信宿野有羡流巳薧之苗根株荗遂垂殣之人欢讴踊噎唯神之意忧勤于人若是之至惟民奉神万有千载亦罔敢怠
</div>
    <div class="pagination">
<a href="端明集_page25.html">上一页</a><span>...</span><a href="端明集_page21.html">21</a><a href="端明集_page22.html">22</a><a href="端明集_page23.html">23</a><a href="端明集_page24.html">24</a><a href="端明集_page25.html">25</a><span class="current-page">26</span><a href="端明集_page27.html">27</a><a href="端明集_page28.html">28</a><a href="端明集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
