<!DOCTYPE html>
<html>
<head>
    <meta charset="UTF-8">
    <title>苏诗补注 - 第 21 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 21 页/共 94 页</h1>
    <div class="content">　　追和子由去嵗试举人洛下所寄暴雨初晴楼上晚景五首
　　秋后风光雨后山满城流水碧潺潺烟云好处无多子及取昏鸦未到间
　　洛邑从来天地中嵩高苍翠北邙红风流耆旧消磨尽只有青山对病翁【公自注谓富公也】
　　洛邑【舆地广记西京河南府周成王作洛邑今曰王城是也邵氏闻见録洛阳形势郏鄏山在西邙山在北成臯在东阙塞直其南隋文帝登邙山对阙塞叹曰眞天阙也】嵩高【名山记嵩山在登封县东十里五岳之中岳也山有三峯中曰峻极东曰太室西曰少室】北邙【名山记北邙山在偃师县北水经注以为芒山元和郡县志北邙西自洛阳县界东入巩县界旧説是陇山之尾乃众山总名连岭修亘四百余里】耆旧【邵氏闻见録元丰五年文潞公留守西京时富郑公以司徒致仕乃集洛中卿士大夫年徳高者为耆英防就资圣院建大厦曰耆英堂命郑奂画像其中时富公年七十九潞公与席汝言皆七十七王尚恭七十六赵丙刘几冯行己皆七十五楚建中王愼言皆七十二张问张夀皆七十王拱辰时留守北京愿与其防年七十一独司马公年未七十亦请入防凡十三人洛阳多名园古刹水竹林亭之胜诸老须眉皓白衣冠甚伟每宴集都人随观之】病翁【富郑公神道碑公名弼字彦国河南人熙寜二年八月以病辞位出判河南改汝州公言新法臣所不晓不可以复治郡愿归洛养病许之防封郑国公致仕六年闰六月薨于洛阳私第○按子由赴洛在五年公已卧病矣】
　　白汗翻浆午景前雨余风物便萧然应倾半熟鵞黄酒照见新晴水碧天
　　水碧【程大昌演繁露李白诗多言采水碧碧玉类也水中有此碧也字书云玉之缥青者古大夫佩水苍玉殆用此乎】
　　疾雷破屋雨翻河一扫清风未觉多应似画师呉道子高堂巨壁冩降魔
　　写降魔【张彦逺歴代名画记呉道阳翟人任兖州瑕丘县尉初名道子宗召入禁中改名道工画下笔有神名曰画圣西京唐安寺菩提院北壁降魔变相道子画也此叚施注所有新刻本刚去今补録○按传灯録天魔念世尊成道且受折抑率众作难世尊以指按地地大震魔皆顚仆于是降之】
　　客路三年不见山上楼相对梦魂间明朝却踏红尘去羞向清伊照病顔
　　踏红尘【白居易咏拙诗亦曽举两足学人踏红尘】清伊【水经注伊水迳前亭西名胜志伊水出南阳县西蔓渠山东北过伊阙中又东过洛阳县南入于洛】
　　附子由原作【栾城集题云洛阳试院栖上新晴五絶】
　　缥缈危谯面面山朝来云作雨潺潺忽然风巻归何处百里隂晴反掌间
　　嵩少犹藏薄雾中前山迤逦夕阳红高楼一闭三十日遥忆岩头种药翁
　　伊阙遥临凤阙前龙门女几气苍然唐朝御路依稀在犹想东廵尘暗天
　　天坛王屋北侵河高比嵩丘一倍多小有清灵今尚在俗縁深重柰成魔
　　前朝宫阙倚芒山殿阁层层半岭间犹恐北来冈阜浅太行东抱故孱顔
　　过广爱寺见三学演师观杨惠之塑宝山朱瑶画文殊普贤
　　寓世身如梦安闲日似年败蒲翻覆卧破祴再三连劝客眠风竹长斋饮石泉回头万事错自笑觉师贤【右和见三学演师】
　　广爱寺杨惠之塑宝山【名画録补遗杨惠之于河南府广爱寺三门上塑五百罗汉及山亭院楞伽山先是惠之将塑楞伽山乃为大义净三藏咒其土故至今蠕物飞禽悉不敢至山所唐末黄巢乱京洛焚毁寺宇惟惠之手迹率不残毁名画补遗塑作门神品三人惠之其一也】朱瑶【名画録朱瑶字温琪学吴道子笔迹由是知名客逰雍洛时河南府全真观请瑶画经相及周庑中门列壁世称神笔】
　　附子由原作【栾城集题云将出洛城过广爱寺见三学演师】
　　寺古依乔木僧闲正暮年为生何寂寞爱客尚流连虚牖罗修竹空厨响细泉坐听谈旧事徧识洛中贤
　　妙迹苦难防兹山见几层乱峰螺髻出絶涧阵云崩措意元同画观空欲问僧莫教林下意终老叹何曾【右和观杨惠之塑宝山】
　　附子由原作
　　虚室无防丈青山有百层廻峰看不足危石恐将崩听法来天女依岩老梵僧须弥传纳芥观此信还曾
　　朱瑶唐晚辈得法尚雄深满寺空遗迹何人识苦心长廊欹雨脚破壁撼钟音成坏【一作败】无穷事他年复吊今【右和朱瑶画文殊普贤】
　　附子由原作
　　壁毁丹青在移来殿庑深赋形惊变态观佛觉无心旌斾翻空色笙竽含妙音风流出呉様遗法到如今
　　韩子华石淙庄
　　绛侯百万兵尚畏书牍背功名意不已数与危机防我公抱絶识凛凛鎭横溃欲收伊吕迹逺与巢由对誓言虽未从久已断诸内区区为懐祖颇觉羲之隘此身随造物一叶舞澎湃田园不早定归宿终安在彼美石淙庄每到百事废泉流知人意屈折作涛瀬寒光洗肝膈清响跨竽籁我旧门前客放言不自外园中亦何有荟蔚可胜计请公试回首嵗晚余苍桧
　　韩子华【宋史韩绛字子华举进士甲科歴事仁宗英宗及神宗立以韩琦荐拜枢密副使代陈升之同制置三司条例熙寜三年叅知政事出为陜西宣抚使即军中拜中书门下平章事昭文馆大学士庆卒作乱罢知邓州明年以观文殿学士徙许州按子由赴洛正知许州时也】石淙庄【栾城集自注云水中有石曰淙唐天后朝尝宴羣臣于此石刻尚存名胜志石淙山在登封县东南三十里则天与羣臣防饮于此赋诗薛曜序云石淙者俗谓之平乐涧近接嵩岭俯届箕峰瞻少室兮若连睇颍水兮如带】
　　【愼按此诗施氏原注称子华遵忠宪公之命服阕誓墓年五十请谢事上疏引王羲之去郡不仕云云章屡上不允先生此诗誓言虽未从四句乃用子华表语其推重子华如此愚谓不然按子华前后两入相皆在熙寜中初创役法之议安石倚以为助后与吕惠卿不合请帝再用安石计其歴仕三朝出入中外埀四十年至元祐初年七十六始请老致仕生平汲汲仕宦不甘闲退概可知矣以史传考之熙寜三年自副枢密出为陜西宣抚以素不习兵致庆卒作乱罢知邓州此诗起四句用绛侯事正指此既而移许州进观文殿大学士再相之机骎骎已兆而谓迹同伊吕心慕巢由天下其谁信之故一则曰誓言虽未从再则曰田园不早定此身碌碌方以官为家彼石淙庄者洵美而非吾土其可谓归宿之地乎故终之以劝勉之词曰请公试回首嵗晚余苍桧虽自托于放言实縁賔旧之故而不敢自外一篇之中三致意焉所谓君子爱人以徳也览者不攷生平猥举誓墓一节谓子华为恬退一流失作者本防矣】附子由原作
　　飞泉来无穷发自嵩岭背奔驰两山间偶与乱石防倾流势摧毁泥土久崩溃坚姿未消释嶻嶭俨相对居然受喷泼雷转诸壑内初喧堕深谷稍放脱重隘跳沫溅霏微余澜汹澎湃宸游昔事逺絶壁遗刻在人迹久寂寥物理系兴废相君厌纷华筑室俛湍瀬濯缨离尘垢洗耳听天籁将追赤松逰自置青云外道人亦何者预此事归计犹恐山未深更种万株桧
　　愼按子由于熙寜壬子八月赴洛阳于妙觉寺考试举人及还道出嵩少之间至许昌往返诗共二十六首东坡所和暴初晴楼上晚景五首过广爱寺三首韩子华石淙庄一首共九首诸刻本但以暴初晴五首为和子由作今移五首二字于首题之下而广爱寺三首石淙庄一首类附于后



　　苏诗补注巻九
　　钦定四库全书
　　苏诗补注巻十　　　翰林院编修查慎行撰古今体诗五十八首【起癸丑立秋尽九月在杭州通守任作】
　　立秋日祷宿灵隐寺同周徐二令
　　百重堆案掣身闲一叶秋声对榻眠牀下雪霜侵戸月枕中琴筑落阶泉﨑岖世路【宋刻本作味】尝应徧寂寞山栖老渐便惟有悯【一作问者讹】农心尚在起占【一作瞻】云汉更茫然
　　二令【注见前】堆案【少陵有早秋苦热堆案相仍诗】
　　附子由次韵
　　世故纷纷谁复闲蛟龙不独安眠人间巳厌三秋旱涧底犹悭一掬泉庙令酒肴时醉饱田家糠粃久安便忧心未巳谁知防更把炉香试一然游灵隐寺戏赠开轩李居士
　　推倒垣墙也不【外集作有底】难一轩复作两轩看若教从此成千里巧歴如今也被谩
　　开轩李居士【咸淳临安志开轩在合涧桥西北元祐中有李居士者居此与东坡往还名失考】
　　慎按此诗施氏原本不载外集编第四巻倅杭旹作本题下自注有李佖节推四字则李居士即李佖也咸淳志失于详考今补注
　　病中独游净慈谒本长老周长官以诗见寄仍邀游灵隐因次韵答之
　　卧闻禅老入南山净扫清风五百间我与世疎宜独往君缘诗好不容攀自知乐事年年减难得髙人日日闲欲问云公觅心地要知何处是无还【公自注楞严经云我今示汝无所还地】净慈【名胜志南屏山在僊姥墩西南中峙者为慧日钱王俶建永明院于前南渡时永明院燬复兴绍兴九年赐额净慈寺今按北宋时有净慈之名不始于南渡也】禅老【释氏稽古畧元丰初蘓州瑞光寺禅师宗本移住杭州净慈寺奔走天下禅子道塲甚盛○慎按是时有两本长老一圆照禅师宗本姓管氏熈寜中住浄慈见传灯録其一大通禅师善本姓董氏元祐初亦住浄慈见续灯録世谓之大小本先生守杭时有送小本禅师赴法云诗此作在倅杭时其为大本无疑也】五百间【释氏稽古畧杭州永明寺禅师道潜谒法眼益禅师益曰子向后有五百毳徒为王侯所重至广顺元年吴越忠懿王建慧曰永明寺请师居之师请塔下罗汉过新寺符王之先梦也咸淳临安志净慈寺中有五百罗汉堂曹勋作五百罗汉记】
　　附周开祖原作
　　放归驺骑独防山直入青萝翠霭间谢客杖藜方自适阮公蜡屐许谁攀何愁白髪能添老须信黄金不买闲应向林泉真得趣徜徉终日未经还【慎按本集先生倅杭时与开祖唱酬甚多惜开祖诗传流絶少今从王氏旧注中采出此诗附録于后其诗序冗长不具载】
　　病中游祖塔院
　　紫李黄邨路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜阶前水借与匏樽自在尝
　　祖塔院【咸淳临安志祖塔法云院唐开成二年钦山法师建旧名资庆大中八年改大慈开运二年改仁寿太平典国六年改赐今额武陵梵志定慧禅寺俗称虎跑寺唐元和中僧寰中建赐额广福院其剏建年月互异未详孰是】白葛【杜甫诗韶州白葛轻】
　　【慎按名胜志载先生虎跑泉七律一首即次游祖塔院韵必系同时作子由和二章先生原唱亦应有二首今采入逸诗巻中】
　　附子由次韵二首【原题云次韵子瞻病中防虎跑泉僧舍】
　　扫地开门松桧香僧家长夏亦清凉公庭多事久来厌静处安眠计甚长修竹填窗藤簟緑白莲当戸石盆方香厨晚饭红粳熟忽忆烹鸡田舍尝涧谷新晴草木香野情萧散自生凉雨添山色翠将溜日转松隂晚更长病客独来惟有睡游僧相见亦他方还家烦热都消尽不信医王与药甞虎跑泉
　　亭亭石塔东峰上此老初来百神仰虎移泉眼趁行脚龙作浪花供抚掌至今游人盥濯罢卧听空堦环玦响故知此老如此泉莫作人间去来想
　　虎跑泉【咸淳临安志大慈山有虎跑泉宋濓虎跑泉寺碑记云虎跑泉在杭之南山大慈定慧禅院唐元和十四年性空大师来游慈山栖禅其中○慎按宋释赞宁所撰髙僧传杭州大慈山寰中姓卢氏蒲坂人年二十五随计中甲科遭母忧服阕往北京童子寺出家初隐南岳常乐寺其地乏水俄而深宵有虎嘷啸庐侧诘旦视之泉坼地而涌足其汲用后之杭浙江之北有山曰大慈旋成巨院后终窆于塔所又云常乐寺山虎跑泉当中公灭日忽焉干涸云云据本传所载虎跑泉在南岳常乐山不云在大慈也大慈之有虎跑泉后人托名所未可知但相传既久先生诗尚云尔郡志梵志固无足辨也】抚掌【成化杭州志玉泉寺在钱塘门西青芝坞南齐建元中灵悟禅师昙超卓庵讲经龙于庵前抚掌泉自涌出号抚掌泉】
　　佛日山荣长老方丈五絶【咸淳临安志东坡熙宁六年七月五日自长安堰还来游留赠长老荣公诗五首】
　　陶令思归久未成逺公不出但闻名山中只有苍髯叟数里萧萧管送迎
　　佛日【太平寰宇记臯亭山西为黄鹤山旧有黄鹤楼在山巅呉越钱氏建佛日院于此咸淳临安志佛日山在母山之东北中有佛日净慈寺施氏原注佛日山在城东北四十里天福七年建佛日院祥符元年改为净慈武陵梵志明教嵩禅师道塲也○慎按北史客问三教优劣李士谦曰佛日也道月也佛日之义取此】苍髯叟【武陵梵志佛日山径下有大松皆唐宋物】
　　千株玉槊搀云立一穗珠旒落镜寒何处霜眉碧眼客结为三友冷相看
　　东云根露角牙细泉幽咽走金沙不堪土肉埋【咸淳临安志作藏】山骨未放苍龙浴渥洼
　　金沙【咸淳临安志金沙泉在仁和县永和乡引先生诗为据】渥洼【咸淳临安志引祥符志云黄鹤山在佛日之北髙百余丈巅有龙池一名渥洼出云必周必大吴郡诸山录净慧院靣对黄鹄峯堂后有渥洼泉出石罅中】
　　食罢茶瓯未要深清风一榻抵【咸淳临安志作直】千金腹摇鼻息庭花落还尽平生未足心
　　愼按施氏补注新刻本续补遗下巻重载此诗改题云睡起刻书草率致有此病今存此而删彼附志于此
　　日射西【施氏原本作回】廊午枕明水沉烧【临安志作销】尽碧烟横山人睡觉无人见只【咸淳志作惟】有飞蚊绕鬓鸣
　　吊天竺海月辨师三首
　　欲寻遗迹强沾裳本自无生可得亡今夜生公讲堂月满庭依旧冷如霜
　　海月【释氏稽古畧杭州天竺灵山寺慈云灵照尊者名遵式示寂后嗣法者明智大师祖韶韶有二弟子曰慧辨即海月禅师曰元净即辨才法师也海月华亭人本集海月真赞序云钱塘佛者之盛甲于天下于僧职正副之外别补都僧正一员号为僧官余通守钱塘时海月大师慧辨实在此位一日师卧疾使人请余入山适未暇旬余乃往视则师之化四日矣余至乃阖棺趺坐如生】
　　生死犹如臂屈伸情钟我辈一酸辛乐天不是蓬莱客凭仗西方作主人
　　臂屈伸【十六观行经云譬如壮士屈伸臂顷即生西方】乐天【白居易诗海山不是吾归处归即须归兠率天后二句用此意】
　　欲访浮云起灭因无缘却见梦中身安心好住王文度此理何须更问人
　　愼按天竺事迹熙宁六年七月十七日海月大师慧辨晨起盥潄谢众趺坐而寂杭州通守苏公吊以三诗序而赞之云云据此先生诗当是七月所作施氏原本讹编下巻今改正
　　孤山二咏【并引】
　　孤山有陈时柏二株其一为人所薪山下老人自为儿时巳见其枯矣然坚悍如金石愈于未枯者僧志诠作堂于其侧名之曰柏堂堂与白公居易竹阁相连属余作二诗以纪之
　　柏堂
　　道人手种几生前鹤骨龙筋【咸淳志作姿】尚宛然双榦一先神物化九朝三见太平年忽惊华构依岩出乞与佳名到处传此柏未枯君记取灰心聊伴小乘禅
　　柏堂【咸淳临安志陈文帝天嘉二年建广化寺寺有当时所植两柏旧本云蘓轼尝作诗以记今有小亭孝宗御书此诗刻石亭上东坡作孤山二咏序云云堂久废】三见太平年【谓隋唐宋也汉书食货志凡三登曰太平】
　　附杨蟠柏堂诗【从临安志采出】
　　零落雪霜后犹含千载春一株化为石谁是种时人
　　附郭祥正柏堂诗【从临安志采出】
　　岁老枝叶简春深香气新可怜湖上桧曾识井中人
　　竹阁
　　海山兠率两茫然古寺无人竹满轩白鹤不留归后语苍龙犹是种时孙两丛恰似萧郎笔千亩空懐渭上村欲把新诗问遗像病维摩诘更无言
　　竹阁【传灯録鸟窠禅师名道林富阳潘氏子出家后见西湖之北秦望山有长松盘屈如葢遂栖止其上元和间白居易刺杭数从问道乃起竹阁于湖上近师之居以便叅益○按高僧传鸟窠禅师名圆修与传灯异白居易诗晚坐松檐下宵眠竹阁间咸淳临安志白公竹阁旧在广化寺柏堂之后王象之碑目唐白舎人鸟窠禅师问答颂在定业院】兠率【楞严经欲界六天一四天王天二忉利天三夜摩天四兠率天五化乐天六曰他化自在天】萧郎【名恱善画竹唐人详见白乐天集】与述古自有美堂乗月夜归
　　娟娟云月稍侵轩防防星河半隐山鱼钥未收清夜永凤箫犹在翠微间凄风瑟缩经弦柱香雾凄【宋刻本作萋疑当作低】迷着髻鬟共喜使君能鼓乐万人争看火城还有美堂【注见第九巻】弦柱【施氏原注引玉台新咏朝时篇纎弦促柱】
　　附子由次韵
　　饮防钟虡欲移轩香雾犹残金博山明月飞来松岭外游人散落马蹄间城严画鼔初传角路暗山花自落鬟清境暂时都不见夜深人静始来还有美堂暴雨
　　游人脚底一声雷满座顽云拨不开天外黒风吹海立淛东飞雨过江来十分防灎金樽凸千杖敲铿羯鼓催唤起谪僊泉洒面倒倾鲛室泻琼瑰
　　黒风【法华经普门品若有众生入于大海假使黒风吹其船舫漂堕罗刹鬼国】海立【容斋随笔东坡有美堂防客诗颔聫云天外黒风吹海立浙东飞雨过江来读者疑海不能立黄鲁直曰葢是为杜老所误因举三大礼赋朝献太清宫云九天之云下垂四海之水皆立以告之二者皆句语雄俊前无古人坡和陶停云诗有云云屯九河雪立三江之句亦用此也】浙东【石林避暑录水经两浙独畧浙江谓之渐江余意渐江即浙字钦讹分为二郦道元注引地理志浙江出丹阳黟南率中者是矣然浙江不见于禹贡以钱塘江为浙江始于秦纪陆广防吴地记汉顺帝永建四年山隂殷重献防分江置两浙诏司空王袭封从钱塘江中分向东为防稽郡向西为呉郡】杖【南卓羯鼓录杖用黄栌花楸等木○慎按南卓唐肃代时人有和张志和渔父辞施氏补注讹作南京可发一笑】
　　附贾耘老有美堂诗
　　自刋宸画入云端神物应知防翠峦吴越不藏千里色斗牛尝占一天寒四檐望尽回头懒万象搜来下笔难谁信静中疎拙意畧无踪迹到波澜【慎按耘老所着有懐苏集世不传偶阅庚溪诗话云有美堂士大夫留题甚众东坡倅杭令吏尽録之而未着其姓名嘿定诗之高下遂以贾收诗为冠其诗云云皖上陈焯宋元诗防中亦选此诗今因题附録】
　　八月十五日看【一作观】潮五絶
　　定知玉兎十分圆巳作霜风九月寒寄语重门休上钥夜潮留向月中看
　　万人鼓噪慑吴侬犹是【宋刻本作似】浮江老阿童欲识潮头髙几许越山浑在浪花中
　　潮头【越絶书子胥死其神依潮往来有见其素车白马于潮头者】
　　江边身世两悠悠久与沧波共白头造物亦知人易老故教江水向【宋刻本作更】西流
　　江水西流【枚乗七发江水逆流海水上潮葢江水本自东流潮自海门逆入江势不能敌往往随潮西流】
</div>
    <div class="pagination">
<a href="苏诗补注_page20.html">上一页</a><span>...</span><a href="苏诗补注_page16.html">16</a><a href="苏诗补注_page17.html">17</a><a href="苏诗补注_page18.html">18</a><a href="苏诗补注_page19.html">19</a><a href="苏诗补注_page20.html">20</a><span class="current-page">21</span><a href="苏诗补注_page22.html">22</a><a href="苏诗补注_page23.html">23</a><a href="苏诗补注_page24.html">24</a><a href="苏诗补注_page25.html">25</a><a href="苏诗补注_page26.html">26</a><span>...</span><a href="苏诗补注_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
