<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 15 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 15 页/共 101 页</h1>
    <div class="content">
夫水自入衡及岳●之人●●●●●道之名，立身持己惟乃贤，施政惠民惟乃贤，昔教於江右、升於成均惟乃贤。闻今且见旌於观风之史矣，神之聪明，宜知之深，神之正直，宜降之福；今乃报戾其施，乃使之患疮孔剧，卧榻呻吟，何耶？且道也宣力神庙，殚心劳瘁，庙貌焕然一新，而乃不蒙神佑，反福为祸，日夜弥留，一方之人将谓神何？自今为祷於神，惟尔有神，期三日五日，速赐保护，变臭腐为神奇，全愈而起，以毕庙事。惟乃明神之休，无作神羞。尚其鉴之。

率诸生入宅於衡岳甘泉精舍奠告土地文

维嘉靖二十三年，岁次甲辰，十月丙寅朔，越十七日壬午，前参赞机务南京兵部尚书湛若水、前提督学校贵州提刑按察司副使蒋信、衡士唐元善、三水县学生周荣朱、国子生杨续、罗朝岳、永新县生左子埙、宋沆，谨以三牲果酒之奠，昭告於衡岳甘泉精舍[土]地之神曰：惟兹衡岳，紫云之墟，实在天柱南台之麓，鞠为荒丘，旧无税主，不知几千百年矣，游山名宦者又不知其几万亿人矣。无一过而见之，见而图之者，非所谓天作地藏以待人乎？非明神昭鉴，以遗我乎？板筑聿兴，两月告成，以报以[祈]，於神之灵。吉日同类，胥宇聿来。德业双修，神气有开。惟我明神，庇之佑之，俾士图补报神，亦有名於天下。尚飨。

驱虎文

嘉靖甲辰十月十九日，前天子之上卿甘泉翁谕尔云龙山甘泉上洞之虎：盖闻尔之为物，虽悍猛暴恶之极，然亦有三德：有父子之爱焉，爱则不杀；有夫妇之别焉，别则不乱；有期敌之信焉，信则不渝。推此不杀不乱不渝之心，则何迁善之不可为乎？衡山天下名岳，祝融君治之，则尔虎当为驯虎。今天子之上卿卜筑於兹，岳实莅焉，则尔虎当为伏虎。伏而驯焉，则当退听以避天子之上卿。予开上洞既间月矣，尔虎闻乎？不闻乎？不驯不伏不退不避乎？犹且尔视耽耽，尔踞岩岩，是何德之有焉？前日工役，见尔走报，吾实时亲乘入洞，以善殴尔。尔则避匿不见，犹恐不去。今则三命五申於尔，出只鸡食尔谕尔。若听吾谕，星夜低首潜遁，徙於他山无人之地，以偷尔生。若不听吾谕，则率诸正人猛士如周处者，用长鎗劲弩，声尔罪而诛尔，将啖尔肉，将坐尔皮，悔无及矣。尔速图之。

衡岳白沙祠成告安神位文

[维嘉靖二十三年，岁次甲辰，十一月丙子朔，越初二日]丁酉，前参赞机务南京兵部尚书门人湛若水，同门下前贵州提学副使蒋信、国子生杨[续、罗]朝岳、庠[生]周荣朱、[宋沆]，儒士唐元善、陈作，以新建衡岳祠宇[初]成，谨以特[羊、水]酒之祭，敢昭告於先师翰林院检讨白沙陈先生之灵曰：嗟惟先生之学之功，以自然为宗，忘助两绝，丝毫不容。先生之德，以无欲为极，圣学主一，为本虚形实。先生之风，峻洁自崇，高山大川，郁郁溶溶。[先]生之志，乃遂衡祀，七十二峰，猿啼鹤唳。先生之灵，以歆以宁，五百年后，大道以明。尚飨。

闻杨州葛子东母夫人李氏讣奠文

维嘉靖二十三年，岁次甲辰，十一月丙申朔，越初[九]日甲辰，前南京兵部尚书湛　谨以束帛、炷香、牲[醴]之奠，寓告[於]葛母李太夫人之灵曰：予久获游，诸[子]彬彬，於母之贤，则既有闻矣。凤去鸾孤，柏舟自矢，[外内]斩斩，家道以理，惟母贤。严教诸孤，兄弟[友恭]，一门嬉嬉，兄让弟从，惟母贤。无虞廿年，子爨不[分，念鞠子]哀，念兹同根，惟母贤。涧等倡义，书院肇开，[四方来闻]，继往开来，惟母贤。昔予北上，家累是托，视如[骨肉]，有[加不薄]，惟母贤。予筑衡岳，会守南滨，[行李东归，讣音始][闻]，感[母之]贤，秉烛作文，饮泣寓奠，(记)[托]成[生]，衡云岳雾。尚飨。

奠东莞戴侍御子声文

维嘉靖二十三年，岁次甲辰，十二月乙丑朔，越初九[日]癸酉，前南京兵部尚书湛　谨以束帛特羊、果酒庶羞之奠，告於近故友侍御戴君角峰之灵曰：於乎角峰！於乎子声！天与德性，亦位录名，胡乃尔靳，不与永龄？忆昔相从，游於上京，圣学是究，期於大成。自是离索，所志未征，子之蹇蹇，志气凭陵。有虎负隅，莫之敢撄，子乃攘臂，暴於明庭。落职南归，予亦解缨，期钓铁江，至於南溟。子偕王子，访我朱明，我来宝安，访自石屏。兹岁中秋，我游於衡，际冬而归，闻子长行，揆之日月，予在朱陵。於乎子声！衰麻在身，而病弗胜。子何认往？入芙蓉城。归途二千，奔哭未能。生寓奠，告此哀诚。尚其歆之。

奠别驾春山文

维嘉靖二十三年，岁次甲辰，十二月乙丑朔，越二十七日辛卯，眷末前南京兵部尚书湛　谨以束帛、炷[香]、牲品、庶羞之奠，告於故别驾春山伍君之灵曰：於乎！春山死矣！於乎！春山已矣！春山之所得於天者[何]其厚矣！天之所以福春山者何其薄矣！髫年相从，亦在从亲。溟溟滓滓，爱朴恭温，不欺尔心，不妄尔言，惟乃忠信，惟乃睦姻，廉於取名，拙於谋身，是春山之[厚]於天者岂易然也！惟知务学，一举於乡，会试屡诎，遂教两庠，稍迁国博，出判於常，寻以忧归，起补岳阳，甫及四月，解组拂裳。天道无知，曷使盲目？伯道无子，渊明无禄，二竖为殃，五旬不复。人谁无死，患疮孔毒，是则天之所以祚春山者又何薄？我归自衡，闻之怛惊，扶惫来省，卧床?嘤。时运已舛，药裹不灵，颜渊不寿，盗跖横行，造物小儿，何其无情！呜呼！乡约甫行，志道期成，丧予者天，叩天无声。灵其有知，歆於冥冥。尚飨。

奠麦天禄文

维嘉靖二十四年，岁次乙巳，正月乙未朔，越初三日丁酉，前南京兵部尚书湛　谨以刚鬣柔毛、醴粢盛之仪，敬奠告於故友麦君天禄之灵曰：嗟嗟天禄，而至是耶！天禄有德吾家，欲报无地，哀伤之情，乌能已耶！我兄家难，携妇子流离播迁，旅寓尔里。令祖四尹爱之特至，自兹通家，不忘友义。追惟曾祖，孤弱多屯，高祖护国，迷失旅坟。惶惶数世，如不为人。幸天假子，指示荒，曰湛冈头，足征其真。乃是避地，於是终禄。乃封乃修，乃表墓门，百七十厄，一旦如新。呜呼！天禄，存我遗魄，拾我孤魂，永怀厚德，其可胜言！

奠李东林墓文

维嘉靖二十四年乙巳，二月甲午朔，越二十六日己[未]，前南京兵部尚书湛　谨以牲醴之奠，告於故寿[官]李东林先生之墓曰：乌乎东林！可谓乡之善人矣。[知]终所事，不以嫌避，孰若东林矣！交匪黄金，无易尔●，孰若东林矣！世人之交，反眼不识，杀妻求将，挤井[下]石，孰不愧乎东林矣！告终之晨，犹入我梦，若将来●，予亦出送。生死交情，义愧未?。我尝图葬，蓝山古●。人情不齐，不臧所谋。再兆斯土，予欲先相，以病不●，命也何怅！三牲酒殽，来省新墓。东林安之，以延后●。尚飨。

奠马指挥金汝厉文

志以殁，用夏变夷之志无见斯人矣。於乎！伤乎！水等二三同志，义●师友，尝悯子志，进之门墙，今则已矣。奠酒陈词，用告尔诚而慰尔灵，庶其歆此。?维嘉靖二十四年，岁次乙巳，三月癸亥朔，越初二日甲子，前南京兵部尚书湛　同处士钟景星，谨以特[羊]庶羞清酌之仪，昭告於近故指挥马君汝厉之灵[曰]：於乎！汝厉死矣。於乎！汝厉抱文武兼修之志死矣。●弁中少●●斯人矣。武弁教门之中，不安於其习●，不能●●●类。仰叫阊阖，恳呈腑肝，用夏变夷，而卒不遂。

奠李过斋太守文

维嘉靖二十四年，岁次乙巳，三月癸亥朔，越初二日甲子，友末前南京兵部尚书湛　谨以特羊庶羞清酌之奠，昭告於故太守过斋李君文舆之灵曰：於乎！过斋逝矣，人言过斋逝矣。吾闻之，疑或者出於讹言乎？亦未可知。及予暂抵城下，又闻之过斋逝矣，的矣，非讹言之忒矣。时予抵城而不入，以衰老之年八十矣，不可以供人事之俯仰矣，乃不及入哭於过斋，犹望方饮泣东归。每怀赴哭过斋，欲行而屡念，八十衰老之年，惧人事而屡止。於乎！予何必亲哭於过斋？予之哭过斋，日日而是，非哭过斋寡过之志之未竟，如哭过斋使假之年，充过斋寡过之志，进於不贰过，复於无过，圣人可跂矣。於乎！吾目之下，吾不复见斯人矣。身居城市之中，而志超乎云山之外。众所诺诺，子独确确；众所超超，子独若愚；众所竞利，子若退避。於乎！予不复见斯人矣。已矣，此予所以●过斋之哀之伤而不能已矣。临风一觞，告此衷肠，子宜来歆，死而不能忘。尚飨。

清明祭沙坵三义阡无主之坟文

维嘉靖二十四年，岁次乙巳，三月癸亥朔，越初捌日庚午，前南京兵部尚书湛　遣家人祭告於东西中义阡无主之坟曰：气序推迁，奄及清明，凡有主之鬼，皆有饮食。惟念尔等无子孙修祭，无有饮食，深有悯恻。是用出备三牲酒礼纸钱之设，总行祭告。尔等宜安之歆之，共饮食此。

奠钱樾桥宪副文

维嘉靖二十四年，岁次乙巳，六月壬辰朔，越十三日甲辰，友末前南京兵部尚书湛　谨以束帛特羊卣酒之奠，告於近故友宪副樾桥公普钱君之灵曰：於乎公普！昔在留都，从游新泉，用心於内，口不出言。守郡而归，予亦丘园，期钓铁江，而以事索。人皆逐逐，子独晏然，胡为一疾，脱迹高骞？望方饮泣，奠告厥虔。尚飨。

奠马平秦幼真孺祖母文

维嘉靖二十四年，岁次乙巳，六月壬辰朔，越二十八日己未，前南京兵部尚书湛　谨以束帛特果之仪，寓奠於故秦祖居氏太夫人之灵曰：孔有子思，尼圣分光。李有令伯，刘德以彰。令伯依刘，形影相将，陈情一表，於昭不忘。孺以善养，孰与禄香？不至礼部，两从铁江，太母之教，益以显扬。人理有尽，亦复何伤？望方临风，奠告一觞。尚飨。钓台竖石坊柱告神文维嘉靖二十四年，岁次乙巳，八月辛卯朔，越二十八日戊午，前南京兵部尚书湛　敢昭告於江门钓台土地之神[曰]：仰惟钓台，乃先师石翁所嘱付於水者。今起石[坊]，表识高风。兹晨吉日，竖柱上梁，谨以牲醴，用伸虔告。谨告。

奠告方啬翁墓文

维嘉靖二十四年乙巳，十一月庚申朔，越二十五日甲戌，年生前南京兵部尚书湛　，谨遣族孙，以束币牲醴之奠，寓告於故大学士少保文襄公啬翁方先生之墓下曰：於乎！悲乎文襄！伤乎啬翁！之贤之良，大礼既襄，大狱亦匡，大节有光，大江终藏，大化不亡。如大梦之大醒，如大客者之大归乎室堂。而予犹为人在阳，犹客他●●●●●之延长。公已告逝而我特立独行，犹●●●●●●●●●●葬，疚末由行。临●●●[寓]奠●●●●●●尚飨。

谒奠天华四贤祠文

[维嘉]靖二十五年，岁次丙午，三月戊午朔，越二十[一日]戊寅，前南京兵部尚书后学湛　到山，率儒[生钟]景星、徐邦仕、陈材谨，以释菜礼敢昭告於濂溪周[茂]叔先生、豫章罗仲素[先生]、延平李愿中先生、白沙[陈]石翁先师之灵：水也●●抱兹素志，挈家青霞，以●有事。势与时违，夙志未遂，或以病冗，一年一至。兹●诸生，景仰祠下，敬致释菜，惟神其歆之。尚飨。

甘泉先生续编大全卷之十四

门人顺德何鸿校刊

祭告文

祭告西樵云谷土地文

维嘉靖二十五年，岁次丙午，五月丙辰朔，越十九日甲午，前南京兵部尚书湛　谨以三牲果酒之奠，告於西樵山云谷洞土地之神曰：经始书院，已奠寝堂，翼然有亭，殿彼高冈，堂门未成，曷讲曷升？匪友曷辅？匪师曷承？两堂夹光，日游高明?。外设三关，进止诸生。士工来齐，吉日维时。虔告有神，尚歆佑之！

奠告韩公文

维嘉靖二十五年，岁次丙午，七月乙卯朔，越二十二日丙子，前南京兵部尚书湛　率西樵父老，以三牲酒殽之奠，敢昭告於钦差总督两广军务兼理巡抚都察院都御史韩公熙之神曰：维公负豪杰之资，抱经略之才，有拨辞之功，溥济人之德。广之东西之人，慕公不忘。维公轸念樵人，苦金花之征，受锡蛇之毒，●●税之章，垂复业之惠。樵之东西之民，子子孙孙●　　　●●不能忘，故兹义起，父老来图，体文敏公主丈义之心，?宿宾公举之馆，以妥公灵，以修●礼。水居此山，实仰高风，代岁时祭品之供，虑乡里有无之祭，则水也敢不谋为永久之任，以垂无穷之典。惟灵其歆之安之！尚飨。

时祭韩公文

维某年某月某日，南海县简村等堡，西樵山耆民某等，谨以牲三、果三、菜三、庶羞茶酒之奠，敢昭告於钦差总督两广军务兼理巡抚都察院都御史韩公之灵曰：维公昔巡抚，惠我樵民，革去茶税金花之银，樵民乐业，子子孙孙不敢或忘我公之恩，虔修岁事，以报公仁。尚飨。

奠周佩韦文

维　年　月　日，前南京兵部尚书湛　率门人柯尚迁等，谨以五牲果酒之奠，昭告於故友佩韦周先生之墓曰：君以刚直，佩韦自抑，若遂变化，周处是式。君以暮龄，叩我樵扃，愿言相从，周门初平。君有令子，从我一纪，进道扬名，君可无死。童冠咸集，有来执绋，敬奠一觞，永安玄室。尚飨。

奠告樵山烈妇文

维嘉靖二十五年，九月乙卯朔，越三十日甲子，前南京兵部尚书湛　遣乡老简庇等，敬告於故贞烈[林][妇]刘氏之灵曰：惟灵禀资刚正，不昧所天。夫死王事，妇独不然。从容就义，自经从焉。为臣死君，为子死父，地义天经。匹夫匹妇，足愧丈夫，贰心贰主。奠祠龙庆，不出死徙。尚飨。

云谷新祠奉安石翁神位祭告文

维嘉靖二十五年，岁次丙午，十月乙酉朔，越十一日乙未。门生前南京兵部尚书湛若水同冠带生员汤●，率门人邓瞻、张世美、何滚、张缨、张、钟景星、康时聘、邓眕、陈说言、冯望、冯威、邓禨、周荣朱、萧时中、周学心、张云鹤、邓维翰、张度、郑涤、邓、周荣宰、曾传、余溢、陈穆、刘廷绎、陈材、何士修、萧洪、祁梅、冯一夔、男涞之、湘之，谨以少牢庶羞果酒之仪，敢昭告於先师翰林检讨白沙陈先生之灵曰：兹者肇创书院於云谷之墟，一仿文公白鹿洞之制，中立两堂，乃后今四方百世公共之堂也。凡来游学师友居之，人不得而私焉。右为二堂，乃亲师会友之堂也。右，阴卑也、巽也，巽以尊师也，水也居之。左为二堂，曰：尊师、浩然。夫左，阳尊也，左庙所以尊补也。钥门肃静，斋宿乃谒，则专也，以尊我师也。浩然之气，塞乎天地之间，神无不在也，凡人不得而造次而渎焉，尊之至也。祠与书院相为

(缺页)

●●●●●之兄之虑家●而●●●吾则同[之]●●●而知惧，履满而戒倾，吾则同之。吾之避地●●●●●知。兄诗遗我，乡莫久离。我答兄诗，山水留●●●兄病，遂不可支。既起而踣，不待吾归。徒使水也●樵云而挥泪，添铁江之遥波。寓三香而致奠，既曰●其何嗟！呜呼！尚飨。

奠故妹夫李桂?文

维嘉靖二十六年，岁次丁未，正月甲寅朔，越二十三日丙子，眷末前南京兵部尚书湛　谨以刚鬣柔毛、庶羞殽酒之奠，告於故玉山教谕李桂?先生之灵。於乎桂?！於乎哀哉！於乎桂?！於乎悲哉！公讣自广，七夕乃来。曰维元日，长往大归。吾卧西樵，白云之堆，抆泪饮泣，而悠悠我怀。君在髫年，器局恢恢，吾妻以妹，●●其才。番庠上游，唾手取魁。数奇不第，莫与计[谐]。●●岁荐，试於玉阶。临江联铎，玉山达材。解组优●●萝之隈。无忝上泝，文溪之涯。云胡一疾，遂●●●●。予抚樵石以兴叹，寄樵云而奠杯。尚飨。
</div>
    <div class="pagination">
<a href="甘泉先生续编大全_page14.html">上一页</a><span>...</span><a href="甘泉先生续编大全_page10.html">10</a><a href="甘泉先生续编大全_page11.html">11</a><a href="甘泉先生续编大全_page12.html">12</a><a href="甘泉先生续编大全_page13.html">13</a><a href="甘泉先生续编大全_page14.html">14</a><span class="current-page">15</span><a href="甘泉先生续编大全_page16.html">16</a><a href="甘泉先生续编大全_page17.html">17</a><a href="甘泉先生续编大全_page18.html">18</a><a href="甘泉先生续编大全_page19.html">19</a><a href="甘泉先生续编大全_page20.html">20</a><span>...</span><a href="甘泉先生续编大全_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
