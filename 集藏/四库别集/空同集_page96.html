<!DOCTYPE html>
<html>
<head>
    <meta charset="UTF-8">
    <title>空同集 - 第 96 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>空同集 - 第 96 页/共 102 页</h1>
    <div class="content">
月坞痴人对 

张生含者金齿人也含侍其父南园大人于京师尝从北郡李子游李子居梁也有称月坞痴人者见焉见之则含也李子曰子奚斯称也张生曰含盖坞于郡之大保山业焉月东出则对坞而升光触形应划焉颜破逓映曾入亏蔽流徙放也槛辉堂白枕簟波溢含也于是出坞而立仰而视俯而睨怳乎若失巳充乎若有获也久之塌焉而忘李子曰嗟冥哉且子忘者月乎坞乎张生曰含始见其岩矸焉木烂焉瞑析实浮虚击谷泠风浙巳而耳更目易迷不知所精发灵飞飘若鸿翥矫若霞举不知孰月安知孰坞山中人有呼含者含兀兀无以应也于是山中人走告南园大夫曰而郎痴于是大夫乃亟召含问故含兀兀无以应也大夫乃大惊抚含背曰儿真痴邪于是遣含复北游于京师夫安一枝者难语天池之运据腐之鸢仰而吓鹄者非其智不如也处小则大者昧恬于幽则熠乎眩故观廊庙钟鼎之盛则事功之心兴览声文冠冕之会则进为之志增与四方豪贤友则识广学登于是冥寂可移而痴可遗也李子曰大哉大夫之教子也含归何也张生曰方枘圆凿虽公输不能强之使入故材有异宜性有难移彼巧我拙彼佞我讷彼通我塞是以诸弗入也京师识含者不谓含弗入也顾咎含曰子奚不仕含兀兀无以应也乃又咸大惊曰南园大夫儿痴含自笑曰后痴人痴前痴我痴吾人痴乎宁我痴乎于是月坞痴人称焉李子曰异哉若是则子之痴瘳且有时矣吾不子病而子之幸 

虚里子对 

虚里子问于龙溪公曰敢问处世有道乎龙溪公曰有浑浑默默惟道之极窅窅莫莫惟神之窟虚里子曰异乎吾所闻君子磢人之爽告人之谷于是龙溪公勃然变色曰迂哉遐乎子之言也且子以若为爽非欲其靡爽邪若不以子为欲其靡爽必将曰是诚诟我必孽子之短还而诟之曰亦犹吾子之磢我也语若以谷若不以子为欲其谷必将曰是诚襄我【襄陵之襄】必思以加于子者复之曰亦犹吾子之告我也二端文战于中故面然而背诋公与而私忌羣议而单诅于是有不危邪夫躭誉者世之怕情希胜者士之通患今徒示直以贾祸吾窃于子弗取矣虚里子曰予成若德焉耳知不知奚恤焉苟有以复我适我乎益苟孽我奚辱焉龙溪公曰恶是何言欤愚龙溪鄙人也往有翁出龙溪之野见巨卯五色携以归伏以舒鴈居顷之剖子嵬颡尾杀蛇身四足青黑班若鳞是日瑞氛郁盘紫气亘下上翁大惊喜祝曰兹殆龙子天锡我祉龙子性劣恶好缘树骑屋翻盆倒罂生之日鸡犬咸鸣走龙子又嗜血食翁顾无所得血食若且怖于是斋沐诹日请龙子诣溪焉适有妇浣于溪龙子击杀食之其家因即击翁曰是翁家物后数年夜雷电有龙降翁室绕其故巢三匝而去夫今之欲成人之德者不为豢龙翁几希矣故君子之于人三宿而后见非崇傲也三年而不言非贬行也诚不通则交不固中不孚则听不入故楚客以售璞遇刑齐人以操瑟蒙诟国佐以语尽见杀屈原以言直殒躯柰何逐汶汶之烦而招訿訿之议乎虚里子于是冁然笑曰子之言似笑独不曰拯溺不畏濡履捄焚不惜燎衣必欲为浑默窅莫之行必蚓而后充者是岂可哉龙溪公艴然不悦曰子不闻坤着括囊之文蒙阐击蒙之义诗申玷圭之咏传立守瓶之训信如子说则三缄之铸孔子奚取焉二子争论不能决明日以其言质诸中河子中河子不荅鼓枻而去歌曰瞻彼中洲兮有凫居居翔而复休兮择匹而游渴饮水兮饥餐吾鱼夫复何求兮 

马对 

秦子北游京师堕马伤是时郁郅子亦有霜露之疾二子共巷而处郁郅子素善秦子居顷之谓其门人曰西不有秦子乎然吾闻其人矣非所谓守道自信者邪于是作黄鹄之歌以其门人上官氏为使往遗秦子秦子是日会使使来遇诸涂使异其事各反于主而后交焉久之秦子愈先造郁郅子遂及堕马事郁郅子强起问故秦子曰吾南产也不习马出卒假人马即不解良恶是以堕耳郁郅子曰异哉言也且子能尽习天下之马乎曰不能能尽解其良恶而后假乎曰不能曰二者既不能矣子能终身弃马乎曰又不能曰子堕马伤何曰伤足日幸若是乡使伤藏络捩脰礚脑抉眦毁齿子尚能即起邪殆哉殆哉秦子闻之詟慑无人色呫呫语曰柰何先生幸以教之郁郅子曰昔者伯乐学目马于其师三月不进其师曰可以益乎伯乐曰未得其骨三月得其骨矣曰未得其神又三月得其神矣曰吾未得马之外竟尽其师之术乃辞归于是持以相天下之马聆其声而会其精睨其形而贯其灵然后天下无逃马当是时也而暇于习乎今吾子不求诸马之外日仆仆较良恶堕且滋甚秦子于是冁然笑曰阔哉谈也千里马常有而伯乐不常有子以伯乐望予无乃过乎虽然伯乐即幸而生今之世吾恐骊黄牝牡之徒得以铄金而刺天也诚使人众议坚伯乐即幸而复生故不得破其非良也郁郅子不荅怃然有问曰夫物非天不生非地不长非人不成故材美弗牣是谓弃天刍粟丰足怠厥力是谓戕也材牣矣弗怠厥力而世无王良造父之俦是之谓命故马一也遇王良造父则过都历块靡流景逐奔电蹀血万里显名天下不遇则放之沮泽之中与鹿豕乌鸢并游岂非命哉岂非命哉昔有献马于楚王者王爱之衣之文绣处之华屋席之露床之安啖之枣脯终其身弗驾也马惭愤悲鸣蹄啮思効王一日之用王不从竟老死廐下故知而弗爱不如弗知爱而弗用不如无用故宁甘心沮泽之中与鹿豕乌鸢并游不愿衣文绣之衣席华屋露床之安故即有枣脯之餐弗餐也此之谓尽性以俟天者也且子亦将俟其在天者乎抑需在人者乎秦子出郁郅子呼上官氏记之顷之郁郅子疾亦愈秦子客久郁郁不得意乃卒取学职往教于楚下邑郁郅子往饯之曰子记畴昔堕马之说乎子之不为天下知亦久矣柰何虽然行有物色子者第行矣 

郁郅子解 

郁郅子寝疾杜门谢客客无以见也金城叚子过武功康子问曰郁郅子何以不出康子曰郁郅子疾也叚子曰郁郅子疾乎疾奚杜门谢客疾而杜门谢客是有托者也盍谓郁郅子忠臣不洁名以暴君君子不违众以要勋且未形而彰是曰自戕无忧而戚其忧必集若诚有托譬诸县铎急趋响必及之矣康子曰咈是罔郁郅子也吾将见郁郅子明日康子固请见郁郅子于是郁郅子拥黄狐之裘冯文石之几尚以白雪之縠强起见康子坐上坐郁郅子休安若山貌若敷腴徐觇其息俞俞于于焉然顾有靡豫之色康子于是辟席问曰夫子奚病也郁郅子欠伸喟然仰叹久之日康子曰吾诚不能状吾疾吾始焉惄焉 

若饥若尼若悲已而轮囷于邑怲怲悒悒紏错积郁其状系棼埃结氤氲靡绝发于脾萦于心浸滛于肌肠腠理之间充之不见其际究之莫知根柢驱之未已触之复起故居则恍焉惚焉怳若有遗步之不能端履也梦岑岑焉若将举而控于帝合家人惊恠诘予予茫然无以荅也故陈之钟鼓管钥不知其为音炫之黼黻繁缛县瓈结绿不知其为华啖之芳醴珍烈之品不知其为甘故饫之不肥膏之弗泽问之莫可名象而排之不能自解也然偏国中无医之者有玄机先生者号灵医往使迓之语以状玄机不肯命驾教使者曰能置秦始之鼎无为之榻坐我廓然之宇食我切玉之馔元化之美则迓我顾卒不能置故厥疾罔获瘳康子出以其言告叚子叚子曰予闻在形为疾在心为忧郁郅子殆有忧乎 

直臣字义 

举人吴廷对字直臣李子曰字直臣何也吴生曰廷对者对于廷之名对不直不可以为臣故曰直臣李子曰生奚直焉吴生瞿然避席而请曰直不同乎李子曰夫慱问强记奋辞而骇人曰我能为逢为于此其直以言也而未必有诸气天威临于上斧钺在侧鼎镬在前扬眉吐胆能批逆鳞触忌讳屹然山立此其气直矣然退而悔焉不可谓心也古之直也莫如史鱼孔子赞鱼曰邦有道如矢邦无道如矣是矣乃它日又曰邦无道危行言孙孙者非直之反乎子读易乎王臣蹇蹇直矣又曰遇主于巷又曰纳约自牖一何曲而徐也夫水性曲而木则直二者愚夫愚妇所知也木生石底不侧出不获达而建瓴屋脊水之下也虽贲获之勇不能使之曲也故臣无二道而直有五义一曰言二曰气三曰心四曰时五曰势生也奚直焉吴生曰愿闻其详李子曰夫直人者未有自不直者也故隐污之行行于家而光大之义扬于国共驩其身而以尧舜之道责君者此所谓言直者也非直之实也故言者其华也气者其充也心者本也时者逢也势者用也故直言者必气直气者必心识时者先几审势者有为五者而能全则圣矣殷之三仁或去或不去孔子之无可无不可是也孟子论气曰直养而无害易曰敬以直内学之事也通乎上下者也生也奚直焉吴生于是俯而思仰而叹曰大哉对也往谓臣之直也问焉如蕡焉已矣诤焉如云焉已矣犯焉如允语黑子云焉巳矣而不知直之义若是浩也乃今闻教矣 

维极字义 

刘峻字维极何也诗曰崧高维岳峻极于天峻者高大之名然不极不至天不天不可谓学也故曰洋洋乎发育万物峻极于天道犹山也故咸称峻焉继之以极夫然后高大备矣孔子赞尧曰大哉惟天为大惟尧则之而史臣亦曰克明峻德史之峻孔子由天欤惟尧极之不尧则之哉而论者则曰六爻莫极于上圣人训辞垂戒焉故龙极曰亢城极曰复于隍鸟极曰翰音登于天而不知易时也有位焉二者非在我者也故道以极成时以极厉位以极危成以达天时以矢见动位以行时而后学之义备矣峻生长匡岳间瞻崧高者也而复业诗书诵法孔子末游予门予名之曰峻请字予曰维极请字义予曰云云峻乃曰天曷能即至也夫孔子不云下学而上达知我者其天乎 

董生兄弟字义 

董大夫遣其二子见李子李子问焉长澜次润李子曰二子冠乎礼冠而字之吾字汝矣二子请焉曰澜字汝巨源润字汝真玉请义焉李子曰吾闻君子之名其子也必昭物以勖志其字人也必广才以章义义以阐训训以副名名以责实夫然后父有其家子有其身名无忝实字无辱勖夫澜者源之达而润者玉之发也故君子测源于澜揆润于玉澜以观道玉以比德即末以验本缘用以占体巨小相形真伪以别故弗巨弗长弗真弗光长则澜涌光则润永涌以知巨永以知真是故轲之言道也称澜焉继之以明以光惧遗本也记之言德也称润焉继之以密以栗思务体也子亦观水乎江汉河淮天下之至澜也然其出岷也嶓冡也昆仑也桐柏也非其本细而末巨也亦观玉乎瑜瑾璆瑶天下之至润也然廉而不刿其声清越孚尹旁达气如白虹非其体伪而用真也是故君子志道求达考德视发于是乎有澜与润之名达必先本发以后体于是乎有巨源真玉之字本植体实训义乃行于是名副字彰父兄荣之师友成之身无损名家无弃子斯古今之共义也 

弟汝含字义 

二十而冠冠而字礼也弟生三月先吏隐府君名之曰孟章矣十六岁而弟通诗书大义能为绝句诗责以成人之道可也于是冠弟字之曰汝含在坤之六三曰含章可贞夫刚柔相杂而成文之谓章患其不章何以含之坤顺道也六三居下之上得位之象人臣有美含之归功于君坤之道也尝观天下无分外之事君子亦惟求其在我而巳是故有所自足于内则无待汲汲以求见乎其外先生制礼盛服必袭德旌必结则服饰之章晦慱文强识而让则问学之章晦书曰汝惟不矜天下莫与汝争能汝惟不伐天下莫与汝争功则章子事业者必晦况三方进而位不中者乎故虽有美含之不敢挟才能而躐进坤之道也得坤之道可以常久而无咎故曰可贞夫圣人之言大小前后不相背引而伸之自功业之大问学之切服饰之常细求乎言动起居苟非分外之事殆未有可掀揭以自衒誉者可不含欤有美含之而况未美者欤汝含省察无功涵养寡力有长惟恐不扬有能惟恐不知出必修其貌动必华其服又强毅多悔吝是未能有三之章已不能含矣况有之而能含欤君子退则修已进则事君所以自修者掀揭衒誉如此它日得位其不可贞也较然矣可不戒欤汝含柔顺体坤之性直方大法坤之德足于内而无待乎外居三则以时发进之于五则美在其中畅于四支发于事业其章也至矣终含乎哉故既字之复说其义 



【卷第六十一】 

【杂文八篇】化理上篇 化理下篇 物理篇治道篇论学上篇 论学下篇 事势篇异道篇 



空同集卷第六十一 北郡李梦阳撰 　杂文八篇 

化理上篇 

或问电雷空同子曰吁胡叩渊于浅人虽然窃闻之矣是阴阳抟击之为也曰有鬼神形者何也曰气动之也气散则散凡神怪随气之妖祥亦有人物形者皆忽然之变也生之妖为搀抢天狗彗孛等亦气之生散唐一行北斗化七豕是也 

正德二年正月一日日食既空同子曰予盖亲睹焉月体不满规日大而月小乎凡月食既则轮尽黑无余欠乃益知月体小于日 

天与水违行讼天一生水天水一体违行讼者讼词两而事一也 

五行金木水火四气不内邪邪入则坏惟土内污污变则化化则神此土所以贯四时而独功也在人脾为土游溢精液输权肺肾肝心不然百物食之腥荤臭味秽杂于胃中何以发神明而行变化庄子云神化为臭腐臭腐复为神化盖言土也 

用先土生先水天一生水资始之道也故人命门在肾极黑之夜久坐亦明阴中之阳欤犹水之中明欤负劲气者有非威之威是故松桧不栖蝉熊豹之皮不上蚁 

天道以理言故曰亏盈而益谦地道以势言故曰变盈而流谦鬼神以功用言故曰害盈而福谦人道以情言故曰恶盈而好谦盈谦以分限言耳非谓消长升沉也而俗儒不知类以日月草木等当之悲哉月有亏而无益草木有益而无亏若以凋落为亏则谦者不凋不落邪 

天地间惟声色人安能不溺之声色者五行精华之气以之为神者也凡物有窍则声无色则敝超乎此而不离乎此谓之不溺 

德者必福天人相与之际若求焉者无心之心也求福不回人际天也介尔遐福天际人也寿考不忘言寿考之求德如念念在之也祸福之几捷于影响察之乎察之乎 

十月无阳故曰阳月非无阳也阳生而未成也消长之道尽于上则生于下故曰复其见天地之心乎董仲舒雨雹对谓十月真无阳又谓月内一日无阳何哉 

易独言象象者悬一以会万者也又一一者象之所由始也一以会万故得象而忘言万以会一故得意而忘象它经言一理则止一理言一事则止一事 

雨一也春则生秋则枯风一也春则展秋则落雪一也冬六出则益春五出则损水一也鹅鸭则宜鸡濡则伤土一也夏至则重炭一也冬至则重物且尔况殊哉况殊哉 

或问人性上人何也空同子曰阴阳必争也二气旋转坱北以负胜为寒暑是故晴和之日少而风曀之时多斯阴阳之争也人秉其气得不上人哉 

或问化权空同子曰阴阳代更必争而主之者行如春主生即恶风凄霜无损于拆萌如冬主藏非无晴和之辰而黄叶愈增故曰化权权者谓主之也有官之义焉官之者权也能权移轻重之也 

东方苍龙七宿中曰火心星也心昏中则夏木生火也人心属火故名火为心诗七月流火是也斯皆自然之数也火秋则流而下以火不生金故不复中于西而二十八宿西者虎北者龟蛇东者龙南者鹑皆自然此象非人假借之也北之象二阴二也空同子曰予往在玉虚观见其像设问道士此何神答曰皆星也虑人不敬畏故假名借像耳如王灵官即心星也故焰而火轮 

北者至阴之地阳之根窟故日照三面如人之背至阴不自见至静而动者出焉非此则无根无根则其用穷也人五脏系于背背有神舍故膏肓病则无医膏肓者根也 

夏易首连山天下不止不动动根止商易首归藏天下无阴无阳阳根阴周易首干天下非阳不统故后天尊阳 

化理下篇 

夏则伏者传其所克也秋冬春不伏者子承母也伏则蒸湿者土气也助金生之也木生火故日东出日不照丂以水也夏至日照三面亦不北月西生者金生水也月不北者从日也又借日而光者也又阴不独成者也 

万物并育而不相害谓不相妨耳桃荣而梨枯麦秀而谷稿钊妨矣百步之内茂草各遂一不遂则妨矣虎肥而鹿瘠马健而牛羊羸则妨矣 

斗七故天之数多凖七二十八宿皆七也左氏曰天以七纪是也日月五行玑政亦七易曰七日来复极永之昼时七则回夜亦如之诗曰终日七襄是也僧家窃其意义是故数亡人用七 

人皆曰中国天地东南隅耳又曰万物齐乎巽故中国文物声教独懿然燕之土卢卢龙塞是也卢黑也江之南石之色皆赤中国之四方不见乎又星历验之测景台郭守敬量天尺亦树嵩洛间则中国不有中乎佛者窃其意乃曰天地有几部中国者南赡部也 

或问海市李子曰此处偶有此恠异气耳夫阴阳五行气化不齐滨海之邦海错万殊广之珠滇之石北之蛏南之鮝淮之蠏吴之蛤能尽究其所来邪事有不必辩者以其非急也有不能辩者以其非理也不必辩如海市鸟鼠同穴象胆四时在四胫之类是也不能辩如豕立人蹄人死托生之类是也人不能自见其脑与背病之来也忽而痛忽而止忽而寒忽而热自不能知之而好奇者每每辩其非急求之理之外乎 

夏之初月高其圆也低冬之初月低其圆也高进退之义也 

人之五脏各自其喜生肾虚者嗜醎肝虚者嗜酸凡食脾胃喜之则味佳不喜则咽之不下亦自喜生之道欤口脾之属欤 

济之性劲其源出于晋伏流地中乍见乍伏一支穿太行为百泉为卫水一支为济源出山东为七十二泉大抵天地劲气在山西人之性劲天下其铁亦如之所谓并州剪刀者也汉之性曲其流十里九湾郢沔之间潴为泽薮皆汉之漾也语曰劲莫如济曲莫如汉 

五行火无体在物则藏燃物则用用尽则息五脏心为火烱然中伏遇动则发不动则已 

干支在时五日一周在日两月一周在月五年一周在岁六十年一周朱子谓六十节者此也 
</div>
    <div class="pagination">
<a href="空同集_page95.html">上一页</a><span>...</span><a href="空同集_page91.html">91</a><a href="空同集_page92.html">92</a><a href="空同集_page93.html">93</a><a href="空同集_page94.html">94</a><a href="空同集_page95.html">95</a><span class="current-page">96</span><a href="空同集_page97.html">97</a><a href="空同集_page98.html">98</a><a href="空同集_page99.html">99</a><a href="空同集_page100.html">100</a><a href="空同集_page101.html">101</a><span>...</span><a href="空同集_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
