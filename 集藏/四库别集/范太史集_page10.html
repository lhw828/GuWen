<!DOCTYPE html>
<html>
<head>
    <meta charset="UTF-8">
    <title>范太史集 - 第 10 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>范太史集 - 第 10 页/共 36 页</h1>
    <div class="content">　　又留司慰牋
　　伏覩今月十日永昭陵奉安慈圣光献太皇太后梓宫礼毕伏惟皇后殿下哀深送往号慕难居臣等各以职事陪从行宫无任悲陨之至
　　慰祔庙表【三月】
　　伏审今月十九日慈圣光献太皇太后神主祔庙礼毕者金辂徐还玉衣长掩从昭陵之劒履合清庙之樽彞恭惟皇帝陛下圣感难居孝思罔极音容永逺虚朝夕之问安飨祀有严惟春秋之匪懈伏愿顺礼之变节哀以时调防清躬导迎协气仰副神祗之望俯安亿兆之心臣居守都畿驰情轩闼阻伸慰觐徒切忧思
　　又留司慰表
　　伏审今月十九日严奉慈圣光献太皇太后神主升祔清庙礼毕恭惟皇帝陛下攀慕摧咽圣情难居臣某等伏限官守不获奔赴阙庭无任陨越之至
　　慰皇太后表
　　伏审今月十九日严奉慈圣光献太皇太后神主升祔清庙礼毕恭惟皇太后殿下攀慕摧咽圣情难居臣等伏限官守不获奔诣宫庭无任陨越之至
　　同天节功徳疏右语
　　右伏以朱火司辰薫风育物月纪正阳之徳天开甲观之祥罄海宇以倾心望帝宸而献祝恭集祗园之侣并翻贝叶之文慿觉力之雄深荐福田之广大伏冀乾坤长久等睿筭以无疆日月照临与皇明而不息永居大寳丕冒羣生
　　留司贺同天节表
　　伏以炎帝执衡时司大夏斗枢绕电天发殊祥当元圣之挺生叶千龄之盛际鸿明继照景祚无疆罄率土以倾心效华封而献祝恭惟皇帝陛下诚明天纵濬哲日跻丕承五圣之基翕受三灵之贶惟正阳之纪月乃甲观之诞辰玉帛防朝梯航纳贡臣等谬尘通籍分守留都就日望云阻预在庭之列后天絙月徒倾祝夀之诚
　　同天节功徳疏右语
　　伏以帝出膺期虹流纪节茂对当千之运于昭时万之祥敢率懽悰仰依觉防诵金言之秘宻瞻玉相之妙严总集胜因防申久祷伏冀夀山髙耸长居当极之尊慧日增光永庇含生之品丛欣萃祝倍万常伦
　　留司百官谢赐冬衣表
　　伏防圣慈各赐冬衣者清风戒方秋律之正中贲帛表恩俾冬裘之预备顾惟虚受实切腼顔恭惟皇帝陛下洪覆万方宠绥黎姓垂裳而聴海内之治求衣而念天下之寒申敕有司时颁列位出大盈之委积均丽泽以霑流岂曰无衣讵有秦人之赋何以卒嵗皆同豳国之歌惟誓捐躯以图报效
　　留司贺明堂礼毕表
　　伏审今月二十二日明堂礼毕者展采合宫荐徳馨于上帝因严圣考广孝治于多方大事熈成鸿恩普被书文所混岳抃欣同恭惟皇帝陛下则效乾坤宪章古昔神化覃于无外至治格于太宁规恢五圣之基诞受三灵之贶若祗旧典亟蒇上仪涓吉季秋戒期百执吿防清庙肆飨总章笾豆苾芬荐四时之和气玉帛奔走同万国之欢心坐宣室以延厘御端闱而霈泽腾颂声于海防塞休气于穹旻凡在萌生率均茂遂臣等获班寛诏幸觌昌辰属拘掌钥之严阻预称觞之末
　　范太史集巻十
　　钦定四库全书
　　范太史集巻十一　　　　宋　范祖禹　撰表
　　西京谢上表【以下代文潞公】
　　偃藩全魏获解兵符分正成周复司宫钥祗荷宠渥伏切兢营伏念臣被遇三朝秉均二府任极代天之重才无经国之能辱体貌之兼隆竭涓埃而何补顷从践土往镇北门俾总防于将坛遂七周于星纪自越从心之嵗累输乞骨之诚叠奉宸章莫回睿聴比膺召节入对迩顔奉陪宗祀之仪克谨骏奔之职忽奉告庭之命复乖谢事之期进秩上公居留西土拜封章而恳避祈印节以并还靡收絶等之恩终莅抚封之政此盖伏遇皇帝陛下至仁守位大徳记功责实众贤深矜旧物改容加礼将申劝于臣邻佚老示慈许渐还于里舍曲全终始尚委蕃宣臣敢不上体眷懐乃心王室勉企壮猷之效粗修述职之勤冀毕余年仰酬洪造
　　谢加食邑实封表
　　慈仁圗旧庆典防勲祗服宠私交深荣悸伏念臣早尘异选进履亨衢误膺仁祖之知擢处冡司之任洪惟英考命自帝庭仰当付畀之心俯协讴歌之望登储有请实为辅相之宜卫社竭劳敢期爵赏之报荷皇明之烛隠颁天诏以褒功仍稽进律之文亟发吿庭之号节旄并建井赋兼増幸获遂于恳辞犹曲加于丽泽此盖伏遇皇帝陛下懋昭明徳祗遹诒谋永懐追孝于前文故特眷求于旧物功慙丙吉増大博阳之封宠越韩侯奄开北国之土誓竭糜捐之节仰酬覆育之仁
　　谢男安道授承事郎表
　　公朝懋赏私室叨荣恳避无从感抃兹极伏念臣早尘列爵幸克有家服采先朝备位上宰奉询谋于大议同登翊于元储何圗神圣之知荐被褒嘉之典甄收弱息齿预周行笃前勲而不忘慙旧徳之可食此葢伏遇皇帝陛下睿明稽古信厚记功俯覃及防之恩敷锡驭臣之福赏延于世既祗服于宠私仕教之忠誓共期于报塞
　　谢赐诗序表
　　宸眷俯临天言诞布拜受之始服宠若惊臣闻昔者帝舜作歌申勅天命推功臣下爰及股肱臯陶拜手飏言其事周之成王诸侯助祭遣之于庙亦歌臣工列于诗书着为典训而未有褒优黄髪甄叙旧勲昭神祖之明述文考之志然则圣作之美独冠古今必得鸿儒硕学之臣序而纪之天防示慈辅臣奉命复颁温诏赐以表恩荣遇之极旷古莫比顾臣无状何以克堪此葢伏遇皇帝陛下神质天纵圣学日跻制作参于造化惠泽涵于动植以臣被遇三朝服劳四纪简在扆宁録其涓埃体貌过隆宴犒加等亲纡睿藻宠其行役窃惟圣哲之言夐越风雅当传示永久与天无极今序述之作又所以宣昭发扬譬如日月之光捧以卿云之气璧琮之采荐以缫借之辉葢将耸劝于后来岂独照临于私室谨当刻之金石传之子孙对扬洪休焜燿朽质非常之寳居有神物之防持不世之恩誓毕微生而报效
　　进御制诗碑状
　　睿藻惟新镌功甫毕非特一时之宠乃为万世之传在臣之荣何以过此伏惟皇帝陛下聪明文思齐圣广渊言成典谟体备风雅虽天文下照万物咸覩方册所载亿祀不刋然臣受藏寳章负荷圣训唯刻金石可圗永久末学浅陋无能敷述防被恩光不胜感遇谨为之记附于其下诏书诗序别刋琬琰凡为二碑立之私室家庙之右御书阁下荣及祖考传之子孙顾兹异渥曷以报称唯殚忠力仰答鸿造其刋石摹本谨随状上进
　　留司慰太皇太后小祥表
　　伏审今月二十日慈圣光献太皇太后小祥者坤仪永谢天序不停奄及讳辰俯临祥祭伏惟皇帝陛下孝诚罔极圣感难居瞻风木以兴悲叹隙驹之倐过练冠始御勉遵礼制之文庙祏犹新哀荐时思之享凡在臣庶同切忧惶臣等伏限官守不获奔诣阙庭无任云云
　　乞致仕第一表
　　黄髪残年过忝公圭之贵成周京邑犹司宫钥之严仰祈从欲之仁俯遂乞身之请伏念臣顷居朔部累贡需章虽备列于危悰尚莫回于宸聴宠禄既极筋骸益衰将耄及以无堪顾职思而难勉况圣朝念老贤相辞荣如臣之年谢事已久辄复【阙】于前恳冀获保于余生伏望皇帝陛下深轸睿慈恫矜旧物全其终始许以归休庶偃息于故庐少优游于圣日未就沟壑敢忘朝廷
　　谢遣中使赐诏不允表
　　使轺传命宸检颁恩荷异宠之眷存抚微躬而荣惧引年有请顾未遂于私诚佚老推慈冀终回于睿聴誓竭衰残之力仰酬覆帱之仁
　　乞致仕第二表
　　危衷上列髙聴未回仍颁深厚之训言重荷褒优之宠数敢再殚于愚恳冀终奉于俞音伏念臣猥以薄材谬当大任备将相逾于三纪窃名器冠于羣臣仕以易农望岂及此内自循省实已满盈爰从累嵗以来荐有乞骸之请宸聪屡渎私志莫从既久越于常期复将加于耄齿犬马之力虽恋于主恩乾坤之仁宜息于老物伏望皇帝陛下曲回睿睠俯徇微诚闵其蒲栁之衰赐以桑榆之景俾还印绂退处田庐上以全君父始终之恩下以安人臣止足之分帝阍延首得请是期
　　谢遣中使赐诏不允表
　　王人逺降天诏俯颁如瞻咫尺之威仰戴便蕃之宠礼加旧物犹曲示于絷维日廹残年顾难胜于强力重烦使节亲谕徳音惟衔雨露之私更竭涓埃之报
　　乞致仕第三表
　　连年请老已屡渎于宸聪累诏申恩尚未从于私欲荷宠章之至厚循愚分以难安敢冒重诛复殚危恳窃以华实既落物性必归其根筋力或衰圣人不及以礼兹乃天道亦惟人常伏念臣学以入官固有致君之意出适逢世本无经国之能分珪爵不为不多被眷遇不为不久形神竭齿髪凋残数年以加八十斯至难勉从于官政当退伏于里居伏望皇帝陛下洪造天垂至明日照念其周旋四纪出入三朝虽无补于毫分尝服勤于夙夜闵兹笃老赐以残骸则臣永荷生成之恩犹圗陨越之报
　　谢遣中使赐诏不允断来章表
　　训言深厚涣发于严宸使传光华俯临于蔀室仍昭异渥俾絶来辞荷睿防之丁宁抚愚悰而震悸然人臣之义退岂忘于尽忠君父之恩老或容其谢事虽居畎亩犹在朝廷顾衰朽以无堪复满盈之是惧分当知止久已过期终冀哀矜曲从诚请频烦诏谕感极涕零唯誓糜捐仰酬覆育
　　第四劄子谢遣中使赐诏不允断来章表
　　四驰使节叠奉诏书仍烦圣言复断来请君父之恩过厚人臣之分难安仰天聴之至髙惧物诚之多渎恭承寳训永镂丹衷顾潦倒于桑榆久涵濡于雨露誓知止足可质神明冀终闵于衰残幸早垂于俞允唯竭已疲之力少酬下逮之仁
　　慰慈圣光献太皇太后大祥表
　　恩厚者其服重故极于至隆痛甚者其愈迟故久而后释中月而禫告民有终伏惟皇帝陛下取法二仪宅忧三祀考先王之制礼服天下之通防诚孝兼隆情文备至感嵗时之变易履霜露而惨凄奄及祥除益深哀慕臣限守留钥不获奔诣阙庭云云
　　又慰皇太后表
　　真驭不留慈顔永逺祥除奄及禫祭俯临伏惟皇太后殿下孝感难居哀诚罔极奉宗祧之先祀思文母之徽音礼制有终丧期无过宸闱追慕率土同哀臣限守留钥不获祗诣宫庭云云
　　又留司慰表
　　徽音如在追仙驭以无从中制有期遵圣经而俯就伏惟皇帝陛下典礼象乎天地至行格乎神明哀慕廓然孝诚颙若日月遄迈惊嵗律之再周霜露荐臻恻宸哀而増感臣等限以官守不获奔诣阙廷无任云云
　　谢赐生日礼物表
　　至仁垂眷多物分颁荷宠若惊抚躬无措伏念臣材非秀世业昧经邦夙备位于冡司寖跻荣于极品沐云天之泽逾分无涯依日月之光歴年斯久未遂归休之志犹尘居守之荣迨此周星蔑闻报政适属始生之日复叨行庆之私此盖伏遇皇帝陛下厚礼优贤寳慈御极深眷股肱之旧曲加体貌之隆俯记微生特推异数篚盈贲帛器备精金仍蕃锡马之恩曷逭维鹈之刺缵戎于祖慙山甫之将明受祉既多俾鲁侯之燕喜载循琐质若蹈深渊敢不俯竭精忠仰祗休宠庶效糜捐之节用酬覆育之仁
　　贺鄜延路奏米脂川大防表
　　神武有征铺敦河右王旅无敌震叠海隅亟奏肤功大屈羣丑臣闻苖民弗率舜帝所以徂征昆夷不宾文王所以肆伐蠢兹羌虏盗彼朔方恭惟皇帝陛下稽谋自天受命于祖式遏乱畧爰整六师如飞如翰始维扬于我武于疆于理将即叙于西戎告防九重腾欢万防臣限守留钥阻预庆班瞻望阙庭无任云云
　　贺泸州奏破荡乞第巢穴班师表
　　鬼方负险王旅濯征燀以天威涣如氷释伏惟皇帝陛下诞敷文徳载缵武功抚荒服以来王冒海隅而率俾蠢尔小丑敢扞大邦爰兴采芑之师式举渡泸之役殱其种落靖我封疆臣限守留都阻陪庆列
　　再乞致仕第一表【四月十六日】
　　请老连年词情既竭赐诏盈箧恩礼过隆敢冒慈宸重列丹恳伏念臣自尘守钥载越周星愈廹頺光犹居重任力不能而当止耄将及以奚为臣之所以事君必知进退之分上之所以待下贵全终始之宜俾其佚休是谓仁厚伏望皇帝陛下大明委照洪造曲成深轸衰迟特垂开可庶托乾坤之施尚延犬马之年偃息以观太平优游以乐终嵗虽在畎亩敢忘朝廷
　　谢遣中使赐诏不允表
　　使驿载驰有光于原隰诏凾捧对如迩于威顔顾衰朽以无堪尚采收而不弃恩荣斯过志愿未从重辱王人逺传天诏誓竭涓埃之力仰酬雨露之私
　　乞致仕第二表【五月四日】
　　臣近上封章愿还印绶诏书俯谕天聴未回虽大君之命当从而匹夫之志难夺期于俞允敢避渎烦臣窃以七十致事着于礼经臣今行年七十有七昔伊尹告归于亳周公退老于丰伊周圣贤老亦谢事况臣何人敢窃髙位贪重禄而不知止乎虽圣主慈仁笃厚优宠老臣后世其谓臣何又国朝以来宰相致仕者不可悉数未闻有如臣之年而不得谢者岂先朝薄于雅故之臣乎乃所以厚之也伏望皇帝陛下闵臣衰笃察臣恳诚赐以残年遂其夙志使之含哺鼓腹行歌放言为华胥之民乐尧舜之世岂独臣之幸亦足见国家忠厚安佚老者之至于斯也陛下幸而许之臣不胜大愿无任祈天俟命激切屏营之至
　　谢遣中使赐诏不允断章表
　　星使俯临天言荐降恩惟求旧特昭示于优隆志切引年尚未俞于悃愊顾循残槁防被眷存虽殚蝼蚁之微诚曷报丘山之大赐
　　乞致仕第三表【二十四日】
　　臣近以囊封继上绨检重颁虽荷渥恩未谐恳请罔避再三之渎深怀陨越之忧庶动聴卑必期报可伏念臣受材顽薄逢世明昌甫越壮年亟跻近列任隆二府久亲日月之光位冠三阶何补乾坤之徳自叩阍请老觐阙输诚获解兵符复更宫钥俾从优佚许渐归休瞻依松楸息偃蓬荜非不知万钟厚禄保之足以丰家极品崇资居之惟当报国其如形神竭心识耗昏生亦有涯老当知止矧属朔方用武陇右开疆使传之所往来川涂之所交防惟是剧繁之地必资彊敏之才使臣旅力方刚勤劳敢惮深忧旷怠上累保全伏况陛下旰食九重励精庶政宪章前古董正治官百度惟新众材并用将责实效以趋懋功尤非老者惰偷之时鄙夫尸素之日固当自省何待人言伏惟皇帝陛下光被四遐仁育羣品曲回照鉴深轸睿慈念臣自及从心请无虚嵗特加衰老许以乞身归印绂于有司纳节旄于故府优游畎亩歌咏唐虞仰恋圣时贪延暮齿庶未填于沟壑获退老于丘园臣之至情实尽于此无任祈天俟命激切屏营之至
　　谢遣中使赐诏不允断来章表
　　奏牍剖诚屡干天聴封轺继轨三锡宸章仍烦谆诲之言俾絶后来之请荷宠荣之甚渥循涯分以难安疲驽无堪虽切君轩之恋倦飞欲息唯求枝木之依重辱使华亲传睿防冀竭余生之力仰酬鸿造之仁
　　第四劄子【六月十五日】
　　臣近以频上封章屡尘日月圣恩优厚眷遇曲私叠驰使轺累赐诏札虽古有勲劳于国宠数或未之闻况臣无禆补于朝耄昏何以当克下拜陨越伏思震惶臣位极三公年垂八十苟有毫分之益敢遗力于圣时既加齿髪之衰愿休老于私室伏望陛下天地父母哀而许之臣縁诏防令断来表不敢复具章奏以烦圣聪直布恳诚仰祈报可无任惶恐俟命之至
　　谢四遣中使赐诏不允表
　　忱辞屡贡深渎穆清温诏俯颁重烦谟训祗服自天之宠曲加如地之容惟眷礼之过优顾恳祈之未遂遗簮不弃尚防取采之至仁驽马已疲曷报生成之大施
　　贺生皇子表
　　帝庭敷佑天属挺生告庆中宸腾欢万防伏惟皇帝陛下防膺骏命寅御寳图丕承五圣之烈光诞受三灵之景贶宜本支之蕃衍昭福祚之炽昌献祝尧封覩圣人之多子作歌周室緜瓞于无疆宗社降休人祗共喜臣限司宫钥阻觐阙廷无任瞻天望圣欢呼抃蹈激切屏营之至
　　谢男及甫授吏部员外郎表
　　天官之属人爵是司选授惟难宠擢非次伏念臣男及甫早防庆泽获齿仕途移孝为忠粗服义方之训闻诗及礼每虞墙面之讥已尘东观之荣敢觊中台之职伏遇皇帝陛下更新百度登进羣材体芃棫之能官过巻阿之求士顾惟孤族简在清衷黄髪无堪久玷上公之隆器愚息何算骤叨选部之华资仰衔延世之恩益励教忠之志傥析薪而克荷庶横草以效勤
　　贺皇子【哲宗旧名】进封延安郡王表【八月】
　　敷诰大庭推恩上嗣兹为盛典允属昌辰臣闻周徳昭天茂本支于百世汉邦稽古建藩辅于诸侯所以对扬祖考之休并倚亲贤之助伏惟皇帝陛下穆清居位濬哲在躬命式九围光被四表重熈累洽缵隆列圣之基燕翼诒谋诞受多男之庆帝庭锡祉天序飞荣仰尊宗庙之灵宜疏茅社之宠啓封河右逺荒西旅之区维翰皇家永固丕天之祚瑞发之象欢震华戎凡在有生率同大赉臣外司留钥阻预庆班瞻望阙庭无任云云贺皇躬痊复曲赦畿内表【九月十五日】
　　勿药有喜自天降康宗社殊休生灵大庆伏惟皇帝陛下储精蠖濩受命穆清祖述宪章日慎万微之虑钦明文思大凝庶绩之熈乙夜观书昧爽待旦夀域既勤于跻俗大庭微阙于怡神旋清明而复初宜福禄之亶厚中天发号幽圄霑恩干健离明光于海表云行雨施恵此京师戴汤后之寛仁歌周王之夀考臣逺违法扆外守别都徒倾就日之诚阻预奉觞之礼与万物而鼓舞同四海之欢欣
　　谢赐生日礼物表
　　清衷俯记庆赉曲加祗服宠章伏増愧汗伏念臣赋材无取窃幸何多生遘亨期久尘显仕秉钧宰府曽无寅亮之功守钥留都蔑有保厘之效荣阶已极治绩无闻适当生育之辰复荷便蕃之泽此盖伏遇皇帝陛下仁惟求旧道在寳慈推驭福之至恩示改容之异礼惟衣在笥锡马既蕃仍加器币之珍并厚龙光之渥设弧于左劬劳之感増深拜赐于庭咫尺之威下瞩顾循朽质荐被鸿休惟竭涓埃之勤仰酬雨露之施
　　贺生皇子表
　　乙鸟祠禖天垂景贶维熊占梦神告嘉祥伏惟皇帝陛下濬哲在躬慈仁守位保兆民而如子与万物以为春宜膺帝祉之休自协螽斯之庆邦家响祐海防同欢臣外守留都阻趋宸阙无任云云
　　谢奨谕表
　　伏防圣慈以臣开濬漕河了当特降敕书奨谕者明缗俯逮华衮过荣祗荷宠私伏増愧汗伏念臣智非周物材不兼人谬居申画之司曽乏保厘之效惟成周之帝宅有清洛之天津而漕运多囏舟航靡逹考诸图牒因其故道之存相彼郊畿实有通川之便得请于上不日而成为利虽多奏功殊寡伏遇皇帝陛下至明日照大徳天临考实记劳不遗于微小首公成务深简于穆清眷言沟洫之勤亦被赞书之奨顾兹毫末岂称褒嘉敢忘夙夜之忠仰答圣神之遇
　　贺景灵宫奉安祖宗神御礼毕表【十一月】
　　即真仙之境茂对鸿禧考列圣之宫肇称休享灵心宴喜熈事备成书轨所臻人祗交庆伏惟皇帝陛下睿文天纵圣孝日跻至诚感于神明馨徳格于上下眷殊庭之毖祀仰真防之炳灵思觐祖宗之烈光裁成祼献之缛礼采汉家原庙之制放唐室太清之文辟琳殿以崇隆合睟容而妥侑载涓吉日祗奉严禋储精垂思极斋明而合莫产祥降嘏昭福祚之无疆发大号于中天霈鸿恩于寰防亿兆防祉蠢息懐仁臣外守别都亲逢华旦阻预鳬趋之列徒倾岳抃之诚
　　又贺皇太后表
　　殊庭展采原庙落成真驭来迎嘉祥纷委伏惟皇太后殿下母临宸极妇事宗祧首风化于二南教孝恭于四海顾瞻先寝祗奉神游载严翚翟之仪将洁苹藻之荐辟上真之琳阙合列圣之睟容允协帝心用成邦礼宜三灵之降祉享万夀以无疆臣久荷国恩幸逢圣旦无任云云








</div>
    <div class="pagination">
<a href="范太史集_page9.html">上一页</a><span>...</span><a href="范太史集_page5.html">5</a><a href="范太史集_page6.html">6</a><a href="范太史集_page7.html">7</a><a href="范太史集_page8.html">8</a><a href="范太史集_page9.html">9</a><span class="current-page">10</span><a href="范太史集_page11.html">11</a><a href="范太史集_page12.html">12</a><a href="范太史集_page13.html">13</a><a href="范太史集_page14.html">14</a><a href="范太史集_page15.html">15</a><span>...</span><a href="范太史集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
