<!DOCTYPE html>
<html>
<head>
    <meta charset="UTF-8">
    <title>后村集 - 第 40 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后村集 - 第 40 页/共 47 页</h1>
    <div class="content">　　信庵墨梅
　　京洛贵人所爱金盆盛牡丹尔信庵乃以防务余间为梅冩真其苍枝老榦槎牙突兀者元晖宣仲不及也其繁葩疎蘤幽妍方洁者花光补之复出也乌呼其身庙堂而心岩壑者欤顷当国宰相欲求公一笔公怒曰赵某为某人画梅耶公靳寸墨不与宰相顾肯累纸以赠故人此其所以为一代之伟人欤
　　李伯时画十国图
　　十国者日本即倭国于阗在葱岭北三童国人眼皆有三睛童曈通用此误题为三肿日南古越裳氏唐为驩州天竺即汉身毒国拂菻一名大秦一名犂鞬女国有二一在扶桑东一在葱岭南坚昆在康居西北波斯在达河水之西又一国失其名皆去汉唐旧都万余里然日本日南波斯至今犹与中国相闻则所图亦非虚幻恍惚意貎为之者其王或蓬首席地或戎服踞坐或剪发露骭或了髻跣行或与羣下接膝而饮或瞑目酣醉曲尽鄙野乞索之态惟天竺者乘象徃徃国俗皆然不必文殊普贤也荒逺小夷非有衣冠礼乐之教而其国人所以奉其主者甚恭或执盖或奏伎或献寳或雅舞或膜拜或进酒或扶上鞍其笙箫皷罇罍牲菓之类亦与今同又一国不知名者为鸷兽将犯穹庐或张弓抽矢或徒手欲搏之状华人尊君亲上者无以加也画外国人物非一家精妙鲜有及此旧题云李伯时学吴道予画按梁元帝自画职贡图至唐犹存似非道子作古窃意此画源流甚逺留观数日以归竹溪
　　米南宫帖
　　光尧尤喜书画恨不与王太史米南宫同时世所谓用徐师川为执政以其舅擢元晖为侍从以其父余曰非也师川不践伪楚之廷挂冠而去元晖父子皆宣仁后外姻光尧方崇奬名节方脩复元祐政事故二人者俱贵显岂直以词翰之工乎此巻字既雄拔父书子跋尤可寳爱
　　跋放翁与曽原伯帖
　　余大父著作为京教考浙漕试明年考省试吕成公巻子皆出本房放翁与曽原伯帖主司刘某天下伟人也故足以得之家藏大父与成公往还真迹大父则云上覆伯恭兄成公则云拜覆著作丈时犹未呼座主作先生也成公父苍部娶茶山女原伯茶山长子名逢官至大理卿仲躬次也名逮官至侍从皆成公母舅放翁学于茶山喜成公得荐书贺原伯如此余为仪真掾原伯孙黯字温伯为杨子宰出此帖于县斋余曰君収放翁帖千百纸此幅关我家门户盍辄以见恵温伯不与后与温伯同朝求之复不与晚使江左与温伯书公初见帖时余才三十今遂六十君且八十不得帖死有余恨温伯亦怆然缄帖饷余帖内云叔迟者茶山季子也名迅乐道者温伯父也名槃温伯擢第人物髙雅词翰精丽有晋唐风韵放翁尝举自代今挂冠居越上初茶山深于禅学厚勤杲二公故叔迟入山访杲茶山有诗哭勤前辈不独笃于师友其于物外髙人亦极其惓惓今士大夫不复然矣
　　跋旧潭帖
　　潭帖素为坡公所赏以为希白得字神有江左风味比淳化待诏所摩为胜世俗不察争求阁下本误矣以余所见潭帖凡有数本有絶佳者有稍残缺者有行数不同者有漏落数行者时谓刘相刋二本一留郡一藏家而后人翻开于黔和等州者又不知防本也于十巻之末或题云庆厯五年或云八年或云六月或云季夏或云摸勒上石或无上石二字或云重摸若以八年者为重摸则五年下亦有重摸字不应一年内已摸而复摸也内第三巻为山涛帖末有风笔恻感之语容斋遂笔已叹其不成文容斋知其一尔此巻谢帖云执笔恻感今至执字止涛帖云风尚所劝云今至风字止却移笔恻感三字在涛帖之后移尚所劝以下十九字在欣帖之后又第六巻右军字先后失次尤甚帖字屡经临摸固已失真刘次庄释文虽有未尽亦十得五六加以陈去非黄长睿施武子更迭考辨十得八九若潭帖乃悉颠倒而错乱之防成异域神咒矣往往刋帖之时不敢比拟尚方欲自为帖但异其行数可也乱其文理不可也岂刘公本非博雅或贵重不暇参校或希白虽工于摸字而拙于寻行数墨欤镌刻虽工如不可读何坡既推潭胜阁近时陈师复善书亦于阁帖有异论余恐苏陈所见非真阁本尔真者或七八行为一板或十六七行为一板皆廷珪墨摸印其墨如漆字犹丰艳有精神盖熈陵八法既髙王着辈亦精其技摽题可见非希白敢望旧临江非不善失之险薄刻削去阁本逺矣帖家故当以阁为祖绛次之旧临江次之潭又次之武冈又次之临江佳者可乱阁武冈佳者可乱绛汝鼎拙野无以议为也余晩得一本乃以旧潭剪碎按释文排比装背歴歴可读必一老士人旧物惜不令希白见之
　　跋马和之覔句图
　　夜阑漏尽冻鹤先睡苍头奴屈两髐煨残火此翁方假寐冥摉前有缺唇瓦瓶贮梅花一枝岂非极天下苦梗之人然后能道极天下秀杰之句耶使销金帐中浅斟低唱人见此必发一笑
　　跋石鼎联句图
　　此必是临李伯周忘机本子其摸冩侯刘二子始而倨傲既而唱詶俄而立起又俄而屈伏又俄而避席鞠躬欲罢不能末而困睡睡起覔道士不见与道士终始雍容崛彊之状极得韩序之意余欲记以一诗未暇也
　　跋杨通老移居图
　　一帽而跣者荷药瓢书巻先行一髫而牧者负布囊驱三羊继之一女子蓬首挟琴一童子肩猫一童子背一小儿一奴荷荐席筠篮帛槌之属又继之处士防席执巻骑驴一奴负琴又继之细君抱一儿骑牛别一儿坐母前持棰曳绳殿其后处士攅眉凝思若覔句然虽妻子奴婢生生服用之具极天下之寒酸防缕然犹蓄二琴手不释巻其迂濶野逸之态每一展玩使人意消旧题云杨通老移居图不知通老乃画师欤或即巻中之人欤本朝处士魏野有亭榭林逋无妻子惟杨朴最贫而有累恐是画朴但朴字契不字通老当访诸博识者
　　又题
　　余既书此跋明日偶翻故纸得朴集洛人臧逋为序言其琴酒自娱李翰林淑表墓言其好方药又朴絶句云一壶村酒胶牙酸十数胡皴彻骨干随着四防帬子后杖头挑去赛蚕官放翁跋云四防即处士之配苏峤季其家有处士夫妻像野逸如生凡集所载与巻内物色皆合骑牛者四防作诗送朴赴召者也
　　跋石虎礼佛图
　　石氏自勒已敬重澄公至虎尤加崇奉澄公坐磐石假寐一人合爪致恭旁二雏一持香合一持巾立其后勒至是老矣合爪者当是季龙二雏当是宣韬兄弟虎罪当万段果有佛教必堕恶趣犹欲求福田利益乎想见入山作礼时祼尸抱桥柱同气相夷灭境界歴歴在澄公目中矣此画乃夹漈公旧物聊存之
　　跋明皇聴图
　　张祐所谓闲把宁王玉吹者虢韩两姨也安敢当御榻而坐乎此背面横篴三郎曲肱而聴绰约执板其傍而节之者其为玉环无疑也



　　后村集巻三十二
　　钦定四库全书
　　后村集卷三十三　　　　宋　刘克庄　撰祭文
　　祭赵仲白文
　　乌呼仲白有驰骋当世之志而欲行辄踬有萧防出尘之韵而欲隠不遂身居防市而健羡泉石家无米盐而喜谈文字年逾四十或挽之仕果触上官见捃狱吏放诎十年攷订百氏新注聃书自解易系稗官野史冡书枕记星数之学医卜之技鬼神幽頥虫鱼碎细人浩刼以未睹子一览而黙识汉庭诸老惜子中弃或为讼寃或请赎罪覉旅长安薪炊罕继放浪淮海吟哦不废近书未干逺讣忽至初传丹毒又云风痹闻之惊倒弹指出涕乌呼悲夫玉楼之文清庙之器昔何辜而挫辱今何谴而夭逝岂名盛之作祟抑才高之为累嗟予与子犹如昆弟夜读共灯春遨联辔间与子处子夕不寐跏趺叩齿呼吸导气金石之剂亦颇服饵自言所学甚神而秘忽焉沦谢意者仙蜕畴昔樽酒从容言志诛茅卜邻入林把臂制山人之巾褐创精舍之枕被子长往而不返予独立而无对诗筒永已柴扉长闭予倡孰和予忘孰记子之后事差强人意妇如德曜可以守谊友如山公可以托嗣植君门户立君墓隧余虽才尽可述铭志寝门一恸冀子不寐乌呼悲夫尚享
　　祭丰宅之郎中文
　　惟公忠诚对越气力任重米盐碎务一览黙诵军国大疑半语折衷有为必成所发立中究观平生皦如星鳯贤人落落公则严奉纎夫赫赫公所嘲弄白头乗边值时倥偬聚拾溃失镇压澒洞奋拳走敌雪涕誓众恩能怀徕智可操控书觝和议羣口方哄奏绳大将天顔为动淮淝既防移守铁瓮朱幡甫志白鸡忽夣士亡砥柱国仆梁栋乌呼哀哉愚尝评公英伟宏纵睥睨楚汉越轶晋宋海鲸天马不可覊鞚元龙越石千载伯仲凡公所至辄以从容愚性直议法谳讼大或苦争小亦防讽人曰乖忤公每采用片词只字广座吟诵悲夫已矣反袂长恸公方贵仕不蓄余俸收烟聚族有无通共越上田庐不过茅葑上闻公讣下诏给赗庶几墓槚赖以封种愚屏空山濒于饥冻防莫临吊复阻送缄词入浙维以抒痛乌呼哀哉
　　祭方孚若寳谟文
　　呜呼士患白首无闻于世公未三十立竒节取显仕自江湖岭海外至荒徼皆喜道其姓名何其鋭也然甫四十而废废数年而死又何脆也乌呼人才实难天之生公若有为矣夫予之以如是之才则必深培而厚植之以冀收其柱石栋梁之用今也敷荣畅茂于其始催残夭伐于其后抑不知天之生公竟何为乎乌呼开熈遣使举国莫行公驰单马三渉边庭嘉定告警诸将闭壁公无一兵自请出战方其发独见于羣疑之表立军于众怯之内孰不闻风耸慕以为天下竒男子也及夫时改事定人心一变宻者指其疎敛者议其放约者病其侈而公以不用死矣盖大将军薄赏苏武汉儒议陈汤传介子徼功生事自古则已然矣公何恨焉陈元龙刘越石豪宕无成周瑜厐统不待老寿有才而无命有志而无时若此者亦多矣公何恨焉余之所以深悲极痛者士既不遇退于家老于乡吟啸于某水某丘若竹林兰亭之游亦先贤之高趣也今又不然而今而后泉石竹树云烟风月皆寂寥而无味矣是进不得伸其有用之志退不得全其无用之乐岂非所谓深悲极痛者乎公没旬浃小君偕逝高年之母防然独存语之土木犹当流涕况平生交友之情哉乌呼昔与公饮常恨酒少今举此觞公不能釂乌呼哀哉
　　祭李蕲州文
　　呜呼蕲黄之祸尚忍言哉敌扫其众然而来君方戍蕲盖已属疾扶舁登陴防犯矢石众欲溃去君守愈坚弓尽皷竭握拳誓天孤城可隳大节不毁朝服拜阙谈笑即死呜呼有国家者尤寳忠臣歴攷载籍代不数人武夫粗暴文吏缩瑟平居掉舌临难屈膝惟君所学厥有师承纲常之理讲贯素明阖门狥义甘如饴蜜国人相吊行路涕出呜呼阿世之学或以取封君老不合辕固申公弃郡之责无过少贬君死不去张廵许逺充志与气人之所难全名与节天之所悭没于牖下滔滔皆是孰史有传孰庙有諡呜呼哀哉士失砥柱国亡金城临风一哀非为交情闻君有子天意可见堂堂如生歆此菲荐呜呼哀哉
　　祭方武成文
　　呜呼寳谟之丧万里遣讣君弃其孥跣足不屦既疥遂痁尚宿葬处我劝君归深山风露君殊自彊手毕圹户舁疾返苫医庸药误首投承气暴下如注田傁煮葠利止热去又易浙医奄至大故惟君之病我知其绪伏于奔丧作于发墓呜呼哀哉君之隽敏鲜有俦比寳谟谓我儿学于尔我谢不敢君进未止虚空幻成平地突起曽几何时欲摩余垒天夺乃翁尚有吾子今也复夭万事已矣遗言琅琅托我以死门前宾客昔多如市身后人情今薄如纸覆此一觞老泪翻水乌呼哀哉
　　祭李尚书文
　　呜呼公积三十年威望而后出当重任辕门初建诸将震詟檄书一出中原响动其事伟矣然而兵少备众财狭费濶外丛艰梗内阙调燮方开其首识者固虑其尾矣呜呼士幸敌弱奋髯裂眦当其锋鋭遏之莫止及既衰竭鼓之弗起呌呼者噤虚骄者馁公方席藁自贬词义坚白握拳誓众忠愤激发怅时贤之莫助援先民以自拟可谓天下之卓识人臣之盛轨矣呜呼宴安者鸩毒也敌国者外惧也自公与敌对垒习卒于鬬而将帅出矣习士于险而人才见矣敌虽歳入滁楚告防也丰濠坚守也蕲黄无恙也彼之统军贵壻舆尸授首也山东之伪守若论鱼贯面防矣夫兵有利钝虑有得失古之论者必参攷也若乃置利而责钝掩得而疵失则自管乐以下其得为全人者无几矣何独于公然哉乌呼初误泗上末警宣化彼媚公者借口未已中渡之役岂公实使患则公当衅匪公启彊归玺出人享其利钲动鼙震公受其诋是固可痛矣古之人有讼鲍宣者有救房琯者今也身任清议而清议不能伸公之屈力援名流而名流不能辨公之毁盖有背惠以市进和声而助訿者矣不亦可痛之甚者乎虽然国家南渡百年士大夫皆以为非和无以立国至公遂破其论异日秉史笔者书曰絶币自立由李公始嗟夫斯亦足矣呜呼公之晩节浮沉寓里霜颅雪颔阖扉隠几我来剥啄公尚倒屣别去几日逺讣入耳苍生之望竟絶于此我贱且戅公视犹子岂无忤触人愠公喜偷生视景莫从公死南归哭公侨寄客邸莼鲫之奠弗能具礼有香一铢酌以涧水公茹其诚不吐其菲呜呼哀哉
　　祭袁侍郎文
　　呜呼先生以性学而先鸣罹党部而中废使萧然而终身视顔曽夫何愧迨渉华皓之年始遇休明之世既阐迪于奥理亦纾发乎谠议盖阴扶黙赞莫测其浅深而明辩显谏犹着其一二呜呼前辈出处莫不有义若先朝之杨尹皆白首而得位虽一时防君子之福然后世责贤者之备昔愚于先生也惜逢辰之已晩今愚于先生也怆行志之未遂呜呼哀哉先生于愚素有恩意昔叔孙之弟子幸厥师之引类古莫不然愚则异是当先生之光显不规进而讽退毎羞称王吉贡禹之为而喜诵疏傅贺老之事嗟恩深之难报慙语淡而少味不然则十年之间踪迹罕至岂其尊翊于寂寥之时而简惰于隆盛之际呜呼先生云亡海内短气听琅琅之如在瞻堂堂之永閟莆斳修阻莫视殓竁皦日兹觞将以哀涕乌呼哀哉尚享
　　祭李监丞文【东】
　　呜呼歳在丁丑齐鲁始通公有忧色拂袖幕中饯公江亭徘徊握手曰余莫争冀子求救公去奚智我留奚痴厥后公言皆如蓍龟歳晩乐南道出石鼓公拥旌旗来访逆旅公发愈白我顔亦苍樽酒话旧意气慨慷自尔以来公益贵显有所平反有所举按公之器识蔡谟右军公之风采范滂王尊人物然公岂易得酸风吹讣壮夫泪滴公年非夭公位不卑公子甚贤而我何悲然公纯孝有百歳母怡怡色养谆谆夜语天道何如使母哭儿止见潘舆不见莱衣乌呼人世盖多缺陷公达此理往矣毋憾尚享
　　方孚若掩次祭文
　　乌呼公忤某人时方盛年因某废公庙堂之权某贵须臾浮云飞烟公先某死则有数焉废公者人死公者天公固达者含笑入泉曩营西峬蕝识俨然日吉时良归于新阡乌呼悲夫往公无恙宾客满堂一客不至公不釂觞今日原头拊事凄凉送车萧瑟悲风白杨公昔非存公今非亡彼则媮矣于公何伤我怀平生耿耿不忘白发缟衣哭声最长乌呼哀哉
　　祭方氏表弟文
　　乌呼吾念伯姊归汝季女不腆赍装散如风雨吾谓吾女必敬无违冀汝老成身修家肥汝复何为以鸩为饵母愁妻泣汝弗改嗜肠腐色败亦更数医铢剂石酒良术莫施乌呼伯姊何罪季女何负门户奚寄儿女谁抚汝之二亲并汝三丧卒哭之内当卜竁藏儿大从师女长择匹犹有神此语可质吾老多感逆境临之覆此一觞汝寜不知呜呼哀哉尚享
　　祭赵县丞文
　　乌呼自君移疾仆辈私忧朝传甚危暮说已瘳歩武渐轻判押亦好医来谂我君将谒告及此再病同列罔知欲往候君君居房帷中澣入视不可为矣踌躇不寐若待犹子细君在疚贤嗣未来乡路然行路共哀僚友之情譬之昆弟所愧力薄莫相从事缟衣相率哭君寝门将此掬泪祖于九泉乌呼哀哉
　　祭傅谏议文
　　呜呼元祐名臣之事业靖康使臣之节谊与公论谏之精忠出处之大致信前后之相辉亦今古之鲜俪初权臣之用兵公奉使于湖外倘片词之投合则富贵之立至乃言首事之非甘受沮军之罪迨宁皇之更化公入迁于谏地若少贬以狥时可平挹于高位而又堂堂伏阁之疏凛凛延英之议寖上咈于庙堂复内触于宫寺及既去而复召遂累辞而不至呜呼使公之言用于开禧之末则生灵无丙寅丁卯之厄用于嘉定之初则朝廷享至和嘉祐之治奈何动落落以难合每飘飘而高逝此识者尚论斯世安危理乱之机未尝不有感于公行藏用舍之际乌呼公之退休垂二十禩山林之趣愈深而君亲之念不废其于善类之离合治道之隆替边事之动息朝廷之废置俨端居而黙思或展转而不寐虽迹疎势隔难疾声而大呼然虑逺忧深常太息而长喟逢真主之龙飞首赐环而趣对上侧席以良久公循墙者数四曰衣冠之久挂曰筋力之已瘁独谆谆之手疏尚惓惓乎时事始优游而防入终鲠峭而直遂葢忠勤恳恻救焚拯溺似温公之学冲澹峻洁高举逺引则蜀公之志至于拖绅一表奋发蹈厉殆房乔征辽之余论抑子囊城郢之遗意千载之下仁人志士读之者必欷歔而流涕乌呼道术裂而人才驳学问偏而气质泥骛功利者锲薄谈性命者迂滞卓哉我公纯粹全备崇雅道而傍通流略尚理致而不废文字故能学贯百家文高一世在朝为争臣在外为循吏观公平生英伟毅意秋霜烈日凛乎不可防然光风霁月即之而甚易率礼如拘临事如悸执谦如虚持敬如畏发于方寸塞于天地乌呼衣冠礼乐之所宗典刑文献之所寄社稷生灵之所属消长治忽之所系方龟吸而鹤峙忽山頽而星坠乌呼悲夫我昔狂简公独赏异每呼以忘年之友欲养为有用之器既磨砻其麤鄙亦发药其昏愦及夫晚节奉诏引类公剡四人我忝一士遗言在耳遗书在笥公今已矣拊膺反袂痛故老之凋尽悼余生之沦弃乌呼古之人古之人或杀身穿冢以殉死或逾境越邑而赴义今为五斗米之役坐阻一束刍之酹呼天不足以泄哀竭海不足以续泪惟丹心之可鉴况英爽之不昧乌呼哀哉
　　祭防漕王中甫文
　　乌呼敌窥宣化黑帜如旗升人夜惊缚筏济矣羽书蜡弹来如激矢嗟我与公一夕九起江风刮面淮雪裂指调发处分顷刻千纸设艘防隘募士斫垒我方挠怯对食忘匕公愈闲暇削脯行醴及夫解严防旗送喜公戍汉江我屏田里岳祠甫朞公使防子青袍如故公已龟紫书来访旧清言亹亹昨逢峡舟手提牍尾公健我衰痛牵腰趾蜀丹甚灵邛竹尤美多病所须惟此而已公没歳余贫缺奠诔一朝二物西来万里发书长恸公止于此悲夫千载而上毫分发理三边之事目击身履人怠我奋人动我止其才精练其器瑰伟竟复何为激电逝水乌呼往哭立可二孙稚齿后哭次魏惟孤女耳公有英嗣珠朗玉峙方彼二人公为不死同时幕府凋落无几矢词泄哀公其歆只呜呼哀哉
　　亡室祭文
　　乌虖君之静专冲澹传之于家温谅慈恕得之于天故为女为妇而孝为妻为母而贤余渉世之龃龉偶与君而周旋北冒兵锋南骛瘴烟漓江触石松滩覆船盖艰难险阻悲忧恐怖余不能不动于词色者君处之而恬然追记平生嘉话善言余之疾痛以君为箴砭余之褊急以君为韦悲夫白首同归余与君之愿也三十九而夭四十二而鳏尚忍言之悲夫伊人何辜异疢萦纒卑词婉气而使之语蹇规行矩步而使之足挛余独怪夫悍且健者之不病又窃觊乎仁且病者虽癈而久全夫何一旦奄随逝川悲夫君之至性世所罕见余之先君君之圣善宰木已拱君每追忆必欷歔而涕涟及乎属纩气息如缕尚于姑与父致其惓惓君之息十有八矣犹执手抆涙不忍诀者得非以其羸弱而可怜悲夫人生危脆忽如埃烟余奉母于髙堂君从舅于九泉截一身之半体抱千古之永寃余久倦游从兹归田愿慈君之息至没身而愈笃藏君之槖待子妇而后传营家山之一丘筑精舍之数椽生当读书种树于其间殁当寻同穴之盟焉悲夫百龄同尽谁后谁先誓留面目见君黄泉乌呼痛哉
　　亡室丧归祭文
　　乌呼传舍暂殡萧寺寄菆是二説者未言鼻酸君之介弟与君爱子日吉时良防匶还里乌呼吾妻死别吾子生离悲夫奈何天实为之先人敝庐有圃与池君其往哉以需余归
　　还里祭亡室文
　　呜呼他日我归鹊噪荆扉君与儿女笑语牵衣今日我归室虚无人君儿苴麻君榻凝尘料检巾笥皆君手迹按行井臼皆君区画穷民有四鳏居其首沈忧损人惧不能久君既长夜我亦中年昔慕伯鸾今师幼安为儿觅妇为君筑阡然后餙巾以俟命焉呜呼哀哉
　　祭陈北山文
　　惟古圣贤百行兼该精者为德麄者为才嗟后之人质偏器小杰才既稀全德尤少惟古文章六经具垂谓之立言亦曰修词嗟彼之儒外文求理理既茫昧文亦骳骩堂堂北山庶几于全禀之天分得之师传少参张吕归于朱氏性命之大事物之细负其魁磊进辄不容退无寸柄为世所宗以德用才无迹可议以理贯文不斲而粹华轩非泰陋巷非臞朝野伟人东南大儒平生论著皆有防防扶圣之脉探经之髓发舒其华培溉其根鲸掣虎啸风涛吐吞三十年间碑板溢出人获一字价重金璧臯陶九德孔孟四科岂无它人孰如公多耆旧凋零赖有公在西风吹讣海内悲慨昔先君子与君同盟愚幼无知蝉噪蚓鸣流传达公为啓玉齿每云今世独歩惟子晩畏言语终日病瘖公书来劝姑饮勿吟永焚笔研时引杯勺佩公良箴匪曰善谑我归后村公葬墨溪岂无莼鲫道逺莫赍顾瞻蟇陵献诔与挽哀虽如新礼则已晩呜呼哀哉
　　亡室掩坎祭文
　　子有慈父又有老姑爱怜其子宾友其夫云何属疾有寝无寤人世一瞬夜台千古圹土燥温万金难求谓善无报视此一抔古人有言死则同穴嗟余与子暂暌终合吁寃彻天滴泪入泉冩哀一觞抱痛百年呜呼哀哉
　　祭外舅文
　　惟公禀天地之冲和践圣贤之中庸靡烦矫揉而与道合不立标的而为物宗究观平生出处雍容来如祥麟去如冥鸿禄岂必厚位不待穹二顷之田环堵之宫视观庙之岑寂等台阁之显融造皇上之访落捜岩穴而一空尝累征而莫致信独见之鲜同昔有两生今复有公虽进无图回事业之柄然退有扶持名教之功取诸人者甚廉报于天者宜丰何八秩之甫开遽两楹之告凶盖自童至耄制行无玷者学力之到自病至死持敬不惰者定力之充嗟夫自我登门二十年中恩我教我慈爱最隆挹清标而立懦扣精论而击防浴曽防于沂水坐光庭于春风属我悼亡觉公情钟悯灵照之先逝痛孟光之不终岂致疾之有因徒饮恨于无穷嗟夫宾榻尘凝家墅苔封它日重来空怆遗踪旧悲未平新愤塡胷不腆兹觞敢吿哀恫乌呼哀哉
　　祭胡仲方尚书文
　　乌呼挹公风标彦辅叔寳听公议论兴公逸少捉麈笑谈刻烛倡酬公非今人晋第一流久掾公府新美世事再长槖班裨賛国是众所期公与公自期下卑严徐上扳龙防如何十年巻怀去国晩虽征还曽未安迹高爵崇秩固无一亏盛心懿识有不尽施自幼识公今我一老惟公规模我所深晓欲以安靖销弭塞氛欲以整暇应酬世纷杯酒非酣幅巾非傲有所陶冩有所赏好嗟乎斯人奄忽九京空怀积疑无复细评古人千里素车白马我足如絷我泪如防呜呼哀哉尚享
　　祖奠外舅祭文
　　小人曰死君子曰终公虽云亡讵与众同一代胜流百世清风天壤有敝名德无穷悲夫岁岁年年一来访公今日何为缟素郭东我返自崖公归于宫九原不隔一念可通乌呼哀哉
　　祭陈师复寺丞文
　　于乎律已伯夷之清待人太丘之广临民子产之爱立朝汲黯之戅若不能言而尽该贯古今之义理若不胜衣而有负荷天下之力量拂袖归来朝野想望践圣贤之榘矱化州邑以亷让训子弟于家庭聚秀孝于里巷有通体于诚实无一毫之矫妄有终身之战兢无跬歩之怠放善类以为宗主学者以为师匠皆谓其享彭聃之高年踵韩吕之世相夫何一夕遽得防恙方亲朋之来问觉神气之犹王曰大丈夫临危噤国事之莫吐安能与儿女吚嚘涕泣于袵席之上呜呼斯人毅忠壮嗜道义如脍炙轻名利如粪壤使其耉老不过菜羮脱粟味臞儒之乐深衣大带为后生之唱然犹摧之暴而夺之速岂非苍生之无禄斯文之将丧某少小亲炙平生敬向非止涉其籓篱实深造其函丈理无防而不讲事有疑而必访忽山頽而哲萎将安放而安仰陈寝门之薄酹庶魂识之来享呜呼哀哉
　　祭胡伯圜尚书文
　　呜呼本朝人物多出江乡庐陵一州魁杰相望前欧后胡骨朽名香公与少公蚤相颉颃故家文献中朝典常并奏壎篪互为宫商里人皆曰淡庵不忘三十年间更迭翺翔虎节麟符台斗文昌国有乔木民有甘棠世人皆曰忠简有光乌呼诸公逢辰乐饮满堂公来何晩须鬂如霜忧时切望古慨慷当世人物髙下短长气力所嘘衡尺所量众不敢援横身主张上或未知极口荐扬天下桃李多出门墙使公尽用必扶忠良公道必开国势必彊奈何一夕骑箕帝傍乌呼昔我尚少从公南昌厥后追随于升于湘公不相吏吹笙鼓簧我官建溪飞语中伤众竞闗弓公以身当流涕止之纳矢于房晩触祸机无地退藏公语诸公弱羽已疮禹锡有亲朱云素狂幸小寛之俾谋稻粱汲引一念至死不忘乌呼天将否我絶其津梁追忆平生惊呼热肠在昔先民匍匐赴丧我有掬泪欲洒帷牀红巾满山道梗岁荒葬以曷日冢以何冈日往月来莼鲫莫将避谤谨语又阙挽章负谊辜恩心折涕滂西望长号姑覆一觞此身未陨此愿或偿乌呼哀哉
　　祭周淳仁文
　　乌呼始闻君贬弹指失惊相去万里不知罪名后闻君讣反袂涕流亦罔知君委蜕之由乌呼哀哉昔有二士太白子昂拔起词林虎跃龙翔一毙圜土一谪夜郎千载而下犹为感伤若夫不为永王所汚而受岭海之窜非有射洪之富而为狱吏所酷哉此寃贯于彼苍我擕遗墨白之玉堂相与经画致君之丧友朋之谊莫施毫芒俟君返骨当相竁藏乌呼哀哉
　　寺官祭真参政文
　　乌呼四科九德自昔难并人得一偏公集大成穿凿之学畔师离经公独纯正南轩考亭纂组之文练薄缣轻公独雄浑眉山庐陵蚤岁来仪朝阳屡鸣元城了翁公之直声中年袖手俟时之清君实晦叔公之重名白首还朝化瑟初更吾君前席久不见生吾相开閤虚左起迎执笔玉堂开巻迩英三月初吉始毕文衡将授以政撰日吿庭乃于此时谂疾予宁一身安否一国笑颦帝有恩言寛虑啬神众愿有瘳起而经纶奈何苍天夺此伟人下孤舆望上恻圣情国有议论谁为将明民有利害谁为罢行吾党之士谁为统盟后来之俊谁为作兴意者世道消长相乗复疑天意未欲治平呜呼万世之标千载之英今其已矣行路嗟惊况侍班联久亲仪刑相率一哀心折涕零呜呼哀哉


　　后村集巻三十三
　　钦定四库全书
　　后村集巻三十四　　　　宋　刘克庄　撰祭文
　　路祭西山先生文
　　呜呼先生属疾闻者赍咨上对近臣玉色不怡丞相遗书千里迎医下至闾巷妇女童儿皆曰哲人必介寿祺云何一夕去而骑箕在昔范公方古卨防晩登政府不至冢司学者至今致恨于斯然其谟画畧已设施先生视彼则尤可悲平生修方未试刀圭谓天无意斯文在兹谓天有意一老不遗太平之望竟复何时礼乐之兴百年待谁呜呼昔者之来大带深衣都人聚观公归何迟今者之还丹旐素帷都人相吊公去安之矧二三子久从吾师要绖执绋于礼则宜属畏简书仅至江湄覆此一觞恸哭以辞呜呼哀哉
　　代宰执祭曽知院文
　　呜呼昔者圣门尤严论人毅重任木讷近仁先朝韩富庶几其伦公方弱冠大魁奋身剥落虚骄践履贞纯外无光怪中含至珍鞶帨不施自然之文其在朝廷及处缙绅战战兢兢便便恂恂虑然后动灵龟通神时然后言蛰雷发春受先帝知触时相嗔脱屣遗荣举扇障尘东山零雨西郊宻云苍黔觖望膏泽久屯及上亲政起公于闽载秉事枢方倚经纶正邪之辨理乱之分公每入吿上亦下询狂猘南吠其声狺狺授公斧钺指挥三军太乙临吴事防方新妖星陨营壮图莫伸呜呼哀哉长乐之陈建安之真与公相踵被发骑驎岁行甫周夺三良臣当宁辍朝行路悲辛而况吾徒道合情亲吉人之词其可复闻德人之容再面无因寝门一哀有泪盈巾呜呼哀哉
　　墓祭西山先生文
　　呜呼先生寝疾萧然宾庑户外之屦歴歴可数雪深至腰愚不敢去尔后学者散无宗主北面它师尊祢忘祖愚抱太独立寡与及对便朝颇进狂瞽力量虽防肝肺毕吐皆昔坐隅教诏之语岂惟先生上帝临女奏篇有藁对语有记死者复生可以不愧谓之背师天乎无罪梦奠以来局面日异引去不勇强留无味有愧先生独此一事岂无同时及门之士夫何绵薄独任清议将待之厚故责之备是耶非耶莫诘所自呜呼幼为先生门生弟子晩为先生司马长史古人重谊均于伦纪筑室三年素车千里昨者祭祖及郊而止蟇陵防窆有絷其趾谓之背师敬知罪矣释氏有懴圣门贵悔稽首新阡自讼如此诛之赦之先生不死呜呼哀哉
　　祭郑子敬左司文
　　于乎史氏之季我闲八年公更倍之闭闗萧然我已惰荒公方精专聚书如山手自校研鲁壁汲冢删后画前上考洙泗闗洛之传左马下接巽岩续编义理精防事物本原治乱消长典章革沿钩索钞纂网罗贯穿胷有五车手无寸权巻而怀之北陌东阡我虽空空大节偶全执鞭属櫜与公周旋始俱红顔俄各华颠晩遇端平相继招延我滞泠局公稍进迁遂掾省闼靡勤不宣议挈纲维奋起沉绵议去冗蠧伸缩痹挛议抑侥幸杜絶扳缘众方狺狺公独惓惓或摘语公前有穽渊公笑而答成功则天去国匆匆如箭离出东华门呼西兴船寄家萧寺禅榻茗烟明年我逐归相后先公往牧漳我来刺袁一春濶疎驿使三千走介未达闻公已仙惊呼失声肠热涕涟乌呼昔在元枢光辅庆元公其嫡嗣寳藏家氊庭无宫羽室无姝妍原明公休未知孰贤昔在端明名重淳干公其外孙尽读架籖所承文献所渐渊源茶山东莱则其匹焉不秉史笔不侍讲筵不为给谏命有所悬世运艰虞哲人迍邅逝者奚恨生者自怜它日我归水涯山颠谁借异书谁续防言有惑谁袪有瑕谁镌迅哉露电邈然山川白马之峰手营吉原梧楸老矣稚竹可椽祖者几人素车翩翩嗟我不羽安能飞翾覆酒奠刍滴泪入泉呜呼哀哉
　　祭张敏则都承文
　　呜呼开禧合而鯈离端平入而骤出首调停于学禁亦谏止于边隙名蚤退而愈重节后凋而不诎虽里巷之屛处尚国人之矜式与其少而横金孰若晚而全璧慨旧人之无多幸故老之遗一谓方介于眉寿乃不起于疡疾世道其谁恃恍神理之难诘于虖自我来袁朝夕亲炙我有积疑过扬雄之宅公无一事至言偃之室论多同而少异情毎见而加宻忆开酒樽且饯召驲我拜手而起贺公深颦而太息曰时事如此我年如此乃先贤饰巾之时古人祈死之日乌呼言犹在耳追记歴歴几日不见遂至此极寝门一酹感慨填臆既深为州里哀又重为朝廷惜也乌呼哀哉
　　祭徐子寿尚书文
　　乌呼早客阃幕方议进取嗟我与公扣閤四五流涕请俟根立势举众指而笑尚生不武晩掾省闼值建督府联名驳议条画缕数曰此虚形不足御侮众哗且怒二臣实沮厥后诸事畧如前语锋挫泗城局结盆浦二十余年议论出处虽异形骸实同肺腑公久显融我独龃龉端平之元征至在所于朝孤立惟公相予昔离今合岁月如许其合几何仅一炊黍公先我后防如风雨时事益急溃决莫御意公复用收拾苴补西风吹讣老怀凄楚我尝评公金振玉吐王谢复生倒授之麈及乎临事精练勤苦谁其似之彷佛陶庾竟复奚为赍志千古士无统盟国无谋主欲往哭公身縻郡组覆此一觞公来醊酤
　　祭丁元晖给事文
　　呜呼当史氏之盛时公已久于班列彼喣沬而相亲此掩鼻而自洁值圣化之更张开言路之箝结果豸冠之舒翘亦鲠论之劘切鍼时弊之膏肓谏兵事于芽蘖曰始谋之轻侻恐后患之溃裂俄草制于掖垣耻鞶帨之为悦寝掖庭之貤封沮戚畹之旄钺暨披敕于银台益砥砺于名节尝剽闻其一二非掎摭于琐屑其尤大者系于善类离合之机世道消长之决谓事枢之登秉忽国栋之摧折上动容而震悼士反袂而凄咽况平生之亲友每怀抱之倾竭忆朴被而去国尚载酒而饯别感志念之绸缪味谈谐之竒絶属流落于江乡寝濶疎于京淛览近书之墨湿聆新讣而肠热时方极于艰虞天遽夺于贤哲嗟寳鉴之云亡惧金瓯之遂缺入里门而长恸怆泉台之永诀冀英爽之来临歆故人之薄歠呜呼哀哉
　　祭南塘赵尚书文
　　呜呼绍熈之相用公不勇竟令天仙谪堕浊冗端平之相勇于用公掌制持槖不出岁中时议出师稍拓故地公实苦争疏一箴二谏墨犹湿师溃弗支朝野太息谓公蓍龟相去客逐公从婺至自结明主尤厚新揆诸生惓惓欲救危机更讽迭论去佞格非公独愀然云此无益火后一封读者唶唶向也鳯兮览德之辉今也鳯兮何德之衰在昔谢公语未尝谬偶然一差白鸡告咎公之奏篇与讣俱传夷攷平生素论岂然众哗而指日月之食公笑而受春秋之责公有逸美人所未知安得南董为公书之世论刻深几于文致我谅公心涕唾荣利少于先儒盖多难拟晩于时贤不茍和随咸韶文章玉雪标度百年以来江表独歩长江万里老柏千寻枝樛曲未害高深公于西山若有遗恨交道方媮我则不敢乌虖哀哉
　　祭崔相文
</div>
    <div class="pagination">
<a href="后村集_page39.html">上一页</a><span>...</span><a href="后村集_page35.html">35</a><a href="后村集_page36.html">36</a><a href="后村集_page37.html">37</a><a href="后村集_page38.html">38</a><a href="后村集_page39.html">39</a><span class="current-page">40</span><a href="后村集_page41.html">41</a><a href="后村集_page42.html">42</a><a href="后村集_page43.html">43</a><a href="后村集_page44.html">44</a><a href="后村集_page45.html">45</a><span>...</span><a href="后村集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
