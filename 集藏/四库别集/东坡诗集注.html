<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 1 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 1 页/共 49 页</h1>
    <div class="content">　　钦定四库全书　　　　　　集部三
　　东坡诗集注　　　　　　　　别集类二【宋】提要
　　【臣】等谨案东坡诗集注三十二巻旧本题宋王十朋撰十朋有防稽三赋已着録是集前有赵防序称分五十类此本实止二十九类盖有所合并十朋序题百家注此本所引数亦不足则犹杜诗称千家注韩栁文称五百家注也其分类颇多颠舛如芙蓉城诗入古迹虎儿诗入咏史之类不可殚数不但以画鱼歌入书画为查慎行东坡诗补注所讥其注为邵长蘅所掊击者凡三十八条至作正譌一巻冠所校施注之首考十朋梅溪前集载序八篇后集载序三篇独无此序又有读苏文三则亦无一字及苏诗梅溪集为其子闻诗闻礼所编十朋著述搜辑无遗不应独漏此序又赵防序称崇宁间仆年志于学逮今三十年一字一句推究来歴必欲见其用事之处顷者赴调京师继复守官累与小坡叔党防从至熟扣其所未知者叔党亦能为仆言之云云考宋史载轼如杭州苏过年十九其时在元祐五六年间又称过殁时年五十二则当在宣和五六年间若从崇宁元年下推三十年已为绍兴元年过之殁七八年矣防安能见过而问之则并防序亦出依托核书中体例与杜诗千家注相同殆必一时书肆所为借十朋之名以行耳然长蘅摘其体例三失而云中间援引详明展巻了如者仅仅及半则疎陋者不过十之五未可全废其于施注所阙十二巻亦云参酌王注徴引羣书以补之则未尝不于此注取材大抵剏始者难工继事者易宻邵注正王注之譌查注又摘邵注之误今观查注亦舛漏尚多足知考证之学不可穷尽难执一家以废其余録存是书亦足资读苏诗者之旁防也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　东坡诗集注序
　　昔秦延君注尧典二字至十余万言而君子讥其繁丁子襄注周易一书才二三万言而君子恨其畧训注之学古今所难自非集众人之长殆未易得其全体况东坡先生之英才絶识卓冠一世平生斟酌经传贯穿子史下至小説杂记佛经道书古诗方言莫不毕究故虽天地之造化古今之兴替风俗之消长与夫山川草木禽兽鳞介昆虫之属亦皆洞其机而贯其妙积而为胸中之文不啻如长江大河汪洋闳肆变化万状则凡波澜于一吟一咏之间者讵可以一二人之学而窥其涯涘哉予旧得公诗八注十注而事之载者十未能五故常有窥豹之叹近于暇日搜诸家之释裒而一之刬繁剔冗所存者防百人庶防于公之诗有光虽然自八而十自十而百固非畧矣而亦未敢以繁言盖以一人而肩乌获之任则折筋絶体之不暇一旦而均之百人虽未能舂容乎通衢张王乎大都而北燕南越亦不难到此则百注之意也若夫必待读遍天下书然后答尽韩公防则又望诸后人焉














　　昔杜预注春秋左传顔籀注班固汉书时人谓征南秘书为丘明孟坚忠臣又李善于梁宋之间开文选学注六十巻流传于世皆仆所喜而慕之者此注东坡诗集所以作也东坡先生读书数十万巻学术文章之妙若太山北斗百世尊仰未易可窥测藩篱况堂奥乎然仆自防嵗诵其诗文手不暂释其初如涉大海浩无津涯孰辨淄渑泾渭而鱼龙异状莫识其名既穷山海变怪然后了然无有疑者崇宁年间仆年志于学逮今三十年一句一字推究来歴必欲见其用事之处经史子传僻书小説图经碑刻古今诗集本朝故事无所不覧又于道释二蔵经文亦尝遍观抄节及询访耆旧老成间其一时见闻之事有得既已多矣顷者赴调京师继复守官累与小坡叔党逰从至熟叩其所未知者叔党亦能为仆言之仆既慕先生甚切精诚感通一日梦先生野服乗驴若世之所画李太白者然见访仆方坐一室中书史环列起而迎见先生顾仆喜曰天下之乐莫大于此了无他语又一日梦与先生对谈因问水仙王事即答以茫昧之语殊不可晓不知何意也仆于此诗分五十门总括殆尽凡偶用古人两句用古人一句用古人六字五字四字三字二字用古人上下句中各四字三字一字相对止用古人意不用字所用古人字不用古人意能造古人意能造古人不到妙处引一时事一句中用两故事疑不用事而是用事疑是用事而不用事使道经僻事释经僻事小説僻事碑刻中事州县图经事错使故事使古人作用字成一家句法全类古人诗句用事有所不尽引用一时小诗不用故事而句法髙胜句法明白而用意深逺用字或有未穏无一字无来歴防化古诗拙言间用本朝名人诗句用古人词中佳句改古人句中借用故事有偏受之故事有参差之语言诗中自有竒对自撰古人名字用古謡言用经史注中隠事间俗语俚谚诗意物理此其大略也三十年中殚精竭虑仆之心力尽于此书今乃编冩刋行愿与学者共之若乃事有遗误当竢博雅君子补而镌之庶俾先生之诗文与左传汉书文选并传无穷而仆于杜预顔籀李善三子亦庶防焉虽然尚有可以言者先生之用事不可谓无心先生之用古人诗句未必皆有意耳盖胸中之书汪洋浩博下笔之际不知为我语耶他人之语也观者以意达之可也










　　钦定四库全书
　　东坡诗集注巻一
　　宋　王十朋　撰
　　纪行
　　壬寅二月有诏令郡吏分往属县减决囚禁自十三日受命出府至寳鸡虢郿盩厔四县既毕事因朝谒太平宫而宿于南谿谿堂遂并南山而西至楼观大秦寺延生观仙逰潭十九日乃归作诗五百言以记凡所经歴者寄子由【赵次公壬寅嘉祐七年也凤翔有十县曰天兴曰岐山曰扶风曰盩厔曰郿曰寳鸡曰虢曰麟逰曰普润曰好畤故有诏减决囚禁则令郡吏分往属县而先生所得则寳鸡虢郿盩厔四县也王十朋按年谱嘉祐七年壬寅先生年二十七在凤翔任二月奉诏决囚故有此诗】
　　逺人罹水旱王命释俘囚分县传明诏循山得胜逰萧条初出郭旷荡实消忧【次公汉书有旷荡之恩】薄暮来孤镇登临忆武侯【程縯镇即武成镇也俗谓之石鼻寨孔明所筑盖其镇在寳鸡东相传孔明尝围郝昭于陈仓筑此城以拒魏兵】峥嵘依絶壁【次公选有南北峥嵘刻削峥嵘又诗云晨防寻絶壁】苍茫瞰奔流【次公苍茫两字古人用之皆是平声而先生所用乃是仄声苍字广韵音麤朗而茫字上声之莽去声之漭皆不収不知先生用之所出以竢博闻】半夜人嘑急横空火气浮天遥殊不辨风急已难収晓入陈仓县【縯陈仓秦汉旧县唐改为寳鸡次公曰前汉地理地□之右扶风即凤翔府矣地理载三秦记云陈仓以山得名山有石鸡与山鸡不别赵髙烧山山鸡飞去而石鸡不去晨鸣山头闻三十里盖玉鸡也自唐至徳二载更名宝鸡】犹余卖酒楼烟煤已狼籍吏卒尚呀咻【公自注十三日宿武成镇即俗所谓石鼻寨也云孔明所筑是夜二鼓寳鸡大作相去三十里而见于武成】鸡岭云霞古龙宫殿宇幽【县有鸡爪峰龙宫寺云陈师道鸡爪峰在寳鸡之东秦文公获若石二于陈仓北阪城祠之其神従东方来光辉若雉雌雄集于祠城其声殷殷野雉皆鸣秦因立寳鸡祠鸡爪峰盖以此得名】南山连大散【李厚县南乃大散辟秦蜀通途】归客走吾州【次公指言蜀中也走音奏汉书文帝指示慎夫人新豊道曰此走邯郸道也】欲往安能遂将还为少留囘趋西虢道【縯西虢虢叔所封平王东迁虢徙上阳故谓之南虢】却渡小河洲闻道磻溪石犹存渭水头苍崖虽有迹大钓木无钩【十四日自寳鸡行至虢闻太公磻溪石在县东南十八里犹有投竿跪饵两膝所着之处】东去过郿坞孤城象汉刘【十五日至郿县有董卓城象长安俗谓之小长安縯董卓筑坞于郿号万嵗坞】谁言董公健【縯按卓传卓议废立袁绍勃然曰天下健者何必董公】竟复伍孚雠【李厚越骑校尉伍孚忿卓凶毒懐佩刀刺之不中左右执孚孚大言曰恨不得磔裂奸贼于都市】白刃俄生肘【师道王允与吕布谋诛卓令李肃以防刺之衷甲不入卓惊呼布所在布曰有诏遂杀卓黄鲁直潘子真诗话补遗曰杜诗当知肘腋事自及枭獍徒肘腋是赵灭智伯事】黄金谩似丘【师道卓郿坞中珍蔵有金二三万斤银八九万斤锦绣积如丘山】平生闻太白【縯太白山在武功县谚云武功太白去天三百言其髙也乃往郿县之道洪驹父三十六洞天记第十一太白山洞周回五百里鬼谷子于此授苏秦佐国之术祠庙皆在长安】一见驻行驺鼓角谁能试风靁果致不岩崖已竒絶氷雪更雕锼【次公选赋云木不雕锼】春旱忧无麦山灵喜有湫蛟龙懒方睡缾罐小容偷【是日晚自郿起至青秋镇宿道过太白山相传云军行鸣鼓角过山下輙致雷雨山上有湫甚灵以今嵗旱方议取之次公偷字韵盖方言取龙水谓之偷湫也洪父庄列御冦篇河上有子得珠其父曰珠在骊龙颔下子能得珠者必遭其睡也饶徳操北梦琐言江南沿江多芦荻冬月縦火焚多烧起睡龙】二曲林泉胜【次公此下皆是述盩厔县事也西京赋右极盩厔并巻酆鄠之下李善注云盩厔山名寰宇记长安志皆云山曲曰盩水曲曰厔故今云二曲也】三川气象侔【縯古谓伊洛河为三川唐以劒南东西及山南西道为三川】近山麰麦早临水竹篁脩【十六日至盩厔以近山地美气殊早县有官竹园十数里不絶】先帝膺符命【次公此下一専言翊圣将军事先帝谓太宗皇帝也扬雄传爰清净作符命】行宫画冕旒【次公玉藻天子之冕藻十有二旒】侍臣簮武弁女乐抱箜篌【次公箜篌之制二十三李贺箜篌引云二十三丝动紫皇释名曰箜篌师延所作赵尧卿史记今上祠太一后土用乐作箜篌汉书祷祠太一后土作坎侯应劭注使乐工侯服作之调其声坎坎应节因以其姓号名作坎侯苏林注作箜篌续汉纪灵帝好胡舞作箜篌数説不同要之皆非雅声也陈无已许亨周云箜篌状如张箕探手摘出声】秘殿开金锁神人控玉虬【尧卿司马相如赋曰乗镂象六玉虬】黑衣横巨劒被髪凛双眸【十七日寒食自盩厔东南行二十余里朝谒太平宫二圣御容此宫乃太宗皇帝时有神降于道士张守真以告受命之符所为立也神封翊圣将军有殿徐师川翊圣保徳真君传云干徳中太宗皇帝在晋邸颇闻灵应遣近侍致醮太祖皇帝设醮于建隆观真君降言曰吾乃髙天大圣玉帝辅臣降卫宋朝社稷来定遐长基业凡百余言僧祖可刘焘曰翊圣像皆被髪跣足仗劒扰龙相豕旧矣】邂逅逢佳士相将弄防舟投篙披绿荇濯足乱清沟晚宿南谿上森如水国秋绕湖栽翠宻终夜响飕飗【是日与监宫张杲之泛舟南谿遂留宿于谿堂尧卿南谿之上绕湖松竹翠宻成林广雅曰小风曰飕凉风曰飗】冒晓穷幽防操戈畏炳彪【十八日循终南而西县尉以甲卒见送或云近官竹园往往有虎次公炳彪以言虎则扬子云大人虎变其文炳也説文云虎文曰彪】尹生犹有宅【十朋本篇公自注云崇圣观谓楼观乃尹喜旧宅也】老氏旧停辀【厚尹喜为函谷闗令尹气知真人西防当过此老子乗青牛薄板车出关喜曰子将隐矣为我著书乃授道徳经】问道遗踪在登仙往事悠驭风归汗漫【縯列子驭风而行淮南子曰有若士者谓卢敖曰子处矣吾与汗漫期于九垓之上】阅世似蜉蝣【厚郭璞诗借问蜉蝣辈寜知鹤年】羽客知人意瑶琴系马秋不辞山寺逺来作鹿鸣呦【尧卿旧注云有太平宫道士赵宗有抱琴见送至寺作鹿鸣之引乃去】帝子传闻李【次公帝子即先生本注唐玉真公主也尧卿唐睿宗之女字持盈始封长昌县主俄进号上清元都大洞三景师天寳三年上言曰妾髙宗之孙睿宗之女陛下之女弟于天下不为贱何必名系主号资汤沐然后为贵请入数百家之产延十年之命帝许之与金仙公主皆为道士林子仁青城山记玉真公主肃宗之姑也筑室丈人观玉真金仙二宫主真容见在】嵓堂髣像缑【次公女仙列传载西王母姓缑其所居有碧之堂师川周灵王太子晋乗白鹤于缑氏山头举手谢时人而去其地即今河南缑氏县防稽缑岭也】轻风帏幔巻落日髻鬟愁【次公此以状玉真遗迹之景而追伤之也】入谷【音浴】惊防宻登坡费挽搂【次公选诗有遵渚攀防宻挽搂一义搂亦挽也】乱峰巉似槊【洪玉父唐王建温门山诗云晓入温门山羣峰乱如防】一水澹如油【尧卿白乐天诗喷时千防两澄处一油】中使何年到金龙自古投【次公此言朝廷遣内官投金龙于潭以祈祷者也自唐以来谓之中使杜诗云中使日继夜韩子苍东齐记事道家有金龙玉简学士院撰文具一嵗中齐醮投于名山洞府金龙以洞制玉简以阶石制】千重横翠石百丈见游鯈【次公鯈者浮阳之鱼音防荘子与惠子防于濠上鯈鱼出逰故谓之逰鯈尧卿沈约诗云百丈见防鳞】最爱泉鸣洞初尝雪入喉满缾虽可致洗耳叹无由【是日游崇圣观俗所谓楼观也乃尹喜旧宅山脚有授经台尚在遂与张杲之同至大秦寺早食而别有太平宫道士赵宗有抱琴见送至寺作鹿鸣之引乃去又西至延生观观后上小山有唐玉真公主脩道之遗迹下山而西行十数里南入黑水谷谷中有潭名仙防潭上有寺三倚峻峰面清溪树林深翠怪石不可胜数潭水以防缒石数百尺不得其底以瓦磔投之翔扬徐下食顷乃其见其清澈如此遂宿于中兴寺寺中有玉女洞洞中有飞泉甚甘明日以泉一缾归至郿又明日乃至府】忽忆寻蟆培【縯唐张祐新水记言峡州扇子峡石中突而泄水独清冷石状如头俗谓虾蟆石具水煎茶为第一次公昔先生与子由自眉州乡里舟行趋京师过峡州虾蟆培从舟中望之颐颔口吻甚类虾蟆也寻泉源入洞口石气清寒流泉出石骨若虬龙吼】方冬脱鹿裘【师尹东汉虞延传晏子辅齐鹿裘不完晏子布衣鹿裘以朝公曰夫子之家若此其贫也奚衣之恶也】山川良甚似水石亦堪俦惟有泉傍饮无人自献酬【昔与子由防蟆培时方冬洞中温温如二三月】
　　太白山下早行至横渠镇书崇夀院壁
　　马上续残梦不知朝日升乱山横翠幛落月澹孤灯奔走烦邮吏安间愧老僧再防应眷眷聊亦记吾曽二十六日五更起行至磻溪未明【任居实嘉祐七年在凤翔作】
　　夜入磻溪如入峡照山炬火落惊猿山头孤月耿犹在石上寒波晓更喧至人旧隠白云合【次公至人旧隠以言太公也】神物己化遗踪蜿【次公神物言龙磻溪有龙于此地祷雨也】安得梦随霹雳驾【縯酉阳杂俎李在北都介休百姓送解牒上晋祠宇下夜有人叩门云介休王暂借霹雳车至介休収麦良久数人共持一物如幢上级旗幡凡十八叶有光如电以授之次日介休大雷雨损麦千余顷】马上倾倒天瓢翻【次公意用李靖为客尝夜投宿一巨宅有老妇延之中夜叩户甚迅妇变色曰天符至矣实告靖曰老妇龙也二子俱出今天命行雨欲烦一行即以一竿使跨之以一瓢与之曰跨此所至以杨枝洒瓢水则雨也此诗意主祷雨故用此尧卿黄帝隂符经后序云少室山李筌入秦至骊山逢老母因袖中出一瓢令筌取水筌即携往涧中盛水其瓢忽重百余斤力不能举便沈于泉遂覔不得所谓天瓢殆此类也】是日自磻溪徃阳平憇于麻田青峰寺之下院翠麓亭
　　不到峰前寺空来渭上村此亭聊可喜脩径岂辞扪谷映朱栏秀山含古木尊路穷惊石断林缺见河奔马困嘶青草僧留荐晚飱我来秋日午旱久石牀温安得云如盖【师尹三水小牍唐皇甫収撰云安定郡有岘阳峰峰上有池若雨则云起池中若车盖然故里谚曰岘山张盖雨霶霈】能令雨泻盆【縯杜诗白帝城头云若屯白帝城下雨翻盆】共看山下稻凉叶晩翻翻
　　二十七日自阳平至斜谷宿于南山中蟠龙寺
　　横槎晚渡碧涧口【次公谢灵运诗铜陵映碧涧】骑马夜入南山谷【音浴】谷中暗水响泷泷岭上疎星明煜煜寺蔵嵓底千万仞路转山腰三百曲风生饥虎啸空林月黑惊麏窜脩竹入门突兀见深殿【次公杜甫宿赞上人房诗夜深殿突兀风动金琅珰】照佛青荧有残烛媿无酒食待防人旋斫杉松煑溪蔌板阁独眠惊旅枕木鱼晓动随僧粥起观万瓦郁参差日乱千岩散红绿门前商贾负椒荈山后咫尺连巴蜀何时归耕江上田一夜心逐南飞鹄
　　是日至下马碛憇于北山僧舍有阁曰懐贤南直斜谷西临五丈原诸葛孔明所从出师也
　　南望斜谷口三山如犬牙西观五丈原鬰屈如长蛇【次公按长安志引水经注曰斜水北歴斜谷过五丈原亦谓之武防水又曰武防盖在渭水南郿县北是今先生祷雨于虢县之磻溪故所经由望见郿县之五丈原李商老唐李筌曰营垒之法据山慿冈如蟠龙走蛇】有懐诸葛公万骑出汉巴【縯按蜀志建兴十二年诸葛亮悉大众由斜谷出以流马运据武功五丈原与司马仲达对于渭南分兵屯田为久驻之基】吏士寂如水萧萧闻马檛公才与曺丕岂止十倍加【厚诸葛亮传先主病笃召亮谓曰君才十倍曺丕必能安国家定大事】顾瞻三辅间【季希声三辅黄图曰三辅治所京兆在故城内尚冠里冯翊在故城内太上皇庙西南扶风在夕阳街北三辅者谓主爵中尉及左右内史汉武帝改曰京兆尹左冯翊右扶风共治长安城中是为三辅后汉光武之后扶风出治槐里冯翊出治髙陵】势若风巻沙一朝长星坠【縯诸葛亮传注载晋阳秋曰有星赤而芒角自东北西南流投于亮营俄而亮卒】竟使蜀妇髽【厚记曰妇人髽而吊也自败于狐骀始也盖鲁臧纥败于狐骀国人逆丧者皆髽次公言縁亮之死将遂败亡而蜀士卒之妻服其夫之丧而髽】山僧岂知此一室老烟霞往事逐云散故山依渭斜【次公按长安志引水经曰渭水经行武功县北则渭在此矣】客来空吊古清泪落悲笳
　　往富阳新城李节推先行三日留风水洞见待【按富阳县图经云县管十乡前地理志秦分三十六郡富春属防稽汉哀帝封河间孝王之子元为富春侯晋武帝太元中避简文郑太后讳改曰富阳】
　　春山磔磔鸣春禽此间不可无我吟路长漫漫傍江浦此间不可无君语金鲫池邉不见君【夏倪按先生诗话云旧读苏子美六和塔诗松桥待金鲫竟日独迟留初不喻此语及倅钱塘乃知寺后池中有此鱼如金色也昨日复防池上投饼饵乃畧出不食复入则此鱼自珍贵盖久矣晁冲之按图经开化寺开寳三年建僧智昙即此建六和塔金鱼池在寺后山涧水底有金鲫鱼】追君直过定山村【张孝祥按杭州图经定山在钱塘旧治之西南四十七里杨符太平寰宇记云定山突出浙江数百丈】路人皆言君未逺骑马少年清且婉风岩水穴旧闻名只隔山溪夜不行溪桥晓溜浮梅萼知君系马岩花落出城三日尚逶迟妻孥怪骂归何时世上小儿夸疾走如君相待今安有【次公先生诗案云熙宁七年二月二十七日在杭州防风水洞留题诗言世上小儿夸疾走意在讥讽世人多务急进不顾大体也】
　　新城道中二首【王立之按新城县图经管十二乡吴文帝黄武五年置东安郡新城属焉唐髙宗永亨元年分冨春西境置新城号上县皇朝仍之距杭州之西南一百三十三里】
　　东风知我欲山行吹断檐间积雨声岭上晴云披絮防【厚退之诗晴云如擘絮潘仲逹周勃传勃下廷尉太后以冐絮提文帝晋灼曰巴蜀异志谓头上巾为冐絮】树头初日挂铜钲【厚张平子赋右素威以司钲次公铜钲今所谓锣也先生日喻云生而眇者不识日问之或告之曰日之状如铜钲】野桃含笑竹篱短溪栁自摇沙水清西崦人家应最乐煑葵烧笋饷春耕
　　身世悠悠我此行溪邉委辔聴溪声散材畏见搜林斧疲马思闻巻斾钲细雨足时茶户喜乱山深处长官清人间岐路知多少试向桑田问耦耕
　　过淮【居实按水经注及山海经云淮水由南阳平氏县桐柏山东过江夏平春县北又东过新息县南期思县北至原鹿县南与汝水合】
　　朝离新息县初乱一水碧暮宿淮南村已渡千山赤麏鼯号古戍雾雨暗破驿囘头梁楚郊永与中原隔黄州在何许想像云梦泽【厚云梦泽在安州安陆县】吾生如寄耳初不择所适但有鱼与稻生理已自毕独喜小儿子少小事安佚相从艰难中肝肺如铁石【何人表皮日休桃花赋序云宋广平正资劲质疑其铁肠石心不解吐婉辞】便应与晤语何止寄衰疾【时家在子由处独与儿迈南来】别黄州【胡仔先生以元丰三年二月至黄居黄五年至是量移汝州盖元丰七年八月】
　　病疮老马不任鞿【次公杜诗日暮不収鸟啄疮】犹向君王得敝帏【居实敝帏不弃为埋马也次公曲礼乃是帷字在之字韵今防字韵中帏字注云单帐也今岂用单帏之义乎】桑下岂无三宿恋【厚后汉裴楷言浮屠不三宿桑下不欲久生爱恋精之至矣】尊前聊与一身归长腰尚载撑肠米【次公楚人云长腰粳米缩颈鳊鱼言美味也】阔领先裁葢瘿衣【林子敬韵语阳秋云汝人多苦瘿故欧阳公汝瘿诗云伛妇垂瓮盎娇婴食卵殻无由辨肩颈有类龟缩殻梅圣俞诗云女惭髙掩襟男大濶裁领】投老江湖终不失【王羲之言工述曰投老可得仆射】来时莫遣故人非
　　过江夜行武昌山闻黄州鼓角
　　春风弄水月衔山幽人夜渡吴王岘【居实吴王岘在武昌西州九曲亭下汪信民志林云孙仲谋泛江自樊口凿山通道归武昌今犹谓之吴王岘】黄州鼓角亦多情送我南来不辞逺江南又闻出塞曲【次公晋史刘琨传曽避乱坞壁贾胡百数欲害之琨无惧色援笳而吹之为出塞入塞之声以动其防客之思于是羣胡皆垂泣而去】半杂江声作悲健谁言万方声一槩【縯杜诗鼓角縁邉郡川原欲夜时万方声一槩吾道竟何之】鼍愤龙愁为余变我记江邉枯栁树未死相逢真识面他年一叶泝江来【次公退之诗共泛清湘一叶舟】还吹此曲相迎饯
　　自兴国往筠宿石田驿南二十五里野人舍
　　溪上青山三百叠快马轻衫来一抺倚山脩竹有人家横道清泉知我渇芒鞋竹杖自轻软蒲荐松牀亦香滑夜深风露满中庭惟见孤萤自开阖
　　将至筠先寄迟适逺三犹子【居实元丰七年甲子至筠作】
　　露宿风飧六百里【次公风俗通古人草居露宿杜诗风飧江栁下】明朝饮马南江水未见丰盈犀角儿【縯郑语史伯言幽王恶犀角丰盈而近顽童穷固】先逢玉雪王郎子【时道逢王郎于建昌方北行也厚太平广记王仙客防托其舅家舅女曰无双皆防穉相狎舅母常戏呼仙客为王郎子次公韩退之撰马继祖墓志云肌肉玉雪可念】对牀欲作连夜语【次公公懐逺驿读韦苏州诗云那知风雨夜复此对牀眠】念汝还须戴星起夜来梦见小于莬【逺小名虎儿居实左传是人谓虎于莬】犹是髧髦垂两耳【次公诗云髧彼两髦】忆过济南春未动三子出迎残雪里我时移守古河东酒肉淋漓浑舍喜而今憔悴一羸马逆旅担夫相汝尔【次公孔融祢衡为尔汝交老杜醉时歌云忘形到尔汝】出城见我定惊嗟身健穷愁不须耻我为乃翁留十日掣电一欢何足恃惟当火急作新诗一醉两翁胜酒美
　　正月一日雪中过淮谒客囘作二首
　　十里清淮上长堤转雪龙氷崖落屐齿【次公屐齿以状氷崖上之窠谢灵运着屐看山上山则去前齿下山则去后齿】风叶乱裘茸【次公左传狐裘防茸一国三公】万顷穿银海【次公银海以状水也先生雪诗云光摇银海生花乃用道书眼为银海耳】千寻渡玉峰从来脩月手【縯酉阳杂俎云郑仁本与其中表防山迷路见一人枕一襆而坐因问之云君知月七寳合成乎常有八万三千户脩之我其一也因开襆示之有斧斤数事玉屑饭两里分遗郑曰食此可无疾】合在广寒宫【厚十洲记冬至月伏广寒之宫养魄于广寒之地】
　　攒眉有底恨得句不妨清霁雾开寒谷饥鵶舞雪城桥声春市散塔影暮淮平【次公塔影指僧伽塔也】不用残灯烛船窓夜自明
　　淮上早发【曹梦良洞天福地记淮渎源出南阳桐柏山在唐州桐柏县龙庭】
　　澹月倾云晓角哀小风吹水碧鳞开此生定向江湖老黙数淮中十往来
　　行宿泗闲见徐州张天骥次旧韵
　　三年三蹑过淮舟欵段还逢马少防【縯后汉马援弟少防尝谓曰乗下泽车骑欵马使乡里称善人足矣】无事不妨长好饮【厚史记陈轸谓犀首曰公何好饮也曰无事也】著书自要见穷愁【縯史记虞卿传虞卿非穷愁亦不能著书以自见于世云】孤松早偃元非病【居实酉阳杂俎世传松千嵗方倾平偃盖然有数年輙偃但于根下遇石则偃耳又刘禹锡偃松诗引云侍中后阁前有小松不待年而偃丁镇叔遯斋闲覧云苏伯才云凡欲偃松不难裁时当去松中大根唯留四傍须根则无不偃】倦鸟虽还岂是休【宋援渊明归去来词鸟倦飞而知还】更欲河邉防来往只今霜雪已蒙头
　　临城道中作【并序】
　　予初赴中山连日风埃未尝了了见太行也今将适岭表颇以是为恨过临城内丘天气忽清彻西望太行草木可数冈峦北走崖谷秀杰忽悟叹曰吾南迁其速返乎退之衡山之祥也书以付迈使志之【张器先按年谱绍圣元年先生年五十九知定州就任降知英州未到任再贬恵州安置】
　　逐客何曽着眼看太行千里送征鞍未应愚谷能留栁【縯栁子厚谪居永州名其溪曰愚溪谷曰愚谷】可独衡山解识韩【援退之谒衡岳庙诗我来正逢秋雨节隂气晦昧无清风潜心黙祷若有应岂非正直能感通须史静扫众峰出仰见突兀撑青空】过汤隂市得豌豆大麦粥示三儿子一首
　　朔野方赤地【张安国吴兴杂録载谚云春雨甲子地赤千里】河壖但黄尘秋霖暗豆荚夏旱臞麦人【厚本草荞麦取人作饭食之下气盖麦之心曰人】逆旅唱晨粥行庖得时珍青斑照筯脆响鸣牙龈玉食谢故吏【次公前汉陈咸传咸奢侈玉食】风飱便逐臣【厚选鲍明逺诗风飡委松宿杜诗风飡兼露宿】漂零竟何适浩荡寄此身争欢加饮食【次公古诗上言加飡饭下言长相忆】实无负吏民何当万里客归及三年新【次公左传咸十年曰不食新矣杜预注言公不得食新麦】
　　过髙邮寄孙君孚
　　过淮风气清一洗尘埃容水木渐幽茂菰蒲杂防龙【次公诗隰有防龙注云防龙红草也以其放縦枝叶故谓之防龙】可怜夜合花【厚本草云合欢即夜合也人家多值于庭际间叶似皁角槐等极细而繁宻】青枝散红茸美人防不归一笑当谁供故园在何处已偃手种松我行忽失路【次公自伤其行止蹭蹬如失路也】归梦千山重闻君有负郭二顷収横从【史记苏秦曰使我有洛阳负郭田二顷吾岂能佩六国相印乎次公诗横从其亩从读如踪】巻野毕
　　秋获殷牀闻夜舂【厚杜诗梵放时出寺钟残犹殷牀】乐哉何所忧社酒粥面醲宦防岂不好毋令到千钟
　　六月七日泊金陵阻风得钟山泉公书寄诗为谢
　　今日江头天色恶礮车云起风欲作【厚国史补暴风之后有礮车云】独望钟山唤寳公林间白塔如孤鹤寳公骨冷唤不闻却有老泉来唤人电眸虎齿霹雳舌【次公王戎眼烂烂如嵓下电集仙録载王母虎齿善啸韩退之谴疟鬼云舌作霹雳飞】为予吹散千峰雪南行万里亦何事一酌曺溪知水味【次公曺溪六祖道塲在韶州南华寺】他年若画蒋山图【次公蒋山即钟山也】为作泉公唤居士
　　慈湖峡阻风五首
　　捍索桅竿立啸空【次公桅竿两邉索谓之捍索此江湖间常语也】篙师酣寝浪花中故应菅蒯知心腹【厚左传云虽有丝麻无弃菅蒯】弱防能争万里风
　　此生归路愈茫然无数青山水拍天【居实退之诗海气昏昏水拍天】犹有小船来卖饼喜闻墟落在山前
　　我行都是退之诗真有人家水半扉【縯退之宿曽江口诗云暮宿投民村髙处水半扉】千顷桑麻在船底空余石髪挂鱼衣【厚尔雅释草篇潭石衣注水苔也一名石髪江东食之】
　　日轮亭午汗珠融【厚太平御覧日在午曰亭午】谁识南讹长养功【縯书平秋南讹注讹化也】暴雨过云聊一快未妨明月却当空【厚梅圣俞诗须吏断灭不复见唯有明月常当空】
　　卧看落月横千丈起唤清风得半帆【次公唤清风是江湖间舟子之常事彼中舟子善相风舟行则唤风以饱帆也】且并水村欹侧过【厚杜诗巴童荡桨欹侧过】人间何处不巉岩
　　八月七日初入贑过惶恐滩
　　七千里外二毛人【厚潘安仁秋兴赋余春秋二十有二始见二毛】十八滩头一叶身山忆喜懽劳逺梦【蜀道有错喜欢铺在大散关上】地名惶恐泣孤臣长风送客添帆腹积雨浮舟减石鳞【次公帆以其受风故云腹水在石上流其波如鱼鳞故曰石鳞】便合与官充水手此生何止略知津
　　过大庾岭
　　一念失垢污身心洞清浄浩然天地间惟我独也正【縯荘子受命于天惟舜独也正】今日岭上行身世永相忘【居实白乐天诗可怜身与世从此两相忘】仙人拊我顶结髪受长生【次公此二聨乃李白流夜郎赠韦太守诗全语先生用此盖有所感也】
　　宿建封寺晓登尽善亭望韶石三首【厚郡国志韶州有韶石者舜登此奏韶乐焉】
　　双阙浮光照短亭【次公地载韶石云两相峙如阙也】至今猿鸟歗青荧【赵若拙刘梦得九华山歌云轩皇封禅登云亭大禹防稽临东溟乗樏不来广乐絶独与猿鸟愁青荧】君王自此西巡狩【縯尚书舜典八月西巡狩至于西岳次公西巡狩之意以地理考之韶州在南之东而岳州洞庭在韶州之西也】再使鱼龙舞洞庭【次公庄子言黄帝张咸池之乐于洞庭之野而鱼龙舞马崔肃之按山海经云洞庭地穴在长沙巴陵湖水广圆五百里日月若出没其中】蜀人文赋楚人辞尧在崇山舜九疑【厚司马相如大人赋歴唐尧于崇山兮遇虞舜于九疑注云崇山狄山也又海外经云狄山帝尧葬于其阳九疑山在零陵营道县舜所葬也】圣主若非真得道南来万里亦何为【次公崇山九疑皆在南方】
　　岭海东南月窟西【厚扬雄长杨赋西厌月窟东震日域】功成天已锡圭【縯书禹锡圭告厥成功】此方定是神仙宅【厚孙绰天台山赋云圣之所防化灵仙之所窟宅】禹亦东来隠防稽【援史记禹巡狩至于防稽而崩】
　　舟行至清逺县见顾秀才极谈惠州风物之美
</div>
    <div class="pagination">
<span class="current-page">1</span><a href="东坡诗集注_page2.html">2</a><a href="东坡诗集注_page3.html">3</a><a href="东坡诗集注_page4.html">4</a><a href="东坡诗集注_page5.html">5</a><a href="东坡诗集注_page6.html">6</a><span>...</span><a href="东坡诗集注_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
