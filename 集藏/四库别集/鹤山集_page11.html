<!DOCTYPE html>
<html>
<head>
    <meta charset="UTF-8">
    <title>鹤山集 - 第 11 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 11 页/共 63 页</h1>
    <div class="content">　　毅规模本末周既难分付又难酬须知陋巷忧中乐又识耕莘乐处忧
　　题南叔兄藏修阁息游观
　　南叔兄属书藏修阁息游观尝喜郑君学记注藏谓懐抱之修习也息谓作劳休止于之息游谓闲暇无事于之游此义极精申为五十六字以干指教
　　中存外习即藏修夙寤晨兴此息游要把孟轲三勿看更将夫子四于求顔渊陋巷乐何事曽晳风雩咏不休此意斯须不容离敢申郑义儆悠悠
　　次韵黄判官喜雪
　　天马流行泽上坤玉龙飞洒水边村扶持农户培邦本排荡隂机立嵗元遍地诗材供墨客通宵酒令属侯门郤怜赤子无衣褐仰面苍苍叹少恩
　　肩吾生日三絶句
　　尚记聮车入界头防安门外麦三秋江山气度依前伟简册功夫匪昔侔
　　世厯嬴刘周典尽经由孙沈古音休更嗟书法开元壊不易肩吾字字求
　　昔人年徳位俱优淇澳賔筵苦自修学至百年宁有厌勉哉三十六春秋
　　次肩吾庆生日韵【戊子】
　　谩阅人间五十年年来道逺思悠然一心可使乾坤位五性元钟父母全为已工夫浑间断满头嵗月浪推迁更无益友相扶植平地羊肠仆白颠
　　山中兀兀不知年但数前山防火然人笑腰无金可佩我忻胫与玉俱全圣贤面目昼三接简册期程日九迁此事知心君有几不妨相伴各童颠
　　题陈肤仲真希元诗巻赠萧道士萧善为诗亦解鼓琴
　　手撇飞鸢上五溪两牛腰大送行诗犹嫌言语无多子古锦奚囊长自随
　　吾庐几研半生尘朋友相邀问保邻旅进羣咻浑易事邻家老子是何人
　　是间正位至虚灵都把精神逐外明劝子抱琴归旧隠乱云深处认真情
　　肩吾生日
　　谁遣青龙日夜流记经星纪已降娄邉城恰匝三寒暑初度聮翩四倡酬
　　力探上下三千载行半东西二百州有许豪雄都忘却松窓棐几静中求
　　余晦越乡别临贺郭君出竟送荆州放麑心事人夸説得似如今累嵗留
　　次肩吾庆生日韵【己丑】
　　男儿生世果何事卜士诗之闾史书内美原非私正则天彛岂但付胥余滔滔大化亘千古职职羣生同一初此事年来才信得从前浪走只成防
　　我有忧时髪满梳殷勤勉我用诗书情知分义如何废可使才能自有余气血渐衰多病后创夷转甚数年初梦魂惯识归来趣长傍山椒撷稻防
　　次韵丁大监见懐
　　行藏去就各随时敬怒嫌防忍奋飞正怕霜严天宇净敢夸舟载月明归生松有梦还公固化鹤何心驻令威独抱遗编看千古昔人歴歴未应非
　　见惯不惊如四时流光任逐鬓蓬飞日从南去老龙蛰火向西流鸟归荷子感时堂蟋蟀移书劳我室伊威益嗟往日无良友四十八年成一非
　　次韵九华叶賔见思鹤山书院诗
　　天空地逈托吾庐何处山川不裕如太极光隂宁有间环中事业本无书道亨谁谓大人否夷陋不妨君子居昨梦九芙蓉里去起闻跫足到空虚
　　和虞退夫韵【七夕前一日】
　　醵酒成懽似旅酧偶然邂逅得英游却因乐极生良感今夜蟾光照几州
　　牛女河邉两夹持前瞻箕斗后虚危经星不动原如此自是人间空好竒
　　假拙济奸真是拙认奸作巧巧何曽须知我自灵于物一防光明万古镫
　　子益教授再用韵赋奕有审机从谏之诲某复和呈
　　从衡腷膊竞相酧俟击羸行纬复游或把疑兵胜淝水或乘猛势失荆州
　　古人用众水如持不为常安不虑危违谏伏波终自困捍羗充国本无竒
　　才分虽殊学可能譬如泰华立曽曽居髙视广心逾逺下眎羣峰如豆镫
　　某曩在遂宁尝赋木犀云茂树幽花兀老苍不随众卉入词埸虎头防防金粟犀首累累佩印章明月上时疑白傅清风度处看黄香人才生世原如此不为无人不肯芳今十数年矣偶忆前作未免儿戯用韵再赋呈诸友
　　洞烟谿月楚山苍万木辞林稼涤场老桂挟秋清入骨明河倚树烂成章城隅静女闲逾美泽畔累臣晚更香若数秋花饶此品未容陶菊逞孤芳
　　某偶为木犀有赋遂防别驾诸丈光和盈轴因惟晋以后名科第曰折桂两无相闗至近世则又以木犀之别种有岩桂之名其实非桂也遂并为一物辄为二木讼寃呈诸丈一笑
　　澹云明露立苍苍不识从来声利场晋士习浮轻兴喻唐人承误转周章髙谈天上兎蟾影卑拟人间龙麝香犀桂自殊苦相累却将荣进溷真芳
　　次韵中秋风雨中约客叶元老有诗
　　长雨顽云处处山浃旬浑不露天悭鱼旟未兆心如醉鸿雁闗情鬓欲斑月体晦明犹偶尔酒肠舒惨亦浑闲只将愚虑酬佳节未必骚情不破顔
　　虞退夫生日【八月二十三日】
　　尚记扁舟下古渝兰芽秀茁媚庭除跕鸢声里惊重见玉粹扬休伟丈夫
　　雍公匹马立乾坤善念薫蒸到子孙富贵君家余事耳更将此念植仍昆
　　用真景元韵题豫章朱正父湖山清隠诗巻
　　乾坤尔阔着吾庐水绕山环仁知居君友东湖徐孺子我闻西洛邵尧夫欲为天下屠龙手肯读人间非圣书聊借斯言相赠勉乐顔之乐即顔徒
　　次韵虞退夫除夕七絶句
　　太极光隂不计年圣贤千古此周旋九夷自陋吾何与长在回瓢防瑟邉
　　从渠满腹贮千年遮莫挥毫动百篇入到圣门无一事东西日月自行天
　　将军元自敬延年明主何曽弃浩然自分康时了无防故山多少未芸田
　　已是秋隂误有年泰交倐忽震乘干阿香夜夜惊春梦推出新丝上鬓邉
　　长叹熙丰祐圣年偏轻偏重几翻船谁能装载停匀了多着男儿尽力牵
　　又叹崇宁宣政年无端亡虏误开邉谁能为我惩前辙早挈江山入舜甄
　　虞倩思亲感嵗年归心巫峡暮云前乖逢逝水那能料静倚闲云看大川
　　用张子益教授韵送虞退夫西归
　　子已江头戒櫂郎卬须何事未乗方须知此意闗时数不为斯人自肺肠白傅徒然泣商妇毛生岂解出王嫱卬虽不敏真知得为子临岐釂一觞
　　尝为赵太社蕃作章泉二字及匹纸写诗二十二首赵一再有诗因次韵
　　易象于坤必有章泉翁此义发天光离趋外卦文加质干伏中爻防覆裳欲验吾心观习坎诚知是理识归藏公诗谢我只成辱敢复从公质寸长
　　几度诗来儆谬悠懐人应念水三州宁希太白懐金马忍効灵均驷玉虬上帝汝临毋敢贰中心如噎本何求狂言又被公挑拨知我惟公不我邮
　　题赵昌父太社寄桃源何道士
　　八十六年彊健客求余判断二苏诗年来防检室中事问着邻家总不知
　　题罗年能愚六友堂
　　罗氏堂中六友圗要求纸尾数行书若于此味真知得着甚言词乞与渠
　　次韵靖州贡士鹿鸣宴二首
　　何处何时不产贤黔中故地夜郎天虽云地脉原无间欲破天荒未有先万蚁场中春锁棘九賔庭下晓鸣鞭便将正学昭羣聩留取科名万口传
　　岂但诗书对圣贤须知屋漏与神天设科虽较词章【阙】


　　次韵王常博题赠江陵乐徳佐
　　缪予甘逺屏分表得生还夜雨滴归梦晓霜雕醉顔角巾吾故里璞玉子荆山又作无期别扁舟上峡闗三十有三载好风吹又来清坚霜后竹泠澹雪邉梅世事忧千绪家山肠九逥江头一樽酒烟雨暗章台
　　题峡州三游洞
　　洞前日日客维舟短咏长吟汗马牛名迹都随形气尽惟余元白几人留
　　可恠忠州与虢州偶因起废得兹游苏欧诸老亦何徳千古聮芳未肯休
　　和虞退夫见贻生日诗韵
　　芙蓉布叶乱田田尚忆前年对二贤今度观亭人独立一江风月自相连
　　路人笑我此何观风飐渠江万顷寒厯厯圣贤心事在从渠把作畵图防
　　九十九峰江上山乾坤尔濶我中间此心顿着秋毫愧久矣顔衰鬓发班
　　虎豹当闗路险艰家人占鹊望予还四方蹙蹙还何许家在西南山外山
　　范蒋诸贤友义申肩吾见説倍精神年来人物寥寥甚更忆浦城人姓真
　　和蒋成甫见贻生日韵
　　窓外浮云卷帟青腰间流水卧青萍发挥孔孟贞三代补葺嬴刘破六经理义本心如皦日词章末技谩流萤独嗟弱歩跻长阪百嵗期程过五亭
　　尚记春风酒满衣数旬客馆掩空扉双乌念哺归难忍断雁辞行碍不飞正念县弧成底事有来连锦烂生辉亟哦七字酬佳赠归櫂潇湘水正肥
　　次韵和常徳袁尊固监丞送别四诗【八月十日】
　　试把行藏为子评只知尽分敢徼名出如有益殷三聘用不能行鲁两生此道古人如饮食后来灶婢或猜惊子云亦号知书者犹把商山作采荣
　　孔训原无实对名只言为已与求人能知管仲不为谅便识殷贤都是仁义利两途消处长古今一理屈中伸自从圣学寥寥后千百年谁信得真
　　别来嵗月尔滔滔流落天涯忽此遭万木辞荣秋意澹百川归壑岸容髙笑看海上两蜗角闲秃山中千兎毫若向顔曽得消息直须奴仆命离骚
　　夕阳舂处是吾家水绕山环路转賖蹙蹙四方浑未定茫茫大化渺无涯归来已恨十年晚老去空嗟两鬓华各愿及时崇令徳万钟于我本何加











</div>
    <div class="pagination">
<a href="鹤山集_page10.html">上一页</a><span>...</span><a href="鹤山集_page6.html">6</a><a href="鹤山集_page7.html">7</a><a href="鹤山集_page8.html">8</a><a href="鹤山集_page9.html">9</a><a href="鹤山集_page10.html">10</a><span class="current-page">11</span><a href="鹤山集_page12.html">12</a><a href="鹤山集_page13.html">13</a><a href="鹤山集_page14.html">14</a><a href="鹤山集_page15.html">15</a><a href="鹤山集_page16.html">16</a><span>...</span><a href="鹤山集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
