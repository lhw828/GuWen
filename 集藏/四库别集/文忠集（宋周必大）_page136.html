<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 136 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 136 页/共 165 页</h1>
    <div class="content">　　庚戌王仲谟仲告仲显自昆山来至普门禅院谒之景徳中日本僧寂照尝居此旧刻朝宰诸公送行诗今亡长老师璨约唐致逺及仲谟昆仲过万夀禅院素饭并招范至能长老蕴癸未嵗住经山识之万夀本丁晋公祖守节造今号报恩光孝寺乃平望刹也
　　辛亥药局林修之极相访
　　壬子仲谟兄弟归昆山谒张汉卿推官顔休之省干独逰北禅院主者恵深住数十年一力新之十六观甚严洁图经本戴颙宅
　　甲寅赴张汉卿防约为天池之逰
　　乙夘早别从母登舟同济之至崇真宫相别于阊门范至能顔休文相别于门外致逺聨舟绕城望姑苏舘而过八里至横塘入般若寺又数里至董山法云寺陈国长公主及石驸马葬堂上寺之轩皆可眺望登塔一级山峻窄而止谒峰髙下相连如笔格山又数里过木渎镇遂至灵岩廨院村民磔虾蟆可闵以钱二千市千二百纵之呼笋舆上山半有憇亭由支径访西施洞今为石龛塑像佛回视已见太湖按吴越僧智贤干徳三年所作智积记云图志言阖闾城西砚石山髙三百六十丈在吴县西三十里阖闾宫苑琴台响屧廊舘娃宫复有砚池玩花池明月池山前十里香径梁天监二年置寺十五年有僧自画梵相于佛殿壁间后有西天僧见之云此智积菩萨也余文不録旧号灵岩秀峰院今韩世忠请为功徳院长老善乡来同自响屧廊过草堂上琴台下视川原华丽太湖数百里在眼中致逺置酒胜集堂傍有圆照禅师塔塔临石池即砚池也故此山号砚池山近地别有村其石可作砚及器用堂上望湖边两山相对东曰胥山西曰香山其中曰胥口故老言香山产香堂下平田之中有径直达山头西施自此采香故一名采香径亦云箭径言其直也或云由此投伍员尸故有胥山胥口之名香山西北连穹窿山湖中山之大者有东西二山皆号洞庭山余多岛屿云夜待月望湖光然后就枕顷年尝同章茂之兄弟剧饮于草堂濯足偃松间中夜方寝今日之乐又过昔逰所惜偃松一枝已瘁至能走介送熏香松黄新茶其简云来日登天平须攀援至逺公亭及诸石屏处白云泉名在水品其色凝白葢乳泉也张又新以虎丘石井在第三松江在第六而此泉未知如何试一别向夀老欲作亭泉上及别筑逺公亭而范氏媪居寺中扰之遂止寺右上山路傍有石极形似
　　丙辰早以香茶供智积殿周行寺宇惟倦于登塔乃吴越平江节度使孙承祐为光国妃所造成于太平兴国二年丁丑嵗犹未纳土今一百九十矣卿老具饭人力軰能鼓笛径呼而奏之登诸天阁烹至能雪液歩至后门观大井其径丈余正东望昆山县百里皆平田惟一山突起葢县郭之马鞍山山寺在焉东北连山其长常熟县之虞山也自此升小车过天平下岭甚峻约数里至白云寺图经云唐宝厯二年置在县西南二十五里本逺公道塲今为范文正公功徳院义仓在其中文正公父祖葬山下故范氏多寓傍近或居寺廊寺有白乐天苏子羙王君玉蒋希鲁诗刻乆阙主僧庶事不治欲同致逺登山而脚力顿疲颇难之然思至能简中语恐遗恨他年遂奋衣右转而上酌白云泉甚白而甘蹑石磴至卓笔峰峰髙数丈截然立双石之上附着甚臬兀疑其将坠如屏如矗或挿或倚偹极竒怪行十之七石愈众而力愈疲乃循左径访石室三面壁立覆二大石少休其中下至小石屋一石覆之又下至飞来峰髙二丈上鋭削微附磐石前临崖谷兹其异也又东下逺公庵一名望湖台正值寺后今废又下至五丈石亦名阁石上至次头陀岩有葢斜蔽之次至石拳势隐起名不虗得此山大抵皆石也瓌形诡状可喜可谔今日适疲倦又当暑不能穷其巅然郡人能至予之所至者寡矣寺僧呼归寺欲拜文正公及四子像坐待鱼钥移时乃至明日葢文正忌辰云寺有明因塔院诘曲随山殊廹窄初僧智华与蔡京善政和间为乞此额且立碑焉茶罢即行过晨台山大石特立进至膓岭道傍有曾彦和父墓碑未百年已荒败又度贺家岭大石如横案上立两石俗云岭皆有新妇石此其箱箧也午饭王份知县坟庵份吴江庵主人也未时至张汉卿天池庵汉卿相待久矣按图经吴县西六十里曰华山半由絶顶而上有大池晋太康中尝产千叶莲花今池在山半未知是否汉卿于此营墓就隐负崖为屋凿径穿洞疏水四达其间种梅艺菊以待防人费葢不赀然山石粗磺殊乏秀润晚置酒更好亭亭在池上酒阑肩舆过燕窠山观魏氏山地入魏奉议志庵右过北峰禅院其实魏侍郎宪之庵规模仿寺而为移废额于此入门久之一僧方出侍郎公死才三十年其后寝衰矣归宿天池丁巳早饭罢同汉卿致逺行三里至张唐卿排岸庵庵后大石间有挽云亭皆人力也自此度庙岭并华山凡数里至朱右丞谔永慕庵茔城颇侈葢蔡京当国与谔善勅故也又数里至阳山下望田间二辟邪甚古不知何人坟耕夫云近之輙有峰螫人阳山吴郡之主人也有元居实者绍兴间掌市骨董于塲坐致髙赀今为平江总管阳山既横鹜乃大兴土工筑支龙为生坟其傍起塜舍虽溷轩亦极甃砌之工门外栽花木数千株屈折以势不知靡金钱几万缗矣又二三里度老鼠岭入张齐贤承节庵与汉卿小饮而别同致逺扣魏廸功庵过黄岘岭遂至白马涧舟人已来与致逺酌一杯各解维去以陆务观所送车渠环遗汉卿吴郡惟城西多山起黄山尽阳山两日几徧歴夜宿望亭
　　戊午天申节食时回次无锡县登崇安寺古碑东晋安帝时立近嵗经兵火方造三门佛殿有僧义深善医多赀造五轮蔵甚华又过南禅泗州大圣尝留赐杖有碑记其事比创五百罗汉阁谓之泛海罗汉葢闽人为之航海而来也张婺州元亮相访
　　己未早访刘医即义深也元亮约饭目疾大作不能赴遂同过慧山具蒲馔慧山乃寺之主山而锡山在寺前不甚髙摹陆鸿渐碑汲泉烹茶佛殿下古松可爱太上辛巳冬过此勅近写真寻即枯瘁晚去县四十余里宿庚申早过常州萧岳英立谈而别目疾益甚正坐从母宅剧饮过量且冐暑逰山故也晚宿沙子口
　　辛酉食后抵宜兴目疾不能出客至亦不能见
　　丙寅平江守姚令则直阁宪遣使致洞庭春冷泉酒书箱十余种是月六日国史院进呈哲宗宝训一百门六十巻并目録二巻有防经修而在外者减二年磨勘而予预焉
　　六月朔丁夘外舅卒哭祭
　　己夘庄徳迈送溪鳞此日目赤稍退而脾胃怯弱百物皆忌偃卧榻上无聊可知前兴国梅山福盛长老大恱至自无钖仲宁招之卜地也
　　戊子邵至卿运使相访自闽改湖南而归也目赤虽去而翳晕生
　　己丑新吴江宰邵宣教輗及其弟新秀州司理輶相至卿之子
　　庚寅初伏便觉酷暑闻吴璘以四月十七日上遗表有防汪应辰升宝文阁学士权节制兵马兴州制置司分兴元利州作两路以吴胜任天锡总其军晁公武除待制知兴元府应辰疾速前去以漕臣权成都已而除虞允文大资政充宣抚使未几允文依旧知枢宻院再押治事仍为宣抚使二十日出门

　　文忠集巻一百六十七
　　钦定四库全书
　　文忠集巻一百六十八【泛舟逰山録二】
　　宋　周必大　撰
　　起乾道丁亥七月尽是年九月
　　乾道丁亥七月早赴县防为大行皇后【姓夏氏袁州人】六月二十五日上仙行在进奏院坐省劄牒诸路云礼部太常寺参照显恭皇后故事皇帝成服七日而除百官三日而除诸道州军计诏到日长吏率文武官举哀成服三日而除又礼例诸路监司州军县长吏以下合服四角【系幞头头冠亦布】直领栏衫【上领不盘】腰绖【以麻】又士庶各于本家素服三日而除婚嫁除服后不禁行在自成服日为始诸州军候指挥到日为始又邉州军镇并不举哀又诸路州军并所属县镇候指挥到日下管寺观修建道塲三昼夜并禁乐三日又禁屠宰一日又小贴子士庶素服依礼例系去顔色止服浅淡裹青皂头巾又省劄检凖懿节皇后典礼参酌讨论外路驻劄诸军去处依礼例合就所屯军处候报到自副将而上成服其余部队管队使臣并散队使臣陞朝官以上及将副指挥使以上并常服哭于本营防三日而止今欲依上件礼例施行内沿邉州军驻劄去处依例更不举哀六月二十六日奉圣防施行【阙】













　　辛丑晚临讫释
　　服而归邂逅新太府寺丞蘓岘叔子东坡曽孙而过之孙居颍昌防敌尚书符奉待时絜以归今为驾部迨之后昔东坡买田阳羡凡九百斛三子之裔共享之故崌居此尝与武义兄同班改官以钱端礼荐除太常簿今代太府【阙】
　　壬寅五更大雨黎明晴欲追凉显亲而新司农簿张朝奉观頥新广徳尉虞廸功松新上元宰吴景先及数客踵至观頥侍郎漴之子松尚书防之孙吴宰给事中栻之孙报谒皆不值至周孝侯庙遂遇显老显亲祠饭招庄徳迈汪端中共坐彊中送术人朱晓偶至二公欲报命因试之逼晚归以酒饮从者作七夕
　　甲辰妇家为老妻开荤
　　丙午新丰成李令愿及其堂弟新武寕丞恕新奉新丞愈将仕郎悊并相访
　　丁未大赦到邑其词畧曰隂雨作难允頼元良之本阳滛热疾适罹无妄之灾尾词云康乐安平受祉莫先于长子渊东溥博推恩岂限于彛章初皇太子因赴长秋临而中暑医误投补药疾遂亟寻闻初九日夜薨庚戌早过栖真尼庵设考妣以次神位行中元荐享之礼新监钱清塩塲吴廸功守相访湖州人
　　辛亥雨中访庄徳迈奕棊烹鳆粥调煎笋
　　壬子洞灵卲道士送山药荐新新善权长老道林相访夜大风雨达旦
　　癸丑旬日来东南风大作未尝间断或以为异
　　甲寅雨稍止过显亲邂逅鲍梦符通判荐相僧正显乙夘武义专人来书中云江西一月之间再有水患丁巳复热
　　庚申大庐山禅林禅院长老慧畸相访
　　癸亥约早庄徳迈徳政防心罢同登舟为保安之逰保安寺名在县北二十五里今为周敦义叅政功徳院午后到寺殊不称所闻长老祖廓晚置酒待二客遂宿甲子防心罢肩舆里余入胡发运白云庵有莲池面盈丈又半里入胡叅议老寿庵猫儿竹甚大且成林有江湖气象浙中不易得也此方大扺皆诸胡之产地多紫薇花闻如杨栁芙蕖可挿而成又数里至李山防禅寂禅院未有主者尤荒凉不振按至和中寺记云剏于梁朝今佛殿造于祥符间邑人以为唐殿非也门外乃常州官道自李山南行四里得周氏衍度庵甚闳丽又里余至虞山福圣寺寺有弥勒殿南唐保大中造甃塼皆隐起毬路越百年坚致如新唐人龙朔中作才法师碑尚存地理僧净如居寺之瑞象院饭于其房东西二周氏富盖此乡东周有园今不治惟环秀亭在池心环以荷花坐赏移时登舟而归过溪值顺风晡后至邑塲致逺枢宻之孙主簿君邦彦遣使通问其居号小墟去金坛八里
　　乙丑吴廸功州相访其父寺丞君不主岳飞狱者闰七月朔丙寅宜兴宰正奉议际法藏寺首座祖印大师道坚相访
　　丁夘荘文太子以是日勅葬寳林寺
　　戊辰安术者孙晋臣论予命有透关之语窃取之庚午大雷雨连日秋暑不可当今日稍凉
　　癸酉安恭后攅修吉寺
　　乙亥新青阳主簿陈朝立纪相访其兄朝举同年也已死
　　丙子卲氏净观庵僧契彬相访
　　丁丑仲寕仲贤定用香山地是日斩草
　　巳夘午携棋具过荘徳迈晚月色清甚同徳政泛舟出溪口
　　庚辰新监杂卖塲门范从事华相访淳夫曽孙元长之孙赵元镇外孙留汪彊中午饭彊中谓酒有五品苦淡酸臭甜其贬甜在臭之下今日特以醇厚极甘之酒沃之甚有难色聊为一笑汤朝羙邦彦及其堂弟士羙国彦自金坛相访夜月愈佳常年之中秋也已治其约徳政过卲园因为泛舟之役临主而其主人辞以家集独与徳政乗小舟入湖渰风露浩然亦乐也
　　辛巳早就显亲具蒲馔待二汤新句客宰田奉议伟相访是日再欲过卲园防风雨不果移具过荘徳政宅招徳迈而荘徳器支使璵适至遂同集饮韩旡咎所送金陵经武堂酒爱其醇羙乃以遗之夜御夹衾
　　壬午留二汤饭
　　癸未再留二汤饭卲轸方逺相访徳政之妹夫
　　甲申二汤访别具饭待之仍和其二诗
　　乙酉早同荘徳迈泛舟至其曽祖通议公坟有庵曰扬名山势如城而葬其中盖程惟众所卜惟众见赵清献公弹陈恭公文其术甚精通议公本维扬人占籍冝兴既葬而子微登第官至待制今子孙甚众禄仕不絶亦多富者其侧乃蒋叔坟庵曰庆裕规模不为近世之侈
　　丙戌食后泛舟度长桥至卲园邀方逺小酌天远堂荷花盛开其傍即吴师尹宫教之园初任昉钓防在水涯师尹夷之别筑防于傍师尹近死园已荒而古迹湮为茭葑矣
　　丁亥拂且同仲寕卲方远过香山观外舅茔地归饭厚山荘氏永思庵主僧觉了囬县雨作长道頼寛恩向寕都来事全释追念女兄悒悒以没痛心而已遣李全归报
　　庚寅汤朝英兄弟遣使送金坛许知观院道士周汝昭眼药云此观累世传此药矣
　　辛夘新监文思院上界门余廸功汶相访状元之曽孙状元仕至朝奉郎知兖州云食后同荘徳迈歩至通真观知观李守寕留饭又歩过周孝侯庙观父子勑告庙后有大墩古木森然号周墓墩相传孝侯茔也穿墩过田氏废园今属荘氏连日隂雨御夹衣今日晴复挥扇壬辰至栖真庵烧香为道者坐化也道者乃张惟济提举之妻与其女皆为比丘尼行坚固生而体出舎利临死书偈有僧家所难者
　　癸巳夜吴景先知县家遭刼凡二十余人持弓矢刀防而入其所居在妇家东百余歩
　　甲午拂旦同卲方远出南门过王进修道人家献石棊一副张公洞泥所造也进至香山与贤仲大悦饭芰舎遂过湖庄西行三里至孙仲益坆庵修竹流水门径幽深似其胸次丘壑也龟潭形如龟濶不盈丈有亭曰酌淹而庵名干息对祠堂创一龛华甚设四几案为其二室一留自待又西南行二女访玉女潭潭在四山中三面皆石崖有窦上达水浮墨色可畏投以物则盘旋而下唐权徳舆李防卿独孤及皆有诗自此东行里余呼荛儿导至佛窟岩岩髙一丈五尺濶数倍水出其左或云自玉女潭来流而为涧石佛数身躯干皆断或云像出岩中土人神之多求嗣焉其毁之必以不騐也又西南二三里由王直中知军家墓道出支径访龙潭伐篠制荆望石崕而进有蒋天成者得其地樊以竹木路不可行惟樵叟乃能至石壁四挿其髙十丈潭在其中长六丈濶五之一真龙湫也窥观毛髪森竦囬顾蒋庵不逺防日晡归饭于息庵投宿洞灵知观卲惟道置酒秉烛过圣堂观元丰间刘宜夫及元祐辛未五月僧仲殊留题然后寝
　　八月朔乙未早至前知观应若谷房赏秋香又访道士李继彭观中有仁庙时赐度人经一藏今渐散失归至香山少休遂入荘僖简公神道长松夹路殆五六里由径过单时中主簿坟庵访白鹤洞水自中出令从者侧入以望云相去二三丈复有洞濶数尺闻过此则平广道人軰采石脂于中云复出旧路行里余乃至僖简追逺庵主住浄照来迎饭罢留题而出停午至横涧折而东二里许抵川歩访所谓洞山者髙二十余丈周围三里形如张弓其上皆丛条无他异洞口流水清澈覔轻舠匍匐其中夹以炬火棹而入岩石色正白中为裂鋽谓之石脊石岸如削玉如砥平如刓刻诡异不一鹅管钟乳往往可取石燕遇火惊飞扑人行数十丈顶稍髙而洞寛俄值深潭卲生惧甚趋归或云自此而进可陆行半里有石桥石磬之属唐人刻姓名在焉此洞惟冬涸可穷覧若积雨则水与洞平不可入今日仅能入也晡时过长岘岭入荘刑曹报慈庵赏木犀遂归是役也岩洞有邑南鄙者十得五六道士軰且不知所在况逰客乎尚有大成君阳洞期异日访之
　　丙申郡守钱立道监丞送磨勘文字来并致书籍及凝露惠泉酒
　　丁酉早访客不遇谒果利庙庙神乃后汉袁令玘今封嘉应字人侯碑殊可观正祠本在邑南铜棺山初曰荆南山相传袁令将死天下铜棺如王乔玉棺然故曰铜棺又名君山亦谓袁君也有林养素者以失音自号不语先生有问灾福但使呪笔书姓氏甲子即一再嗅之信笔书偈颂今日相访其语颇文而主于修养至于灾福则未必騐也
　　戊戌社日雨连日蒸渠故也夜西邻氏遭暴客
　　己亥早有懐子中以周易筮之遇旡妄之益林养素传呪云灵寳藏经载汝之名有五鬼名曰摄精吾知汝的速离吾身太上律令汝化为尘急急如太上帝君律令勅临睡时面北叩齿念七遍就寝乃无失王仲谟至自昆山
　　庚子早过香山以酒馔犒匠人及役夫饭罢同仲谟自横涧西行四五里访静乐寺荆溪尊者湛然此地人传天台教建中三年没是日冐雨行小径意寺可宿而破落不堪其忧留题而去常日在邑中望铜棺山甚远今寺后一正倚山脚非好事不能至荘子上知府庵欲循旧路复出横涧防日向晚问土人得防径号使岭既登峻甚仲谟窘于跻攀从者又畏班寅予不恤也一上约三二里乃得平顶俯视县郭仅成聚落隔湖及众渰一一可指眼界廓然雨后下岭尤险几不能容足过西石亭梅树满林邑人防赏处也至山门始出大路暮夜抵郭内
　　辛丑唐致逺百二姨自平江来
　　壬寅命通真道士为外舅作縁事
　　癸夘王仲告及其侄荣仲自昆山来
　　甲辰晴便觉防暑郁舜举王仲显李良佐皆至新海陵簿尉蒋廸功方庆相访舜容提刑之子未后约致逺过荘徳政同度周桥访后汉许太尉墓道中有古翁仲龟趺披荆莽至其下大墩相连渐为邑人斸掘有碑侧立字多磨防惟其前十余字粗可读大畧云夫人防稽山隂人姓刘氏盖太尉之妇也谈马砺毕玉田数七之碑十年前犹在今为卲氏取去邑人张驹考证颇详是日仲寕兄弟防予客三杯后出双练谓之表坐沂俗也乙巳妇家防亲姻谓之宿集表坐如初
　　丙午鼓外舅之柩登舟未时至川歩登陆雨骤作申后至茔所
　　丁未大雨大悦开穴深丈有五尺积雨泉涓涓茇舎漏下泥不可居同范至能鲁子师李良佐投宿洞灵观檐溜如滩声
　　戊申昧爽至香山送葬者毕集而地已不用矣雨昼夜不止
　　己酉仲谟从诸人议柩暂寓洞灵既至而晴遂为佳中秋过至溧阳
　　庚戌妇女归邑观侧百余歩一壁立状若镌刻绍圣四年有遁形而入者故号防仙岩岩下流水可浮杯今有小亭午后同致逺西南行里余访白马洞将至涧水淙淙有声其源出洞中入洞顶如砥平鞠躬而进观沈辽刻字归访道士朱有中生于元祐辛未年七十七矣夜月蚀【观系何名坐落何所当考之】
　　辛亥早同致逺正应徳愚肩舆西南行过黄家桥入湖状度侍郎桥再防惠园其眷眷以此者以古涧碧流也又行十余里登王搃管坟才二十年已复荒芜进逰大城洞【俗号蒿猪】单氏风土志谓洞门狭隘止容一人行内颇寛旷有盐米堆白石髙峙如雪山状洞中有四际水流今殊不然入洞才十歩为村民以土窒之前日遣人辟治仅髙一二尺以草为茵鱼跳而进又行十余歩大石相倚中有深谷寸歩滑磴且视且恐已而稍寛广石乳如寳盖垂于其上傍又有一谷然不若前洞之险稍前即大坑穽乃近嵗崩防者所谓盐米堆雪山不可至矣炬火欲尽遂出憇村民吴氏以茶果交相遗归入饶州太守蒋天佑垂裕庵半里至君阳洞陆希声云在君山阳故以为名洞去龙潭甚迩水自洞口出行两崖间清驶可爱天日下照不必秉烛视他洞为胜惜乎天祐之兄营坟其上不复为防观之地矣归过金沙致逺独逰停车以待同饭洞灵抵暮还邑凡宜兴南鄙岩洞搜索殆遍惟图志中载武陵洞在龙山去湖状渚南十里中若张公洞石乳凝结有幢幡羽盖之状又有瀑布逆流但榛蔓防宻人迹罕至不能一往而南岳山稠锡禅师道塲古迹颇多且邹志完所乐去县二十里而近窃未至焉既迫南归湏俟他年矣夜雨复作
　　壬子范至能自溧阳来
　　癸丑以巵酒饯至能送之北门
　　甲寅装船
　　乙夘仲贤防外舅之柩归昆山卜葬仲谟仲告荣仲偕去同安人送至溪口
　　丙辰陈尉愉相访即求仲故监镇之子
　　丁巳数日昼夜雨渰田已十分熟今遂败之妇家置酒相饯
　　戊午早发宜兴才数十歩大风雨不可开转溪复囬唐致逺小舟先去
　　己未风雨不及沂湖渰甚迟滞入夜仅行六十余里泊杨家舎
　　庚申雨止早至溧阳县泊金渊亭【事见吴越春秋】宰陈朋元丞赵宣义师旦簿钱廸功闻诗尉时廸功作人新辰倅秦焴庠用相访秦惠长书及文编楚材大资政之子也刘季髙侍郎至此方数日年八十一近卧病而精明如故谒阎徳夫郎彦照留致远饭
　　辛酉晴彭庆携磨勘朝奉郎告身来至县治登緑净亭可望湖山视田畴求季髙作罔极庵额季髙二子右通直郎防右脩职郎治季髙云靖康间钱盖以杂学士为陜西五路制置使调兵勤王而置司长安既次陜府太守不以节制待之盖诘责则云五路自谓泾原环庆秦鳯熈河鄜延初不与永兴军路也盖乃具奏诏改铸陜西五路及永兴军路制置使印其迂如此时范致虗左丞守长安初亦尊王人用申状而盖用劄子如他路致虚大怒奏乞本路自勤王不盖后卒无功或谓旧有从官使河北徐处仁亦以前执政尹大名用申状使者戒吏云大名府囬牒余则劄子人以为两知体焉顾纲献笔季髙甚赏其艺数为作诗帖纲求防与之以思堂饮羣用致远
　　壬戌早诸公相别即行致远送数里羣用追送集字周易碑去县四十里有贞义女庙【女姓史】李太白作记题云瀬水上古贞义女碑铭并序前翰林院内供奉学士陇西李白述其末有防晚抵黄连歩遣江隂坐船归癸亥蓐食治装凢九轿五车十担已初方能行前日在溧阳以辎重寄魏聪之舟者犹不与焉行十五里饭分界潘氏午饭官塘薄暮次溧水彦平与邑丞朱文林致知尉郭廸功永相候尉防有后汉校官碑尚完李野夫公择兄弟尝读书于此有亭废投宿中山驿赴彦平防夜分归治饮酒
　　甲子雨昨日若尔狼狈甚矣陈徳新教授及常熟丞秦焞耀元相访焞棣之子晚赴彦平甚勌
　　九月朔乙丑隂早招陈徳新教授饭晚赴秦耀元防饮木犀酒庭下有雁来红即藿也丹红可爱夜雨
　　丙寅早雨止絜家防茅山出东门二十里饭张野坊又二十里少休天王院防见日色又二十余里至茅山镇又里许入崇旧观句容尉郭彦和都道正知观事兼管辖本山诸宫观谢元真山门道正同知观事吴守卿山门副道正签书观事卜诚全相候嘉祐中知句容县陈倩校脩句容山记云观对华姥山本陶景华阳之下舘唐贞观九年立观本朝改今名兵火焚荡之余桧复修之晚置酒三行逰人至例接待云按记言大茅山在崇夀观独髙处中茅在积金北独髙处小茅在【阙】大茅君讳盈中茅君讳固小茅君讳是日行
　　道中望冈阜西南来势若连环既赴三茅而北马上口占云千溧阳来势若西南犇遥拱三茅不敢迫至尊三茅如轩县次序俨弟昆正西辟夷涂羣仙之所门至今下泊宫往往弭旗旛此山之大槩也
　　丁夘夜闻雨声平明遽止挈家防山北五里入新剏白云崇福观绍兴壬午太上赐额道士王景温主之山势环抱右倚白云【自此登中】左帯龙山及石培前对赤山望之如以巾羃覆冠其内即湖也又二三里至三茅祠宇宫按记云在中茅西侧天寳七载立精舎今之观宇甚平常颇有宣政士大夫如李弥大軰题字知观黄见正濮州人次上升元观本在山顶建炎间移此望大茅在东南次上升元顶谒白鹤庙按记云汉永平二年立殿下有坛即三茅君飞升处坛松已半枯右庑有小轩望川原甚广自庙下岭至大罗源按记云在中茅之西此处有清真观每嵗观防必设御斋上登极罢之诸观皆有茅君像而此观独异栋宇亦陋惟新创武殿甚伟酌丹砂泉出门路丛条访卧龙松根盘如龙枝如覆屋尝有道人结庵其下时覩巨蛇出没遂去之又入山一二里入张椿龄凝神庵庵坐中殿亦对赤山而湖稍偏其左即白云隔即崇福观其右即小茅也椿龄字逹道太上数召见赐御书衣服白羽扇今上亦赐御书扇面时椿龄伤足不能行戏作小诗云仙师足厌踏京洛亦复懒悾茅鹤遗形聊示徳充符闭目定从陈鉄脚次入黒虎谷访刘蓑衣庵坐小对中峯蓑衣恩州人与语正而不夸太上尝召对赐赉皆不受冠履质朴异乎张君自此复下山行官道归饭崇禧日已过午往复约二十里饭罢东行过西楚王涧【记云楚王立寨得名】入五云观记云在华阳洞西本王钦若置道舘钦若死其妻请立观景祐元年赐额晏殊撰记便道至玉柱洞深数丈中有石柱篝火一逰而出数十歩间即华阳洞张方平诸多人刻石洞门其穴萦纡侧身膝行乃可进才二十歩水自中来伏流在外为间遣从者踏水百余歩得受箓人所投竹简而囬其源未易穷也由小路小元符宫依积金对大茅稍偏而以五云为案昔王畧刘混康相继居此落成于崇寕凡数百里间地势极髙未至四十里已望见其室宇兵火无孑遗杨存中妻赵氏复葺之视山后堦墄殆未及其半然壮丽已甲宫观矣都辖徐知宫贺从道置酒不暇留相导西过天圣观观在积金之上正对大茅记云梁天监初陶景迁龙子于此豢养本朝祥符三年迎入内寻归之池在殿下深数丈其水湛然旱嵗輙请祷予己夘春任教官时张子公迎致祈雨甚騐今有一二在盆中以示逰人云复囬元符宫下华阳桥观陶隐居丹井其下泉流觱沸是为楚王东涧度桥陟华阳宫亦对大茅记云在积金南华阳洞西本陶景之上舘天寳七载立知观李友文涧之西冈人出自唐景皇帝其族颇盛谱牒不絶収唐告尚多往时搜访江南李氏之后而州县屡以友文族人应诏久之不报岂以知诰妄引李氏谱耶次入栖真观记名玉霄庵景华阳之中舘本朝赐今名弊陋之甚日已晚由小径歴酆都山山骨皆石或云旧有太乙救苦天尊殿慱州人王若寕守之又数十歩至余都正庵死十余年亭舘摧毁废残花而已此崇禧之便门也自五云观至栖真相去甚迩日短道险故怱怱耳夜大雨竟夕
　　戊辰拂旦乗笋舆登大茅凡十八盘乃至其巅北望中西北望句容西南望溧水正东望金坛惟正西皆平原予诗所谓羣仙之所门也上有太殿以了头为外案方山为内案殿前有小池殿后有石坛嘉祐以来张环诸名士皆刻姓名云飞气欲雨怱怱下山入太庵登八仙殿殿下池号喜客泉觱沸殊甚水流为涧入崇禧给烹煑灌溉归崇禧方辰巳间乃挈家再过山北约十里许路傍有塼堠刻云崇翊教真人陶隐居瘗剑之地其后十余歩田间有石兽二即隐居墓稍前即玉晨观东对雷平山前有大池名郭真人飬龙池及许长史丹井【徐铉铭并书】入门有二坛其左即长史坛刻云贞白先生立其右是隐居埋名坛也东廊长史手植桧其围丈余西廊左纽桧围八尺三清殿后沐老君像甚古观后有风门泉近嵗士人曽恂重述山记比陈倩所校旧记颇详观有其板并古碑十余最佳者隐居新帖长史旧坛舘碑隐居撰并自书数十字又静先生碑栁识文张从申书李阳冰篆额号为三絶又顔鲁公书又唐太和七年十月四日禁山勅署勅使相七人一曰太傅兼侍中一曰太保平章事一曰司徒兼侍中并不着姓余四人刘叚牛李也秉政者三人右仆射平章事不着姓赴太清宫中书侍郎平章事李徳裕门下侍郎平章事路隋并书名而不押字谩记旧制其无姓名者唐表可考也呼匠摹一二碑及三茅君像偿以千钱自观西过灵寳院【陶隐居所居或云即昭真台】有瑞像老君殿【兴于开元】殿前有周真人飬龙池道士王宜言字子谊号王自在年七十汴人徽宗屡授道官不就壁间挂欧公小草秋声赋归冩亭诗知予居吉欣然见畀其徒陈姓者馈眼药饭罢东南行二三里入燕洞宫【记云梁普通中晋陵女钱氏得道于此至今女冠居之】洞在宫南半里大石错立一石横压洞口窥其两傍盖深穽也或云道人有继而入者又稍南即钱真人诵经岩岩在平地三面如围屏西南其响真人诵黄庭经于此石上略类所倚之迹云知宫吴至道言茅山多盗亲尝被刼道人軰有遭屠剥者尚有抱元观乾元观丹沙逺者四五里近才一二里而大作从者咨怨遂囬崇禧独登华姥山谒孙仙姑庙【记谓仙姑名寒华孙权孙女】是行也山之东周覧无余山之北再至而遇雨山之南自崇禧五里至分隂泉大茅君洞二里至八卦台陈待制捅庵在焉又二里至庆云洞又二里至泼墨池复囬四里至金牛洞次一里至南华阳洞及崇夀观有抚掌泉九锡碑次出大路至南华阳观道士所言如此既未暇往不复考证夜道正吴守卿置酒雨中爇黄连香命处中鼓琴黄连香青精饭山中絶品也
</div>
    <div class="pagination">
<a href="文忠集（宋周必大）_page135.html">上一页</a><span>...</span><a href="文忠集（宋周必大）_page131.html">131</a><a href="文忠集（宋周必大）_page132.html">132</a><a href="文忠集（宋周必大）_page133.html">133</a><a href="文忠集（宋周必大）_page134.html">134</a><a href="文忠集（宋周必大）_page135.html">135</a><span class="current-page">136</span><a href="文忠集（宋周必大）_page137.html">137</a><a href="文忠集（宋周必大）_page138.html">138</a><a href="文忠集（宋周必大）_page139.html">139</a><a href="文忠集（宋周必大）_page140.html">140</a><a href="文忠集（宋周必大）_page141.html">141</a><span>...</span><a href="文忠集（宋周必大）_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
