<!DOCTYPE html>
<html>
<head>
    <meta charset="UTF-8">
    <title>李文节集 - 第 34 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 34 页/共 53 页</h1>
    <div class="content">　　○报吴霞城 

　　门下向自天曹出补臬宪时论绌之乃年来诸公掣肘日甚赐玦相随人始谓热柄难持而蝉蜕守雌涉而不居者之谓福矣 

　　○报徐黄冈 

　　盗情既有左验则公所傅比良当而直指别有见必欲出之公亦将如之何然公必欲伸巳之是在彼亦将不安吾辈于天下事惟尽其在我而止耳 

　　○报余大睦 

　　向尝承面语顷接尊揭具详其始末惟是两家□相门名阀世讲周亲所竞者中冓之言又当儿女俱亡之后似可两释即如揭云云亦觉暴扬巳甚矣自今愿一切弃置不然修郄不休又有从旁构煽之者祸恐不如斯而巳某叨笃谊故敢輙效其愚老师有知或以为不妄也 

　　○报许大尹 

　　贵治固杂夷然圣人称忠信可行于蛮貊岂有视民如子视民事如家事不妄一笞不要一钱只□用朝廷所与俸薪比于农之耕秀才之馆刻苦如此而民不感名不起官不悠久者史云廉吏久久自富此语虽浅亦仕宦之一术也若厌而思徙则志不坚而政多苟且一徙之后疵衅生矣况脂膏之地召猜不难浩穰之区剸裁未易事甫习而倏更民方宜而辄易奉此方之当道未得其驩而更向彼方之当道以求当其意此皆宦途之所称难而善仕者之所不乐有也 

　　○报陈肃翁 

　　自白驹在谷时事日纷今东征斧斨大见损伤而中朝之秕政内地之衅端种种可虑下好尽而上恶闻即以冠婚一事屡请辄阁今秩宗约九□以下分署合疏伏阙而祈之袛恐天高未易强聒倘因而触忤私忧过计有不独在冠婚者承惠诗燕居深念隐然宗臣忧国之怀小子愧不能吟蛩续貂惟有循环庄诵而巳 

　　○报张春宇 

　　读制义明道见猎犹有喜心至梦醒一编觉今是而昨非进乎道矣贤郎所镌近草曰汰沃而序以狂自命更称其从诸高阳托宿醉乡毋乃为他□着梦醒也乎昔有先醒之说鄙意欲稍更其序丈其谓之何 

　　○报汪光化 

　　饬厨传称过使客汉以为讥然宋张忠定公为守时范延贵奉使过金陵公问贤守令延贵举萍乡令张希颜以对公问何如曰入其境见其驿传治田莱辟邑无赌博市无喧竞夜更皷分明公笑曰萍乡固贤天使识之亦贤也繇此观之俗吏称过使客则专饬厨传以逢迎良吏凡百精明亦不废厨传而傲客故曰节用爱民又曰宾至如归二说并存之可乎 

　　○与李鳯岳 

　　接手教知年来究心内典启口容声无非瞿昙矣弟颛愚无悟入处惟是三十岁以后见语孟言言切实今京邸闲居时取左编名臣及我　朝前辈言行三复之亦足为感发砥砺之资盖圣贤不忍人禅亦慈悲圣贤无欲禅亦清净圣贤刚禅亦割断其道原不相悖也要之秪在躬行毋有讲道谈禅之名则善耳吾辈好行其德爱惜身名宁忍诟而不争宁捐赀而不靳所全者大也而亲戚不相体乡井之人所恨者彼所畏者我时日曷丧人情可推此弟所以宁失亲戚之欢而不敢府乡人之怨盖欲以割断成其慈悲生平战战兢兢直至死而后巳者也 

　　○报周砺斋 

　　足下假满日翘企前旌何又展裉也世务不阅习不透名实不扬历不孚壮而行老而休乘流则逝遇坎则止足下下其谓何 

　　○报吴上舍 

　　不佞迂谈阔论不谓公犹记存盖尝谓吾儒安得全置治生不讲第毋有余毋不足于先业毋务充拓亦毋令陨落此则中正之道耳 

　　○报何婿 

　　仆寒家陈人性好简淡每见世之姻眷以繁缛相施报力既不能意亦不屑也春间季息归龚氏业与龚郎约矣仆幸二女所归皆莫逆之家大雅之婿仆不但矫俗且思以其道易俗耳 

　　○报童金台 

　　东征始议士大夫竞曰灭此而后朝食曰使片□不返私心窃以为未易今兵挫饷艰当事者如骑虎不得下而向之言战者亦不敢辄变其说士大夫相与忧之未知所税驾也闽中远不能详闻是以负奇而思贾勇者翘然有吞鲸鲵之意耳 

　　○报梅衡湘 

　　东事茫无了期更啧有烦言将安所决筴乎弟之愚昧始终以为朝鲜不宜救夫救未必完也而我先敝不救未必亡也而我则完入井从人佐鬬自伤今直坐此耳丈以为何如 

　　○与史联岳 

　　白下故佳山水凉秋久霁风景可人日行九陌不异西山道也惟是同里寥寥同词林者独毅庵丈而复转去每感离索弥想清芬矣 

　　○报吴鳯麓 

　　仕宦固称畏途大才负诎造物寔为之然尝见敝乡张惺吾先生旧乌程令也后佥宪粤西大计以酷去而其人第介而严耳岂酷哉及其里居安贫守道非其人不见非其义不受殁而社之人相与塑像而尸祝之黉宫祀以乡贤粤西列之名宦繇此观之人品官评自有定论即诎于仕而伸于乡郁抑于生前而昭揭于身后吾辈惟有自修自检退而弥励穷而益坚如是而巳 

　　○报陈怀云 

　　不侒尝谓文体之正固在棘闱而尤悬于督学盖督学譬之场师也棘闱则求木者也藉令场师所树非楩柟■〈木巳〉梓求木者焉得楩柟■〈木巳〉梓而收之势不能空手归则所收必杂非不欲得羙材也所树者此耳 

　　○报周敬舆 

　　仕宦要清廉足下所处宜倍加刻苦仆为司成时国簿宋君始繇训导来任仆一见为尽言顷宋□别驾矣宁国颜照府亦瓜葛亲常与仆讲谈今□宁国大有廉声以亲老乞休而当道不忍其去安见廉吏之不可为也足下起家既非二君比诚砥砺何患不足以自见 

　　○与郑渭初 

　　门下为贵邑破荒今下车里门足称昼锦惟是吾郡日侈日浇在贵邑犹有未散之朴而郡中缙绅众矫枉为难贵邑耳目颛倡率易培其未坏而遏其将然在门下此行耳 

　　○报黄受我 

　　向覩鹾台荐章若弟先容不但渠撞了大岁□□掩别驾之美即今郄引退而当道不舍亦可见公心公论岂旁人所能庸力也然弟当丈始补姑苏为丈决策虽丈为仁繇巳而弟亦窃自附于赠人以言者矣 

　　○报胡葵南 

　　益都少激弟固知郡伯调停不能无费心留都郎署尚有欲抱薪救火者弟以为无益而重为　圣德累以不佞之言而止事有名美而寔不利于国者清议之所与而老成之所踌躇而却顾者也 

　　○报徐玄复 

　　承教岁办无阙则责有攸归矣礼部岁有拜裨出表湔除祭坟之需铺行称累者不佞一切取价自办今以为令而礼部与铺行绝矣他署如太学亦将行不佞之说此外未之知也然鹿兔非城市所有或谓不能不倚办于虞人万不得巳则取之无赔累收之无留难亦何病者高见别有处法更望见教 

　　○奉申瑶翁 

　　昨　上霈然从中降　旨选婚行取所为□□□遴台省周悉慎重其臣莫及而不以□聒得□□此矿店之罢亦将可冀惟是东师往而不返谈者援引淮蔡以数万人之命为小衂以数百万之供为小费以议撤兵为本兵之党为奸臣贼子老师睹此得无张目乎 

　　○报曲带溪 

　　战之难盖亦易知而轻言战者以英锐之气乘其好胜之心而藩篱之说误之也弟窃见中国不与异域为唇齿我之安危不系朝鲜之存亡朝鲜之存亡又不系于我之救不救而智钝才弱从来不敢易言天下事秦邮语次不觉吐其胸臆而长者以为知言过矣 

　　○与沈雷门 

　　留虞政剧其在今日尤须得老成为之调度专职一意自与代庖不同不独某有弛担释负之隐衷二三郎署有所禀承而百度得无丛脞此其幸在起曹者尤大耳 

　　○报杨止庵 

　　圣贤学术袛是躬行实践即讲学亦讲所为躬行实践者耳如夫子与顽子讲非礼□□听言□□仲弓讲出门如见大宾使民如承□□巳所□□勿施于人与樊迟讲居处恭执事敬与人忠与子张讲忠信笃敬如此等语至为笃实学者但当诵法孔氏佩服语孟检饬身心言行而以之齐家治国此之为正学乃近来学者专为空虗浮游之说置语孟不谈又或援语孟而傅会以空虗浮游之说及考其行则有背驰之甚者邪说诐行转相煽诱世道人心安得不壤某往岁北京见新进士言罗公子讲道而抽丰犹未识乃翁之学为何如昨读大疏备悉罗公生平此其人易知其学易辨与杨墨卿原似是而非无举无刺者不同而尚有为其所惑尊为圣人尸而祝之者何哉大疏盖不为文体直为道学而发正大严毅有裨于世道人心非浅鲜也 

</div>
    <div class="pagination">
<a href="李文节集_page33.html">上一页</a><span>...</span><a href="李文节集_page29.html">29</a><a href="李文节集_page30.html">30</a><a href="李文节集_page31.html">31</a><a href="李文节集_page32.html">32</a><a href="李文节集_page33.html">33</a><span class="current-page">34</span><a href="李文节集_page35.html">35</a><a href="李文节集_page36.html">36</a><a href="李文节集_page37.html">37</a><a href="李文节集_page38.html">38</a><a href="李文节集_page39.html">39</a><span>...</span><a href="李文节集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
