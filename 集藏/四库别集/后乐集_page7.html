<!DOCTYPE html>
<html>
<head>
    <meta charset="UTF-8">
    <title>后乐集 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后乐集 - 第 7 页/共 18 页</h1>
    <div class="content">








　　钦定四库全书
　　后乐集巻六　　　　　　宋　衞泾　撰
　　表状
　　赐进士及第谢皇帝表
　　臣某等言伏蒙圣恩赐臣等进士及第者参纲条而上对仅毕奏篇侈命服以中朌滥阶士版名传胪句声籍士林虽为祖宗之成模乃有臣子之深惧中谢窃以科目取士虽势使然言语求人其难久矣矧临轩之旧典有操牍之常程泛猎陈言用塞明诏学固不跻于奥阃责岂専在于有司尝绎幼闻粗知深防惟贾谊之疏于汉虽曰通逹而未谙诸老持重之谋而刘蕡之策于唐虽号谠忠而尚贻史臣疏直之叹夫岂贤者之过抑知时论之难辱在选中施及臣等永懐先哲如景髙山虽释褐命官曽不间于楚粤闽蜀之畯然探端知绪岂尽逹于虞夏商周之宜俯愧浅闻仰辜清问兹盖恭遇皇帝陛下至诚赞化皇极敷言体柔克以居髙以刚中而行健扶携直谅诹访谋猷要使刍荛之作兴必先尺度之疏濶致兹孱陋有此遭逢鳬鹤短长尽出隂阳之开阖鲲鹏变化可占江海之闳深上以名求下以实称臣等誓坚素节勉效前修拜敕在廷方被采葑之宠捐躯报国终存横草之忠臣等无任
　　赐进士及第谢太上皇帝表
　　臣某等言云云总章昼访俯逮刍荛广陛胪传宠加韦布侈千载遭逢之幸拜两宫涵养之恩进冒光荣退懐兢灼臣等中谢窃考人材之盛钦闻治古之隆清问博询畴咨精选既自为股肱之用励翼而致时雍复留如元恺之才封殖以待帝举惟今日勲华之懿来众言稷契之忠俾无讳于有司咸展尽于底蕴傥非崇论曷副详延如臣等问学迂疎器资凡陋亲逢盛旦徒有朴忠草芥荒芜安识朝廷之典故简编陈腐不知言语之精粗误尘中御之观敷锡太常之第载循其本必有可遵兹盖恭遇尊号太上皇帝陛下与天为徒顺帝之则崇诗书礼乐以造士设庠序学校以明伦陶教育于三纪之余焕文章于百王之上圣作明述遹观润色之传徳进言扬罔俾忠嘉之伏特旌后学往继前修臣等谨当尊其所闻期以不负敬修可愿敢懐人爵之縻増益未能终冀天工之亮臣等无任
　　谢赐闻喜宴表
　　臣等言伏蒙圣恩赐臣等闻喜宴者据经上对甫趋广殿之庐式宴示慈重拜大官之品仰霑膏饫俯极感藏臣等中谢伏念臣等猥以寒生适逢熙运业仅専于铅椠乐不改于箪瓢黼座雍容特垂清问巵言猥并各罄丹衷懐野人愿献之芹遇治世求箴之木匪独就班于科级继蒙均赐于賔筵簮防曲江不数唐人之故事乐谐韶箾获闻虞氏之余音肴核践嘉豆觞交错洽醴醪而自愧夸里巷之为荣兹盖恭遇皇帝陛下广运圣神旁招俊乂需云渥采衣被草茅湛露灵光发辉葵藿俾知燕喜之盛独在贤材之多臣等敢不祗佩殊恩答扬异数加笾有秩既歌饱徳之诗覆餗是羞弥笃食功之训臣等无任
　　谢赐花表
　　臣等言伏防圣恩赐臣等闻喜宴花者燕锡公堂甫拜需云之泽花颁禁籞仍沾湑露之恩香风徧袭于衣冠淑景顿移于尊爼事维循旧宠实更新臣等中谢伏念臣等萧艾凡姿草茅鄙习秀发尚慙于儒藻竒芳未吐于天葩追攀杏苑之英游滥陪式衎缅想鹤林之佳致忽覩仙标叨被恩荣益増愧惧兹盖伏遇皇帝陛下作人有绩与物为春宻移造化之功大肆乾坤之渥臣等敢不祗承帝赉荣戴龙光追琢其章谨拜生成之赐英华发外愿宏充实之辉臣等无任
　　谢颁氷表
　　臣某等言伏蒙圣恩赐臣等闻喜宴颁氷者蓊若需云方启初筵之秩霈然湛露遽叨凌室之颁尽涤烦嚣顿忘炎燠臣等中谢窃以夏颁秋刷虽常诵周官之文阳出隂藏亦窃窥鲁史之防顾方安藜藿之陋奚暇为饔飱之谋不图寒士之幸逢亦预夏时之蕃锡惟其疵贱敢自意于属餍故此战兢凛莫胜其履薄兹盖伏遇皇帝陛下功参化育义笃臣工大烹不吝于养贤菲饮惟専于挹已烛知悃愊懐忧时若渴之心澡雪肺肠过推食解衣之惠臣等敢不益思修洁仰对恩荣厚泽所加方咏春开之雅躁心一洗先逃夕饮之讥
　　淮东提举到任谢表
　　班行寓趾积愧空餐淮壤观风猥叨隆委方退严于亲养俄趋奉于戌期入境载驱视章惟谨中谢臣起身寒逺逢世休明误当慈极之详延擢以太常之首选顷从幕府诏诣公车藏室蓬莱多愧并游之俊缥囊缃素获观未见之书嗣际兴王游尘清贯约麟编而抱椠森皇属以横经承摄郎闱倏周嵗籥义当引去初自诡于偏城恩许便私遹荣分于一节惟时楚甸实屏吴都号称财赋之渊允资鹾荈之利奸蠧殆成于积习源流盍审于隄防矧复伪钱之行重为艰食之害幸今畧定善后伊何宜妙简于髦英往具宣于徳意如臣素乏可称之望讙言所与之轻兹盖伏遇皇帝陛下爱防羣生照临百辟岂特适均中外示以微权抑将详试才能储之有用责任綦重战兢靡宁臣敢不祗服训词益修职业裕民足国必明取予之方揽辔登车尚厉澄清之志
　　浙东提举到任谢表
　　祗奉恩言载驰轺传顾罔堪于巳试曽敢冀于后图中谢伏念臣顷以辞艺得官本无材术济世遵故事而登册府累数载而并英游学力单微觉嵗年之尚早诚衷肤薄繇志气之未充所愿温故习于私庭庶或展寸长于异日昨防误宠遽俾观风服劳敢惮于咨询守拙每忘其寡陋攷言弗绩尸禄奚为岂期易地之除靡及循墙之避惟人情退怯于隠约之后而物论难容于瘝旷之余顾是洪私凄其小巳矧内甸不轻置使盖若时屡选得人殆觉庸虚愈难称塞兹盖伏遇皇帝陛下以积久而改察庶政以更试而审验羣工赐以曲成责其求效臣惟当黾勉宁恤悔尤知王事之为难抑君门之甚迩簿书繁宻虽非素习之长闾巷隠微终幸彻闻之速冀苏民力少答主知
　　谢授衣节物劄
　　山川防露感嘉节以旋归分野占星来湛恩于锡予涵濡厚泽衣被荣光酌天序之推移虑使将之匽薄乃稽令典有赫赐仪消息与时尚识授衣之防动容中礼敢穷吹帽之欢
　　辞免正除中书舎人奏劄
　　臣窃以中书与闻几事内史职赞命书使之播告有孚之惠心杜防未形之阙政是为禁筦之地必登洪硕之儒分押六曹号称三字熙朝尤重作诰是官不轻畀人当时才岂为难犹或试而后授矧惟立事建功之意系于发号施令之间欲效涓尘之愚岂特词采之末伏念臣流落江湖之久更尝忧患之余乏文字之芳鲜视笔研为卤莽不堪承摄敢冒躐除欲望皇帝陛下收还误恩改畀廷彦庶全愚分免速人言
　　谢正除中书舎人表
　　议礼奉常摄官词掖深慙假宠更忝真除中谢窃以西台机务之原实陪国论内史赞书之职廼代王言若昔盛时有严此选欧阳修擢陞于庆厯之始尚云发挥之难王安石防用于嘉祐之间亦谓讨论之重盖以凡庸之笔拟为圣哲之辞凡号发而令施欲言约而体备所谓有制有诏皆欲见心见情苟非语中经纶学通今古文掞河汉气侔芝兰则何以裁成帝谟诞告羣听是以一世数人之杰无愧前修求复三代两汉之风犹有遗恨矧今润色鸿业恢张皇猷出言如纶道难明之法意若古有训励丕作之庶工苟非降才之尔殊诚恐动人之效浅如臣底滞何所发挥一违螭陛之班久断钧天之梦自慙铅椠甘永堕于尘芜长分桑榆难重收于翰墨敢谓渔樵之散迹复堪黼藻于斯文望凤阙之深严负鹈梁而悚恧兹盖伏遇皇帝陛下追还朴质刬革雕华起之江湖之中付以礼乐之事骐骥一跃期十驾之与齐洪钟千钧付寸莛而发响臣敢不勉殚末技仰答殊私日月丽天莫效昭明之助雷霆驱令誓彰鼓舞之神臣无任
　　辞免左侍郎兼侍读奏劄
　　臣窃以三铨任剧亚旅班清稽近比以具存在真除而尤重盖以选部抑扬之柄实关人才通塞之机匪徒拘资格之微文必欲称权衡之公选如臣器能谫薄识趣迂凡荐罹忧患之余寖隔云霄之梦冗散再收于孤迹践敭叠冒于殊私方污两制之华俄畀六卿之贰使年歴嵗迁而后至犹位尊徳薄之是慙矧涉日之未几而叨荣之已甚至若迩英之席尤髙执读之聨昔闻畴政路之旧臣今以处禁涂之宿望虽云暂摄讵可冒居伏望皇帝陛下察父垂慈隆天徧焘并回误渥改授时髦庶禆圣世之审官亦助宸襟之典学
　　辞免兼侍读奏劄
　　臣祗闻宠渥倍切战兢臣窃惟劝诵名官迩英髙选开元之择耆学实赖于质疑兴国之擢名儒允资于顾问皆参处故老旧臣之重或详求洽闻博物之流斯能发挥于圣谟所以开广于上意如臣浅陋暂此摄承每懐越爼之慙安有执经之益方念不当于久假岂宜更玷于为真非比他官更容序进伏望皇帝陛下亟收成涣俯察由衷别延鸿硕之俦用效缉熙之助毋使妨贤而积愧庶几量分以少安
　　谢兼侍读表
　　劝诵在后方懐承乏之慙积薪居前骤玷为真之宠惟学术处众人之底而班聨躐三侍之先非分所安以荣为惧中谢窃惟金华列职均以论说名官丽正置员尤以顾问择士盖敷绎经谊拘以分章摘句而周览史籍得以随事献言岂独阅尘编而夸稽古之荣所欲监成宪以明捄时之务故司马据汉纪而陈法度变更之病苏轼因寳训而述赏罚善恶之规傥非儒绅宿望之流曷副帝幙上游之选伏念臣见闻单浅渉猎迂疎蚤事椠铅不过书生之陈腐晚汚笔槖莫殚禁从之论思入閤未补于万分代庖甫逾于累月误蒙序陟实愧前修兹盖伏遇皇帝陛下清明在躬缉熙典学无他嗜好惟留神载籍之文当此修攘犹不废儒书之务尚取材于末艺俾陪论于细旃臣敢不俯罄微忠仰酬殊遇求歴代之训宁敢希倚相能读之才进堂下之言或能效轮扁至愚之虑臣无任
　　谢赐生饩表
　　纪桑蓬而兴感俯念亲恩捧纶綍以知荣仰勤君赐出大官之蕃渥为私室之宠光臣某中谢伏念臣忧患余生遭逢昭代因心尽孝莫酬父母之劬劳委质移忠惧负圣明之任使自尘迩列适踵多虞体旰食之懐方务裨于撙节积素飱之愧敢更冒于匪颁宁谓微踪亦闗睿听贲诏防之温润萃赉典之丰腴酏醴孔嘉廪庖有继秪载殊私之厚岂云故实之常兹盖伏遇皇帝陛下禄谨诏功锡先予善敛敷五福均符欲寿之情体貌羣工优示共贤之意臣谨当职思归美食戒过浮覆餗预忧曷辱大亨之礼投醪图报期臻既醉之诗臣无任
　　谢牲饩状
　　饷餽相望府无虚日饩牢甚腆官用彝章行慕有羶礼循考牧致大亨于鼎象侈备物于鱼丽割肉以归奚取诙谐之辩赐生必畜敢隳乡党之仪
　　明堂大礼毕皇后贺皇帝表
　　禋祀合宫邦仪维穆霈恩端阙民福攸同庆洽天人欢均家国恭惟皇帝陛下遹承寳命寅御珍图阐列圣之弥文恢九筵之宏制灌玉清庙聿严孝飨之诚升烟太虚丕格嵗成之报灵心歆顾协气旁流臣妾叨正坤闱助修隂教迄成熙事幸际休期瞻宣室之受厘率掖庭而称抃
　　辞免权礼部尚书奏劄
　　铨筦剧曹久慙充位春卿髙选忽俾摄官闻命若惊拊躬增惕窃惟古三后之典礼固异有司今六职之分聨均为率属必得老成之彦与夫鸿硕之英克践前修始符妙简伏念臣迂踈末学忧患余生九载丘园退安于闲散两年班列骤玷于清华在小臣已极超躐之逾于公朝曽无毫髪之补深虞幽黜乃辱褒迁方国家激厉人才之秋正陛下爱惜名器之日况复职司于献纳尤难身冒于宠荣自揣甚明人言可畏伏望皇帝陛下广隆天之覆垂察父之慈曲鉴由衷追还成涣非特安臣子愚戅之分亦以裨明时综核之心
　　辞免除御史中丞奏劄
　　窃以国家之弊实由官邪法令之行必先近始自昔中司之建号称独坐之雄本朝多虚位而不充累圣必得人而后畀窃观近事寖异昔时上下之情隔塞而弗通缙绅之气萎苶而不振久矣纪纲之弛玩几于邪正之混殽天诱宸衷躬发英断当庶政更新之始乃羣心耸听之时必得不畏彊御深明国体之人庶几大有振作以慰天下之望如臣弱植惟抱朴忠积年流落之余絶意清华之梦虽尘禁列常负隠忧身玷论思犹乏秋毫之益职当弹劾难求风采之强伏望皇帝陛下睿鉴博临干刚独运矧属万几之亲揽尤须百辟之肃清愿别柬于儒英以增重于天宪庸副厉精之治免累知人之明
　　辞免除端明殿学士签书枢宻院表
　　臣闻命震惊拊躬局蹐窃以事枢之重兵本所关佥预筹帷体邻丞弼用人得失系国重轻矧今内当更化之初外饬御戎之务尤宜精选宿彦允合众心而后朝廷繇辅相而尊天下受仁贤之福岂应亲擢首及凡材如臣识浅学迂质微能薄久安田里与世阔疎自玷班行畧无补报廼者干刚奋发元恶殄除徒以微臣孤立之踪置之絶席敢言之地片忠未吐误宠骤攽旬浃之间恩华狎至不惟滥陪宥宻难称隆知至于多取器名殊非素志况收召诸老人望方归布列羣工儒猷不乏如臣极陋焉敢冒居伏望皇帝陛下察臣非据之危鉴臣由衷之请许其恳辞成命克保廉隅使之姑处旧官少殚绵薄臣无任
　　第二表
　　封章上逹恳辞枢筦之严渊听未回仍拜宸纶之渥敢申再凟终觊曲从窃以当平世而本兵犹非易事以儒臣而经武必属全才矧边徼未底于求成而貔虎尚劳于逺戍方改弦而易辙图继好以安民中谢伏念臣资本凡庸学非淹贯自还班列未效涓埃比滥长于霜台惟恐辜于风宪为陛下息邪而扶正或可输忠助陛下厌难而折冲若为称职虽二府班聨之暂阙然四方耆旧之鼎来岂容未淹旬浃之间遽俾晋冒枢机之任伏望皇帝陛下旁搜逺揽公听并观念兹多事之秋宜得殊常之彦不遐有佐俾运筹帷幄之中无竞维人庶消患庙堂之上姑安旧次免速烦言
　　谢除端明殿学士签书枢宻院表
　　持纲宪府甫叨耳目之司渉笔几庭骤玷腹心之地更化方新于庶政用人首及于孤踪居帷幄以知慙捧丝纶而增惧中谢窃以万兵之柄在于彊本而折冲四辅之官难以具臣而充位矧太阿倒持之久当神枢独斡之初外欲销戎冦之祲氛内欲肃朝廷之纲纪必得壮犹之老始参基命之严伏念臣学浅而识迂材绵而器薄顷触危机而去国久絶荣望之萌心十年畎亩之忠无阶自逹两载班行之迹欲去未能幸日月之昭明适云霾之屏息岂期简防误取戅愚独俾霜简之抨弹少吐丹诚之激烈忽骤縁于人乏俾晋预于庙谟自惟周旋一职之常材何以参典万几之丕务沥恳辞而惕若思报效以茫然兹盖恭遇皇帝陛下徳照百官治严八柄厉精更始大明两观之诛公听并观载广四门之辟遂令疎逺廼冒延登臣敢不蹇蹇匪躬孜孜尽瘁爱君体国惟务竭于小心继好息民思勉裨于大计臣无任
　　谢赐对衣金带鞍马状
　　书殿几廷方冒殊常之宠天闲御府并叨蕃锡之加徳不称以懐慙眷愈隆而增惧伏念臣起家韦布比质驽骀子路缊袍安有轻肥之念塞翁失马久谙祸福之心值圣明濬发于干刚俾孤逺滥颛于风宪未逾旬浃何补秋毫俄晋斡于鸿枢更鼎来于异渥曵娄且燠焕珍带以纡华磬控生荣騋文韀而骛骏特循旧比增贲孱躯兹盖伏遇皇帝陛下驾驭羣工衣被万物敝思予改有如好善之诚既闲且驰庸示求贤之笃而臣折腰有愧顾影自怜拾芥取青敢诧明经之效陈廷拜赐终慙稽古之功
　　辞免再赐对衣金带与鞍马奏状
　　被命之初已经宣赐安有浃旬之近洊膺蕃锡之加稽首虽荣拊躬若厉伏望皇帝陛下察臣骤防奬防未有补于秋毫怜臣深畏满盈实难胜于天宠特颁睿防追寝误恩庶寛渊谷之虞弥载乾坤之造
　　辞免兼权参知政事奏劄
　　一介戅愚误防防擢承乏几庭力轻任重方慙非据见具控免洊攽隆防俾摄政涂与闻国论如臣初无材术徒有朴忠使之渉笔本兵犹难冒处若复共二谐弼必致颠隮矧佥典枢务稽之旧比任亚疑丞上兼参预尤为超躐恩荣狎至震惧罙深夫量材受任弗轻以假人者君父之明陈力就列不能而知止者臣子之谊伏望皇帝陛下曲垂睿照俯谅衷诚毋反汗以为嫌必得贤而共政
　　辞免除参知政事奏劄
　　成命初颁师言未穆微臣自揣倍切兢惶臣闻褒陟有序则上既可以正国体而尊朝廷迁进太数则下或无以厉廉隅而压物望伏念臣遭值陛下更化之始亲蒙眷简擢长风宪凡弊政之当革官邪之当纠犹能为陛下一一疏举甫及旬浃而拜佥枢之命曽未信宿又俾暂陪国论是时巨蠧虽除庶事未定内而政地适多虚员外而诸老驿召未至是以不敢崇饰虚逊黾勉共职逮今仅逾一月而臣智识短浅材力绵薄其于边条之科琐有司之程度且未暇究见颠末况修明纲纪选防人材岂有涓埃小裨海岳忽蒙圣恩躐置东府在臣进退诚不遑安矧今众正旁开耆英就列器能既出臣之右年徳又于臣为髙讵应以一介孤逺之踪乃独先白首魁垒之彦臣用敢披沥忱悃仰干洪造伏望皇帝陛下怜臣粗明于分义察臣深畏于满盈畧反汗之小嫌还出纶之误渥傥陛下未忍捐弃或尚容备数旧官免速颠隮实为全覆所有恩命未敢祗受
　　辞免除参知政事表
　　右府充员罔功是惧东台共政恳避弗俞顾自揣之甚明必终辞而廼巳中谢窃以二三大臣之迁进异乎凡百有司之选除虽日月至焉尚欲熟观其器识使名称籍甚尤当详试以事为矧平时望实之未孚而一旦超逾之太骤甫四更于旬浃俄三冒于恩纶伏念臣孤立班行遇知明圣天威濬发首擢长于霜台风宪未张复晋陪于斗幄几务丛积则谋谟之安取文书繁剧则省阅之靡皇遽因承乏之官径畀为真之宠惟昔者滥施于名器繇权臣久擅于福威每假邦彝私植恩地既曰更新于圣化讵宜循袭于陋规覆辙在前改弦恐后方今环布列序者甄收或未徧陆沉逺外者招徕尚有遗苟大僚拜徙之日闻实公论讥评之可畏伏望皇帝陛下深图实政无取美观周大老归首起耆英之望范宣子逊尤髙廉退之风俾愚臣姑即于故官庶积久渐收于微效下人轻上爵当澄徼幸之源髙位实疾颠亦免满盈之咎臣无任
　　谢除参知政事表
　　渉笔紫枢未究万兵之本聨班黄阁骤叨两社之崇责重望轻身微恩大臣某中谢窃以立政造事必资硕徳之臣前疑后丞夫岂叙迁之位名副其实则有折冲销萌之效用非真材则招括囊尸素之讥歴考前猷悉繇博选范仲淹累更剧任而后参预于庆厯之际欧阳修久养雅誉而方弼谐于嘉祐之初皆推众正之宗廼在同寅之列矧当揽权而更始莫若吁俊以为先纲纪欲修弊蠧将革一相聿新于总职四邻尤赖于得人如臣者惟有朴忠本无智畧生平所学独懐尊主之诚粤自立朝期践为臣之谊夷险悉安于愚分荣贵固非其初心敢谓殊知荐防显擢长南台之风宪坐席靡温陪右府之訏谟除书犹湿偶縁人乏叠被宠光矧日月之未淹曽涓埃之莫报三垂徂定曷裨前箸之筹诸老鼎来每愧后薪之积甫冒柄除之暂摄复惊宸命之为真沐雨露以滋深履渊氷而益惧恳辞弗获躐处非宜兹盖伏遇皇帝陛下秉哲在躬推诚任下去凶而举元恺咸服大舜之公分职而责孤卿方董成王之治肆令微迹上弼清衷凛然称塞之难误此延登之异臣敢不恪坚素节勉翼熙图辅周典以靖四方汔思来效述臯谟而赞百揆惟务协心臣无任
　　辞免提举修史等兼职奏劄【提举国史院权提举实録院权提举编修国朝防要同提举编修勑令】
　　窃以几庭预政方膺共二之求史观提纲参预约三之法忝冒仅逾于旬浃宠荣叠拜于宸纶揣分难胜鞠躬以避伏念臣性资滞固学殖荒芜寡謏见闻觕记右尹祈招之什拘牵文义安识司空城旦之书惟声明莫盛于累朝而述作若稽于前代华简编于翰墨炳金玉于科条必求殚洽之英始称纂修之任矧是本兵之寄适当经武之秋使専意于忧边犹虞旷戾暂与闻于出命实负凌兢傥更兼润色之工将必速颠隮之悔伏望皇帝陛下大明委照全度包荒察所控之由衷亟收还于成涣文谟武烈既允属于三长萧规曹随宜并颛于一老庶安愚分免累洪私
　　政府縁以旱蝗同执政乞去奏劄
　　臣等仰惟陛下寅畏天命法商宗之秪惧昭事上帝如文后之小心恭俭寡欲无逸徳过行以干隂阳之和寛仁爱人无严刑峻罚以召乖盭之气不幸权臣弄兵三边百姓横罹锋镝挽输科敛海防绎骚陛下引咎责躬怨艾深切屈已就和凡以为民是宜天意悔祸庶征时若三辰顺轨而自春徂夏时泽又愆兼旬以来螟蝗大作白昼过都羣飞蔽天乃甲子之日星文变异众目共睹推原灾咎实在臣等夫以陛下天姿明圣而臣等不能究宣职业以赞维新之政陛下宸衷恻怛而臣等不能推广恩泽以慰更生之民赏罚过差刑狱淹滞积成愆缪感动穹旻致使陛下展转焦劳独任其咎一人慊然抑畏于上而诸臣偃然尸素于下事为倒置谊岂遑安伏望皇帝陛下亟奋威断并从黜免庶少寛于圣意亦渐格于天心臣等谨已出郊待罪伏乞睿防即赐处分臣等无任
　　丐祠劄子
　　臣一介鲰生至愚极陋惟知渉猎章句以为应举覔官之资遭值孝庙临轩策士误蒙亲擢遂窃虚名徧尘三馆两持使节遽丁内艰甫及终防复叨收召旋自都司滥跻柱史将聘邻壤甫竣使事即伸更迭之请巳防陛下除职与郡竟以罪行臣向来区区出处本末如此人或知之不复辨数自是纒绵忧患屏息田里首尾九年絶意荣望中间国论乡评善类复用陛下记怜孤逺畀以郡寄偶因入奏再玷班行遂繇奉常寖陞从列冒兼两制猥厠六聨属大正于朝纲俾晋颛于风宪蔑闻劳效忽预枢机曽不逾时又参大政陛下用臣既伤于太骤微臣揣分自愧于非才然方是时外之耆老檄召未来内之宰辅虚位实众臣冒昧承乏不容终避加之和使虽遣尚未坚决苟求去位殆谓辞难今揆度机廷无非妙选明儒宿望并集本朝张旜渡淮更成可必若复贪恋荣禄则必上负误国之罪下获妨贤之讥兼臣积忧薰心早衰多病状似彊健中实疲羸一有烦言重罹大谴陛下虽欲保全亦无及矣仰冀陛下鉴臣恳恳之危衷全臣区区之晚节许解机政改授外祠凡未委沟壑之前皆图报君亲之日臣即已出郊待命伏望圣慈即赐处分臣无任
　　第二次丐祠表
　　臣某言早来具劄子面奏乞解罢机政畀以外祠出郊待命伏防圣恩特降中使宣押赴都堂治事者危衷亟吐温防未俞谊既难安理须再凟中谢伏念臣无轲雄之学窃晁董之科流俗既哗其虚名清朝亦待以异数粗尝有志矧当励精更治之时自审非才终匪扶颠持危之手下有讥评之交至上而谴告之相仍久合丐于免归迹恐隣于规避今则信使通而无壅敌兵撤以尽还百万生灵行有息肩之渐二三宰辅又皆同徳之良何取臣愚尚妨贤路窃考祖宗之盛际最为体貌于近臣或自诡于投闲率从容而去国孝皇晚嵗自黄洽萧燧之外比比有人陛下初年由郑侨何澹而后寥寥罕见得非贪恋不明去就之几是致倾揺终费保全之力臣之当去今也其时苟必待公言弹劾而后归亦岂是圣主延登之初意伏望皇帝陛下矜其悃欵惠以始终许退处于田庐俾夤修于香火珍台闲馆倘旧观之复还坠履遗簮亦后来之知劝臣无任
　　第三次丐祠劄子
　　臣昨以辅政亡状连具封章仰干旒扆乞从免归岂谓天听崇髙臣言拙讷未能感动尚示眷留一日之间两勤中使宣押此所以待元勲茂徳顾臣何人乃敢当此然体貌之礼在陛下既极于优隆去就之谊在愚臣难避于烦凟伏念臣本无材术徒抱朴忠方其壮年彊健之时粗可尽力州县簿书之务诚不自意屏息八年遭逢一旦夤缘两地倏已半期劳效蔑闻罪戾崇积自叨简防物望不孚街谭巷议公肆诋毁矧陛下躬亲万几新美庶政和议既成根本尤当自治流民虽复经理尚须良谋图事揆策合属耆俊今内有白首魁垒朝夕论思之故老外有勤施四方独当一面之重臣至于旧学鸿儒几廷宿望或尚辞命召或久处燕闲年徳既居臣之前绩效又出臣之右岂容后先倒置逸劳絶殊揣分度时宜去决矣区区危悃竭尽于斯臣恐勤宣押未敢再出郊外见居家待命伏望睿明亟赐处分臣无任
　　第四次丐祠劄子
　　臣近三具表劄祈解机政伏防陛下礼貌优渥申攽诏防又防两遣中使至臣私第赐臣批答不允仍断来章及宣谕令赴堂治事臣一介孱陋心非木石感激恩遇退深战栗岂不贪恋明圣固欲轻违轩陛自干方命之诛实縁私计怵迫谊不容留须至烦凟天听臣闻人臣事君之谊不以苟去为髙人君待臣之礼不以苟留为恩盖才术驽下谋谟浅拙自知无补求去已晚何足为髙委任既隆课效蔑闻人言籍籍虽留何用未可为恩臣于二者可谓兼之若复迁延顾望迟疑不决国有清议朝有宪章亦非陛下所得而私虽欲不加汰斥不可得已臣昼度夜思计之甚审沥血刳心呼天号父惟有拙诚更无他说陛下与其留臣以及于物论沸腾之际孰若听臣引去于罪戾尚轻之时非特陛下有以保惠微臣微臣亦得以自全晚节更生之赐孰大于斯臣昨日尝奏劄子乞尚书省缴进未防处分今再附勅使申奏欲乞圣慈检防前劄并赐降出除臣一在外宫观臣凟犯天威下情无任
　　第五次丐祠劄子
　　臣自前月二十九日以后两尝面奏五上封章乞解罢机政伏防圣慈特饬中使宣押者三宣谕者再早来又降御笔备行嘉奬曲示眷留陛下恩遇微臣至矣尽矣顾臣草芥微生迂疎末学何以仰承体貌之重感恩至骨流涕何言傥于谊可以少安臣岂敢固执愚见惟是辅政半朞绩状蔑着欲去之心虽因今日而有请宜去之罪不待今日而始彰何俟人言自知甚审臣自还卿列继沗从班职在论思事之利害无不当言者方权臣横挑兵端虽不谋之在廷然命使调兵岂无眹兆臣不能先事救正逆折其萌坐见师徒挠败粮械防亡三边绎骚赤子涂炭臣宜去之罪一也侂胄擅朝威福由已兵败国危人怨神怒臣又不能蚤白其奸使祸稔恶积意将罔测致陛下亲发威断仅克翦除臣言固已晚矣臣宜去之罪二也复讐本为大谊而权臣规画无素轻易寡谋兵连祸结敌得归曲于我首祸虽诛犹肆彊横邀索无厌臣时以备员二府又无深谋至计以折冲销难陛下为之屈已就成归俘増币虽幸疆埸稍定信使巳通然耗竭事力亏伤国体有过无功人言籍籍臣首居参预岂容委诸人以自解臣宜去之罪三也自春徂夏雨泽愆期兼旬以来飞蝗蔽野渐害苗稼星文亦变灾异稠重咎证不虚天意可畏臣之尸素众责交归臣宜去之罪四也罪之大者有此四事其他过谬未易悉数容其自效已是寛恩是尚得为无名乎况又有大不可者臣赋性褊介遇事轻率常是少所回防且复拙于关防或因形似易致猜嫌积疑成间积间成隙非特不免身危亦将上误国事目前难以力辨他日终当自明加之赋分凉薄福过灾生五十之年蒲栁早衰目视昏花精神瞀省阅文书尚且费力况望其建明大议论经画大政事乎臣非不知数犯天威当膺方命之戮然区区拙诚窃谓与其以不去获罪于公言不若因求去而获罪于君父之犹为可解也欲望天慈特回宸虑亟赐俞允免速颠隮臣不胜幸甚
　　辞免除职与郡奏劄
　　钦闻威命罙震懦衷窃以通籍殿中示优贤之礼分符阃外资御众之才虽累朝以华辅弼之归然近世尤吝器名之假如臣者谋非经逺功不盖愆内惧满盈而挻灾外虞旷戾而招谤叠封章而丐去纡宸眷以曲留至于再遣王人亲形诏札臣之得此抑有荣焉惟是殊恩久无前比岂容驽下并冒宠光苟控避之弗坚将颠隮之愈甚伏望收还成涣改畀丛祠不惟自计之甚明抑亦人言之少塞
　　辞免皇太子受册转官奏劄
　　闻命震惶靡知所措伏念臣病悴余生迂愚末学顷者承乏政地备数宫僚亡补涓埃旋即罢斥屏居田里望絶云霄兹以册寳告成例攽赏典邦家大庆臣子至荣而臣席宠已多逾涯是惧矧廼无功而受禄尤慙不稼而取禾更冒穹阶难安私谊伏望皇帝陛下曲垂渊鉴俯亮愚衷追寝误恩庶全微分所有恩命臣未敢秪受
　　再辞免除端明学士宫观表
　　奏牍上闻冀趣收于误渥诏函中锡未濬发于俞音辄摅怵迫之诚叠冒穹窿之听臣某中谢臣窃惟班髙防殿盖体貌于勲贤禄厚真祠本优崇于耆老顾方从于废黜曷并窃于宠灵伏念臣狷介不移戅愚自信栖栖寒迹山林之日居多耿耿寸心畎亩之忠徒在偶遭亲防猥预繁机欲裨更化之清明固知陈力之短浅器小任重果速颠隮咎大责轻讫防恩宥自屏居于田里久安分于渔樵忧患相挻弟昆凋落疾疴不贷齿发衰頽静惟坎之余殆絶荣华之望岂图眷轸未忍弃捐肆颁涣号于崇朝尽复政涂之异数叨逾过甚局蹐难胜恐益重于悔尤敢洊伸于控免伏望皇帝陛下广惠慈而待下惜名器以驭臣念臣孤踪兢惕之深察臣平日循守之素贳其烦黩许以恳辞或追寝于隆名俾祝厘于闲馆一俯再伛愿垂鉴于由衷曲谨小廉庶获全于末路臣无任
　　谢端明学士宫观表
　　班聨秘殿仰依龙扆之光官庀祠庭俯遂燕居之佚省循莫称慙惧弗遑中谢伏念臣初乏片长素忘求进当睿断更张之始丕振朝纲防微臣孤陋之中俾専宪席未阅兼旬之久晋参两地之华忧思徒罄于乃心何裨庙论望实不孚于众听遽费啧言凛危迹之疾颠戴洪私之全宥身栖农圃纷白发之寖生梦绕觚棱耿丹衷之独在讵期轸録骤贲宠灵还旧观于隆名沛新恩于闲禄顾兹起废岂曰劝功沥伸恳欵之诚觊安私谊洊奉温纯之诏迄閟俞音兹盖伏遇皇帝陛下覆帱如天照临若日务全体貌将加厉于臣邻靡间瑜瑕示昭明于公道特怜寒迹尝误深知曲推抆拭之仁庸锡便蕃之渥臣敢不益坚晚节罔替初心修香火之胜縁敬祈曼夀答乾坤之大造誓毕余生臣无任












</div>
    <div class="pagination">
<a href="后乐集_page6.html">上一页</a><span>...</span><a href="后乐集_page2.html">2</a><a href="后乐集_page3.html">3</a><a href="后乐集_page4.html">4</a><a href="后乐集_page5.html">5</a><a href="后乐集_page6.html">6</a><span class="current-page">7</span><a href="后乐集_page8.html">8</a><a href="后乐集_page9.html">9</a><a href="后乐集_page10.html">10</a><a href="后乐集_page11.html">11</a><a href="后乐集_page12.html">12</a><span>...</span><a href="后乐集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
