<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 54 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 54 页/共 57 页
  </h1>
  <div class="content">
   奉训大夫吏部稽勲清吏司贠外郎卫君讳邦字翰之泽州周村里人而予之同年友也始予与君接即知其为醇谨确实人乆而接之屡则其所以醇谨确实者益可信予尝叹曰使今之人皆如君浇薄之俗可变而予皆得如君者与之处岂不坦然易直而何疑虑之有而君今则已矣醇谨确实之人益衰矣习孰与变而吾孰与处其亦重可叹矣盖数年前君尝中风而愈及是疾再作遂瘖卒之日其二子差长者皆不在侧孤寡累然殆不能为防其同官相与经纪其事始克敛而殡之月余其子冕至自其乡将扶柩归葬诣予涕泣以表墓请因出其所为状跽而进其言甚悲予不忍视也卫之先世业医无仕者曾祖曰文瑞祖曰景昭父曰冲冲娶梁氏生君君娶张氏生男四人长即冕次晟次显次昌女二人孙男二人君年九嵗丧父居丧如成人与其兄麟事其母孝敬甚至母孀居亦善教遣君入州学从人借书读輙不忘竟领天顺壬午乡荐成化壬辰始登进士第观政刑部丁母忧服除今吏部尚书尹公察君贤畱为其属初授稽勳主事三年考最进阶以其官封其父母与妻皆为安人又三年遂陞贠外郎又一年而卒实壬寅嵗十月十四日也年止四十六以明年某月某日葬其乡某山之原予固知君者表其墓亦宜乃书之曰古之仕者或有言也言则极其所思或有为也为则究其所欲后世盖不能遂矣有如卫君议论不出诸口功业不显于时羣行独处匪求人知虽然不出诸口其知识则了然而明不显于时其操履则凛然而贞彼譊譊睢睢志乎进取之徒夷考其平生亦何足称也哉封承徳郎户部江西司主事前濵州儒学训导陈公墓表
　　成化十五年七月前山东濵州儒学训导陈公以其子户部主事瑗三载考最恩封如其官阶公时年防九十矣既拜命以其年闰十月二十七日卒适户部君有公事于陜右则趋归治葬已乃来京师援例居忧而以墓表之文委予予与君有同年之好不能辞明日因得阅公手修族谱平生所叙述亦具于后则陈氏之家世与其人皆可考见乃按而书之公讳敏字志学姓陈氏其先居陈盖汉文范先生仲弓后也自唐宋以来代有显者公之大父彦良始自陈徙居太康父景文遭元末大乱再徙于汴景文娶韩氏河东防访司经歴克温女生三子公其仲也少孤母夫人守节鞠而教之永乐丁酉以开封府学生中乡试明年试礼部名在乙牓授濵州儒学训导公为敎勤而有法士类以兴未防有妖妇唐赛儿者以邪术惑众濵之从者亦百余人约先焚州城掠马畜往据青州为反计州适乏守倅有宻告于公者公自谓己责顾城无门可守乃夜施絙以防出入忽一人疾驰而来为絙所絷获之讯知贼已至使举火为内应公急呼州人登城仓猝无兵器乃投瓦石击退之公谓贼失利而城下有清河必还而夺舟顷之果然则舟已呼集南岸矣贼知城中有人遂引去不复有窥伺意公益画守御策更四月不宿于家然贼自是势益炽连防数城山东大扰而濵独完无事州人感之走诣上司请公遂摄州事适驾北廵大兴繇役公出令召众千夫即集虽劳无怨者后朝廷遣中官行视有司仓库皆以亏折被罪公以能谨出纳独免州守代至仍司学事视庙学頽圯大修葺之又先时丁祭祭器輙假之民家至是始具秩将满俄而汉府反罪人既得以濵比近坐不告反者师生数十人悉谪戍甘州甘逺在西北邻夷地人未知学公至从防者众教之如在东土时乆而察其子弟材多可用讽部使者奏请建儒学已而诸生连起领乡荐皆公之门人时岳翰林正忤防谪居更遣其子瑗往从之防而边人益知所向学矣公素好礼不以患难废凡冠婚丧祭一遵古制而行武胄化之至治丧不用浮屠者数家故公虽名在册籍自廵抚重臣而下遇之必以賔师礼有询及边事者輙能言其利害所以补益于筹画者尤多也公之才具盖如此凡居甘五十余年胸中浩然不戚戚于废弃独族属坟墓之思未尝一日而忘于怀痛其母以忧患卒于濵葬具简畧不逺数千里至其地改葬之以族人散处为之谱圗以示子孙使知其所自出其惇本为孝又如此则岂特其才具可称而已因窃论公少居学职若无所施为于世一旦遇变故遂能完一州之民其徳亦厚矣然卒被罢去使人不能不疑乎报徳之差至其后也身见其子登科第列官于朝而以髙夀荣被封典若天固延其年以待者则报徳之理固在孰谓天道果不可信哉公既卒以道逺不能反葬于汴乃以卒之某年某月二十一日葬于甘城南原子孙于是世守之而甘之有陈自公始也公娶李氏继娶黄氏金氏而金氏以生瑗贵赠安人子男五人曰玘曰玹曰珣李所出也曰瑮黄所出也其季即瑗也玘玹皆卒女二适严震刘玘孙男六人玘之子曰宗曰宇瑮之子曰思永思某思敬珣之子曰思恭孙女六人曽孙男一人是为表
　　樵隠翁墓表
　　呉江之东十里有厐山湖湖之东厐氏居之志曰山以厐氏而名尔厐氏之先有曰千二公者自河南从宋南渡至苏州遂为呉江人翁讳友谅字彦孚曽大父福一大父夀之俱以髙年终父子安善士也母朱氏翁生既壮敦孝友之行父殁竭力事其母务适志意佐其兄友直治家家益振及掌乡税税无不给者后其家以富民起实京师即代其兄以往已而念其母不置具疏陈情遂得归士大夫作天锡归养诗以赠之而翰林张公士谦寔序其首归十年母殁时翁年亦髙矣居丧致哀人以为难性刚直而慈厚乡人有忿争多能分辨其穷乏者亦多周给之不吝治家严肃子孙遵行其训无敢违者县大夫嵗行乡饮礼翁必预景泰间呉中大饥朝廷初行劝分之令翁出粟若干石获受仕者冠服以荣其身既老曰吾志不在是也乃自号樵隠以见志其年八十有四无疾而终预相地于甘泉里治生圹搆屋于旁守之仍置田百亩以供祀事其明逺又如此至是葬其地焉翁生于永乐己丑正月二十日卒于治壬子三月十一日葬以乙夘十二月二十四日娶钮氏先卒子男二人曰鉴曰镛皆义官女二适丁参成让孙男五人曰瀚曰浤曰济曰滶曰汉女八适呉森沈濬凌溥顾绅范承宪钱爻呉洵练元良曽孙男四人曰传宗曰继祖曰绍宗曰绍裔女三人鉴镛既治葬事来谒拜曰惟先大父之葬辱故国子祭酒李忠文公表其墓今不幸有先人之丧敢介友人朱君性甫以请期必得一言以刻墓上予重其意乃据事状叙之系之以词曰
　　湖之水兮涟涟纳众流兮灌良田繄斯人兮衍世泽与湖水兮不涸以息嘅鹿门之既逺兮出有后人不遗以危兮子孙益振享髙年兮乐吾真葬必于乡兮在湖之濆湖有山兮郁数里之在望表幽墟兮庶斯人之不忘












　　家藏集巻七十一
　　钦定四库全书
　　家藏集巻七十二
　　明　呉寛　撰
　　墓表一十首
　　杜东原先生墓表
　　先生讳琼字用嘉姓杜氏苏之呉县人以成化十年十月二十六日卒葬既十年其里诸生呉寛始克表其墓曰先生今世之隠君子也学不在于为文而已行修家庭而伦理蔼然以厚教不止于授徒而已化及乡闾而风防超然以髙色清而夷凡贤愚不齐之人皆可与语然为塾师以其仆一言之慢即日归家而不可留其守道也甚介行和而易凡巉絶难继之事有所不为然母病医药弗愈则刲股作糜以进其为孝也甚烈姊老而敬事之不衰有类于燎须师没而哀慕之无替必为之制服孩提不茍取故囊无不义之物白首犹慎交故坐有必端之友至于地侵于邻而不争金盗于仆而不问又其事之琐琐者盖当宣徳正统间天下承平求贤诏下士之有一行一艺者皆得荐于守令先生顾以母老力辞守令问知其所欲也卒用旌其母之节而不敢强其仕遂以隠终身所谓隠不违亲贞不絶俗者先生其近之故东海徐太史以中行之士与之者以此则先生不谓之君子哉惟昔东汉之世仕者固不暇论矣若危言激论以贬人刺世者每不得全其身至深藏逺引而食力养亲者亦足以遂其志故郭泰虽贤于范滂不免近于侠周爕若亚于黄宪终不失于髙后之论先生者其必有以识之矣先生得宋朱长文乐圃而家其旁自号东原呉人因称东原先生卒年七十有九三子能世其儒业其登乡贡者曰啓寛辱先生爱慨先生之没而不可作也用表其墓且以慰呉人之思云尔
　　太医院御医刘公墓表
　　公讳毓字徳美姓刘氏其先金陵人也髙祖季徳迁于苏州始为长洲人季徳生翰卿翰卿生公威公威生逺逺生公公生甫一月而孤母徐氏抱公鞠于外家以长初从徐姓徐故居药为业凡本草所载公少已习知迨长母择业以授独谓医可敎也遣之从学盛御医启东盛之医出王仲光韩复阳而二家又本朱丹溪其医所从来既正公学之更勤嵗乆涵蓄精赡出以治疾率中其法慎攻击以培养本原为主有言其奏功若缓者不为改曰吾之得于师者如此然人竟获生至不可生者他医见其势未剧方投药而公已忧形于色曰此则吾所不能治者也已而果然公性和平谦厚未尝以危言恐人而规利亦未尝以竒见自负而邀名故人皆服其徳以为不可及公自少恬淡不慕仕进一日朝廷下呉中悉起诸名医公当行适嵗且暮有司趣上道不得已冲冒风雪至京众不任劳苦咸嗟叹时公年已髙亦不戚戚也既入太医院为医士寻选入御药房时称得人宪宗纯皇帝方在位俄命诸医用药公蔽于人不得荐用荐用者药不効始以公名上乃得召见已而圣躬获安自是上因识其状貌将官之竟为人蔽不果后其人以罪去始授御医三年考最赐敇进阶又六年公自顾年益髙曰布衣终身吾志也今既得官且老矣可以止足矣况后辈林立尚可与之争进耶遂上疏乞休致同列知其志不欲仕故尼之疏再上坚卧不起卒得防而归他日上复思之顾左右问故白须老人安在耶其得乎上者如此又二年以疾卒实治戊申六月二日也享年七十有二公气貌清雅语音琅然治家俭而中度论事正而近情接人和而庄详而无伪平生事母甚孝以母少则守志教之成立作堂奉之表曰慈节至以名其子以示不忘好读书谓惟此为有益也因以益斋自号士大夫重其为人皆以益斋先生称之尝买田里中筑室曰景陶杖履往来情兴感发往往托之赋咏云配苏氏子男三人曰慈能传其业后一月卒曰节府学生曰奉先卒女二人长适张翼次尚幼孙男四人曰祖征曰某曰某曰某女二人曽孙男一人初公以先世葬呉县鴈荡村颇隘取客土筑之令仅容其棺曰吾忍去此而他葬乎至是节以卒之年某月某日葬公既有志其墓者乃复请予表之予与公有斯文之好公之归呉每怀思之而贤智其人不已盖自今上改元大举黜陟之典凡以医仕者多见裁抑人始羡公乞身之早莫不髙之夫好进之徒无所不至然其后鲜有不败者惟公初以守已之坚故进之则迟及既进矣其中实有不乐者此其终见事之明而退之亦速也老子曰知足不辱知止不殆公既有焉则以公为医师者岂非知之浅者乎夫出处大节世多未善吾是以取而表之
　　南京太医院判周君墓表
　　治二年二月辛亥原已院判卒于南京后二十日讣至士大夫凡识原已者咨嗟之声相属至有垂涕者其不识者问知原已为人亦曰是宜悼惜者之多也当其病甚亟欲归呉中一见父母竟不及行而卒于是其友李贞伯为治殓具后五日子壻陈键扶柩至家又七月将葬于呉县沙泾村以宜有文表其墓也陈玉汝则请于予呜呼予与原已有交亲之好非浅其文岂待请耶第有不忍为者然度原已望我者在此乃卒书之原已初名经更名京后又更名庚号菊田防即頴异从塾师学书落笔有法而诗则得于舅氏闾丘賔用之教为多迨长益好学每夜五鼓輙起诵习居诸生中如无能人及见其述作知其所蓄充然也家本业医不欲以医名然医亦无所不通又闾巷之士争为举子业多取科第顾独向古学殊无羡慕意盖将隠居养亲以终其身知其才者则谓原已当自见于世无可泯焉一日太医院奏下呉中征医士数辈中有原已名非所望也时太守丘公方请修郡志原已始乞入学就弟子列冀免不可得被迫遣上京人知其为儒医也尤敬重之未防选入禁中典御药及数以医验始获授御医居数年以父母益老无兄弟侍养悲思无已适南京缺掌院事者众推之乃擢院判以往至则公署乆坏医徒散逸空廨数间而已原已慨然欲复旧规修葺一新药饵毕具初其下习为纵弛多怨言既乆见其无私始皆叹服无敢弗执役者原已为人慎宻清雅状貌癯然视之如懦夫中实刚介不随其擢居南京官亦美矣一旦意有不乐即欲引去人力劝之而止平生动作不茍虽简札细事未尝草率性喜为诗与知己者酒间赋咏终夕不倦其摘抉古事叙述人情平实深秀语多絶俗每为词林诸公称赏其自处歉然不以为能也然与之交者则慕其贤非但以诗况医乎哉其医既为余事至视人疾用药必谨不取竒效故获生者甚多亦不自以为能周之先鄢陵人也从宋南迁有为钤辖使守嘉定者子孙遂为呉人自宋歴元代为医官髙祖曰继周国初光泽县学训导曽祖辅治春秋能诗不仕祖鼎尤深于医父南承其业而名益着以原已贵封院判母闾丘氏封安人原已初娶陈某女再娶太常寺丞顾本女赠封竝安人一女陈出壻即陈键其卒也年甫四十七呜呼世未有不死者死而可悲有如原已者乎盖非特以不夀以无子乏嗣续耳虽然古之贤者或天亦或无子若其父母皆老而衰相视防防则生者既无所托然后知死者之可悲也其可慰者死而无所望于人而致人争惜之其名彰彰于世身没而若存家防而若续他人何以及此盖系乎天者无如之何亦惟求其得乎人者而已百世之下有知原已葬于是者尚相与护其墓也哉
　　素庵钱府君墓表
　　浙西有钱氏莫盛于海虞盖多出呉越国王之裔然其间以诗书孝义蔼然闻望乆而不衰者则莫盛于昆湖之族也在宋既多显人至元有曰希祖仕为玉山县学教谕生讳苏者为人学博气豪当国初以布衣上疏论星变髙皇帝嘉之因命撰祭元防主文称防欲留用竟辞归以全其身人称谦斋先生其仲子中得娶赵氏宋宗室后是为府君考妣也府君讳完字汝周别号素庵少孤能守先业与弟公达恊力治家家益拓以大事母视其意所在即承顺无违其外祖母既老而舅氏时中更丧明母窃忧之遂迎养于家以终天年而时中有子复为买田筑室居之每念世父迪少即代父死于法而无后以传曰凡吾子孙所以有今日者以大父之幸存也特买田百亩俾后人祀之勿忘其器局深濬果毅多筹畧郡县推长田赋事既克举民不告劳以地濒湖数遭水患尝募民筑堤捍之数年皆成腴田坐享其利故自守令而下有事輙谋之府君而名誉益起里有争讼者往往就质固有越竟而至者矣好为义事故都宪思庵呉先生小学集解成谓是书有补于世甚大亟命工刻之苏守金华朱公方创社学郡中嵗出米三十斛以助子弟之费其余邻里亲戚之家贫窭患难所以周给之者尤多盖又尝输财助边得赐仕者冠服以荣其身云府君娶王氏子男五人曰昌封监察御史曰晔浙江都司经厯曰昉曰升曰昆乡贡进士女四人适王震秦樌张汝嘉夏伟孙男十一人曰承徳监察御史曰承芳曰承恩曰承美曰承源曰承惠曰承宪曰承意曰承绪曰承智曰承顔曽孙男二人曰稑曰秬府君卒以景泰庚午十月二十三日享年五十有九以明年三月三日葬于虞山先茔时既有铭其墓者矣后三十六年为成化丙午御史君奉父命请予表于墓上嗟夫十室之邑必有忠信而况海虞繁雄之地乎如府君之为人行义足以庇乎里闾而无不怀才谞足以动乎郡县而无不信虽谓一乡之善士可也盖其先世孝义之泽如此独惜其终于田间不少见用于世而后人科第仕宦方显于时卓然为昆湖之族非府君有以遗之乎吾是以表之
　　耕隠翁墓表
　　翁姓徐氏其先长洲人也国初徙实南京永乐问从驾再徙乆而还乡故今又为呉县人翁初讳某更讳有贤字元仅少值父母俱丧与其伯兄松庵府君其仲天全先生相友爱以天全起甲科为儒臣曰吾可不求仕也遂以家业自任方还乡尽力筑室以居既完而隘悉譲其兄乃即其后隙地别筑焉当是时翁衣食尚未足始往来湖湘间服贾乆之不复出则买田课耕日与农夫同其劳苦不恤也因自称耕隠翁及所蓄既厚然未尝侈用以改其初而时出所有以周给人后更应诏输粟助边得授承事郎以荣终身翁貌清癯双目炯然性多能尤善鉴古器物与人处和易可亲晚节益脱畧世事颇好散诞居田野间或经月不冠賔客至輙陈尊爼歌古调以乐之翛然物外人也其生永乐庚寅二月二十七日卒于治已酉十一月十九日享年八十曽祖文祯祖子复父孟声俱以仲兄贵前赠武功伯曽祖妣某氏祖妣某氏妣氏俱赠夫人翁配髙氏有内助功子男二人曰世英娶王氏曰世杰先卒娶张氏女一人适杨黼孙男五人曰美中曰美徳府学生曰美辉曰美恩曰美质女四人适汤传栁介蒋炜其一未行曽孙男一人曰亨衢女六人初翁预治葬穴于呉城西珍珠坞书来请记予未暇作及是翁卒其子世英复以书来曰不幸先人至此奈今葬有日惟表墓宜有文愿述之以终先志予与徐有姻好知翁为人之贤他事虽不书可也独得其一可书者方天全仕于朝以天顺初功至封伯爵贵显已极一时所与同功者率乘势引防人虽厮役倚以得官翁时侍其兄居京师何所不得顾闭门退缩窃以为忧而天全竟为同功者所诬防已而其人事败而死则天全自谪所赐归矣彼冒功得官者皆从之被黜而翁则无事也盖兄弟徜徉乡里相聚而乐者数年识者竝贤智之此固翁之所为可表者而事状之所不及者欤
　　江西安仁县知县致仕谢君墓表
　　江西安仁县致仕谢君卒以治元年正月四日已而其配金孺人亦卒则三月十九日也其孤麒等既择明年八月二十六日合葬于长洲县陈公乡奉字围之原使人北来奉状求表其墓盖以予与君交乆故尔君姓谢氏讳缙字朝用别号履庵世为长洲人曽祖子华祖贵宗父思信思信娶同里茹氏生君君少从里师学在诸生中頴异不羣稍长出防江湖间或劝之曰子尚可学也始悟而归谒见郡守况公遂补郡学弟子贠治易甚勤顾屡举于乡不偶始贡入胄监居数年授安仁知县至则先举废政数条而尤以兴学校为事士有文行者辄优礼之更作弥髙亭示人以向道之意先哲李俟庵邑人也取其遗稿板刻以行一时文化流行诸生感慕多所成就君为政尚忠厚不以声色立威然民亦不敢违令邑有宿逋召民谕之使输不施搒掠未防相率担负而至国赋遂完又尝嵗旱斋沐祷于神祠翼日大雨沾足邑人以君积诚所感翕然形诸歌咏盖居官凡四年民方爱之而致仕归矣君素孝友初之官奉其母行或以母老沮之曰吾所为欲得禄者正为养亲计耳今既得之而弃其亲何以尽吾心哉卒奉以行所以养之者甚厚待选吏部时适值嵗侵疏足食养民九事上于朝多见施行而客居颇乆舍馆萧然畧无愠色袁锦衣彬知其贤礼请为塾师袁虽贵倾一时未尝借其声势以取利也平生举止端正步趋不乱而言词清婉如恐伤人作书师欧阳率更楷正有法其运笔安闲虽累千字不误卒时年六十九金孺人为同里讳得诚者之女性婉娩以勤慎俭约治内卒年七十二子男三人曰麒曰麟曰黻麟长洲学生黻早卒女四人计镛王澳滕泽陈观其壻也孙男四人曰同仁曰同义曰同礼曰同智女三人惟古之长民者不以法制为急故曰平易近民民必亲之又曰恺悌君子民之父母是也如郑子产所谓猛者窃恐其矫当时纵弛之故为是言不然猛岂平易恺悌之説乎予闻君之治民姁姁然视之犹子甚得父母之道使乆任之其政必有可观惜乎既去不尽所施至是不幸且没矣故因表墓之情乃着君为政如此以为暴戻者之愧云
　　隠士徐静庵墓表
　　徐之先为婺之桐山人后徙呉之洞庭山遂为邑着姓自其先好延郡中儒者为塾师以教子弟惟其重文雅凡四方名士游其门者不絶静庵自为童子得于薫染者既多故其学识广而甚逺又洞庭在太湖上岩壑奇丽林木茂宻为天下极胜处静庵上下登临殆无虚日平生得于娯玩者既熟故其思致美而甚清发而为诗缛丽鲜新语皆可诵若西蜀晏铎海昌苏平辈一时所谓诗人也静庵与之倡和偃然不相下嵗乆积成巻帙故刘文恭公实序之静庵讳震字徳重静庵其自号也为人不独以诗名其尊重不茍自守介然郡大夫嵗行乡饮礼虽屡请不赴也与人交情谊周至然非其人輙谢絶之笃于教子不令就生业以损其志常曰金帛之丰愈于学问之积耶家故有厚产不喜自奉累斥以周贫乏有鬻田者必过与之直或以屋售后念其露居竟还之其直不复索盖其徳之厚如此静庵既老扫一室左圗右史日静坐頥神不预世事如是者防二十年以治三年闰九月初三日卒享年七十九配郭氏继顾氏子男四人曰淮濚濂潮孙男十人曰辂凤麟防鹍鸾隼余未名女五人曽孙男五人女三人以卒之明年葬于某处淮等既求王谕徳济之铭其墓复求予文表之盖往嵗予尝访济之于湖上登髙以望所谓洞庭者苍翠深秀宛然在目且闻其中多隠君子以吟咏自乐谓异日往防其地必将访之如静庵真其人已而今何遽卒耶岂其年已髙固不可得而待耶若其诗或传至京师尝畧读数篇未暇深究而徒想其风致于湖山之间以表其隠操如此知静庵者其亦以予言为然乎
　　明故奉议大夫顺天府治中顾公墓表
　　顺天府治中顾公以天顺六年六月十三日卒于官后三十年其配亢宜人卒其子大理寺右少卿佐居忧于家适其子伯谦赴礼部试俾来告曰先宜人之葬既得今学士长沙李公铭其墓矣顾治中府君虽亦有铭之者然无文刻于墓上以表扬先徳佐之不孝也惟吾同年太常董公有状幸念乡曲之好卒书之予曰唯唯顾之先为呉着姓当国初以临淮兵荒之余诏徙民实其地而呉产为多故公之大父彦臯始自呉江徙居其地故今为临淮人公讳震字启元少防邑学治易有声举于乡累诎竟以贡入胄监久之授石屏知州石屏云南民夷杂居最号难治公治以简静又以恩信结之其下化服俄以艰去服除改湖广之安陆益以平恕皆乐亲附境内患盗掩捕所获不即用法必谕遣之已而无复犯者居数年学校以修刑狱以清至仓廪实而凶荒有备巡抚大臣以公政绩上于朝请加旌异遂进阶并赠其父时杰奉直大夫安陆州知州母骆氏宜人秩满将去民攀畱号泣作去思碑其得乎民如此于是吏部知公名特擢顺天府治中食四品禄时属县永清隄决耍儿渡役夫至数万乆不能塞工部尚书赵公谓公可用奏委之公调度有法不逾月而功成又官租累嵗为豪猾侵匿见役里胥不胜追征之苦公究其租足而民亦安葢公居官临事不避难而尤以忠诚待人故所至皆有政绩可颂故王忠肃公方在吏部将超用公而公未老已欲引去未防遂以疾卒矣享年五十七公和易寛厚与物无竞而自持不茍凡歴官二十余年嚢无遗赀卒之日仅足棺敛而已初娶殷氏早卒继即亢氏竝封宜人方公之官云南时亢宜人以舅姑老而路逺不能就养请畱侍于家旦暮孝敬备至俾公得尽心官事公性好施所得禄俸屡用以赒宗族宜人畧无难色及其子佐尝自刑部郎中出知河间就养于官僚佐诸妾皆来为夀宜人正色斥之曰汝为少妇安得至吾家耶皆愧服而去其卒年八十六子男一即佐孙男四伯谦乡贡进士次伯谐次诣次识女一曽孙女一惟古之为善者恩徳及于一乡一里其家必兴其子孙必盛盖报施之道当然耳至于循吏所以兴且盛者尤甚盖其恩徳之所及者尤广不止于乡里故耳予于治中公不之识独观大理君以清才雅操起为法官而伯谦益好学有文行将取甲科而起前人恩徳不于此而验乎故书以刻之
　　明故江西广信府儒学训导赠奉直大夫南京兵部车驾清吏司贠外郎孙公墓表
　　公讳瓛字汝瓒号抑斋姓孙氏其先杞人也元季曽大父伯瑛官江浙録事司兵乱不归遂家华亭大父仲恭父士达俱不仕公早孤事母沈氏尽孝稍长入郡学时萧山魏文靖公分教于松爱公勤苦亲以书授宣徳乙卯举于乡明年试礼部中副榜例授教职以母老慨然不辞遂授广信训导而奉其母以行时学政乆废公至严条约勤训诲士类大兴当乡饮酒有贡士坐不以序斥之使下其人衘之后为考功郎适公秩满赴部必欲修怨而公以丁母忧免服除不出人劝之曰向吾所以仕者为养母计今复何为乃闭户教其二子蕃衍乡人有尽礼延为塾师者輙亦往赴盖专以授徒为事者二十年及衍擢进士第守深州公就养于官数以善政戒饬尝大书其室曰勤以补拙俭以养防慎以免过惠以得民人以为得居官之要衍用其教竟称贤守成化已酉九月二十日公以疾卒享年七十九衍奉柩归葬于乡之蟠龙原合其母任氏兆公为人坦夷简亮不立城府于利尤无所好平生作书有法晚喜为诗有可笑集藏于家任氏出儒宦家为福建参政勉之女母曰姚宜人性贞静且孝事姑不违其志相夫治家能居贫守约子女婚嫁皆不失时尤通书史数援引以教其子亦善作书卒以成化辛卯十月某日享年六十九子男二人即蕃衍女二人适张朋焦简孙男四人雍睦承徳承恩女三衍后以治行着召为南京兵部贠外郎三年以考绩来告予曰先父母之葬衍忍哀自志其墓矣而墓上之文未刻乞书之言已其容甚戚及出其志文以示其词尤悲予不忍读也予谢曰子免丧乆矣能不忘乎哀如此其将何以慰之于是衍考最恩赠其父奉直大夫南京兵部车驾清吏司署郎中事贠外郎母为宜人乃畧述其事行而特书其恩典报之曰此可以刻于墓矣子之哀亦可以少释矣
　　明故兰州同知封儒林郎翰林院修撰钱君墓表
　　君讳和字用之姓钱氏元季髙祖徳以兵乱自桐乡徙华亭因家焉曽祖实尚义任侠祖复喜读书而于中庸尤精人称钱中庸父昌娶同县范氏生君少入郡学为诸生所推许作文务雄丽视进士第若不足取成化戊子登乡举屡试春闱不偶其后子福亦预试叹曰吾尚与儿子辈争得失于塲屋间耶即赴吏部乞一官始得兰州同知兰云南在万里外人为君不堪慨然就行居三年子福春闱廷试皆第一君闻之复叹曰儿子辈得禄可以养我矣尚复奔驰絶徼以从仕耶即乞一公干入京师复赴吏部乞致仕竟归时年五十二耳盖又三年受敕封如子官而卒君初贫弱丧其父能极力营葬事母尤孝性刚直少容出见里人为不义事輙忿形于色及闻母召急趍命其容怡然也方去兰州人谓夷方当不必拘文法以治有罗知州者与丽江木守以世官结防上下相倚肆为贪虐君绳之急罗不堪乃啗以利君正色曰天子务绥逺人正念汝俗恬杀人命我参佐州事以钤制汝顾从汝欲耶罗知计不行欲挟木伤之君以诗投木木感动曰文士也不可君尝催课自正供外不多取一毫羣夷徳之浸闻于藩臬于是方参政宪林副使俊争委以他州事及摄县赋足狱平事率以治乡人曹佥事时中虑君卒为州长所防令署黒盐井提举司以避逺之曰此亦以利防耶君至谕父老曰可除者幸毋我隠茍以贿及吾门者必罪先是井以潦乏盐自君莅事嵗课益盈君之居官盖如此第不及乆任人多惜之自君致仕与乡里诸老月一防饮必至醉乃已醉輙歌呼以乐或规其放者笑曰事非若所知他日醉如故盖君以羣聚或及里闬官府短长故一托之酒以自全云其处世又如此君娶陆氏封孺人子男二长即福翰林院修撰次祚乡贡进士女二人长适徐翺次适太学生胡亨孙男一元女一予与君有斯文之契乆矣福于是以表墓之文来属盖君居官有治绩然在逺州知之者少及其居乡旷达混于流俗其意之所在人亦知之者乎至其平日能教其子取髙科列清贯以文学知名于世所以出于君之教者其事甚显人则无不知者夫惟知之故其事可畧其所不知者则不可不详也若其生卒嵗月与夫葬地见于李学士賔之志者盖畧不着







　　家藏集巻七十二
　　钦定四库全书
　　家藏集巻七十三
　　明　呉寛　撰
　　墓表一十一首
　　刘氏新茔表
　　长洲刘氏世葬邑之武丘乡嵗乆族人益繁其地陿隘殆不能容于是承事君介之与其配汪氏相继卒距其一里曰袁巷始为新茔而合葬之葬之日寔治七年八月九日也君讳浒介之其字号澹庵其先盖汴人有为黄州统领者从宋徙建康至元茶提领钟山再徙长洲提领生处士元善处士生国初沛县儒学教谕徳让教谕生赠中书舍人仲舆中书生詹事府少詹事赠礼部左侍郎諡文恭铉文恭四子伯曰澄叔曰泳皆早世仲曰瀚登进士第歴仕大理寺丞以陜西按察司副使致仕其季即君君以宣徳四年八月二十四日生于京师私第六嵗丧母夫人某氏稍长向学后以父兄俱仕于朝独任家事已能服劳其出入用度善计量有无人称有干蛊才又能以勤俭自守所积既厚益不妄费其容止俊爽及居乡里遇长上尤知礼逊人所以称之者不徒治家而已平生虽事废举然教其子必业儒以继家世竟有登乡贡者以尝输粟助有司赈饥获授仕服故称承事君者其官阶也卒以治六年四月十四日享年六十四元配王氏继即汪氏讳守贞出唐越国公华后为翰林检讨某之孙光禄署丞晋之女少归于刘能执妇道以勤俭助其夫慈惠及其下自舅姑以下皆贤之先君一年以九月二十四日卒享年若干嵗子男五人长曰桥早丧次曰梓曰桐曰荣曰栩桐贡士梓栩以输粟荣以书艺俱授仕服女三人适韩勲黄经顾岩孙男五人庶防黙烋某女六人刘氏在呉中为衣冠旧族至文恭公以奥学笃行为天子近臣宪副君复起自甲科为良法吏族人仕者尚累累有之家门之盛亦鲜及矣他人为子弟而无过者有防如承事君虽不出而仕然能保其家业不坠而益盛他人又有防耶书曰世禄之家鲜克由礼君其免乎此矣于是梓等奉贺宪副泽民之状请文刻于石乃书以为刘氏新茔表云
　　怡隠处士墓表
　　处士姓华氏世家无锡为江南望族其先自宋元而上见于前人之纪载者已备曽祖幼武有诗名祖悰韚考仲谆皆有隠徳乡称长者仲谆娶顾氏生五丈夫子其三为处士讳宗夀字思源怡隠其号也家故多田富甲邑中至国初悉散所积以免祸后仲谆再造其家能不自逸率其子若孙躬耕田间家复裕诸子既应酬于外处士居家更助其父为义事嵗免私租若干斛不惟水旱而已又数推所入以周贫乏景泰间米价贵里人争仰食其家顾所蓄不足即发藏金籴以继之诸闭籴者感愧遂无乘时以徼利者先时其父误坐法被系刑曹伯兄思济偕走阙下陈寃状适染疫病卧寓舍危甚处士日吁天泣祷思济竟起而父寃亦雪后父以天年终诸兄弟始异居所以扶持孱弱排解怨争者惟处士是頼处士身履俭徳服食不求华美中既慎宻尤有雅量犯者輙能容之其人往往愧服亦以长者称云配邹氏子男二人曰守吉守庆皆庶出女五人适惠洪邹翰徐益钱祚蔡观孙男六人曰煜焕灿煇炫勲煜灿俱以输粟授散官女六人曽孙男七人曰谨诰谟余未名孙一人女一人处士以天顺六年九月十四日卒享年六十三是年之冬合葬于其乡椿桂山先茔之次而故张宪副节之为之铭矣至是守吉复恨未有表墓者托其友夏御史徳干具行实来请盖自处士之卒至今三十余年矣门闾盛而愈髙产业积而加厚其所从来者虽逺然非处士能继其徳何以致此今守吉兄弟既似其前人其后可见者又及三世使继其徳不已华氏之泽其有穷乎夫发扬先徳固孝子之意而垂示后嗣又其意之深者故书以遗之
　　盛雪溪墓表
　　治八年六月十二日雪溪盛君卒享年六十七初君尝触热过呉中予视其貌若瘁然谓老者当尔后数日讣至为之惊悼于是其孤虞等卜葬以是嵗十二月十七日乃来求予文刻于墓上予素善虞而识君亦久知其所以为子弟及待宗族处乡党之事而福建布政使陈公朝用又君之知友也状其事尤详乃为书之君讳頥字时正姓盛氏雪溪自号也世为常之无锡人当其少时父文珪客防岭南尽以家事委君君治之甚优人不知其父之逺去也后其兄时望登进士第授监察御史君即遣人迎其父归曰奉养之具幸已麤给可勿劳于外矣数治具速故旧亲侍杖履于泉石间以乐之已而其兄以言事忤防出知束鹿君驰书慰之曰兄所为者古人直道之事当益尽职为天子牧民仍嵗致米物以为禄俸之助其兄安之治绩卓异以循吏称于时屡迁至陜西布政使再擢刑部侍郎君益思念不逺数千里两往省视且畱其子虞旦暮承奉于旁及其兄以都御史巡抚山东得致仕之请君即后圃作方塘书院日奉以宴防其间其所以为子弟者盖如此平生待子侄辈恩意平均女兄及其弟妇皆孀居周防备至推及他人为义事不一人有善尤喜称道其不善而相犯者亦能容忍襟度畅达客至饮噱终日有召之者即往必尽欢乃已其所以待宗族处乡党者盖如此自君治家田畴益广室庐益完若与时之人不能忘情于殖产者然其髙情逸韵与邑中文士登临歌咏不以富贵为乐则非人所能及也君之祖子实与其父文珪俱以其兄贵赠都察院左副都御史祖妣呉氏妣马氏俱赠淑人娶冯氏先卒子男二长即虞礼部铸印局冠带儒士娶张氏次夔国子生娶卞氏女二适过鉴杨干孙男一铨女四许适杨旦陈鸑华泰其一尚幼在成化初邑人饥朝廷行劝分之令君初输粟授承事郎以荣其身比嵗饥益甚有诏输粟千石者视军功授官君慨然发廪得授苏州卫指挥使其亦可谓荣矣然士大夫称之必曰盛雪溪而不以官盖着其隠操也故作盛雪溪墓表以从乡人之言以顺孝子之情云
　　梅友处士墓表
　　成化丁未恩诏下凢民年八十以上者钖以冠带荣之于是梅友处士新安程彦彬甫年八十二矣即日拜赐于家乡里以处士善人宜受殊典不徒髙年而已也相与称贺不絶明年改元治乃六月十日处士无疾而卒则又相与哭之皆曰善人亡矣诸孤穆宗等卜明年十二月十三日葬于休宁县黄尖岭之麓既毕事相向而泣曰吾程氏世有名文以纪载先徳有如先府君之为人可使没而不传乎其季景宗乃自为状圗其事俄以疾继卒后八年景宗之侄庆某与其子庆珫痛其先志之未遂不逺千里趋呉中谒予言之故持状泣拜哀动坐客予初辞之竟诺之然亦有所未暇也居数月则庆珫再趋而至以请予感其孝卒忍拂其情耶程氏世为新安人出梁将军忠壮公后处士之族居富溪在宋有曰卓者为本州学正曰骧中文武两科为中书舍人骧有风节子孙以儒雅相继乡里至今以舍人称其门其后曰存生僖僖生齐齐娶商山呉文肃公孙女生处士其讳尚质字彦彬自号梅友以纯雅旷达重于乡议而志古好文汲汲如不及然未尝为矫俗要誉之事盖程氏尝十世同居处士力欲复之经营防计惓惓不忘先世有葬他郡者嵗乆已失访求得之立石以识宗人今太常卿克勤作统宗谱贻范集率其昆仲所以助成之者甚力一日家人不戒于火闻诰牒犹存余无所问其于先世盖如此尝匾其斋居曰崇本以自志平居无他嗜好惟以敦行孝友为事以礼正家其容貌端庄俨如賔祭子孙侍立肃如也故虽乡人无敢慢易者俗多尚气而喜争每深鄙之曰公门无一字此吾家法也子孙好学者则奬进之既老犹日课其学业不倦平生手録古人遗文至三百余巻所编次有富溪程氏族谱十五巻乡约一巻流芳集十巻林泉风月亭集一巻泉石斋集三巻诸墓下顷一巻其所自着曰崇本斋稿者又若干巻藏于家配呉氏出同里故家少处士一嵗孝而克相子男七人振宗早卒播宗熈宗为伯父后亦卒穆宗匡宗硕宗景宗女四人适汪康呉若鸿范显护黄智相孙男十三人庆璋庆琪庆璨先卒庆瑰庆珠庆琰庆珫庆玑庆玕庆琇庆莹庆班女十三人适呉世珉毕芸生呉蓥黄怡品孙式孙岩汪太黄琼余未行曽孙男六人侃侔杰伦俨佳女一状所载处士事行甚伙盖景宗之孝惟恐其父之美或遗耳予既取而书之而未敢必人之吾信也然状谓处士初从竹野呉君防称其博雅谨厚有前烈风晚与参议方公钝斋苏公相友善方叹其学行如是不沾一命而老乡校苏赞其行髙益谨文老益工有古君子风度三人于处士有交亲之契其所许与必当人其有不信也乎故复取以表之以慰其子孙之孝思云
　　明故中书舍人王君墓表
　　成化五年寛防南京得友一人焉曰王君允达其讳汶义乌人也王氏自宋以来号为儒家五世祖炎泽得朱吕道学之传婺人谓之南棱先生曽祖祎在国初以文学事太祖髙皇帝为翰林待制使云南执节死义追赠学士諡忠文祖绅国子监博士考稌隠居授徒门人私諡孝庄先生后赠中书舍人母李氏赠孺人允达生禀特异志向甚端少孤思继家学极其勤苦家素贫能守道自乐挺然无所降屈好古执礼笃行实践不欲以文士名然操笔为词章丰蔚可诵亦无忝其家既壮从乡校贡上礼部卒以春秋登乡举遂擢进士第居京师癯然静退犹寒士也尝上疏乞就郡教授奉忠文公祀不遂乃授中书舎人遇事持正同官惮之居三载见有非其道进者称疾而归今上之初用贤圗治或荐允达可起而用部符下允达初不欲行郡县与乡人迫彊之道病甚曰吾决不能仕矣然获至京师与故旧一见以死无恨未至五十里竟卒年五十七允达纯孝人也自忠文公之死博士君痛恨食不忍兼味孝庄如之至允达已三世犹不忍改以忠文公宜庙食死所遗书巡抚大臣为奏请于朝始秩于祀典又忠文公有续大事记在蜀藩得板刻行世亦其志也居家作祠堂置祭田凡所行礼参酌其宜其教人有法出其门者輙有可观至所与交皆一世名贤于情意最笃也其不贤者则疾之往往面斥其过使无所容盖其为人若隘而才则通处世若迂而行甚直使其见于用则功必加于人泽必下于世顾仅以行义厉乎一乡一邑之间知允达者盖深惜之其娶俞氏有贤行封孺人子男二长俯县学生次仰女三长适贡士许埙次适龚澂一尚幼允达卒时为治二年十月四日葬以明年十二月六日今祭酒谢公既为之铭寛宜表其墓上以良友之不可复得也盖乆而不能成文抑允达之贤人知之不必书惟其有不可及者则不可以不书也尝闻谢公言往年自台州往访允达乡人无少长贤不肖闻其名皆唯而立其学者即其所居皆称之曰齐山先生至不敢斥其姓又闻其友马谷曰允达没门人迎柩于数百里之外将至亲友又行数十里迎哭皆尽哀又各为位而哭于家盖百数十人及其家长防僮仆皆疏食如丧父母呜呼允达之得此于人者其必有道矣故书以表之
　　明故江西上犹县知县郑君墓表
　　君讳玺字仕信姓郑氏世为浦江人自其先冲素处士绮合族而居至君为十一世曽大父得金华府税课使大父栋父旭皆不仕郑氏世称义门家范甚整然亦乆矣君少入县学为弟子能不失礼度称义门子弟累试于乡不偶循嵗贡例入南京国学祭酒而下知其所出皆优待之而君亦自重凢诸生始入学必相出钱餽遗谓之班钱君独不受嵗余歴事大理寺又数嵗选授湖广安化知县安化山深地瘠民多负税君劝富家代纳而贫民始安未防流移者多复业乃更蠲其役俾务垦辟能辨疑狱他县有狱未决者上官亦多委君巡抚大臣才之将奏调大县俄丁母陈氏忧而去民留之未得数致书问安否服除改江西上犹俗尚狡猾玩法侮吏君先去其甚恶者而法竟行方欲设施而君病作以没实成化二十二年九月十日也年五十二以明年十一月二日葬于本里松林山先茔之次君勇于为义遇事所当为者无畏缩态人有患难輙仗之往往倾赀以济亲贤服善情意周悉与人言无所隠饰然逆其意者即见于言面已而不复计其峭直如此其家自正统间遭火厄堂宇荡然无以合族君每愧恨自安化归特出俸金先葺门庑数楹其志他日欲尽复旧规而行之则君没矣君初娶虞氏继陈氏子男三人曰鏓曰鏸曰铦铦蚤卒女一人适东阳许储皆陈出予防南京始与故中书舍人王君允达交允达数言同郡有郑仕信者甚贤已而君至遂相好而信其贤不诬君之葬允达既为之铭其子鏓以予知其父不逺数百里来请文表于墓上于是允达亦卒矣感念畴昔为之然鏓亦贤如其父郑氏其将复兴乎
　　永定知县陈君墓表
　　治八年福建永定知县陈君述职于朝道出上杭疾作而卒其年八月二十一日也年五十四柩至卜明年八月某日葬于呉县桃花坞先茔之北其从兄俊与其弟怡率其子若孙来拜请文表墓其状则君女弟之夫丘连州镐所造也予与君有旧好闻君之丧方为之悼惜不已其能已于言乎君姓陈氏讳悦字宗理别号同轩世家苏之呉县自其祖福建佥事祚以直节显于先朝祠于乡贤而陈氏遂闻呉下父宁仕终新野王府镇国将军教授亦笃行士也母徐氏生君长身脩髯伟然如神为人严毅方正是非好恶无所诡随人谓其有祖父风教授君歴任歙县及武邑校官君皆从侍家庭薰染所得既多稍长入乡学讲议精博同辈争推让之视科第若不足取竟以嵗贡例补国学生居数年始选授永定知县永定在万山中为闽之穷处自正统末以冦乱増设险阻寡民冦不时发君初至即有警谓急则延祸故绥之而县中卒无事先时无城郭可守始经画材力以筑民获安居善决狱平恕不苛狱无寃滞于是他县有疑狱宪臣輙委之无不允当者君平生遇事必精审而行至行吉凶诸礼一惟佥宪公所定乆而不改孝于父母事其兄宗徳甚敬抚其幼弟怡尤有恩意嫁女必作戒词一帙送之曰吾寒儒无以为装汝能守此无忝家世即孝矣其教人有法多所造就而为文必以理胜惟其困于塲屋不获用也娶徐氏有贤行子男二人长炯娶徐氏次焕尚防女二人长适龚烯次适查应臣孙男二人长麒次麟女一人惟昔功名之士抱其才猷欲见于世然不得其地与时未有能自见者如君之才猷亦美矣不知者一置之下邑已无所施为然他日尚有所冀也夫既仕晚而其夀止于中身则又将何所为哉昔佥宪公之墓予尝从君之请为书其石今君不幸至此予故道其志之所以不获信者表之
　　明故工部营缮清吏司贠外郎致仕胡君墓表
　　工部营缮清吏司贠外郎胡君致仕数年以疾卒于家治某年八月二十日也享年六十四以明年某月某日葬于汤溪县白杜山之原后二年其孤谷来请书其墓上之石其状则君之友陈宪副粹之所造也予念君生既相厚则于其既没能忘情耶遂曰诺又数月谷复来请乃书以遗之君讳超字彦超自号耻庵姓胡氏初为衢之龙防人今割其地置汤溪又为金华之汤溪人族大而盛号浙东名家曽祖徳仁祖希华父宗韶希华隠居能诗宗韶有义侠风以君仕赠承徳郎工部主事母祝氏赠安人君兄弟九人少独嗜学补县学弟子贠有贤名每乡举皆拟为举首顾屡不偶遂贡入南京国学成化戊子试于应天府竟登髙荐壬辰擢进士第观政工部初授都水主事丁祝安人忧服除改虞衡主事凡二考始擢营缮贠外郎未防即乞致仕归丁未用恩诏例进阶一级给米四石人以为荣君为进士时藩王及大臣有赐葬者工部委董其事事毕能却餽遗已有防名及授职分治通州河道竝河隙地多为势家占据言于尚书卒归之民京饟分贮通州嵗修廪庾费用甚钜稽究出入能除故工役毕举平生见于官政大畧如此君为人朴厚无外好日闭一室以书巻自娯其学精于毛氏诗既壮犹从经师讲议不倦以其学授人后多取科第而宗族子弟頼其启发出而仕宦者常有其人性喜吟咏持笔运思顷刻满纸既老且病不忘旧习前卒数日犹以杜少陵之句为韵作述怀二十首而时事所感亦寓焉当君居官其年已逾五十仰承俯接重迟详缓若不与英妙者类然老成练达遇事自办其职固不旷也惟君自重不求知于当道又不乐与新进少年争进取于是归休于家得以全其身乐其志以没此其可书者也君娶方氏有贤行封安人子男三人曰顺蚤卒曰谷曰绶绶县学生女一人适兰溪县学生郭时明孙男五人女五人
　　明故奉训大夫定州知州刘君墓表
　　定州知州刘君初知处之缙云秩满吏部以君有政绩将擢置宪职或言君长于牧民者遂授定州逾年以父丧去而君亦以疾卒治癸丑八月二十七日也享年五十七君讳竑字以规姓刘氏其先汴人从宋南迁有讳亨者家于常熟因家焉亨生善甫元常熟州判善甫生仲升海道万户仲升生伯彰海道百户伯彰生子谋子谋生宗实皆不仕宗实娶顾氏生君幼頴敏不好嬉戏补县学生专治毛氏诗刻厉坚忍期必取进士第成化乙酉登乡贡屡试礼部不偶竟选授缙云知县民恃险阻往往以鬬杀为嬉或讼于官輙逃匿上司捕之急防欲生变君始请缓之犯者卒感悟就狱特罪其首恶而连坐者尽释人以为平有妇人杀其夫狱乆不决君焚香告于神是夜梦一鬼散髪号泣言死状明日坐防事忽有旋风扬沙绕案引妇讯之果得其实人又以为明县有银课中贵督取民殊不堪君屡犯其怒所以捍卫乎民者甚力当造户版民多行贿吏胥为诡避计君度田多寡分户三等自是赋役始均而奸息其惠政既多嵗旱祷雨輙应蝗不为灾人争歌颂之县在万山中故多冦警自君至境内晏然尝有羣盗聚处山谷间君遣人谕使之去盗曰我辈将往金严假道于此刘侯仁人也岂敢犯其境哉卒无事故刑部尚书彭公韶以公事至浙御史王公畅亨巡按至知君贤交章荐之及君去任民挽留不得号泣徧野有奔送百里之外者定州土俗劲悍君革政以治先时戍卒毎虐其民君稍以法绳之始皆知畏而民获安其相讼者顾多质于州及武臣有自降将起者素狎侮州官至是亦皆慴服未乆政声流闻廵抚大臣遣人持羊酒奬劝之君居官以身勤事不求安逸而彊力颛志令必期行尤以清俭自持所至不挈家累惟二童竖随侍而已家故殷富而自奉甚薄禄俸有余别储以备公费或以遗穷士有劝为家计者则引乡里贪夫丧名者曰此可以为戒也故事守令旌异者必受恩典君既擢州守遂格不行盖非制也君终身所恨惟此耳既卒之又明年四月八日其孤葬君于双凤乡进贤泾之北原谓宜有文表于墓上踵门稽颡以君之从弟乡贡进士俶所为状请予固知君之为人者乃按状书之缙云之政则郡人潘太守从民之请有文载其事立石县中可据也独惜君守定州不乆乆则可书者尚多其不为古之循吏乎然即此亦足以传矣故表之
　　故乐防知县周君墓表
　　景泰甲戌四月六日广东乐防知县周君卒于官得年四十八乐防之人相与奔走悲号曰天何夺吾贤令之速也争愿买地葬君而筑室以居其妇子其配楼孺人不可曰此非君之志也且如吾父母舅姑之老于家何于是其民聚土为冡嵗时祀之以慰其思明年柩归以十二月一日葬于长洲县武丘乡半塘之原后四十年为治乙卯六月四日楼氏年八十九而终将以明年十二月二十四日祔葬其二子诏训始来乞文表墓君为呉中前辈予虽不之识然与诏相好乆知其父母之贤可书也君讳泰字景通自号讷斋少从邑人楼日宏先生学治尚书甚勤而重迟和敏与诸生异非特能文词而已日宏察其佳士遂以女归之既壮受徒阊门居市廛中谨谨不放时有师儒郑徳辉者亦厚徳君子也人以君配称之其业既精正统戊午以儒士举于乡再试礼部不偶授潮阳县学教谕训迪勤励士子多所造就秩满考最始有乐防之擢人谓其地险逺为君不乐而君怡然之任至则以其俗陋专务教化民皆从之逾年而君不幸卒矣楼孺人讳嬿字懿端出宋太师楚公异之后六传为乡贡进士可先始自鄞迁长洲至日宏益业儒娶严氏生孺人通书史精女工尤有孝行当乐防之归抱其孤儿防涉岭海数遇冦难誓不受辱以死自分竟完其家无事归教二子诏亦举于乡为嘉祥教谕复享其养以老成化末恩诏下孺人年逾八十矣更受肉帛之赐人以为荣二子长即诏兴王府纪善次训一女嫁呉佐孙男五璐璧琦璞琮女八曽孙男一女二夫君子之仕也不必考其政惟能得乎民则其政之仁厚可知君在海外未乆设施不甚见一旦不禄而民至欲畱葬其地此岂以势力使之哉必有所以感之者也至于妇人之行不出闺门亦不必究其行惟能成其子则其行之严肃可知若楼儒人寡居时二子皆在提抱间使非其母教育之则身且不可保况望以科名禄仕进为王傅而有光其先人哉是宜书以表之
　　思耘处士墓表
　　呉中称儒家曰陈氏其先在宋忠文公尧叟之从父邺始自蜀徙南康之都昌七传至篆登宣和进士累官明州通判再徙星子五传至洽咸淳乡贡进士生仝仝生征受学临川呉文正公之门元末避兵于呉故今为呉县人征二子汝秩汝言竝业儒汝言在国初为济南府经歴生继为翰林检讨儒行益尊学者称怡庵先生后祀于郡学四子长曰宗有文而早世娶陆氏三子处士其季也讳佃字世本自号思耘少孤学诗于从父孟贤得唐人法稍长出为塾师即善教后念母老居家治生资以为养故第在城西南有园池甚胜以族人众作别业于虹桥日涉以乐更买田阳城湖上时往课耕不以为劳也平生既业儒不失旁通医家言至于通达世务量度生业有人所不能及者善谈论娓娓不休而衣冠整洁动履肃恭俨乎儒者之风也凡郡中行乡饮礼及朝廷有纂修事处士必预焉其年七十以治丙辰正月十六卒明年某月某日葬于呉县荐福山先茔娶滕氏户部尚书徳懋曽孙有妇行先卒子男三曰谟娶张氏曰训长洲县学生娶滕氏继唐氏曰谏女四长嫁孙仁次许嫁刘文毓而卒次嫁施頴次防孙男五杲昉晢煦暟女七予与处士交乆比自京师归复接其言貌未觉其衰也终月不见则闻处士以病不起为之悼叹诸子将治葬奉乡贡进士都君元敬之状来请表其墓而处士有知友信阳太守施君焕伯曰处士可表也遂书之
　　蔗庵翁墓表
　　翁姓钱氏为长洲名家出武肃王裔诸兄皆隠于市防不仕其一为大宁都司幕官仕亦不显其季即翁讳逊字叔谦蔗庵其别号也少防江湖间中嵗屏迹里巷至老益喜闲适翛然逸士也翁无子以家事悉付赘壻素与竹堂僧暄公为方外交即精舍傍凿池开圃数擕亲友往防烹鱼煑笋日醉以乐或避暑竹林下脱帽衔杯有六逸风致平生奉养甚厚市中新味人争售之翁治以荐客亦不自享也故山西参政祝公与翁相好取顾恺之语特以蔗庵号之翁喜而受予昔为文以记然翁虽好逸乐未尝从侈靡习至老其徳固无悖其常者里人故敬重之郡县知其贤嵗举乡饮必致翁三賔之列不徒以髙年也翁生永乐戊子三月二十九日卒于治甲寅十一月二十八日享年八十七以戊午三月六日葬于长洲髙景山之原娶沈氏太医院医士孟本女先卒女三适李溶朱其一杨瓛即赘壻瓛有子钊冒钱姓为翁后于是钊持乡贡进士陈原防之状来请表墓之文予与翁同里巷视之丈人行也言何足爱盖自天下承平偃兵既乆戴白之老所在有之其熈然自得嬉防如孺子宛然有康衢击壤之意翁非其人也乎孟子曰王者之民皥皥如也然则叙翁之为人亦可以观世道也
　　耻斋魏府君墓表
　　魏之先出毕万其后代为晋卿及分晋为诸侯以国为氏而散居南土呉之有魏氏盖乆矣在宋鹤山先生文靖公自蜀来有赐第在呉中府君以同出于万故宗之曽祖文原祖徳父茂茂娶杜氏生君其讳昌字公美耻斋其自号也长身古貌寡笑与言布袍曳地质朴可重家当市防中辟其屋后种树凿池竒石间列宛有佳致作成趣之轩以自乐故武功徐公参政祝公佥宪刘公时即其居为雅集屡有题咏沈石田居士写之圗间亦惟君之雅淡不汲汲以势趍故士大夫尤爱之也君养亲甚力平时食饮必亲进又必问味可否母卧病数年侍奉不离左右或出外暮归则急趍至前喘息未定必问安否初其祖有遗言百余字皆所以训戒其子孙者君能遵行之仍作堂名寳训以示不忘予尝为文以记而故李少卿贞伯特为书之壁间又可见其孝也弟公明任云和训导而卒君以故居让诸侄至故物则俾其子谨藏之曰此先世手泽也君素博古凢三代以来至于宋元器物书画多能辨识曰此出某时某人无差者喜为诗则得于其舅氏东原先生之所指授为多其年八十四以治乙卯七月某日卒又明年丁巳某月某日葬于长洲县九都武丘乡先茔其内弟南京监察御史杜君子开既为状而其子芳乃来乞文表于墓上予诺之盖数年前君遣芳至京师有夀圹铭之托欲执笔不果讵意延至君卒而为此文虽然君好文词者虽不及见亦足以慰于地下也况芳之孝而欲扬其父之美有不可已乎君娶陈氏先卒子男二人长即芳次女四人其一以疾不嫁孙男六人曰某某女五人曽孙男女四人附书此于后并刻之












　　家藏集巻七十三
　　钦定四库全书
　　家藏集巻七十四
　　明　吴寛　撰
　　墓表一十三首
　　明故中议大夫广西南宁府知府蔡君墓表
　　惟蔡氏为吴故族居震泽山中其先在宋有仕为秘书郎直焕章阁曰世洪者从驾南迁始居于吴数传至吉甫吉甫生仲简国初以人材征称疾不仕仲简生桂芳桂芳生景东景东娶于徐为处士庭栢女生君为长子其讳字时中别号果育年十一举为县学弟子太守况公视其气儿竒之抚其首曰此子异时名位当如我稍长治春秋学业专勤时临川聂大年分教常州往从之游三试于乡不捷年三十贡入太学杰然诸生中为兵部尚书马公昂所知以曹务繁重奏俾专司章疏数月以劳多即入吏部选选在优等始授温州府同知温于浙江为大府君才优适称府中有事太守辄咨之以行未久惠义及民甚深而名誉益起成化戊子属邑泰顺山中传有银鑛闽括流冦羣聚争夺杀伤遍野邑里骚动事闻于朝命中使卢某来督官兵勦御贼闻兵且至焚桥塞路其势愈盛吏驰报时夜漏下二皷君惊起遽帅健壮五百人徃撤石通道伐木为舆梁官兵旦至乃渡防大雨雪不可进冻死甚众众议募民壮补伍捣贼巢穴公曰彼皆乌合之众茍益兵制其死命其势蹙只益乱耳无若遣一职往谕以祸福为便众然之遂推君行君毅然深入贼窟落反复谕之贼感悟立解散兵休而还公复建长久计取民之彊勇丁众者立为银赋长领坑夫若干事采凿民始无争夺之患乐清有田数千顷为山潦冲激壊为沮洳塲而公税如故破产者甚多君徃相地势浚渠筑塍时蓄泄慎防防田遂还为膏腴而民益有蓄泄之利君治绩既多御史上于朝获封其父如其官阶奉政大夫母妻皆宜人已而浙东饥大臣奉敕徃绥抚之兼陟黜官吏未至君豫储粟至五万余石以备赈贷若僚属以下悉条其贤否上之大臣以君可信多从焉秩满将赴吏部而郡方阙守民日拥上司言蔡侯为宜于是藩臬皆上疏道百姓意未报丁奉政府君忧服除陞湖广辰州府知府道间丁母徐宜人忧服除改广西之南宁下车即集父老察问民间利民甚安之三年夷俗渐化如中邦宣化县民竞渡误死被诬入故杀律连七人讼系淹久累政不决始得其情得释已而大雨弥月洚潦入城居舎荡没民漂死以千数君斋戒帅僚属祷于山川等祠为文引罪以祝是日水即退视被灾者悉赈防之田州守岑浦自恃土官骄悖不法与其族弄兵相攻杀君以直词晓谕皆感服释仇不复敢争至于兴文举义明狱足食诸事尽瘁不懈以劳致疾乃上章乞归既得命即日行明年今上即位诏致仕四品以上进一阶得中议大夫越七年癸丑八月七日以疾卒春秋六十有八配沈氏生女一人适马璿侧室秦氏生男一人习聘徐氏女二人长赘劳麟次适徐鹄君之没习始九龄又四年丁巳麟等率习以某月某日奉柩于绮里谷堆山阳奉政府君之侧先期与其侄羽奉状来请文惟公少居乡闾为知名士及入官辄获乎上政绩有闻于时盖其为人通而不流和而不泛才足以治繁而济之以勤量足以容众而守之以恕此所以绰绰乎能举其职也君他行可称者尚多而尤有志于用世惜未究其所至何如耳乃书此表之以慰君于地下云
　　太医院医士盛君墓表
  </div>
  <div class="pagination">
   <a href="家藏集_page53.html">
    上一页
   </a>
   <span>
    ...
   </span>
   <a href="家藏集_page49.html">
    49
   </a>
   <a href="家藏集_page50.html">
    50
   </a>
   <a href="家藏集_page51.html">
    51
   </a>
   <a href="家藏集_page52.html">
    52
   </a>
   <a href="家藏集_page53.html">
    53
   </a>
   <span class="current-page">
    54
   </span>
   <a href="家藏集_page55.html">
    55
   </a>
   <a href="家藏集_page56.html">
    56
   </a>
   <a href="家藏集_page57.html">
    57
   </a>
   <a href="家藏集_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
