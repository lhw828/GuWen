<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 68 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 68 页/共 104 页</h1>
    <div class="content">　　某叩头伏承下车将阅月惟君子之政乐易使鳏寡皆得职于穷山田畆之间伏想嚚讼之声不致于庭下斋閤闲虚起居万福鄙州江山尚粗足为东南之胜使者皆中朝名士想复得登临之助无縁承诸绪言惟有驰情
　　孤苦病羸薾然在衰削之中方勤窀穸之役人事防欲废絶且复多故多病欲以书防通记室者一日临纸屡废稽缓至此非髙明孰能察其衰疚之情
　　春雪苦寒不审尊何如伏惟忠厚之气内外受福小人之桑梓实霑余润惟是望风懐想之日乆未能承教但驰情耳
　　私家窀穸之事义当自竭力虽委属应副有朝防然百事裁损不敢以溷州县实恐以私故病公家耳然差移兵士亦烦使府多矣熟念诚不自安
　　与贾六宅书
　　某顿首承家希有北园在崆峒山下想见气象雄壮花木成隂也寄恵端叔诗轴甚慰流落之情谩追韵和成衰疾之余殊无意味都不成诗也旅不能作公衔奉报惟君子能尽人之情故敢简之耳贰车贤明想时有罇爼以谢江山亦足乐耳往在黔中三年见府中极无公事计今尚如此如以才者处之于事修用更胜往时也恨无阶一樽对摩围林表耳事冗又賔客纷纷竟和韵不成遂别作一篇也
　　与廖方叔帖
　　某顿首虽于左右无一日之雅而相与臭味不逺每喜得闻清谈甚慰向往伏奉教恵贶刲羊醸酒而将之以公衔何其相鄙外而见待以俗礼耶非不肖所望于君子也不敢以公衔效尤谨具道谢继自今往来愿去俗礼如送递书公状不敢当愿深悉深悉【右皆家传】
　　与李献父知府书二
　　某再拜伏承使节当还朝计且参台省之论以慰逺近之望如役法剰钱不得过一分法意甚美使议法者每及此何患不皆为良法耶闻希逹当以六月交印不肖比宣城迓吏往往得附舟尾江上从容耳许借舡至海昬稍令贱累免烦暍实受赐不浅若是炭歩沟来三日可致海昬矣适以两日伤暑头上不如礼悚仄悚仄
　　前承寄纸须作草漫冩呈不足观天庆观记窃欲自作一铭大书付吉州刻之何如徧观古碑刻无有用草书者自于体制不相当如子瞻以哨遍填归去来终不同律也或此道士欲刻草书即欲草一巻黄庭令刻之何如余更当靣禀耳【右得之献父四世孙如晦家藏真迹】
　　与俞清老书三
　　某顿首辱书审宴居有以自乐开轩陈书想见柴桑道人甚慰懐仰寄恵荆公自録诗极荷勤笃不忘景陶轩名末为佳诗云髙山仰止景行行止景明也髙山则仰之明行则行之耳魏晋间人所谓景庄景俭等从一人差误遂相承缪耳亦如所谓郡守为一麾也辄为公题为今是轩并冩去某自去年三月已不作诗徐为公作数语并冩渊明诗十数首可作帧张之轩中也秀老归未为致千万意
　　某顿首得手教承行李到维阳安穏甚慰俗间酒中亦得磊落人知此道者否不肖沈埋于尘土中已成流俗人时时梦想犹有曩时江湖云月耳思欲弄舟风烟之外婴防似未有脱期永懐方外之人自是宿债轻不可更作蠒以自纒也阻面千里加爱谨奉状
　　恵及荆公遗墨入手喟然想见风流余韵昭庆定林之间无复斯人矣亲老年来多苦足弱臂痛未能脱然然眠食亦不恶承眷与不浅故及此弟侄軰皆荷齿记感戢感戢【右见石刻】
　　与防道书
　　某再拜道出贵部喜于承教伏防敦叙亲亲之义甚厚违逺忽复改月何胜懐仰夏暑暄浊不审何如伏惟太夫人寝膳万福府中清明事简不废温凊甘防之职退而宴闲吉庆所防区区方抵髙安幸无他方逺谈席伏祈为道自重以须陞擢谨勒手【右皆家传】
　　与彦修知府书五
　　某再拜春末被防移戎州谓计日可参故不复拜状而多病就医药所至淹留凡三易舟乃得及此比来不审尊何如暵旱得雨想少慰忧民之意某捐弃漂没衰疾慵惰乆在林麓已无衣冠但有幅巾直防野人之服恐不可以造公门谨勒手状承动静
　　钦想风流有日邂逅获奉绪余少慰向往不肖放浪林泉间己成寒灰稿木尚防长者过当爱防使立于无悔之地敬佩嘉意无以为喻重辱手教存问勤恳感激感激区区来日遂行无縁瞻望唯冀为国自寿以须陞用某流落羇防邂逅明公为邦辱知辱爱谦重深畏似淡薄而乆长有以见君子之交味也奉别忽逾半年虽修问不数懐仰则勤即日黔州气想尚温燠不审尊何如伏惟安静不扰民以寕一神所扶祐日拥多福无縁参承临书驰情无量伏祈为国自重以须超擢谨勒手状
　　比因彭水人囬上当己彻几下即日暑雨烦溽不审尊何如伏惟公平清重民以不扰神之听之百福所集某以家弟不听遽别留涪陵忽月余今日遂成行益逺斋閤惟有驰情伏冀为民自寿以须陞用谨勒手状窃观镇静足以安夷獠清节足以伏吏民郡斋燕闲时与僚佐歌舞以谢江山当亦无不乐时别后未尝不思清对也由涪渝至此遂无酒可敌斋中色味此邦防有瘴雾日须醇酒幸此旁舎民家颇觧醖酒相给耳殿直想读书益有功但令屏杂学且以笔墨弓矢为戏令村憃老兵为给使乆之自当习静成性矣小子相得一少年淳谨者与同学稍能勤也
　　与崇寕平老书
　　某拜手昨淹留长沙每得雍容道室惟是賔客纷纷劳费至人又罕得奉清谈耳别来何日不懐想道逺难得便风音记阙然如化主来辱书勤恳承己作崇寕主人想见开堂盛集逺助祈庆耳寄茶佳恵此方或不与秦塞通人烟石硙亦无但于日子中杵修仁茶煎饮耳所恵春芽极嫩再见汉官仪也相见无期千万珍重
　　与子仁帖
　　某顿首比承恵顾敬佩厚意暄防伏想侍奉吉庆承贵字曰厚卿窃不以为然安太尉名字如此已显又是当朝贵人不可全用也季札见舞韶箾者曰如天之无不帱也如地之无不载也夫能大庇万物者莫盛于仁可字曰子仁则免学人又无俗气也不知可否
　　与公蕴知县书二
　　某叩头不审髙安风物何如平生尝防宦在江西否同僚可与共溪山之乐乎春气暄防即日不审何如伏惟万福王事不至劳动否舅母县君胜裕某孤露困穷日在墓次幸无他女睦儿相并附起居礼
　　某于公家至不踈度相与之意亦不浅被防至陈留略已六十日终不能作一书承动静亦知公初领邑事不能不少劳神于簿领书问之阙自可同体相尽尔沈簿呉掾往来问起居之详每承流问恩意备矣某以缪于史事逺窜黔中罪大恩寛惟有感涕即日俟受命即行无縁防面临书懐仰千万为民自重谨奉
　　与味道明府书二
　　某顿首向承与舍弟书意欲得巫山县字老懒乆之不能下笔今日偶快遂书得然物材皆不如人意且谩往不知堪用否往尝授大字法于许觉之用退光木板面以胡粉书不可意辄澣去然既可改则意态有余往往下笔即可耳然巫山榜以回禄堕败今此字痴拙有老人态则是水土重迟之笔多似可厌胜耳
　　深源乆不闻音问安否此邦士大夫亦多善士思欲得如公髙才廓落者一晤语不可得也思古人看羊海上十九年可谓度君子矣令弟得近书否小子过防齿録甚不忘往日周旋教载之恵也
　　与子正使君书
　　某再拜奉别再见秋暑懐仰何日不勤夏中两上状不审皆得彻几下否不雨四十余日嵗事或失望时雨三日甚慰人意想贵部亦霑足秋成有望忧民者可以加餐矣萧彦和觧官去新通判为谁相欢否某寓居防免未縁瞻望临书驰情伏祈为国自重
　　与元仲使君书
　　某顿首再拜元仲使君大夫閤下间者往来道出治部过防地主之礼勤重千万别来懐想何日不勤顷至武昌即留居完葺民屋乆之乃小完以是欲修记不暇即日春寒不审尊何如伏惟宴息暇豫千里按堵寝食之味神所相劳某以避范徳孺法当迁居辄欲就贵部自谋一舍不敢烦公家但不知有责降宫观人在贵州否某已具人听诲谕乃发耳此行似有亲依之便望路欣欣谨勒手状承动静
　　与宋仙民书
　　某辱教审侍奉万福为慰竹萌佳恵谨以奉防甘以成
　　公之徳【阙】　　　　　　　良勤贞光万福
　　与六祖范老书二
　　某顿首以衰朽怯人事不能一到成都甚负佳处登覧然亦是老年渐不喜此曹狡狯耳乃烦辍为人天谈道之光隂飜然一来扫地焚香奉侍数日不知不为世縁所夺否元监院相随许时经藏记亦未就但乱写得十数轴字归耳其人暁事干办他日若得渠相辅佐甚善广之景年及房君所须字各写得一两轴并书囊在戎州不及携来须到家乃可遣余事元能道之又相见有期不复覼缕
　　某启前因三学山化主廻奉手并漫记一扇不审得彻禅几否顷人自富义来再奉手诲喜承宴居多福比密师自富义来报成都虚六祖奉待又寿寕僧宗乔自成都来云公已受六祖防计不虚传辄作短防助佛事然老嬾不成言语也某寓居处渐完葺内外终不防省费然厚薄亦随縁知命欲到成都防药市此行一费亦不小亦无处减省耳前所寄诸书甚助荒废欲随事末记数句尚未暇惟恱老语録常在几案间一日縁防便下笔矣别作一篇竹轩颂似可观已付宻师去可种竹于六祖即用之或须别写即寄本来可也所要文字多写在宻师处不知化縁道路悉存得否秋热嬾倦奉不如礼【右皆家传】








　　山谷别集巻十四
　　钦定四库全书
　　山谷别集巻十五
　　宋　黄庭坚　撰
　　书简
　　与王立之承奉帖六
　　某顿首辱教恵蜡梅并得佳句甚慰怀仰数日天气骤暖固疑木根有春意动者遂为诗人所觉极叹足下韵胜也比来自觉才尽吟诗亦不成句无以报佳贶但觉后生可畏尔
　　某缺然不得面甚曕迟春暄喜承侍奉万福送花荷勤恳然今年来意绪凋落懐此泉下两玉人不再作无复斯赏矣数日来幸老儿所苦减七八差有生意耳昨日闻立之辄有雍丘之行以奉甘防又以暇日笃学问窃以为甚庆然以亲老至今未下榻自局中还则问膳饮汤药未尝得分寸余隂以故不能奉记辱手教审侍奉万福为慰诗赋论题似不须从人求之但取庆厯万题检取似某题而体制大者即可以试笔每举埸所试未有不出于此也
　　昨日到家即问老亲药饵初不知车马见辱也继得手诲审侍奉万福为慰书藁笔意骎骎颇惊老眼更以书史实之古人岂难到耶菊苖得奉甘防拜赐良厚对客奉答草草
　　辱教审侍奉熈庆为慰雨气差凉颇得近文字但苦为俗事所夺耳寄寂斋赋语间秀气郁然大为佳作钦叹钦叹然作赋要须以宋玉贾谊相如子云为师畧依放其歩骤乃有古风老杜咏吴生画云画手看前辈吴生逺擅埸盖古人于能事不独求跨时辈要须于前辈中擅埸尔比以亲老时时小不快又身亦多病故百事废弛思欲胥踈江湖之上耳如所谕云云皆非鄙人所任责者但审侍奉万福为慰所问应举事恐不必尔士大夫平居事父兄之余力固以读书学文不免为亲应举得失便有数科宁有利不利耶思义理则欲精知古今则欲博学文则观古人之规摹孔子曰觚不觚觚哉觚哉盛暑嬾出入不欲公冒热往来但怀思尔
　　与逢兴文判官帖五
　　某顿首某放逐弃捐人不备数顷闻君子来佐幕中之画欲寓一书承动静亦以所处蓬蒿岑蔚不能自致忽奉牋教之辱非所敢当窃审舟御在迩遂有参承之幸何慰如之方听挐音伏谒水次谨奉状起居
　　某穷约林泉之下人事几絶每作牋启辄当烦公家娴书吏比来更欲省烦遂不能作牋报人窃惟公状之礼文貌盛而忠信薄故辄阙之谨以手状承问伏惟痛察某废弃明时乃防加以牋教见待以故时士大夫之意已成田舍老翁岂敢当此礼数过当过当即日溽暑不审尊候何如伏惟起居万福轩盖何时入城想瞻马首谨勒手状
　　某闲居无佐书吏不能作牋亦欲缩手省事不复借之公家又惟公衔之礼文貌盛而忠实阙焉辄废此礼惟君子能尽人之情当不复以小谨见望
　　黔江密迩施州闻其民稍喜为田讼然牛刀之余刃投之鸡肋何足治哉顾闲居少得游从耳南老不臧否人物吉徳之君子也时相与谈民间稼穑事亦足乐也比江南寄新茶来味殊佳恨未得同一烹欲寄芽子去恐邑中无善硙不乆硙成求便寄上矣
　　与宋子茂书六
　　某顿首郑殿直颇能道在官曲折知官况亦不恶也事业宜深自修蕴而处同僚中须亲睦勿露圭角也仕路风波三折肱乃知为良医耳或因公家干委能至此相见否有一事奉烦为审问闻前权江安尉屈伸有女弟欲择一士人归之比有一来从学举子玉山刘瑜字倩玉年二十颇卓立以乡里难得防对初道屈氏防乃以为恐为门下之羞老夫劝之曰士大夫立身非一轨防屈氏何害渠家尊长乃来见恳若屈家犹在泸南试与子细问当示一报便可致礼币往矣刘君决可依者也顷辱惠书审在公夙夜体力轻安为慰虞候周章及峨眉僧晓贤去继奉书皆彻几案否某寓舍己渐完使令者但择三四人差谨防者耳既不出谒所与游者亦不多山花野草微风动摇以此终日衣食所资随縁厚薄更不劳治也此方米麫既胜黔中饱饭摩腹婆娑以卒嵗耳间居亦絶不作文字有乐府长短句数篇后信写寄未縁防集千万勤官自寿偷余日近诗书
　　戎州通判戴景宪奉议其人清慎和粹年虽尚少有老成之气乆与之游可爱也闻安抚司勾当成急阙亦闻王帅存心之美待官属礼意周旋甚欲佐其下风计主人闻此君之义亦乐之但恐先有求嘱者已诺之耳不欲数作王帅书请因事为达此意
　　比因还部兵奉书当已彻几下盛暑小雨比来日用佳否子飞子均子予想数相见否每相聚辄读数叶前汉书甚佳人胷中久不用古今浇灌之则俗尘生其间照镜觉面目可憎对人亦语言无味也不肖累日来意思极不佳初疑其欲作大病熟思之乃是卧簟达旦夜中不加寝衣耳既而彻簟敷席小忍烦而加衣遂无恙恐鲜君到説累日病故具之鲜君阆中修谨读书知意味者也以故人书到此见其宗人其宗润屋也治杨朱之术故一毛不可拔以此困于逆旅谕三四平日与游者乃能上道意望泸人稍能薄济之如何百冗草草比承小疾遂乆之不除虽调防之不至亦是竒耦气数中小小郁滞耳秋气在中旬计得此即安快主人骤去职出于意表想不能不耿耿公之在幕府所以为知己者异于凡流想胷中亦未易平然可置是事为善谋行李令得理所度不必仓皇去泸州畧令舟楫整备乃下江津治荆南之行为佳耳渠诸郎多贤必能从容治行李不令老人动念也自此时当奉书密上座本到泸止为范公营斋粮度今亦难然业已成行亦不乆留耳脾无令病慎养气慎作病之食少饮酒以身为本勿以小事汩其中安乐法也余复何道
　　两辱手诲承病起及今乃安和矣能以覆辙兢慎如此即是万全安乐人矣人生以身为本其余于我何有自今可研物理求道术否王帅之去民有甘棠之思而门下士失嘉木之防想亦耿耿不易平也或闻有理之者冀或便得一阙耳未縁防集千万珍重
　　与知郡朝散书二
　　启霜寒日严伏承尊候康和慰喜无量奉赐教曲折怜问感服至深家信上烦頥防愧不可言某官局勉以不瘝幸亲老在都下善眠食兄弟无他以为慰惟是钦仰斋閤无縁承请耳防诲谕意思不佳三界无安爱为根本惟洗心于道者不受纒缚不审颇观佛书否若于此有味即能化烦恼境界超然安乐尚阻亲近辄以食芹之美献诸左右率易恐悚谨上状
　　前日遣急足等还上状当已通彻冰霜沍寒万物凋瘁惟君子坐进此道因时制宜和气如春鳏寡防福伏惟起居甚休气力安乐县君胜健诸少皆佳某与典司管钥不敢怠遑提举司复来问差遣今有一皮角并卫都曹别纸呈上告指挥丁宁遣递幸甚俸钱厯及申状亦烦左右复欲割俸二千往邓州已托二推作保状但得蚤批凿续作一家书附邓州公文入递也琐碎事事溷渎髙眀愧恐不可言特恃亲亲眷怜遂不敢自踈耳官守简书是承无縁参候不胜驰情谨状通起居礼【右皆家传】
　　与赵伯充帖四
　　某再拜累日有少文字事极冗欲通记辄复不能办前携八篇到馆中宿夜讽玩颇见才思有婆娑水边林下之气钦叹不己欲裁定其中三两处用字小弱处尚未能下笔更少寛三二日同长史帖遣上此帖珍絶殆不能去手也今日偶在家治堂西作一小书閤笔研方尘坌上启极草草
　　某虽官局闲冷亦匆匆度日不获时通问昨日到寺斋见留墨想见风度髙爽也风霾殊不佳伏惟道斋清虚图史左右不以声妓参浊其间致有乐处解嘲诗遣上不足观也所评山水大似压良为贱尝爱其木枝老硬皴石尤能作他人所难恐翟院深不能也且为标出当使饱观俗笔者少改观耳呵呵前篇己示晁无咎陈无己皆钦爱之无可措笔矣
　　天气尚小寒不审奉承几筵尚能支持否和公行状勉强就此不知可用否日月川流奄将祥练伏惟观此论次痛割何可胜言谨奉防
　　伏防手防勤恳相与可洞照表里不必为尔先公言行冠映宗室仅能撰次无以发挥潜徳推与之意多道其实愧悚愧悚两日集英只候退食疲乏上启草草【和国公行状载第七巻】
　　与王泸州书十七
　　某再拜启春气暄防不审尊候何如伏惟文经武畧燕及夷夏樽俎折冲百福所防顷防寓递赐书勤恳千万匆匆未果驰状巡教使臣到城复拜教墨仰荷眷怜之无已审闻左右动静良慰怀仰某弃捐漂没不当行李无縁瞻望旌麾伏祈为国自重谨勒手状附承起居谨状
　　先公潜德之光虽未显于中朝而清湘之民传世奉祠此非人力所能致也托于不肖之文曾不足以发挥万一过防称谢愧不可言谨奉来谕改定数字大书并作碑额衰惫勉为之殊不足观不知堪入石否更冀裁酌○程三班回奉状当己彻聴下即旦夏气烦郁不审贵州风土寒燠何如伏惟投壶雅歌蛮夏安业卧閤宴闲百福所集某潜伏藜藿之间亦粗能经理衣食之资舍弟逺挈小子并渠一子一妾来相与处亦慰眼前余无足道者匏系穷山无阶承教惟有驰情谨附承动静谨勒手状
　　杨三班来问得左右动静甚详承宴处深宻虏在目中无不安帖良慰怀仰闻泸南山川清秀颇得寮佐相与登临宴乐之否无縁相从一笑愿时览经方尽卫生之理以须陞用
　　奉披手诲勤恳千万伏承尊俎折冲夷夏安乐诏命优渥拜真二千石未即召还以慰逺民愿借使君之情伏想制书己下公私相庆无縁言面逺同驩慰耳即日霜寒不审尊候何如愿加珍啬以须不次之宠谨勒手状○前防附郭殿直所赐书并得蛮弓弢作卧茵及余甘二种即作书附江安尉李偳道谢并致双井去不审己彻左右否郭殿直近方到此问得动静甚悉以慰怀仰即日春寒不审尊候何如伏惟卧閤宴安折冲千里之外夷夏无不待其职明神扶佑百福所防令嗣及解元想数得安问两令郎犹淳谨喜读书此亦长年可喜事也前守曹供备已解官去新守髙羽左藏旦之弟也老练亷勤往亦乆在埸屋不易得也虽闲居与郡中不相关亦托庇焉某比苦脚气时作头胫中痛虽不妨寝饭亦是老态渐出因自杜门不复与人间庆吊相接林下唯与二三道人共斋粥似差胜舍弟儿侄辈不窘衣食便足了一生无足贻念无縁参承千万为国自重谨勒手状
　　初夏霪雨寒燠无节不审贵州气候何如伏惟美政在人夷夏防福六物时序禾麦茂好斋閤清浄起居轻安张侍禁来防赐书勤恳并问得张侍禁即日动静曲折甚慰怀仰无縁参候凭书增叹谨勒手状
　　夏气暄浊不审尊候何如伏想尊俎折冲蛮夏安业斋閤豫暇亦有文史之乐扈县时得安问先辈几时可到侍旁季子讲学有日新之功近巡教张侍禁回上状并漫送施黔茶当已彻听下某春来噉苦笋过多苦心痛殊恶虽进极温燥药得无恙然遂不能多饮茗亦殊损减人光彩王子敬所谓都不复得小失和亦不复得妄近生冷体气顿至此令人絶叹者也舍弟知命将其雏往视涪尉未还不肖既不复出门饥饱寝处颇得自遂无縁瞻奉临书増怀谨奉
　　某弃捐漂没早衰多病杜门不与人事之日乆矣不能承动静缺然累月引领旌斾何日不勤郑殿直来防赐教勤恳感慰无量黔中霜雪早寒伏想治所山川气候不甚相逺即日不审尊候何如窃惟投壶雅歌夷夏妥帖斋中时有宴会以谢江山饮食起居当更胜健西师在行折冲之地方顾人材之不足度髙材宻画岂能乆淹留于此某已成老农畦种摩围之下粗给衣食无縁瞻望临书増情伏祈为国自爱以须诏用谨勒手状别来虽累月自以罪戾不复可湔祓所过人视之唯恐为渠作祟故虽平居亲爱能忘其不肖者亦不敢以书通如长者之庭则未尝一向往也乃防九月十日赐教存问勤恳感慰无量无縁瞻望临书驰情千万伏祈为国自重以须进用
　　不闻嗣音忽逾月区区唯有怀仰即日天气亦小寒不审尊候何如伏惟慈恵浃于民上下爱敬府中无讼斋閤但文史歌舞之乐家庭诗礼雍雍肃肃神之聴之百福所防某衰疾不损杜门似有味万事随縁亦忘衣食之丰约小儿辈稍知读书有两道人于此同斋粥耳有乡人邹好先者以鬼谷五命游两川旧矣云有縁事至治下故辄附手状承动静
　　表弟盛推官来防赐教勤恳敬佩玉音无有厌斁审即日百福之防神明所相寝食具宜良慰瞻仰传闻进官再任之命己下伏惟驩庆不唯夷夏之民安乐中和之政歌舞于下小人亦得以声影相依实自慰也小人于此一畆之舍松竹深茂得以自藏死生之故付之造物更无他縁顾无阶朝夕承教为恨耳瞻望数舍临书増情伏祈为国自重谨附承动静
　　奉三月朔教存问勤恳忽病臂痛月余未能上报家弟来归又奉四月十三日所赐书荷眷怜之意无己自顾衰疾无所堪任何以承此嘉德惟髙明岂弟能厚往而不冀其来轨量固如此耳虽无前人风鉴之万一未尝不深叹伏也夏气蕴浊即日不审尊候何如伏祈为国自珍以须不次之召谨状
　　秋暑方作旱灾焚惔甚可畏不审比来寝膳何似兰亭诗偶写得但挥汗临纸研殊不能工耳盛推不肖至于此某家倚盛德之防如震风凌雨之得广厦也然调防之功未毕迫公治行不识诸防皆得理所否人生危脆如此以此观不安分而多歧治生求与造物者争功岂不大惑耶施黔作研膏茶亦可饮谩往数种幸一碾试垂谕如何江安尉李偳触事机警若以道御之可令办事伏望照察
　　家园新芽似胜常年辄往四种皆可饮但不知有佳石硙否石硙须洗令无他茶气风日极干之芽子以踈布净揉去白毛乃入硙少下而急转如旋风落雪方得所大率建溪令汤熟双井宜嫩也
　　秋暑即日不审尊候何如伏惟以义自将夷险一致饮食起居有神相之承忽被防罢泸州所处僻左未知其详审尔计即东去此在庸庸之情戚嗟若不可终日顷窃观气质仁厚神宇深静事君之大节可与冰雪争眀北叟之所以观倚伏惟眀公胷中落落故不复为忧之耳惟是无阶防侍不胜驰情谨承动静谨状
　　承欲渐解舟至王市治行盛暑良不易闻抚句防亦可少驻使节若俟治舟畧有伦序放船就江津以待江水似佳闻老兄橐中亦不丰然随縁以为日用岂有阙耶子侄皆贤想处之裕如也闻命之初贤愚无不动心以为老兄何以处之独不肖以为不然夫物之成坏相寻如嵗之寒暑有人喜寒而恶暑世必以为狂疾人至于乐成而忧坏则谓之有智可不可乎老兄鉴此必有余不能忘情故及之耳
　　与王子飞兄弟书五
　　某顿首相与既同草木臭味又有瓜葛故不复作牋老来枝叶皮肤枯朽剥落惟有心如鐡石益厌末俗文宻而意踈他日惠书愿悉去表襮但作家书数行幸甚舍弟极道辱公家眷防不倦之意嘉州文字若干计乘舟不日过此冀得少款清论臂痛方小愈不能多书能照察否
　　子予即日想侍奉多庆郡斋虚闲当能屏去烦浊之縁求书史清净之乐也姚君所携纸巻已下笔未了不乆同兰亭诗及子飞纸轴附宻上座行矣密上座自富义回已三日更三四日决定东流矣见子茂为致意千万藏府岂可使乆如此不可以常理待之比得一法用荣州珠子黄四两辰砂一两研如麫干炊饼末五两滴井花水为丸如桐子大每服三十丸稍加至五十大病尽一剂唯忌生肉血物及生菜勿食极热物极热物能驱逐药力随大府出则十不得四五力耳通手瓶漫因便船附四只有佳醋羡余可附船为惠旋得一两器可尔某伏奉手诲喜承侍奉吉庆惠醋极副所须感刻感刻鲜自源本不敢重烦左右乃亦辱哀王孙之意愧悚愧悚闻比来得将防气体遂完壮不废观书何慰如之承换差遣不得不能无耿耿隂阳家谓克己者为官既己从仕则受制于官不得悉如意也然人生而游斯世逆顺之境常相半强壮时少歴阻难亦一佳事耳无縁瞻望唯冀为亲自重慰此怀想
　　善人宜极眉寿况于名教尤所劝勉士大夫知与不知谁不嗟惜伏想子飞兄弟天伦之性甚笃当此屠割之苦何可堪任日月如积追慕则新奈何奈何某属以病目多日意绪无聊欲勉作小文以修奠酌乆之牵强乃成是以往独后众人惟其忠实之情则在众人之前仰恃哀察居丧以哀为主而济之以忠厚则无悔摧毁太甚亦不可以独为君子千万以礼制情
　　前孙君回承惠书勤恳衰疾无堪何以辱此礼意送叔敬人忽去不来取荅因循至今未尝忘怀也姚君来闻侍奉万福子飞遂轻安诸伯仲日同文字之乐何慰如之前所须三四日间送姚君人回别遣书且寄乱写数纸数日来臂痛似欲不能堪不能复作楷奉书极草草想相处之宜不在能为苛察小谨也春和日永惟希勤书以恱亲心【右皆得之其家】
　　与甥王霖书
　　某顿首祸变无常贤叔安抚使君奄弃盛时闻间惊怛不能处情伏惟少孤流落来依犹父之徳当此大变哀痛何胜奈何奈何惟表姊太君虽嫂叔之别礼所逺嫌而贤叔孝友之义兼倍常人想哀戚亦不可言日月不居逝者益逺永怀敦睦何时可忘千万以前人之意照顾子飞兄弟衣衾饘粥
　　荅石信道书
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page67.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page63.html">63</a><a href="山谷内集山谷外集山谷别集山谷词山谷简尺山谷年谱_page64.html">64</a><a href="山谷内集山谷外集山谷别集山谷词山谷简尺山谷年谱_page65.html">65</a><a href="山谷内集山谷外集山谷别集山谷词山谷简尺山谷年谱_page66.html">66</a><a href="山谷内集山谷外集山谷别集山谷词山谷简尺山谷年谱_page67.html">67</a><span class="current-page">68</span><a href="山谷内集山谷外集山谷别集山谷词山谷简尺山谷年谱_page69.html">69</a><a href="山谷内集山谷外集山谷别集山谷词山谷简尺山谷年谱_page70.html">70</a><a href="山谷内集山谷外集山谷别集山谷词山谷简尺山谷年谱_page71.html">71</a><a href="山谷内集山谷外集山谷别集山谷词山谷简尺山谷年谱_page72.html">72</a><a href="山谷内集山谷外集山谷别集山谷词山谷简尺山谷年谱_page73.html">73</a><span>...</span><a href="山谷内集山谷外集山谷别集山谷词山谷简尺山谷年谱_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
