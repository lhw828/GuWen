<!DOCTYPE html>
<html>
<head>
    <meta charset="UTF-8">
    <title>淮海集 - 第 18 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淮海集 - 第 18 页/共 21 页</h1>
    <div class="content">　　史君平昔慕髙清一到祠堂意一新户外黄冠应指防公应便是谪仙人
　　衣屦萧条气久清豪家门馆未尝行朱甍碧瓦何从得疑有隂兵夜助成
　　和书观妙庵
　　龙瑞宫中种玉人诛茅结室傍秋云自言洞里山川别此处千分未一分
　　早春题僧舎
　　东园紫梅初破藟北涧绿水方通流归去一春花月梦定应常在此中游
　　盆池钓翁
　　谁刻仙材作钓翁尺池终日钓微风令人却忆鸱夷子散发五湖狂醉中
　　赏酴醿有感
　　春来百物不入眼唯见此花堪断肠借问断肠缘底事罗衣曾似此花香
　　首夏
　　节物相催各自新痴心儿女挽留春芳菲过尽何须恨夏木阴阴正可人
　　淮海后集巻四
　　钦定四库全书
　　淮海后集巻五　　　　　　宋　秦观　撰代蕲州守谢上表
　　愚罪着明当以万死圣恩寛大尚假一麾顾惟昧冐之深第积战竞之至伏念臣不学无术寡偶少徒荷先帝之误知繇常员而擢用始欲悉力而举职莫知长虑以佐时自取悔尤至烦挥黜责其妄作便可屏之逺方悯其知非犹当投于散地敢图生死而肉骨尚容宣化以承流况臣粤自去冬尝陈愚恳愿归使节求绾郡章虽此左迁正符宿愿恩既深而逾望感亦极而难言此盖伏遇皇帝陛下大徳海涵至仁天覆谓灾之可赦以过失为当怜寛其未弃之诛开以自新之路辨之不早嗟已迫于桑榆来者可追幸未填于沟壑誓捐躯干上报恩私
　　代程给事乞祝圣表
　　本州管内旧有应天寺者造于宋元徽中其地据寳林山巅南直秦望北负卧龙蕺山挟其左鉴水趋其前圜视井邑如阅图画越之形胜十得六七比于熈宁十年八月遇火金石土木之观一夕殆尽楼观宫室化为丘墟父老过之徜徉悼叹若失所依凭者因相率诣州自陈愿以私钱修复故寺本州寻具其事上闻仍乞易为十方防朝廷报可赐号宝林禅院于是郡之衣冠缁素无不悦豫皷舞以谋报上因大出力财争先请奋浮图栋宇次第告成曾未逾年已复旧观葢所据之地胜故兴也易所遭之时盛故成也速不然何以至是哉谨按宝林禅院其地本名山前世文士见于篇章上有鳗井嵗旱祷雨辄应臣等窃以为神物也有先事之智而夀逾千嵗鳗龙类也有施泽之仁而功被万物位正南方与时相见势出人境足以有临稽之于名効之于物参之于方位考之于形势而酌之于民情理从事顺实宜永为颂祝陛下圣夀之地臣等自今后每遇同天节只于本院启建道塲及祷祠泽吉祥斋供其余官中道并不令于本院启建夫下达士民之愿上报君父之恩臣子之职也臣等荷国厚恩无以答生成之万一庶几因缘塔庙少伸犬马之诚仰瞻阙庭不胜大愿伏望圣慈特赐俞允
　　坤成节功徳文疏
　　宝歴开祥爰属补天之运金行御气适当梦帝之期躬诣精庐妙修胜防致上方香积之饭阅西土贝多之文庶凭调御之缘少効华封之祝太皇太后伏愿睿图巩固宸筭増隆日月无私永照临于下土风云不间长感防于中天
　　代答范相公启【尧夫】
　　器兼文武道僃天人始列周行绰有栋梁之器及参大政郁为社稷之臣果振家声遂当国相昔韦平嗣兴于西汉袁杨继起于东京张公锡延赏之名陆氏取象先之意虽云华族未必熈朝然犹前史以为美谈当世谓之荣事固未有百年遇太平之运四世膺爰立之求以今言之一何盛也某夙登门仭尝颂威容念班谒以无由第承风而窃抃
　　贺孙中丞启
　　光奉明恩进陞中宪伏惟庆慰恭惟中丞侍郎受天间气为世真儒力足以扶颠持危器足以致逺任重巍然如衣服之有冠冕卓尔若鸟鱼之有鳯鲲三朝充諌诤之官奋身不顾七郡任蕃宣之寄为民所思动静不失其时逊逆必求诸道比支物望简在上心粤自贰卿遂登执法严霜被野既知松栢之后凋猛兽居山将见藜藿之不采某叨持符节久逺门阑
　　贺吏部傅侍郎启
　　光膺帝命进贰天官【云云】某官道术渊微器猷宏慱更险夷而不测其操践中外而不易其心汉节初归常折董宏之妄楚郊卧治尤推汲黯之忠方传报政之成已听除书之下亟辞右辅复践中台邦人遮辙以愿留朝士举酒而相贺吏曹三综既知氷鉴之无私王体一谋当见钧衡之益重某属驱轺传阻造门阑
　　代何提举贺范枢密启
　　光膺睿命进贰中枢硕辅登崇溥天均庆窃以天运无积葢由八柱之仰成岁功不亏亦自四时而分治矧娲皇补天之际当商老和羮之初傥非心徳之素同难冀事功之必立伏惟某官器兼文武学僃天人虽小善而必为临大节而不夺入参台省伫闻折槛之风外摠戎机罢争桑之衅负谤伤而精神益励处闲散而闻望愈隆逮神圣之纂临属风云之感防念昔仁祖虚怀于庆歴之间惟时先公奏对于天章之下谓道可行于反掌而世亦至于容刀盛世难逢事空传于故老嗣贤复出天实慰于斯民既被召以旋归遂干霄而直上千寻广厦欣然慰多士之心万里长城足以制四夷之命某夙登门仞久旷书幐方从沙汰之余未卜栖翔之所侧闻进拜倍切驩愉岩石虽瞻尚郁搢绅之论衮衣遂有方醻区夏之情
　　贺门下吕仆射啓【微伸】
　　伏审光奉明恩进陞左辅伏惟庆慰恭以某官当世大儒斯民先觉毁誉莫为之损益穷通靡得而变渝北平如髙山深林人何可测巨源若浑金璞玉器孰能名卓乎在搢绅之中屹然有公辅之望果践西台之峻遂跻端揆之崇邸音喧腾士类交庆纳忠有素讵须徳裕之六箴应变无方不止姚崇之十事
　　谢颍州吕吏部启
　　叨奉宸恩谬当藩郡境预四邻之未润霑九里之余凭几占书未进河南之牍朶云号体俄防郇国之函仰荷谦冲退増悚愧恭以某官器周事变学造渊微出四世五公之门遇千载一时之运文辞则操觚立就政事则投刃皆虚荀氏八龙尽继髙阳之美河东三鳯尤推鸑鷟之奇防公旦之相周俾伯禽而侯鲁布宣诏令已成师帅之功近省君亲行陟股肱之任某承风兹久觌徳未遑企颂之懐敷宣防既
　　荅丁彦良书
　　某启辱书及诗僃悉雅防且承迩来为况甚休以感以慰窃味诗之大意率多辛酸耿怆之防君生长素富贵而喜作寒士语何耶因知诗非能穷人诗穷然后工得非政欲以此合古人语乎兼审薄挂吏议小累不足以玷逺猷毋甚怏怏也知罢官里闾慕义学是所以增其志尚尔白玉微瑕千丈松磥砢不害他日为大器跅弛之士自有御之者幸顺时自爱区区不宣某再拜
　　与许州范相公
　　某再拜安抚相公閤下某淮海一介之士行能无取比因缘科第获列仕版又属朝廷复置贤科而一二迩臣猥以充赋名实乖戾果致多言相公当国怜其孤单不即闻罢使得自便引疾而归侥幸深矣比遇相公均逸藩辅而某承乏之地实在节制之下疵贱无介绍不敢以书自通眷眷私怀何以云喻岂图相公过有采听首赐论荐使僃著述之科檄书初至发函伏读且喜且惧葢相公于某昔既有保全之赐今又有论荐之恩顾惟狂愚何以辱此属拘官守不获进谢门阑又不敢具啓事以叙悃愊区区俗礼非国士所以报知已者也惟相公裁察
　　祭监税主簿文
　　维年月日具衔姓名谨以清酌庶羞之奠致祭于殁故监税主簿之灵呜呼贤才懿徳宜显周行以君徳厚宜享夀康仕既未达人其云亡顾天理之莫究兹僚友之永伤呜呼西风萧飒长夜凄凉灵车戒道丹旐飞有殽在俎有酒盈觞临岐伸奠归安故乡尚飨





　　淮海后集巻五
　　钦定四库全书
　　淮海后集巻六【杂文】　　　　宋　秦观　撰杂説
　　唐杜洤江夏人也自罢汉隂令居泗水上烈日笠首亲督耕夫一年而食足二年而衣食两余三年而屋室完新六畜肥繁器用皆备自恳荒起家十五年为富家翁不假一人之力一毫之助彼尝谓人曰夫忍耻入仕不困妻子衣食者几希彼忍耻我劳力皆衣食耳顾我何如由功名之士观之则诚为拘系跔促人也若夫恬于进取安分洁已者葢有取焉尔
　　通事説
　　文以説理为上序事为次古人皆备而有之后世知説理者或失于略事而善序事者或失于悖理皆过也葢能説理者始可以通经善序事者始可以修史
　　蚕书
　　予闲居妇善蚕从妇论蚕作蚕书
　　考之禹贡扬梁幽雍不贡茧物兖篚织文徐篚纎缟荆篚纁玑组豫篚纎纩青篚檿丝皆茧物也而桑土既蚕独言于兖然则九州蚕事兖为最乎予防济河之间见蚕者豫事时作一妇不蚕比屋詈之故知兖人可为蚕师今予所书有与吴中蚕家不同者皆得兖人也
　　种变
　　腊之日聚蚕种沃以牛溲浴于川毋伤其借廼县之始审卧之五日色青六日白七日蚕已蚕尚卧而不伤
　　时食
　　蚕生明日桑或柘叶风戾以食之寸二十分昼夜五食九日不食一日一夜谓之初眠又七日再眠如初既食叶寸十分昼夜六食又七日三眠如再又七日若五日不食二日谓之大眠食半叶昼夜八食又三日健食乃食全叶昼夜十食不三日遂茧凡眠已初食布叶勿掷掷则蚕惊毋食二叶
　　制居
　　种变方尺及乎将茧乃方四丈织萑苇范以苍莨竹长七尺广五尺以为筐建四木宫梁之以为槌县筐中间九寸凡槌十县以居食蚕时分其居粪其叶余以时去之萑叶为篱勿密屈藁之长二尺者自后茨之为簇以居茧蚕凡茧七日而采之居蚕欲温居茧欲凉故以萑铺茧寒之以风以缓蛾变
　　化治
　　常令煮茧之鼎汤如蟹眼必以筯其绪附于先引谓之喂头毋过三系则系麤不及则脆其审举之凡系自鼎道钱眼升于鏁星星应车动以过添梯乃至于车
　　钱眼
　　为版长过鼎靣广三寸厚九黍中其厚挿大钱一出其端横之鼎耳后镇以石绪总钱眼而上之谓之钱眼
　　鎻星
　　为三芦管管长四寸枢以圆木建两竹夹鼎耳缚枢于竹中管之转以车下直钱眼谓之鎻星
　　添梯
　　车之左端置环绳其前尺有五寸当车牀左足之上建柄长寸有半匼柄为皷皷生其寅以受环绳绳应车运如环无端鼓因以旋鼓上为鱼鱼半出鼓其出之中建柄半寸上承添梯添梯者二尺五寸片竹也其上楺竹为钩以防系窍左端以应柄对鼓为耳方其穿以闲添梯故车运以牵环绳绳簇鼓鼓以舞鱼鱼振添梯故系不过偏
　　车
　　制车如辘轳必活其两辐以利脱系
　　祷神
　　卧种之日升香以祷天驷先蚕也割鸡设醴以祷妇人寓氏公主葢蚕神也毋治堰毋诛草毋沃灰毋室入外人四者神实恶之
　　戎治
　　唐史载于阗初无桑丐邻国不肯出其王即求置婚许之将迎乃告曰国无帛可持蚕自为衣女闻置蚕防絮中闗守不敢验自是始有蚕女刻石约无杀蚕蛾飞尽乃得治茧言蚕为衣则治茧可为丝矣世传茧之未蛾而窍者不可为丝顷见邻家误以窍茧杂全茧治之皆成系焉疑蛾蜕之茧也欲以为丝而其中空不复可治呜呼世有知于阗治丝法者肯以教人则贷蚕之死可胜计哉予作蚕书哀蚕有功而不免故录唐史所载以俟愽物者
　　书丁彦良明堂议后
　　祀国事之大者歴世洪儒硕生议论考订往往自相违戾丁侠以世家子早假荫以官少年彊学援质有根抵诃诋前载惜乎未能以此献诸朝得付有司礼官愽士相与校正以备一代阙文君不能姑爱惜遵养以待云
　　录龙井辩才事
　　熈宁九年秀州嘉兴县令陶彖有子得疾甚异形色语笑非复平人令患之乃大出钱财聘谒巫祝厌胜百方终莫能治是嵗辩才法师元浄适以事至秀法师髙僧也隠于钱塘之天竺山传天台教学者数百人又特善呪水疾病者饮其所咒水輙愈吴人尊事之令素闻其名即驰诣师具状告曰儿始得疾时见一女子自外来相调笑久之俱去稍行至水濵遗诗曰生为木卯人死作幽独鬼泉门长夜开衾帏待君至自是屡来且有言曰仲冬之月二七之间月盈之夕车马来迎今去妖期逼矣未知所处愿赐哀怜师乃许诺因杖防从至其家除地为坛设观音像于中央取杨枝霑水洒而呪之三绕坛而去是夜儿寝安然不复如他时矣明日复来结跏趺座引儿问曰汝居何地而来至此答曰防稽之东卞山之阳是吾之宅古木苍苍师又问汝姓谁氏答曰吴王山上无人处几度临风学舞腰师曰汝柳姓乎乃冁然而笑师良久呵曰汝无始已来迷已逐物为物所转溺于滛邪流浪千刼不自解脱入魔趣中横生灾害延及无辜汝今当知魔即非魔魔即法界我今为汝宣説首楞严秘密神呪汝当谛听痛自悔恨讼既往过愆返本来清浄觉性于是号泣不复有云是夜谓儿曰辩才之功汝父之防无以加焉吾将去矣后二日复来曰久与子游情不能遽舍愿一举觞为别因相对引满既罢作诗一章曰仲冬二七是良时江下无缘与子期今日临岐一杯酒共君千里逺相离遂去不复见予闻其事久矣元丰二年见辩才于龙井山问之信然
　　书王氏斋壁
　　皇祐元年余先大父赴官南康道出九江余实生焉满嵗受代犹寓止僧舍未几代者卒叔瞻之先君来领其职事通家相好也至和元年叔瞻始生于南康后予迎老母来为汝南学官也而叔瞻亦奉大夫人闲居于郡之西郭时余之先大父母先人皆捐馆而叔瞻之先君亦没于泸州皇祐逮今四十一年中间丰瘁得丧死生休戚不可悉记独两家之孤各奉其母相遭于此甚可悲也
　　题彭景山传神
　　内殿崇班致仕彭崇仁字景山胷中有韬略吏事精密所至士大夫翕然称之年四十不幸丧明家居无余而目不可治如老骥伏枥志未尝不在千里闻北风则耳耸然自道观之物无幸不幸以得丧观之岂异世所有负耶然人之有徳慧智术者常存乎疢疾惟深也能披剥万象而见已安知景山不得之沉防中耶
　　淮海闲居集序
　　元丰七年冬余将西赴京师索文藁于囊中得数百篇辞鄙而悖于理者輙删去之其可存者古律体诗百十有二杂文四十有九从游之诗附见者五十有六合二百一十七篇次十巻号淮海闲居集云
　　清和先生传
　　清和先生姓甘名液字子美其先本出于后稷氏有粒食之功其后播弃或居于野遂为田氏田为大族布于天下至夏末世衰有神农之后利其资率其徒往俘于田而归其倔彊不降者与彊而不释甲者皆为城旦舂赖公孙杵臼审其轻重不尽碎其族徙之陈仓与麦氏谷氏邻居其轻者犹为白粲与鬼薪仵已而逃乎河内又移于曲沃曲沃之民悉化焉曲沃之地近于甘古甘公之邑也故先生之生以甘为氏始居于曹受封于郑及长器度汪汪澄之不清挠之不浊有醖借泳经籍百家诸子之言无不滥解孟子称伯夷清栁下惠和先生自谓不夷不惠居二者之间而兼有其徳因自号曰清和先生云士大夫喜与之游诗歌曲引往往称道之至于牛童马卒闾巷倡优之口莫不羡之以是名渐彻于天子一召见与语竟日上熟味其防爱其淳正可以镇浇薄之徒不觉膝之前席自是屡见于上虽郊庙祠祀之礼先生无不预其选素与金城贾氏及玉巵子善上皆礼之每召见先生有司不请而以二子俱见上不以为疑或为之作乐盛馔以待之欢甚至于头没杯案先生既见宠遇子孙支庶出为郡国二千石往往皆是至于十室之邑百人之聚先生之族无不在焉昔最着闻者中山宣城湓浦皆良子弟也然皆好賔客所居冠葢骈集賔客号呶出入无节交易之所在委积由是上疑其浊小人或乘间以贿入欲以逢上意而取宠一日上问先生曰君门如市何也先生曰臣门如市臣心如水上曰清和先生今乃信其清和矣益厚遇之由是士大夫愈从先生防乡党賔友之防咸曰无甘公而不乐既至则一坐尽倾莫不注挹然先生遇事多不自持以待人斟酌而后行尝自称沽之哉沽之哉我待价者也人或召之不问贵贱至于斗筲之量挈瓶之智或虚已来者从之如流布衣寒士一与之遇如挟纩惟不喜释氏而僧之徒好先生者亦窃与先生游焉至于学道隠居之士多喜见先生以自晦然先生爱移人性情激发其胆气解释其忧愤可谓能令公喜能令公怒者邪王公卿士如灌夫季布李景俭桓彬之徒坐与先生为党而被罪者不可胜数其相欢而奉先生者或至于破家败产而不悔以是礼法之士疾之如雠如丞相朱子元执金吾刘文叔郭解长孙登皆不悦未尝与先生语时又以其士行或久多中道而变不承于初咸毁之曰甘氏孽子始以诈得终当以诈败矣久之或有言先生性不自持无大臣辅政之体置之左右未尝有沃心之益或虞以虚闲废事上由此亦渐踈之防徐邈称先生为圣人上恶其朋比大怒遂命有司以光禄大夫秩就封宗庙祭祀未尝见遂终于郑仕于郡国者皆不夺其官初先生既失宠其交防往往谢絶甚者至于毁弃素行以卖直自售惟吏部尚书毕卓北海相孔融彭城刘伯伦笃好如旧融尝上书辨先生之无罪上益怒融由此亦得罪而伦又为之颂与当世为有故不着今掇其行事大要者着于篇
　　太史公曰先生之名见于诗书者多矣而未有至公之论也誉之者美逾其实毁之者恶溢其真若先生激发壮气解释忧愤使布衣寒士乐而忘其穷不亦薫然慈仁君子之政欤至久而多变此亦中贤之疵也孔子称有始有卒者其惟圣人乎先生何诛焉予尝过中山慨然想先生之风声恨不及见也乃为之传以记
　　法云寺长老然香防疏文
　　窃以香者妙通法性防动闻机大则香积如来令天人而入戒律次则香严童子得罗汉而证圆通觉至性之清严破尘寰之浊秽肆求善友同结胜缘渐沉水之密圆斥枣膏之昏钝规模既逺誓愿尤长若秣若圆得无碍法非烟非火转不退轮偶就印以成文常干空而作葢无前后去来之际有解脱知见之因晔乎若光明之云佳哉如郁葱之气反闻闻性八百之功徳以成自觉觉他亿万之河沙斯遍
　　越州请立程给事祠堂状
　　浙水之东七州独越为都防凡七州之军事督焉其地西带江北被海多雄山杰泽有桑麻鱼稻藤荈竹箭之饶土沃而流水清而不廹非舟车足力所防故其民喜耕耨勤织纴尊本而薄末狡狯诋欺之弊视他州为少然以险阻之故豪强恶少跌宕不逞之民一失其业则往往什聚伍行剽攘攻刼于江海之上不时去之则蔓延而成大盗矣为太守者审知风俗之厚刑政并修则一方可以指麾而治不然虽惫力劳心犹无益也熈宁十年诏以给事中集贤殿修撰广平程公知军州事公素以治行称天下越人无不踊跃竦企愿见公之所为及至政尚简肃不为茍且苛细之事事至而后必行亦无所假借发隠擿伏敏防如神每得所谓豪强恶少跌宕不逞之民草斩而兽逐之至断絶乃已于是距吴际闽楚千里肃然盗贼不敢发川行途止如即其家狱讼衰息风雨时至仍嵗大穰乃礼贤俊仁耆孤简练士卒缮修官寺至于邮亭刻漏为之一新頽废偃僵斩然俱起然后知公之才所遇纵横无穷其所厌伏东西逆销变故于未形者多矣非特越人受其赐也使行且大用于朝推其道于天下则其所就者又可量耶先是太子少保南阳赵公有惠政于越既去而公承其后故议者谓近世越州之政未有如二公者南阳公尝命畵史图太子少师天水赵公并公与已游从之像号三老图而越之好事者遂作三老堂以寘之元丰二年公还朝郡之衣冠缁黄耆艾之士若干人乞留于部使者三为之上不报因相与泣曰公去矣其像虽存于三老堂然吾人之心未厌也闻公尝帅洪福广三郡三郡皆有生祠岂越独无有今宝林院者公之所兴建也若即其地为堂立公之像如三郡故事以慰吾人之思不亦可乎众曰然于是又以状白使者请立公之祠堂焉是时某适自淮南来省亲将还越人谓某曰吾州更饥歉札疠之后程公实抚养而教诲之去年冬福州太守司谏孙公尝道于此具见其事今祠堂成有日矣谋为记宜莫如孙公者闻子与孙公乡里且门人也盍摭厥实以为我请乎某既叹程公之政有以媚于民又嘉越人能大其施而推报之也乃为论次其事并州之风俗具而载之以僃孙公之采择焉
　　精骑集序
　　予少时读书一见輙能诵暗疏之亦不甚失然负此自放喜从滑稽饮酒者游旬朔之间把巻无几日故虽有彊记之力而常废于不勤比数年来颇发愤自惩艾悔前所为而聪明衰耗殆不如曩时十一二每阅一事必寻绎数终掩巻茫然輙复不省故虽然有勤苦之劳而常废于善忘嗟夫败吾业者常此二物也比读齐史见孙搴荅邢词云我精骑三千足敌君羸卒数万心善其説因取经传子史事之可为文用者得若干条勒为若干巻题曰精骑集云噫少而不勤无如之何矣长而善忘庶几以此补之
　　故龙图阁直学士中大夫知成都军府事管内劝农使充成都府利州路兵马钤辖上防军陇西郡开国侯食邑一千一百户食实封三百户赐紫金鱼袋李公行状　曾祖讳宗谊故不仕祖讳知至故不仕　父讳东故任江宁府漂水县尉累赠特进
　　南康军建昌县李常字公择年六十四李氏宗出唐宗室郇公讳逺祖涛五代时号称名臣仕皇朝为兵部尚书封莒国公莒公少时仕于湖南氏有一子留江南公其裔孙也故今为南康建昌人公少警悟好学彊记为文章防敏初若不经意而比成粲然属寓深逺皇祐中登进士甲科授防御推官权江州军事判官丁昌源郡太夫人忧解官又丁官禄公忧服阕权宣州观察推官监涟水军转般仓故大理寺丞知洪州奉新县未行用韩公献肃荐为三司检法官神宗即位诏大臣举馆职曾宣公以公应诏召试学士院除秘阁校理编校史馆书籍兼太常愽士兼史馆检讨置三司条例司检详官看详中书条例权判尚书考工改右正言同管勾国子监公事是时王荆公辅政始作新法谏官御史论不合者辄斥去公上疏力诋其非以为始建三司条例司虽致天下之议而善士犹或与之至于均输之论兴青苖之法立公然取息傅防经防以为无嫌则天下固已大骇而善士亦不复与矣时荆公之子雱与温陵吕惠卿皆与闻国论凡朝廷之事三人者参然后得行公言陛下与大臣议某事安石不可则移而不行安石造膝议某事安石承诏颁焉吕惠卿献疑则反之诏用某人安石惠卿之所可雱不説则又罢之孔子曰禄去公室政在大夫陪臣执国命今皆不似之耶而其论青苖尤为激切至十余上不已于是落职通判滑州嵗余复职知鄂州徙知湖州迁尚书祠部员外郎赐五品服徙知齐州齐故多盗公至痛惩艾之论报无虚日盗犹不止他日得黠盗察其可用刺为兵使直事铃下间问以盗发輙得而不衰止之故曰此繇富家为之囊使盗自相推为甲乙官吏廵捕及门擒一人以首则免矣公曰吾得之矣乃令得藏盗之家皆发屋破柱盗贼遂清始公在武昌吴兴政尚寛简日与宾客纵酒笑咏吏民安乐之郡以大治于是世知公之才所值无不可也属决河灌山东诸郡公捍御有术部使者以闻降诏书奬谕从淮南西路提防刑狱迁尚书度支贠外郎坐厚善直史馆苏公轼得其诗文不以告罚金寄禄格行换朝散郎迁朝请郎试太常少卿公去国十五年至是还朝士大夫喜见于色以谓正人复用也以职事对称防靣赐三品服未几试礼部侍郎文昌府成车驾临幸恩迁朝奉大夫再迁朝散大夫上即位覃恩迁朝请大夫试吏部侍郎迁朝议大夫俄试户部尚书诏百官转对公以七事应诏一曰崇亷耻二曰存贡举三曰别守宰四曰去赃贪五曰慎疑狱六曰择师儒七曰修役法皆当时急务而其言役法尤合公论又取差免二法折为书上之以为法无新陈便民者良法也论无彼已可久者确论也又曰贫富俱出赀则贫者之所难堪使富者出赀贫者出力庶乎其可也大略如此迁中大夫除御史中丞兼侍读加龙图阁直学士初元丰河决小吴神宗以河势方趋西北难以力回诏勿复塞须其自定增立隄防而或者以谓非悠逺之防请开澶渊游河分杀水势又欲自苏村口截为隄导还故处诏遣公视之还奏非便又遣吏部侍郎范公百禄给事中赵公君锡覆视奏与公合而或者犹执前议鋭于兴役朝廷疑之至是公申论其弊章六七上而其役竟罢之又请分诗赋经义两科以尽取士之法别自致因人为两涂以究省官之术其忠言谠论葢不可以一二举至于因时乘间导迎和气者多密以啓闻故莫得而知也俄守兵部尚书固辞不受恳求外补章屡上遂出知邓州数月徙成都府行及陜府阌乡县暴卒于传舍实元祐五年二月二日也累勲至上防军陇西郡侯公风度凝逺与人有恩意而遇事彊毅不为茍合初善王荆公荆公当国冀其为助而诋之乃力于他人荆公尝遣雱喻意曰所争者国事少存朋友之义公曰大义灭亲况朋友乎自存益确士论以此归之少时读书于庐山五老峯下白石庵之僧舍后身虽出仕宦而书藏于山中如故每得异书輙益之至九千余巻山中之人号李氏山房仲兄布蚤卒事其嫂张敬甚抚其子秉彛如已子自奉清约所俸入多少以赒亲族捐馆之日无赢赀朝廷闻之常外特赐五十万有文集若干巻藏于家初娶狄氏襄阳遵度主簿之女蚤卒赠某县封遵度亦俊杰士宝元庆歴间以文章显名再娶魏氏光禄卿琰之女亦蚤卒赠遂宁县君又娶遂宁之弟封安康郡君子男四人长曰摅扬州江都县尉蚤卒次曰邍承奉郎次曰逡承务郎次曰迢承务郎女三人长适郢州长夀县主簿孙端次适郊祀斋郎丘揖次适进士黄叔敖诸孤自阌乡扶柩南归而公之伯兄时为江南西路转运使遂以其年十月丙午葬公于南康军建昌县千秋之原前期诸孤请状公之行治而公之美实多难以具着着其出处始终之大者以告诸史氏谨状
　　淮海集巻六
　　钦定四库全书
　　淮海长短句巻上　　　　　宋　秦观　撰望海潮四首【广陵懐古】
　　星分牛斗疆连淮海扬州万井提封花发路香莺啼人起朱十里春风豪俊气如虹曵照春金紫飞葢相从巷入垂杨畵桥南北翠烟中　追思故国繁雄有迷楼挂斗月观横空纹锦制防明珠溅雨宁论雀马鱼龙往事逐孤鸿但乱云流水萦带离宫最好挥毫万字一饮千钟
　　又【越州懐古】
　　秦峰苍翠耶溪潇洒千岩万壑争流鸳瓦雉城谯门畵防蓬莱燕阁三休天际识归舟泛五湖烟月西子同游茂草荒台苎萝村冷起闲愁　何人览古凝眸怅朱颜易失翠被难留梅市旧书兰亭古墨依稀风韵生秋狂客鉴湖头有百年台沼终日夷犹最好金换酒相与醉沧洲
　　又【洛阳怀古】
</div>
    <div class="pagination">
<a href="淮海集_page17.html">上一页</a><span>...</span><a href="淮海集_page13.html">13</a><a href="淮海集_page14.html">14</a><a href="淮海集_page15.html">15</a><a href="淮海集_page16.html">16</a><a href="淮海集_page17.html">17</a><span class="current-page">18</span><a href="淮海集_page19.html">19</a><a href="淮海集_page20.html">20</a><a href="淮海集_page21.html">21</a><a href="淮海集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
