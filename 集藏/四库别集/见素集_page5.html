<!DOCTYPE html>
<html>
 <head>
  <meta charset="utf-8"/>
  <title>
   见素集 - 第 5 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   见素集 - 第 5 页/共 27 页
  </h1>
  <div class="content">
   明　林俊　撰
　　记
　　龙溪修复庙记
　　昌黎氏以社稷孔子并祀致隆杀于以功以徳之间杜樊川以为善尊孔子夫徳配天地固也宰我子贡有若孟子尤善尊者程子谓语圣不异贤于尧舜语事功也则尤以功名昌黎语或未详樊川固未察也夫圣而行道于一时未若删述六经明其道以垂宪万世圣而师也故自京师以及天下学必庙孔子龙溪庙学枕芝峰以正挹龙腾之秀储英妥灵令以为不已利也易偏左士积弗平罗守列为复伦堂旧之庙未复罗以迁去仍袭者乆之士滋弗平史侯立诚以进士来令毅然任复曰邑与学谁利泥均尔位寘复为宜吾将图所弗病在民与弗替在庙徐而举之节缩浮费一再嵗居以仅赢潘侯旦之适守也续而足之逹之巡按张君景阳谓宜具材攻位付能于陈文真董以邑幕李济程材校功侯身莅之庙庑堂斋绰楔栏槛易者复废者新而凡阙者以完丹漆鲜烂奎章腾照守偕僚贰上官侯崇阮侯芳龚侯震胡侯宁道共幸文昌之符愽士潘君荣呉君璋关君文英具书陈生餗请记惟世道系人材学校羣材之地如金之冶孔子其型范也火候视至铸不出型范之外而苦窳破裂中间得承其似以重副人意者恒少七十高弟子孔子身陶铸之而物品人殊矧流而愈异者乎司马谈以隂阳儒墨法名列六家班固増而为九庄周肆诋圣谟李斯坑学徒焚其书以尽视学佛者流祖尚顾有愧矣方今士无异业儒冠衣皆诵法孔子者也其所型范果神防如顔妙领如曽成徳如冉闵逹材如由赐者乎推孔子所优用而未用者时而举之如虞五人周十人者乎如殷三仁无忘故主为烈者乎如宋四儒开道学之传为盛者乎承其似固在此也夫复学之旧小也抑末也复心之旧大也其本也予俊也甘执役孔子广复庙学之意为诸贤诵之相规之言非以告君子也正德十年乙亥春二月望莆田见素子林俊记
　　杏坛授受记
　　杏坛在曲阜西八里吾夫子讲道之处按杂记夫子出鲁东门过杏坛曰臧文仲誓盟坛也援琴而歌寓睹物之感因之而讲道焉堂曰教授堂孔庙之前其遗址也相传钟离意修夫子车身入庙拭劔履张伯除草堂下得白璧七枚伯懐其一其六以白之意意置之几前床有夫子瓮意发之得素书曰后世修吾书董仲舒防吾车拭吾履钟离意璧有七张伯懐其一若叔世防讳之书好事之说固以诬夫子也明帝幸夫子宅命太子诸王讲经堂上干兴间孔道辅又起为坛环植以杏名杏坛昭灵迹焉呜呼容知一席之土为太极之先造化之祖品彚之纽牙六经之精血天枢地衡万古人心之纲常命脉也哉是图峰壷为吾弟待弼所作图夫子起今之诸子也杏坛逸响传濂洛关闽凡四振紫阳之响传复斋山以授我巨轩松湖二父子而于野慎斋玉井子木四孙又兼四如之传祖孙兄弟家自师友铎音泠泠然传我三复又我敬斋殆八世及予而响絶矣昔楚昭王欲以书社封夫子子西曰王之使诸侯有子贡者乎辅相有顔回者乎将率有子路者乎官尹有宰予者乎王曰无噫斯予所不附人数者也周公之不梦乆矣临河之操丘陵之歌鳯伤麟喟时有婴怀者林诸子其将无家学一念哉附四子以望鲁宫墙以乞灵夫子吾家一响又于兹有续矣诸子识之是嵗正徳乙亥六月上浣见素子俊焚盥百拜谨记
　　味蘖记
　　予他乏技能颇颇窃喜士自幸世尝说欧阳文忠公名喜士而士常负公予未见其然也可为世道幸矣晚又得秋官副郎王君时行以重副予意时与泛木兰歩青野陟仰高周览八极就云庄而憩息焉君别号味蘖旣又更号蘖谷予曰无王懿敏家法然哉君曰无之懿敏以文正子自苦甘而苦也大用苦而苦耳大用起真州农家先高祖尺籍于莆贫不自活者四世则随俗尔尔大用生八月而孤十四嵗而失其恃虽天幸一第而食于官者以浅居无一锥之恃嵗时托神主侨寓以祭记曰伤哉贫也魄也何所神也者其何依生者其不足谋也蘖味之苦世之苦有过大用者乎噫深矣故蘖之不足而谷取焉予为之恻然易明夷艰贞彖曰利艰贞晦其明也大之穷其初一曰穷其穷而民好中夫处伤处贫当晦其明正其志安其穷乐天知命而好中者如此环复消长之防盖有俟之道焉复生于剥者也物不可以终尽故受之以复苦有甘道焉深谷为陵生忧患而死安乐其胜指哉昔范文正公杜祁公皆起孤寒位通显为宋元臣夫有其立则有其地蘖谷其二公为心哉予将取得士之幸矣蘖谷曰谨受教正德乙亥夏六月望鳯山见素子林俊记于云庄青野
　　城新城记
　　新城属建武本南城黎川旧镇附呉荆与闽粤相犬牙乌合之众星流电出雨至而风防居之人苦之宋绍兴间析为县丛山孤寄而地常夜惊自逆瑾搜括财公私以尽盗戢戢然起而抚之长林饶之桃源瑞之华林汀之大帽与荆粤之宼日垂涎建武新寄命虎口者数嵗民愿城令徐侯绣以时诎也强应之筑土而城高八尺上覆以草徐忧去黄侯文鸑来令叹曰茍矣夫以寻筑而寻补孰若一劳而永逸且新虽小实招武之咽喉建武之屏蔽新可守则远迩可应智可谋弱可备敌可以战而勇可以追非独新利也士民以为然合而议之城厚一丈高加以尺者六址内外以石者半垣而甓者半周九百丈堞者若干铺者三十六铁而门者四东曰望闽西曰通济南曰昌文北曰朝宗楼而覆之费之直以邑之租与力之众寡丰啬为限计旣足责之自营而督以监干令惟视坚脆前却以为劝惩画既定以白于总制俞公諌巡按某君某皆以为宜拣日授方百堵并作宪副杨君璋以兵备临视申令责成役奋而功以就邑人乐之因正郎李君泰郡守何君垕请记于予夫设险所以守国武牢营而郑人惧东阳城而莱子以服息无时之备观敌审势以逸而代劳城未可无筑也然亦未易筑者财与力民出也其可图始乎哉非有以恊于下则怨生而谤起上亦因以弗信弗信则阻矧兹大役也哉故甘心临事之悔而絶意先事之防善令者亦惟无怨于民尔矣孰肯贻乆安若是耶抑是城民惟令副也庸无民之副哉旣劳思节之旣费思复之雪寃宣滞谨视其乐苦推心而垂仁者无乎不至亦如城然祗见其恃而不见其厉民安于令亦如安于城然而不见其为功则侯之城城其亦城人心之地哉予侯乡旧新予旧抚属也尤私之故以属侯与嗣侯而者正德乙亥莆田见素子林俊记于云庄青野
　　峰湖记
　　峰湖本方壷樵谷故錬冶处梅峰东引而水与湖防山截焉嘉树蔽亏修竹环映无飘浮歊之所城中隐一山林残碾防灶叅错于假山方池磴回川曲之间又若挽馽络以游乎方之外予友陈君敦贤爱之翔其直而市之徙文峰之居居焉因引为号乆之曰无殆神仙者流意固有寓其未足告也抑地之名旧名之我亦熟矣吾取其似代之易峰湖黜虚就实援之彼以入之于此吾儒运化殆其然欤神仙吾不得而知也世无是人则冝无是事倡为是説非独方士之妄盖有托而逃者矣君风神清脱运博而操之要视天下事若无其难在司諌有直声逆珰时例与调停方壷所以寄也起藩参又起臬贰提学悬穹付以待者不浅峰湖无蚤计耶士君子身虽庙廊未尝一日忘林木鱼鸟之思峰湖常在烟霏泡沫流上而生灭者秪见其小也傅岩渭滨南阳藏声巻影拔俗而离世一旦乗时应防使人指而骇曰此筑徒也渔軰也耕流也突然起其若是烈也是固吾儒作用之常要之于山水不为无助山受而大水受而深积而至于含元气宰化机长养万族賛发育以逓承二五之匮峰湖固寓彼而取此矣其独留情一玩适间哉若乃酬云水赴烟霞还迹山灵梅山香山争其高西湖鉴湖争其净冽峰湖十年外事未晩也正德乙亥秋仲鳯山见素子林俊记于云庄青野
　　龙岩儒学改立记
　　龙岩本新罗开元时始县儒学之建皇祐时也始县东继县南一再徙而西始定前庙后学位序良称文物于是乎改观自学移而右文物不殊科第如缩议者委之右冈之昻宪伯胡公重器给赎刑之金复之属尚义林钜董其事化腐为新佐缺以完斋号库庾于是乎备钟灵萃淑斯其一占矣愽士熊君恒金君礼来予请记予惟学校之设所以型囿羣髦端性原立政本而出治道人材登耗世道风俗斯关焉是固有司之事亦明刑弼教者之所宜为也而徙立缕缕未免青乌氏之拘然卜宅经野古固有行者矣均之田也而一易再易均之材也邓林之出称独美地之肥硗有固然者朱晦翁先生病漳学偪仄欲移贡院行衙广之业未及而去北溪陈先生申前请寺丞赵公汝谠从而辟之兹学之改三君子是意也又况因旧而复者哉抑龙岩改学晦翁尝记之矣其要欲开以圣贤之学以逺其到而病夫作兴者之未能也今之改敢外是为告哉夫士先乎志养其到以有为也道果逺乎哉学宫建置感于彼有通于此者矣孔庙言言前瞻具在伦堂翼翼指授有严固有精神意气之相感而逸志颇念之不敢留相辅成性相观成德相先成学如同罏鞴一成而不可变均斯道斯世为心今人弗逮古人为耻生色山川还故否而尽泰之改学歆发殆其然欤闽兴学自常公衮漳道学传北溪为盛要殆有然者若规规位寘以徼恵偶符之天固有指为今日病殆亦可无畏乎正德丙子莆田林俊记
　　归全山记
　　九华擘左臂而南弱其中缩之枕紫霄壶公当其阳土人神淫神祀之乆之明其诬弗饰风霾旸雨頺甍防栋委弃之榛藂茀草之间属偷儿以尽部使者正祀典聴入直无承者及是方梅墅茂卿输粟受焉辟其芜秽缭以周垣当其气以营寿邱覆客土昻之树松桂栢竹四时名花果布竒石而亭其左右曰真寄曰行休表其中曰梅墅曰仙臞梦境又亭其径之曲曰纳春于是山之孤岑复嶂烟霏开敛出没而明晦者无出乎目睫之近而林籁谷响村讴野啸微防而显续者收拾之支頥抱膝之前境殆异人世梅墅偕客乐之曰吾生而游死而休由吾自尽适吾性逭孙子自致之责郡伯张公白斋梅墅二方伯兄松厓雪筠旧也为书归全山于石夫万有乗化同归于尽生有息者也魂气也本诸无魄精也根诸有人死则魂升魄防升从阳从无栖之象之属之尸俎之求诸有也防从隂从有衣之薪之属之坎秘之藏诸无也然生不可乆生寓舍死永宅也生可恃乎哉君子知生知死修其全以无愧乎生庶乎还其全以无愧其死归真复命与山无极所谓生顺死安无遗憾者非然欤梅墅曰然请书为是山重正德丙子鳯山林俊记
　　吾道沧洲记
　　延坻浮岛霭树晴芜荒荒然一碧家鳬鴈宅鱼虾孤屋防蓬寄厓根而临木杪陆居水着樵儿牧竖耕钓者流迹交乎其间皆索落苍凉旷莽之地恶有飞盖轻舆雕璎壮马高牙长纛从卫之赫然者哉故非无怀逸人与方外之士不能到到亦不能安以乐也自子为先菊庄翁卜寿邱也得云庄之胜立土屋以备斋守庇霜露格猛噬而防之名闻所知翕翕然悬一覩为快至则讶且笑不称情不知庄之胜固牍之矣曰碧山疎雨青野闲云临沧素月古洞真风者选其胜以立名吾道沧洲者櫽括以见吾志屏山拱北仰高一快后乐独高云寄未缕指尔矣道胡为其沧洲也谬尝渉迹人间树么麽之风槩愧鸱夷子者甚恶取附逸人决亦不自儗方外樵牧耕钓委心焉性乐也乐在是将吾道在是有弗吾乐将亦弗吾道恶强吾同哉云物为徒造化为友乾坤为客寄寒暑屈伸以为嘘吸无名非誉燐走野而风过林居之安故弗移取之甚廉故无夺所好以收吾寂自吾有者也自无而假之有其终有者哉易艮其背无妄九四可贞遯九五嘉遯贞吉洲不变道亦不变洲寓道道寓易观象玩辞观变而玩占沧洲付吾老矣正德丁丑端月三日见素莆林俊书于云庄青野
　　志乐楼记
　　阁老湖东费公辍枢务归鵞湖也居之左掖立重屋以藏图书纳素薫而来逺景志乐也昔欧阳子辑古书万卷石刻千卷琴一棊一时置酒一壶以自老五物之间又尝患珪组以累其形忧患以累其心无得极所乐偿夙愿焉六一所以志也欧阳子公乡人文章为宋宗工苏子曰欧阳子今之韩愈公取志乐欧阳子自况亦今之欧阳子自寓也年甫二十及第第一人四十五而入内阁又二年解其政遇之蚤迹之竒境之顺欧阳子弗及焉百年未厯之嵗月犹优乎其半视欧阳子偿夙愿于畸局落景之际则又逺矣敛有于无息諠于寂至动而约之于静塞宣滞流渣滓俱化无官责之足念世机之当防极其乐将有出五物之外寄广大游高明辉光日新晶彩腾发如列宿行天孤峰立于千仭槩以楼有不足尽者斯公乐也抑古者进亦忧退亦忧公志乐无与古异耶噫斯独乐园之微同乐盖有寓焉志乐殆无志忧者欤一旦圣天子举文潞公故事起公于家则是乐公不得专予竟得之云庄殆横山而近又适欧阳子之年乐非予谁诿哉正徳丁丑见素子林俊记
　　方洲记
　　自予师事国老文思公友中丞坦洞公则闻彭氏智溪山水之胜八景公大父先詹事苍山公所名者也继闻官山八景之胜公伯氏正郎七一公所名今其孙藩防君师舜方洲立义取智溪所谓品洲官山所谓方洲者也夫地濒于水曰干夷曰漘高曰岸环水而高其中曰岛夷曰防又夷则洲也水截陆防限隔人界一鱼鸟树石席主者之庇以谢絶利有之伺大块者囿吾以独也仰观俯察物物可以自照以静见天机自适翛絶出尘之趣将日月予老是洲矣而超影结知悬黎翔售誉驰迹解云水如脱若将寡情者尝观夫洲矣气至而蛰者振勾者出萌者以逹噤者伸其喙渊而濳者神其变化方洲要无得不然者而神游意徃要无得割遣是洲也盖坐卧之所恒对存记忘之矣迨暌离延伫纠结非把翫之真而寓目贵游非草野之防便土长洲居之习也又惧夫云物非故北山猿鹤将于我乎疑而区区悲喜之犯吾虑游丝飘风草根蛩嘒之属吾耳也夫云八荒雨六合敛而邱壑为徒皆洲之素也又奚用情哉方洲夙肖世阀韵致温永督视楮局省费数万缗李卫公所谓公卿家子弟习事非欤为是洲致慰浣焉正徳丙子见素子林俊记














　　见素集巻十一
　　钦定四库全书
　　见素集巻十二
　　明　林俊　撰
　　记
　　城东别墅记
　　人具天地与元化并者也非放无以宣用非敛无以退藏物假大于夏而揫敛于秋与时消息者也石首张公东轩国持大防布政仕衢方亨抱负斯副而筋力且健强竟之屣脱以去恋恋然草泽云水自命盖有以预见夫丰亨之不足恃留有余不尽之足贻者矣张世闻家公尊府讷庵翁起进士仅佥宪事翁是之留者东轩也公之子石洲崇象又起进士今方为翰编人属逺器公是之留者崇象也夫量夫器者尽则吐而不受不尽所以贻也益不巳必决屋成而陈三瓦宣其用而不尽乎其用敛殆非早计欤墅去城东百武还徃有余便薄田数亩低垣短屋有余业竹防莲塘兰畦药圃四时之花实有余胜而马鞍龙盖诸山梁湖顶湖荆江诸水拥高清而湛浮碧岚霏变灭草树之敷腴瑟缩烟防洲鸟下上于苍茫杳霭之间动见天机静含物妙尧夫之观物殆然也义鱼摘芡引清风延素月与乐天为徒歌棹歌诵归去来词追武夷之逸响回视官书仆仆升落非誉之日棼吾前谅有辨者是墅吾息心焉昔愚溪由子厚而名亦由子厚而类昌黎序盘谷多溢美柴桑之菊平泉之竒卉异石若在下风境亦自有重者墅殆免夫崇象予湖南首得士谬予知巳至今焉是记也以纪贤于公亦为崇象地云
　　二烈祠记
　　国家廓清内难时也死事约略可省记者方侍讲孝孺练都御史子宁黄侍中观陈尚书迪周纪善是修王修撰叔英王教谕省与吾乡陈知府彦回陈给事中继之凡四十有六人余忘之彦回塘人死职继之岩嵁人迁涵江死言尤惨呜呼有驭世之大经有运世之大权自传子而家天下也厄再世观扈权在君桐宫权在相三监权在亲传位长君权在母我太祖知天命有在权在我有人也经徳弗回立焉者正也我太宗权之轨世酬物存焉者大也诸人共起而争之抗声纲常守焉者定也盖至是而国歩康时化顺大玉弗移采章犹故容有意诸人者是修死曰彼食其禄自尽其心追论子宁曰使今日在固当用之而时或事异犹无失玉成明伟之烈若犹唐然王魏优之义不可为训君子殆有议焉诸人孝孺廸观祠故址省祠学宫子宁祠金川书院瘗遗骼锓遗文上墓碑固巳起当时而盛行近代俊尝议莆忠烈并祀一祠无应者侍御胡君文靖景尚风节得二烈于两庠防诸録志无异在祀法祀为宜偕侍御王君应鹏藩臬伍君符王君金刘君玉曁诸大夫议可侍御程君昌代至议又可属守冯君驯令雷君应龙立祠以邑幕黄杰视祠成属记于俊夫气化相乗常否易位不通不流不塞则逸而不可制势无得无义之守以立常乆之则贞为正者也死则谁免之斯逹之所视无畏矧自信之深耶陈之烈有文龙叔侄淬之三父子兹又二公虽通谱未然要视莆而半噫盛矣记而附书之正徳丁丑春三月上浣莆后学林俊书于云庄青野
　　周氏西族总祠记
　　周之先元和盐铁转运使适始入闽始璋固始令干符时也徙莆始百让起居郎端拱时也淳祐时直学伟佥判俊又徙清江叅军性仲子起子也清江周相望东而周者东族是西族也今高明尹讃直学房广藩方伯双竹进隆签判房也二房皆有祠总祠无举焉赠郡伯竹雪公坦以属意双竹良勤正徳丙子双竹旣疏归物土虑材以独任举旷讃偕大柱倡二房助五之一择子姓之才者节卿崇十与典膳懋官董祠事中为堂堂后半为寝寝五龛中转运起居在左叅军在其右直学签判又左右而分引其前为庭廊翌之又前为门为华表楼又翌之祀之田因竹雪之旧一再倍增之凡三十亩千百年之旷具举于是存乎人尔矣按庙诸侯五大夫三方伯古诸侯亦今大夫也礼三庙一昭一穆与太祖而三始祖固有祭也士祭其先先祖又有祭也大夫有事于君祫及高祖未尝无祫也君子将营宫室宗庙为先又未尝无庙也近世士夫无世官以及民庶有不得为者故祠堂易之祀高祖温公也祀始祖先祖伊川也今江南巨族总祠率循伊川之旧祫祀祫飨盖远引而近神亲而族亦亲非是殆明允所谓途人情之不能巳者圣人弗禁以义起也堂以代庙版以代神主致杀也在宫室先焉其皆凖于礼继前人以啓观后人其萃祉周氏矣正徳丁丑春三月旣望资善大夫都察院右都御史鳯山林俊记
　　觉轩记
　　进士雷君孟升在诸生梦晦翁朱夫子语之学旣莅莆请奉轩事时瞻对焉予为号觉轩夫审像兆祥梦见于经旧矣其槩想与因也形神相接曰想不接谓之因梦游华胥梦槐柯想也梦授笔梦吐白鳯因也梦化蝶梦松生腹果想乎因乎无想乎因乎合想因者东莱也有叔孙梦牛之证无想因者乐令也有未尝梦乗车入防穴之证将安折衷乎心神之舍鐍钥者道也心不易道神不易心则梦不徒梦孔子梦周公梦也顔濳心孟私淑无徒梦也觉尔矣旣至而神会未至而意徃同亦觉异亦觉防筹黙镜歩趋非局糟粕非味而心源道奥之自有真觉其庶尔矣夫木萌泉始具于用者也而杈髠而蘖践而蹄涔鲋谂其固初之性哉晦翁言某读书吃了多少苦其为学居敬穷理以反诸躬极其高明广大探原造化以逹圣贤之蕴犹歉歉若不自足鋭徃奚加焉鋭之次一曰蟹之郭索后蚓黄泉次二曰一无不逹夫蟹之郭索心不一也一之逹执道必也君患志不专无患道之不逹守此之觉以还命晦翁梦不虚梦矣君子旧掖进来贤予素初政翕张同安之逸歩予与也其有靳乎哉记觉轩正徳丁丑春三月望旣见素子林俊书于云庄青野
　　岩山记
　　原诸始者皆足寄本其重也一元之气具天地防山川而钟之人物岳降申眉山枯而三苏出啓生贤之重以永兹山之重相成能者也灵山为信州巨镇昻伏三十里而至金山叠山谢先生书院在焉又五里而至白石勉斋高弟子刘先生埜书院在焉又四里为岩山今大叅知郑君立之别墅又在焉郑居葛源竒峰环合岩山隔一水而近绣壁雕崖出风埃以临木杪陟其颠平巘天作四山如聚米中有洞其下有泉泉甘而冽凡山一草木一石一云鸟皆异居人习而常之间知之亦无有得者矣立之独立屋以当其胜斋心缮性玩化而探山翠四筵市嚣俱寂安乐之窝神留焉舞雩之风响神荅焉领无言之妙以独得造化屈伸之机荣悴开落流行而坎止时任之亦时忘之岩山自况也寄所重尔矣夫山神未神未可知其钟其否其未可臆测也循山而论前是何叠也何白石也不谓若是独恝岩山亭然物表清洒而脱尘在吾闽固己巍然一靣引而至与象山争高文山争其气烈决不使芳杜无顔萝烟桂月有惭色为猿鸟之所嘲笑夫不必始之亦必欲终之矧有殆然者君知之山知之见素子亦与知之着是记焉正徳丁丑夏仲月六日见素子林俊书于云庄青野
　　锡重修庙学记
　　今二氏之宫徧区内金碧髹垩吾道庙学顾陊剥弗治彼之术售鬼以愚人与吾道尽巳者异羣趋之羣力举也庙学有司之事费诎殆有然者张简肃公介孙侍御君鳌山提学南畿尽淫祠去之材若田之在锡者议辟二泉精舍优祀事李忠定公翁引嫌谢焉授意修庙学以代匮有司张任为责付专事于范郡丞泽而兼临之守则王侯教也巡抚张公津巡按刘君景宇申令督齐择材于成而酬佣于田之直腐易隘辅其旷厘正其位序之当邑大夫愽士神其成舍菜焉守具书束币授使者来莆请记呜呼道不足立胜旧矣托辩于孟子衞孔子也表佛骨着本论衞孟子也是举役二氏以收掖正之功殆如因敌收胜宜特书夫阳施隂承圣人成能天地参而三者也道至圣人而止圣人至孔子而盛为报亦密矣皇与帝与王尊也尊则分严故祀简孔子万世之师亲也亲则情至而祀尽天下易之涣王假有庙观盥而不荐有孚颙若妥灵于庙假神道设教于夫子也防之彖飬正圣功兊之象朋友讲习栖士于学责师道友道以成教于诸子也居肆成事学缦所以安蜾臝祝类我乆而似之矣抠趋对越之下殆有防逢恍悟于羮墙梦寐之间若有若之似顔子亚圣人而几者抑归郓阳堕三都诛乱政集羣圣而拆衷其不可尚矣将有蒲之治单父之治武城之弦歌者乎费之辞仕之辞舞雩之风咏者乎述大学作中庸传易子夏居西河而教授者乎则将曰孔氏家法也自兹役始正徳丁丑秋九月菊日莆后学见素林俊谨记
　　黄巷黄氏祠堂记
　　祠堂祖庙变也王制庙有差庶人以寝秦尊君卑臣庙无敢立者祠代庙汉始也魏晋渐复为令迨唐宋迄无定议由意杀隆杀渉简隆则渉僣夫三庙二庙一庙大夫不得祭高曾士不得祭其祖非人情程子五服立论祭无害及高祖朱子谓得祭祀本意近世江南旧族聫谱数十世非举得祭始祖与唐制三品以下得举禘祫之文则无以维系族属故始祖之祀义之不可以巳者也黄自固始入闽唐桂州刺史崖始迁莆之黄巷为诸黄共祖自桂州至公权凡十世迁塘也自贡士矗至望春凡四世复迁黄巷也自致政万二至今已十二世祠朝奉珠寳所建大宗世居之赠主事璨病其杂也奉地以为祠倡尚义玮率族为和巳之二君皆谢世正徳乙亥主事子职方郎中巩谨承先志谋之族之长尚义晟宗孙增合族属以相揆力偕义以任成于巩祠一堂五室中祀致政为黄巷再迁之祖始祖也左念七右朝奉先祖也又左系佳信之大宗也又右亦系佳住之小宗也祀寓不迁详所承也以神版易神主远僣也系寓别宗详所继也兼取祫食于祖无主之义以揆礼也仁人孝子盖甚有不得巳之心者矣夫推而上之谓敬推而下之谓爱妥灵萃涣神而明之大宗率小宗荐其常事盖有不待施而感者济济漆漆对越在前尊尊也亲亲也合以序也观荐知诚诚知飨观报知厚厚知本观列知顺顺知世遡源于一支流而派析者皆可稽也故无逺怠无戚薄无疎遗导诚长厚立顺族者正乡者亦斯乎成俗矣职方贤而廉无难其心难其力是役也世所恒缓独艰力先之亦具知其意而族之同义亦足书矣
　　考亭书院建修记
　　文公朱先生临漳归也卜室考亭居来学以竹林精舍旣又曰沧洲书舍前伦堂又前夫子燕居之庙其后祠堂立而精舍废书院立而燕居亦以移则祠北也又移则祠东文公燕居又祠西而立焉书院理宗赐额余则后村数君子追崇者也熊虞记备矣及是侍御程君昌王君应鹏病燕居弗称捐金具位授能邵君豳承焉垣伦堂前地移夫子燕居其中次以竹林精舍以奉安文公燕居之神总其门燕居也伦堂夹以敬义二斋取晦堂燕居之旧别其门继徃开来也并祠而总垣之以为考亭书院与凡为公之故一皆饰而新之位序有严物采章丽西南故趾室以居守祠者公子孙也旣落告请记其成夫道天地之先流至虚以寓至实纲维三才枢纽万化而其故存焉圣人天地之故大贤大儒无失所为故者也寄诸器冺诸神而其有未尝不在公嗣延平豫章山以嫡传周程然尤于夫子愿学焉传注六经删述之大较订正纲目褒贬之大端难进易退仕止大致然也乃若探索防洞极精奥囿夫子申夭自得之天暇豫优游神参意防动而静寂焉以防观入无出有之妙前是一夫子后是一公斯公之故也善学者求其故而巳成言徃范寻绎而持循之得盖以浅矣书院道所也亦神所也学道而求之神以得其所为至集成四儒兼济来世引建水以上接洙泗之传其固小补哉大化范围之下孰其非公者倡道东湖复斋山亲承指授吾家巨轩松湖为再传弟子受役斯记固后人事也
　　借溪记
　　始予读子美诗则知浣花溪之胜贮结者乆之庚午有事西蜀意将出溪上吊先生草堂一寓目焉戎马驰逐旣毕事买舟东还锦城无因自至溪之胜徒寄之神逰梦赏之间迩者先生乡人李君来副闽宪语次偶及曰不肖先茔去草堂里许歴林塘过百花潭追忆先生吏隐之处云物具在浣花犹为故有其无复易也缚茅附之名以借溪寓不敢当先生之意俟是溪纵老焉幸为之记尝观夫物者品同而遇异今都防之雄富风景之繁丽有不杭西湖蜀浣溪者乎湖乐天主之溪子美主之固亦并世元人两祠并峙殆其不孤矣然蜀处一隅游赏之盛溪不当湖之半而名殆右之岂非子美之沉落一世瑰词杰制尽用以发灵是溪非若乐天假守于杭为西湖风月勾留巳也韩魏公之醉白堂慕乐天也公三朝元硕勲望隆赫犹欲自儗乐天宜其于子美而自附也然以予寓目之难而君顾借之之易无能不为君私幸又惧夫来者之假有以不归也或疑数弓之畦吾汝隔焉子美岂尽溪而有业不待借且借其不常借也予曰然则有者岂常有乎金谷平泉鹿门柴桑徃日之主人安在则均之借也溪之借小也天地又一大借予独爱乐天西湖借和靖以收之寂先生浣溪将借君以沛发未尽之蕴道有相成者记借溪附见焉
　　寒谷记
　　云庄冩易宣郁中而行滞虑意不自择莫知所如徃厯青林循狭迳线路亏折悄然絶足音其进也若穷焉其止也若深有不自释焉顾而徘徊引以前路两山东隘灌树列如箦中行一川若塪井然境幽而候特异盛夏可以挟纩肤为之起粟曰幽哉谷谁其我偕者他日语次寒谷侄请偕难之己而遂偕前武后躅抵宿游处心开胆壮意气间适非复昔独徃时矣予据藤寒谷倚仄树以侍徐聴之曰是无竹屋澌溜石鼎茶声者耶天籁徐鸣风弦细响者耶烦为之涤躁念为之消息日亭午隙光直下鱼影厯厯布石上可数曰是无逃虚入谷濳伏孔昭者耶鱼不厌深所哉所哉一勺之命江与汉无易也寒谷起曰幽哉谷叔其所矣曰偕之曰忘之曰偕忘之曰叔示有年以意也曰奚有于是尝徴诸取水之微矣逝者如斯本固如是也受也者其量也行也者其渐也防溪逹河入海也者其至也潦之水殆其未然士固有微而彰小而大止吾止进吾徃者寒谷曰唯寒谷有竒行孝于家起师模令政以有顷御史疏止取佛道左取外域侮病中国非训与迎鳯翔事为类寒谷固昌黎子愿学也寒谷分九死荷圣天子仁覆出之诏狱以县丞武义于戏前之游固寒谷也追记归之
　　都察行台题名记
　　道厯万世无者也疏数繁简存乎时尔矣详内略外固建官之体统然无得无外之防周召分陜之东西是意也嗣是有巡察巡省宣慰宣抚之使王人下临昭宣皇命以弹压官邪训齐师旅督其属以稽其举废拔其幽滞而平其争枉若式遏乱略保固疆圉率聴先自便而后具闻盖一靣之寄深委托焉国朝张官置吏外而都布按三司视内之府部院以临制官僚申严封守犹虑有弗肃也嵗更一御史巡按之则巡察之意迨藩方有事大臣巡视之则巡省之意巡抚之则宣慰宣抚之意其后视抚之授都御史专之部寺而出则兼衘以行便临制也江西间遣巡视近复常置巡抚而遴选风力重它藩焉古余孙公徳成旣职竞不役独智询咨羣情以裒集众益而又繙阅故牒考已施之宜利加决择焉因尽得视抚之衔名邑里嵗乆近与终焉之至镌之于石以俊谬二役与也属为之记夫道有升降政由俗革道不胜时也乆矣周人东郊之治周公毖殷始之君陈有容中之毕公不刚不柔终之虽时先后乎异而用心行事皆有以济若出一时若成一人其心恊也其不恊又恶不至哉子大叔代子产也服如猛之训曹参代萧何也守尽一之规谢方明不易前政义在必更务秘其迹古之人其立心槩如此公之心其固如此也是石也前闻具在俊焉敢附司马文正諌院题名之规记所始以见公之大以追讼予媿尔矣
　　余杭重修庙学记
　　自古人文成化非得鸿硕之士则无以茂至道昭叙皇极故代有学学有庙神而明之示有趋也虞庠夏序商校周处成均其中环三学而置之曰辟廱外而叅建凡侯国曰泮宫凡乡曰庠凡州曰序凡党曰校于是四代学徧天下祭则虞以舜夏以禹商以汤周以文王谓之先圣当时佐理谓之先师与配享焉孔子无时而穷集羣圣而大之删述素功位育世世然汉始与周公并祀为圣师唐始专祀以为先圣进顔子以为先师配以左丘明贾逵辈人其后又诏天下立夫子庙通祀十哲七十二弟子其位夫子东靣至宗时諡王始正南靣之位宋定四配进五儒我太祖诏天下通祀为令嗣是黜杨雄进董仲舒又进胡蔡真杨与在祀典而笾豆乐舞物数有加焉余杭庙学宋景徳始建绍兴再建洪武又再建嗣是修葺弗时頽废几弗支像设亦己剥落内江刘君瑞起翰林副按察使督学両淅临顾叹曰妥灵栖士其固至此哉割赎金百余属令喻江始事然而学宫犹局尊经之阁故以匮也巡按呉君载割五倍之金以申属于令属董役于簿张霞属相勤于愽士张文学蒋陈自戊寅仲夏至于己卯春成告位序材良丹漆有丽庙若新制神若显设学阁门庑斋表焕若改观游息化养若身处陶型以亲承耳提靣命之近无得而自恕也夫儒名墨行昌黎所讥鲁止一儒庄生之所讪夫子举君子小人之儒致决择焉严邪正之分义利公私之辨以具至纯之体用则佐理以行夫子之心不用则续衞道以明夫子之分使天下后世皆属我诗书礼乐教化之中以无越春秋褒贬大闲之下妇寺无得以攘我国权乱贼无得以窥我神器二氏无得以紊我冠裳九夷八蛮母得以猾我中夏两仪奠位百顺效灵夫然后吾道果有禆于世而夫子之功足頼士所学所养其不孤矣记其成并告焉
　　太平别业记
　　隐之道二非其地负人也非其人负地也有莘南阳奚胜也无亦负人者乎百世之上百世之下闻其风者想其人欲至其地而不可得顾因人而显矣北山终南至今尚有余辱也呜呼地负人力不足于用也抑其志不在此也不然天下名山水何限彼圣且贤者其皆昧所择哉以人负地则巳悲矣建安杨君原父家故而裕于资以进士知无为州乆之意不自乐谢事而归卜太平之邱之胜而寄傲焉名曰太平别业因邱名也或曰际时而后隐故以名君有行谊词章记古今事甚富又有贤丈夫子骎骎乎谢市烦汰世虑与山水为伍北山终南之梦无是也其有莘南阳之学者欤予不得而知也或乃鹿门之徳公谷口之子真欤予亦不得而知者也昔李愿归盘谷昌黎序之苏文忠谓唐无文章惟盘谷一序愿之名假序以传不朽夷考其实愿无甚过人者愿负盘谷者欤陶元亮懒折腰归柴桑赋归去来辞文忠亦谓晋无文章仅取诸此详观其归田园还旧居形神释自祭文诸作皆趣尚高雅况味冲澹乐天委化山不得而高水不得而深乾坤百物不得而陶冶笼驾之也况区区仕止得防间哉元亮诚无负柴桑而自致所不朽者君亦元亮为学者欤予素倦于游常思建之佳处搆短屋买薄田以终其身草堂之赀君无多让社可结君母误视如逺公渊明之文章予于君有望焉若别业之山水诸记己详故略治壬子十一月十日记
　　后峰记
　　太极奠隂阳分一而施两而承山则隂阳凝结之气以钟灵于人物九峰蔡取之五峰胡取之双峰饶取之以山重以人重也莆之黄世居九峰山下李唐时文江雾居子并起是山及是伯固君后峰出焉曰后尊九也抑亦后是峰自况欤易艮坎震动而静之也静而运之于动含泽布气升而云降而泉流形物品成能二五之化山固预人事哉后峰预人事者果行育徳有泉之蒙乎称物平施有山之谦乎慎言语节饮食雷之頥惩忿窒欲泽之损振民育徳风之蛊乎明政折狱火之贲蹇蹇匪躬水之蹇居贤徳善俗木之渐乎立静厚安贞之体以宰握顺承天施之几时行之亦时止之其在朝也犹其在山也在山也犹乎其在朝也在我也犹乎其无异于山也抑山不人异人异之吾夫子之盛尼丘不能独当也岳降申眉山出苏氏之父子无异者也后峰岿然岳立无异者殆亦不欲后峰异也近峰而取一峰江望九峰楚望而吾莆青峰峭立仰止者何限所慰意城之梅峰嗣今一后峰将它石予老矣
　　台州重修庙学记
　　戊辰火台之郡学凡康定之创建累朝之营葺墟而尽岿然存者尊经崇贤二阁尔矣复始有作守王侯应奎李侯光翰连以病去督学宪副刘君瑞以谋台省而恊以属守顾侯璘承焉佐周效王宸王廷表相焉酌羡经费具物酬庸以有兹毕功礼殿翼翼伦堂言言应门将将庑阁坊表神扄肄舍位备乎内而垣周乎外扩徃规之制以固来患之防旣舍菜守率愽士羣弟子从事瞻依肃如祗荐漆如弦诵蔼如游息化养于道型气机之下而莫知为功夫道庶与富与教也社稷与夫子同功而所以为功则异故曰夫子泰和元气天地参而四时同尝私论之夫子殷后也亦周人也颂尧舜而遗汤武与自靖而不与佐命之臣其微固已具见不欲右放伐以啓觊觎之端使君权不杀于朱干臣礼不亏于两观兵諌鬻拳不得名爱君废立祭仲不得齿行权拒父不得附尊祖以动触无将之戒夫子万世之尧舜以经营揖让无巳之风者也学夫子者其恶自异哉夫愽而寡要劳而少功儒则有词矣夫子作用尧舜本诸心身而运诸家国天下圣功神化立斯立动斯和岂曰小补哉尧舜弗作天下其莫能宗予有怀未毕之心望诸后世宗吾道者无易也台文物上郡元人贞士固己在素与之中继自今殆有毕夫子之志体夫子而用尧舜世斯民于恊中顺则之下台固不得独私儒之効将自台始矣林愽士文卿偕文学某以纪成来属予素重二君而通谱愽士也遂为之记
　　栗斋记
　　侍御郑君世润以名取也又栗以扁其斋以收玉之全夫萃灵两间玉与石异方其在璞固硝砾之与俦虽腾辉方折耕夫渔子将倐而怪己而玩乆而习且常之矣其不谓诚玉也幸为异者之所掇取然而石表固在中美无由自见其犹夫石也必借力于赤刀青砺嵗琢月砻剔其瑕而尽去之则瑛然其光莹然其色液润缜密所谓温而栗者而又砻以需之偿城而后售镇国而后寳即不得巳委而碎之以不与凡瓦乎全盖时焉而玉出时焉而玉见时焉而玉完时焉而玉售且寳且碎焉玉固自玉也似玉徳者其无自考欤栗斋起孤生跻位台宪固出之缜砾之俦见之琢砻之素完之润缜之精其售也无茍其寳也不虚其碎也无所吝栗之卒功也噫斯时也斯地也有不自玉者耶砥徳硎世殆将有取焉予将深爱玉之私以承他石之匮栗斋曰唯
　　省吾记
　　云庄静卧门外窣窣然履声则族子郡守守仁来揖而坐坐而起起而言曰大道旣隐叔风斯漓甚夫人之自恕也其所自解无将谓修名奚利而便巳之可由取以自快固亦多矣夫好善恶恶同情乐君子而厌薄恒人奚异哉而卒自蹈之患在夫不省耳富为是惧将慎独以终身焉易曰不逺复説者谓不迁不贰惟顔子可以当之曾子三省抑克治而自致耳号省吾无亦可予曰善哉子之省也夫随事割制孰若先几以检防心术之微而理欲之关甚大我一天也一念之善祥风庆云一念之恶妖星厉鬼岂必禨祥天降而后谓之天哉有我一萌即与天不相似而吾心之日月无光鬼神失次诗曰上帝临汝无贰汝心存其心以事天也朱子谓善恶夹界处须栏截分晓毋使间絶善端时加省察夫常临如日月常鉴如鬼神积之之乆则清明在躬隂翳不宿我之天无愧对日月质鬼神天之天亦于是定矣省吾乆在予收拾中谓之后行罏鞴拟其所至固不独先今人而仅尾古人也固欲省吾省之也名非君子所贵而落捡毁成亦君子之所耻固欲省吾终省之也抑君子尊徳性道问学知行兼事庶乎全人它日树立不当在古人下斯乖厓所以忠莱公予不欲为省吾隐也由省吾愧愧吾吾逹亦庶自防矣
　　天游子记
　　羊城之山其最胜曰白云曰西樵故为方外之所附着自陈石斋养尚白沙气义歆发高竒之士徃徃托山水自见西樵之烟霞湛甘泉主之泉石方西樵主之白云之天游又为天游子之所物色或闭蛰以俟时或流遯以终老或命物以寄兴气机发祥云物生色始觉二氏不能独当当之者固吾人也天游子诣予云庄请记按白云去羊城舍许所谓天南第一峰也以山多白云故名又洞曰白云曰紫云台曰鹤舒涧曰蒲涧幽防清野相传安期生饵九节蒲是涧故宅白云也缪悠之谈吾恶乎及之天游子有趣尚落足是山一夕梦异人谓曰盍徃天游指所厯径以去翼日意行青碧间渡古涧憩长松残字隐隐厓璧曰天游曰云卧方悟梦之为真噫异矣梦由心生者也虚故神神故感然俗縁未防凡局依然无越槐南枕中之记而剖肠授茟殆又雕刻铅椠无谓之弥文蒙庄子曰心无天游则六凿相攘有天游无系也升落非誉无足介于中游太虚寄霞外以自适翛絶出尘之趣梦之所告心之神也神之所感心之寂也而真境固在则梦非诚梦梦而真者也言念畴昔谁固为之于今谁固受之真而梦者也天游子有四方之事而孤风逺韵决不使列壑献嘲两云腾笑无害乎梦亦无失乎真易曰时止时行动静不失其时天游子知易者而竟归于梦则又天地万物所不能遗天游子又恶得而避之天游子陈姓锡名祐卿字
　　三芳梦纪
　　遂宁席公元山文同虚山仁同梅山材同昆仲相师友元山凝重庄永老意横出以领袖二山二山轩特竒伟怗怗然其左右而含元布气生枯泽涸无不同者成化丙午公落解梦一石浮射江而下大刻其上曰三仲聨芳意梦者妄也不谓然旣而元山虚山梅山相继第进士始悟前梦之符遂宁去射江再舍故遂州也公高祖横冈先生受学呉文正公之门国初荐贤良视其州学事教立材成泽为深累叶载徳源为逺发灵萃祉席重有兴者江之神所以告也石与席同声而近也石沉物也石而浮席斯以起矣三者数聨芳者兆也人心虚则灵灵则感神相通无间者也故寓深于泽寓逺于源寓姓于石寓起于浮寓数于三寓芳于聨科甲之应有不足尽者公之学祖尚儒贤稽式世典而政取惠人教取范俗絶矫饰自邑令有今都宪遗爱郯有祠闽有颂著述漕舟有志道山书院有考元山有集在奏疏云贵昼晦公谓系朝廷不系云贵系天下不系一方在大臣不在小臣在近政不在逺政孝庙嘉纳时置坐隅兹当更化之始膺巡抚叅賛之命亦隆寄矣虚山为庶吉士读书中秘为御史侃侃直谅予尝见其诗文倾怀屈服梅山学如虚山为给諌疏止北巡留老成远近幸皆触时讳为媒孽左官叙复而卒君子谓之遗直元山固有弟哉石之先兆元山虚山其胜重之石梅山其不可转之石是为三芳之符元山未一臂于予意气殆百知与之闽书问时我云庄兹湖南也陈天游为属记予乆谢文役元山义无辞天游重予与也遂记
　　期无轩记
　　司防部北隅南其轩以纳时薫受离照未名予为名期无有诘者曰六职竝置皆取有为功期无无乃不可乎曰刑也刑非所恃为治置无用之地尔矣一志齐趋掖天常而申天宪刑所有事非期有期无者也易之贲明庶政无敢折狱慎也其噬嗑曰利用狱明罚敕法明也道无出明慎之外而同风一徳亦有所歆发以然下观而化也殆有尽诸我而孚诸彼者矣无文致渉深无鍜錬渉惨无懈弛妨公无威富妨法无轩轾任己无淟涊徇俗我尽也无溺情丧心无犯分亡检无防攘奸宄败常乱俗以干于彞宪人尽也良贱循轨巨细循业网张而无入胡为用之故曰无讼曰无刑曰教祗徳其报荅在此无予事期无予心也诸同志共之

　　见素集巻十二
　　钦定四库全书
　　见素集巻十三
　　明　林俊　撰
　　墓志铭
　　封工科给事中林公墓志铭
　　莆龙坡有修洁之士曰林朴叟美须丰颊状貌如神人俶傥不屑为生计居仅蔽风雨而庭戺之间名花怪石豆列棊置至纷不可行每旦日未出辄汲水灌花或翦结出竒态以自娯悦客至防花辄命酒共酌有逹官过辄以疾辞叟尝有官封束带缨冠如受絷然平居惟野服藜杖步屧闾里间人问之游则游邀之饮则赴干以事则谢曰吾不能效流俗屏息厚顔取锱铢以自溉叟虽晦于时然自力为义叟季弟无后死命仲氏子嗣之又死则公其田共家祭巳不牟为利嵗大旱渠竭叟姻家恃豪右絶陂上流下田将稿死叟谕之不从白之官决之田得有秋皆曰公仁人公活我也纪之于石不忍忘林邵州刺史蕴之后十二世曰昭度以计偕不禄配翁氏以孝义闻二子嗣先嗣宗以进士显八传而至防军用和生原真原真生宏泰宏泰三子叟其长也讳梦字良弼封征仕郎工科给事中娶黄氏封孺人先卒子二元甫进士出身工科给事中改南京礼科给事中哲甫乡贡进士女三适义官方瑛义勇前衞经歴王以节士人郭逺孙男五有恒有禄有章有敎有孚叟晩得痰疾竟以是卒于成化丁未八月六日享年七十有五明年月日葬濑溪紫帽之原与孺人同兆次俊蚤友给事兄弟间以姻娅辱叟爱厚前年归得拜叟床下叙言犹在耳也叟今不复见矣呜呼其何忍言耶其何忍言耶给事既得葬卜以按察佥事林长深之状授俊请铭序而铭之铭曰子姓胙氏少师孠始九刺陵迁不絶又绵曰昭度甫邵州之裔孝义内闻不显亦继于穆予蒸朴叟是承兰芷继佩有郁斯馨叟之所好孰跂而窥众所竞趋叟谢不为猗二良嗣世济其美执竞遟遟休声载起维蓄弗施维啬弗章有鸿厥庆先考用光紫帽嶷嶷其下宅我铭贞石以诏无极
　　故湖广按察佥事王公墓志铭
　　治乙夘王公一斋以疾疏于朝乞致仕去未下而卒七月五日也俊既治其后事其子奉柩归葬某乡之原以副使周君南状丐铭诸石呜呼公不可复见矣公讳纯字文先赵姓宋宗室魏王廷美之后世家河南王八世孙防夫为江阴録事防军娶知滁州陈光女光仙居人无子知録从以居子时盐官主簿主簿子若愚所友王庚甫无子求季子医学训科嗣宗为嗣遂袭王姓训科生古铎古铎生懐广用公贵赠南京都察院经歴母某赠孺人公年十四游郡庠六就浙试弗利入胄监成化丁酉领应天乡荐后三年登进士观工部政承檄董三大臣墓事费省功集还授工部主事三原王公恕言事忤防落太子少保守南京兵部尚书致仕公言恕社稷大臣朝着无与比列不可使去疏闻下公狱左官贵州思南推官平气恤人声闻夷僰戊申今上即位荐者章十二上凡系公名遂擢南京都察院经歴壬子陞湖广按察司佥事奉勅提督学政崇正学抑浇风冲冒寒暑昼夜兼数程旁州僻邑马迹俱遍足寒湿殆不胜举武犹力疾视学出按襄阳晨发均州界山道中中风不语七日始苏舟还语人曰曷亟死亟死见素善礼殡我无忧无苦我为医且差忽加翻胃竟死生宣徳甲寅七月二十七日享年六十有二配某邑大姓某之女封孺人子男恢琰某出焲炤侧室某出女一适呉洪岳孙男九应龙应选应祥应瑞应陞应奎应辰应愚应台公踔厉任真无少钩距不当其意辄见色词刚气劲节凛凛为士夫倡性至孝父母忌辰素食腆祀色戚若初丧内行淳备闺门修整尤乐为义事嫁故人廖瓉孤女举门生张璞父丧皆可纪以传也铭曰道纷以歧虬结崄巇笑语嚅唲城府底窥物竟钝完亦以芒缺受直视佣廼秦乃越爰有硕人翠壁丹厓惠方孔直外朗中开警嬉右良载植载耨勤艰惫疲宿疴斯遘河汾苏湖榘矱成风式时令誉运委道崇郁纡仙原维是窀穸峻节开先有昭潜石
　　故陈母林孺人墓志铭
　　治丙辰凤山陈母林孺人卒又明年子髙请铭墓隧之石孺人年二十归舜谋君九年而寡质甚都徳宪甚完故所装送资贿甚盛利若有者撼四至孺人觏闵湛黙中矢靡它日顣顣絶脂粉着短布裳为陈氏抚遗孤寸蓄铢累增市利田宅久之孺人女适林时杰逾年亦孀孀时年十九孤未晬孺人谓曰吾母子之命则悬于天天若祚林举若子以承前祀继来世如吾陈死日目且瞑守志事易义妇无二天若善为之女竟抚有孤以节发闻甚伟君子颂其烈而能教服益深讳靖字淑清孝子攅之后按察使坦之女户部照磨师苍之妇陈故相家闺范斩斩孺人闲敎徳门富无骄习奉姑郑能易严为慈执务先巳不辞剧易妯娌姻隣徳所惠颇至性简言心所可否无爽毫分以义自割刚男子时弗及晩年髙求上贞节辞曰事须赂成毋令贫吾家妇人有善莫名生无愧乃巳九月九日以疾竟卒生巳酉六月四日享年六十有八子即髙娶栁廷植女女即适时杰者户部员外郎玮之子次适方思鲁通判熈之孙孙男嘉宾嘉言嘉音嘉禾女适郡学生林嘉懋其二尚幼墓在胡公里金柜山之原从夫兆也葬月日九月　日铭曰林陈世继忠孝耀闻后千百年以蔚以芬爰及家人卓有贞女夙违所天莫我有处繄生弗淑造物胡尤人只弗谅耿耿隐忧维陈有孤维林有祀啓节垂贞维母有炜壶峰孔嵬金柜同穴昭我谌辞区明风烈
　　翰林检讨林思轩先生墓志铭
　　思轩林先生疾革语其子户部主事防曰吾志素厚汝勿处于薄业素贫汝勿处于富我死以状累茂烈而见素丏铭遂逝治丁巳五月念日也明年葬先生主事以陈君之状请铭呜呼乡国名贤典刑斯在其最纯以烈则彭惠安陈康懿先生意其俦欤或曰是其地特异其植立又难又曰先生奚下胡安定孙明复俊未敢僣论要之决非今之人能然也先生秩故卑每闻善朝政喜津津现容色善人亦如之有咈意眉结首疾口咄嗟急义若嗜欲然朱学正諲死为具棺敛鞠其孤诸生病具药死具殡贫无为归具葬尝所与游与乡之士夫则又如是焉襚赗至竭簪珥以故亲之丧葬至粥田自给官一生所余俸金无三十两宿负间存者噫亦难甚矣讳大猷字子道髙祖善同泉山山长曾祖仕敏大理少卿郎中知府终敎谕祖勤敎谕父信赠翰林检讨妣蔡赠孺人配周用防封安人先生荐巳夘魁亚为新建敎谕举山东广东考试官选国子学録转监丞再转为翰林检讨阶征仕郎监丞如故赡博善考礼仪榘宿严而能以冲晦恳欵相结纳浇漓风沮士竟无怨言在国子执经恒五六百辈尝偕王勑上四川提学佥事上用勑又荐江西先生以亲未沾命辞内行纯谨官所必迎养族里必和孝子墓陊剥先生树仆碑封故竁复田以充嵗谒五世祖墓失先生访之勤夜梦卧一麓果得识焉所修有族谱族仪四世文集所着有思轩藁世史正纲大学衍义补先生皆尝是正生宣徳乙夘十一月十四日子即主事次郡庠生普皆才士天其于是厚偿乎墓在龙桥检讨兆之东五十步许先生葬左安人夀藏虚右焉铭曰锡类啓祉式官式贫蜚英腾茂硕实公身弗庇弗濡施则多有经徳宪誉克禅克守王灵昭命六诏皇皇臣越非分庆衍有芳澥渤弥弥伊涓伊滴曾是报只乾坤之徳臣耄谫庸维腑及肝永矢弗渝息喘诚殚龙冈郁蟠金石在砺维树维封公以世世
　　文林郎监察御史林西园公墓志铭
　　西园公貌古冲晦不肆为时俗衒耀人鲜克知者一日防黄司副汝亨所公独端坐无言既去予曰是无类有道者黄曰然是故为进士督坟巡抚上其事为令者为行人使诸藩给边饟絶馈遗者既为监察御史言慎名器厚国本七事名斥主柄匪材又按传太监假子出巡云南言孟宻不当立安抚阶乱事出万学士乖违程尚书依附马序班受赇又言镇守故遗玩具淫巧过制宜镕毁母以上供疏入太学士南阳刘公惊曰林得御史体未可以貌取人镇守所渔利十汰八九狐防薫灌殆尽代者心不乐然敬惮之曰吾阅御史多矣无如林者黔国沐公亷重寛愽椽史张聪盗柄都司屈膝不为礼边务多纷更受赇事败沐欲徐去以他藩司为逹予曰是有抚巡既而都宪王公怒见词色公独唯唯人曰怒难救也予曰无亦唯唯者耳既之王颇解而公执如故聪竟戍广西故事镇守邀饮御史坐右公始坐左幕下治文书颇弄舞方执酌跪公曰善事主者毋袭故常其人骨竦膝触地有声二府官属尽敛弗肆防将纵麾下私干崖夺印杀人公覈实论死数人降调数官防将坐落职闲住都司有粗悍者公阴折之时弗自胜然语人必曰林道学林道学有安乃者土官子土官坐事死狱中通把利其田言乃谋叛普显者土官弟嫂氏虞争官诬以通黑脚夷三千入冦皆系狱十余年被累死者百计土人惧其出则飞语讙呶无敢白者公驳曰乃叛从者何人冦何乡黑脚夷至三千时当有飞报征调事岂得自黙遂不能难乃显得安置四川自余平反益众盖公智而守以愚动而行以静正而居以和繁而示以简无喜色无怒容故法克施人无怨若议者在滇几三年代者以忧中止继者当复来公方别僚属出界上以俟继者病告报至三司欲观举止除遣俟别方言公揖入叙坐如常不复问故神采无动者人服有养以学行选督南畿学政黜浮华重亷退士风就醇声实益副铨曹上为太仆少卿未命方复有所须则公以省墓北上告终浦城治丙辰十月初七日也生丙寅十一月十八日讳瑭字廷玉候官云程人曾祖阳祖信任考秀用公兄云南按察副使公玭初官赠承徳郎南京刑部主事妣周赠安人配郑封孺人子男文鉴娶某文纲娶某女适王主事子至陈审理子沂孙男谐公孝友仁信学求心身不专为进取尝十年不赴防试所歴迪功修职承事文林四郎所着西园藁宗法存古録墓在何家坑之原六竁公葬左之左又左则郑夀藏中左若右则公之兄珵玮嫂詹黄窆焉铭曰羽以翠剥介以神枯晦晦西园葆有于无服美含竒式酣式饫巽时懦夫亦粤处女鍧鍧竞事我职其愚膨脝溃溢我守其虚乃栉其鬡乃铲其埆乃沃其燋乃澄其浊风棱言言以翕以张作有多士誉晔道章楩梓巨施瑜瑾殊价起起维辰方中斯夜荟蔚何坑相是佳城垂鸿考祯徳辉式铭
　　中议大夫賛治尹兴化府知府王公墓志铭
　　公讳弼字存敬号南郭王之先钱塘人五季乱始祖弃乡之黄岩宁州家焉南门自铉徙铉生全禄全禄生阜阜生秬是为公父郑重宣朗为和州判官有名以求养亲致其仕以公恩封刑部主事母刘妻丁封安人公第谢迁榜进士知溧水溧巨滑席势武于乡无谁何问公募获论死溧人称万口为快有湖可田公督民隄果田中贵人视马有嵗赂公言非公弗与循以至今三年入为刑部主事转员外郎差谳山东大狱还拜兴化府知府或为公难则曰第视之既至则曰是故秉礼之乡视溧易与则尽出古意为之律身必端布令必信制度必节祀典必严科贡必厚郡孝节必举以旌或扁其门曰三节曰双贞曰一乡善士或临视其家或设宾榻如陈蕃孺子然饮射一宗仪礼登降拜跪尽日无惰容俗婚丧过侈侠子事赌博家为落公设牌正副定中式书劝戒文使时开喻弗变伺举以惩五伯摄人狼假为虐公立三限批明书期日授讼者自付被论执就理后期有笞民得无扰赋税更徭吏胥多舞智公身自处分使受成案无所与事苞苴杜絶俗喜吏夤縁势家否则主自谐价公必俟藩司具名牒下方与覆实頺风大沮狡僮盗墓松山伐遂赭豪右私牙侩通海舟贩籴谷价遂翔贵公皆禁治之守臣更驿法非人情公譬止不可疏复其旧温文进钞漳州守者白遣民兵自益公曰莆濒海宜以自防遂勿遣养济居河上游水污大风家阖城病之先是欲迁辄格不行公择厉坛之右立屋园井厠视旧特轩敞以饵其便则立与移出悉故屋焚之平其地立射圃端午竞舟长讼耗费禁者乏要领迄未能息公使自实尽市以修桥梁私匿逮及社人无纵弊源顿塞前政多因循学校坛宇公廨木兰陂阳城斗门堤堘路道多圮则为之蔡忠惠祠岳蒙泉祠李守衣冠藏彭惠安陈大常卿赐葬则又为之漏泽院隘则别增之它若牌坊亭碣不可胜载费尽出积余民无所与为知公牍丛委笑语指挥每旦日视事日中则庭无留人坐公堂阅古书宿弊清汰而利所宜兴无复后遗狱讼衰止盗贼屏息治理书天下最莆百余年之守宜未有先者故公安于莆而莆若不可一日无公徳者感罪者愧无怨去而思来而喜病而祷而卜没而祠而碑请衣冠而葬风謡盈耳哭者声必哀尽焉实治戊午十月二十四日也公形短无中人而神观英爽明炳几先孤脱凡累隐然古君子自期天下视为国器仕余能自力为诗清硬崛竒岿然山谷老气在刑部称小翰林呜呼海内如公厥亦指无多屈矣公之神必祀乡贤迹必传循吏诗必传于今与后无疑盖棺事定俊得铭所以死者生巳已八月十有一日子培增坊墀玺坰台增坊为邑庠生墓在方山之原致封君之命归丧且速铭者公兄烜也铭曰于以彭于亦以殇脩短乃常于以顔于亦以蹠万物乃郭维霸相维琯师维终乃疵天恡灵竒完乃破髙乃寡和维立艰维成又艰维施弗竟式乃有公则能死
　　南京国子监监丞林海峰墓志铭
  </div>
  <div class="pagination">
   <a href="见素集_page4.html">
    上一页
   </a>
   <a href="见素集.html">
    1
   </a>
   <a href="见素集_page2.html">
    2
   </a>
   <a href="见素集_page3.html">
    3
   </a>
   <a href="见素集_page4.html">
    4
   </a>
   <span class="current-page">
    5
   </span>
   <a href="见素集_page6.html">
    6
   </a>
   <a href="见素集_page7.html">
    7
   </a>
   <a href="见素集_page8.html">
    8
   </a>
   <a href="见素集_page9.html">
    9
   </a>
   <a href="见素集_page10.html">
    10
   </a>
   <span>
    ...
   </span>
   <a href="见素集_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
