<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 4 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 4 页/共 41 页</h1>
    <div class="content">　　宋　李壁　撰
　　古诗
　　题半山寺壁二首【半山报寜禅寺公故宅也由东门至蒋山此为半道故以半山为名其地亦名白塘旧以地卑积水为患公卜居乃凿渠决水以通城河元丰七年公以病闻神宗遣国医诊视既愈乃请以宅为寺因赐额为报寜禅寺寺西有培塿乃荆公决渠积土之地又按续建康志半山寺即公故宅也再罢政以使相判金陵到任即纳节固辞同平章事改左仆射未几又恳求宫观累表得防灵观使筑第于白下门外去城七里去蒋山亦七里平日乘一驴从数僮游诸寺欲入城则乘小舫泛湖沟以行盖未尝乘马与肩舆所居之地四无人家其宅仅蔽风雨又不设垣墙望之若逆旅之舎有劝筑垣輙不荅元丰之末公被疾奏舍此宅为寺有防赐名报寜既而疾愈税城中屋以居不复造宅父老曰今江寜县治后废惠民药局其地即公城中所税之宅也】
　　我行天即雨我止雨还住雨岂为我行邂逅与相遇
　　其二
　　寒时暖处坐热时凉处行众生不异佛佛即是众生【华严经心佛与众生是三无差别】
　　定林寺【按定林有上下二寺上定林寺旧基在蒋山应潮井后按建康实録上定林寺宋元嘉十六年禅师竺法秀造在下定林之后乾道间僧善鉴重建下定林寺在蒋山宝公塔西北按塔寺记宋元嘉元年又置下定林寺东去县一十五里南史何嗣入钟山定林寺阅内典齐东昏侯尝至定林寺有沙门老病不能去命左右射之百箭俱发二事但云定林寺不分上下】
　　众木凛交覆孤泉静横分楚老一枝笻于此傲人羣城市少美蔬想今困惔焚且凴东南风【南一作北】持寄岭头云【谈薮陶景隠居华阳髙祖问之曰山中何所有景赋诗荅之曰山中何所有岭上多白云但可自怡恱不堪持赠君】
　　题定林壁【定林又有庵公尝读书于此此诗必题庵壁也】
　　定林自有主我为林下客客主各有心还能共岑寂移桃花示俞秀老【潘子真诗话云俞紫芝字秀老喜作诗人未知之荆公爱焉手冩其一聫有时俗事不称意无限好山都上心于所持扇众始异焉弟清老亦脩洁可喜俱从山谷游】
　　舎南舎北皆种桃东风一吹数尺髙枝柯蔫绵花烂漫美锦千两敷亭臯【闵公二年重锦三十两注以二丈防行故曰两三十两三十匹也】晴沟涨春緑周遭俯视红影移渔舠山前邂逅武陵客水际髣髴秦人逃【渊明桃花源记武陵人捕鱼忽逢桃花林夹岸缤纷山有小口彷佛若有光便舍船从口入男女衣着悉如外人自云先世　避秦时乱来此遂与外人间隔问今是何世】攀条弄芳畏晼晚已见黍雪盘中毛【家语孔子侍宴于鲁哀公赐之桃与黍仲尼先饭黍而后噉桃哀公曰黍以雪桃也对曰丘知之矣夫黍五谷之长而桃为下君子以贱雪贵不闻以贵雪贱也】仙人爱杏令虎守百年终属樵苏手【洪神仙传董奉居庐山治人疾不取赀使愈者人植杏五株数年成林奉乃作仓宣言人买杏者不湏来报但一器杏偿一器稲人有欺者猛兽輙逐之所积稲复以施人余尝至杏林故地即今太一观是也○樵取木也苏取草也】我衰此果复易朽虫来食根那复久瑶池绀絶谁见有【瑶池谓蟠桃言其说荒唐也】更值花时且追酒君能酩酊相随否【古诗言服药求神仙多为药所误不如饮美酒被服纨与素亦此意也】
　　对棊与道源至草堂寺
　　北风吹人不可出清坐且可与君棊明朝投局日未晚从此亦复不吟诗
　　书八功德水庵【详见八功德水注】
　　幽独若可厌真实为可喜见山不碍目闻水不逆耳翛然无所为自得而巳矣【言见山闻水黙与意防岂复有碍哉】
　　放鱼
　　捉鱼浅水中投置最深处当暑脱煎熬翛然泳而去岂无良庖者可使供匕箸物我皆畏苦舍之寜啖茹【陆玑草木虫鱼疏辽东梁水鲂特肥美语曰居就粮梁水鲂鱮似鲂而头大鱼之不美者故里谚曰网鱼得鱮不如啖茹】
　　霾风
　　霾风摧万物暴雨膏九州卉花何其多天阙亦巳稠【天阙建康山名即牛首山】白日不照见乾坤莽悲愁时也独奈何我歌无有求
　　偶书
　　惠施说万物槃特忘一句寄语读书人呶呶非胜处【庄子惠施多方其书五车○楞严经周利槃特迦此云蛇奴善见律又翻为路傍生有长者女滛奔他国思唁父母中路生子因以为名或云过去世曽生蛇中其身隠然有文如蛇或云祷扵蛇神而生故云蛇奴曽为大法师有五百弟子秘吝佛法不肯教人得暗钝报以宿善故遇佛出家五百比丘同授一偈经九十日不记只字又说其兄盘伽先巳得度而槃特赋性愚钝为兄所逐出门涕泣如来知其根熟付与扫箒日使扫地教诵扫箒二字得前忘后得后忘前思惟日久因有发明曰扫除喻八正道尘粪喻三毒垢扫箒义者正谓是矣乃令住閴静处端坐正意调出入息由心散乱一句伽佗不能记忆且数鼻中出入息风入息为首曰入息一出息二从一至十周而复始先入后出顺生数先出后入顺死数一生一灭循环无端微细穷尽生灭无从息风亦空心亡分别豁然开悟见息实相本一妙明圎常之性乃成无学】
　　即事二首
　　云从钟山起却入钟山去借问山中人云今在何处
　　其二
　　云从无心来还向无心去无心无处寻莫觅无心处【禅歌莫道无心便为道无心犹隔一重闗又大智发于心心于何处寻】
　　拟寒山拾得二十首
　　牛若不穿鼻岂肯推人磨马若不络头随宜而起卧干地终不涴平地终不堕扰扰受轮回秪縁疑这个【荘子秋水北海若曰牛马四足是谓天络马首穿牛鼻是谓人干地平地说境不涴不堕说自心也又心经疏云本圆自住体同太虚垢本何依净从何立○寒山诗不省这个意】
　　其二
　　我曾为牛马见草豆欢喜又曾为女人欢喜见男子我若真是我秪合长如此若好恶不定应知为物使堂堂大丈夫莫认物为已【此言结习易染虽宿命所好今生犹恋着也○小人役于物为物使也故楞严云若能转物即同如来○圆觉经譬如有人认贼为子其家财宝终不成就】
　　其三
　　凡夫当梦时眼见种种色此非作故有亦非求故获不知今是梦道我能蓄积贪求复守护尝怕水火贼既觉方自悟本空无所得死生如觉梦此理甚明白【圆觉经善男子此无明者非实有体如梦中人梦时非无及至于醒了无所得○圆觉经生死湼槃犹如昨梦善男子如昨梦故当知生死及与湼槃无起无灭俗人梦觉始知其空而不知世间诸縁亦皆梦也】
　　其四
　　风吹瓦堕屋正打破我头瓦亦自破碎岂但我血流【庄子逹生篇复雠者不折镆干虽有忮心者不怨飘瓦注由瓦无情故】我终不嗔渠此瓦不自由众生造众恶亦有一机抽渠不知此机故自认愆尤此但可哀怜劝令真正脩岂可自迷闷与渠作寃雠【楞严经虽见诸根动要以一机抽○宝积经烦恼性是佛境界观烦恼性空是正修行○迷闷谓不识自心也○僧问庆诸禅师西来意师曰空中一片石防麽曰不防师曰赖汝不防防即打破你头】
　　其五
　　若言梦是空觉后应无记若言梦非空应有真实事燔烧阳自招沉溺隂自致念汝尝惊魇岂知安稳睡【列子阴气壮则梦涉大水而恐惧阳气壮则梦渉大火而燔焫又浮虚为疾者则梦扬沉实为疾者则梦溺然诗意非列子所指也遗教经云黒蛇藏汝室睡当以持戒之钩早并除之即可安眠】
　　其六
　　人人有这个这个没量大【马祖语亮坐主有曰从生从死只是这个南泉语黄蘖运曰长老身才没量大笠子大小生】坐也坐不定走也跳不过锯也觧不断锤也打不破作马便搭鞍作牛便推磨若问无眼人这个是什麽便遭伊纒绕鬼窟里忍饿【僧问南泉只如亡僧迁化向甚麽处去荅云东家作牛西家作马又问意防如何荅云遇骑即骑遇下即下】
　　其七
　　我读万巻书识尽天下理智者渠自知愚者谁信尔竒哉闲道人跳出三句里独悟自根本不从他处起【禅宗论云门有三种语其一为随波逐浪句谓随物应机不主故常其二为截断众流句谓超出言外非情识所到其三为函葢乾坤句谓泯然皆契无间可伺其深浅以是为序云】
　　其八
　　幸身无事时种种妄思量张三袴口窄李四防檐长失脚落地狱将身投镬汤谁知受热恼却不解思凉【言人不能破妄归真灭去众念死受诸苦皆由此也是犹执热而不以濯也】
　　其九
　　有一即有二有三即有四一二三四五有亦何妨事如火能烧手要须方便智若未解传薪何须学钻燧【白云端禅师云一二三四五剩得大多六七八九十却少些子作麽生向定盘星上秤得恰好去大众到头霜夜月任运落前溪○荘子指穷于为薪火传也不知其尽也】
　　其十
　　昨日见张三嫌他不守巳归来自悔责分别亦非理今日见张三分别心复起若除此恶习佛法无多子
　　其十一
　　傀儡秪一机种种没根防被我入棚中昨日亲看来方知棚外人扰扰一獃终日受伊谩更被索钱财【乐府杂録傀儡起汉平城之围○心役于五根亦犹傀儡为人牵掣僧问如何是第三句临济师曰看取棚头防傀儡抽牵全借里边人】
　　其十二
　　李生坦荡荡所见实竒哉问渠前世事荅我烧炭来炭成能然火火过却成灰灰成即是土随意立根栽【李生指士云也○圎觉经譬如钻火两木相因火出木尽灰飞烟灭以幻修幻亦复如是又偈云如木中生火木尽火还灭觉即无渐次方便亦如是】
　　其十三
　　众生若有我我何能度脱众生若无我巳死应不活众生不了此便聼佛与夺我无我不二四天王献鉢【维摩经加旃延问疾维摩云于我无我而不二是无我义注小乘以封我为累故尊于无我无我既尊则于我为二大乘是非齐防二者不殊为无我义也○四天王各献一鉢于佛佛以手叠鉢曰一即四四即一又诸经要集云佛将成道无食器四天王各献一鉢即石鉢佛总受之以表平等佛以四鉢按之为一四鉢仍现比丘不许用此恐与佛等石鉢帝青寳鉢也】
　　其十四
　　莫嫌张三恶莫爱李四好既徃念即晚未来思又早见之亦何有歘然如电扫恶既是磨灭好亦难长保若令好与恶可积如财宝自始而至今有几许烦恼
　　其十五
　　失志难作福得势易造罪苦即念快乐乐即生贪爱无苦亦无乐无明亦无昧不属三界中亦非三界外【佛书言世间凡富贵人及诸天龙鬼神具大威力者脩无上道难造种种业易所发菩提心旋发旋忘如饱满人厌弃饮食所作福业举意便成如一滴水流入世间即为江河是故佛说此等深可畏怖○志公歌任纵横没忌讳长在人间不居世运用不离声色中歴劫何曽暂抛弃】
　　其十六
　　打贼贼恐怖看客客喜欢亦有客是贼切莫受伊谩乐哉贫儿家无事役心肝既无贼可打岂有客须看【古宿语客来则接贼来则打○瑞岩常自呼主人翁惺惺着莫受人谩○贼不打贫儿家祗林和尚语】
　　其十七
　　有一种贫儿不能自营生若不作客走即须随贼行复有一种贫常时腹彭亨若有亦不畜若无亦不营【寒岩子诗世有一种人不恶又不善不识主人翁随客处处转因循过时光浑是痴肉脔虽有一灵台何殊客作汉○漳州罗汉和尚歌袒防当胷打一拳直至如今常快活只闻肚里饱彭亨更不东西去持鉢】
　　其十八
　　汝无名髙者以见利贪叨汝无行实者以取著名髙行实尚非实利名岂坚牢一朝投土窟魂魄散逃逃【汝见利贪叨故无名髙汝取著名髙故无行实】
　　其十九
　　勇有孟施舎能无惧而已若人学佛法勇亦当如此休来讲下坐莫入禅门里但能一切舍管取佛欢喜【圎觉经一切众生能舍诸欲及除憎爱永断轮廽勤求如来圎觉境界于清浄心便得开悟】
　　其二十
　　利瞠汝刀山浊爱汝灰河汝痴分别心即汝琰魔罗圎成但一性一切法依他徧了一切法不如且头陀【心不离痴即是魔境琰罗即阎罗之类也见地蔵十轮经○瞠譬则刀山也爱譬则灰河也○佛经三性圆成实性依他起性徧计性○选李善注头陀斗薮也言斗薮烦恼也】
　　自遣
　　闭户欲推愁愁终不肯去厎事春风来留愁愁不住【庾信集攻许愁城终不破荡许愁城终不开闭户欲推愁愁终不肯去深蔵欲避愁愁巳知人处】
　　自喻
　　岸凉竹娟娟水浄菱帖帖鰕摇浮游须鱼鼓嬉戏鬛释杖聊一愒褰裳如可涉自喻适志欤翻然梦中蝶
　　古意
　　采芝天门山寒露浄毛骨帝青九万里空洞无一物【华严经帝青珠帝释所宝玩此言天九万里尽为青帝色也○周顗传指腹谓王导曰此中空洞无物足容君軰数百人】倾河畧西南晶射河鼓没【晶精光也牵牛之北为河鼓】蓬莱眼中见人世叹超忽【麻姑云接待以来巳见东海三为桑田向到蓬莱水又浅于徃者】当时弃桃核闻巳撑月窟且当呼阿环乘兴防溟渤【王母传命侍女取桃以玉盘盛七枚四与武帝食母自食三帝欲收核种之母曰此桃三千嵗一实中土地薄种之不生○王母降汉宫遣侍女与上元夫人书云云客主对坐悒悒不乐夫人可暂来否若能屈驾当停相须一时顷侍女回上元荅云阿环再拜上问起居逺隔绛河扰以官事遂替顔色近五千年世多指阿环为王母今防此则上元夫人亦名阿环也】
　　吾心
　　吾心童稚时不见一物好意言有妙理独恨知不早初闻守善死颇复吝肝脑中稍歴艰危悟身非所保犹然谓俗学有指当穷讨晩知童稚心自足可忘老【诗意若悟万法本空形骸肝脑非所吝也○荘子宋荣子犹然笑之】
　　无营
　　无营固无尤多与亦多悔物随扰扰集道与翛然防墨翟真自苦庄周吾所爱万物莫足归此言犹有在
　　病起
　　稚金敷新凉老火灺残浊桃枝煗淟涊散髪晞晓捉烦疴脱然醒浄若遗身觉移榻欹独眠欣佳恐难数【淟涊秽浊也晞干也○孙休诏诸卿尚书可共咨度务取便佳公所用欣佳亦类此】
　　独归
　　钟山独归雨微防稻畦夹冈半黄青陂农心知水未足看云倚木车不停悲哉作劳亦巳乆暮歌如哭难为听而我官闲幸无事北窗枕簟风泠泠于时荷花拥翠葢细浪嬲雪千娉婷谁能欹眠共此乐秋港虽浅可扬舲【前人固以荷花比妇人矣但不若公语之清婉也】
　　独卧有懐
　　午鸠鸣春隂独卧林壑静微云过一雨淅沥生晩听红緑纷在眼流芳与时竞有懐无与言伫立钟山暝
　　无动
　　无动行善行无明流有流种种生住灭念念闻思修终不与法缚亦不着僧裘【华严经起信抄中善行非福行不动行无明流烦恼流欲有流又四相生住灭○首楞严经我于彼佛发菩提心彼佛教我从闻思修入三摩地圆觉经不与法防不求法脱】
　　梦
　　知世如梦无所求无所求心普空寂还似梦中随梦境成就河沙梦功徳
　　车载板二首【车不祥鸟也一名车载板】
　　荒哉我中园珍果所不产朝暮惟有鸟自呼车载板楚人闻此声莫不笑而莞而我更歌呼与之相往返视遇若搏黍好音而睍睆攘攘生死梦久知无可拣物弊则归土吾归其不晚归欤汝随我可相蒿里挽【法云秀公云平生生死梦三者无可拣然要推知先后○崔豹古今注薤露蒿里并防歌出田横门人横自杀门人伤之悲歌言人命如薤上之露易晞灭亦谓人死魂精归于蒿里薤露送王公贵人蒿里送士大夫庻人使挽柩者歌之】
　　其二
　　鸟有车载板朝暮尝一至世传鵩似鸮而此与鸮似唯能预人死以此有名字疑即贾长沙当时所遭值洛阳多少年扰扰经世意粗闻方外语便释形骸累吾衰久捐书放浪无复事尚自不见我安知汝为异怜汝好毛羽言音亦清丽胡为大多知不黙而见忌楚人既憎汝弹射将汝利且长随我游吾不汝羮胾【贾谊传有鵩飞入谊舎鵩似鸮不祥鸟也○荀子今夫猩猩亦二足而毛也然而君子啜其羮食其胾○捐书出庄子】
　　跋黄鲁直画
　　江南黄防飞满野徐熈画此何为者百年幅纸无所直公每玩之常在把【防鸟含切说文防鹑属也】
　　过杨德逢庄
　　擕僧出西路日宴昧所投循河望积谷一饱觉易谋稚子举桉出咄嗟见盘羞饭新秔有香煮菜防且柔【内则甘防柔】暮从秀岩归秣蹇得少留捧腹笑相语果然无所求【史记司马季主捧腹大笑○庄子腹犹果然注饱貌也果音颗】







</div>
    <div class="pagination">
<a href="王荆公诗注_page3.html">上一页</a><a href="王荆公诗注.html">1</a><a href="王荆公诗注_page2.html">2</a><a href="王荆公诗注_page3.html">3</a><span class="current-page">4</span><a href="王荆公诗注_page5.html">5</a><a href="王荆公诗注_page6.html">6</a><a href="王荆公诗注_page7.html">7</a><a href="王荆公诗注_page8.html">8</a><a href="王荆公诗注_page9.html">9</a><span>...</span><a href="王荆公诗注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
