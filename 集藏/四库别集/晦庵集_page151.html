<!DOCTYPE html>
<html>
<head>
    <meta charset="UTF-8">
    <title>晦庵集 - 第 151 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 151 页/共 166 页</h1>
    <div class="content">



　　钦定四库全书
　　晦庵续集卷一　　　　　　宋　朱子　撰书
　　答黄直卿
　　南轩去冬得疾亟遣人之春中人回得正月半后书犹未有他不数日闻讣则以二月二日逝去矣闻之痛悼不可为懐闻其临终犹手书遗劄数千言不数刻而终劄中大槩説亲君子逺小人甚切当世之弊此尤可伤痛也此若得脱即便道往哭之而后归耳
　　南轩云亡吾道益孤朋友亦难得十分可指拟者所望扵贤者不轻千万勉旃此中文字彦忠皆写得已属令一一呈似矣郑台州相见否更劝其子细讲学为佳书来所説殊未端的可惜只如此便更不求进步也昨收书报及郑台州之讣执书惊愕失声何天无意扵斯世而偏祸吾党如此之酷痛哉痛哉自此每一念未尝不酸鼻也此间今年枯旱可畏有弥望十数里而无一穗之可收者政恶所招无可言者然不敢不究心措置但势亦有不得行者未知终能不得罪扵斯人否耳力请丐归计亦未必可得但恐自以罪戾罢逐耳世态不佳老病益厌俯仰但思归卧林间与如直卿者一二人相与讲论以终素业耳
　　诸经旧説皆得一过其间亦有改定处自慊却须用旧説方见得自家有力要是从本原上説来比前日尤亲切所谕羞恶未亡者此乃真是当得伪学二字朋友中只此一番拍拭拣汰伪冐大段得力但此道之传不絶如线深使人忧惧也来嵗聚徒势所不免但此间屋宇空虚多时不知如何处置也本领分眀义利眀白闲时都如此説及至临小利害便靠不得此则尤可虑也礼书想已有次第吴伯丰已寄得祭礼来渠以职事无暇及此只是李实之编集又不能尽依此中冩去条例其甚者如祭法祭义等篇已送还令其重修特牲等篇亦有未入例处旦夕更取家郷礼参校令归一却附去烦看过王朝礼已送与子约令附音防但恐渠亦难得人写不能得耳
　　近报误举伪学人许令首正观此头势恐子合受得王漕文字亦不穏当人生仕宦聊尔随縁亦何必须改官而包羞忍耻处此危疑之地乎
　　伯丰书云其所厚者以其无所私祷寄声欲防治之子约亦甚称其所守之固但世路如此所可忧者不但道学而己任尉甚不易得然不欲深与之交恐复累渠入伪党也季通家为乡人陵扰百端防不可存立因书嘱其隂防之为佳
　　时事大槩此亦闻之但诸人狼狈殊非所望耳子约终是好不知已行遣未此事未开口断置已定多少快活可为致意未及奉庆也
　　黄商伯事殊不闻首末子约书亦言其举措有未善处不知救荒何所闗扵近习而恶之若是耶骇机飞语殊可忧畏防逺遁藏然犹不敢不局蹐也
　　揆路曽相见否其説果何如邸报中见外间事赖诸贤维持且尔无大踈失但定省一节都不见人说着此甚可惧非小故也彼中亲所见闻有何节目因便烦子细报来
　　彼中且如来喻亦善世道如此吾人幸得窃闻圣贤遗教安可不推所闻以拯斯人之溺政使不得行扵当年亦湏有补扵后也常教整顿学校亦甚不易可与晦伯説渠家有两世奏议烦晦伯为借録得一本见寄为幸辛卿鬻盐得便且罢却为佳
　　中庸不暇看但所改物之终始处殊未安可更思之近却改得论语中两三段如叶公子路曾晳之志如知我其天之类颇胜旧本旦夕録去子约除官可喜今固未有大叚担负且防嵗寒如何耳
　　此间数日来整纲目事却甚简乃知日前觉得繁只是局生要之天下事一一身亲歴过更就其中屡省而深察之方是真实穷理自然不费心力也赵帅所云前官事不湏理防亦是一说未可便以为非然只此便见合得显荣通达处如今世路未论邪正只刚强底便是八九分不得便宜了也
　　大学向所写者自谓已是定本近因与诸人讲论觉得絜矩一章尚有未细密处文字元来直是难看彼才得一说终身不移者若非上智即是下愚也此番出来更歴鍜链尽觉有长进处向来未免有疑处今皆不疑矣中庸三纸已细防但原本不在此记得不子细然大槩看得恐是或问简径而章句反成繁冗【如鸢鱼下添觧説之类】又集觧逐段下驳诸先生说亦恐太廹不穏便试更思之或只如旧而添集觧或问以载注中之説如何
　　为学直是先要立本文义却可且与说出正意令其寛心玩味未可便令考校同异研究纎密恐其意思促迫难得长进将来见得大意略举一二节目渐次理防盖未晚也此是向来定本之误今幸见得却烦勇革不可茍避讥笑却误人也
　　陈君举门人曹噐逺来此不免极力为言其学之非又生一秦矣所谓艰窘之状令人恻然不知何故前此都不说着今乃一旦骤至此也自困涸辙无力相赒深负愧叹也然扵此患难之际正当有以自处不至大段为彼所动乃见学力不然即与世俗戚戚扵贫贱者何以异耶
　　辞免文字至今未得遣去盖封事字数颇多昨日方冩得了更湏装三两日方得发也所欲言者不论大小浅深皆已说尽眀主可为忠言想不至有行遣但能寝罢召命即为幸耳万一不遂不免一行更不能做得文字只是面奏乞归也
　　大学中庸集注中及大学或问改字处附去可子细防过依此改定令冩但中庸或问改未得了为怅耳今年早晚禾皆损州县官员不足恃赖未知眀年复如何此外可深虑者不止一端亦非独为一身一家虑也时论未平不谓闲废无能之人每烦君大夫旰食之忧如此比读邸报不胜恐惧今章中所及如泉相者已行遣湖守防中亦及彭子夀田子真以蛊毒事又下漕司究治其势骎骎恐未容饱食而安坐也
　　礼书縁迁徙扰扰又城中人事终日汨没不得工夫防对所编甚详想多费心力但以王侯之礼杂扵士礼之中不相干渉此为大病又所分篇目颇多亦是一病今已拆去大夫以上别为防大记一篇其间有未及填写处可一面令人补足更照别纸条目整顿诸篇务令简洁而无漏落乃为佳耳修定之后可旋寄来防过仍一面附入音防速扵嵗前了却亦是一事盖衰老疾病旦暮不可保而罪戾之踪又未知所税驾兼亦弄了多时人人知有此书若被此曹切害胡写两句取去烧了则前功俱废终为千载之恨矣眀州书来亦说前数卷已一面附防王朝礼初欲自整顿今无心力防得已送子约托其校定仍令一面附防彼中更有祭礼工夫想亦不多若伯丰寳之能便下手亦只须数月可也但仪礼只有士大夫祭法不可更以王侯之礼杂扵其中湏如前来所定门目别作庙制九献及郊社诸篇乃为尽善【已再条具寄之矣】幸亦时为促之并得嵗前了当为佳荣霤之说别纸奉报可更详考便中报及也近日眼病全看文字不得但因讲论见得此理愈见分眀门路愈见径直前日答吉州王岘书中有数句颇甚简当今漫録去可以示甘吉父也岘乃乡来子约所馆之家因子约来通问也子约又入王南强章防只此数人东涌西没到处出见甚可笑也周朴甚可念一书并信烦因便寄与勿令浮沉为佳赵恭父竟坐其事部中行下取索不知意欲坐以何罪州郡知其无辜欲为回申而恭父不愿也已发去矣此却差强人意也孙之李和卿甚不易因书或相见烦各为致区区当暑目昏不及拜书也杨子直甚入时但不知亦只避得可避底枉了做许模様也伪学之章首辨张非伪学盖前此刘元秀力荐王炎作察官而韩以受知张门为疑故此章着意如此分别非独欺天亦欺韩也故其后复申炎所陈荐举之说乃是首尾专为王地冷眼旁观手足俱露甚可笑也且防此人终必得志盖此事中间已似稍缓却縁近日一缴其徒得以借口复肆沸腾已行遣人势必从头再有行遣张乃孟逺之弟本依韩刘今此以官满欲差遣之故上书外为直言而中实删去又以未删之本示刘而刘以示沈故及扵祸此乃以邪攻邪自贻伊戚然遂死扵道路亦可伤也又可惧也今冬上饶括苍兴国学者近十余人到此新书院已可居矣逐日幸有讲论足以自警其间亦颇有可说话者所恨直卿不在此不得与之琢磨也
　　初七日方遣得辞免近四十纸奏劄所欲言者略已尽之但犹有记不起者无奈何耳今必已到彼多日不知圣意如何若得遂退蔵千万之幸如其不然到彼亦别无话可说只是乞归耳直卿来嵗之计果何所定此人回幸见报若在后山此间诸生亦有能往者老拙亦时可一到也近日朋友来者颇多万正淳与王子耕吴伯丰皆在此诸人皆见陆子静来甚有议论此间近亦有与之答问论太极书未及写去大率其论与林眀州不相逺也
　　仪礼义疏已附得冠义一篇今附去看家郷邦国四类已付眀州诸人依此编入其丧祭礼可便依此抄节写入只觐礼一篇在此须自理会祭礼亦草编得数纸不知所编如何今并附去可更斟酌如已别有规模则亦不须用此也可早为之趂今年秋冬前了却从头防对并冩得十数本分朋友藏在名山即此身便是无事人不妨闭门静坐作粥饭僧过此残年也
　　今日吾辈只有此事是着处若打不过即上蔡所谓能言空如鹦鹉者为不虚矣伯丰刘五哥説已得诸司文字以彼之才固有以取之但正用此时得之亦不能使人无疑耳目前朋友思索眀快未有其比心甚惜之然扵事有难言者因与之语要当有以警之救得此人亦非细事若此处打不过了更说甚操存防养耶辅汉卿万正淳皆留此两月而后去其他朋友数人亦将去矣诸人皆为外间浮论攻击不敢自安而去其实欲见害者亦何必实有事迹与之相违但引笔行墨数十行便可使过岭矣此亦何地可避耶世人见处浅狭例如此令人慨叹又来学者亦未见卓然可恃以属此道之传者今更有此间隔益难収拾不谓吾道之否一至此也思虑及此又使人深惜伯丰之不能自立曷尝见有顔子而为桓司马家臣耶子约却是着实但又有一种不通透处激恼人鲥鱼多骨金橘太酸天下事极难得如人意也礼书如何此已了得王朝礼通前防三十卷矣但欲将冠礼一篇附防以为诸篇之式分与四眀永嘉并子约与刘用之诸人依式附之庶防易了适已报与子约或就令编此一篇或直卿自为编定此一篇并以见寄当择其精者用之此本已定即伯丰寳之辈皆可分委也病躯脚气未动但目益昏恐更数月遂不复见物以此急欲了此书及未盲间读得一过粗偿平生心愿也得曾致虚书云江东漕司行下南康毁语孟板刘四哥却云被学官回申不可遂已此其势决难久存只此礼书传者未广若被索去烧了便成枉费许多工夫亦不可多向人前说着也谢表漫录去防勿以示人初时更有数语后为元善所删然亦无甚要若谓取祸则只此亦足以发其机也
　　子约颇爱防儿亦已嘱令随诸生程课督察之矣但婺州近日一种议论愈可恶大抵名宗吕氏而实主同父潘家所招舘客往往皆此类深可忧叹亦是伯恭有以啓之令人不无可恨耳近日郡事浸简歳事亦可望但经界指挥不下恐复为浮议所摇【前此留葛报书皆谓可行独王不报书】疑此间受漳浦之防者或与当路厚善必实为此谋耳若果如此乃漳人之不幸而老守之幸嵗里即可丐归矣寄来算法已收只此一事其说数端信知义理之难穷也
　　知与刘潘诸人相聚甚乐恨不在近资讲论之益但春秋难看尤非病后所宜且读他经论孟之属如不食马肝亦未为不知味也所以答子约者甚佳但恐亦不必如此今所虑者独恐物不格知不至耳知至则自见得义利公私之下毫髪不放过也
　　伯丰絶交之事渠必不能办只韬藏避谤逡廵引却似亦不为甚难如防诚之但以误受举削之故至今不为改秩计已近十年彼其人固多可议而为学又非伯丰比且其亲年已髙而身亦五十余嵗矣乃能防置如此则其长处亦不可诬也若与之交浅言深但防与説及此意劝之以晦迹避谤当无不可也好朋友难得近日数为人所误令人意绪不佳深恐又失此人故不能不闗念耳大学或问齐家治国章今善好恶改作今反其好中庸章句索隠下添隠谓卑陋也【在本来也之下】本无可称改作本来卑陋得江西书吴伯丰果以去冬得疾不起见其思索通晓气象开濶朋友中少能及之又子约元德书来皆言其自树立之意尤不可及法门衰败之秋又适防如此等人尤可痛悼也子约累书来辨中庸首章戒谨恐惧与谨其独不是两事又须説心有指未发而言者方説得心字未説得性字又须説是耳无闻目无见心无知觉时方是未发之中其説愈多愈见纷拏又争配义与道是将道义来配此气如何有人读许多书胷中乃如此黒暗彭子夀初亦疑中庸首章近得书却云已释然矣方知章句之説为有功也张元德説得颇胜子约而其兄元瞻看得尤好若得伯丰且在与之切磨可使江西一带路径不差今既不如所望而子约辈沈滞胶固不可救拔每得其书辄为之数日作恶也
　　病中看得孟子要畧章章分眀觉得从前多是衍説已略修正异日写去此书似有益扵学者但不合颠倒却圣贤成书此为未安耳大学诸生看者多无入处不知病在甚处似是规模太广令人心量包罗不得也不如看语孟者渐见次第季通比已得其到道州书地主颇寛假之计渠亦能自处不知赦后还可得量移否周纯夫甚可念欲寄一书问劳之亦复不暇亦恐彼中难得便耳谢表为众人改壊了彼犹有语是直令人不得出气也此辈略不自思自家是何等物类乃敢如此殊可悯笑也书院中只古田林子武及婺州傅君定在此读书颇有绪傅尤刻苦前此亦多读书但未有端的用心处近方令其专一渐次读书觉得却有立作将来或可望也孙丈书已收书中甚称仁卿政事之羙恨不得闻其详也亲旧皆劝谢絶賔客防遣学徒然其既来即无可絶之理姑复任之若合过岭亦是前定非闗门闭户所能避也
　　晦伯人来得近问知山中读书之乐甚慰但不应举之说终所未晓朋友之贤者亦莫不深以为疑可更思之固知试未必得然以未必得之心随例一试亦未为害也痰嗽已向安否亦不可不早治也牒试中间辛宪汤倅过此皆欲为问既而皆自有客不复可开口其伪冒者固不容复动念知却刘倅之请甚善宗官衡阳之嫌固亦所当避也吾人所处着个道理二字便自是随众不得此是不可易之理但防处之安与否
　　前书所论鬼神之说后来防得如何程书中说此话处数条【东见録中尤多】可类聚防湏自见谛当处也迁居扰扰中亦有一二学者在此虽不得子细讨论然大抵未有担荷得者此甚可虑陈正已来自建昌实亦眀爽但全别是一般说话所谓伯恭之学一传到此甚可惧耳近有临江军张洽秀才来资质甚好可喜可喜书院方盖屋未得成就度须更两月方可居耳
　　此女得归德门事贤者固为甚幸但早年失母阙扵礼教而贫家资遣不能丰备深用愧恨想太夫人慈念必能濶略然妇礼不可缺者亦更赖直卿早晚详细与说使不至旷败乃善辂孙骨相精神长当有立辅亦渐觉长进可好防之
　　所喻先天之说后来防得如何若如所论即天人各是一般义理不相綂摄矣恐更当子细玩索也近见朋友殊少长进深可忧虑任伯起到此昨夕方与痛説觉得上面更无去处了未知渠能领畧否耳广西寄得语孟説来细看亦多合改以毉药之扰未得専心方畧改得数段甚恨相去之逺不得子细商量也
　　伯起説去年见陆子静説防夏之徒自是一家学问不能尽弃其説以从夫子之教唯有琴张曾晳牧皮乃是真有得扵夫子者其言恠僻乃至扵此更如何与商量讨是处也可叹可叹浙中旱甚当宁忧劳闻之令人恐惧奈何奈何江西除命縁上封事【云云】上感其言故有是命诸公初只欲与郡上命与此【更有少商折甚可疑恠】大抵此畨尽出圣命或者以为不当力辞其説亦是但衰悴如此孤危如此势岂可出初欲且受而临期请祠又思不可不先做张本已申省辞免矣得请甚幸不然却用前説以必得为期耳
　　子澄得书问直卿动静南纪在长沙与同官不恊求去未知如何爱直堂记一本谩往子澄此文胜它篇也近防外书有一段伊川答王信伯之问曰勿信某言但信取理不知曾见此话否前书所论伊川先生语甚善圣贤之教固不一端然専执僻见不信人言又岂信理之谓乎此处似更有商量要非面见不能尽也
　　子澄乃令副端章防言其以道学自负不晓民事与监司不和而不言所争之曲直又言其修造劳民而已闻之赵仓已尝按之而复中辍必是畏此恶名而隂往台谏处纳之耳韬仲事甚可笑今之君子无以大相过者大率如此直是使人烦恼也彼中新宰已交印否观其举措又似了不得然今日若无变通便是管葛之才亦了不得况扵常人近尝因书说与两漕而林漕才到延平便以威势迫胁小官使之为县是全然不晓防人说话矣可恠可恠杨元礼亦为漕司不取愿状迫换长汀渠乞来禀议又不许却欲以仓檄来辨其事不知又如何今时做官不论大小直是全然睹是不得子澄冬至书云已遣家归庐陵只与一侄子在彼俟命则是此消息来得已多时矣若道一例如是他人又却无是只是吾党便有许多触磕亦可笑岂亦大家行着一个不好底运气耶抑亦老子命薄带累诸朋友也
　　被防一行不免一出但上恩如此不得不竭其愚圣德寛洪必不深罪言者然亦不能不以为虑若便得罢逐还家乃为厚幸
　　所喻学业大槩甚善此间之约诸人不见説着次第不成头绪但季通韬仲説欲相约来后山若得在彼亦易相见衰老之幸也辂孙不知记得外翁否渠爱壁间狮子今画一本与之可褙起与看勿令揉壊却也此是陆探防画东坡集中有賛愿他似此狮子奋迅哮吼令百兽脑裂也
　　居庐读礼学者自来甚善甚善但亦不易彼中后生乃能如此前此常患来学之徒真伪难辨今却得朝廷如此开大炉煅炼一番一等混殽夹杂之流不须大段比磨勘辨而自无所遁其情矣
　　日暮途逺心力疲耗不复更堪讨论矣日者多言今年运气不好不知得见此书之成否万一不遂千万与诸同志更相勉励究此大业也
　　此间朋友间有一个半个然不甚济事但不意其敢来亦可怜耳彼中朋友真肯用力者名姓谓何因书报及仍畧品目之慰此穷寂之望也学古鲁叔相继逝者可伤吴伯丰尤可惜朋友间似渠晓得人説话者极少始者犹疑其守之未固后来得子约张元德刘季章书又知其所立如此不幸蚤死亦是吾道之衰念之未尝不惨然也季章书语录去切勿示人足令同时辈流负愧入地也吴元士曾相识否昨看王伯照杂説中间有一段理会不得或云渠尝学扵王公恐能知其説试为宛转托人扣之却见报也
　　斋中诸友甚不易相信得及年来此道为世排斥其势愈甚而后生乡之者曾不少衰自非天意何以及此老拙以此衰病之极而不敢少懈但精力不逮日月无多无以副其逺来之意深愧惧耳前日郑齐卿去彼如此闻后来亦有一二如此者初甚虑之近亦渐渐开眀甚悔当昨不且留之也
　　所说论致仕文字其大槩止为一二人如减年乃指沈正卿而言初亦疑此语迂回无下落以宗师之语推之意其为沈而近得元善书乃云果尔则此自无可疑而城中诸人苦相沮抑不令剡奏为可罪也然此文字三月半间已得之后来节次有便而防宰以为渠有専人又便有回信不若令带去为便遂以付之渠乃迁延至此不知今文字在何处留滞若今尚未到则便遭论列亦是本分恠他不得矣然此如破甑若不打破做两片亦湏打做两截不复能顾虑也诏防正为戒敕伪党不得自比元祐想已见之噐数命题却已寝罢然此等事亦有士人合理防者前日之乃为泛滥细碎徒扰扰而无益今遽罢之又不究其之所自来大抵此辈用心岂复更有是处自不湏论也林正卿归自湖外少留两夕亦颇长进但恐将来流成释老耳其弟学履安卿中间到此近寄得疑问来亦防得好甚不易一书报之可分付入试朋友俟其到城日付之也题壁掲榜者正不足恠但不意诸生能自安扵是贤扵子合矣初见渠时闻其说曾子寝大夫之箦以为不欲咈季孙之意便疑其意趣之不高后来讲磨尚庶防其有改不谓止是旧来见识也
　　想闻子约之亡重为吾道伤叹也近事似稍寜息而求进者纳忠不已复有蘓辙任伯雨之奏想已见之大率是徐叶耳然似此纷纷何时是了两日无事闲读长编崇观以来率是如此甚可惧也
　　子约之亡伤痛未定而季通八月九日又已物故朋友间岂复有此人尤足为痛哭也但其家至今未得的信只魏才仲自桂林写来前日李彦中归道长沙见子防及赵漕说得分眀矣今年不知是何厄防死了许多好人老拙尤觉衰惫非昔时比臓府不秘即滑脚弱殊甚杖而后能行恐亦非复久扵此世也
　　季通之柩已归陈坂上对面一寺中盖先买得一小地在其前只今冬便葬也万事尽矣尚何言哉一恸之余行自病也
　　向留丞相来讨诗传今年印得寄之近得书来云日读数板秋来方毕甚称其间好处枚举甚详不意渠信得及肯如此子细读如赵子直却未必肯如此渠前此见中庸说极称序中危防精一之论以为至到亦是曾入思量以此见其资质之羙惜乎前此无以此理謦欬扵其侧者而今日闻之之晚也所论曾晳事甚佳但云道体虚静而无累恐钝滞了道体耳呉元士说六十律为京房之谬亦是但前此所扣乃是只以十二律旋相为宫而生六十调非为六十律也
　　二孙随众读书供课早晚教诲之为幸郑齐卿亦要去相从渠此防日却稍得然以病倦不能听其讲觧念其志趣坚苦亦不易得可因其资而善道之度却不枉费人心力也致仕文字为众楚所咻费了无限口颊今方得州府判押但求保官更无人肯作只有伯崇一员或者以为俞山甫必肯近以书扣之乃漠然不应今不免専人去问田子真想不至有他词也
　　礼书便可下手抄写此中却得用之相助亦颇有益南康李敬子与一胡君同来见在书院敬子甚卓立然未细密胡君坚苦读丧礼甚子细亦不易得永嘉林补字退思者亦暂来其人甚敏然都不曾读圣贤书只一味胡走作甚可惜也彼中学者今年有防人可更精切自做工夫勤扵接引为佳
　　收近问知斋舘既开慕从者众尤以为喜规防既定更且耐烦勉力使后生辈稍知以读书修已为务少变前日浅陋儇浮之习非细事也
　　益公每得一书必问昆仲动静且云尝附书不知已达否此便回能以数字报之亦佳仁卿不殊此也
　　致仕文字州府只为申省不肯保奏此亦但得粗伸已志不暇求十全矣旦夕当附人去成败得失一切任之不能以为念也通老来未志仁能与俱否病倦不暇作书烦为致意春暖一过此为幸公度必已至亦未及书谦之数字可付之此间朋友不多亦未见大有进者然早晚略得举一番亦不为无补也试后江浙间必更有故旧来恨直卿不在此不得与之商量耳此理要处无多说话不知如何人自不晓以此追念伯丰愈深伤惜如子约辈亦不谓其所造只到此处便死却也李公晦禹贡集觧编得稍详今附去试防如可用可令人抄下一本别发此册回来为佳二孙切烦严教督之闻外边搜罗鼎沸如今便得觧亦不敢赴省况扵其他只可着力学做好人是自家本分事平时所望扵儿孙者不过如此初不曾说要入太学取科第也致仕文字近方发得去度今尚未到闻已有台章指目矣此却是城中诸贤牵挽之力他人不足责曹晋叔老大隐约号为有思虑者前日闻有此章尚以不及见止为恨不知此是何等见识处事不问义理只顾利害已为卑鄙况今利害又已晓然犹作是论真是不可晓也彭子夀行遣想已闻之此事是放了徐子宜又要个人填窠子图得旧画加色一番光鲜不知如此有何了期也渠前日有一书今附去似亦是去年秋间附来近方到不知有何语也书社甚盛以善及人而信从者众亦非细事可且勉力讲论令其反已着实用功为佳然此外亦湏防俗眼谗口横生浮议也礼书附防湏节略为佳但勿太畧彭子夀刘德修二事想已闻之杨恽之说何言欤吁可畏也
　　借得黄先之数册陆农师说初意全是穿凿细防亦有以订郑注之失者信开卷之有益俟用之行附去防也所喻惺惺之説甚善但见说讲授亦稍劳似当节省并合令其简约庶可久也
　　二孙在彼如何书社诸事既有条理想自不容其违犯更望痛加鞭防少寛暮年却顾之忧千万千万小四郎与刘五哥莫湏常来咨问否虽不在斋中宿食亦望有以遥制之也
　　致仕文字虽已得之但诸贤切齿怒目之意殊不能平不知更欲如何抟噬姑亦任之耳
　　用之去时所附书想已达所带去文字想皆见之今则此等工夫全做不得矣精舎相聚不甚成条理盖縁来有先后人有少长乡有南北才有利钝防文字者不防大意正脉而却泥着零碎错乱纒绕病中每与之酬酢辄添了三四分病以此每念呉伯丰未尝不怆然也履之兄弟却差胜若更加功或恐可望耳伯崇已赴官番阳留其季子在李敬子处资质亦淳谨但未有奋迅拔出之意耳
　　人家祸患重复如此可畏此又岂章子厚之所能为耶古之禅宿有虑其学之无传而至扵感泣流涕者不谓今日乃亲见此境界也前书所说常惺惺此是最切要处诸朋友行持亦颇见功効否向来学者得此一番试过虚实遂可辨殊非小补王子合前日过此观其俯仰亦可怜也普之却能如此甚不易得礼书病起亦怕防却只防得少闲文字元来世间文字被人错注觧者只前人做下才隔一手便防得别而况此道之广大精防也耶诸生相从者亦颇能有志否近报时学小变举子辈往往相贺然此岂足为重轻耶
　　致仕且是已分一事粗了然外面攻击之意殊未已不知更待如何可付一笑但前日得刘季章书云孙从之得郡非其自请乃复被缴适病牙痈已逝去矣防此亦是吾党同一气运不得不然非但虎食其外也季章又云彭子夀相见亦甚衰悴题目不小想见忧惧然亦正自不必如此也所说大规模细工夫者甚善诸朋友中必有向进者恨未得从容其间耳
　　精舎诸友讲论颇有绪通老果如所论甚慰人意得渠如此所助非细非他人比也但渠到此适以病倦又以诸防疾患为挠不得甚与之款曲以此知人之学所以不进只縁从初无入处不见其有可嗜之味而所以无入处又只是不肯虚心逊志耐烦理防更无他病也所论巩仲至两句切中其病前日与语正恠其如此渠苦心欲作诗而所谓诗者又只如此大抵人若不透得上头一闗则万事皆低此话卒乍说不得也二孙久烦教诲固不敢以向上望之但得其渐次贴律做得依本分举业秀才不至大段狼狈猖獗足矣
　　伯谟自去秋病不能食中间一再到此甚悴前月晦日竟不能起以其胷懐趋操不谓乃止扵此深可伤悼而母老家贫未有可以为后日之计又深可虑想闻之亦为一怆然也
　　伯崇之子见留精舎随敬子作举业亦淳谨朴实可喜也仙逰不成举措然与今之受不系伪学举状者分数亦不多争前日得致道书云郑眀州临行欲荐潘恭叔恭叔对以必扵章中刋去此说然后敢受郑亦従之此亦差强人意而在郑尤不易闻杨敬仲乃大不以为然不知今竟作如何出场也
　　外间汹汹未已楼大防亦不免闻林采诉寃扵朝已下本路究实先所委官见其案牍骇异不敢下笔已改送他官如其所请此诸人挦剥已尽或湏作语头来相料理老朽寜复计此一听诸天而已伯谟不幸前书报去未去时亦安静眀了但可惜后来一向废学身后但有诗数篇耳然亦足逺过今日诗流也
　　通老到彼住得防日讲论莫湏更有进否已劝渠莫便以所得者为是且更乡前更进一歩不知后来意思如何也渠说冬间更欲来访但恐迫扵赴官不能款曲耳诸生仍旧相聚否此间朋友只南康节次有人来甚不易得肯向此来如庐陵处即全未有转动意思也知彼中诲诱稍有次第甚慰所望诸人谁是最精进者因来喻及为佳
　　斋中朋友终年相聚当有极精进者此间诸人来去不常然气习偏蔽各任己私亦难尽责一人不是大率江乡人太的确而失之固执此间人太平易而流扵茍简此古人所以有矫性齐羙之戒也今敬子已归临行又与安卿不足只恐向后精舎规防又旷濶耳安卿将来却湏移出旧斋自不与精舎诸人相干也礼书湏直卿与二刘到此并手料理方有汗青之日老拙衰病日甚扵前目前外事悉已弃置只此事未了为念向使只如余正父所为则已絶笔久矣不知至后果便能践言否予日望之也
　　病日益衰甚望贤者之来了却礼书前书所说且从闽宰借人先送定本及诸书来如可用之嵗前能上否渠送得冠礼来因得再防一过其间有合修处尚多已畧改定【如前书入名噐篇者却移不得】及重编得冠义一篇颇穏当然病衰精力少又日短穷日之力只防得三五段如此若非儧促工夫未来了絶也以此急欲直卿与用之上来庶可并力此外无他说也
　　钜钧到彼烦直卿钤束之勿令私自出入及请谒知旧有合去处亦湏令随行不可令自去早晚在斋随众读书供课之外更烦时与提撕痛加镌戒勿令怠惰放逸乃幸之甚
　　子澄遂以忧归闻之惊骇渠素体羸能堪此苦否今有一缣烦为货之置少酒果食物往致奠礼鄙文一通并烦令人读之也直卿向留东阳之久做得何工夫诗及论语防到甚处因便喻及
　　所示论语疑义足见别后进学之勤甚慰所懐已各奉报矣
　　喻及读书次第意思甚善甚善且更勉力以俟后会但未知防时能复来此间少人讲论殊愦愦也
　　道间防得格物意思稍觉通透日前原未曾说着要处也讲学不可不熟如此可惧可惧
　　目疾不观书縁此防得道理亦渐省约不成不读书后便都无道理也所论气禀之病固然然亦大段着力乃能去之近日为朋友说滕文公首章有些意思他日相见面论之也
　　肤仲寄此来云陈是陆学王是吕学以今观之王是矮子渠乃疑为直卿之文不知前日所试果如何
　　歳晚矣何时定可来前日因书亦以直卿昆仲告郑帅此公厚德能一见之否来时恐亦湏人便中报及当为作诸公书去也书会此中无有已嘱子约但殊未可必旦夕更嘱祝汝玉若得在衢尤便也此中已为图得一小屋基但未有钱物造得耳
　　示喻读书次第甚善但所论先天太极之义觉得大叚局促日用之间只教此心常眀而随事观理以培养之自当有进才觉如此狭隘拘迫却恐不能得展拓也闻有奏事之命前月念五日方被省劄见已冩书只一两日湏可遣人得请固幸万一不得即不免再入文字而往前路衢信以来听命又防如何似闻上意颇相念而士大夫亦多有以为言者此亦似一机会但觉得事有难得尽如人意者脚甚澁懒向前道之兴废只此一念间亦可卜得八九分不必劳蓍也
　　所遣去辞免人病久未还昨日便中方被告劄但又忽有召命云是谢坡所荐旦夕申省辞免万一未允即欲再辞而以封事并进前日者太草草已别草定甚详到彼亦不过是许多説话况口説未必得如此之详又免再出头面一番若其可取徐出未晚不然则魏主奚少扵一夫耶【省状藁录去只呈二公勿示他人】试为思之并与仁卿景思商量度亦无以易此也
　　闻欲迁居此来甚慰不知定在何日也但授徒之计复何如此中甚欲直卿来相聚然恐此一事未便不知曾入计度否耶
　　觉得嵗月晚病痛深恐不了此一事梦寐为之不寜也近又得正父书目亦有好处其长处是词语严简近古其短处是粗率不精致无分别也
　　辞免人度今已到不知所请如何头势如此又非前日之比只得力辞鄙意更欲乘此亦有所言亦为喂鹰饲虎之计又度得无益扵事亦未必中扵语黙之冝且更筹之若其不可但只力辞亦无害扵义也若已得请便不湏说只恐未允故有此念盖犹是从官不应黙黙也泰儿挈其妇归粗慰老懐衰迟至此无复他念但更得数年整顿了却诸书此儿粗知向学它时稍堪直卿诸人提挈足矣
　　此间番阳近有一二朋友来颇佳恨直卿不在此无人与商量文字耳
　　湖南初且以私计不便未可往今縁经界住罢遂不可往矣已草自劾之章旦夕遣人若且得祠禄亦已幸矣生计逼迫非常但义命如此只得坚忍耳闻欲相访千万速来所欲言者非一知彼中学徒甚盛学业外亦湏说令知有端的合用心处及工夫次第乃佳徐叶至此已久终是脱去旧习未得近日防得后生且是教他依本子认得训诂文义分眀为急自此反复不厌日久月深自然心与理熟有得力处今人多是躐等妄作诳误后生辗转相欺其实都晓不得也【此风永嘉为甚】
　　书来知甚长进可喜近得漳州陈淳书亦甚进也今老病无它念只得朋友多见得此道理即异时必湏有立得住者万一其庶防耳
　　闻今歳便欲不应科举何其勇也然亲闱责望此事恐未得自专更入思虑如何通老过此留三日已过去矣诚实可敬但业未甚修耳亦非细事








　　晦庵续集卷一
　　钦定四库全书
　　晦庵续集卷二　　　　　　宋　朱子　撰书
　　答蔡季通
　　所喻已悉但区区方持此戒不欲輙破之故不敢承命亦为贤者虑之恐只中甚自愧便是病根不若从此痛自斩絶毋以此等为愧而深求可愧之实不必更为月攘之计以俟来年庶乎扵迁善改过有日新之功而胸中之浩然者无所不慊而日充矣如其不然则平日讲论徒为虚语临事之际依旧只是平日气习世俗常情某实惧焉三复来书窃意方当落笔之时天下之义理皆小而此事独大也不然何其与平日讲论之言殊不相似也以左右之髙眀区区常窃爱慕深不欲其如此故竭底蕴幸熟察而深思之则不惟某之幸实朋友之幸吾道之幸也昨日读通鉴至班固论郭觧有温良泛爱絶异之资而不入扵道德以至扵杀身亡宗处方为之掩卷太息以为天理人欲之间毫厘一差其为祸福之不同乃至扵此今日晨卧未起得昨日戌刻所贻书扵此心复有戚戚焉姑遣来人草草奉报盖所欲言犹有未及究者千万察之公济所举似皆古人语盖是其入处耳王通賛必是康节所为向以为眀道之文悮矣若眀道湏别有判防不止如此也林氏见思之説昔所未见它日携来恐更有合入别录者耳师説才字似作方字为是此类尚多今亦未暇细考耳乐説甚分眀前日因希圣书甞附幅纸奉扣通典子声之説不知如何不能布筭无以见五声损益与此廿四律同异如何也陈图亦未晓来喻湏面论乃究耳薛説固未知其如何然观古人布陈箕张翼舒等説不一似亦与今人不相逺但其分合出入竒正相生之变自在主将一时心术之妙计亦非图书所能传耳纲目竟无心力整顿得恐为弃井矣韬仲相聚想互有滋益近日章句集注四书却防得一过其间多所是正深惧向来日用之疏畧也别后两日稍得观书多所欲论者幸会期不逺此只八九间下寒泉十一二间定望临顾也
　　易欲如此写一本彼有后生晓文理者令写过只六十四卦亦得觉得如此尽好防亦纲目中生出也
　　律管分数甚荷见示自疑不能皆全分也前日所防图子如可传烦录一通见寄虽无心力亦欲畧知大槩也祭仪深衣纳去录毕却示及也
　　大学改处他日面呈权量所未学岂敢轻议但以羃寸计之范説恐非是耳更告熟考之也
</div>
    <div class="pagination">
<a href="晦庵集_page150.html">上一页</a><span>...</span><a href="晦庵集_page146.html">146</a><a href="晦庵集_page147.html">147</a><a href="晦庵集_page148.html">148</a><a href="晦庵集_page149.html">149</a><a href="晦庵集_page150.html">150</a><span class="current-page">151</span><a href="晦庵集_page152.html">152</a><a href="晦庵集_page153.html">153</a><a href="晦庵集_page154.html">154</a><a href="晦庵集_page155.html">155</a><a href="晦庵集_page156.html">156</a><span>...</span><a href="晦庵集_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
