<!DOCTYPE html>
<html>
<head>
    <meta charset="UTF-8">
    <title>晞发集晞发遗集天地间集西台恸哭记注冬青树引注 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晞发集晞发遗集天地间集西台恸哭记注冬青树引注 - 第 10 页/共 10 页</h1>
    <div class="content">　　始故人唐宰相鲁公开府南服予以布衣从戎明年别公漳水湄【按文公丙子七月开督于南剑时德祐二年也公时年二十八明年正月文公引兵趋漳州谋入卫道阻不通三月入梅州五月兵出梅岭其别者是年也按称唐鲁公而不姓者犹韩愈称董晋为陇西公之类】后明年公以事过张睢阳及顔杲卿所尝往来处悲歌慷慨卒不负其言而从之游今其诗具在可考也【按戊寅十月文公引兵至潮阳十一月兵溃被执遂北徙留燕至至元壬午赐死时年四十七谓其悲歌慷慨卒不负其言而从之游者盖指其题诗张睢阳庙也】予恨死无以借手见公而独记别时语每一动念即于梦中寻之或山水池榭云岚草木与所别处及其时适相类则徘徊顾盻悲不敢泣又后三年过姑苏姑苏公初开府旧治也望夫差之台而始哭公焉【按乙亥文公募兵于赣州后守呉门除江浙制置使知平江府公过姑苏而哭也在乙酉之嵗时年三十七乃落魄呉楚间始有屈平逺游之志而其志诚可哀巳又按公祭文云章贡之别言犹在耳水寒天空老泪如霰其间以记别时语而不忘可知巳夫差台在州治之西】又后四年而哭之于越台【此丙戍年也按行述谓公是年过勾越行禹窆间北乡而泣焉时有冬青树引别唐珏玉潜云】又后五年及今而哭于子陵之台【按乙丑年公从先君錀登台时年始十七后丁亥公复过而哭焉谓今者在庚寅之冬时年四十二矣公之所以必记其年者盖不忘其先后本未之事焉】先是一日与友人甲乙若丙约越宿而集午雨未止买榜江涘登岸谒子陵祠憩祠旁僧舍毁垣枯甃如入墟墓还与榜人治祭具须臾雨止登西台设主于荒亭隅再拜跪伏祝毕号而恸者三复再拜起【按友人甲乙若丙者意为呉思齐冯桂芳翁衡也今虽不知其然惟三人同登时诗可考见也三人者皆知公之心故与之俱而比其名者隠之之辞号恸者三盖节之以礼也】又念予弱冠时往来必谒拜祠下其始至也侍先君焉今予且老江山人物睠焉若失复东望泣拜不已有云从西南来渰浥浡郁气薄林木若相助以悲者【江山人物睠焉若失云者其乃痛宗社之陨絶乎谓昔从先君及有云西南来云者其乃念家邑丧亡而思亲之不可见乎】乃以竹如意击石作楚歌招之曰魂朝往兮何极莫归来兮关水黒化为朱鸟兮有咮焉食歌阕竹石俱碎【古之人有遭谗迸逐者或闵其魂魄离散而不复还故为辞哀之其人未尝死也杜甫剪纸招我魂正此类也然文公既死而公以歌招之者其有得于古道焉盖公虽哀而不过乎伤而伤之在彼是皆至情恻怛得情性之正非若妇人恸而巳按朱鸟南方宿也咮鸟首也春秋传古之火正或食于咮故咮谓之鹑火而火正配食于火星者以其于火有功故也盖宋以火德王而系于南化云者以其虽化而化必于南文公有功于宋犹星有功于火也亦以朱鸟配于宋焉其友方鳯过公墓有诗怀之朱鸟食何向正谓此也歌阕竹石俱碎盖哀之深而不自知也】于是相向感唶复登东台抚苍石还憩于榜中榜人始惊予哭【相向者与客相向而悲也唶叹声其或有感而叹也东台去西台若干歩云】云适有逻舟之过也盍移诸遂移榜中流举酒相属各为诗以寄所思薄暮雪作风凛不可留登岸宿乙家夜复赋诗怀古【逻舟者巡舟也移榜中流举酒相属为诗以寄所思者盖哭始后而悲之未忘也亦情性之正而不为事物所移所感之心始终如一不少变而愈深此君子之心忠厚之至也至于雪作风凛虽不可留又且登岸宿乙家复赋诗怀古其于登台之心则一而巳斯可见公不忘之意也哉】明日益风雪别甲于江予与丙独归行三十里又越宿乃至其后甲以书及别时来言是日风帆怒驶逾久而后济既济疑有神阴相以着兹游之伟予曰呜呼阮步兵死空山无哭声且千年矣若神之助固不可知然兹游亦良伟其为文词因以达意亦诚可悲巳【明日者登台之明日也别甲者别思齐于江也与丙独归者与桂芳而归又明日至其居也甲后书来谓风帆怒驶盖甲与公同气其所见者响应若是非真有神之助也盖公之至情达乎中正而若有见焉其焄蒿凄怆之着也如此按叹息谓阮步兵者此特援比其哭之一辞若公者又非其比矣】予尝欲仿太史公着季汉月表如秦楚之际今人不有知予心后之人必有知予者于此宜得书故纪之以附季汉事后时先君登台后二十六年也先君讳某字某登台之嵗在乙丑云【按公行述谓多所著书如季汉月表皆采独行仿秦楚之际予未得而尽见也登台后二十六年者在庚寅之冬其后六年公卒于杭思齐方凤竟往杭买舟载棺至钓台而葬焉其后防稽杨先生维桢为文以哀之而刻之墓上仍题其墓曰粤谢翶墓盖从其初志焉予谨按文公死年四十有七今公之死也如之呜呼惜哉】
　　箕子痛殷亡过故墟而欲泣焉以为近于妇人乃作麦秀之诗以歌咏之歌咏者忧宗社之音也今翶之痛哭西台也又岂异于箕子与且翺在胜国时无禄位之寄及运穷物改而能恸夫知巳以及于国迹之异于箕子也然则居箕子之位者乃反不见其歌而亦不见其恸也其本心宜何如哉百世之下秉贞尚义以能发乎中心之愤愤者非翺其谁与予后翶之生于是忘其愚陋本诸遗意以详释其记使后世知有箕子之歌于前而有翶之恸乎后也虽然若翺果未可喻于箕子也吾独惜翺之时有箕子之位者而无翶之恸也后之秉史笔者尚庸考于斯清河张丁识
　　子陵台荒寒压江水过者恒览古赋诗未闻于此野哭者而翺也于此野哭盖不独异于今之人也鳯读其所为文词窃以不及与于斯哭为恨或者他日得携手相与大笑胡卢絶倒于斯台之上由百世之下观之讵谓哭者之非笑笑者之非哭也东阳方鳯昔楚屈原伤其君之旣死忧其国之危亡而离骚诸篇作焉然説者往往失其防趣于是乎原之志郁而不得伸矣至朱夫子集注之出而后其义皎然大明故朱子自谓死者可作足以知千载之下有知我者焉盖不诬也今观粤人谢臯羽父所为登西台恸哭记盖亦恸斯人之云亡闵亳社之旣屋义激于中而情见乎词亦庶几屈原之志哉然其文多隠语不有好古急义之士殆莫能羽翼发挥以暴白其事于来世也而浦阳张丁乃独能为之分章析句次其日月定其名氏必求当时之事以实之忠厚哉古人之用心也抑又观臯羽父之辞有曰今人不有知予心后人必有知予者请以朱子之自谓者而颂丁固将可以少慰臯羽父于地下乎金华许元文丞相忠义明世多为之记载礼部侍郎邓公光荐作续宋书最为详备文公之将校名姓往往在焉然不及于賔客故谢臯羽先生防失其传赖其遗文多传于学者而西台恸哭记则有张丁为之注释考订精密儒林称之然记云过张睢阳所尝往来处此盖题信之永丰张睢阳庙非尝所往来处也素之曽大父汝南郡公为吉州司理参军公适家居知遇尤厚尺牍尚存读此记为之太息久之婺为文献之邦比诸老沦谢丁之博雅诚可嘉已前史官临川危素识
　　常人之情久则渝渝则忘故忠臣义士慷慨奋激于一时者易久而不变者难文丞相拘囚燕狱百计降之不得死之时距宋亡已四年谢臯羽西台之哭距文丞相之死又十二年此岂常情之所可论哉张孟兼为臯羽注释能羽翼夫忠义者是亦忠义之流也豫章掲法识
　　宋三百年以道为国三百年后士之死社稷者相望而丞相文山先生之死呜呼烈哉死宋死于道也当时士之受知于先生者不一人而谢臯羽独不忘臯羽之不忘文山由文山知臯羽者厚文山之知臯羽臯羽之不忘文山皆道也后之读西台恸哭记者将有感于斯夫清河张丁学古道者也臯羽之死久矣而丁独景慕之表章之咏歌之君子曰文山之英风盛烈与日月争光于天地间固不待于记不记然不记则臯羽之义不白而丁之服膺臯羽者不着然则丁者其太史公所谓附青云者非耶临海陈基书谢公以布衣从文丞相起兵闽中其事不见宋史而任士林盖尝为方凤书之是时元始有天下言者尤多讳辞翺既恸西台寻卜地于台之南岸睦人许之作许劒録及翺死钱唐尝语其妻刘曰我死必以骨归方凤葬我许劒之地凤与吴思齐遂如其言而葬焉三人者予尝合而为传髙风余韵至今令人慕之丁固方先生里子也宜于潜徳有以发其幽光观翺此记虽羁孤山水间未尝不慷慨自伟以是知天下之可悲者有所在矣彼不自悲而人亦莫悲之何哉洪武二年夏六月既望金华胡翰敬题
　　文信公忠义之盛近世罕比其英声烈节虽使亘万世不朽可也谢翺先生公门下士也国既亡而公亦死伤悼激烈之情每托于文辞以自见于是西台恸哭记作焉太史公曰砥行立名者非附青云之士恶能施于后世岂先生之谓乎吾友张君丁雅好古道取先生所为记订其嵗月演其防意而使之传其用心甚厚又岂太史公所谓附骥尾而行益显者耶呜呼是其可传也已乌伤王祎谨跋
　　宋丞相庐陵文信公当徳祐乙亥开阃乡郡兴师勤王一时賔客将校号称多士鲁先曽大父监簿府君实与焉尝着幕府録记其姓名爵里甚悉鲁幼时先人每为歴指其人而道其终始大概鲁至今识之后从先友杜征君又闻其道公客谢翺先生行事心尤奇之独窃怪録中乃遗其姓名及观翺所着登西台恸哭记然后知翺以次年丙子秋始从公闽阃则是时大父已从枢密家公辟遂去而归隠矣盖与翺已不相接宜翺之姓名不着録中也公以元至元壬午仗节燕市后二年甲申其弟文恵公守临江首访先大父玉笥隠居适公客何时先生亦自临川来防遂相与入紫霄岩登九仙台赋凌云之篇悲歌慷慨闻者凄怆山中人至今传之读翺西台之招盖先后而同音者也于乎悕矣翺文奥古此记尤类廋辞隠语浦江张君孟兼为之考嵗月征事实使读者了然张君之用心其贤矣乎然则读斯记者其亦有所感发矣夫洪武辛亥暮春之初临川曽鲁题于冰防羽睾翁之记至欲放太史公着季汉月表如秦楚之际盖太史公之着月表也以月为纪记事之所起而不书元年所以明天下之无统也夫秦之既壊楚之方兴天下扰攘运数迫促不可以年纪此月表之所由着也羽睾之为岂不忠乎国亡矣天下不复宗矣而翁独以其无统也尚肯其为朝周者乎且记之作犹讳避于辞岂有俟于后之知也乌乎翁之为固不望于后知则辞之讳避又安得不借于人而始明乎愚读张丁之疏而益有感河东李着
　　予家有先子手抄谢臯羽诗文一编予自年十五六时辄喜读之如西台恸哭记至今犹能成诵然非胸中磊磈有悲歌慷慨之意者未必知好之今张君乃为之章分句析而疏其义则其深知笃好抑有甚于予者矣予所蔵本首篇称丞相信公不称故人唐宰相鲁公篇中又无榜人始惊予哭以下至移榜中流数语余亦有数十字不同似为善本恨不得见张君相与考其异同而定其句读也淛源徐赘民
　　宋丞相文公死国之十二年其客谢臯羽父率同志三人为位哭诸子陵之台作楚歌以招之后复纪其事名曰西台恸哭记以俟夫知其心者浦阳张丁述以示予予得肃观焉曰嗟乎忠义之在人心犹元气流行于四时初不以古今而有间也臯羽父尝望姑苏过越台而哭公矣而必登斯焉以哭而记者其以东都节义之盛始于子陵而宋三百年养士之报终于文公也子陵之于故人不以贫贱而易其守臯羽之于知己又岂以存亡而异其心哉君臣朋友出处死生之际必如是而后为无愧也其义防矣今去之百有余年忠愤抑郁之气尚勃勃于言意之表则当时之云物助哀江流有声理或然也呜呼臯羽父其亦悲歌之士欤丁也从而表章之殆所谓后之知予者矣然则臯羽固无负于文公而丁又有功于臯羽也耶贑上镏丞直书
　　予尝闻之礼经曰朋友之墓有宿草而不哭焉今观谢臯羽之哭文信公于西台也殆不可以斯律求矣臯羽始防文信公军事其志将以有为也未几国亡而公竟以节死故臯羽之哭哭宋祚之不救也哭公与已志之不得伸也夫哭宋祚之不救哭公与己志之不得伸则虽终臯羽之身不能无哭矣又恶讣其墓之有宿草与否耶若曰臯羽徒恸公之死而哭之岂知臯羽者哉浦阳张君孟兼出西台恸哭记示予故书臯羽哭之之心以归之永嘉郑思先
　　登西台恸哭记粤谢先生翺之所着也先生故丞相文公之客记为丞相作也先生没将百年矣是文虽在而鲜有知者浦阳张丁一旦表章而出之且复订其嵗月覈其事实条分而章析焉予闻天下有大戒无所逃于天地之间者义也丞相尽君臣之义于艰危之时先生尽朋友之义于死生之际君臣朋友之义一而巳矣当先生作斯记时已逆知后世之必有知其心者百年之后而张君为之发挥岂非天理民彞不可泯灭而义之在人心者千载而一日乎翺也昔日恸哭于西台今也吾知其含笑于地下矣兰江吴沈
　　晋处士陶潜疾刘裕之簒遂作饮酒诗以自宣其悒郁之气然皆廋辞隠语人莫能测后百年独韩子苍疏而注之俾读者皆得知潜之用心亦忠厚哉吁防子苍谁知潜心者后潜数百年下若有谢先生翺者痛宗社之屋悼文公之忠登台而恸哭遂为之记其辞类潜时人亦莫能识后翺数十年有若张丁疏而释之使先生之事不泯防丁则谁与归吁张亦子苍之流欤卫人髙延
　　当宋之亡丞相文公举兵闽粤起而从之者多一时名士粤人谢翺时在军府为谘事参军后军败公就俘执留燕京九年卒不屈以死翺感愤亡聊恒往来吴中遇幽閴孤絶之所辄设位恸哭以泄其悲思翺真奇男子也而公之忠义足以结人心激士气槩可想见然则宋祚之不复岂非天乎岂非天乎西台恸哭记翺所着也文极髙古而言多廋隠浦阳张丁为之疏释将以传于学者今世之士弄笔墨为藻绘之文日不暇给而丁独用心于此噫殆亦有志者哉临江镏永之识
　　汉丞相诸葛武侯卒蜀人巷祭野哭当时不能禁宋丞相文公欲为武侯事而不可得卒不屈其志以死江南人哀之有甚于蜀人哀武侯者三山谢翺臯羽其起兵时谘事参军也望夫差墓过越台登子陵台触物悲恸不能自已固宜然既自号晞发宋累又作为歌诗慷慨懐古且匿名记其事以自伟豫求葬地于子陵台侧将自附于梁伯鸾类若有意于警发愦愦者张孟兼恐其事湮没取其文稍释廋隠而传之盖有见于此虽然先正有言观大节必于平日新安病士敬题
　　尝谓以忠义名世者人虽云亡后之君子仰之企之不翅犹日星之丽天盖以扶植彞伦有系于风教焉文信公为宋社而死忠也晞发翁为信公而恸义也忠于革命义于知己死为君恸为友忠义两尽彞伦攸着宜乎诸公歆艳賛咏之不已也张孟兼氏装演成巻既章分句析详释其记且复题识于左方亦莫非由忠义而发是则懐贤尚哲秉彞好徳之心从可知已岂不为世劝哉浦易郑涛
　　予读曽大父墓志有曰闽人谢翺奇士也尝与处士雪夜放舟登子陵西台击石作楚歌声振林谷意悲愤人莫识也新安汪九成书其碑隂谓人莫识读者诚莫识征诸故老始得其详谢字臯羽宋文丞相客文公死于义胥与招魂望祭感慨悲歌亡国遗民空山共涕意有在也今以是而观之则所谓登台若甲若乙若丙者疑非予处士乎兹亦不必详矣独恨夫为处士子孙者不能追先代之志而浦昜张孟兼氏乃能留心考古于西台恸哭记章分句析大义明白使谢之心昭如日月可谓善于发挥古人之遗意者欤今人不知予后人必有知予呜呼君臣朋友之义有关于世教不浅百世之下孰不闻其风而兴起谢之心其亦深有望于此矣惜乎予不能亲见孟兼而讲先生之旧也东睦冯城
　　宋相文信公日不能国矣公起兵闽中尚多应者黾勉赴难踣而复奋所谓亲疾虽不疗子不容不进之剂也时江东谢先生枋得亦起勤王兵久之无功三山谢先生翺以布衣参信公军公甚礼之洎公北上以死翺于苏台越台严台九年凡三哭之盖深悲南风之不竞而思自附于节义之士也后谢江东被征不食死翺亦悲愤亡聊以终吁亦伟矣公不负国翺岂忍负知已哉向使或征而激之则将如江东之为矣予闻江东好论申包胥鲁仲连事言辄愤若身履翺之三哭得非有感于昔人成败之故哉九京不作诵其恸哭记冬青树引等篇令人毛发森竖张君又从而训释其实翺之义益白矣他日二谢伯仲以称尚有征于君言也夫博陵林光弼敬识
　　呜呼古所为忠臣义士者岂以国之兴废人之存亡而异其心哉观谢翺西台恸哭记可知已翺尝客于宋丞相文信公之门公署为谘事参军宋亡七年而公死之公死九年而翺凡三哭之公于宋为忠臣翺于公为义士公之心不以宋亡而异翺之心亦不以公死而异忠臣义士之所为固如此也虽然古之哭者多矣若赵壹之哭哭马陟也阮籍之哭哭穷途也唐衢之哭亦不过自悲其身世而已皆在所不必论独申包胥秦庭之哭所以存楚于既亡也贾谊之所谓可恸哭者将以销汉七国之乱于未形也至今读左丘明春秋传及班孟坚汉书者未甞不称包胥之忠而服谊之先见噫翺之心岂异于二子者哉向使景定咸淳之际国无憸人翺岂不能效谊陈可恸之策以救宋于未亾四邻之国有如秦之彊者翺又岂不能效包胥之哭以兴宋于既灭惜乎天命已去翺无所施而徒为无益之恸于铜駞荆棘之余此有识之士所以不能不悲也吾甞读公传公客如杜浒等皆牵聫得书而翺独不与焉惜哉括王骑识
　　宋有天下三百年人主之驭下率以礼义故亷耻之风不防迨其衰也臣子之慕义者一何多耶文公之盛迹着在当世固不待赘一辞至其门人故吏亦往往为之守志不移放浪山水间悲歌慷慨呜呼宋之得人何其盛哉金华叶囝
　　臯羽此记读者皆称其感知已之遇而多文公之得士然记作于至元中辞旨隠约时巳不能尽晓况传之愈久乎予友张丁乃释之如烛照数计秋毫无遗所以图其不泯者至矣噫张之存心抑何厚欤吴郡吴植【字子立严州人以处士徴授藤州知州】
　　古文一首粤人谢翺记哭文丞相之作今国学録张丁考记中地方人名嵗月为之注呜呼古称畸人劒客策士竒才若翺者似之矣盖义而有侠气者欤此等人闵已志之欲伸甘杀身而不悔顾生世之不偶独抑郁而无谁与语故甞青春白日潜行曲江西游咸阳纵观秦皇帝宫阙时之人焉得而知之也哉呜呼使天下人皆不负丞相如翶者时事未可知也呜呼翺没后又几年天生我皇起自江淮提三尺劒用天下智谋勇力抵大梁扫故宫电行幽冀隳其九庙幕南逃遁穹庐灭迹珍宝图籍辇归中土廓天地之正气洗日月之重昏雪诸夏之积愤讐【阙】　之见辱翺不幸不生斯时其功名岂不可立致也欤余人闻防古之臣杨总统者毁宋渡江以来诸陵有士人以牛马骨至彼易之负归瘗药迳寺冬青树下惜不得士人姓名岂不可与翺同传也哉或曰士人防稽唐珏也安人刘夏题
　　题谢臯羽西台碑　　　　　安阳韩性
　　零陵断石青如天七星下贯寒蛟泉神诃鬼防万万古中有处士西台篇台前月色为君好断港驰啼蕙花老酪瓶羊炙试招魂一片丹心向晴昊邯郸枕冷泰山秋海树不着人家愁晞髪阳阿向天籁鳯凰作使追灵脩紫雾黄尘窥下土清都仙人半空语汶楸十九春鬼长玉鸡吐绶闱扶桑
　　西台恸哭诗　　　　　　　义乌傅藻
　　一生忠义薄云霄恸哭西台赋楚骚今日凄凉江上路何人重为荐溪毛
　　金华潘阙
　　谢公昔为苍生起从事曽防相国知杖策辕门资画诺运筹幕府异能为漳江此日初云别大厦当年已不支只道开边同所誓可怜铸错悔应迟血辞怀古悲歌处白练如霜赐死时太史直书无以贬先生恸哭有余思同心肯学哥舒翰抗节能侪介子推呉越伤心非旧主金汤触目尽遗基百年惊见文章在一代仍嗟气运衰南土衣冠方寂寂中原禾黍重离离正人端士余无几孝子忠臣更有谁遥睇西台堪堕泪清风穆穆子陵祠
　　渤海髙啓
　　峨峨子陵台其下大江奔何人此登髙恸哭白日昏哀哉宋遗臣旧客丞相门丞相既死节有身耻空存北望万里天再拜奠酒尊隂云暮飞来恍如载忠魂所哭岂穷途中抱千古寃上悲宗周陨下念国士恩凄凉当世事感慨平生言空山谁知哀惟有猴与猿岂不畏众惊声发不忍吞人言天有耳此哭宁不闻愿因长风还吹此血泪痕往堕燕山隅一洒宿草根田畴去已逺兹道不复论作歌悼往事庶使薄俗敦
　　豫章凃颖
　　炎精昔年沦海底天下兵戈犹未已南冠宰相独羁囚壮士悲歌咸义起谢翺臯父古遗直解种冬青向兰沚时从严濑俯髙台恸哭无言懐愤耻杲卿巡逺往来处涕泪秋风别知己山川荏苒变星霜岐路苍茫暗榛枳谁怜宗庙尽禾黍鳯杳龙沈天万里金钟大镛世所重乔岳泰山人仰止纲常千古在扶持忠义一诚那可比燕云回首生愁絶楚些招魂空徙倚乃知亳社屋竟成三百余年若流水当时南北莽空濶大运由来有兴否申甫云亡返岳灵傅岩归去骑箕尾丁君慷慨思前哲珍重遗编袭缃绮羣贤钜笔等长杠竞以文章夸侈靡嗟予拙朴才力薄髙揖清风酹芳醴烟云浩渺江海空徒使作诗传信史
　　云昜宣岊
　　朔风巻地气冥冥山色江南失旧青吊古登台惟恸哭寒墟陨絶少微星
　　鄢郢丘墟社稷倾包胥昼夜哭秦庭当时自借扶巅力今日慿虚涕独零
　　豫章掲槩
　　忠义夙所尚杀身良已悲溜滴可穿石此志宁有移死者既与国哭者将为谁俛焉念畴昔五内斯如摧髙台旷茫茫浮云莽西驰掩冉蔽寒日于以増所思畴言百年后识者犹泪滋尚其作青鉴播以为声诗
　　防稽唐肃
　　宫中六更初絶鼓蓝田玺玉沈厓浦庐陵忠肝一斗血去作燕然山下土桐川木落秋日頽有客歌上严光台石根敲断竹如意万里北魂来不来南风又涸滦河水故老寥寥知者几谁似睢阳季叶孙笺简能禆两朝史洪武四年春二月九日题于防试之对读所
　　右诸公跋语并诗俱见宋遗民録内刘基诗一首已考正着见于前不録于此十一月十五日记














　　西台恸哭记注
　　钦定四库全书
　　冬青树引注
　　宋　谢翺　撰
　　【冬青树引者宋文丞相军门谘议参军谢翺之所作也宋菆宫在防稽境内元杨总统欲利其金玉以宋王气在是矫诏发之当是时山隂唐珏见诸陵巳发乃策暮夜使人收贮遗骸骨兰亭之山种冬青树为识翺珏之故人也至元丙戌入越甞登越台恸哭丞相故时有斯作焉自古忠臣义士所见略同若唐谢之为岂易所谓同声相应者耶】
　　冬青树山南陲九日灵禽居上枝【山南陲者山之南边也九日者汤谷上有扶木九日居上枝一日居下枝昔羿射日中其九日九乌皆堕惟一日焉灵禽者乌也乌者阳精也精为魂今九日居上枝者魂升其上也日者君之象也】知君种年星在尾根到九泉防龙髓【按至元丙子元兵入钱塘厥后杨总统易宋内为诸浮图造白塔于兴元寺徙置诸陵遗骨及天下民籍户口其曰星在尾者嵗在寅也犹唐薛仁贵为吐浑所败叹嵗在庚午星在降娄之类以今所言其必有不利于时者矣】恒星昼陨夜不见七度山南与鬼战【恒星者常见之星隋天文志恒星者在位人君之象也夜不见犹春秋传日夜食之类七度未详山南巳见上与鬼战未详】愿君此心无所移此树终有开花时山南金粟见离离白衣人拜树下起灵禽啄粟枝上飞【金粟山名昔唐宗至睿宗之陵见金粟山冈有龙蟠鳯翥之势谓近臣曰吾千秋万嵗后宜此今宋陵寝既获安矣故援以比耳离离多貌言其陵之多也白衣者衣以白衣也昔燕丹送荆轲易水上宾客知其事者皆白衣冠况其有君臣之义乎灵禽即乌也杜甫拜蜀乌之魂者良有是乎】
　　予既注臯羽西台恸哭记又以此诗读者未易通其词防故为之疏以便参考而自质焉适文献黄先生之门人傅藻氏以书来谓闻之文献者曰杨总统初欲利宫之金玉故为妖言以惑主听而发之越中王脩竹一日出金帛与诸恶少众皆惊怖而请曰平日且不敢见今乃有赐不审欲何为虽死不敢避因徐谓曰尔辈皆宋人也吾不忍陵寝之暴露已造石函六刻纪年一字为号自思陵以下欲随号收殡尔众皆诺遂夜往收贮遗骸骨而上种冬青树为识此歌之所为作也其説如此予以旧注颇有异同亦既以书致鄙见于傅君矣故未即以旧闻非是而未加改定姑録一通寄傅且书来言于此以问该洽者庶几予言或可再正而未晩也丙午正月十日张丁识
　　浦阳张君孟兼取闽人谢翺为宋丞相文公所作西台恸哭记详疏其文复取其至越中所作冬青树引并疏之于巻末且以窆宋遗骸事为唐珏及王脩竹而疑其异同予谨按郡先生霁山林君当宋亾时忠义耿耿有南山有嘉树及商妇怨等诗见所着集中甞与唐珏收宋遗骸于山隂种冬青树其上刻志有丙之年子之月冬青花不可说之句盖先生乃王脩竹门客先生与珏所为王盖与知之矣夫谢翺在文公之门传公者曽不及翺非张君兹述殆泯灭不传今书珏之事而霁山林君不与焉岂非阙乎予因并识其事以释君之疑且以副君好古博雅之盛心云洪武五年二月十九日孔希普识
　　冬青树引重注
　　【余曽注谢臯羽西台恸哭记以未得见张孟兼注为恨曹叔则出其注示之则颇疏诞余之注若未可骤废也其注冬青引亦然水阁雨余因忆旧闻为之重注非欲以盖前人也余与孟兼所遇之时不同孟兼之去臯羽逺而余之去臯羽近臯羽之言余固易知也癸卯中夏蓝水渔人识】
　　冬青树山南陲【兰亭山在越城之南天章寺即冬青所识之地张孟兼云遗瘗兰亭山后种冬青树为识郑元祐云林霁山得髙孝两朝骨为两函贮之归于东嘉按霁山诗水到兰亭转呜咽不知真帖落谁家则已明言兰亭矣元祐既载其诗乃不深惟其义何其粗也】九日灵禽居上枝【冬青之上有鸟来巢以记异也知者唐玉潜诗遥遥翠盖万年枝上有鳯巢下龙穴其记事同也谓之鳯谓之灵禽不敢以凡乌斥言之九日者臯羽过越台而哭之之时也】知君种年星在尾【尾在析木之次谓年是戊寅也发陵之年罗灵卿云戊寅十二月十二日孟兼亦同之而贝琼穆陵行以为至元二十一年周宻以为二十二年八月则是甲申乙酉也陶九成谓元下江南丙子至乙酉立国十载法制巳明安得有此事虽辨其非乙酉然无确据何不以是诗为证也况臯羽作此在丙戌若是乙酉则相去不及一年其事方新不如此为追忆之词矣】根到九泉防龙髓【龙髓即六陵之骨也王脩竹造石函六刻纪年一字为号髙孝两陵则霁山所收余四陵玉潜与诸人分任之章祖程曰余骸弃草莽中霁山以草囊拾取又闻理宗颅骨为北军投湖水中购之渔者而得之盛以二函则是霁山所云双匣犹传竺国经者一匣为诸陵弃骨一匣为理宗之颅与郑元祐云两函为髙孝两朝骨者相背观后穆陵之骼得自北平则祖程之说为谬】恒星昼陨夜不见七度山南与鬼战【此言收骨之艰难也恒星昼陨言发陵在昼夜不见者诸人夜往觅骨不能即得七度鬼战者凡经七夜或七歴险事也】愿君此心无所移此树终有开花时【开花时犹郑思肖望陈宜中从占城至也】山南金粟见离离【兰亭山后处又分名金粟堆以其地多桂也知者霁山诗有金粟堆前几吠鸦可证九日桂犹未谢故云见离离】白衣人拜树下起灵禽啄粟枝上飞【此臯羽自叙与玉潜同拜陵下之景拜起而灵禽飞也宋陵收骨事山隂王脩竹英孙所为而唐玉潜林霁山为之先后盖脩竹富而好礼客玉潜霁山皆在其门张孟兼所谓享诸少年造六石函皆脩竹事也郑元祐所谓背竹萝为丐者章祖程所谓草囊采药则玉潜霁山事也其后知玉潜者以其事实之玉潜知霁山者以其事实之霁山因时忌讳故私记有异同耳若原其本末则脩竹在霁山玉潜之上其时同事且不止二人霁山集中有郑朴翁厓山志有政和人余则亮尚可考也】







　　冬青树引注
</div>
    <div class="pagination">
<a href="晞发集晞发遗集天地间集西台恸哭记注冬青树引注_page9.html">上一页</a><a href="晞发集晞发遗集天地间集西台恸哭记注冬青树引注.html">1</a><a href="晞发集晞发遗集天地间集西台恸哭记注冬青树引注_page2.html">2</a><a href="晞发集晞发遗集天地间集西台恸哭记注冬青树引注_page3.html">3</a><a href="晞发集晞发遗集天地间集西台恸哭记注冬青树引注_page4.html">4</a><a href="晞发集晞发遗集天地间集西台恸哭记注冬青树引注_page5.html">5</a><a href="晞发集晞发遗集天地间集西台恸哭记注冬青树引注_page6.html">6</a><a href="晞发集晞发遗集天地间集西台恸哭记注冬青树引注_page7.html">7</a><a href="晞发集晞发遗集天地间集西台恸哭记注冬青树引注_page8.html">8</a><a href="晞发集晞发遗集天地间集西台恸哭记注冬青树引注_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
