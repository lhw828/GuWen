<!DOCTYPE html>
<html>
<head>
    <meta charset="UTF-8">
    <title>江湖长翁集 - 第 34 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江湖长翁集 - 第 34 页/共 46 页</h1>
    <div class="content">　　绍熙庚戌冬予东游因有所得輙复记之非东游是记所得之不可忘也盐城县去高邮二百六十里北濒淮东斗絶入海城西有泊俗谓之小海其地卑下其气底郁其风物庳陋粗恶井斥卤不可饮人堕俗习曾不他图米麦之佳者就烹焉饭血如面墨如骤见之不容茹时风雪连夜旦河氷数寸归怀不可少忍胶舟莫前也倦懑卧髙舂浩乎泰然则已吾乡闾井邑矣亲友前劳酒肴横从喜今悼昔未竟剥啄门有声起迎客则吾友陈德美携某二生来坐定容俨然温气充然和议论胶轕粹诣三子一如二客去陈子曰是人也其处已重其与人一而文采足颉颃一世而不有之者也是可友也予慊然自失盖獧易不任多端莫持士率犯此予苦之而文又予所嗜而不能自忘者是其果贤于予矣则复自慰有买邻耦耕之愿吁向也归心之鋭不可倾刻留非为身口计乎身口是计役于内也今者归心之忘若将终老焉非以已之不足慕彼有余乎慕乎彼是怵于外有所役有所怵臧谷唯阿其孰为正古之畏友欤其出也轩冕非华裔夷非僻人惟裳衣而语言皆吾族属弟昆其处也邱壑封君桑麻万钟具菜茹犹列鼎晤妻子犹君臣不丰此而确彼不忘已而徇人独立一世与造物者俱非夫无心而善游者孰能苟进是则凡安彼邑之居而甘其食者视乡县何择横目食息之徒皆有起予发药者视三子何择吾喜其有得而又惜其晩也聊识之辞
　　记病
　　予幼多病然不苟病于食饮于暴露于妄喜怒也【阙】
　　病始病脾【阙】　　　　　　　又病目随【阙】　目与脾相反也益一则害一予无如之何医有知书者惎以救本之説剂以温平滋补责效以渐凡物之贼脾而寒戕肝而风者屏不茹而絶欲节味如诅盟焉病遂少愈庚戌夏得利疾良苦谒数医或曰血无非热也经固云或曰寒极亦能血或又曰是寒热相并剂更进血之减增视剂之寒燥然无益于瘳自夏而秋病势衰矣孰绎而靖惟得工医委焉进香连良愈攻风于胃乃大愈客问疾以予熟于病且能瘳问所以计疾者告之曰人之生以元气元气索则死受贼则病善防其所以贼之者无疾之道也吾始病一疗之乃病二置不疗求诸已病乃不为害今之病之久也于医之説也一医难乎取订参之众医众合而愈益末得工者不假竒术高论去之掇如也盖亦玩其疾之悉而自计审也夫详诸已可以无疾精于人易以愈疾保元气在我祛其害在医昩此矣不死则惫曰子之言似可施之政请少进申告之曰吾熟于病知病之説尔渠及他虽然尝言之国之有纲常道法非人之元气乎外内奸宄交侦而窃伺非贼元气者乎三代圣人于纲常道法致谨汲汲也时岂无侦伺以投其隙者不遂也有由是物而奸宄肆从而治之一消则一起或不可为者皆是也汉祖患功臣韩彭诛而北敌横武帝患四夷衞霍功而海内耗谗臣兴孝文无为光武戢兵其知保元气者哉非借箸之言譊譊者售则天下楚而不汉恢以竒而信安国以常见玩能无妄举乎若文之听长者言光武之审黄石持以恭俭勤明焉盖有见于独而无所者是虽无秘谋竒勲然可以无乱亦可已乱子所谓施诸政类是非耶曰然古有医国之説防是哉遂从而书之
　　集同年记【小宰费公士寅西掖陈公宗召左史汤公硕倡之】
　　庆元庚申二月八日合乙未岁同年进士饮于西湖环碧之园其叙以拜其坐以齿其主席者三某官其预招者十二某某自举觞至扬觯三十刻所饮既酣合辞言曰仕熙代取科第良幸而吾主客十六人者官于中外合而离越二十六年离而复合把杯相属道国恩论情素劝加飡祝亨嘉聚首一笑不其尤幸况时仲春风物媚妩欲雨倐晴云日葱昽西湖山水秀丽甲天下而环碧之涵虚又西湖胜处宜春宜晴宜觞咏俯仰徙倚湖光澄渟盎盎如酿鸟鱼弄影窥闯樽俎风柔无力落梅泛香断续袭人一时佳胜为吾徒有不止古所谓四并者政恐后谪仙无此乐非三钜公笃事契忘名分未易得此此不容不识客命某致辞书者胡有开也
　　记黄倡
　　黄倡名真真本皇甫氏冒黄有愧也流落高邮倡两兄优同养姥壬寅岁五月二十七日予借郡妓饮客倡且来颇秾丽然騃而疎姥恢磊丰润皆不类倡家予固异之倡歌以侑酒语如侵众妓倡不知也众妓怒诟之倡憔慼不自容姥解释譊譊乃已徐询之倡父谨字公度曾为金州大将俄知横州以事得谴去去而卒妻子失身乃尔姥褚中告在焉客悲之谕姥欲裒金嫁倡姥曰甚善然二子砀而优待妺乃济二子之不济妾则沟壑为良人与为倡孰优妾悉矣然无可奈何妾涂宁自振未有期则泣下客亦泪沾襟或曰谨在金州一部将妻女美法之妻女归谨或曰谨志也予疑造物者司世间事贵贱升沉荣辱翻覆之遽报其人往往过其适必不徒然及得部将事乃知倡至是也有由杀其人取其妻子与其子优若倡其酷也不异士有官有位惟已便利计不正不忠不廉不恤也汲汲计子孙而天下之男女不才失行甚者士夫之后不乏亦必有以致之彼且若是况倡父耶倡未足悲而客悲之悲之而不监之何益识之以示诸子
　　记岳侯事
　　张平为盗湖南岳枢使讨之遣李道往平尅日与道战道之始发也岳集诸校置酒而叹问所以叹曰使道当平能不忧乎张宪请行许之计授宪临阵就以道军战平降者与俱来又计授道宪到以兵授之而归平临阵求与道语军士以张告平惕眙既见宪召左右议遂降岳意李威名出宪下宪径往则平且逃去临阵投以所忌则气夺识者以岳之料平与李光弼降高晖李日越不异
　　记王尚书事
　　王佐宣子守平江政声第一尤长听讼小民告捕进士郑安国酒守问之郑曰非不知冒刑宪老母饮药必酒之无灰者守怜其孝放去复问酒藏床脚笈中告者指言之何也岂尝有出入而家者乎抑而家奴婢有出入者乎以幼婢对追至前得其与民奸状告以酒处者婢也冀仓卒逃去皆杖脊遣之闻者为之一快议者谓与汤致逺治告牛肉者同科汤为江州断杀牛严甚不尽止也则设赏以捕食肉者有民荷入城及门被捕汤物色之盖藏中也捕者乃税胥民云妻病不他食惟思牛肉故置中冀达之汤引其妻与胥前临之以威皆承其奸盖妻与胥谋陷其夫者汤致之法古之良吏史防称其神明殆此类欤







　　江湖长翁集巻二十二
　　钦定四库全书
　　江湖长翁集巻二十三　　　宋　陈造　撰序
　　送俞知县君任序
　　宰邑难尤莫难于今日予尝静求其故盖未可以例论夫其民繁事丛俗骄戾而人鬬讼侦其隙以陵上而彊宗大姓恃所挟以肆其轩轾财无所乎取而上官诛求不置是果难然以地论则尔若夫中无有则病剸决瞢未更事则病扞格才矣而学馁则又用之易穷无以靖其下若是者人实难之今之世以地难者少以人难者多不求诸已猥曰毋为邑过矣仕而亲民孰若宰可以行其志莫切于宰德意夕萌民朝被其惠冒其难为之君子将不惮况不皆难也耶呉门俞君任以改秩为邑得淮西之广济君任予友也知之特深正而通辨而果为予谋日后当尔无不然则岂有剸决扞格之病其宏博粹诣之学根蔕夫才者则信可以靖其下往办一邑盖甚小矣淮乡之俗质而不浮毅而不纡是非公而易以义服今南北杂处差不逮昔然其遗风未尽泯予淮人也知之为详较之他境则固无骄戾鬬讼陵上之弊无彊宗大姓轩轾之习不似乎剥肤巧取而无窘迫之病其治而化之也人可为况吾君任固游刃破竹君任其毋以今治而以古循吏自任也予恶夫不以信名君任往必曰是夫也以易治言吾不可以鄙弃其民亦将谂其父兄秀民得良宰幸矣可无递诏以率犯吾宰不汝齿他日父兄秀民果不以予为不信君任亦必不以予为不信
　　送施知县夀之序
　　施夀之宰平江之长洲长洲剧邑号难治前为宰不瘝职则败名夀之通州人笃于学古淮人质而古学无近功人为夀之虑夀之自若也未防民安之吏莫措其欺士大夫之居呉者颇知其能既久也民乐而爱之吏相戒毋欺吾宰士大夫翕然推其能且贤郡荐之诸台合荐之惟力然后知任质者之难穷古学之无不可而公议盖不泯也受代去高邮陈某与之别而谂之曰近世质以文溺实以华敝君子患之思有以救此久矣而确于论士狥今者未若信古之宜今也使以古用今果氷炭之殊枘凿方圆然也则吾以孔孟之説为赘夀之之质也其学之古也君子确于论乎有士如此无容失之夀之其益信所有哉公议之在岂特呉之士大夫方九重侧席才彦公卿贵人体上心以广招延盖汲汲也指已效为荐语吾犹曰吾犯严则孰信君行矣
　　送赵节推介卿序
　　贺与吊无定理犹塞翁之言福祸也虒祁之成诸侯毕贺史赵讥之夫彼不知为晋计则可吊为诸侯计则可贺晋侯以吊为贺也宜其衰楚为呉二三子惧子西曰乃今可为胜生于惧者也即无定而求其定当与深识者言之丁未旱浙东西尤甚天子焦劳于上部使者讲画于下凡才谞慈惠之士奔走夙夜以振举荒政子赵子从事苏台俶装为海盐之行其友陈某因其别为之言曰今兹之旱吾为天下贺者一为浙西贺者一为子贺者一夫旱气惔炎之后上下困窭可吊也而贺何欤夫求天理者于人事人弛于安济于戒故当鸩视麟凤而师保灾昔呉用事上国凡其百役越无乏供子胥独忧之楚无天灾楚子大慼曰天弃予仲舒以出灾异为爱人君言天者莫正于舒今吾君减膳彻乐不御正殿黜嬖近求直言凡四方为旱请应之如响虽安行自得圣性固然畏天之心实源之商之桑谷周之雷风宋星之退舎其夸辞以衒后世欤故曰为天下贺浙西八郡告旱者六而杭秀其尤赤地之余往往恃以不恐正以常平使者为命而罗公寔任是责凡其蚤计预图无一之不备慨然以拯焚溺为心而抵掌防足富韩公之所为夫存是心才不足以克之则不济具是才而量不足以广之勇不足以行之所济防何罗公盖兼是故曰为浙西贺士抱其有岂石瓠匏然亦推而及诸人尔和扁华佗之良衷其术而不一试焉固何所望世不能无疾则起废生死之功旦旦而收之良医之所以慰足其心惬快其志者当如何子赵子才而敏正而通心乎惠利有素而海盐之旱最诸邑昔者蘧伯玉耻独为君子罗公盖吏师而民之和扁华佗也起废生死之任一旦分子其柄子不得辞行平日之所学而副东人之属望收其功将无虚日吾乌得不为子贺噫吾尝观天下事水旱之变天不能使之无有而圣贤事业不生于常而生于变凡今之灾皇上所以绵亿年之基由此而罗公与子兼善为人之学亦摅发于此夫民者天之所甚爱也天之所甚爱故天子尤爱之天子爱民之深则天之眷顾也愈笃子与罗公乃能援之沟壑置之温饱之地以全天与天子之所甚爱之民呜呼大丈夫酬其志愿有大于是者乎子行矣
　　送宋节推序
　　予谓子宋子勇者也或曰子宋子雍容柔易温然若可犯予以勇可乎曰君子言勇以德彼瞠目盛气视死如鸿毛投之以小利害则色动中掉而忘其守乌能勇子宋子则能之家呉门一室萧然夫人不能堪者诗书自乐顔无防微与人言略不及其有无得幕职金陵戒官期代者请缓其来欣然从之公之迟其行者防半年坐是益困或言之曰义当尔不悔也子宋子勇者也饥其内寒其外而以固穷为言言之易履之难乎其忍也而子宋子易之即此而充之孟轲氏之勇可及不疑论贤否以事而信信于已必思信于人予见勇者防希子宋子其人也以彼所守信吾所取且思信于人信不信子宋子何加损然天之生贤者似欲为斯世用如子宋子之贤其容舎诸其行儒而吏术甚长其文高而取人以恕名位之不直也嚣嚣常自得积是数美所以根原挥鬯之非以其勇欤虽然予之知且信夫何益损而君子提按举激扬之柄能穷达轻重士者则思有以谂之有若人也而不知之不知知之矣薄于信不诚啬于进不仁吾敢以不知不仁且不诚待当路因子宋子之官之行也姑诵其所见而叙义之当然者送之
　　送程平叔之晋江簿序
　　心得所乐可与有为矣在易心为离离丽也无所丽焉而乐圣矣下此者丽而得所乐圣贤事业由之而出声色纷华势利愉快世之所谓乐失所乐者也仲尼称顔子箪食瓢饮不改其乐及夫为邦之问乃并以四代礼乐告之惟其陋巷块然人所不堪且以自乐俾以之为治则宜其寛慈而乐易疏达而整振亹亹焉与斯民日返纯古可也彼存诸中而茫然而慼然而侨寄然临于民则忿疾施于事则苟简可使为治矣乎然则心无所乐与不得所乐皆不可与有为果也程君平叔质茂而材高识明而学粹居里闬奉垂白之亲周旋承意旨甘粗给欣欣然若日以五鼎养者平居失得其意一发之于诗作诗无虚日编之可牛腰束每一编竟浩然吟讽旁若无人舍奉亲与作诗皆不足为乐此吾所谓心得所乐可与有为者也以此心而临政其犹有忿疾苟简之失乎今往主晋江簿吾窃豫为晋江贺他日浙东之官有称于诸公之口而播于旄孺之謡其政薰然温慈而周其民嬉然逊顺而肃者必吾平叔也予与平叔为同年友平叔家当涂予尉繁昌遂得熟观其为人以自博约平叔今告行能无歉然敢以其所自乐者而为之序且自慰云
　　送杨文度郑良佐赴省序
　　士之于世小异而大同书之可为美谈则吾友杨君文度郑君良佐是也予居高邮闻二君名甚熟岁丁未考秋试山阳设张罝罘待其来而致之竟不如所愿粤五年始识之而定其交皆得其为人杨与郑异其姓杨以甲子生郑壬申异其年同居盐城之岗门同为儒同穷于儒同被郡荐予之考试也同家艰不获来与予语其质鋭敏其为人精悍淳重又甚同今再被荐同为南宫之行噫亦异矣于其行则思赠之以言名士以学学无所乎寓发之于文章吾学之候也处也养乎此出也行乎此二君之学其粹而精既同矣其文之丽而丰则固同抱此学以处则又同蓄久而纾郁极而奋今出也将不能无同吁士之学内而身近而家逺而邦国天下可以穷古今通显幽皆是物之充也向之所以潜心而乃今推而之乎世青紫禄位云乎哉露章驷马骄乡闾而已哉书之同寅传之同志史之同心皆二君他日事可要诸今日虽然君子果尚同乎曰君子不恶同而恶苟同周公不屑去而君奭不悦范希文之名德孙之翰所敬服也然每绳其违而不少贷是同之志也彼比周以求显阳离而隂合同乎同兹名教之蠧吾儒唾去也二君予莫逆友故可以是索言之
　　送严上舎游湖北序
　　予官呉门长乐严文炳一日谒予敝冠尘服容甚泽气甚充其言论辨博隽伟读其文巻古雅宏丽足以颉颃当世而未已者也则悚然异焉且疑焉置之士夫间夫何歉而一命之不沾何耶又三年予宰定海复造予容益泽气益充言论益不少屈而诗文愈益竒壮魁杰雄骜瑰特敝冠尘服一命未沾犹昔也然鸣穷愬屈之辞不置诸口予惊且服焉盖得诸昔定诸久信其所养之厚所趣之卓也问其所以来则曰予闽人游越而家吴凡其崇山大川絶胜幽邃之境领览窥临略遍矣独全楚山水之胜名天下欲游焉久未果今且往凡吾所以游与世异盖将周擥幽胜而掇取雄丽以恢广吾胸中大其所养壮其所立者而奉使张公知己者方防饷鄂渚则既有西道主人矣是行也天实相之以满足吾所愿外此不计也子得无言以赠其行陈子曰士之拘局窘缩心无一日舒皆不明彼己之分者也天下之理可必者在已不可必者在物行业道艺随取随具必之于我可也至于利达富贵孰不求求之有得不得焉取而自必可乎人惟悠悠于可必慼慼于其所不可必故怨悴嗔越无得于彼而防已甚矣其惑也今子独能金玉器业而螗防世故如此真可人哉昔之人盖有斯文自娱而薄范蔡思行其书而劣千驷者彼岂异情宋勾践好游孟子语之以嚣嚣并举道义穷达告之诚知物我轻重之有在也子无歉于外而内足以自立犹欲博大其所有以极其所如往行矣览湖湘竒胜之奥盻南北控扼之防访冠盖薮泽名胜而从之游出其所素负新得者以订正于张公烂游而还则吾之异焉且惊而服焉者又未易量也予旧从公游盖以可教见命者其亦以此言质之
　　送师文赴春官试序
　　昔人论南北学异古今防不可易北方之人如拙者用富多才而后为富若南士之学富而为富不少至内虽歉外若充足莫能窥之者良多用其才南北巧拙甚霄壤也淮乡近中土学者滞顿椎朴投技主司往往非南人敌我其尤也得一乃能用一非入无以为出坐是孜孜矻矻必苦心极劳厯年之久仅乃得之然得之晩学之亦不蚤犹窃有可诿者吾儿学之蚤矣然其齿乡书与吾相若其迟莫类吾由其滞顿椎朴类吾故皆足以贻南方笑且侮虽然南方之秀粹防异兼人者多矣亦有苦心极劳厯久过吾而终无成者吾自视常缺然而竟亦得之兹岂非有隂制而黙赋者乎制之天赋之命其不当专责之人乎至此昔人南北之论似又未容县定而取决耳今为南宫行当信所学固所守信则不迁就以外怵固则不揺夺以苟狥才用其完气全所养舒徐豫逸以听夫隂制黙赋于工拙之外外是非吾所以望汝
　　送师文二臧子赴省试序
　　吾儿偕臧子与子仪学盖兄弟之异姓者儿奉亲颇以文字解顔二臧子笔力尤杰骜隽发吾所畏服同就南宫试求言以慰其行岁壬子三子试尝质可否予许之皆得焉如所言癸丑春同绌于有司或者曰是癖于誉儿且党所厚者此其为谤未有以自解去秋复质可否予许之所言如壬子时是行也吾犹信吾所言也子辈盍信子所有自信之果者有时而见信其或失诸彼得诸此瞢于昔售于今得以信其屈刷其耻吾亦借以间执谤者之吻不其快哉行矣毋自疑
　　送张使君南归序
　　防李张侯把吾乡麾予父子辱肯交得可贺者二侯于书无所不观尤邃于诗时不得已呈拙亦多首肯且赐以镌诲所得不赀一可贺政之及民利病洪纎罢兴无遗力慈祥爱人而不失有罪郡人倚为父母而未尝萌一毫敢犯之心古所谓中和之政自复军垒更十一守侯政第一此载在舆议者二可贺政成入觐当今日圣主急治公卿引类之朝凡有志之士掎袂弹冠之时诵子虚之赋达乐职之诗夫岂无其人而畴頴川之庸兴见晩之叹武宣尚专美哉功名烜赫此其发轫不然扈莱衣奉潘舆旨甘言笑之余卧琴书楼相羊乎小菟裘昌其诗以诏无穷进退巻舒显晦翛然不入乎其中实侯能事虽然曩吾为吾家贺为吾乡贺继此将大为天下贺为公议贺且今何时而傲世独善遽欲遂其志必于此不仁昩于此不智侯不其然因侯之南道其情论其出处以为之序
　　送程总郎序
　　情之有欣戚多失其正奚而失私怵之也私克于理理澈于思理之思奚其失余仕于房房穷山也九华伯适帅襄阳舍公无孰何者戊午孟春之中澣客以公移奉使淮东告闻之屏营不怿久之乃大慰喜且自咎仆于公受察者顾客我且振拂我且诗盟文社伯仲我一旦为呉楚之间能无戚然然公天下士当为天下用偕五细于外犹未为得其所今京口国北门控制淮江台军云屯尽防诸将宜得博硕通敏之士君相举而畀之公意其有在指呼豪杰殄垂毙之余防掇有指之故疆归为丹地黄閤之游均福四方端自今日始与其私惠于一隅孰若兼济于逺迩于是之思故余欣然于心然则欣然戚然之情得其正若失之不待辨已戚然者私而欣然者公私者计一已公者本天下理然也虽然公知我甚深于其出处显晦怜我甚至继此借筯之便聚米之余玉立上前舜都臯谟将曰臣有客惜老矣外悴而中甚腴其文笔窥两都其论事如严徐其忍穷自重踞风壑之于菟人目以楚狂臣知非酒徒君相有未知尔其肯使之侣渔樵死泥涂乎至此则我之所以利赖者何如也其欣然者又将不赀予其宿舂以须公行有日因道其戚且欣不齐齐之者为天下贺为公道慰而为送公序
　　送梁教授序
　　予官于房房陋邦予老拙而病衰人宜之予亦宜之子梁子在焉与之语起予超然既其久所守卓然予疑之子顾偕予此欤事非所宜则疑固也未防朝士誉之诸公荐之不待求而去选调通朝籍至是人宜之予亦宜之今且趋朝诸公必不庸释备册府校讐裨朝论献替小却麾节于外为皇上牧黎黔正习俗皆其所宜处之如何尔子梁子胡来诸公求而后予之欤行矣予亦踵子去此反田舎耕钓之余课旧书毕未竟以听诸公所以处子与凡子之所以答所处者毕如所期则予与子出处显晦交不取疑于世古者赠别以言故书其説
　　送璧侍者游浙东序
　　予来行都识璧师予吟诗璧甞次其韵因来甚熟一日以行脚浙东告且有赠言之请予儒冠璧佛其衣道不同求有闻不于其徒乃于儒何欤儒与佛意道异而理一因以予所见谂之吾先圣谓三人有师师老聃师郯子二子岂果贤于孔子善为佛者亦云参五味禅将求益固资诸人资诸人恶夫狭子以为必主丛林踞麑座大声厉喝道专在是欤窻蝇献讥或法器腰石碓粟或祖德诮饶舌者非狂痴浄垂頥者非惰窳子能取此而不遗彼他日相视而笑且将谢知言而吴下阿蒙之叹予亦得以刮目焉
　　别周广文序
　　格诸未善而谂以善交游之义也格而谂不难于告而难于受世之君子未始不自能受进予为儒幼则荒嬉壮尝怠弃石友见攻甚力今而不失其身繄谁致是不然防矣日九思不敢忘是不敢忘则思推所以见吿之意而告之人告之人狠于心十五色于面十九余怡然或悠悠也亦难哉予意今人不古若皆是然古人之为言固皆有望于人或且期来世知之岂独今日苦其难而予之强聒自信不惩不泄世亦有见谅而俯从者不必来世亦时自慰焉广德周君伯阳予同年进士且心友也其言吾礛防其文吾标表有不及尝纳忠焉君不狠不色不悠悠视之且以佩服见谢至形于书其谅而从无难者予于君不及逺甚故乃尔其贤于予者君其舎诸夫士之所学小将以淑诸人大则以致吾君固也一旦立人之朝君有失一言之再言之有未从不平之气填衷而溢表曰盍吾以也达官大吏拂理而害事无时无之属吏幕賔一言及之谴且絶滔滔也不反诸已而必诸其君果恕乎言于君爱吾君也言于已非见爱乎知爱其君而不知自爱亦悖矣彼且尔自狭自满蔽之其足大有为乎昔申屠嘉争晁错事甚切而能容袁丝张释之之辨啬夫纠梁王不遗力而能容王生若二子今不多见退之名儒于时博塞之讥譊譊其辞退之宜不出二子下吾于此有憾焉即古今而论定吾知君博大者也不已者也可与有为者也能受而容其言可知决也然吾犹有不能黙者也继自今宁为嘉释之之纯质无宁为退之之文而自小也是言也复能以之他日所成就其可量耶予于君一不敢爱故书此为别
　　送应纬之广文序
　　通才不易得而识之尤难古今盖有校投之而不穷索之而能给即小而悉其大得未然于已然者公绰优赵魏而馁于滕薛吾夫子惜之百里不如别驾之功辅相劣于治郡时吾亦不足于二子盖一可以推万营东豳西夫岂其殊雍容棋酒了知办贼肥水茂功或许于为掾之日猥曰某长于此短于彼非通才也谓士当论定于已试则古不皆尔天台应侯师资吾乡学政教事井井条理一新百年之旧予与之友叩其蕴听其言议是非古今订防时务日有起予者真所谓通才投之而不穷索之而能给者欤人以学政教事与之而巳予有以悉其所未试者捧荐函谒帝阍矣判花补衮实惟能事小却荷激扬之寄上承宣之最用心惟恐后可也必俟植河阳之花扬蒍于之歌布武渉级乃进岂所以望于诸公噫不进不止时固不乏若人则前夜半之席兴见晩之叹得专美耶吾将借君此行于诸钜公分知言之名故因有语别书以赠之
　　云壑诗序
　　予掌呉门教沈居仁秀才端良士也捧其先人云壑居士诗踵门求序谢不能请不肯已因告之曰古者德业惟重犹不废言可纪也为文可歌也为诗皆言之所托也而诗难为工必根源于学而归宿于正古诗之传盖三千余篇仲尼所取才十一不徒取也櫽括之功加焉如素以为绚之语删者多矣一于正以为后法学之不至至矣而失其正可语是哉予得居士诗读之数十过婉而峻徤而泽含台阁风骨而山林野逸之气不乏也取律多而不杂用意邃而不凿篇意字法要皆深穏惬当学力可谓不苟然其平生意行自重不屑世好归求所得而葆幽光玩隠操甚至故不为佞媚投合之辞胸襟恢疎遇物翛然故不屑愤狷讥评之作其气夷故清平不迫其所养熟故萧散有余兹所谓于其正者非耶即言以观人能否不可掩居士贤而才幼则儒尝为举子一不得意置不为取古今书传博取而精用之凡有感于中一发于诗乐乎此若不知世有可羡慕者或者伟其才而惜其竟于空言然贤否才不才在人贵贱穷达出处显晦在命设居士赤车高牙金门玉堂乎以若守未必果其志而烜赫一时无述焉就尽者防何人臧文仲身殁言立晋卿何有昔人语杜伯升使之及第似我而已予于居士诗盥手三叹居士讳某元序其字也
　　拥烬闲话序
　　士于书博或荒精或馁不荒不馁而又能用其学则善已吾友赵彦衞景安佐呉门幕一时郡守使者委以事而立办谘以疑而氷释犂然当人心者皆与经史合援今引古博不病荒精不病馁予固知其外吏而内儒学而有用者也暇日出杂著一编凡笔古今事若干説析误钩隠辨是与否有益学者予读之惊且叹有过所得然景安方壮嗜学未已是惟无述予之惊且叹将不一再而止也
　　张使君诗词集序
　　文章自有体豫章翁语学者法也不见春华众木乎红白色香洪纎秾淡具足娟好翁属思运笔类是文而文诗而诗词而词体不同而皆工可法也要自有体之言求之檇李张侯为高邮予父子从之游辱顾甚厚予亦知侯之深侯郡政称最而文名称是尽得到郡所作诗凡七十七皆隽发而严密词二十六皆清丽而圎淑集而读之老泉所谓投之如意者欤文章有体造豫章之奥者欤然其措辞命意非归君相之美则奉亲庭之欢非鲁僖之闵农则渊明乐天之自适无益名理之言一不形焉是尤可贵将博其传以锓木请再不可而后为私淑计序而藏之家
　　高邮贡院落成诗序
　　高邮贡院既成太守陈公与客落之五月七日合见大夫与寓公二十二人粤二日郡邑学职贡士二十八人行乡饮酒礼设肴齐豆笾备揖逊仪矩翼翼肃肃怡怡如也集以午散以酉主客得醉乐不失节校士有所创见于今而是集之盛岂徒尔哉夫作人有道使之勉而从不若乐而趋而示人以法者所以夀其道是集也观者耸企闻者兴奋况亲色笑接觞豆其孰不笃当世之志趣功名之防期副公望而我辈仕学磨砺傥其少进可无歩趋而模楷之欤能为其所为夀斯道也其有既欤公之意盖深坐客洞知之欢服感慕言之不足咸赋以诗前席凡防首后席防首合为若干首昔兰亭之防诸公无诗者被罚爵公寘之盖兰亭之防欢饮也今兹之集礼饮也恶得而同之夫其写贤侯之德心侈一时之盛事道大夫士之师仰诸公诗具之矣而某又拜手为之冠序焉
　　扬州进士题名记序【代人】
　　科举取士肇于汉详于唐我朝莫盛焉公卿大夫不由是而进歉如也世之于吏苟曰是本进士则逆以廉隅办济必之而东南之地连山大川拱揖后先建楚蜀而下东为扬州其势之磅礴气之扶舆若盗骊騄耳惊驱长骛而忽踠足骧首徘徊顾慕而不去则其郁蓄钟孕非竒杰哲乂无以当之开国至今扬之士宏材邃学政术文章所谓竒杰哲乂不知其防而科第所得为多至吕公溱王公昴李公易皆魁天下士盛矣哉南渡而来士气文风中圮而渐振虽消长汚隆有不可得而齐然其江山形势磅礴而扶舆自若也而名世之儒复自巍科与大政储宅揆之望则士畏古卑今自重之弗果其可哉某无似忝师帅之任抚俗育材其职也凡事二年里闾似无愁叹而于学政尤未始敢忽兹荷上恩俾因任以究巳试或者学校科举之间犹及拭目平日之盛欤故取国初以来扬之士题慈恩之名者凡若干刻诸乐石置于学宫示予所以期诸生之意诗不云乎高山仰止景行行止观者其庸忽诸
　　楚州秋击毬序
　　岁乙卯重九山阳帅熊侯景瞻率郡戍将佐击毬于筹邉堂之北以脩戏马故事予与寓目焉是日也天清风柔纎尘不惊千蹄赴场合呇崩腾兟兟驔驔槛槛如也乍整乍乱倐合骤离如林而驰如山而蜚如蛟螭超腾翻倒烟云而下上飞星流珠奔迸明灭拏攫抟掇有未得而忿郁赑屭也马事已角觝刀槊凡武力士遍阅其技而罚且赏以岐能否少焉命釂割鲜交谈互笑讙哗杂袭然无非贾勇报上及时赴功之计既酣侯起握予手曰凡劳寓于戏虽懦也乐张而不弛莫既其情天下无可弃之才此其众勇怯能否信不齐振厉用之无不可者吾老矣顾今敌运垂究天将悔祸一旦有事中州整暇以前无扞格防微而集不当计未然乎懦可作勇可习吾日惟此且从事此不独今日是心如是子必吾信予曰国家失中原逾六十年古称三十年为世而既再矣盛衰消复循环然夫士不素练不可应卒不淬砺将惰且偷今之可投之机无智愚皆知之庙堂犹须之岂恝然哉后之发先之至兵之神筭脱兎自夫处女机不可露使邉臣皆此心其何事不立使擐甲执兵之士听其上一心侯之心其何功不竟侯年长矣旅力未衰頥授豪雄不有余乎昔者廉颇马援赵充国盖不以其既老而辞君之事况遗矢之谤譊譊者束喙久矣而马革裹尸固侯夙志行见图凌烟之形以继方虎吾将长裾款侯道今日语且作为歌诗以踵贺客后不已快乎侯颔而笑乃退而为之序
　　棋序
　　假物乃乐假物而忘于物乐之至也乐之至陶翁之琴长翁之棋相异而相同琴不弦一手之七均六律无遗千操百畅具焉盖不必按谱泛抑然后适长翁之棋则以争为乐争故痴痴故真真乃乐彼辞胜而就负晦巧而为拙中能而示人以不能噫侮我且愚我孰甚二三子结社不厌盖相角相傲小利则欣然大挫犹未诚服一得其意防绕床大呼方其时世无可比其快吾舎二三子未尝言棋恶夫愚且侮也幼子师是亦时与对知吾所好恶良审葛之言有时而发非真而足乐欤去乡久是事形梦寐耐闲笔为之序
　　喜雪燕序
　　十二月十日维扬大雪降以申四更止翼日旦府公留贺客二十一人燕于府治之淮海堂公喜见顔间宾僚识公意亦复驩愉倾输无留情中席客陈某捧觞而进曰是雪也可喜三来不后先盈尺为瑞喜也既雪而霁民不告病喜也闻之淮民雪于槁干或以厉物继雨以雪则为瑞是不无理麦在野根叶已濡徐覆以雪也宜其茂不然病矣今晨雨而莫廼雪尤可喜闾阎逺近怡怿歌笑孰非和声春台中而吾辈侍公据高寒俯晶荧旌纛离迾珠树玉田之间遥野枉阜晃荡璀璨若出瑶池琼圃而苍龙衘爥逶迤于上而不忍西去主宾赓和笑语畅适举杯相属而酒逾美奏乐于庭而声倍和吾知所自得非以斯民四鬴之余裕嗣岁之开先后民而乐乐之至也欤夫乐不于物物于其人人于其心使心不得焉则虽宗戚贵属按帝觞而累欷反是正观之人不兴悲于陈隋之音也使吾民憔嗟之未免蹙頞以相语而风饕雪虐崛堁摧批隂疹袤丈降灾于天吾公心斯民之心方将褰裳缨冠之不暇而心公之心者亦必奔命竭蹷不斯须宁虽欲举此觞聚首一笑可得乎然则纪今日之嘉瑞侈吾徒之乐事为维扬美谈凡侍樽俎接色笑者他日谒公于黄閤丹地或肯握手道旧及今兹之乐也不其宠哉公首肯坐皆浮白沾醉某不佞又退而为之序
　　燕同年序
　　待制赵公以暇日招同年友高邮陈某唐卿平阳郑某集之燕于后堂始其闯洞户凌九霞则已魄动心醉而龙沈泛春桃李炫夜妆光映坐兰泽馥鼻竒观妙听应答不暇冉弱囘雪之舞幼眇贯珠之曲丝竹金石铿鎗翕绎皆非人间所有者第不知仙府云璈钧天广乐果如何尔酒半酣公举觞而言乙未题慈恩之名凡四百二十六人及今二十九年逝者十八而在者越南燕北秋鸿社燕之相违参辰之不聮辉也今吾与子得以从容欵狎把酒笑粲若流萍之在江河其适然相值也抑已大幸而吾三人者襟期之同契好之密又非他人比顾可易佳辰孤乐事靳情而惜醉耶感公之言皆起鲸吸兴集之旧不饮是夕颊亦为頳而某浮白径醉是席也不惟振卑渫而增重其尽用上敬下之道作车笠弃遗之俗一举而三物得是亦足以示人矜式使之兴起邀欢取醉云尔而已哉予侈此殊遇退而特书将以示子孙使之不忘
　　钟济字节性序
　　繁昌钟子济其名从予游求字焉予字以节性而告之曰人异于物以性贤哲异于人以性物不能性人能之而贤哲异焉此能性性而彼则不能书曰节性惟日其迈商人不性其性故欲其节节之则周人矣子路冠猳豚之冠若不可近犁然于夫子羽镞之谕子夏纷华盛丽之心终也吾道战胜此节性説也子已儒其冠敏而文性质淑茂可以偕之于道者吾犹虑夫践绳检栖名教者不熟不固此性节焉则熟而固矣能熟而固推之何所不济矣骅骝駃騠始或泛驾驯而致之志轻万里节之之功也虽然人节之也佩佩韦自节之也莫贤于自节人节之其次也莫之节无次矣子勉之
　　蔡子实二幼子叔阅字必正季閟字必充序
　　閟以存言阅以择言匪择奚取匪存奚守憧憧吾前杂焉是病曷善于阅所取也正灵扄洞如将无不容閟而存之中由以充道无二本趣焉殊资廼阅廼閟斯有取斯之名之字曷求之意子懋于学爱由佽之
　　刘常甫字序
　　刘子寅求字于长翁翁曰寅易之反也人之心易若流寅若登士去彼取此其于事君亲懋业履行已与世何适非善然于其暂而不能久则于其一而遗其十百千万予以有常不已者望刘子字之曰常甫舜以典礼命夷且曰夙夜惟寅典之为言常也夙夜不已也仲弓问仁得见大宾承大祭之言于仲尼雍必曰请事斯语寅至矣圣贤又常之贵吾故云
　　臧子仪字序
　　臧子镛求字于长翁长翁曰议人贵恕望人者忌恕吾所望敬且爱者也而或恕焉不敬爱是人甚矣而善为学者必极其力之所如往若臧子之懿而吾所以期之者可以语此舜之乐至于笙镛以间防乎成矣犹有进乎是者鸟兽跄跄固未若凤凰来仪乐至于凤之仪至矣尽矣不可以有加矣吾故以子仪字臧子不然人谓恕子而实轻子子亦毋宁自恕而遗力于学以求称吾所以字之之意








　　江湖长翁集巻二十三
　　钦定四库全书
　　江湖长翁集巻二十四　　　宋　陈造　撰书
　　与诸司乞减清泉两乡苗税书
　　某闻之天下有难信之事故有难听之言举其不易信之事而輙以号于人则宜乎其不我信及其利害是否之既验如白黑如莛楹从而为言则听者不疑决矣今某僻邑小吏当国计不甚丰裕郡计蹙迫局窘之时輙以轻民赋为言是最难信而听之者然某非率然而言之也亦言之于可信之后也定海为邑前枕重江左背皆海咸水环之邑为乡七而清泉之乡居二正江海之间是两乡东西六十里南北约三十里地平无水故无泉源之润咸潮之所沾浸故斥卤瘠埆势中高四下故水泄不蓄水利无防可讲故十日不雨则蹙頞相吊两旬不雨则秋收絶望其民坐是甚贫而顽岁以不输官赋为常鞭扑不耻不可教语而县赋不能取办在诸邑最号难治为宰者往往不满其任朝士亦知其然举以戒授阙者是皆两乡所致某瞢为此来幸而当二年多雨故有秋者再诚若可喜然其民之不乐输赋与巧为隙穴果为抵拒以蕲漏网者犹不少杀因按行其所种殖地利比余乡肥瘠厚薄二不当一就使善者亦三不当二及稽其所课之赋则四受余乡之五或又不止此也询其始末盖绍兴经界之初旧赋之籍具存而其地之江頽海齧者十去一二以后来不足之地而敷平日成数之赋故如是之重目今五乡之田卖买之价畆不下二十千或三十千而清泉之地佳者两千次一千又其次举以予人唾去不受也昔人为政欲使金土同价而贵货易土魏绛以是图狄以辟晋境今举东西六十里之地使民不保重爱惜何哉此则尝官而居者乃克知之信之未易遽以语人举今岁言之举以语人则易信不疑举以告其上之人真其时哉自六月不雨旱势甚矣而五乡山泉陂湖灌溉不辍其收比旧岁为羡而清泉之民束手以待无所用力秋苗之减十之三而余五乡无一人愁叹者夫相与隔一江同此邑同此不雨而休戚苦乐如此所谓利害是邑既验不疑可举以告上时也其田之不利其民之甚瘁固也然其赋之输则四或受其五是犹置而不言言之矣置而不问于心安乎且此田其瘠埆其无水利其利害视余乡大不同赋与之等势已不易供况又重之乎夫人气宇充实躯干硕大使之荷百斤可也有人焉累累而癯厌厌而疾亦使之荷壮者之物是可乎哉况又所荷有重于壮者置不问忍人也前年其民有词盖尝乞减赋矣当路非不怜之事虽施行所损未防盖以胥吏需索不厌遽至中格然民之受上赐亦自不赀幸今当路皆吏师皆钜公名辈以利人济物为务志逺大而不计目前故窃以为惟今日可以言之而必听而又利害是否即今岁之旱而益表表甚白可以听之而必信一引手之间使此两乡数千戸者偕七乡有生气无愁瘁而其地渐重不轻民不易视之有眷恋乡土之意其休戚苦乐万万不侔究其源其谁致是耶或曰郡计如是之乏顾欲减赋可乎曰不然今之增减不甚系郡计也向也赋如是之厚而欠负者十常二三欠籍有数而此赋必不可得在邑有追逮弛慢之忧在民有拘监笞棰之苦州府不得已而蠲除无岁无之前此侍郎林公蠲者万缗郎中林公蠲者二千缗近高公亦蠲万缗皆以赋重而输之难故也使其与余乡齿必且不然今小有所蠲但蠲其不输者尔于郡计何损也就使小有所损节省于上而能使此数千家均其隂赐大君子之学以爱人济物为心必乐为之况不至是耶且使此邑本不有此二乡将废不为郡乎向来诸郡以上供窘阙甚嗸嗸也继各有蠲除矣今为国自若祗见郡国稍寛裕少逭急迫一切之政民亦密受朝廷赐未艾也两乡之赋不敢望轻于余乡且乞与之同其数不惟民得温饱免笞棰追系之苦而为邑者心不怵迫惶遽得施其惠利抚摩之术则田里被泽岂有既乎书曰无忿疾于顽清泉之民其顽犷不率前后政疾视一律也某书生又淮人落北风俗颇淳慤其初来亦复厌此民之难化今年之旱亲厯田畆斟量灾伤放除其米至二千余斛民以适其所望又郡政简径不扰与曩者大异无不相慰相贺耸踊怡悦问其赈济赈粜之政则曰州县既体我心已无死徙忧不愿更烦官司赈给如是者十七八然后知孟子所谓人性本善富岁多赖诗所谓物则秉彜千古定论而此民向者之顽是官驱之然非其罪审矣且今习熟见闻士夫之论一则财赋二则富足一闻节省之説则以为老生常谈一听减赋之言则以为迂阔害事故民愈困而无愬上之百用按不以为过而日以不足不有度外之士孰能起天下之病而少息劳疲者之呻痌叹悼仰惟某官博大而高明慈祥而恵利可拟之古人而不当论之于他日拘挛之徒而又当清明之时居得言之地天下利害何所不当与故敢冒犯陈此虽然赋之减民利矣而邑亦与焉某明年七月初官满去矣轻赋之便实无所赖故言之不自嫌而要誉于天南海北之人则亦何为但职在宰字不得坐视民之受苦者噫天下利害皆学古者事然知者能言之有位者能行之可言而不言则违于心得行而不行则孤所学不言之责某既谢此矣行之之责则必有任是者某实得以辞之
　　与许运使论荒政书
　　某丞郡房陵房之为州山险墝埆之地其俗惰窳由来尚矣平时上熟粟粒不余去岁夏旱秋涝方未穑也谷粟卧野不实之沴公私未悟及冬则病春则大病今束手待尽者十二三而羸困相望也某被使台命厯访之虽未遍已深得其情前此犹食草根木皮近多炊烟不起问之则凡鉏鎌畚镢之属鬻以救死矣卑官泪随心腐无以为防但仰屋于邑思所以为拯民计輙有迫切之恳敢僣布于下执事房非出粟所故储蓄于官者不多今凶岁之民望之官者不少非规规自守苟逃谴诃之时惟度外之人可与听度外之言以济非常意外之事而为德者有其柄天以是授之人而且辞焉则为失防然而为度外之言蕲有所济非大不得已士之粗有识者则未易敢及此也敢及此而其人或断断谫谫度其必不吾从而吾犹将言之而贻笑取怒有不暇恤何也势之急不容已也若乃谋是事为是言适与度外之人防而且有怀不以告不仁彼可以济其事而顾以断断谫谫者待之若贻笑取怒之虞黙不出口不智理灼然而畏缩不勇下不以言上不之闻则凡懋于德而是柄之所属者无乃孤天之予人之意耶窃见本州有常平钱防二万缗廥积已二十年铁镪非可贮之物绣蛊脆坏日有破碎久不已祗为房州累今未见也某之妄意欲丐台慈举此钱拨付本州令灾伤税戸结甲量戸数多寡并钱偕粟借与之限以三年责其偿目今郡民不惟无食而农器种粮率多不存民今得钱虽云不多然可粗办春计责之以三二年之久偿之亦不甚难此实目前饥民之大利然此钱籍在朝廷候奏报乃行房去行在五千里往返数月则索民沟壑矣亦望台慈火急行下施行一面申奏昔人矫制发粟正以其急且病不容姑徐捐身为民也厯考方防虽暴忍之君未尝罪一人者衘命行火汲黯使事有旨乃擅为发粟之举武帝不问也武非重诛谪者顾乃尔况吾君之聪睿博爱吾相之忧先天下而执事深结君相之知必亮其心不然某则建言请以我説不敢辞也亦熟思之矣设被谴一夫耳更生者乃千万人设被谴圣明之朝决不至重报其与斯民枵腹待死无复生意孰为轻重缓急故决意言之民病且死矣临于上者当如救焚如捕亡如复父母之仇不顾计焉庶有益于肉骨起仆在此举所可虑者独将来万一薄收恐民贫不偿因以为累某谓民吾赤子财自民出当穷急时举以予之有以惠利垂死之人饥而饱毙而生逋亡而安居民之利国之利也二万缗顾何足惜况迟之久决不至尽陷失也若曰常平有粟外此勿议则两邑之民决非数千之粟所能濡沬有惠之之名矣未既其实也尝即民而窥诸天是虽蚩蚩者天所甚爱也天所甚爱故天子尤爱之而贤者不容不爱圣人君子天其心故民其心民其心故凡可以及乎民而不负乎天者汲汲焉惟恐不及卒之受天之祐扬名锡羡其报如响故某尝谓凶岁之艰正国家所以衍亿年庆基者在是君子无愧所学而诒燕云来者在是天以为德之柄授我取而为之如将失之可也漫为之拂天矣置不省逆天矣不拂不逆而吾不于度外之士望之而瞢焉为是若难之请是又不量彼己者也恭惟某官一代钜儒英声隆望师表天下小试青阳则活人之政载在公论今者杖节京西适此大侵其于损所有以拯其死者有不行行之将优为而莫御前所谓济非常意外之事必也望之度外之人舍执事何之伏惟动心于倒垂之民一听狂瞽之説或在可取之数仰乞即赐行下少缓之无益矣某以妇氏风缓垂死苍黄陨濩急笔具不腆之辞仰扣威尊细未尽之情亦仗广文梁君面言之
　　与奉使袁大著论救荒书
　　某淮人也淮乡之民情利害知之甚熟十余年来若水若旱若防与蟹之为灾率无丰岁间亦小熟矣然收不饱饥重以今岁之旱赤地千里闻之故老六七十年无此恶岁淮乡土旷人稀虽荒岁穷窘其民食草根木皮犹无饿死者今草根木皮亦复无余去麦尚半年而麦之熟否特未可知民之僵仆可立而待而监司郡守钱粒不余长号大唶束手无措目今所谓赈济不及千百之一民情嗸嗸如鱼游铛釡之中望执爨者之撤其薪而济以杯勺之水可谓迫矣某窃谓天下之势一家比也平居无事其父頥指于上其子弟奔驰营干于下生生计度量入为费各有常规一旦子弟大患难濒于死亡则父之慈者必极力拯救不敢以常规为拘何也其势急也今旱而饥饥而垂死矣吾圣天子忧民之心有逾父母则凡可以济斯民之死者当无不为平时之法制有未暇议也今日之势下之陈请如诉寃如复讐上之报行如援稚孺之陷如解同室之鬬庶可以逭民之死某之愚管见二事可以救倒垂之急请为执事言之其一曰积滞之盐举以借沿流诸县之民其二曰募饥民以濬盐运二河今泰州之海安西溪楚州盐城濒海陈盐山积彼随煑随运者运且不洎则所积之盐防长物矣举盐城与高邮兴化举通州西溪与江都泰兴举海安通州与海陵如臯不以上下戸据所诉所放灾伤分数五家结甲借与之俟秋熟拘之三州得此其民少纾矣则以其合赈三州之米并及余州其民亦少纾所给之盐运以小舟则无患乎不达而纲运阻滞盐价踊贵之际则无患乎不售若曰亏损官课则圣主以饥民故旰食久矣倾仓廪以拯其死计亦不吝况举未用陈积之物可以肉骨起死想惟慈爱之仁必且欣然从之患不闻尔盐在民籍在官幸而岁稔取此劵折之可也则亦不取徒予之也计盐之价据时米价石增三百若五百以取之异廥以贮之主之以官陈新易置专以为凶年赈贷之备此则荒政大计也且此惟沿流可行谓盐之运米之输非高阜斩絶处所便也若夫自江而淮为南北之运河自高邮而盐城为东西之盐河两河湮废不修而听其自尔者六七十年矣此不惟使客之往来米盐漕运之所资而一路征商利源之要实借此也资此以溉灌者率膏腴之田平日规模不复见矣虽近者稍置防门石防函管等民微得其利然始兴仓卒未究其极两河兵革之前其隄固其流深者月有培岁有浚而时开阖其泄水处兵革而来河之泥淤积已数尺隄沦于河而日薄河不濬则隄不固不濬不固则防门石防等庸足恃乎然穷尽其利而可为不朽计非偶大旱则未得措手大旱之际则河可濬取其淤而培之则隄可固今兹之旱民不幸矣而隄与河之利则幸可议濬河取土以培其堤而平时规模可以渐复今民之携负老幼奔骛无归者不知其防优募此辈使从是役此赵清献范文正公遗防也不惟河浚隄固农田可溉而赈济之利实与俱举一夫日与米五升钱百五十人食二升用钱五十其余劣可饱二三口彼何患不乐从一家二人从役则六七口免涂殍矣某亲见熟乡之募人垾田食之而日与百钱民奔趋之则百五十钱五升之米足以来之而足以利之可以知矣及今诸县办畚臿釡薪之类春而兴工二三月而毕毕而不妨农麦亦指日兾民虽枵腹而俟不惮也异时以河淤隄薄之故州县修塞无虚岁所费不赀近岁旱不见此尔又运河以淤浅故一遇使客钉闸坝流无所不至兴役之民蚁集而民劳功少商旅阻滞兹未足论而盐河浅淀雨足水漫犹苦重舟胶澁今舟断不通承盐之亏其课以袋计之盖四万八千向使已浚而通小舟亦可趂其半计其半二万四千之盐则七十余万缗矣不计此而目前之费是计望之常人可已此防一行不惟饥民沾利而已雨泽以时则州县免塞隄之病岁虽旱也盐米之运自若河水所溉之田又数倍于今此长防也夫凶荒之民待哺于官举以予之君之仁也不徒予之而又兴久废之大利仁之至也然今监司之力不能独办而诸郡又以窘乏告蝼蚁之见愿执事奏之九重出禁钱十万缗下淮东漕仓两司措置助为之要以三二年之间两司与州县与食利之民分偿之监司州县之官以字民为先务有以利垂死之民虽痛自节约以偿所负州县之民得兴无穷不赀之利虽有所损以助其偿亦理所当然不然则出折劵十万缗为之今淮东楮劵甚重而难得上不胜费而下得其利亦如前説徐责其偿可也蒙之二防揆之已见参之人情毋不可者或者曰盐国之宝举以予民恐乖常制夫救爱子于壑而曰竭蹙失容非通论也范文正为杭州而旱饥民私鬻盐不禁也民赖以济既熟则禁之治其不听者世以为是目今饥民鬻盐官縦容之全活甚众亦范公意也私鬻法所最禁法有时而可屈则以人命至重也今但略其法以借与之夫何议民知上之以已故而肯暂屈其法其感上之德不亦深乎又曰禁钱楮劵岂所可议而今兹遭旱至广乌可徧给此又非达事体者两淮国之北门淮民醇厚忠质数经兵荒最可念者浙江民伙土不能容寻常小遇水旱则累累而北者昼夜不絶此非两淮无所受也疆事朝告淮民暮已裹粮从役中原归义者非两淮无以寘之今日两淮在国家最所当重非他路比而圣天子审天下之势顾忧淮民最闗宸虑前岁都下之税岁二十万缗尚以禁钱代之夫寛商贩于安平之日与夫拯殍殕于饥馑之岁孰缓孰急孰轻孰重圣主有不闻闻之必将乐从行之必将恐其缓也今岁大旱非常之灾也勉救其死何如坐视多救一人则一人更生力未必能终救之延一日一月之食则一日一月犹齿人类愈于遽僵路隅也此在圣主贤臣勉之而已自夏而秋蝗子之在土数寸其厚窃恐民以旱故饥者或死生者必怨愈伤和气则来岁之灾恐甚于今草茅之见切谓势须倾国力以起民之死民愚而甚智知国家爱之如此心必感气必和民心悦而气和丰岁犹不应焉则加以罔上之罪某所不辞且民谓之天民君谓之天子承父之志子之职也故民者天所甚爱也天所甚爱故天子尤爱之天子爱天民而愍其数十万之命无罪而死而能起之于既颠生之于将毙则民心胶结天心眷顾国家亿万世无彊之祚益羡于此理之必然而活千人有后是数十万之命由执事而延其生则天地之报执事也又如何恭惟执事颁圣天子之命访饥民疾苦于淮濒淮民之俟玉节眄眄焉日南其首者岂不以圣天子之心赤子斯民无所不用其至田夫野老洞知之而执事推所学以爱人慈祥恻怛闻于中外不愧古人彼之所徯冀延其旦夕之命故耶某一命之吏待次穷乡无所复望于世独能洞识圣天子兼爱与执事慈仁之心悼岁旱之非常哀斯民之抱叫阍吁天之诚而不能自达也輙以二事诉之执事一得之虑不识肯少留意否
　　罪言
　　孟子曰位卑而言高罪也谋国计治达官显人之任而猥贱者辄及之诚为有罪藩镇之横岂杜子之责安南之役晁子非在位者二子辄言之目以罪言宜也某吏隠江湖自分无求于世而僣言天下大计非罪乎然冒罪而言言之果为已耶此固不容诛言天下大计而或有一得焉可以少补当世为国者之虑彼将求之之不暇何暇罪之某之所言三一曰谋敌二曰备用三曰救时今方为吾敌者大国也防晋之于秦宋齐梁之于魏也南渡已来议者所见不同或易而言之或惮其彊缩颈而不敢啓其口一于惮国何赖易而言之是石虎肆市朝之説也天未悔祸逾六七十年矣比者金主嗜杀弃亲而又荒于畋嗜杀而骨肉不免则非所以自安荒于畋则其政事必堕自古有是二者不亡则乱况彼以凶德临天下其乱亡之兆是吾向来卧薪抱氷祷祠而不可得者也今彼乃尔孰不翘翘动心急于乘之虽然当今在我之计尤当静以待之隠忍持重以候可为必胜之隙必且有人以投机之説献以后时之戒借口此浅之为谋者决不可过听也敌虽无道兼番汉之地有天下十七而蟠踞人上且六七十年使彼略无以留天下而伏人心其防亡也久矣而乃数十年之间天下无变亦尝有大变矣收其抢攘息其沸溃不甚动容变色则彼之上世亦必有术以为之今彼虽荒淫虐戾然天意犹未卜其决然一定者也昔呉入楚召陈怀公逢滑当公而前谓呉不必福楚不必祸姑辞之其卒果如其言楚庄之三年戎麋外侵庸蛮内畔议臣谋徙以避之想天下必以为遂无楚矣及蒍贾师叔之谋再用侵侮骤息楚以振起庄从是以伯诸侯齐威始立荒酒及色邻国四侵一旦烹爵二大夫外慑内震齐以复彊古之大国危而复安乱而复治多矣不可不深考今敌人乱亡之兆甚着其亦天意悔祸使如苻坚一旦溃裂防败不可收集振立未可知也其或如前所陈亦未可知也然则在我当如何兵法曰后之发先之至又曰始如处女敌人开戸后如脱兎敌不及拒切谓谋人之国而取胜焉舍此数语无防也虽有防必疎今日正当藏脱兎于处女之时发之后以冀他日之先至可也悠悠之谈未可轻从而易信轻从易信之前好已絶新衅遽结而吾中未有必胜之具一旦事起中止不可不中止则残民费财而胜负付之偶得失古之轻举而败者往往如此皆其始谋之拙是今日当路者不可不洞知而谨守者也其次请言备用夫好功名者固非所以安吾国苟安而偷惰乎则祸常伏于既久盖用国如用器轻用之固不可置而不用尤不可器轻用之则弊不用之则蛊天下亦然今之待敌以静是不可轻用之説猥曰用之有成败可畏其必无生事以劳人夫岂知天下固有可用之时可用而犹不用使天下骄惰宴安臣民习熟恶劳而甘佚是惟无事一有盗贼兵革意外之患上下相视仓皇周章无适为计此祸之最惨者也夫轻于用天下如汉武之鞭挞四夷如宋文之挑元魏甚至晁错之削呉楚清泰之迁河东大或防亡小亦忧悴此置不论请论置不用之为害昔平公据堂堂之晋玩岁愒日而戎马不驾卿无军行公乘无人卒列无长叔向为之深忧其后三家鼎分晋以不祀实平公胎其祸建之为齐足以有为甘秦豢养置武事不讲终于糜灭君子讴吟悲怆今犹可怜蜀先主之后寂无影响一旦葛亮师出曹魏君臣茫然失措向令魏延之防见用长安或为亮有长安不守东首闯许天下或未可知我国家南渡而来权臣挟强敌之势邀上以固位专以销兵文治为説逆亮辛巳之变仓卒搘拄将不能使士士不闲临敌致高宗皇帝寒心旰食者半年非天怒强敌弗戢自毙吁其危哉是无他天下久不用固应如此也想晋平公之意必谓吾国如此其强固诸侯如此其畏服拱手可以保治安齐建之意亦谓秦于吾厚非诸侯比必不弃疾于我何苦治危事而从事于凶器殊不知慢藏所以招盗枕蛟借虎渠能保其终可信也魏之谋臣如司马懿刘之俦中外不乏而亦恬不以呉蜀为意何欤绍兴辛巳之春议臣乃始建白谋及邉亦后矣究其原虽权臣防悮天下亦士夫之情喜安而恶劳乐因循而讳生事驯至于是其心谓万一意外非我独被其患刺口而先议众所不乐之事必且有目前之祸不然夫岂天下无一人焉知夫备御之不可不严干戈之不可不习敌盟之不可必信其习俗污染所自久矣夫平日所谓用天下非必今日兴某师明日战某地然后为用之也凡进退将帅申严军律拣练士卒储蓄戎器凛凛焉如冦至此则用天下之实也昔杜黄裳之为相择人征蜀越众而委高崇文命下崇文即日戒行想崇文之为将凡所部之卒日为征行之计故闻命即行无复龃龉夫预备而不用固不害有命焉乃逐急求办崇文之意必以为疎愚谓为国而用天下上自庙堂次而参议论之臣毕如黄裳之抡材付事下而将帅禆校一当以崇文为法亘古及今不可不然况今日敌有可伺之时乎万一敌运已尽我无以为用国之具束手以守旧物似未害也然敌既失之而中原为英雄豪杰所据彼肯怡然不以我为虞耶狡焉思啓封疆自古喜事者谁不有是心又孰肯少有所得而遽止是今日用国之计势有不容已者也今日上自君相下暨达官百执事汲汲焉以自治为务惕焉若忧患近逼吾身者惜隂竞辰不敢顷刻置而后可也必曰人才孰可倚将帅孰可用得无有尸素具官者乎罢软不任不能使下者乎某害可除某弊当革岂中无除而革之之术乎得其术其无乃有不便于此而沮之者乎至于为国六七十年而国计不余一遇水旱束手无措况欲如文景之时有以不时施泽以逮斯民者乎古者国不余矣民或优裕而今上下告乏本末俱困又可悠悠视之以为当然不加意乎窃见十数年来人才陞进者往往多虚名之士若乃朴茂挺特之才初不甚见售比者矫言伪行或假静黙以盖其无能为者多得荐进可用之人其实希少风俗寖坏未易挽囘平居无事皆可自命以才谞欺诳上下一旦有事欲取办此辈难哉文寛夫曰吾不比韩稚圭吾但麄才尔今得麄才之人如寛夫用之夫何遗恨奚必好高而玩竒乎国家久不用兵宿将尽矣后之知兵有威名者声绩未着也兵虽不可试而平日施之统御见之约束形之词气皆足以知异日之可用与否愚愿宰执台谏时前其人问之以治军之术而叩其方略之蕴抜十得五虽失不逺矣向来将校之进舆论动有哗言曰是货权贵得之者此固妄矣然其间下中之才众不以为可者间亦得之此谤之所以生而或不以其所闻为妄也今日宰执台谏可无详察询逮得无有行货市进与夫受之而为地者耶此成败所击非细故也悠悠视之尤不可若弊害之在天下不一而足求其端则是祖宗法不行致之也请言其一二而其他可举矣寺观不许典买田宅法也今也公然取之漫无禁止田入寺观岂得复为民物今寺观寖富民田寖少向之有田者服役僧道而仰食者日以加多未止也使监司州郡能守此法则无此弊矣监司郡守法之所由行也而法或格于监司郡守遏籴之害今日禁之明日格之此不过抑之使贱而官籴之尔其隂夺农夫之利似非虐政而民粟出不当价实贪而甚虐此尤不守法之大者此二事之外如此者不暇缕数也此在朝廷一二警束之则庶防其害不极也若乃足国裕民之计尤为可忧古者为国三十年当有九年之蓄今渡江六十余年而仅足不余公私嗸嗸其弊安在今天下疆土不及祖宗盛时十五而弥文浮费乃过于祖宗时夫贫富之理最易晓也譬之富家当田宅全盛僮仆办集之时岁入若干其出若干熟计而谨守之然后其主得以雍容优游接賔客而施惠利以结乡里之心而家不失富一旦家道半退则吾亦当据其半而杀其所出不然穷匮可立待今日如半退之家其用财犹不肯减全盛时而所费或加侈焉宜其仅足无以为经逺备也为今财利之计必将必世百年絶口不言生财食息俄顷之际不可不言节财今日所用之财有可节省者否愚不得而尽知虽不能尽知然一节一目之间得之闻见者可得而言请略陈所知者之一二执事者求其比而计之国家郊庙之礼足以事天地祖宗百神加以肃敬诚庄千禄百福有余矣而祠观之间假崇奉借口或且禄其官寮多其卒所费不赀是何为者此可省者一也求其类而省之可也其类不知其防也州郡冗员其俸给比绍兴数倍大郡总管或三数员比之小官其厚数十倍此独不可渐省之乎或半给其俸可乎此在外之可省者其类必不一也淳熙初李侍郎尹临安建白百官赁屋钱月出无艺行都为之虚匮城内外僧尼私庵籍之足以居官寮不惟省临安大费亦足以除僧俗淫僻杂乱之患既而中止今之视昔又增一二倍此等事何惮而不行僧宇虽大小不齐未足一一可居取其材改营之何伤且不许擅私置庵有增无已何为哉此其类蠧俗而奸法者不一二而止皆可求而革去之也今欲救虚耗之弊求其节当自贵近始讲裕足之防致其益当自州郡始自上始所以倡其下使之知达官贵吏犹复刻苦如此况吾辈不然彼且不伏果出乎此某赐可辞许其辞之也某例未废权许郤之也古人有自毁其家以纾国难者矣州郡寛裕之原非能自寛必大农有以寛之而后可州郡寛裕国有赖矣此如子舎方且窘亟憔悴救过不暇父兄可得享雍容有余之乐耶节省之説行于君子格于小人小人多而君子少故其説易诎小人营利以自肥佞幸怙势以逞欲一拂其意则谤议必且沸腾虽然无以拂之为自安之计则善矣波流风靡日以益甚彼
　　岂思夫一钱一粟【阙】　　　　　鞭笞而取之者也今且朘削斯民以肥此无用之人而或容其坏法乱俗何为也且为天下有持循恬静养安之时当是时诚不可生事如庆厯嘉祐是也至俗坏而弊见骎骎焉如坐漏舟始而濒沚俄而中流当其时如救焚不当矩歩如解鬬不容笑谈盖圣人诲人未尝不以中道而孟子乃恶夫执中天地有中国而燕自有燕之中越亦自有其中当救世之时有所过乃中可过而不过中之贼也大过一卦凡才过位则利且隆才位称则凶且丑节之象上贵甘节下贵安节至卦之极则为苦节苦非美辞而繇曰正凶悔亡节而至于苦人率不乐以此为正固凶然圣人犹以为悔亡但穷而后用用之犹可无悔今日进退人物搜选兵将与夫革弊去害处之不以大过之时愚未见其可而足国之计有大不得巳者当上下暂由苦节又当有以示不终为是苦节也不然日日以弊不可救矣古之为治君相倡之内外百执和之正其身施诸政孚诸言动权幸宫阃小夫贱感而化之天下之人中外同信之今者圣贤相逢俊乂布列可无心恊
　　道同孜孜焉【阙】　　　　　　　　之本本一立勉而为持而久而治不效俗不革事不立有事而国不可用则自古及今无复为治之道六经为空言而君子果无所益于世欤

</div>
    <div class="pagination">
<a href="江湖长翁集_page33.html">上一页</a><span>...</span><a href="江湖长翁集_page29.html">29</a><a href="江湖长翁集_page30.html">30</a><a href="江湖长翁集_page31.html">31</a><a href="江湖长翁集_page32.html">32</a><a href="江湖长翁集_page33.html">33</a><span class="current-page">34</span><a href="江湖长翁集_page35.html">35</a><a href="江湖长翁集_page36.html">36</a><a href="江湖长翁集_page37.html">37</a><a href="江湖长翁集_page38.html">38</a><a href="江湖长翁集_page39.html">39</a><span>...</span><a href="江湖长翁集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
