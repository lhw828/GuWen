<!DOCTYPE html>
<html>
<head>
    <meta charset="UTF-8">
    <title>南轩集 - 第 14 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南轩集 - 第 14 页/共 29 页</h1>
    <div class="content">　　善化尉鄱阳钟彦昭官满吿归求予言予顷为彦昭赋淇澳之首章请更推其义昔者洙泗之上盖尝举是诗矣子贡问贫而无謟富而无骄何如夫子以为未若贫而乐富而好礼子贡则举如切如磋如琢如磨以对而夫子以为可与言诗嗟乎子贡诚深扵诗者也然气质虽羙而有限天理至防而难明伊欲化其有限而着夫难明其惟学而已矣学也者所以成身也无以成其身则拘扵气质而不能以自通虽曰有是善而其不善者固多矣抑其所谓善者亦未免日沦扵私意而不自知也就其中虽间有所禀特异扵众者其事业终有尽量为可惜何者天理不明本不立故耳嗟乎恃羙质而不惟进学之务是亦自弃者也夫贫而无謟富而无骄质羙者可能至扵贫而乐富而好礼非有见乎天理者不能然也盖所谓乐者果何乐也耶而其好礼何以谓之礼也以乐与好礼视无謟无骄其气象不翅羙玉之扵碔砆也夫子开之以大道而进之以天理赐所以自省者深矣故引切磋琢磨以对赐知夫乐与好礼非学则不能也若赐亦可谓逹也已矣故大学传曰如切如磋者道学也如琢如磨者自脩也大学之云道学犹言致知也而云自脩则力行也致知力行互相发也盖致知以逹其行而力行以精其知工深力乆天理可得而明气质可得而化也彦昭慤而静质可谓羙矣然其谓无以羙质为可恃诵歌淇澳之诗而玩味子贡之所闻而力进乎大学之道一朝喟然而叹曰渊哉天理乎大哉学乎圣人不吾欺也则其趣将无穷而不可以已矣某之不敏相观而善政有望焉
　　送犹子焕炳序
　　侄子焕炳扶持母丧西还求予言以自警焕炳之祖四十一伯父雍公第三子也先公尝言伯父天资俊迈劲特十三四操笔为文章即有声入上庠诸老生争见之识度不凢方先公儿时毎期以公辅且贻之诗有曰文武兼资真丈夫又曰许身莫譲稷与契其意盖可见也见京师繁盛窃有翁仲铜駞之叹指当时贵人京甫軰谓朋友曰此軰行乱天下矣所志甚逺不幸才逾三十奉廷对未及唱第而没先公抚予兄仲随如子仲随亦仅及中嵗嫂氏守节复不登寿予兄弟虽不敢忘先志爱存给育惟力是尽在此行也然亦岂无望扵二侄哉予家起寒素豫公雍公以儒学显至扵我魏公逢时之难身任天下之重徳业光显予兄弟藐然惟惧荒坠不克承抑望扵我宗共勉励以羽以翼以无替我家二百年之轨范上焉亲师求仁发明天地之全古人之大体居则讲业传道出则继我魏公之业次焉尤当服孝弟忠信之训饬身谨行无为门户羞吾侄之归于乡也治丧事奉祭飨事长抚幼予将有观焉念祖先积累之艰勤而朝夕悚惕毋放于欲毋狃于逸毋交非朋毋从事于奢靡则予有望予又将察焉其能乆守是也则复有进焉呜呼尚深念哉
　　谕俗文
　　权发遣静江军府事
　　当軄到任访闻管下旧来风俗不羙事件理合先行
　　告谕下项
　　一访闻愚民无知遇有灾病等事妄听师巫等人邪说輙归罪父祖坟墓不吉发掘取棺栖寄它处谓之出祖动经年嵗不得归土契勘在法犯他人坟墓刑禁甚重岂有自己祖先旣已归土妄谓扵已不利自行发掘扵天理人情岂不伤害牓到日如有出祖未归土者仰限一月各复收葬过限不葬及今后有犯上项事节并许人陈吿依条施行
　　一访闻愚民无知丧葬之礼不遵法度装迎之际务为华饰墟墓之间过为屋宇及听僧人等诳诱多作縁事广办斋筵竭产假贷以侈靡相夸不能办者徃徃停丧不以时葬曽不知丧葬之礼务在主扵哀敬随家力量使亡者以时归土便是孝顺岂在侈靡无益亡者有害风俗
　　一访闻婚姻之际亦复僣度以财相狥以气相髙帷帐酒食过为华靡以至男女失时滛辟之讼多徃徃由此曽不知为父母之道要使男女及时各有所归婚姻结好岂为财物其侈靡等事一时之间徒足以欺乡闾无知之人而在身在家所损不细若有不悛当治其尤甚者以正风俗
　　一访闻愚民无知生子多不举在扵刑禁至重前后官司举行戒谕非不丁宁徃徃习俗未能悛改人各有生莫亲扵父母児女之爱何忍至此男女虽多它日岂不能相助营缉生计宁有反患不给之理以利灭亲悖逆天道如有不悛许人吿捉支赏依条施行
　　一访闻愚民无知病不服药妄听师巫滛祀謟祷因循至死反谓祈祷未至曽不之悔甚至卧病在床至亲不视极害义理契勘疾病生扵寒暑冲冐饮食失时自合问医用药治疗亲戚之间当兴孝慈之心相与照管其邻里等人亦合时来存问至扵师巫之说皆无是理只是撰造恐动使人离析亲党破损钱物枉坏性命上件诳惑百姓之人本府已出榜禁止捉押决定依条重作施行
　　一访闻郷落愚民诱引他人妻室贩卖他处谓之卷伴词讼到官追治监锢押徃寻覔縁此破荡者前后非一不知惩戒其卷伴之人官司自合严行惩治外亦縁细民徃徃不务安业葺理农事多徃南州兴贩逐锥刀之利动经年岁不返乡闾妻室无依以至为他人卷伴前去自今各仰依分安常营生自守保其家室无致招悔
　　右上件事理并仰乡民反复思念逓相吿谕父老长上教劝子弟共行遵依以善风俗或致犯法后悔难追各仰知悉











　　南轩集卷十五
　　钦定四库全书
　　南轩集巻十六　　　　　　宋　张栻　撰史论
　　汉楚争战
　　惟仁义足以得天下之心三王是也髙帝之兴亦有合乎此是以能剪暴秦防强项而卒基汉业方懐王遣将入闗诸老将固以为沛公素寛大长者而心归之至于三章之约其所以得乎民者深矣此非其所谓仁者欤予毎爱三老董公之说以为顺徳者昌逆徳者亡兵出无名事故不成名其为贼敌乃可服三军之众为义帝缟素声项羽之罪而讨之于是五十六万之师不谋而来从义之所感也使斯时髙帝不入彭城置酒髙防率诸侯穷羽所至而诛之天下即定矣惜其诚意不笃不能遂收汤武之功然汉卒胜楚卒亡者良由于此名正义立故也董公盖深知其理故其言又曰仁不以勇义不以力自留侯而下陈谋虽多而皆未之及呜呼董公其一时之逸民欤
　　萧曹相业
　　萧何佐髙帝定一代规模示宏逺矣髙帝征伐多在外何守闗中营缉根本汉所以得天下者以闗中根本先壮故也此何相业之大者又何为相之初首荐韩信为大将而三秦之计遂定此亦得为相用人之体曹参虽不逮何然以摧锋防阵勇敢果锐之气而使之治民乃能尽敛芒角以清浄为道遵何约束不务变更其人亦寛裕有识矣此参相业也然二子惜皆未之学以髙帝之资质何不能賛取逺追三代之法创业埀统贻之后嗣一时所定未免多袭秦故如井田封建等事皆不能复古在髙帝之世反者固已数起此在何为可憾也至参但知以清浄不扰为善而不知吕氏之祸巳复着见当逆为之处以折其谋惠帝忧不知所出但为滛乐不听政而曽不能引义以强其君心为可罪也矣
　　张子房平生出处
　　子房盖有儒者气象三代之后未易得也五世相韩笃春秋复讐之义始终以之其狙击秦政非轻举也其复讐之心苟得以一击而遂焉则亦慊矣此其大义根心建诸天地而不可泯者也子房之心非以功利也始终为韩而汉之爵禄不足以覊縻之山杨先生论之详矣故予以为有儒者之气象三代而后未易多得此其出处大致也至于从容髙帝之旁其计防不汲汲于售而所发动中节防使髙帝从之有不庸释者盖子房非有求于髙帝故能屈伸在已而动无不得此岂独可以知计名哉夫以髙帝之英武慢侮士大夫其视隋何郦食其陆贾軰皆侮而忽之至于如萧相国之功一旦下之廷尉亦不顾也独于子房盖敬而不敢慢顺而不可强则以子房所守在义而不以利故尔嗟乎秦汉以来士贱君肆正以在下者急于爵禄而上之人持此以为真足以骄天下之士故也若子房者其可得而骄之哉虽然以髙帝之英武而能虚已以听信子房盖亦可谓明也已矣可谓明也已矣
　　王陵陈平周勃处吕后之事如何
　　人臣之义当以王陵为正夫以吕氏之防暴欲王诸吕其谁扼之独问此三人者盖亦有所惮也非特惮此三人盖实惮髙帝之余威流泽之在天下也陵引髙帝白马之盟以对其言明切固足以折其奸心如砥柱之遏横流也使二子者对复如陵吾知吕氏将悚焉若髙帝临之在上且惧天下之变或缩而不敢未可知也彼二子者乃唯然从之反有以安其邪志而遂其防谋既分王诸吕而吕氏羽翼成就气焰増长然则吕氏之欲簒汉二子实助之予谓二子方对吕氏时其心特畏死耳未有安汉之谋也退而闻王陵之责愿髙帝之眷思天下后世之议于是而不遑则有卒安社稷之言耳虽然使二子未及施计先吕氏而死则是乃畔汉辅吕不忠之臣尚何道哉抑二子安刘氏之计亦踈矣不遏之于爪牙未就之初而捄之于搏击磔裂之后观其闲防深念与刼郦寄入北军等事亦可谓窘廹侥幸之甚夫岂全谋哉郦寄不可刼北军不可入吕湏之谋行则亦殆矣忠于人国者顾如是哉人臣之立朝徇义而已利害所不当顾也功业之成不必渐出于吾身也义理苟存则国家可存矣借使王陵以正对平勃又以正对吕氏一日而尸三子于朝三子虽死而大义固巳立皎然如白日轰然如震霆天下之义士将不旋踵四面并起而亡吕氏矣安刘氏者岂独二子为能哉使人臣当变故之际畏死贪生不知徇义而曰吾欲用权以济事于后此则国家何所赖焉乱臣贼子所以接踵于后世也其弊至于如荀彧冯道之徒而论者犹或贤之岂不哀哉夫所贵乎权者谓其委曲以行其正也若狄仁杰是已其始终之论皆以母子天性为言拳拳然日以复庐陵王为事然其所以纡余曲折而卒成其志者则用功深矣潜授五龙夹日以飞仁杰岂必功业于其身者哉人臣之义当以王陵为正济大事者当以狄仁杰为法
　　文帝为治本末
　　文帝初政良有可观盖制事周宻为虑深逺恳恻之意有以得人之心三代而下亦未易多见也文帝以庶子防藩国入践大统知巳之立为汉社稷非为已也故不敢以为巳私有司请建太子则先示愽求贤圣之义而又推之于呉王淮南王有司请王诸子则先推诸兄之无后者而立之其辞气温润不廹其义诚足以感人也凢所以施惠于民者类非虚文皆有诚意存乎其间千载之下即事而察之不可掩也史于其编年曰帝既施惠天下诸侯四夷逺近驩洽乃修代来功观诸此又可见其明先后之宜而不敢私巳作史者亦可谓善发明矣其待夷狄盖亦有道以南越尉佗之强恣自髙帝犹难于服之而帝特施恩惠遣使遗以一书而佗即自去帝制下令国中称汉皇帝贤天子皇恐报书不敢慢予尝详味帝所与书则知忠信之可行于蛮貊如此书之首辞曰朕髙皇帝侧室子也弃外奉北藩于代盖后世之待夷狄徃徃好为夸辞于是等皆在所盖覆矫餙以示之者也而帝一以其实告语之彼亦豪杰也见吾推诚如此则又安得不服故其报书首曰老夫故越吏也文帝不以髙帝侧室之子为讳则佗敢以越吏为歉哉若吾以骄辞盖之则彼亦且慢以应我必然矣推此一端忠信可行于蛮貊可不信哉以文帝天资之羙初政小心畏忌之时得道学之臣佐之治功之起岂不可追三代之余风惜其大臣不过綘灌申屠嘉之徒独有一贾谊为当时英俊而谊之身盖自多所可恨而卒亦不见庸也故以帝之贤仅能为一时之小康无以埀法于后世如淮南薄昭之事未免防于刑名之家衰世之事至于即位嵗乆怠肆亦萌新垣平之邪说故得以入之然终以其天资之髙旋即悟也其终诏有曰惟年之乆长惧于不终盖可见帝之能察乎此矣呜呼亦贤矣哉故予犹重惜其诸臣之无以佐下风也
　　贾董奏篇其间议论孰得孰失
　　贾生英俊之才若董相则知学者也治安之策可谓通达当世之务然未免乎有激发暴露之气其才则然也天人之对虽若缓而不切然反复诵味渊源纯粹盖有余意以其自学问涵飬中来也读其奏篇则二子气象如在目中而其平生出处语黙亦可验于是矣以武帝好大喜功多欲之心使其听仲舒之言则天下蒙其福矣孰谓缓而不切邪
　　武帝奢费无度穷兵黩武而不至乱亡前軰虽云尝论之尚有可防绎者
　　武帝奢侈穷黩之事与秦皇相去何能尺寸然不至于乱亡者有四事焉髙帝寛大文景惠飬其得民也深流泽渗漉未能遽冺非若秦自商鞅以来根本巳蹶民独迫于威而强服耳此一也武帝所为每与六经戾夫岂真能尚儒者然犹表章六经聘召儒生为稽古礼文之事未至荡然尽弃名教如秦之为此二也轮防之诏虽云巳晩然详味其辞盖真知悔者诚意所动固足以回天人之心自诏下之后不复萌前日之为思与民休息矣与卒死于行而不知悟者盖甚有间秦穆之誓圣人取其悔过列之于书予于轮防之诏毎三复焉盖以为存亡之几所系耳此三也惟其能悔过也故自是之后侈欲之机息而清明之虑生是以能审于付托昭帝之初霍光当政述文景之事以培埴本根于是兴利之源窒而惠泽复流有以祁天永命矣此四也以四者相湏而维持是以能保其祚然向使武帝老不知悔死于炽然私欲之中则决不能善处其后虽使頼髙文景之泽以免其身旋即殆矣故予深有取于轮防之诏以为存亡之几所系也然其能卒知悔者则以其平日犹知诵习六经之言听儒生之论至于力衰而意怠则善端有时而萌故耳然则其所以不至乱亡者亦岂偶然也哉
　　汉家杂伯
　　学者要湏先明王伯之辨而后可论治体王伯之辨莫明于孟子大抵王者之政皆无所为而为之伯者则莫非有为而然也无所为者天理义之公也有所为者人欲利之私也攷左氏所载齐威晋文之事其间岂无可喜者要莫非有所为而然攷其迹而其心术之所存固不可掩也宣帝谓汉家杂伯固其所趋若此然在汉家论之则盖亦不易之论也自髙祖取天下固以天下为已利而非若汤武吊民伐罪之心故其即位之后反者数起而莫之禁利之所在固其所趋也至其立国规模大抵皆因秦旧而无复三代封建井田公共天下之心矣其合于王道者如约法三章为义帝发防要亦未免有假之之意其诚不孚也则其杂伯固有自来夫王道如精金羙玉岂容杂也杂之则是亦伯而巳矣惟文帝天资为近之然其薫习操术亦杂于黄老刑名攷其施设动皆有术但其资羙而术髙耳深攷自可见至于宣帝则又伯之下者威丈之罪人也西京之亡自宣帝始盖文景飬民之意至是而尽消靡矣且宣帝岂真知所谓徳教者哉而以为不可用也如元帝之好儒生盖窃其近似之名委靡柔懦败壊天下者其何徳教之云夫惟王者之政其心本乎天理建立人纪施于万事仁立义行而无偏弊不举之处此古人之所以制治保邦而埀裕乎无疆者后世未尝真知王道顾曰儒生之说迂阔而难行盖亦未之思矣
　　丙魏得失
　　魏相所存不得为正观其有许史之累则可见矣夫欲其说之行而假许史以为重此诡遇获禽之心君子不道也然其为相亦有可取者四方有异闻或有逆贼灾变輙奏言之此诚宰相事也其谏伐匈奴书有曰今郡国守相多不实选风俗尤薄水旱不时按今年子弟杀父兄妻杀夫者凢二百二十二人臣愚以此非小变也凢此在它人不知为忧者而相独知忧之亦概乎有闻矣故予甚惜其进之不能以正也进不以正则牵制徇从之事必多而感格正捄之风或鲜矣丙吉深厚不伐在它人亦所难者其徳厚可称也其为相若寛缓者虽天资则然意亦以宣帝之政尚猛而有矫之之意欤然抑亦太甚矣至于韩延寿杨恽之死则亦莫能捄也吉见谓不亲小事知大体二卿之死夫岂事之小者邪滥刑若是其于大体何有若语其才识盖不逮相逺矣霍光得失班固所论之外尙有可议否
　　霍光天资重厚故可以当大事而其所以失则由于不学之故也人臣之功至于周公无以加矣而诗人形容其盛徳则曰公孙硕肤赤舄几几夫何其温恭谦厚也是则虽以天子叔父之尊处人臣之极位有盖世之功业而玩其气象岂有一毫权势之居而人之视之也但见其道徳之可尊而亦岂觉权势之可惮哉孟子曰事亲若曽子可也而后之君子亦曰事君若周公可也如曽子之事亲适为人子之能尽其分者耳非有加也如周公之事君亦然盖在其身所当为者而何一毫有于巳也周公惟无一毫有于巳也是故徳盛而愈恭事业为无穷也光之所建立想负于其身横于其心而不能以弭忘惟其不能以弭忘故其气焰不可掩威势日以盛权利之途人争趋之非惟家人子弟门生故吏驯习骄纵而不可戢光之身亦不自知其安且肆矣此防于乃国败于乃家之原也可不畏哉故其一时用舍进退例出于私意以苏武之忠节进不由巳仅得典属国而大司马长史虽如杨敞之庸谬亦得为宰相至于如魏相萧望之之才皆摈不用田千秋小不当意则其壻即论死作威作福盖如此隂妻之邪谋未论其不能白发于后使其妻邪谋至此而人敢为之助而无复言其奸则履霜坚氷驯致其道夫岂一日之故哉光至此亦无全理矣原其始皆由于其心以宠利居成功不知为人臣之分故曰不学之过也虽然后之儒生如班固軰盖尝以不学病光矣然使其当小利害仅如毫髪鲜不防其所守望其如光凛然当大事屹如山岳其可得哉然则光虽有不学之病而其自得于天资者盖亦有不可及后之儒生虽自号为学者讥议前人而反无以自立则亦何贵乎学哉予谓人才如光軰学者要当观其大节先取其所长而后议其所蔽反身而察焉则庶几为蓄徳之要不然所论虽似髙亦为虚言而巳矣
　　萧望之刘向所处得失
　　望之更生辅元帝初政以元帝天资之弱而外有史髙緫朝廷之事内有恭显制枢机之权二子居其间可谓孤弱之势危疑之时矣所以处之之道要当艰深其虑正固其守诚意恳恻以广上心人才兼收以强国势谨其为勿使有差宻其机勿使或露积之以乆上心开明人才众多羣心归而理势顺庶几有可为者此在易屯膏小贞之义也而二子处之盖甚踈矣其绸缪经理未尝有一日之功也遽白罢中书宦官其机盖巳尽露而无余防既不蒙信用而中外小人并起而乘之身之死逐不足道而当时之事遂不可复捄甚矣二子之踈也况其所为自多不正用人要当公天下之选而二子者不惟其贤惟其附已不知小人迎合于外者讵可保邪故以郑朋之倾邪而使之待诏至于华龙之污秽亦欲入其党彼盖有以召之也在易有之君子以逺小人不恶而严所谓严者严其在我者也二子处羣小之间而不严如是其可得乎袁安任隗当梁冀强横之时非惟不能加害而卒能去之以安隗所处之严故也故史称安隗素行髙冀未有以害之斯言诚有味也二子曽不知此邪至于使外亲上变事与子上书则又其甚矣予观二子所执虽正然恳诚之心不笃势利之念相交以天下之公义而行之以一巳之私盖不知学之弊也吁可惜哉然昔人未可以一失防其平生若更生经歴忧患晩嵗气象殊胜于前处王氏之际庶几为忧国敦笃者矣



　　南轩集巻十六
　　钦定四库全书
　　南轩集巻十七　　　　　　宋　张栻　撰史论
　　西汉儒者名节何以不竞
　　名节之称起于衰世昔之儒者学问素充其施于用随事着见不蕲于立节而其节不可夺不蕲乎狥名而其名随之在巳初无一毫加意也至于世衰道防于陵迟委靡之中而有能防然自立者则世以名节归之而士君子道学未至则亦以此自负吁亦小矣然而名节之称虽起于衰世而于衰世之中实亦有頼乎此使并与是焉而俱亡则亦无以为国矣西汉之儒者予甚病之盖自董相申公数人之外自余徃徃以占毕诂训为儒无复气象上焉既不能推寻问学之源流而其次又不能以名节立于衰世其亦何所贵于儒也考其所自亦由上之人有以致之自髙帝鄙薄儒生文景则尙黄老武虽号为表章然狥其文而不究其实适足以为害至宣帝则又明示所以不崇尙之意矣则其挫抑摧沮之余不复自振固冝然儒者之学岂必为一时贵尙而后免邪待文王而后兴者凢民也汉之儒者自叔孙通师弟子固皆以利禄为事至于公孙丞相印封侯学士皆群然歆慕之其流如夏侯胜之刚果犹有明经取青紫之言况它人乎盖其习俗胥靡之陋一至于此冝乎王莾簒窃之日贡符献瑞一朝成羣而能自洁者班班仅有见于史也故光武中兴力矫斯弊尊徳义贵隐逸以变其风而中世以后人才軰出虽视昔之儒者有愧然在衰世之中守义不变盖有足尙者矣至于桓灵之后国势奄奄羣奸并起睥睨神器未敢即取者亦一时君子维持之力也然则名节之称在君子则为未尽而于国家亦何负哉盖不可不思也
　　自元成以后居位大臣有可取者否
　　西汉末世风节不竞居位大臣号为有正论者不过王嘉何武师丹耳在波荡风靡之中诚亦可取比之光禹则甚有间矣然西汉末年正如病者元气先败凢疾皆得以入之而皆得以亡之为当时大臣者要当力陈国势根本之已蹶劝人主以自强于徳多求贤才以自辅庶可以扶助元气消靡沉痼若不循其本而姑因一事之谬一人之进而指陈之纵使一事之正一人之去亦将有继其后者终无益也故哀帝之末董贤虽去而王氏即起遂以亡汉矣自成帝以来受病之痼且大者乃在王氏如丁傅董贤之徒又特一时乘间之疾耳在位者当深以王氏为虑以王氏为虑当如予所言先劝人主以自强于徳自强于徳则不宜少有差失顾反尊傅氏宠董贤以重失天下之心是益自削而増助王氏之势耳故莾得以拱手而乘其后惜当时论者皆不知及此也可胜叹哉
　　自髙帝诸将之外其余汉将孰贤
　　汉将诚当以赵充国为防凢将之病患于勇而不详也充国盖更军事多矣及闻西羗之事则不敢以遽而曰兵难遥度愿驰至金城图上方畧其不敢忽如此盖思虑之深经歴之多孔子所谓临事而惧好谋而成者也将之病在于急近功也充国则图其万全陈屯田十二利持乆而为不可动之计其规摹与孔明渭上之师何以异哉将之病在于果于杀而不防百姓也充国任阃外之寄而为国家根本之虑要使百姓安边圉强而西戎坐消焉此殆三代之将非战国以来摧锋折敌者所可班也反复防其规模味其风旨逺大周宻拔出伦軰予谓充国在宣帝时且不独为贤将殆可相也使其为相必能为国家图定制度为后世思安飬百姓为邦本计如魏相軰皆当在其下风耳
　　光武比髙祖
　　髙祖洪模大略非光武所及也髙祖起匹夫提三尺取天下光武则以帝室之胄因人心之思汉而复旧业其难易固有间矣而髙祖之对乃项籍亦盖世之豪也光武所与周旋者独张歩隗嚣公孙述軰其去籍盖万万相逺矣至于韩信彭越之徒皆如泛驾之马实难驾御而尽在髙祖掌握之中指麾使令无不如意使光武有臣如此未必能用也然而创业之难光武固不及髙祖而至于光武之善守则复非髙祖所及也大抵髙祖天资极髙所不足者学尔即位之后所以维持经理者类皆踈畧雄杰之气不能自敛卒至平城之辱一时功臣处之不得其道类皆赤族此则由其学不足之故也光武天资虽不逮髙祖而自其少时从诸生讲儒学谨行义故天下既定则知兵之不可不戢审黄石存包桑闭玉闗以谢西域之质安南定北以为单于乆逺之计处置功臣假以爵宠而不使之任事卒保全其始终凢此皆思卢缜宻要自儒学中来至于尊礼隐逸褒崇风节以振起士气后之人君尤未易及此非特髙祖也嗟乎以髙祖之天资使之知学为当务则汤武之圣亦岂不可至哉是尤可叹息也
　　光武不任功臣以事
　　光武之不任功臣为三公盖鍳髙帝之弊而欲保全之前史莫不以为羙谈以予观之光武之保全功臣使皆得以福禄终身是固羙矣然于用人之道则有未尽也盖用人之道先以一说横于胷中则为私意非立贤无方之义矣髙祖之待功臣诚非也如韩彭黥布之徒虽有大功要皆天资小人在易之师开国承家小人勿用盖于用师既终成功之后但当宠之以富贵而不可使之有国家而为政也髙帝正犯此义是以不能保功臣之终为光武者要当察吾大臣有如韩彭之徒者乎则当以是待之若光武之功臣则异于是至冦邓贾复则又识明而行修量洪而噐逺以光武时所用之大臣论之若三子者类过之逺甚与共图政岂不可乎顾乃执一槩之嫌废大公之义是反为私意而已矣抑光武之所责于大臣者特为吏事大臣之职顾如是乎惟其不知大臣所当任之职故不知用大臣之道而独以吏事之督责为忧抑亦末矣方当乱定之后正冝登用贤才与共图纪纲以为埀世长乆之计而但知吏事责三公其贻谋之不竞亦冝矣
　　光武崇隐逸
　　光武鍳西都末世之弊故汲汲然崇尚风节而不忘遗逸之举亦可谓知所当务矣盖自三代而降在上者以爵禄而骄士在下者慕爵禄而求君故上日以亢而下日以委靡人君而能降心以求遗逸则是不敢以爵禄而骄其士反有求乎士之意则于克巳养徳所助固不细矣况风俗委靡之中而见时君所尊礼延纳者乃在于恬退隐纳之士岂不足以遏其奔竞之风而息其侥幸之意于风俗所助又不轻矣在光武时虽曰举遗逸然固有召而不能致致而不能用者而其流风余韵犹足以革西京之陋而起名节之俗则其为益固岂浅浅哉语曰举逸民天下之人归心焉盖不遗贤于隐逸则天下之贤才孰不归心贤才归之是天下之人举归之也岂非为治之揔要乎然尝怪严予陵竟不为帝少屈何邪攷子陵之言论风旨亦非素隐行怪必欲长徃而不反者彼与光武少而相从知其心度为最详也以谓光武欲为当时之治则当时之人才固足办之而无待乎已若欲进乎两汉之事则又惧有未能信从者不然徒受其髙位飨其尊礼之虚名则非子陵之本心也故宁不屈就之然而以子陵为光武之故人名髙一世而竟髙卧不屈光武亦不敢以屈之其所以激顽起懦扶植风化助成东京风俗之羙人才之盛其为力固亦多矣岂不羙哉
　　李固杜乔所处如何
　　李杜二公精忠劲节不惮杀身百世之下凛乎犹有生气其视胡广赵戒軰真不翅如粪土也但恨于几防节目之闲处之未尽要是于春秋提纲之法讲之不素耳李固方举于朝即就梁商之辟商虽未有显过然如固之志业其进也将以正邦殆不可以苟也一为之属即渉梁氏賔客事必有牵制者矣此其失之于前也方质帝之弑也固为首相又质帝忍死有语之以被毒之事则任是责者非固而谁质帝既不幸固便当召尚书发冀奸正大义显言于朝则忠臣义士孰不应固冀虽势盛然名其为贼逆顺理殊盖可诛也此间不容发之时而固昧夫大几独推究侍医等举动迂缓使冀得以措手大义不白人心日以觧弛其几既失故身据大位当大权持大义而返听命受制于贼岂不惜哉此其失之于后也夫以冀之悖逆而固且奏记与议所立固岂不知冀心之所存哉失太阿之柄而陵迟至此耳度固之不白发冀罪非党梁氏也恐事之不成无益故欲隐忍以待清河王之立庶几可扶社稷而不知天下大变巳为冡宰理当明义以正之事之成与不成盖非所问况如前所论逆顺之理冀决无以逭死邪固之隐忍乃所以成冀奸谋杀身不足道而社稷受害矣若固者尽其忠国之心而无克乱之才可胜惜哉杜乔在九卿中若怀是见必賛固为之矣及继固为相已制命于冀矣相与就死呜呼悲夫
　　党锢诸贤得失如何
　　东京党锢诸君子盖嘉其志气之羙而惜其所处之未尽重其天资之髙而叹其于学有所未足也方是时乾纲解纽隂邪得路天下之势日入于頽败矣而诸君子曽不少贬以狥于世慷慨所激视死如归至于患难得防宁复背顾其志气可谓羙矣虽然昔之君子其出处屈伸之际盖各有义故当困之时则有居困之道当屯之时则有亨屯之法时不我用则晦处自修危行而言逊其进不可苟也若乃居位则思其艰而虑其周扶持根本渐其图济其为不可骤也党锢诸君子在下则嘘枮吹生自为题榜至圭角炫露昩夫处困之道矣及其有位于朝不过奋袂正色击搏豪强数軰以为事业在是矣又进而居髙位则果于有为直欲一施之而不复顾身死非所问而国势愈倾是又失亨屯之法矣是岂非有所未尽为可恨欤若诸君子之不为死生祸福易操其间如李膺杜宻陈蕃軰卓然一时其天然可谓刚特不羣矣然惟其未知从事于圣门也故所行虽正立节虽严未免发于意气之所动而非循乎义理之安出于恶其声之所感而未尽夫恻隐之实处之有未尽固其冝也岂非于学有不足欤使其在圣门则当入于仲由之科圣人抑扬矫揉之其必有道矣或以为陈太邱之事为得其中以予观之太邱在诸君子之中持心最平盖天资又加羙焉耳而其所处张让之事亦非中节在当时隐迹自晦岂无其方何至送宦者之葬此又为矫失之过以此免祸君子亦不贵也不然则郭有道乎识髙而量洪才优而虑逺足为当时人物之领袖然收敛之功犹未之尽要亦于学有欠也不然则黄叔度乎言论风旨虽不尽见然其气象温厚圭角浑然见之者有所感于心其为最髙乎使在圣门作成之当居顔氏之科矣
　　窦武陈蕃得失
　　窦武陈蕃虽据权处位而事当至难主弱一也政在房闼二也宦者盘错其势已成三也武等虽渐引类于朝而植根未固上则太后之心未明祸乱之原下则中外之情未识朝廷之尊而武等之谋但欲速决为诛小人之计夫当时宦者虽有罪然岂无轻重先后之伦乃一概欲施之举动草草今日诛数軰明日诛数軰轻重失其权先后失其序非天讨矣且使之人人自疑因反缔其党与而速其奸谋善处大事者顾如是邪观朱瑀所谓中官放纵者自可诛耳我曹何罪而当尽族灭使蕃武施之有道行之有序则虽此曹盖亦有心服者矣殱厥渠魁胁从罔治此待盗与小人之法而亦天心也况其所自处者又自有失方是时非众志允从其何济事宦者窃柄巳乆人知有此曹而巳为大臣者要当深自刻苦至诚恻怛举动无失而后人有以孚信而趋向于我人心向信则势立而形成然后可以消弭祸乱而武于灵帝践位之初一门三侯妄自封殖如此其谁心服乎故王甫后来亦得以借口则可见此曹平日之所窃议而众志之所不平者矣及难之作虽曰忠义而无或应之以张奂之贤犹且被绐而莫知逆顺之所在则以武平日所为未有以慰士大夫故也蕃虽辞爵而不能力止武之封是亦防身之为耳任天下之重顾止如是哉然予毎读蕃辞爵之防未尝不三复叹息其辞达其义正东京之文若此者盖鲜亦足以见其忠义之气也可胜惜哉
　　两汉选举之法
　　所考两汉选举虽巳详但阳嘉中左雄一事未曽拈出两汉选举犹有古意左雄之奏尤为责实当时虽以限年为然是举所得乃陈蕃李膺陈球軰卒为一代名臣然则雄之所行岂得为迂哉至如严谬举也后世取士之法无复先王遗风有欲行古道如杨绾軰之所建明则类指为不可行胡不以雄之事观之其效验亦可见矣
　　晋元帝中兴得失
　　为国有大几大几一失则其弊随起而不可禁所谓大几三纲之所存是也晋元帝初以懐帝之命来临江左当时之意固以时事艰难分建贤王以为屏翰庶几増国家之势折奸宄之心缓急之际实頼其紏率义旅入卫王室其责任盖不轻矣而琅琊之入建业考观其规摹以原其心度之所安盖有自为封殖之意而无慷慨谋国之诚懐帝卒以蒙尘迄不闻勤王之举愍帝之立増重寄委制诏深切而亦自若也祖逖击楫渡江聊复以兵应其请返从而制之使不得有为则其意不在中原也审矣坐视神州板荡戎马纵横不以动其心不过欲因时自利云耳愍再蒙尘惧天下之议巳则阳为出师之势迁延顾望终归罪在运饷稽缓斩一无辜令史以塞责赤青之异亦深切矣吾谁欺欺天乎夫受君父之委托而坐视其祸变因时事之艰难而觊幸以自利三纲沦矣惟其大几既失故其所以建国规摹亦复不竞乱臣贼子如王敦軰不旋踵而起盖其弊有以致之也使元帝痛懐愍之难笃君臣之义念家国之讐率江东英俊皷忠义之气北向讨贼义正理顺安知中原无响应者以区区一祖逖倔强自立于羣豪之间犹几以自振况肺腑之亲緫督之任数路之势何所不济哉惟其不以至公为心而私意蔽之甚可叹息也其余得失予不暇论独推其本而言之
　　谢安淝水之功
　　苻坚扫境入冦方是时晋室之势亦甚殆矣梁益既非吾有而襄沔复为所破在他人冝恐惧失措之不暇而谢安方且从容应敌不过以江北军事付之谢及刘牢之軰卒以成功盖其方略素定非侥幸苟然也安明于用人考察既精不以亲疎而废有谋卢善使人而牢之勇锐出众安所施置各得其宜盖用兵之道当以竒正相湏使将重兵于后此正也使牢之将精兵迎击于前此竒也秦兵既近洛涧牢之撄其锋直搏而胜之固巳夺其心矣淝水之战其胜筭巳在目中故秦兵一退风声鹤唳以至山川草木皆足以惧之惟牢之先夺其心故也安之方畧可谓素定矣惟其素定故安静而不挠其矫情镇物岂固为是哉夫有所恃故耳至于却上流之兵又其一竒也得上流之兵不足以助益而适足以销薄声势揺动人心桓冲是举亦无谋矣吾虑既定一却其兵而战士之心益固国内之情举安安见之明且审矣嗟乎国之所恃者人才耳以当时晋室之势独任一谢安足以当苻秦百万之师以予观之非特安方畧之妙抑其所存忠义纯固负荷国事直欲与晋室同存亡故能运用英豪克成勲业诚与才合故也大抵立大事者非诚与才合不足以济若安者其在东晋人物中杰出者哉
　　温峤得失
　　温太真忠义慷慨风节表着足以为晋室名臣古今所共推不待详言然吾独有所恨者絶裾之事也昔之人不以穷达得失累其心听天所命而行其性命之情故或仕或不仕皆非有所为也于其身所处之义当然也自后功名之裕兴而迁就趋避之说起三纲始隳而不得其正虽豪杰之士一为功名富贵所诱失其性者多矣可胜叹哉太真少时尝以孝友笃至称一旦奉刘琨之檄将命江左毋崔固止之不可至于絶裾而行噫太真有毋若此身固不得巳许琨矣独不见徐元直之事乎元直所谓方寸乱矣盖其天性不可巳者也而太真独忍于此乎若既以委质为人之臣当危难而无避可也将命之举岂无他人太真念母独不得辞乎度其意不过以江左将兴奉檄劝进徼幸投富贵之机赴功名之防耳而其所丧不过甚乎或曰使太真不来江左则宁复有后世之事业太真固不得以两全矣此殆不然昔人之事业皆非有所为而为之事理至前因而有成之耳若懐希慕求必之心则其私欲而巳苟可以就异日之事则凡背亲贼性命皆可以屑为此三纲之所由壊而弊之所由生也故伯夷叔齐固不受其国夫子以为求仁而得仁商之三臣防子不得不去箕子不得不为奴而比干不得不死皆素其位而行也岂直太真之事业为不足道就使太真能佐晋室克复神州一正天下勲烈如此浮云之过太虚耳岂足以塞其天性之伤也太真顺毋之心而终其身虽冺防无闻于后顾其所全者大于身无愧乌能以此易彼哉故予谓太真称为功名之士则可尚论古人则可憾矣







　　南轩集卷十七
　　钦定四库全书
　　南轩集巻十八　　　　　　宋　张栻　撰说
　　仁说
　　人之性仁义礼智四徳具焉其爱之理则仁也冝之理则义也让之理则礼也知之理则智也是四者虽未形见而其理固根于此则体实具于此矣性之中只有是四者万善皆管乎是焉而所谓爱之理者是乃天地生物之心而其所由生者也故仁为四徳之长而又可以兼包焉惟性之中有是四者故其发见于情则为恻隠羞恶是非辞让之端而所谓恻隠者亦未尝不贯通焉此性情之所以为体用而心之道则主乎性情者也人惟己私蔽之以失其性之理而为不仁甚至于为忮为忍岂人之情也哉其陥溺者深矣是以为仁莫要乎克已己私既克则廓然大公而其爱之理素具于性者无所蔽矣爱之理无所蔽则与天地万物血脉贯通而其用亦无不周矣故指爱以名仁则迷其体【程子所谓爱是情仁是性谓此】而爱之理则仁也指公以为仁则失其真【程子所谓仁道难名惟公近之不可便指公为仁谓此】而公者人之所以能仁也夫静而仁义礼智之体具动而恻隠羞恶辞让是非之端达其名义位置固不容相夺伦然而惟仁者为能推之而得其冝是义之所存者也惟仁者为能防让而有节是礼之所存者也惟仁者为能知觉而不昧是智之所存者也此可见其兼能而贯通者矣是以孟子于仁统言之曰仁人心也亦犹在易乾坤四徳而统言乾元坤元也然则学者其可不以求仁为要而为仁其可不以克巳为道乎
　　记甘露李文饶事
　　予过京口登北固山甘露寺访求旧迹及观曽畋所编丹阳类集载熙寜中寺僧应夫因治故殿基获舎利并李文饶手记云寳歴间创甘露刹以资穆皇之冥楅文饶有祭言禅师文云因甘露之降瑞立仁祠于髙标与此记合予尝怪文饶不乐释氏毁其室庐貌像沙汰其徒若真疾恶之者至其谕张仲武之辞则又疑其太甚而观其奉道士法甚至则文饶岂真知恶异教者哉今攷露刻所谓建刹以资冥福此在释氏说为最陋者文饶方且惑之以此崇奉其君则文饶之欲絶弃释氏义岂其本心也哉以予观之文饶虽有才气然富贵中人耳武宗素重道士故其势必排释氏文饶极力为此不过逢迎其君之意云耳不然与建刹藏舎利之事何大不类耶孰知数百载之后防刻出于土中其不可揜有如此者或曰文饶谓建刹可以资福而寜不畏毁刹之招祸乎殊不知富贵移人之意岂独此哉嗟乎异端之为害烈矣文饶乃以此心蕲胜之不亦难乎冝其复之之速且益炽也予重为之叹息云
　　勿斋说
　　胡先生之季子大时求予名其读书之室予因诵非礼勿视非礼勿听非礼勿言非礼勿动之言而名之曰勿斋嗟乎天理人欲不并立也操舎存亡之机其间不能以毫发所谓非礼者非天之理故也苟非天理即人欲巳勿者禁止之辞收放心之要也学者所当于视听言动之间随吾所见觉其为非礼则克之无爱焉虑思力行由粗以及精由着以及防则所谓非礼盖将有不可胜克者克之之至则天理纯全而视听言动一循其则矣为仁由巳而由人乎哉贵夫勉之勿舎而巳
　　勿欺室说
　　山西郭侯子明以书抵予曰所居一室扁以勿欺愿得数语以发其义庶几朝夕观省予惟天下之事常坏于诞谩而成于敦笃古之为将者质胜其文实逾于名矜不形而确有余虽一介之士且不敢欺也而况于事君乎虽念虑之防且不敢萌欺也而况于见之事为乎是以能成功而保其令名今子明忠勲之胄以识畧被简知方当緫统之任存心如是予知其异日有以报明主矣予于汉西京诸将中最爱营平侯纯实重厚授任于外为国家计不忍便文自营其所条上确然无一语虚无一毫隠及成功而归论兵事得失复不敢避小嫌以罔主听其自守勿欺终始不渝如此嗟乎此诚万世为将之良法也子明勉之哉
　　书示呉益恭
</div>
    <div class="pagination">
<a href="南轩集_page13.html">上一页</a><span>...</span><a href="南轩集_page9.html">9</a><a href="南轩集_page10.html">10</a><a href="南轩集_page11.html">11</a><a href="南轩集_page12.html">12</a><a href="南轩集_page13.html">13</a><span class="current-page">14</span><a href="南轩集_page15.html">15</a><a href="南轩集_page16.html">16</a><a href="南轩集_page17.html">17</a><a href="南轩集_page18.html">18</a><a href="南轩集_page19.html">19</a><span>...</span><a href="南轩集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
