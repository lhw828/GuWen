<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 131 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 131 页/共 193 页</h1>
    <div class="content">　　灯花还自结雪片夜方深瘦影防危坐清愁入苦吟江湖身汗漫药石病侵寻朋旧凋零尽何人识此心
　　寄题王才臣山居
　　王子自少无他娯求佳山林结草庐头童齿豁已衰矣衣弊屡空常晏如出逰耻懐祢衡刺归卧尽读倚相书它日叩门倾白堕要看着句到黄初
　　夜赋
　　练色亭臯月江声木杪风开书灯煜煜传漏鼓咚咚流落诸生老呻吟四壁空生涯君勿笑淡话有儿同
　　雪后
　　雪后晴初快春前日渐长菊根萌已动梅藟意先香禽语惊幽枕氷消涨野塘衰残难出戸不是懒衣裳
　　又
　　冰开地沮洳云破日曈昽鸿入青防际草生残烧中方欣毕公税已复始农功稻垅牛行处泥翻夕照红
　　寒夜读书
　　老去无他嗜书中有独欣月窗鸡喔喔霜野犬狺狺虽叹吾何适犹尊昔所闻从今倘未死一日亦当勤
　　对食戏作
　　霜余蔬甲淡中甜春近灵苗嫩不蘝采掇归来便堪煑半铢盐酪不须添
　　又
　　白盐赤米了朝餔抝项何妨煑瓠壶一种是贫吾尚可隣家稗饭亦常无
　　又
　　春前腊后物华摧时伴儿曺把酒杯蒸饼犹能十字裂馄饨那得五般来
　　又
　　栟榈子嫩供香饭皂防芽新簇冷淘常使先生饱扪腹其余万事一秋毫
　　又
　　氷壶欲着先生传髯簿卑凡岂得书常恨当年定交晩枉教渇死老相如
　　又
　　黄昏来扣野人扉笑语欣欣意不迟葑火正红煨芋美不妨秉炬雪中归
　　甲子立春前二日作
　　头风初愈喜身轻书巻时开觉眼明养熟犬鸡随坐起性灵乌鹊报阴晴韭菘饤饾春盘好芝术簁和腊药成自笑衰残杀风景灯时不拟入重城
　　家居自戒
　　曩得京口俸始卜湖边居屋财十许间嵗乆亦倍初蓻花过百本啸咏已有余犹媿先楚公终身无屋庐
　　又
　　平生少愧怍动以直自遂虽堕虎兕羣我已无死地神仙果可学【道藏有神仙可学论】吾辈恐差易勿言闻道晩努力补黥劓
　　又
　　世人无奈愁沃以杯中酒未能平磊块已复生堆阜治水不治源九载亦何有不如读周易一巻常在手
　　又
　　疾病当治本神医古难遭哀哉有限身日与利欲鏖大嚼徒为贪剧饮岂足豪淡薄以养夀亦非慕名髙
　　又
　　饥寒陷侵暴其实可怜伤一事百自反忿心冷如霜恕物学者心省事虑亦长吾过固多矣责彼何暇详
　　又
　　霜严鸡报晨月落犬警盗遗粒与弃糠每愧不足报椎奴事樵汲跣婢勤防灶有过姑教之棰楚置勿道
　　感贫
　　经嵗无兼味寒冬止破裘翁将贫博健儿以学忘忧士固安天命吾宁为食谋八荒如可望时亦上髙楼
　　邻曲
　　浊酒聚邻曲偶来非宿期拭盘堆连展【淮人以名麦饵】洗鬴煑黎祁【蜀人以名豆腐】乌防将新犊青桑长嫩枝丰年多乐事相劝且伸眉
　　送客
　　有客相与饮酒尽惟清言坐乆饥肠鸣殷如车轮翻烹栗煨芋魁味美敌熊蟠一饱失百忧抵掌谈羲轩意倦客辞去秉炬送柴门林间鸟惊起落月倾金盆
　　夜寒起坐待旦
　　戃怳不成寐揽衣寒夜中青荧煨芋火鞺鞳鼔帘风巷犬声如豹【见王维与裴迪书】山童首似蓬悠然束书坐徐待日生东
　　信手翻古人诗随所得次韵
　　病起瘦可惊崚嶒夜窗影八十遂当至何止践衰境食箪幸得尽药褁亦已屛汲泉煑日铸舌本味方永士苦不自悔常若锥见頴叔度独何人长波渺千顷
　　右夜坐
　　孔门春服成弟子从泝浴老氏坐中庭庄生记新沐古圣自洁清如日浴谷岂比流俗人虮虱生桎梏老人喜时节良夕当爆竹未濯三生垢汤沐意亦足岂惟寓萧散亦以洗荣辱悠悠独酌罢投枕睡已熟
　　右除夜沐浴
　　甲子嵗元日
　　饮罢屠苏酒真为八十翁本忧縁直死却喜坐诗穷米贱知无盗云防又主丰一箪那复虑嬉笑伴儿童【开嵗微阴不雨法当有年】
　　初春书懐
　　六十余年慕古人即今方近葛天民见人各是元非恕遇事皆安岂怨贫小圃鉏耰聊过日扁舟烟雨尚闗身出门未觉龙钟在禹庙兰亭又见春
　　又
　　耄及光隂古更稀自今惟有数期颐食观本草虽多事醉读离骚自一奇物外有人闲始见山中可乐老方知武陵好在桃千树短櫂相寻亦未迟
　　又
　　数掩芦藩竝水居一家全似业樵渔春寒例谢常来客老病犹贪未见书驯雀正縁抛食惯芳兰肯为碍门锄药苗满鉢无人共赖有溪僧为破除
　　又
　　甫及初春日已长偶同邻曲集山房囊盛古墨靴纹皱箬护新茶带胯方老境不嫌来冉冉流年直恐去堂堂清泉冷浸疎梅蕋共领人间第一香
　　又
　　底处人间无骇机超遥且喜谢招麾千年涧底孤松秀万里天边独鴈归服气昔常憎火食逰山近已制荷衣青城况有幽人约防守丹炉隐翠微
　　又
　　纳禄贫如筮仕初归来依旧卧蜗庐半池墨沈临章草一盌松肪读隐书长镵仅供饥子美清江不疗渇相如耋期自许诗情在雪里犹能跨蹇驴
　　又
　　愚公不解计安危行尽人间恶路岐难似车登退岭险如舟过马当祠平生忧患常难测送老安闲敢自期一事不成应有命惟将知止报明时
　　初春纪事
　　窗櫺无日影庭树无风声微云淡天宇非阴亦非晴美哉丰年祥入我屠苏觥父老亦共喜驩言叩柴荆一饱已有期惟当力春耕遣儿牧鸡豚作社赛西成
　　又
　　经冬少雨雪所至苦水涸园蔬叶多蠧山步舩半阁入春一再雨喜气盈墟落又闻湖边路已破小桃蕚一尊傥可父子自酧酢
　　送子虡呉门之作
　　相送何由插羽翰淡烟微雨暗江干孤懐最怯新春别病骨难禁昨夜寒尊酒汝宁嫌鲁薄釜羮翁自絮吴酸此诗字字俱愁絶忍泪成篇却怕看
　　法云僧房
　　八十衰翁有底忙水边山际亦伥伥清溪桥防舟横岸小坞梅残雨渍香数防青灯经野市一炉软火宿僧房自嫌尚有人间念却为春寒怯夜长
　　陌上
　　陌上长歌任笑狂此生得防略相当天将耄齿偿贫悴身坐虚名掇谤伤溪水渐生朱舫活野梅半落緑苔香新晴快上兰亭路莫待春残始一觞
　　独立
　　白髯萧飒一愚公独立蒙蒙细雨中羊踏寒蔬新少梦鱼生空釜乆谙穷残编幸有圣贤对闲话岂无邻曲同鬻才名非老事小诗信笔不能工
　　春阴
　　数间茅屋傍枫林常负平生万里心老去逐年増老病春来无日不春阴麯尘蘸岸波初涨猩血团枝色已深欲到东园还嬾起却和残睡听鸣禽
　　闲味
　　身似枯禅谢世尘岂容収敛强冠巾庾郎三韭不妨饱晏子一裘何恨贫栖冷每怜鸡唱早云开初见月痕新闲中有味君知否熊掌駞峯未是珍
　　闻虏乱代华山隐者作
　　满谷松风枕石眠中原战血又成川但思秦铸铜人日不记齐成栢寝年大药一炉暾晩日孤桐三尺冩秋泉何妨狂舞旗亭下乞与人间画醉仙
　　春日
　　车马闲中絶衣襦病后寛改诗消昼永賖酒敌春寒栁细搓难似花新染未亁归鸿与来燕各自管悲欢
　　寄子虡
　　十里城南路萧然一秃翁旧书衰易忘新句嬾难工山色春寒淡溪流宿雨通街头有良醖思汝一尊同
　　送子坦
　　老境宁容别诸儿仕为贫一春多卧病几度送行人五斗方须禄千金且爱身长安虽可乐怜汝正思亲
　　送子遹【初欲赴春铨以兄弟皆出故辍行】
　　隔一涛江路岂遥踌蹰不觉欲魂销寄书勿遣过三日发渡何曽无两潮睡少不闗茶作祟愁多却頼酒时浇柯槁西畔斜阳岸谁为人惜栁条
　　醉眠初起书事
　　身世元知似防蓬流年分付酒杯中饥寒未解士先老风雨欲収花已空泥补旧巢梁燕喜水生支港钓舩通睡魔正费驱除力隔竹敲茶頼小童
　　见蜂采桧花偶作
　　来禽海棠相续开轻狂蛱蝶去还来山蜂却是有风味偏采桧花供蜜材
　　对酒戏咏
　　不管诗人太瘦生但愿酒徒稀醉眠凭谁为画毕吏部防着隣家春瓮边
　　又
　　长安市中多美酒一斗财当三百钱堪笑书生消防许有钱十万醉经年
</div>
    <div class="pagination">
<a href="剑南诗藁_page130.html">上一页</a><span>...</span><a href="剑南诗藁_page126.html">126</a><a href="剑南诗藁_page127.html">127</a><a href="剑南诗藁_page128.html">128</a><a href="剑南诗藁_page129.html">129</a><a href="剑南诗藁_page130.html">130</a><span class="current-page">131</span><a href="剑南诗藁_page132.html">132</a><a href="剑南诗藁_page133.html">133</a><a href="剑南诗藁_page134.html">134</a><a href="剑南诗藁_page135.html">135</a><a href="剑南诗藁_page136.html">136</a><span>...</span><a href="剑南诗藁_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
