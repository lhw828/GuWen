<!DOCTYPE html>
<html>
<head>
    <meta charset="UTF-8">
    <title>攻媿集 - 第 30 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 30 页/共 78 页</h1>
    <div class="content">　　乞致仕劄子【嘉定六年正月】
　　臣辄沥危悃于冒宸听伏念臣衰薾无堪叨尘政地四年于兹屡贡乞身之章曲蒙睿眷诏旨丁宁又复中止旧嵗多病内外交攻齿髪并侵心神凋耗秋间自列正恐不任郊禋骏奔之劳既不得请日夕兢惧迨原庙太宫圜丘行礼之际陛下寅恭防巩神示昭格而臣筋力弗彊足膝俱惫侍祠跛倚几于僵仆臣实无以措躬旁观亦为臣危之独以熙事备成恭谢日近未敢奏陈虽幸俱免疎虞而雪深寒劲罙所弗堪拜起蹒跚有失臣子之敬况今遂年七十有七若又不能挂冠而去则寡防鲜耻安烦恋剧之诮必不逭于公议而臣平日知止知足难进易退之志至晚节而扫地虽百口无以自明是敢仰渎天威求致其事少休故里以毕余生伏望圣慈亟赐俞允使得纳禄以塞盈溢垂车以示子孙不胜百生之幸
　　贴黄臣昨者斋沐修写奏劄只俟恭谢礼毕榻前控陈既而展日再臣贱疾愈致发动适值同列在告勉强陪班痛楚特甚呻吟宛转几不聊生元正朝谒使客在廷皆弗获预机务丛委非可养疴病体支离岂堪任事虽欲一伏轩墀有所不能用敢殚沥寸诚仰祈保全生成之赐见今居家以俟威命伏乞睿照第二劄
　　臣近具奏陈乞致仕伏奉诏书不允者伏念臣顷自从班为亲求归继遭排拫十有三载百谪备矣不敢遽挂衣冠恐或者以为躁愤其实无所怨尤母丧既除适当谢事之时再疏而后得请自谓余龄无几平生出处遂保始终敢图睿恩起于既老擢寘近列皆出天地生成之赐职高任重忧惧日积俸优分溢满盈自畏况兼年垂八袠衰疢交侵医疗未效玩愒滋深合是数端岂复有可留之理欲望圣慈察其真情检防累奏亟赐一俞上以广清朝养老之懿下以全微臣首丘之愿感戴恩纪没齿圗报干犯雷霆之威席藁俟谴
　　第三劄
　　臣近者再上封章力求纳禄伏奉诏书不允不得再有陈请臣自揆逾分不当更申黩冒真情迫切敢犯威严臣窃惟陛下更化善治百度维新比年以来大臣之进退犹未有全其终始者殆非所以示四方也皇恩如天保护臣下迩联求退率多留行固足以仰见眷注之深然如臣者本乏才术少不如人今焉及耄顾何足算力不逮心既无以佐万机之烦年当戒得又无以逃众口之诮使其蹒跚后尘已为徒妨贤路矧复病苦相缠虽欲勉竭有所不能歴数立朝之人臣最衰老其为宜去亦莫先于臣者是以不避三渎期于得请居家屏息以俟俞音臣无任惶惧震灼之至
　　第四劄
　　臣近具奏陈乞纳禄准尚书省劄子备奉圣旨依已降诏不允不得更有陈请臣洊有危悃不容自已敢毕陈之臣窃惟仕而请老古今之通义而在汉尤以二疏为贤方父子相期俱归移病赐告广遂称笃上疏乞骸而后许之及其都门祖饯至今想见蔼蔼之盛此岂真疾笃者而宣帝不以为欺公议不以为过正以其年既笃老且欲以全其节也如臣不肖无能为役起于挂冠贰政累嵗贤路久妨一宜去年登七十有七望八十几何逾礼越法甚矣二宜去福过灾生拙恙交攻呻吟宛转殆无生意三宜去三上封章皆出由衷之言不敢遽称疾笃以欺君父又敢望圣慈推宣帝保全臣下之意使臣庶几二疏之风抑以示圣朝退人以礼之美倘得以余年归休山林以毕首丘之志天施地生恩纪无极若筋力尚可勉强犹当一拜轩陛之下以展犬马恋恋之心铭肌刻骨九殒不忘叠犯威顔臣下情无任激切恳祈之至
　　第五劄
　　臣比者四上封章力请纳禄词殚情极窃意或可以感动宸聪仰蒙圣慈亲御翰墨眷留至渥予告至再祗服异恩敢不退听初亦自谓幸得兼旬休养益近药饵庶可勉强自振上副九重之至意而空餐已久福过灾生终嵗疾病入春反深医者伎穷假限将满衰悴痛楚愈难支吾屡渎君父实非得已伏望俯矜垂老使致其事归伏田里消弭悔咎少延残喘不胜百生之幸
　　第六劄
　　臣辄沥危悃洊渎宸聪臣老朽抱疴五上乞身之请三蒙予告之恩专意医药又复许时拙恙曾无差减昼夜呻楚左右所不忍闻垂絶之命去死一髪伏念臣入仕以来服膺怠事之戒奔走外郡凡公家参集之会未尝托病苟且况冒居迩联首尾六载日谨昕谒退而赞贰政机应酬庶务延接宾客或逼昏晚虽曰徒劳然竭其区区之愚毎欲粗伸报效犹以不称为惧今则筋力已愆病又困之恭谢之后元日朝贺使者在廷皆阻于就列葢两月余不获进瞻威顔岂有高爵重禄养此衰残之人上辜任使下妨贤路懐安尸禀负罪愈深虽圣眷之优加实公言之可畏内自揣度如临渊谷假限既满不容勉强揆以汉法三月当免稽诸着令止许百日是敢申布忱衷控投君父伏望睿慈察其迫切曲赐矜怜俾得再挂衣冠早归田里消弭悔咎苟存喘息以见松楸实戴天地生成之徳矢辞已穷臣无任战栗俟命之至
　　第七劄
　　臣情实迫切不避斧钺之威言出由衷仰干天地之造期于得请遂忘屡渎伏念臣忝尘迩列于今五年自揣疎庸嵗嵗求去奏疏彻闻无虑数十圣度容纳非直寛其谴呵而又亲洒宸藻过形奬饰区区所陈竟閟俞音使臣筋力未愆尚可勉强固当殚竭驽蹇以答隆恩公论私计犹弗暇防而今者一病累旬略无退证医疗备至不容措手惟有决意乞身归休田里既释重负稍免忧惧庶几消弭灾咎假息余龄倘得毕志丘壑则君父生死肉骨之赐沦肌浃髓虽九殒不足以论报矣干冒宸严臣无任战粟
　　贴黄臣以病体衰羸天气尚暄若俟假满有请必致重劳处分故敢不俟半月之限竭其恳悃欲乞圣慈免再给假赐臣骸骨及今得归尚可生还故里不然则必至毙踣于此情实可矜伏乞睿照
　　乞御书锦照二字劄子
　　臣昨者陈乞自备材植修葺先祖赠太师楚国公臣某守明州日所建锦照堂永逺严奉徽宗皇帝御笔碑石已蒙圣慈依臣所奏臣今者乞身得归辄沥愚诚欲望特洒宸翰赐臣锦照二字庶几奎画昭回庸侈祖孙被遇累朝眷宠之厚以为敝里私家无穷之光不胜荣幸
　　乞东宫书懐绶二字劄子
　　某昨者陈乞自备材植修葺先祖赠太师楚国公某守明州日所建锦照堂永逺严奉徽宗皇帝御笔碑石已蒙圣旨依某所奏某乞身得归欲于堂侧立懐绶扁榜是敢仰干令慈望赐某二大字以为子孙不朽之传不胜幸愿


　　攻媿集卷三十三
　　钦定四库全书
　　攻媿集巻三十四
　　宋　楼钥　撰
　　外制
　　吏部尚书赵汝愚兼侍读
　　敕朕退朝之余务学为急开迩英之阁肆求经史之遗言对无逸之图慨念祖宗之美意正有资于劝诵顾何惮于増员具官某秀出天支蚤收儒效擅开平之誉久宣出藩入从之劳条晁董之言尤见忧国爱君之意谨铨衡于选部实领袖于禁途朕惟歴代编年之详萃于通鉴之纪三朝致治之要列于宝训之书尔其因事进规尽忠无隐矧是宗盟之彦首陪经幄之游尚服异恩以称公选
　　寄资武功大夫干办御药院陆彦端转归吏部除带御器械依旧干办太一宫
　　敕具官某尔给事宫省谨而寡过肆还寓秩列之铨选属鞬九陛仍护行宫往哉惟钦母替于旧
　　武经郎赵不淹换太子右监门率府率
　　敕具官某国家宗支视古为盛然以属近行尊得奉朝请者亦鲜矣尔修饬有素宗老荐其详雅授以正率日陪近班尚勉之哉以永终誉
　　许从善循修职郎
　　敇具官某尔以假吏往从使节兹登仕籍始得论赏虽曰逾时亦不失劳矣
　　从政郎邵武军司理张令照降两资故罢
　　敇具官某治狱之职惟公则平尔曲奉上官纵吏为伪以防人于深文台评来上罚其可逭再镌厥阶归务循省
　　修武郎前监绍兴府东城库马镒降两官
　　敇具官某尔职槯酤惊扰田里宪台按治嚚讼自解削秩免官以正名分
　　朝防夫夫知邵武军赵师造降两官
　　敕具官某政平讼理郡太守之先务也尔按吏不审乃讽胁理官伪为文记以傅致其罪彼罪虽得尔其可佚罚乎褫秩二等以戒鍜链之吏
　　从政郎贺正使书状官俞南仲循两资
　　敕具官某朝廷选修聘之使而使之自选其属尔以庠校之彦为之少从礼成而归赏可后乎
　　何谦韦益竝循修职郎
　　敕具官某集故事以成书儒馆之职也尔隶西省【韦益改东省】亦预有劳既登仕版仍进一阶
　　朝防郎温州通判傅颐降一官放罢
　　敕具官某货之禁至为严密治中别驾实专掌之尔职在是而不能戢吏卒之冒法岂惟闗防之弗严抑见威令之无素削秩免官以惩不恪
　　福州观察使王抃父康赠武功大夫成州团练使
　　敕朕肇禋南郊只见上帝爰推霈泽以及万方仕登朝列皆得以及其亲具官某故父具官某有子以防车告归尔亦预此防典尚其有知钦承休命
　　寄资右武大夫遥郡防御使皇子嘉王府都监韩世荣转归吏部在京宫观
　　敇官跻横列使领遥防是为右选之华用示内班之宠具官某进谨赤墀之奉退祗朱邸之劳歴年寖多以疾来谂俾隶名于铨部仍赋禄于真祠尚服涣恩以保终吉
　　承节郎潘时美嫡母孔氏年九十一嵗封孺人
　　敕具官某嫡母孔氏比肆郊霈推老老之恩尔年登九龄子为命士予之汤沐以为晩嵗之华
　　通奉大夫显谟阁待制陈岘系韦潜心举主降一官
　　敕贤引其类固难保于终身称匪其人亦何逃于定制具官某早登膴仕屡荐小官逮歴嵗之既深有字民之无状按章不审虽多刻吏之文具狱既成莫掩贪夫之迹攷寻举将乃属从臣以尝遇于霈恩姑稍镌于命秩尚为寛典毋有遐心
　　嘉王府请尚书彻章官属各转一官
　　承议郎中书舍人兼翊善黄裳
　　敕朕有元子教之以义方尔以名儒导之以经术既阐百篇之奥可稽一秩之襃具官某造理精深处心夷旷出廷臣之右能介而通从吾儿之游最专且久博文约礼欲着乎心攷古验今如指诸掌因乃天资之美加之学力之优兹焉进官姑以示宠惟帝王之胄非务为章句之徒发经史之微尚益明事物之要既上紫垣之直仍先朱邸之僚进有赖于谕思退尤资于讲习其祗朕命式究尔心
　　承议郎著作郎兼赞读黄艾朝奉郎军器少监兼直讲陈士楚
　　敇具官某朕以元子天资之良遴选宾友以辅导之惟尔艾尔士楚俱以儒英从吾儿游典谟训诰誓命之文讲贯既久以至终篇旌尔贤劳何爱一秩其益暨乃僚秉乃心相与发明经史之要日计不足而嵗有余厥惟休哉
　　知扬州钱之望复直宝文阁
　　敕具官某朕肇禋南郊爰肆霈泽士有一眚咸复厥初矧吾帅臣起临边阃日着声绩如尔之望者顾可后乎尔守襄阳烦言洊至稍镌寓职于今三年因予泰畤之恩归汝宝奎之直其祗宠沃益懋尔功
　　成都府路第二将高师顔制置使司奏举知黔州
　　敕具官某蜀道万里士有负文武之才者朕何自而知之尔起将家歴戎职制使谓尔通练老成连师又称其沈毅通敏朕以二臣之言试尔以黔中之守尔能不负所举则知所以报国矣
　　泉州同安县灵防庙神封威惠侯
　　敕具某神朕之爱民至矣吏治于明神职于幽苟利吾民虽逺必录以尔神庙食海峤久着灵迹却蛮蜑而张官军招海贾而销疠疫有司覈实具以上闻锡尔嘉名歆予茂渥
　　承直郎坑冶司检踏官蒋盖降一资放罢
　　敕具官某国家置使江左以总诸道之货泉设属支郡以究山泽之遗利尔其属也冶工争攘至相戕杀尔实啓之劾章既闻其上一秩免所居官吏之不防庶乎知警
　　修职郎临安府昌化县主簿赵善视降一等放罢
　　敕具官某尔筮仕之初密在畿邑是何么防敢尔披猖镌秩免归尚为轻典尔则自取将谁咎哉
　　入内内侍省都知邓从训该奉上高宗皇帝徽号册宝转协忠大夫依前奉国军承宣使
　　敕朕推尊烈祖务极隆名宝册之严式资办护均行赏典尔则先之具官某服在禁庭恪共众职横班秩峻既兼留务之华高庙礼成实任贤劳之首爰加命秩用答尔勤
　　倪思等系常良孙举主各降一官
　　礼部侍郎倪思
　　敕人未易知其来已久士不自爱乃至于斯既骇予闻致贻伊戚具官某夙推清望遍歴华途比因缮监之迁爰谨属寮之荐家既传于清裁人亦谓其端良俄隐慝之遽彰何贪心之已甚攷寻举将乃属从臣以其未脱于七阶俾尔姑镌于一秩勿以惩羮之故而忘推毂之公
　　中防大夫知通州章冲
　　敕具官某人之难知旧矣尔为南兰陵以户曹为贤而举之阅嵗既久乃以贿闻申举将之罚不可废也其上一秩毋忘省循
　　隆兴府佳山孚应庙神封惠济侯
　　敇具某神国家爱重爵赏非有功不侯人神一也以尔神生而不求闻达以忠孝而化人没而能着灵响有功利以及物手植之槐犹在舟行之祷必答予之好爵其尚钦承
　　朝请郎致仕刘础降一官
　　敕具官某朕视岭海犹畿甸也尔守苍梧而部使者谓尔加赋于民且曰遂祠请而未拜闻劾章而径行虽已挂冠岂容幸免姑镌一秩以示薄惩
　　从政郎钱逖降两资服阕日与逺小监当
　　敕具官某细民以煮海为业私贩冒禁或未能免尔仕至邑令又方执丧使者亷按谓尔为逋逃之渊薮何耶削去二阶姑令终制朝祥暮贬其尚何辞
　　寄资训武郎嘉王府都监朱思正转归吏部在京宫观
　　敕具官某服役内廷兼官王邸克勤所职以疾丐闲禄以内祠秩之吏选尚钦朕命以善尔躬
　　成镛知黔州
　　敇具官某尔奋由武科屡更事任黔中虽逺委寄不轻外控夷蛮地当一面命尔作守凡牧民固圉之事尚勉之哉
　　寄资武义大夫果州团练使重华宫只董友闻转归吏部
　　敕具官某尔职聮中禁使领遥团共事累年以疾求退俾乃旧列往赴右铨益务检身以俟收用
　　秉义郎閤门看班祗韦琳报班差错降一官
　　敕具官某朝仪尚肃宾赞尤严进退降登视以为节抗声失度时汝之辜爰削一阶以惩不恪
　　郭棣知泸州
　　敕掌殿岩之武卫夙着勤劳分边阃之顾忧兹烦镇抚睠予世将听我训词具官某禀资沈雄驭下严整出临淮海尝当一面之权入总貔貅久护千庐之密北归故里既厯累年惟时泸川控彼蜀道靡有蛮夷之外侮何期蟊贼之内讧狂卒称兵众无与者仇人假手天实诛之顾平时谋师之甚艰岂今日择才之可后畴堪予选佥曰汝谐尔其设方略以靖惊疑示寛大以安反侧凶徒既殄无问胁从义士实多当行第赏绥爰有众遂令境内之清坐折遐冲益致王灵之畅伫闻嘉绩别议优恩
　　文州灵惠丰安侯加封嘉应
　　敇具某神朕成民而致力于神阴平去都城万里苟有利于民亦不汝遗也増以嘉名用答灵贶尚其歆奉以惠逺氓
　　文林郎保宁军节度推官赵善谦降一资放罢
　　敕具官某尔以宗子居大郡幕府不能自洁其身乃与胥徒共为奸利偿券焚歴欲葢弥彰镌黜示惩尚服寛典
　　文林郎宁国府司理盛将之降一资
　　敕具官某狱事至重岂容小差尔职其间乃尔失当谅其非故姑示薄惩
　　承信郎石璿父荣年九十五保义郎致仕
　　敕具官某父某比肆郊霈推老老之恩尔年登九龄子为命士授之武爵以为晩嵗之华
</div>
    <div class="pagination">
<a href="攻媿集_page29.html">上一页</a><span>...</span><a href="攻媿集_page25.html">25</a><a href="攻媿集_page26.html">26</a><a href="攻媿集_page27.html">27</a><a href="攻媿集_page28.html">28</a><a href="攻媿集_page29.html">29</a><span class="current-page">30</span><a href="攻媿集_page31.html">31</a><a href="攻媿集_page32.html">32</a><a href="攻媿集_page33.html">33</a><a href="攻媿集_page34.html">34</a><a href="攻媿集_page35.html">35</a><span>...</span><a href="攻媿集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
