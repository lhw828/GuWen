<!DOCTYPE html>
<html>
 <head>
  <meta charset="utf-8"/>
  <title>
   古欢堂集 - 第 33 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古欢堂集 - 第 33 页/共 41 页
  </h1>
  <div class="content">
   雯尝谓孝经十八篇礼记奔丧祭义诸章孝道大备而人子之至情无与焉言情者莫善于诗之小雅南陔白华笙诗无辞不可得而考也小宛之歌曰明发不寐有懐二人则其情深矣至于劬劳兴哀鲜民致叹君子于此掩卷流涕昔之人有欲废之者情之悲而不自己也若夫四牡之什岂不懐归将母来谂数语出于朝廷体人子思亲之心慰劳使臣以引伸其大义三复流连有不忍卒读者夫君之体臣如此恩遇不可谓不厚而臣子闻之有动于中私心自计不遑将母虑一旦贻没齿之憾所谓事君之日长事亲之日短也情之至也故人子之事亲也亦祗以承膝下之懽循礼明志己耳如必效虞潭加金紫立养堂故事则茅季伟之鸡黍郭林宗何以称之小人有母未尝君之羮颍考叔之告郑庄也请以壶飱遗母赵宣子之悯翳桑饿人也稽其事思其情有足悲者雯不肖驰驱万里累吾母倚闾者有年自顾无尺寸长可以禆益君父忽罹大故逺隔于瘴雨蛮烟之外盖于事君亲之道两失焉虽王事靡盬之辞朝廷优容之当代名卿士大夫亦曲谅之拊膺呜呜其欲援此以自解焉得乎雯所以噭然痛哭而与朱子防有同悲也吾母之丧也雯在黔中防之丧母也官京朝其悲同其情同耳今防踳门来请为母铭墓下之石古之孝子事朋友之母犹已母雯且因铭防母以追痛吾母矣按状太恭人李氏鱼丘方雅族父其芳文学幼习内则诗礼通明叔明甲戌进士吏部郎其茂称之年十七归赠中宪大夫华防先生先生负命世才魁垒瓌竒精强开济平生读书慕晏婴范蠡之为人自许为有用之学交纳贤豪酒醴槃勺左顾而欬应手立办皆太恭人有以助之鲍宣贤妻厐公嘉耦无以过也明末全城之役鱼丘绅士罹于法先生饱经患难越三载事乃白未几鞫疚叠告播迁者再太恭人事舅姑以孝闻自是持家政五十余年冠婚祠葬一准于礼中外雍肃傔媵蹀缩奉法若有司郡朝无敢陜输嘻嗃者以相宗子之贤为贤宗妇最嗟乎当仓卒纷纭之日先生几中危机太恭人以巾帼搘拄其间室庐幸存椿萱无恙盖巳难矣矧乎僦舍金陵买田淀水与夫奔走蓟门杜林载稚子于鹿车伯仁奉老母而南渡以它人处此不更难乎而太恭人保啬调防委曲周详此其所以早嫺妇道晩树母仪鱼轩重锦乌头黄封以有今日也云门徽防两先生于太恭人嫂也一避寇草泽餦餭必供一弱冠肄业庖醳无阙先生友于之爱太恭人实与有成焉世风而日下矣手足娣姒之间勃豀生嗛恩礼易替角弓之刺诗人伤之太恭人为此所以挽頺俗笃天伦也而岂区区小节哉噫世有如韩愈王珪其人者乎吾闻两先生事嫂唯谨事必咨而后行亦可谓无媿于古人矣太恭人三子以绂出为懃愍公后夫命也以纬出为文学君后则太恭人意也文学君早逝妻刘氏苦节太恭人毅然行之割爱以存若敖之祀立嗣以全黄鹄之贞非识大体明大义其谁能之先生自逺归闻而色动叹为须眉所不及戚旧寒微自故里重趼来者太恭人下气怡色周给必至既勤且俭衣麤食粝不以珩璜袆翟易其素常以先世忠厚淳谨训诸子曰吾愿汝曹如万石君家不愿如王谢也防官西曹调光禄办严北发牵车请留太恭人正色曰吾筋力尚健汝今往方剉荐延客之不暇何留为防之膺一命以娱亲志职此故也呜呼太恭人生前己未十月十六日戌时卒康熈壬申十二月十八日戌时年七十四子三人女一人孙一人孙女四人曽孙二人以某年月日祔葬于歴城县之新垄礼也雯曰先王风励天下于名卿士大夫母之贤者必载之史刘中垒所以作传也故世禄之家所闗尤重庭以内有圣善逺近奉为家法采风者非若于闾巷刺草之民録虀盐之一行己也吾乡济以西鱼丘朱为巨姓阀阅科名之盛文章爵位之美人称之如周之推尹吉汉之重杨袁焉而太恭人之贤如此海内之论母仪端风教者必归之乌可不列之国史与崔卢世牒钟郝礼法并垂天下后世耶是不可以无铭也虽然鱼之泣陟屺之悲雯与防同也吾母之安窀堲已逾年树静风停碑丰松老读蓼莪之诗而哭读四牡之诗而更哭盖有感于不遑将母之情抱憾于没齿己矣今日泚笔以铭太恭人之墓不自知其澘然承防伤心而防痛也铭曰江汉之广兮来岷嶓昆仑之墟兮黄河之源兰猗猗兮滋其根桐孙长兮竹实繁山嶻嶭兮霜枫丹青鸾驭兮白云还马鬛隆隆兮石盘盘五粒偃盖兮勿刬而丸丸妥如千年兮铭辞不可刋
　　诰封夫人王母葛太君墓铭
　　吏部左侍郎海丰王公氷壶先生继配葛夫人既卒之明年将葬有期其子尔梅若梓以赫蹏来京师丐铭竁首之石余固氷壶先生门下士也讵可以辞按夫人姓葛氏德平庠生元裕女明嘉靖中有官左都御史讳守礼諡端肃者元裕其曽孙云夫人幼嫺诗礼及笄归先生为继室自先生成进士入翰林歴官宫坊学士刑部右侍郎晋吏部左侍郎门以内夫人力也事舅姑以孝谨闻凡门从姻党阿保傔媵遇之皆有礼法鱼轩重锦乌头绰楔既贵盛矣而荆布如故宁俭无华其大者尤在恩勤二子焉二子前齐夫人子甫离襁褓夫人子之冠婚成立以洎失怙之后依慈母膝四十年如属毛离里堂上堂下勃谿鲜闻二子亦事母唯谨盖夫人之贤如此昔王汝南湛求婚郝普女令姿淑德生东海遂为王氏母仪又京陵公王浑之子济以中书郎俊才负盛名史称其母钟夫人琰贤明有法度不恃贵陵人歴观载籍所称无逾王氏者若夫人则出于端肃公之裔其贤过钟郝实甚夫端肃公以世庙名臣忠亮公直垂百余年流风未坠其诗礼家法迄今齐鲁之士尚有称述之者嗟乎家学可传弓裘非逺子若孙宜多闻人而独见之女宗巾帼之间亦可嘅也氷壶先生谢世二十三年矣今日濡笔以从追思先生之典型风采乌能已于悲哉铭曰
　　山拔地柏叅天牛眠下马谷前奠幽宫福绵绵锲文辞片石传
　　诰封太宜人张母霍太君墓志铭
　　卫河之水来自苏门河之西为古广川郡弓髙之乡昔名修市【蓚条同】枣林之野下连棘津其地清淑旷美古之名族踵相接也张母霍太君则又观州之裔观州属弓髙分邑卫水之下流延袤芊眠委津渤海汉河间献王诗书之泽存焉董仲舒而后北魏之邢子才唐之孔頴达诸贤故里暎带左右歴千百年清淑之气所钟名流贤媛指数偻矣而霍太君最着余丙子春奉命祭告淮渎路经赭阳霍太君之子张君羽绂为州刺史长跽而前曰小人有母贤母也母之贤愿借公之文章以传无何母亡羽绂来都门又涕泣而前曰乡者请公之文章也无已其为母铭墓门之石乎余何以辞今夫羽绂之言曰母大司马霍公维华女中垒之篇大家之诫幼读书习内则也年十七归先孝亷公先大母喜甚庙见有仪也冏卿英誉铨曹令名相夫子黾勉有成也育前子丰于所生庭以内无勃谿语慈而有礼也悯涿之妄人赎族之鬻子识大义也羽绂之言如此嗟乎世风而日下矣世禄之家罔知礼让素封之子唯辨麦菽甚至有拥千钟之粟收垄断之利帬屐征逐皷舌如簧以讼鬭渔财为计以刻薄寡恩为能者比比矣而况巾帼之中具勤俭长厚之德如霍太君者乎是可以铭矣铭曰母也慈母也师锓吾讄词磨丰碑如是母其又奚悲
　　李孺人墓志铭
　　孺人于氏山西代州文学于公斯发女大学士諡文襄李公之副室别驾李宜麟母也生于顺治辛卯四月十五日未时卒于康熈丙辰五月二十五日戌时享年二十有六聿考孺人侍文襄者十三年癸丑文襄受命总制两浙孺人随焉丙辰文襄移军镇衢立平寇功孺人留杭署婴疾卒甲戌秋渴州城之东其子宜麟痛马鬛之未封也用相冢者言卜于城南朱家村之丰阡丐余文辞而树之碑余惟夫有爵而妇则从子既官而母以贵六义观德南风有夫人之诗八卦成形东方分少女之位坤道之贤无论嫡庶也孺人勤而有礼受教于公宫和以成仁有闻于师氏系出方雅之族职居苹蘩之亚虽没逾数年堂以下傔从媵婢迄今称道之不衰可谓贤矣子宜麟善承父训追悼母仪树静风鸣嗟黄口之失恃金销石泐复负土以衔悲是以改葬于兹原也山形起伏允符白鹤之祥地势风烟乃合青乌之气讄曰
　　无棣之乡兮泉甘而土肥郁郁泷冈兮白云飞尾毕逋兮鹤其来归夫人之城兮松楸十围若斧若堂兮飃灵旗朱轮玊佩兮神依依子孙鼎盛兮报春晖
　　李文襄公墓碑
　　凡忠臣之道有二端焉为其易者裂胆隳肝有死无二为其难者开疆复土为国建功是以卞氏效忠不辨武库之绩尸乡表节何如麟阁之图若夫泽被生灵勲盖天下树铜表迹刻石纪功我朝以来惟文襄公斯为烈矣癸丑之嵗一杯释权三方遘乱滇为祸始闽造衅端非闗家令吴楚削地之章不学陈平云梦伪逰之计骊山英布本自黥徒南越尉佗翻思帝制朝廷蕃屏是寄匪贤勿居范沈阳公总制八闽李武定公总制三浙东南委任佥曰得人逆贼耿氏反易天纲断兹地轴星精乱动海水羣飞唇齿之间志殱于越锋镝之下气夺句吴沈阳公饵雪餐苫节旄尽落闗河严隔首尾十载头防箕敛家家自谓供军握玺探符人人志轻当璧公命世应期匡时作宰髙崖千丈澄波万顷运山海于襟期擎吴越于懐抱身先则阖境胥安交绥则万人待命慷慨歃辞丹诚贯日意气吐而风云升啸叱生而江河止使悲思之岭絶胜秦闗茘枝之园终还夏物伏皷血上彻于天扬麾从公声振于野江山同官渡之丘太末盛昆阳之战既自天南不竞有北方投属国将还江淮欲徙方当走余善之头颅归马公于同日不谓蠭虿犹毒豺牙竞噬累囚衅社原野脂膏呜呼子能死之我必能复之忠孝之节臣子之分图其大者何其难焉惟公一举而返章安再战而达欧冶砰轰震地如烈火之遇鸿毛硠礚隠天若激水之投岩石衡雕戈而见使者执金皷而问贼臣俄而谷静山空氷消雾散虽陈寳应之悬首建业王审知之纳版洛阳以今方之曽何足喻自出拥干旄入叅衡镜三公絶席七十悬车神仙之术未守庚申天道周星穷于甲戌公薨春秋七十有三天子坐云台而念旧臣闻皷而思将帅有诏褒哀为之不举呜呼以今康熈三十六年丁丑赐葬东原胡夫人祔焉礼也谨按公姓李氏讳之芳号邺园山东武定州人自丁亥成进士凡莅浙者四以中丞之职谳狱而着清声以行台之任麾兵而保重障累部曹歴御史登尚书位宰相处人伦之要职据操撮之雄管并皆直词抗节垂露难书鸿名伟功悬针不尽与夫先世簪缨子姓铨叙平生髙行夙昔善言公本传年谱墓志已悉书之此则并所略焉何则譬犹洪钟万钧不计铮铮之积响昆仑九派宁数涓涓之长流余所以标其大端永垂贞石云尔
　　奉政大夫陶庵李公墓志铭
　　李公讳浃字孔皆号霖瞻先世江西宁都卫人远祖牛仔以总旗官戍德州卫遂家焉数传祖清习农事六世祖逢时嘉靖间进士官御史山西布政使髙祖汝栋举人曽祖焕太学生祖嗣美以子贵赠大夫父允桢举人歴官广西左江道佥事公其长子顺治首科乙酉举于乡明年丙戌登傅以渐榜进士除直延庆知州调楚茶陵旋谪山西芮城知县值寇变解组以归以子元瑨官授奉政大夫工部屯田员外郎卒年八十着有陶庵集四巻年谱一巻年谱中自述生平事迹详而有体复文辞可观余故为序之今复志其墓公称南李王祥佩刀世为卿族鲍永骢马家传司公之本源逺矣年逾二十以文章著名兰台石室是所洽闻白马飞狐弥髙词气与北李星来先生美同双璧誉动一时防名并驱不啻机云之入洛轼辙之出蜀也其仕也两地牧伯三载邑良邓攸清白见称五羖之歌刘宠亷能名为一钱之郡无何狂寇西来孤城莫守既堕包胥之泪覆楚复全遂作彭泽之吟挂冠竟去于是相羊泉石殆五十年纵横典坟几数千巻虽无辟疆之名园羊昙之别墅而一丘一壑一觞一咏自谓过之晩号陶庵明志也雅善作诗格如白陆体涵韦桞渔洋评之海内才士诵之方之圭璧涂山之防万重譬彼云霞赤城之岩千丈其作年谱也时年七十有九最其大致好客则樽中座上似孔北海托兴则名山屐迹似宗少文撰生志似杜牧之营生圹似司空表圣为自祭文仍似靖节先生可谓达人髙致矣况公性德冲和资神渊粹马少游之居乡曲果为善人陈太丘之多令闻实有盛德古所云守柱下之和光得北叟之晩福者非耶尤其异者嗟交道之衰久矣夙昔以管鲍相期迨生死殊途凉燠骤易甚至势利诪张下同驵侩市儿之行孝标之叹无闻叔敖之贫谁惜公力挽頺俗独全大雅闻公之风者其亦少愧矣乎余所以于公之没而澘然出涕也公之葬有日矣山阳车马望别寒原颍川賔客遥悲松路元瑨来京师丐铭余故为铭子皮之死子产哀之有道之碑中郎奚愧其生卒年月子孙姻娅同里萧侍读书于行状之纸尾例不更书铭曰
　　长河之里兮代有哲人嗟嗟李公兮古道犹存余是以作讄辞锓丰碣于公之羡门
　　贵州镇逺府知府又何李公墓志铭
　　长山李公缓斋以需次补官卒于京邸其子斯祄重茧而来将舆榇以归介通政静庵先生为请而属余铭其墓按公李姓讳予之字又何号缓斋世为长山人数传至髙祖槐轩公曽祖芳洲公祖见山公俱以司寇公贵赠光禄大夫公父【缺】　官常德通判赠户部主事生六子公第四子也少时颖异读书目十行下初为制艺语辄惊人司寇公奬赏为加冠巾年十四入黉序明年受知于学使宣城施愚山先生以髙等食饩偕诸生进谒施公命巨觥酌诸生酒公一饮辄尽举觥请再酌施公大竒之己酉举于乡登庚戌榜进士时大母一品百龄奉
　　防建坊闻捷音喜曰吾家世受
　　国恩不图百嵗人又见幼孙登巍科也丁己授内阁中书舍人戊午丁外艰服阕补原官丁卯迁户部山西司主事晋浙江司员外郎淮上之役
　　上谕九卿保举贤能京江相国张公时为大司马首荐之己巳迁工部虞衡司郎中秩满擢江南淮徐道佥事河臣保题有人赴部改补得贵州镇逺府知府三年役息赋简民苗以安商旅乐出于途上官荐卓异第一丁内艰服阕来都下巳卯七月十二日未时以痢卒距生于甲申正月初一日寅时享年五十有六元配恭人马氏子一人斯祄邑庠生女二人呜呼公系诞陇右代重龙门贵族华望猗欤盛矣况器宇详整风情雅润绮年而播令誉韶嵗而有俊名孝性自然仁心独秀虽桓驎十四荅宿客之诗鲁连十二杜坚离之辨莫及也其饮愚山之酒也倜傥不羁旁若无人又不啻元龙之豪气叔度之风流矣迨夫登第之日正大母百龄一品之时大母坐堂上子若孙雁序立于两阶賔从姻娅辎軿接迹凡王谢之衣冠崔卢之子弟咸帣韝鞠而上夀鱼轩重锦雕几文裀爵行乐作丝竹迭奏门外车马喧阗公以天人之姿捧红绫之饼被緑汁之衣升堂而造诸膝大母喜可知也一时里人传为瑞事公之守镇逺也相如西谕镂石于灵山武侯南征浮船于泸水不是过矣其地上连三楚下通六诏防水之曲九股之苗号称难治公报最三年卓异上考卬筰畏其威獚感其亷太尉杨震直推故吏之金凉州张奂髙揖羌人之马公何让焉余抚黔之日二千石庸材耳每兴世无龚黄之叹讵意予去黔之后而公来未及目公之五马政绩也无何需次京华怪惊鵩鸟寂沈旅舍鬼生夜燐髙台已倾稷下有闻琴之泣壮士一去燕南作击筑之悲人之云亡澘焉出涕风流顿尽我懐如何矣故为志其墓门之片石而系以辞曰
　　山之阳于陵原石瑟瑟水沄沄一鹤归羽髙鶱凌星辰手可扪松既老花亦緐七尺坟如巾轩天风吹摇幢幡碑赑屭永以存锓兹石告子孙
　　日讲官起居注兼翰林院检讨学山顔公墓志铭
　　康熈戊寅【缺】月二十有二日　日讲官起居注兼翰林院检讨顔公卒公讳光斆字学山曲阜人其先世复圣之裔之推而下数十传迄公曽祖嗣化多隠德祖绍河间太守父伯璟敦诗説礼以家训淑其子弟声着齐鲁间公少负异才措志坟籍以戊辰进士官翰林壬申防讲官阙员
　　上遴文学最优者掌院臣以公名进
　　召问者再授日讲起居注兼翰林院检讨癸酉典浙江乡试复得人称
　　防
　　上嘉其亷明旋命提调浙江学政甫报竣疾作还朝浃旬亟上章乞归卒于家卒之夕语家人曰重膺异数莫答涓埃所云未效风霜劲空惭雨露私也公夙昭士誉蚤冠艺林遒文丽藻方驾曹王英特俊迈聨横鲍谢世之竞言文章者闚其户牖聆其謦欬若升阙里之堂登龙门之阪矣以故两操月旦叠听越吟水镜叹其空明四知凛其介气使顾盼者倍价剪拂者长鸣浙之人士社祀庚桑家奉朱邑俗有为蜉蝣之撼作薏苡之疑者知音既稀真赏殆絶于公奚损焉公灵姿妙悟尤精琴理尝曰琴之失传久矣今之鼓琴何殊筝笛吾数年后当别有谱夔旷接响颇有余惭孔翠羣翔岂不多愧呜乎公亦竒矣公至孝官翰林时迎养母于京邸僦居陋巷竭事甘毳友人赠言曰每向髙堂忧菽水何尝太史不箪瓢伤公之贫也今藐尔诸孤葛衣负薪家徒立壁则公之亷可知矣昔人云如此人曽不得四十岂仁者不夀自公好学之祖巳然欤如学山者复何爱吾犀麈尾耶公之兄曰淡园修来两先生淡园以翰林今方为河东鹾使修来吏部郎拱木已积风流顿尽余追忆少壮时与淡园修来交公方作竹马嬉耳歴几何年溘焉朝露玉楼有召遽赴夜台文通多才偏夺古锦从修来于地下弟劝兄酬吟魂不孤矣嗟乎龙蛇之嵗巳伤修来山河云邈后悼学山匠石废斤于郢人牙生辍于钟子日经黄公酒垆不得与阮嵇同饮宁不悲哉公配孔氏封孺人三子肇亮肇亭肇亹三女【缺】年【缺】月【缺】　日于【缺】之原铭曰
　　顔氏之子才孤标兄弟罗立如斗杓季方挺拔真词豪文章卓荦较庄骚程才拥传马萧萧防鼍风雨钱塘潮成蹊桃李一握笑【古叶】诸生排列求其曹上下仙的与神嚣防如旦饥心神劳凤衰雉噫山之幽【叶】龁龁鬼相招引归天上逰逍遥风樯阵马生狂飇遗文坠翰防花多【叶】漫愁石泐防金销凸坟四尺眠林丘【叶】服鸟半夜鸣啾啾叶落日没鹘天宇髙松髯蔍防垂林讄辞锓石涕泗交过其下者心郁陶
　　中宪大夫陜西神木道按察使司副使陈公觉庵墓志铭
　　公陈氏讳洪諌字宪宸号觉庵德州人也遡受姓之源系本姚嬀自敬仲以后氏别陈田太丘盛德流为家风元龙清襟不乏豪气祖【缺】　处士父【缺】　赠如公官公仪表外朗风神内照未逾龆齓己诵读百氏书方在蓬茅好议论天下事室无儋石之储意作防鸿之慕陈孺子分肉而归唯啖糠籺刘穆之江家一饱便索賔郎伤哉贫也庄周车辙实有涸鱼信陵鞭前元非穷鸟嵇康鍜灶既煗而堪眠管宁藜床虽穿而可坐谁能识公之素志哉迨入庠食饩登顺治戊子科贤书含吐性灵抑扬才气勾稽八股落落词髙麾洒千言飃飘意逺铸金之术不学王阳章台之逰几同张敞杜牧之薄幸扬州司马相如涤器临卬终莫掩其才华何尝铩其毛羽呜呼竒矣已亥科成进士辛丑任四川合江令峡路五尺絙约才通县水三门桥飞齐渡公乃芟荆榛创城社民襁子而来虎佴耳而去佩犊带牛有侔龚遂桑枝麦穂无谢张堪乙己调云南临江府推官访金马碧鸡之神入怪雨盲风之地典斯谳狱职佐士师犴户苔生囹闗籥动载酒属车幸无寃气虑囚军府或听鸣琴裁缺回籍戊申补授兴化令当斯际也河伯不仁阳侯肆虐灶烟皆水民命其鱼公请蠲请赈牒凡数十上绘图以陈无愧监门使者啮指呼救可怜南八男儿今邑人俎豆之不衰辛亥迁江西袁州府同知旋擢抚州太守正值寇变屡建竒绩恢复六邑招徕万户公示人赤心与人顔色盗不敢发民不忍欺楚城邻境实有让田吴人对营无妨赠药而且赎妻鬻儿劝农课士在在美政不可偻述公之经济矣公之恵泽深矣杜镇南之作牧当世树碑黄颍川之居官生年刻石公何让焉庚申迁陜西神木道副使秦中山黒闗上泥青露冕观风停车待雨百城解印惮朱穆之威严千里相迎爱王基之德化居陜三嵗癸亥致仕乞归眷眷吏民不无河内之请依依父老实念黎阳之别公还里之日年七十矣乡里称为善人自署衔曰发衲或栖心禅悦翻贝叶而披袈裟或散屐林泉曵红藤而亲鱼鸟如是者十余年康熈己卯【缺】月卒享年八十有六公志气纵横风情倜傥平生好声伎弄丝竹尝以语人曰崔骃以不乐损年吴质以多愁婴疾若使详其音律是所邈然但能记其铿锵于兹为幸不然无地埋忧有天皆醉吾何惜焉引商刻羽萧琛移情捩楔换头周郎顾曲故由壮至老日以家乐自随良有以也与先大夫为布衣交谊均缟纻契比金兰五月披裘见寻三春负锄相识洎乎出处易迹生死殊途五十年间小子有深悲矣今卜于【缺】年【缺】月【缺】日于卫河之西阡嗟乎伯道无儿若敖有鬼嵇叔夜之山庭尚多杨柳王子猷之旧径空余竹林铭旌墓碣书神木道副使官爵礼也嗣子【缺】丐余文而痛之坟前之树染泪先枯庭际之禽闻哀斯下元配王氏继配曲氏皆以公官赠封如例铭曰
　　长河之浒斜阳悬老柏铁榦生寒烟中有陈公之墓田内蛇外蛇伤不全新鬼故鬼家其间狐狸昼语鸱夜眠过其下者闻哀猿乍疑搊筝弄管弦再一听之涕泗涟六四绶公生前白衣苍狗八十年四周板上草连天泰山鸿毛落言诠彭殇一理吾悲焉槖余沽酒青铜钱一滴何曽到九泉丰碑二丈髙丘巅旁有流水声潺湲我作讄辞惭如椽聊代楚些招魂篇吁嗟陈公后世传中大夫福建提刑按察使司按察使清止赵公墓碑
　　公讳进美字韫退号清止青州益都县人也裔本天水山有竜坻麦厓家住孝乡地是夹谷罋口盖基源逺矣祖龙溪公赠中大夫父暨垣公明天启乙丑进士监察御史累官陜西叅政王祥佩刀世为卿族鲍永骢马人称司公含章天挺命世诞生兰台石室是所洽闻凤岭鸽峯弥髙词气年十七中崇祯丙子解元又四年庚辰成进士萃海岱之英灵防名第一擅邹鲁之文学偕计无双驹齿未落委席防于槐花觿佩方离浣褐衣于柳汁王宁朔不使邓禹笑人荀中郎蚤为殷浩延誉方之于公曽何足比初授行人值甲申之变侨寓金陵徙吴江顺治乙酉
　　世祖章皇帝下
　　诏直省督抚荐举地方人才
　　召授太常寺博士从容进退之机保此令德舒巻风云之际无妨贵仕公负文章盛名寓京师从逰日众河汾都讲房魏皆其生徒东汉风流李郭无烦标榜庚寅以才望擢刑科给事中癸巳迁户科右给事中甲午转礼科左给事中典湖广乡试公之为谏官也立言必本经术集事动闗典礼凡
　　北郊籍田祈谷诸疏悉奉
　　俞防允行无何汲长孺之直出理淮扬陆敬舆之忠惎深裴窦天下之士无不惜公之遇也丙申出为江西副使分巡湖西道当是时江右新附吉安之永丰临江之新淦峡江贑之兴国素称盗薮公障彭蠡戍湖口行鸟道夺俘获降逸盗李毛禽叛将郭某疆圉底定厥功懋焉巡抚张公朝璘苏公祖交章荐于朝嗟乎公清癯如不胜衣耳而转战麾兵胸甲百万梅圣俞注孙武之书张横渠习尉缭之学非但童子明经书生説卦也庚子转广东叅政分守【缺】　道寻裁缺里居养亲者五年乙己起补闗西公父母年八十考终丧礼阕补江南江镇改浙杭严丁己分守河北戊午
　　诏举博学鸿儒征诣
　　阙公耻与后进争名卒报罢壬戌擢福建提刑按察使甲子引年致政归城东有秋谷川岩竒胜公治亭圃啸咏其间八年张衡浑仪之后即赋归田杜预沉碑以来遂停乡里陶穴为邻无非桑桮瓦鼎茅斋长物萧然酒剂琴材以康熈三十一年十二月初五日卒年七十有三子一作谋国子监典簿孙一执璲官监生己卯九月二十四日葬于虎山之西麓竹径陂陀但闻夜雨松声萧瑟长起秋风墓门之石题
　　皇清中大夫福建提刑按察司按察使清止赵公礼也呜呼公仪表外明风神内照早通二氏之学静黙寡言戊午余同应
　　召试得识公于铁鹳巷余侍坐受教尝闻公之论诗也曰诗之合者于宋得严沧浪明得徐昌谷王元美昌谷深造然所自为不媿其言者十可五六焉若元美可三四耳夫格律严则境地狭拟议盛则性情薄作者病之至于放意背驰侏儒嘈滥以棘晦为超诣以疎佻为亮节又下不足道矣或者雌黄异调讪誺先招是未履门阈而歴数曲室之藏也陶谢不必为潘陆李杜不必为王骆君子泯其同而慎其异斯可矣公之论诗如此公着有清止阁集行于世诗凡如干巻入燕一巻眺碣石而邅回惊客心于鸿爪渡桑干而怊怅寄愁思于棃花张华宅畔絮劈寒云郭隗台前途荒春草莫不流连冯吊尽入篇章南征一巻大江南北山川助其劳歌浙水东西舟车无非美制六朝往事体丽齐梁一水中流岸分吴越公之诗境一变逰晋一巻餐晨露于姑射虹挂峯腰问野渡于滹沱日残鸦背马陵闗冷处处黄尘韩信祠空年年白雁殆又心情悲壮诗律髙苍矣逰秦一巻塞外山黒闗上泥青凤翔之观凡八陈迹犹存褒斜之谷有二皇华靡及昔杜拾遗白太傅各有秦中诸篇公实胜之白鹭草又一变秋澄彭蠡大小双姑春瀑匡庐低昻五老留使君之车骑多佳日之溯洄而乃自辟揭调别有精思前此矜王孟一格于兹凌鲍谢而上粤东草一巻浮丘峯下蜑人兴珠母之谣陆贾城边黎女织春镫之句逰楚一巻吹铁笛于长江呼周郎于赤庾公出镇逊此清吟苏氏寓黄方斯逸响豫章草一巻入忘忧之馆月满梁园过章华之宫风生漳水访苏门之髙士遇吹台之酒人无不煜烁云霞铿锵金石风人之目诗家称五字韦郎骚体之遗作者有七发枚叔况夫分其余技更倚新声香熏侧理出入于草堂花间艶摘隃麋臣仆乎金荃兰畹具秦黄之婉丽兼姜史之风流而且春风红豆撰成輙付年晓月青衫歌罢突过柳七凡饮井华尽识名垂乐府若逢寒火可知壁画旗亭斯又抑扬才气詄荡词场者也余表公之墓而系以辞曰
　　二百年来沦寂无作者边李而后今见一先生济南已矣涕洟叹逝水谁其壁礨屭赑如长城公骑斑貍命驾白榆上袖中千百竒葩散青防九天之云倒垂四海立神山绵邈阆风何泠泠才如万仞峯头扫岚帚手如当空掣电掉尾鲸竒如夏禹井鏁巫支恠捷如涿鹿阵敺蚩尤兵学如千仓万囷揫敛富美如鲁削妢笴般倕成宋元碌碌余子那足数汉魏堂堂妙句絶可惊江淹花管入梦雧腕下李贺才鬼吟夜通精灵小子诵之书籖红间白其人没兮词锋纵复横寳瑟再皷净洗筑笛耳俳体如仇我厌苍蝇声二女泉涨石马不可渡八子砦崄樵唱来相迎朝兮昆仑县圃尻安在夕兮雌蜺连蜷下玉清荷衣蕙带逍遥容与兮公魂归来晞采药行我持瓣香杲杲上寒日九防东望未了齐山青
　　诰授通议大夫分巡山东济宁道按察使司副使佟公墓志铭
　　公佟姓讳国聘字君莘三韩人也世居辽左奕叶相承车骑连隂钟鼎成列当代称名阀者首佟氏盖西周之尹吉东汉之杨袁矣曽祖登荣禄大夫祖翺凤通议大夫父耄年丁亥贡生光禄寺卿王祥佩刀世为卿族鲍永骢马家传司以此连类殆又过之公生于崇德七年闰十一月二十日丑时仪表外明风神内照人莫不羡洛下衣冠华隂子弟它日蔚为国器雍雍乎清庙之朱弦明堂之苍璧也以恩防授吏部笔帖式转枢曹公留连坟素怊惆文辞就经黉舍不取博士之名习武兵栏仍负诗书之气值更定品级考俸满外用辛亥冬除砀山令王武子之初仕正及华年荀中郎之册勲才逾弱冠而公精于吏职留心民瘼爬梳利弊硎发弹丸逋赋一清枹皷无警砀当黄河之冲公忧之鸣琴余闲于禹贡水经注沟洫河渠诸书披览雕摉准今酌古日讨论淮黄全势而櫽括其大槩尝以语人曰河之患非一日矣得其人则理非其人则废攷之曩代莫不如斯是以江淮而南陈瑄绩着济兖以北宋礼功髙旁及徐有贞刘大夏潘季驯辈非河漕之渊镜乎昔王宁朔不欲使邓禹笑人余何辞焉前河院王公闻而贤之呜呼公治行本之诗书为有用之学按其生平大约膺民社之日少亲河务之日多课最入于嵗成论功书之年表盖自砀令始云公之为砀令也二年擢归仁堤同知三年调宿桃又诸路监理未一年迁黔平逺守题留原任十余年塞杨家荘萧家渡二决口建朱家堂温家庙二石坝濬白洋引河九道筑黄河南岸遥缕月堤九千九百余丈北堤一万五千余丈浚中河一万五千丈有竒所至左提右挈栉风沐雨石土塘铸金楗木财不多费役不后时前河院文襄靳公倚办如左右手剡章凡十七上肩钜几三十年两罹光禄公陈太夫人大故一则在任守制一则倚庐而居哀痛灭性三日不食公之孝也未几题授分巡济宁道按察使司副使舳舻千帆淮沂其乂旌旗十道奄有防公之此授佥曰得人任城为运漕孔道公乃恤浅夫之苦免张秋之租减临清之税除驾木之费善政班班复以监督髙堰工程移驻袁浦又尝语人曰天下大要害二曰河曰漕国家嵗转漕数百万衔尾鱼丽而上率从漕河入漕通则河治又髙寳诸地不伤昏垫而后河漕之功以成今日之急务黄之可以褰茭而下楗也淮之可以渠分而股引也髙堰之似浮山上格可以井榦立而两鹄鸣也为百姓请命余敢怠诸公志气纵横风情倜傥处天下事精敏有大略出舍河壖躬胼胝泥涂畚牐歴有嵗年功莫伟焉而公劳且病矣卒于康熈三十八年五月初五日已时享年五十有八没之日淮土停舂鲁人罢市巫祁井塌花覆庚楚之祠南池月明碑堕羊公之泪今以辛巳年十二月初九日归葬于宻云塔子庄之阡呜呼祭子产之墓慈母有懐过杨震之庐大鸟斯下子女婚嫁载行述中铭曰
　　秋菊黄兮霜枫丹吁嗟千年兮鹤来还神瀵郃吐兮白檀之山乔松偃盖兮丸丸而盘盘藏兹石兮百禩其不刋
　　太安人吕母李太君墓志铭
　　古者葬有铭礼也儒者握寸管数行墨于文章珍重悭惜如韦贯之拒裴均之铭是也矧巾帼遗事门以外莫与见闻世不乏陶母之贤庄姜之行即以长沙人士稷下书生为之作诔流传犹恐失实如徒匄章缝家言摭拾浮辞君子以为非礼虽然汉刘中垒谓王政自内始故列古女淑德以示天下后世则贤母之有闗风教宜铭也吕母李太安人既殁之明年将葬有期其子非虎来京师长跽而前曰不孝为吾母纳竁门之石不敢以赫蹏请重趼千里覼缕号泣呜呼斯谓之孝也已夫春秋之纪卒葬也书母书夫人各就其赴告之辞以为详略今子之述其母既以详矣余文乌得而略诸太安人姓李氏李公观光女年及笄于归为赠承德郎亮公之配生三子长非虎癸卯举人初任临胊令歴户部江西司主事次兆熊贡生次兆祥选训导以非虎官覃恩封孺人待赠太安人生于前万厯四十七年四月二十三日丑时卒于康熈三十九年七月初六日寅时夀八十二姑之夀八十有二也太安人事姑孝姑期以享大年与姑同言如左劵异矣太安人以陇西之系右洪洞之族从来方雅名门诗礼所钟无论冠裳之彦与夫闺阁之英盖天之淑气而邦之仪型太安人所以贤也况乎诵顔芝之孝经通班昭之女诫九日登髙曽铭秋菊三元告始或颂春椒又余事矣其助承德公也庀内政识大体机杼操作亲灞岸之蚕桑黾勉有无劳扶风之井臼而且敬爱天情言容典礼箴管必饬有钟郝之家风铅泽不华薄崔卢之门地谨以事翁姑慈以御仆婢篝灯宿火以训诸郎裙布钗荆以勉诸妇营丧葬供祭祀靡不中礼析箸之后分而复合生殖渐充傔从日繁门以内无谿勃之声堂以下鲜陜输之态乡党遐迩莫不矜式其家法当非虎之牵丝临胊也买犊风行懐砖俗变邓攸清白见称五皷之歌刘宠亷能名为一钱之郡太安人迎养官署诲尔谆谆河阳花满壁上悬鱼雷池鹤飞盘中封鲊俾其子召杜声誉籍甚于神爵五凤之间呜呼贤矣洎行取入都需次旋里罹承德公大故服阕补今官余忝贰司徒钦其人深沉亷干倚办如左右手宋之问昔在度支人称一妙卢允言旧司邦计世号十才陟珉璠以窥江汉之大览昆崘之墟而知黄河之逺遡其所从来实母教然矣今以【缺】年【缺】日袝葬于承德公之阡乌头绰楔马鬛崇封礼也呜呼岵屺之慕方深蓼莪之章乆废香流彤管征诸琬琰之词家嗣徽音聊释风木之痛是宜铭铭曰
　　匡邑之野鹤城之宫云垂下泽日掩髙舂厜防崇丘堂斧斯在宿鸟啁啾乔松偃盖水涟山峙命服朱轮猗与坤德令望令闻文辞焱攸昺卓国史千百世下母之懐矣烟埋防嶂雾失遥村黄绢碑表苍石墓门
　　一品太夫人叶母李太君墓碑
　　祁连之峯万仞居延之野千里白草黄榆苍桧赭霞望之厜防若斧坊森卫如防门是为叶母太夫人之墓太夫人李姓陇西裔也柱史之称犹龙将军之贡宛马世胄甲族峻德淑型蚤已明诗习礼名媛作则矣配骠骑将军振寰叶公琴瑟在堂辎軿是御履端作椒花之颂庙见防宗妇之仪七德含章四星连曜子日芳今镇守宁夏总兵官都督佥事名将家声儒生门地年犹小学已为髦士所称位在偏裨即以元戎自许于是勲髙竹册恩锡彤弓书则五车可诵剑则千人莫敌滕王阁下角吹杨柳之营贺兰山前月满芙蓉之幕皆受太夫人之教以有成也太夫人之教如严师然或有规其已甚者曰吾止是儿少姑息则骄骄则惰惰则无成于叶氏奚赖入侍多不命坐又曰汝不患无威患立威太过尚其恤乃兵士勿忽一日御军失当太夫人诮让者再日芳跽堂下听命慈顔和怡方起立是时余开府夜郎日芳镇兵防水九股獚之部雨巻旌旗大田溪洞之间风鸣刁斗余闻而贤之故为之毁谤书播美誉也唐李景让尝怒牙将欲杖杀之军且谋变母召景让廷责曰尔方镇抚方面而轻用刑一夫不宁岂特上负朝廷亦致百嵗母衔羞泉下何面目见先大夫乎将鞭其背诸将吏再拜请不许皆泣谢乃罢一军遂定先后如一辙焉呜呼陶侃为八州督府由于母贤虞潭立金紫养堂是其子孝以今嫓美兼而有之太夫人于康熈三十九年庚辰以七十夀卒日芳执绋葬母于其乡葬之日素车白马伐皷鸣钲健卒负防矢路人来髽祭弓韔箭房刀防旌旗分二队鱼轩重锦樽俎箫管各一部捧寳命者在前歌薤露者居后呜呼鹿驯鹤舞千祥顔母之林石泐金销百世桓姜之冢系以辞曰
　　伯俞七十斑斓衣傞傞堂上嬉不闻手搴大将旗卸甲辕门母鞭之三军环泣匄母慈我帅征蛮百战危我曹衔枚马不嘶吁嗟乎人子无母鞭者谁母已没兮咄莫追身留完肤将奚为我作此辞空涕洟将军听之泪垂垂髙坟马鬛酸风悲华表桀立倚夕晖青鸾来下是耶非硱磳白云兮屭赑豊碑
　　孝亷冯公墓表
　　孝亷冯公与先大人少同里闬同以顺治辛卯登贤书有子舍人廷櫆与余少长相优恩若兄弟也公以康熈甲辰八月卒丙辰十月葬于曹村直廷櫆以太夫人之丧予宁三载今兹嵗在丙子三月十有六日乃卜合葬谨琢石纪德掲于新阡公讳沛字云生其先魏氏有华侯之封长卿食冯城之采秦则上党之守世为公卿汉则代相之裔与论将帅继自即墨迁于德州故又为同里人也祖仲选公与父嘉祯公并以儒术有声都讲开黉诸生负帙他他借借动邑倾都公德水降灵岱宗表异仲任逞一见之敏世叔夸五行之捷累试髙等遂登乡荐于是与先大人公车北上矣夫称之刘向当为王佐之才对在汉庭不让贤良之防方当排金门上玉堂使钧天有竒丽之观帝室觏非常之寳有志不遂致乃啸傲烟霞寄情丘壑春秋四十有九而没嗟哉公睅其目皤其腹于思于思与伯兄状貌无异故乡人称髯仲焉事马太夫人至孝奉兄惟谨王延有扇席之勤季江寻共被之雅与人恕谦退不伐苟有不平则大声雷动虬须直视有姊氏家贫公携二甥归抚为已子姊壻为驵侩所陷几辱有司公乃奋髯抵几深入排解然弱寡既出奸党终衔既而案牍连年络绎道路纳子之槖饘防子犹之美锦事获平反乃归杜门其振穷周急皆此类也公以文章经术为已任鸠集子弟羣从诸出授周易孝经讲河间顔芝所藏法南城郑氏之学致使王家诸子多浑濬浚沉谢氏之门尽封胡遏末其为韩康伯则不别舅甥其为魏阳元则成兹宅相捐馆之日值遭母丧哀毁灭性有仆陈印死之子为母没仆为主殉孝义之道一朝总集非公仁孝忠恕曷以有此先是公尝奉太夫人避地城西葺庐卫水之上公傲游其中良朋萃止有宿酒数壶好友相过视陈书十箧又吾乡之酿有银浆承露晳譬截昉或墨汁三升黔过纯漆错水出自屠苏银鲤触于罟网陈罇设醴酒酣耳热效嵇阮之狂歌兼韦房之诗酒有齐讴激楚之声有鱼龙曼延之戏于是风流雅韵名播青齐矣夫徙居好畤本无使越之装别馆河阳不在牧荆之富食指既繁生计日促临终之日尝戒子云吾心鄙货殖程郑孔卓之流虽谷量牛马不愿尔曹学之即佞幸之家伊优上堂闪榆见纳皮鑚毛羽珠成咳吐士苟一失此足身名俱堕吾死不愿尔曹为之也以此而言见公之风范矣昔者庾信诛茅在于宋玊旧宅国让诫子必葬西门墓边公生居董相祠前死近东方墓侧方之古人诸葛有云未及髯之逸羣絶伦也元配周孺人继配曹孺人年各二十有九并皆端庄恵淑贤才之室霜露先侵再配郭孺人享年六十有五抚育遗孤三十余年备歴艰辛其髙节行义渔洋王公为墓碣已书之矣舍人廷櫆盖曹出也遇
　　覃恩赠父母如例女一适赵廷諌早卒孙一炎公一经世守安如鹿门之遗寝丘无余贵甚江陵之树且昔人云庐于承明署于金马皆明察之官贤于管库之末者也余所以叙其梗防贻诸好事永为灵表云尔
　　谢公墓志铭
　　公姓谢氏讳陛字紫宸号丹枫系出江西贑县周申伯之封命筑城邑晋东山之墅代踵风流明洪武间十世祖官小旗戍籍德州右卫水夹郁孤原分章贡地连厌次乃卜其隣当峕偕冠裳来者史嚚之飨鬼非淫昏聪明正直而壹立庙髙真观曰江东谢家之神身不满六尺黧面赭衣有文在手曰比之实沈台骀殆其亚与大父暹父宴家牒详矣世德昺然公珠角擅竒山庭表德仪范清泠风格倜傥少耻章句之学疾里塾庸师犹寇仇人无识其故者泊壮以任侠闻语世事则哆口张眉遇节义则掀髯抵掌以鲁朱家剧孟为不屑道如古之李元礼张乖厓陈同甫辈公独心慕其为人崇祯已卯山东大比公知天下将乱言时务如晁贾以为如是则治否必败有司咋舌乌程方大猷知州事闻公名式庐请见公辟之大猷赠诗有却笑当年宰武城澹台尚有公庭蹀之句间再请一见大竒之公痛陈民生利病时政得失旁及隂阳躔次礼乐兵刑封建疆理诸説大猷拜受教段干木之阖门塞窦不见诸侯王景略之扪虱长谈总闗治乱以此连类公之谓乎甲申李自成陷京师置贼党防御使阎杰州牧吴征文来德公流涕曰主亡天下乱讐可复也与州人李嗣晟谋诛之李云当告诸荐绅先生公曰荐绅先生难言之彼虑事熟匄万全也狐疑败矣公仗剑往众踊其后遇卢御史世防云于思曷维其来公弗顾征文坐听事堂遥望于思走逾半垣拔角脱距遂磔裂之并执杰诛焉众目良久欲散归公曰贼踞京师散将安往女张女弓女皷女皷帅众而北所在收兵与江表连和杀贼雪耻呜呼筑声水咽士之一去不还岛上峯青客之五百空死方之于公徒増欸惜防
　　世祖章皇帝入闗乃上所收印绶而大猷来为巡抚都御史征贡于乡当国者欲官之不受归公自此隠矣知州某征文甥也诛征文时匿僧舍免后成进士来知州事思得公而甘心焉诬以私藏兵器叱曰女喜杀官乎曰诛贼耳长者在前叱何为也径拂袖出卒无以害公治产如范蠡之治越管子之治齐家隆隆起渭南千畆之竹却惧满盈池阳二顷之田毎思止足教子孙则本之邹鲁曰福之种者读书俭朴人否必豪侈不事诗书者也公优逰里闬垂十年与年七十以上者十人结为稀社黄髪危齿竹杖褐衣酾酒长吟之下各述隆万间一事以戒后人公之行谊庶几石隠丈人之流乎嗟乎丈夫遭世多故干济綦难欲以明大义仗大节鲜不淟涊顾虑者当明懐愍之季土崩瓦解雨怪风盲麦秀堪悲黍离兴叹孙恩移斗柄于北陲盆子假汉宗于南服一线长河止衣带水耳羊斟忽来残民作牧思明煽焰大势燎原维桑与梓言之伤已公掲袂奋起倒防长号效博浪之砰击倡鲁人之髽祭纵异程婴之匿赵儿差侔荀防之逆周子迨夫降旗一片早出石头防峡三军悉平萧铣自是而
　　国家事定德土以安公诚天下之伟人也公澡身浴德逰艺依仁汝南令望扶风长者平日不以一毫挫于人亦不以豪气陵世人多喜亲之入其户布被藜床桑杯石鼎诸葛亮有弹琴之宅王仲宣有读书之楼从容安危之机保此令名舒卷风云之际何须贵仕吁嚱公之殁数年矣前辈典型无复覩矣悠悠再数年有心世道之士欲访公之轶事州人亦罕有言之者余之文与铭在读之反覆防伤吊北邙而太息也夀【缺】　葬于小锅市之祖阡钟沈德水声出风云剑没丰城气存牛斗铭曰
　　呜呼九原不可作兮巫咸大招公朅来髙冠岌岌长佩陆离盱目皤腹而防防朝太乙以为侣兮夕云中湘君乎追陪嗟逰水之莫挽兮余小子一日而肠九回泰山农人寳拳石笑终南之阜宿兮河濵渔父掬勺水目洞庭之波頽繄香山之九老兮思公之德又挺拔磊落之雄才公盍驾赤虬辞天阍以好修姱节三湔三衅乎龌龊尘之士而罹此刼灰阏逢涒滩之冓闵兮防貐梼杌狼虓豺公掉臂大呼贾勇登陴兮横戈跃马而借跆公之往事小子竹马之年所习闻兮老夫其髦矣犹且悼周伤郢而迸哀征柱下之遗编兮中心若抽以低回行日车于虞渊兮奠罇斚之云雷坟髙于雉兮长河之厓
　　诰封夫人先室马氏墓铭
　　呜呼夫人行略前有言矣一尔过隟永归长夜痛未扫地而祠之光霛翳然埋名古逺嵗在涂月泉台告期儿辈匄余搦管磬折为文章以传防斋乌足以言文章也比于侪侣一不及人逰鸿夕吟孤鹤寒啸追伤辙莫已于言呜呼阳谷邨之南原土赭不防岈如奫如介丘厜防徒骇泶灂其夫人之北邙乎筮易之坤曰安贞吉藏以竁石锓以铭辞昔人云虽陵堙海竭文章不死马鬛一封天垂三微之露雏枀千本佛开四照之花言之防陋夫人鉴焉谨铭
　　百里奚歌扊扅长贫贱黔娄妻五噫声舂庑下千载传其人者古伉俪有遗风余夫妇磨蝎宫嗟夫人扶风胄下嫁余□箕帚五十年堂上欢以孝称无间言余少日闵凶遘贫鬼诃外蛇鬭豕人立鸱昼啼隂风黒委涂泥嗟夫人挥涕泪飞蓬理中馈毷氉场顦顇归夫人贤肯下机防月白□草緑楚黔地何仆仆嗟夫人前致辞杨朴妻老头皮厌次城燕山道归去来子偕老翠微西马东大荒落防戎戎夕景斜崦嵫短翻日车不复转云一色天四垂筑敦丘蒿里悲潘岳诗镫下读哭夫人还自哭人间世夀几何学长生理则那笠在背衣至骭种胡麻空叹磨丰碑驾文貍阳谷村飏霛旗夫人城年月纪后子孙于此夫人生于丙子五月二十七日申时卒于辛巳十一月初五日未时春秋六十有六初遇
　　覃恩封孺人叠封宜人再封恭人叠封夫人子五人女三人孙六人孙女四人曽孙二人曽孙女三人康熈四十二年癸未十二月初十日酉时葬














　　古欢堂集巻三十二
　　钦定四库全书
　　古欢堂集巻三十三　　　户部侍郎田雯撰传
　　卢南村公传
　　卢世防字德水一字紫房晩称南村病叟涞水人明初徙德州左卫曾祖宗哲官翰林检讨累光禄卿祖茂父永锡太学生明启祯之际文士侈谭子史之学标榜声誉流为钩党公为人简易佚荡髙自位置耻矜懻忮以邀名当世读书尚志驰骋百家为文章不屑雷同笔墨飞动无饾饤僻怪之习寻登进士第除户部主事未几省母归复强起补礼部改监察御史领泛舟之役值久旱河竭盗贼充斥公疏数十上犁中漕皆报可役甫竣竟移疾去当是时国事日非东西交讧公俛卬兴怀如抱隐忧悲天悯人徃往发之于诗游于酒人日沉饮自放而已甲申巳后每抠衣循髪歌泣无聊扫除墓地有沉渊荷锸之意
　　本朝拜原官征诣京师以病废辞癸巳卒于家年六十六公貌竒古身长七尺须数茎长尺余土木形骸掀髯雄辨舌本风生如枚生七发间出雅谑语人一与公涉鼻间栩栩皆以为卢公爱已愿为之死屏居尊水园中杜亭畵扇斋匿峰庵涪轩十余间茅屋耳堆书数千巻塞破户外几案排连笔研置数处蜡泪纵横公脱帽帣韝立而读之读竟转立它处再读它书雒诵长吟戊夜不休亟呼酒二奴子取瘿瓢贮酘酒大容十升舁以进之公乂手防饮防醉则假寐鼻息雷鸣少顷辄醒醒复读书如故奴子垂头而睡弗问也合祀唐之子美宋之五郎故以杜名亭公自谓于子美诗四十余读尔来却扫益有余力选摘分帙名为胥钞子美别李八秘书云乞米烦佳客钞诗听小胥余与子美操觚充胥史而已校之人伐木信行修水筒张望补稻畦竖子摘苍耳宗文树鸡栅占数鹅鸭颇策防勲倘借手以见子美想裂饼给酒在所不靳又云子美诗如天降时雨山川出云木叶尽脱石气自青苐人之才识有偏全子美之诗从奔走一世中转寥寂耳五郎隐居十五年不出户庭桑下受风髙人冷语公之合祀盖因以自喻云饮酒不论贤愚贵贱泛滥酗醟老兵可呼瓮侧可眠食豕如食人以为轻世肆志非也五十后亦每病酒大率侘傺沉塞之状莫自摆落酒居十之半耳曾匄人作生志其词略云防生平得志于酒一尊陶然百虑俱淡相期终此身而不必名后世生老病死听之而已性好书般弄涉猎聊复自娱问以经济恍堕云雾进之穷理尽性益复茫然矣或有举五栁先生所称无怀葛天之民以相儗者逡巡未敢承也呜呼公之晩号南村意可知矣靖节作自祭文公自作一棺古怨古欢留连三叹浸假以尻为轮以神为马亦逍遥长徃已耳昔扬子云摭离骚而反之尝怪屈原文过相如至不容作离骚投汨罗以没悲其文读之未尝不流涕公之于靖节亦犹是也公至性过人亿事屡中如甲申春日夫岂预知义旗西指荡涤羣凶乎身托
　　熈朝与仲长子光瘖痖相对以泉石病废终公实幸矣公之论诗也旣得其解复神明其意尝歴举以语人曰从唐代别起只以诗论不必立乐府名色又五栁先生云清谣结心曲诗之佳者可曰清谣又王右丞自称词客畵师山中人辋川之胜金谷平原逊其清逺絶欲养花一味禅悦艺苑中仅见者又世多以韦栁配陶夫韦与陶差近栁则从谢灵运来杂之以呉筠何逊其悟处独闗禅理子厚自云惜无协律者窈弦吾诗所得深矣又论诗者长舌为斧斲破瑚琏君子有忧之又作诗与论诗作畵与论畵总眎其胸次何如天下事求之胸次足矣又明诗当以髙青丘为大宗又作诗唯推襟送抱望古遥集凡山川草木风雨寒暑龙蛇虎豹霹雳战鬭天呉紫凤出没变幻或登髙送逺独坐弹琴古月新霜雪痕花影以至緑鬓白足絶塞空闺秋坟鬼唱可愕可娱可怜可诧之事悉囊于诗而和之以天倪夙饶胜具青鞵布袜兴来独往则纯于诗矣公之论诗如此故公之为诗也徜徉自适抽绎吟情结撰入防达人禅理竒思硬语骈出横陈不读公诗几不知古今之大天地之纯大槩公诗有句无篇吾政恐公以篇幅见长耳间有摘頺放之句相訾嗸以为口实者夏后之璜不无径寸之考固不伤其为天球宏璧也余选公诗合诸体不逾百篇直使天清木响水落石出未敢谓陶谢不枝梧风雅共推激也公之遗书余仅得离骚南华读本腕迹犹新余于斋中设位以爼豆公投弓而泣跽石而吟钟期满志于髙山成连移情于大海则余之愿也夫公所着有尊水园集又杜诗胥钞读杜防言锓版行世卒之日其子孝余以公书千百本纳之古朴长寛之棺中闽人黄阁学景昉作公传
　　论曰明二百七十余年乡之前民声施当代者指数偻矣洎明之末盖有卢南村云其人学本董仲舒才似顔清臣而开济明豁包含宏大则东方曼倩滑稽之雄也然此皆余乡之前民也若夫以诗酒自污而全其晩节又当与晋阮籍陶潜齐名于千载之后后之君子读其书论其世为之房皇追赏能无遡怀縠水通梦柴桑也欤
　　侯户部公传
　　侯公讳抒愫字尔谟号古渠河南襄城人始祖自晋迁汴自汴迁襄城累传至公父奠邦生二子公仲子也公少负至性孝弟愿谨十二能文章比长湛深经术耻世儒空疎之学顺治戊子登贤书壬辰成进士故事进士谒选人例得大令公曰吾学未成不可父母斯民子产云学而后入政未闻以政学者也具疏以请遂改河南府教授洛自兵燹后学校废矣公至辟讲堂日与生徒发明二程之防穿穴经史旁摉掌故以资吏事秩满以卓异第一迁潍县知县潍富饶称剧邑公行次白浪河顾左右曰吾为令当与此水同其清矣治潍五年人服其廉时严匿逃之禁奸民多钩党以破人产公立置之法大贾郭某陷于讼荐绅为之请者以十数公闭阁不与通及对簿事卒得白郭以千金餽公峻拒之同年某为莱州守移书征责公佯为莫解复曰滥竽作吏旷职怀慙苟有可以报
　　朝廷爱百姓者教之敢不唯命守意沮思中伤公防巡抚特牍荐公擢户部主事以去公之治潍也原本经术盖自河洛横经皋比谈道时已基之矣公质羸善疾入郎署转剧逾年卒公幼嗜读书明季冦躏中原重以饥馑项郾汝邓之间千里无弦诵声公拥书如故家贫躬耕挂书牛角上且耕且读人笑其迂独其师田公起龙竒之公成进士田与同榜云
　　论曰公幼孤受学于兄抒恽事之甚谨令潍日抒恽语公吾家世清白若以一钱归吾不复东视若矣故公以廉介特闻兄之教也抒恽以学行为经师晩年居柏泉山着采山效曽十三愿诸书学者称为柏泉先生户部公以循吏显柏泉以文学传门监者之后固多贤者哉
　　新安程公牧庵传
　　程公讳子谦字益仲号牧庵江南休寜人先世自晋太守元谭治新安多惠政赐田篁墩因家焉传十三世諡忠壮公灵洗佐陈武帝有战功子文季尽忠王室竝赐祠载诸祀典歴二十四世宋三三宣议公敦临徙居率口程氏盖代有闻人云再传十四世世茂人称滨阳先生儒林长德享年九十三十五世公父赠通议大夫峻德倜傥不羣耻占毕章句之学牵车服贾赀累巨万子三公仲子也少嗜读书父诲之曰陶计家法吾何让焉士无过人之行而矫语仁义长贫贱亦足羞也木奴千头封李衡以万户穷乡寡妇筑怀清之髙台汝丈夫也尚其识之列之仲尼之徒为子赣无为原宪矣公再拜受教五十年贸迁淮泗颍亳间赀益以饶以是好行其德沾匄郡邑修屯溪石梁以利涉隄率溪上流无水患置学田立文萃社以给士之贫者自世俗之日下也矜刻薄之习鲜长者之风外侈帬屐家鲜盖藏一遇缓急有无皆不足以相捄而任卹之道遂衰公有忧焉嗟乎宗法不讲久矣水木伤亲亲废甚至五世而上子孙有昧其祖祢之名者公读行苇而情生感角弓而知惧故复以敦本署社敦伦名堂五祖合祠俎豆奕奕以垂示后人也又效挚虞之族姓昭穆记刘子元之家史篹明谱牒尊祖收族之礼莫大乎是大槩公天性过人自五龄失恃哀痛不辍及壮孝谨倍至砥砺名行被服儒雅依然经学耆宿治家如治国无殊管仲之相齐范蠡之霸越而其德循循荦荦一躬行君子也康熈三十七年六月六日卒于武林旅舍子岳官户部员外郎
　　论曰东汉樊宏之父重善农稼好货殖赈瞻族党恩加乡闾是以范史亟称之昔楚顷襄王问阳陵君曰君子之富何如对曰分地以用天道实廪以崇礼节亲戚爱之众人善之若樊氏其庶几君子之富乎程公之行轶于樊氏子岳方为地官郎以政事显五侯之贵盛后将不减湖阳哉
　　赵别驾传
　　赵别驾讳启睿字思伯一字思圣先世陜之咸阳人始祖得荣洪武中从戎川南有战功后授德州卫昭勇将军世袭百户数传皆娴武事至铄始以文学称孙继鼎天啓壬戌进士累官户部右侍郎公继鼎子也少读书嗜春秋左传长慕阮籍之为人饮酒酣歌放达不羁虽贵官显者语弗当辄白眼眎之人呼之曰狂或目曰痴公盍然笑曰痴诚有之狂则未也昔谢镇西着紫罗襦据方床在大市佛图楼门上弹琵琶作大道曲非狂耶王湛向雄顾恺之之流痴黠半焉士惟俗不可医耳痛饮读离骚便称名士余且媿矣以廕授顺天府通判絶苞苴抑权幸三年以廉干闻防当税公力辞京尹某为中贵徴鹰犬于僚吏公峻拒曰为人鹰犬吾未能京尹衔之思中伤公遽投劾归卞士蔚之脱帻戴安道之不为王侯伶人公之谓欤归卧林壑垂二十年戊辰五月卒妻陈氏杨朴之贤妻梁鸿之嘉耦也子某孙善庆官国子助教
　　论曰狂者圣人之所取若夫痴晋之贤士大夫多尚之二者其不足为有道之诟病亦审矣南史何尚之问顔延之曰谁得卿狂曰吾狂不可及又唐许学士见人辄忘人讥其不聪曰卿自难记若遇何刘沈谢吾奚忘焉由是观之唯狂乃不狂痴能不痴大贤乌可测也别驾狂且痴矣当其面折上官挂冠长往不为苟且媕鄙之行彼不狂不痴者能之乎固有大过人者哉
　　李孺人传
　　南北李为长河望族世盛簮组户被诗书而于女德母师前无闻焉闻之自孺人始晋京陵公王浑之子济负盛名于时史称其母钟夫人琰贤明有法度鲁敬姜之治内政也男女效绩愆则有辟由孺人观之特细节耳孺人之子森棅柽英异多才不数封胡遏末述母之行意诚有在无论他日载于史氏或者乌头双阙丰碑宰木之间纪吾文辞以传乎孺人王氏王梦卜女少读孝经内则诸书女红文绣多出意匠年十六归河津公为继室前朱孺人遗儿桢抚为已出逾年遘晋阳之乱姜瓖踞大同叛所至蹂躏郡邑河津公为死守计孺人提儿女间行千里途遇盗仰天叹曰寜死吾与女无死桢儿也桢儿死弗祀矣乃置女道旁抱桢伏石窟中获免抵家募健士夜奔河津甫入城内盗飚起河津公死战破围渡河效包胥泣请秦师城复以完冦平河津公罢官归絶意仕进筑退庵诗酒自娱偕隐以老宾客至必盛供张列桦炬文酒髙会孺人咄嗟立办垂四十年河津公卒孺人课诸子成立皆以文章着声誉今长河里闬咸称母教云
　　论曰诗秦风之作盖言武矣其卒章曰言念君子载寝载兴厌厌良人秩秩德音岂军旅之事女子得预闻乎当孺人之缒城以出也盗尘障日间道取归募数十人为死士以十余日下河津秣马醳兵椎牛飨士后河津公以请师树平防绩孺人力也可不谓贤哉诗又云何有何无黾勉求之厘尔女士从以孙子室家之常仪不屑道矣
　　毛烈妇传
　　烈妇毛氏浙江遂安人祥符令毛公际可女方生引禩妻也幼涉书史明大节年十七归禩时禩父方公象瑛以翰林官京师遣子就昏于汴禩素善疾暑途撼顿疾弥剧甫扺甥馆结褵五日卒署后危楼出云下砌以石氏坠楼而下不死寻吞金又不死家人弗知也洎归里守伯姬之节者十年塟夫已絶粒十有九日而殁遂同穴焉其婢前数日倾虎子肉烂如块家人惊泣得无金石腐肠邪死逾年有农家胡淘厠淤泥中得金物状如耳环者一如指环者一胡之女亦往各得少许母家赎归虽其凿齿回肠金寒玦离明珰随珥者矢直如彄环规月者屈曲如钩然其半状往往识之彷佛附珠伤仁照见十竹萌削也初氏之未亡也毛公为钱塘戴烈女作传有吞金不死语氏在旁读之防哂曰吞金亦死人乎毛公心动至是果以死殉其死状颇类之所异者戴处女此多堕楼一事云
　　论曰昔比肩之墓合于呉趋连理之枝交于宋国未有分杯帐里却扇牀前早病河鱼孤飞海鸟堕髙楼而弗死结断肠以销金絶粒双旬埋魂九地昔梁髙行之援镜劓鼻鲁陶婴之作歌明心方之何足云乎余读毛公吞金记云耳环竝置烈妇祠中指环分留母家嗣子想大秦之珠缀名珰于耳后环榴之台藏玉腕于钩中懐懔棱棱长存生气有不谢豹春归栖楼头而脑裂吟猿夜语感金伤而肠回者哉
  </div>
  <div class="pagination">
   <a href="古欢堂集_page32.html">
    上一页
   </a>
   <span>
    ...
   </span>
   <a href="古欢堂集_page28.html">
    28
   </a>
   <a href="古欢堂集_page29.html">
    29
   </a>
   <a href="古欢堂集_page30.html">
    30
   </a>
   <a href="古欢堂集_page31.html">
    31
   </a>
   <a href="古欢堂集_page32.html">
    32
   </a>
   <span class="current-page">
    33
   </span>
   <a href="古欢堂集_page34.html">
    34
   </a>
   <a href="古欢堂集_page35.html">
    35
   </a>
   <a href="古欢堂集_page36.html">
    36
   </a>
   <a href="古欢堂集_page37.html">
    37
   </a>
   <a href="古欢堂集_page38.html">
    38
   </a>
   <span>
    ...
   </span>
   <a href="古欢堂集_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
