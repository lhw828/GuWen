<!DOCTYPE html>
<html>
 <head>
  <meta charset="utf-8"/>
  <title>
   鹤山集 - 第 27 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   鹤山集 - 第 27 页/共 63 页
  </h1>
  <div class="content">
   鹤山集巻四十五
　　钦定四库全书
　　鹤山集巻四十六　　　　宋　魏了翁　撰记
　　成都府録事防题名壁记
　　録事叅军之官始于后魏隋唐以来名号不一或曰东西曹掾曰司録叅军或又为録事国朝沿唐旧制府为司録州为録事干兴元年复叅军之号政和疑为行军之称而更名为掾逮建炎又复其旧虽郡州异置牧守异长辟除选调因革靡常而大抵皆以总録众曹紏绳违失虽长吏有过亦得举弹号纪纲掾其任至重而不轻乃自近世虽仅为狱市帑廪之司然所闗亦不小也成都为西南大都防制置安抚司所治六十州讼狱聴之録掾所掌则视他郡尤为剧寄况所事者牧伯监司之官分位濶絶传受论鞫之事徃徃吏不能自逹録掾持谒请问乃得闗白其遇宽明易事之长从容开说色受气许此亦易易耳脱宣骄长傲之人盛气凌压则非徤特自立者鲜不回挠于此又可以观人之所存攷之于史唐人杜景佺尝为州録逆折司马之不视事一时高风人所钦叹厥后仕武后朝毅然独立使淫虐之毒不能彗罗织之熖不能煽卓然为一代名臣防其事业实权舆于是州淳化中忠定张公知益州又以秋光山色之诗得一紏曹而史佚其名是虽无杜君之赫赫而从容自得于挫偃不伸之日亦足以廉顽而立懦乃知官无崇卑士无穷达随其职分皆足以行已及物也陵阳邓君某尝谂予曰録旧有廨歳乆摧剥吾撤而新之堂序庖湢既皆塈而尝仕于此者吾将求其氏名考其才劣而加警省焉乃漫不可得访诸宿齿参诸象魏得谯公师弼而下若而人公自绍熈十四年四川类省试以易学冠同经生明年赐第又十年来居是官则予之伯母之父也有徳在人今将以为题记之首盍为我志之予义不得辞则摘夫尝仕于此而风节之着志尚之冲者以备壁记之阙呜呼人生海内一气聚散曾不百年耳而人之恶一书其氏名则皆得以目击而心论焉至其有大恶者则人人得以口诵而指数之人心之灵昭昭乎其不可欺者盖若此然则以其昭昭于人者而见贤必思齐焉见不贤必内自省焉是记之所以告新淑后不既多乎
　　大宗正司记
　　大宗正司故与开元宫为隣绍定四年灾寓治睦亲宅五年六月甲子诏以天庆坊魏惠宪王府旧址为之属有司赋丈虑财为缗二十余万而职嵗前后所发裁及其半判司事嗣秀王师弥斥其私藏以承上意自六年六月戒事至明年端平改元八月甲子落成上书属籍之阁四大字以宠灵之门塾堂垂阶廉序室公舘吏舍庖湢储鸠僝告功王过了翁言曰愿子识之了翁谢未能也王曰子以宗伯载笔大史而子焉得辞之予惟古者官之长必曰宰曰司而周之宗官独称伯以别于六官之长则所以重正体谨天合严宗祧也或曰宗伯尝为宗正顔防军辩其不然矣逮秦人始以宗正列于九卿仅掌亲属而宗庙之事属之奉常大夫古人所以敬宗之宪至汉魏隋唐迄于我朝因之不改昭陵念宗子之无所统一也始于宗正寺之外为大宗正司以皇族领之治平元年增置同知事元丰官制行又以宗室团练使以上有徳望者为长而一人焉贰之若位高属尊则为判凡以承宁弗恊紏过愆违祖宗厚伦之意至是逾宻矣虽然予以古制叅之尚有可言者古者以庙序宗庙曰宗庙室曰宗室器曰宗彛祀曰宗事姓曰宗盟而掌礼者由虞周以来皆曰宗下及都家皆有宗人将以别姓收族寓不言之教也是故天子之元子为大宗以继太祖则别子为诸侯者各为一国之太祖而不得祢其先王诸侯之元子又为一国之大宗以继太祖则别子为大夫者又各为一家之祖而不得祢其先公继别者亦谓之大宗所以别小宗大夫之次子曰二宗所以副小宗或同姓而异氏也或别氏而合族也或有大宗而无小宗也或有小宗而无大宗也或无宗而亦莫之宗也或有适子之子而不为适孙也有通称为后而不与适【阙】相承者同服也有宗庙之事则尸主列于太室子姓以昭穆为南北靣旅酬赐爵昭与昭齿穆与穆齿内賔宗妇各如其伦其有哭临之事则同姓于宗庙同宗于祖庙同族于祢庙所谓世之逺近齿之长防分之亲防盖自生长见闻周旋乎宗庙之中相示以礼乐而意已传上无嫌偪之虑下无觊觎之心法之至善者也况又养之于成均以观其徳行虽天子之元子亦齿于士也列之于王闱以考其中失虽大夫元士之子亦列于王子也逮其可以仕也则选建明徳自五等之侯两社之辅三等之采六遂之邑有封畛土畧以处之彛器分物以昭之祝宗卜史以秩之宗氏分族以维之才无大小靡一失秩此其大畧也而于其间非混然无所别异者曹文之昭晋武之穆而曹为伯甸武王之母弟八人三列公卿而五叔无官鲁卫晋皆叔也而文武成康之伯不获是分蔡叔康叔之兄也而卫先蔡则又于昭穆长防之中以贤否为进退以功过为先后有尚徳劝能之意行乎其间士之生于王族也宗有法庙有序学有教仕有养用有别涵养成就盖非一日呜呼夏殷以讫杞宋后稷以讫末孙凡皆有国二千余年虽以嬴秦之暴斡弃周鼎犹三十年睨视而弗敢迁亲亲用贤之效岂秦汉以来褊衷忌意凉法事之所及知乎国朝待遇同姓则本乎成周之意视前代之自翦其类根无所防者殆不可同日语然而宗法不立无以严亲亲之等嫌忌尚存无以收贤贤之效若谓大雅不羣为善最乐与夫操觚弄翰之士固多有之若同姓之卿与国同其戚休如古人所谓维翰维城者则予谓当思所以变通之法以蕃王室以强本朝尚古人溉叶流根之意敢因王之请以所得于师友者为王诵之用答敭明天子崇宠属籍之休命云
　　华亭县重脩学记
　　华亭县故有宣圣庙自庆厯后郡县皆有学于是县立学官以附于庙绍兴绍熈虽加缮治又数十年矣今令防稽杨君堙始至戢奸惠柔剔纷起废一年而撙节浮蠧储米三千石为平籴仓又一年鸠材僝庸脩大成殿前门后阁左右二翼而舘乡贤于夹又东甃泮水建讲堂一斋庐八令佐之欵谒有次诸生之公养有廪通为垣以宫之翼翼沈沈邃严靖深伻来以图请记成事予惟论学校者未有不伤教法之坏议科举者未有不叹辞章之靡经生学士尚论比闾之法庠塾之教则悼王制之不可复呜呼侯封井牧去籍二千年矣是未可以骤复也虽然古治终不可复与曰不然也天命流行发生万物虽五行异质四时异气而仁义礼知之性恻隠羞恶辞逊是非之情则古今同此民也父慈子孝兄友弟恭夫义妇顺则古今同此心也古之为教非彊其所无也亦惟即射乡之防而正齿位所以养其尊贤敬老之良知即歳月之吉而读教法所以发其尊君亲上之深省逮已事而竣也则反诸闾塾所谓家有塾者合二十五家之子弟于闾门之左右而父师者为之左右师以教之民生其间无习而非正人无行而非正道无间而非正言志壹心感不见异物而迁故曰斯民也三代之所以直道而行也自乡治废而民散朝夕无闾塾之教歳时无庠序之属死徙不相知出入不相友缓急不相赒而为民父母者沉于簿书期防之冲矹矹晨夜救过不赡于是奸胥乱民縁絶为欺吏以官为市民以吏为仇违其常心以陥于辟是虽曰世降俗已非一日独不思古今一宇宙也而今之民顾不古若岂诚不古若哉而况吴中族姓人物之盛自东汉以来有闻于时逮魏晋而后彬彬辈出左太冲所谓高门鼎贵魁岸豪杰虞魏之昆顾陆之裔虽通言吴都而居华亭者为尤着盖其地负海枕江平畴沃埜生民之资用饶衍得以毕力于所当事故士奋于学民兴于仁代生人才以给时须自陆士衡士龙以至唐宰相元方象先希声犹曰随世以就功名至敬舆则岿然三代人物也涵养作成此岂一旦之功先正朱文公谓三代而下惟董仲舒诸葛孔明陆敬舆俱有王佐气象自今观之其论谏数百如推诚散利等防无非圣贤之明训其所辟邪说如宁我负人反经合道凡后世防邦之说一绳以正呜呼斯不亦间世之大儒乎乃自近歳遽以华亭为不易治令不具官胥横民肆簿书漫漶狱讼繁滋铨曹注拟徃徃有望望然去之者吁何至是哉记曰凡释奠者必有合也或谓合他国之先贤而祀之然则是邦有如宣公自可为人物之标准地灵人杰千古不磨作而兴之则非守令事邪唐人诗称宣公为县人而志不书其何以为行善化俗之助杨君建学之初掲堂曰明善合子思孟子相传之要指在诸生发明为已之学冠佩林立聴者皆竦呜呼千万人之心一也上以诚感则下以诚应矣予既嘉杨君之为又叹宣公钟美是邦而人未之或知为表而出之其自今父诏师传斯防斯息慨圣贤之所学何事以无忘贤令尹之徳安知如敬舆者不数数遇也
　　常熟县重脩学记
　　常熟县学之始图乗散失仅有屋梁书至和纪年余无所攷庆元三年县令孙应时以言防里人也始祠于学新安朱子既为证其事寳庆元年祠迁于学之右然而孔堂阙坏茀不加治今令防稽王爚始至大惧无以崇化善俗廼约缩浮蠧逾年更而正之属邑士胡洽胡淳董其役以孔庙居左庙之南为大门北为言防之祠又东北为本朝周子卲子二程子朱子张子之祠以明伦堂居右东西为斋庐四以舘士为塾二以储书凡祭器祭服藏焉通为屋百有二十楹而为垣以宫之且増田二百畆有竒歳助公养之费访言氏之裔官为衣食而延师以教之别为田百畆以给其费白于州于部使者为庐以贮之经始于端平二年之冬落成于明年之秋廼八月丁亥释奠于新宫属郡人叶辅之叙其役以求记于了翁窃惟朱子尝记子防之祠矣如鲁论所载二三事皆以发挥亡余藐兹孤陋安敢复措一辞然尝读礼书而窃有见焉因记庙学之成并附其说夫檀弓不知何人而一篇之言独于子防极其称誉虽其于孔门诸子率多讥评又以言曾并列其是言而非曾者非一几若偏于抑扬然即其书以攷之大抵当典礼讹阙无所考订之时人之有疑弗决者率以质诸子防故前后议礼者十有四皆以一言为可否亦可以见其为时人之耳目虽汰哉叔氏一语若讥之而实尊之然则防以习礼列于文学兹其为文为学盖三代典章之遗頼防以有存者呜呼信其为豪杰之士矣昔栁宗元谓论语所载弟子必以字惟曾子有子不字遂谓是书出于曾门盖以字轻而子重也始亦谓然及考诸孔门之训则字为至贵盖字与子皆得兼称如门人之于孔子进而称子不敢氏退而称仲尼不言子其次亦有既子且字如闵子之等不一二人或子或字者又数人然渊弓至防夏最号高弟字而不得子也有子曾子而不得字也就二者而论则字为尊盖子虽有师道之称然系于氏者不过男子之美称耳故孝经字仲尼而子曾子礼运字仲尼而名言偃至于子思字其祖孟子字其师父祖相传至今人之字仲尼者毋敢以为疑字既尊矣则虽以孟子亚圣亦不得以字称不宁惟是仲尼作春秋二百四十二年间字而不名者仅十有二人而防夏诸子之门人亦各字其师相承至于汉初犹未敢轻以字许人即是而观则子防以勾吴孤逺之士北学洙泗遂得字而不子以列于高弟之目此又岂易易然者今吴门宻迩行都而常熟为壮县有如防载起岂终无其人邪或者狃于习俗未有以自振我朱子既尝表其事以风励之予又何言独惟山川风气古今犹夫人也诵先圣之书服先贤之训呜呼其必有闻风兴起以无负建学尊贤之意者士其勉之
　　程纯公杨忠襄公祠堂记
　　予自督师召还凡六上乞骸之请寓建康待命府学教授陶君过余言曰昔者明道先生程纯公以正学为诸儒倡郡国祠事之惟谨是邦以先生之尝簿正于上元也学故有祠炽也不佞尝闻忠襄杨公通守是州日防金人大入杜充以宰相总诸道兵望风迎降自余或辱或遯惟公自矢一死力与敌抗唾骂不絶口卒遭剖心之酷公朝义之易名忠襄赐庙褒忠今百有余年记于防牲之碑书于下栅之石赫赫乎其与日星俪明也炽也生长大江之东习闻其事今又稽诸志乗则公又尝典校官宰溧阳有徳于民士而学未有祠也不谓阙典欤于是即纯公之祠之右绘杨公以致敬焉子为我识其事或以谂予曰二子匪其伦乎予曰儗人者以其道相似也禹稷顔回曾子子思穷达不相侔也去就不相似也而孟子同之此岂世俗所儗伦者乎夫学何为者也所以志乎仁者也乾道变化各正性命根于理者为仁义礼智之性禀于气者为血肉口体之躯而心焉者理之防而气之帅贯通古今错综人物莫不由之学焉则求以不失其本心进退在我冨贵不可淫也死生在我威武不可屈也自夫学之不谋非囿乎气质之偏则夺于利害之私口欲味目欲色耳欲声鼻欲臭此性也而不知命之有制居则求其安矣食则求其饱是心之体肫肫其仁充实流贯可以参天地可以为尧舜而安与饱之是求则小人之事未之为丈夫也以之为学则志于茍得安于小成矣以之居宦则见得忘义见危幸免矣彼庸夫贱不足责也徃徃犹以一至之勇蹈仁义为康荘学之为何事顾以口耳之读给取利禄为足所谓成物已无与吾事焉斯不甚可耻乎迹二公之所遇虽异而其志于学归于仁能不失其本心则后先一揆此尚可优劣乎俗流世坏寇祸繁殷余嘉陶君之为是举也足以兴衰立懦不失圣贤为已之意为识歳月公讳邦乂字希稷吉州吉水人以政和上舍生赐第云鹤山集巻四十六
　　钦定四库全书
　　鹤山集巻四十七　　　　宋　魏了翁　撰记
　　靖州鹤山书院记
　　某泰禧间尝任王朝防国有大事议不合补郡去筑室于先庐之北曰鹤山书院聚书求友朝益暮习将以质其所未信聘命三至辤不敢进其后刺部守藩粗更民事先帝察其可用即正歳大朝驰驿而召之居数年又以罪戾徙湖北之靖山囚瀬絷不通于中州益得以静虑澂神循念曩愆寓馆之东曰纯福坡五老峯位其左飞山属其右而侍郎山嶷立其前冈峦错峙风气融结乃屏剔菑翳为室而居之安土乐天防其已之迁也廼即故乡之名榜以鹤山书院背夏涉秋水木芙蓉更隠迭见老梅樨杉灌木丛篠又将寻歳寒之盟某息游其间徃輙移晷而乐极生感咏余兴叹或靳之曰优哉游哉聊以卒歳吾为子喜而子戚诸曰不然也君譬则天也疾风迅雷甚雨必变天之怒而逸焉是不敬也君譬则亲也挞之流血起敬起孝亲之过而恝焉则愈防也或曰有一不慊则儳焉若无所容而亦庻几有以自靖自献矣曰恶是何言也隂阳五行播生万物山川之产天地之产也身体发肤一气而分人子之身父母之身也是故穷天下之物无可以称天徳终孝子之身不足以报亲恩而余也猥繇寒逺被遇两朝幸位从臣之末夫使谏行而泽下事称而意隠斯亦报国之常分耳顾无能丝发之盖廼蹈浚恒之戒自贻过涉之咎祗以病朝廷羞当世之士而尚以自靖自献为足乎昔之人量而后入信而后谏原筮而后比也众允而后晋也夫然故上无怨而下逺罪也而余也亦尝审于所发乎过位必色过阙必下路马必式怀乎十目之所眎所以广敬也斋戒沐浴书思对命习容观玉声赫乎上帝之有临所以蓄诚也自明善诚身顺亲信友无几微之或怍谨获上之道也自本诸身证诸民以及于三王百世天地鬼神无毫髪之不合重发言之机也夫然故显谏而君不疑尽言而人不忌而余也又有一于是乎有孝有徳以引以翼嫌汲汲以求深也訏谟定命逺犹辰告恶数数以取防也衣锦褧衣裳锦褧裳虑皓皓以取污也慎尔优游勉尔遁思忌悻悻以忘君也而余亦未能自信于斯也呜呼栽者培之倾者覆之取之自彼天何心焉贤则亲之无能则下之致之自己亲何心焉故古今无未定之天而亦无难事之亲一或反是则吾孔子之罪人耳矣于是识其语于室以自儆
　　强斋记
　　寳庆元年高侯徳文自姑苏介余友毛谊父而请于余曰昔朱文公尝以强斋名吾所居室子为我书之盖侯仕淮右尝以输平邻壤折其骄慢有闻于时其后监登闻鼓院忧职尽言余甚慕之今行年七十有六而服行文公之训强善无斁余曷敢曰不可亡何侯以书来曰善矣子之礼也盍并记诸余谓谊父曰人之患制于欲则愞狃于习则安气柔则沈于众形躁则苦其难有一于兹策之而莫前而侯也诱訹弗渝华皓益坚则所谓强者侯其知之矣而奚资乎余言虽然吾请为谊父试诵所闻焉今夫天地四方与人若不相涉而古人谓此为男子之所有事奚事也晦明寒暑日夜相代乎前此莫非事也而人由乎其中不知其为已之所当事也是故易之大象凡六十有四而于干曰君子以自强不息于晋曰君子以自昭明徳天行日进凡皆自不可已圣人发此二象示人以所当事者不为不切至矣然而日为众阳之宗亦天下之健者而独于干曰自强何哉天左旋而日右转其为三百六十五度四分度之一穷昼夜而一周盖未始相逺也然日之进也财足以当昼夜之运而天之行则常超一度积日以成嵗是则天常逾一度而日常不及一度则所谓强健而无息非天行不足以当之先正安定胡公尝语人曰人之一呼吸是谓一息一息之间天行八十余里人之一昼夜万三千六百息故天行百余万里然则是孰使之然哉天之强而无息也非有使之然也则人之为善其自强而不可息也盖亦无与乎他人矣天之行也左旋右复前降后升昼夜有常古今无间人之为人将以主天地而命万物也而合散消息乃为大化所驱固有由之终身而不知其然者天固不蕲乎人之知人知为善也而必蕲乎人之知顾得谓之自强乎呜呼侯之请也余之记也是将愈言而愈失矣谊父以告侯请书是为记以庻几古人求箴儆于国人之义侯名之问字徳文家故通达尝四举礼部驰声胶庠其驯行可纪盖不但如前所闻云
　　夔州重建州学记
　　庐陵李侯镇夔之明年大脩学官成以书抵某曰夔故有学自淳熈之季帅守某侯某尝撤而新之仅歴三纪蛊坏弗治今军器监丁侯黼与转运判官王君观之尝议更葺且病其门术弗正也为审端焉各捐钱贰千万市材于恭涪黔市竹于云安大宁既赋丈鸠功防丁侯召去余实来乃与王君卒其事各增钱千万始嘉定十六年之六月讫寳庆元年之五月礼殿讲堂斋舘门序次第一新而云章有阁从祀有象先贤有祠文防有所直宿有舍学故有李氏五桂楼今复建于东偏祠六君子其上以至庖湢筦库黝垩陶甓率视旧加隆役成帅士者脩舍菜之礼余又念堂曰明伦而无以训迪之也乃摘六经语孟切于伦理者凡八条大书深刻而壁寘之士谓是役不可无纪也以惟子也请顾某不佞何足以与乎此虽然尝闻之斯民也三代之所与共学者也然而古今异俗则亦有幸不幸焉三代建学立师之制于周为详今周官所述惟大司乐成均之法师氏王宫之教乡遂属民读法之节而他未有考焉参之诸书则自二十五家之闾为塾以里居之有道徳者为左右师所以合国人弟子道以防学之节而养其良知之本由是升之党庠升之术序升之国学不特王公大夫士之子也乡之俊选莫不咸在不特小乐正教以威仪也大乐正迪之以义礼不特齿及賔介也郊人之防贱亦取爵于堂上之尊以相旅不特三嵗而案比也中年而校其进否不特六乡兴贤也自遂以降至三等之国亦如乡制盖曰天之生斯民也仁义礼智之性父子君臣夫妇长防朋友之伦民所同有也而行之不着习矣不察是故立之后王君公承以大夫师长建之学校庠序则所以为之耳目导其所向使充是四端行诸五典有亲有义有别有序有信而无不尽其分焉是先觉先知者之责至重而不轻也又虑其笃近而遗逺详贵而略贱也则聮以井牧书以比闾合以射乡考以节授盈天地间无尺地一民不相属焉夫然故民生其时出入有教动息有养所谓人有士君子之行者非虚语也自上失其道莫知所以君之师之上以权谋利禄为操世之具下以揣摩迎合为取宠之资于是小有才者捷出居近利者速化至科目之设则士自童习已有计功求获之志而俗日以卑其间岂无不待文王而兴者然不能皆尔而况小有才则溺愈深居近利则坏愈速记览而谓之学词采而谓之文虚无而谓之道袭讹承陋不自觉知甚者则有口谈儒术心是异端者焉夫后王君公大夫师长学校庠序本所以为时人之耳目使知有广居可居正位可立大道可行也而千百年间为之耳目者反有以误其所向俾之旷安宅舍正路倒行逆施伥伥然无所归盖至于本朝之盛诸儒迭出正学中兴然后士识所趋知有人已义利之辨然而二百年间笃信而力行者犹可枚数则以染濡既乆自奋维艰呜呼生于三代者果何其甚幸邪周始于后稷夏商终于杞宋皆二千余年有国圣贤后先治化休盛明伦立本其效固若是而秦汉以下乱浮于治士鲜常心则为人耳目者亦尝思其故乎夔地虽陋而接壤二蜀蜀之学者自先汉之初已能方驾齐鲁故史谓巴蜀好文雅今夔之诸郡则巴之故壤也重以孔明子美之所熏渍质实而近本况今幸生诸儒之后理义精明乃牧乃监又相与为之耳目以导之使趋然则如前所谓揣摩迎合为利禄计者士既知所耻矣则反其性之所自有尽其分之所得为士亦知所勉哉谨以是复于侯而识诸牲石侯名鼎常为宗正丞兼驾部郎官今以直敷文阁镇防苟可以崇化善俗者无不为也
　　拙斋记
　　广汉张行父与余同朝一日谓余曰吾尝有感于周元公先生拙赋乃以名吾斋居之室子为记之余始闻其语而惑焉人之一心广大而精防寛裕而宻察所以范围天地出入古今错综人物盖有巧厯所不能筭良工所不能述学问之道则所以致其知而明其明也一或反是则为昏为愚为庸为闇故孔子论仁勇必知为先而孟子蔽之曰知譬则巧盖圣贤之论贵知而贱愚未闻拙之尚也盘庚成王以成逸作伪为拙之戒而孟子亦以拙工拙射为不然至老荘氏始以巧拙寓言秦汉以来疾世之以善官深文为巧者则于是激而为守拙之说其后潘安仁杜子美栁子厚诸人遂以拙自命至我周元公为赋以发之行父之伯父宣公为记以申之而此义盖广然而未能以释然于心者彼老荘以拙用巧也汉魏以来以拙疾巧也其流弊则假拙而饰巧者也是皆不足多计而二先生之言乃若与圣贤异背者夫言亦各有攸当也物欲之知与徳性之知常相背而驰故喻于彼者必闇于此而工于小者必遗乎大且曰予圣国事之日非而有不知也且曰予知驱诸罟擭陥穽而有不辟也是其巧也祗所以为拙也周子曰余病世之多巧也张子曰余病士之不拙也夫亦以遏其逐物之萌而返诸徳性之知与圣贤异指而同归也且坤之光变干而为离离中虚也而曰畜牝牛吉则以明来自外火为外光干之阳索坤而为坎坎内实也而曰有孚维心亨则以明根乎中水为内明明乎中故正位居体照知万物明而常若晦也知而常若愚也明乎外故矜巧衒知丽物而忘返若明而实晦也若知而实愚也是故离用坤以畜其明而坎伏坤以晦其明刚毅木讷者求仁最近而巧言令色则去道甚逺此盖内外賔主之辨吾圣贤所以求端用力莫要焉行父曰是吾志也因为记
　　仰高堂记
　　庐陵曾无疑名堂以仰高其业在车牵之卒章其义在表记子言之之三章朱文公为书其顔厥既三十有一年而未有以记之驰书渠阳属余余谓表记虽莫知谁作而要言精义率居其多是章自仁有数而下以文王有声之乱为数世之仁以谷风之三为终身之仁于大雅取徳輶如毛之诗于小雅取高山仰止之诗而继之以子曰诗之好仁如此乡道而行中道而废忘其身之老也不知年数之不足也呜呼古之为诗者大抵若此春秋卿大夫之所赋答洙泗诸弟子之所讲问子思孟轲之所讽道岂必尽同而亦未尝相戾也二五之运穷古今越宇宙如一日虽千载殊时五方异感而其本则一故惟理明义精则声入而心通气感而机悟所谓兴观羣怨随遇有发岂必言自已出者齐鲁韩毛之说行而后之经生学士有耳目肺肠不能以自用弃其徳性之知以奔走于故训之末师传未泯则犹有同异相较迨三家不传而毛郑孤立则耳目肺肠又一惟郑之听矣高山仰止景行行止此必曰周大夫刺幽王也而攷之诗自楚茨至车牵凡十篇皆未有以见其必为风刺况曰高山之可仰也大道之可行也乗牡之不息也六辔之相应也则既知高之可仰又必行以至之騑騑雝雝盖有见贤思齐不肯自己之意故太史公引此诗亦曰虽不能至然心乡徃之然则夫子至汉儒皆同此义也是乃人心之至正而天理之不可掩焉者也今必惟毛郑之听以为疾褒姒而思贤女虽亦可通抑不亦甚固矣乎无疑其遂以表记之云而书诸室息斯游斯于以求仁莫近焉而奚以吾言为虽然无疑之请也勤不可终无一言以辅仁也夫仁圣人所罕言也必问而后有言然且未尝有所指而惟言干之文言指元为仁至复之六二始曰休复之吉以下仁也则又指初之不逺复为仁矣何则复之初即干之元也自姤而上阳伏于隂至剥之坤销铄殆尽而介然一复之顷全体皆具其在人焉凡一念之萌舍末而趋本逺罪而迁善者皆仁也此非壮于克复者不能而二之休复则知所仰慕以进乎仁者也呜呼无疑孜孜于是训则既知所仰慕矣故余愿以干复之义申致其爱助之私焉无疑名三异于是生四百四十五甲子云
　　积善堂记
　　前知普州家侯季文以书抵某曰炎不佞绍先人遗业勤身州县逾四十年敬共夙夜幸无颠越今浸迫耄期兴念厥绍不以控于执事死且不瞑炎之先庐盖五閠之季少卿周氏之遗址我先祖评事撤而大之既又荡析不常我高祖考太中公合而葺之开禧三年燬于里火炎大惧室神賔戚无所于位毫积寸絫凡十有五年以溃于成重惟评事所营在积善坊则今成室之地也于是以坊名名堂示不防其初且俾后人斯言之依勿替有引子其为我发之余毎惟圣贤垂训惟尽所当事而无计巧蕲获之心焉是所以异乎善恶报应之说而攷之于书于易则有曰作善降之百祥曰积善之家必有余庆韵语相传若有由来然则是与异端之所以教有同乎曰否不然也吉人为善惟日不足鸡鸣而起孳孳为善夫自朝至昃非必尽与物接何如其可谓善又何如其为之也舜居深山之中与木石居与鹿豕游顔子在陋巷一箪食一瓢饮此岂有酬酢事变济时及物之功世之称为善者必曰舜顔呜呼吾之所谓善其诸异乎异端之谓善与乾道变化继之者善成之者性盖善立于性性命于善也率是而行之无为其所不为无欲其所不欲则何徃而非善朝益暮习油油翼翼如弗胜如将失之非以父母之我爱也夫亦自尽其敬焉耳明发不寐洞洞属属如恐弗见如将复入然不知神之所飨也夫亦自致其诚信焉耳私朝斋沐书命习容非以求知于公所也日暮人倦斋荘正齐非以要誉于乡党也吾知循理尽分而为之他人何与焉不敢侮于人所以自敬也不敢欺于人所以自明也欺焉侮焉人无加损而是心之萌败徳乱常所防固在我矣善之与庆不善之与殃盖同出而异名非善恶之外复有所谓庆与殃而亦非有所觊而后为善有所惧而后不为恶也又况人之言行或诚或伪或公或私惟家人为不可欺夫使刑善于家声孚气感父父子子兄兄弟弟夫夫妇妇无不各尽其分焉则吾闺门之内固已日由乎吉祥之中其何庆如之是心之传流及苖裔固其所也而一家所感一国化之仁逊礼义皆由此始则是庆所被又不知其几矣董子谓人之所为其善恶之极乃至与天地流通而徃来无间然则虽天地间吉凶妖祥亦一气之感故因家侯之请愿相与切磋究之家氏源深委大侯又能恂恂守道以保厥家歴十五年不迁官今以朝奉郎老于家生八十有五年矣
　　黔阳县学记
　　大学之道必诚其意必慎其独凡以求其本心而毋失焉耳夫天与人一气也人与万物一体也虽诚无为几则已动已所独知人未有不知是故圣贤之教因其有是实理也为之建学立师以申其义焉使人即事亲敬长之近充之于仁民爱物之广随事体习必着必察如是而为仁义礼知之性如是而为恻隠羞恶是非辞逊之情茍有秋毫之不合则儳焉不能以斯须其曰必诚必慎云者舍是则为失其本心不足以谓之学爰自科举取士士读圣贤之书相与讲切究图曷尝不知此理有如词华之防志记问之溺心权利之倍谊奸邪之病正淫哇之乱雅惨刻之伤恩聚敛之妨民虚无之害道妖妄之疑众皆知辞而辟之而夷考其朝夕之所孜孜者则不惟实有以事乎此而又出是数者之下焉于是小有才则溺益深居近利则坏逾速盖其说曰正学以言则有司之所必弃直道而行则斯世之所不容故虽心迹言行显然不相顾而人不以为怪以此胥告固已可鄙又有讳其名而践其实者岂知乖逢得防有义有命况正学以言安知其不合直道而行安知其不容此不惟待已之凉亦望人太浅其为不诚不慎亦甚也寳庆初余以辠戾徙靖始亦陋其士夷其民徐即之而不然盖民不知有纷华之恱故寡欲易足士不知有科举之利故质实近本祀事徃徃用尸虽功缌亦防食以终防吉凶不以佛老无塔庙僧牒之耗郊人犹有大布之冠者既乃知辰沅间亦莫不然然则斯民也视小有才而居近利者固不可同年而语矣甘受和白受采使因其去本未逺而有以开导扶植焉视他邦不既易易乎昭武饶君敏学故朱文公弟子子也为令黔阳纾滞救乏摧奸抑彊威行令孚粟衍财牣思以父兄所讲淑其民人县故有学于治寺之东自嘉泰后钱君衢移之县西南罗君方畤又为礼殿余悉未备饶君始为门墙继葺殿屋堂室斋舘庖湢庭庑以次毕具又为绘象祭器以严春秋之祀命贡士单铨董其役事谒记于余夫饶君之所以厚其民者若此余虽不敏敢不诵所见闻期有以告于邑之人相与反诸其本心明辩而笃行之以无负兴学之意云
　　君子堂记
　　龙舒陈侯冲即先庐之南云锦亭之旧为堂三楹摘周元公先生莲说名以君子属某书之且曰为我叙所以作窃惟先生精思独得作为图书原太极于无极騐隂阳于互根防八卦于五行明两端于主静凡皆无所因袭若异而实同夫惟理明义精是故观物而察虽以水华庭草亦莫不有以识其屈伸清浊之分此在晩学不容复措一词虽然尝因是而有疑焉荷华之于诗盖一再见郑风曰山有扶蘓隰有荷华不见子都乃见狂且陈风曰彼泽之陂有蒲菡萏有美一人硕大且俨余谓此诗人忧世怀人愿见君子而不可得之词诵郑诗者谓剌忽之用臣小才居上美徳在下其于刺忽之义容有可言而用臣之义则为得之若夫陈诗笺传以小序为据则指为男女相恱之词夫硕大且俨自非钜人元夫心广体胖未易当此而安得以相恱少之疑当为泄冶诸贤直道不容而诗人思之耳其曰有美一人伤如之何此殆有及纬之忧大抵诗自齐鲁韩毛以后士弃其徳性之知以奔走于训故之末矧今毛传孤立故为诗者益固因先生莲说益信二诗之义皆为思见君子故以复于陈侯姑识诸堂序与同志者商略焉






　　鹤山集巻四十七
　　钦定四库全书
　　鹤山集巻四十八　　　　宋　魏了翁　撰记
　　长沙县四先生祠堂记
　　周元公先生之先世居青州自唐永泰中有为廉白二州太守曰崇昌徙道之宁逺县大阳村至裔孙虞賔之中子从逺又徙营道之西曰濂谿保三传而为元公故今宁逺营道皆即其所自而为祠一时守令各以记文属之某既为叙所以作明年长沙县丞李君亢宗摄县之四月政脩而财裕以余法用脩校官具器服又念昔人尝祠元公配以胡子仁仲张子敬夫朱子元晦盖生于斯寓于斯作牧于斯者也而歳乆頺圮于是撤而新之又以属记于某窃惟古者庙事人鬼有萃而无涣故以同气为尸非其族类则弗享也其他人所得祠者惟功烈祭于大烝乐祖祭于瞽宗有大徳而无主后者祭于主国今诸儒别族异氏且各有主后而郡国焉得祠之盖自汉儒始有祀先圣先师先贤先老之说故近世儒先之祠布满郡县非其乡邑则仕国也此亦不为无据要未能尽得夫萃涣之义欲辤以未达季君固以请曰愿有以告于邑之士也呜呼如某之浅陋图所以淑其身而未之得也安能有以告人虽然窃又有疑焉大畜之彖曰刚徤笃实辉光日新夫行之以干之刚徤居之以艮之笃实辉光明着日新无穷此学问之极功也而大象发之曰天在山中大畜君子以多识前言徃行焉审问而慎思明辨而笃行则所以畜其心之徳盖畜故乃所以养新而新非自外至也昭昭之多止于所不见是以愈畜而愈新今学士大夫诵四先生言行于极图而见隂阳五行之根于易通而见元亨利贞之实于知言而见中诚心性之别于大纪而见皇王帝伯之分于张子则见其受学于五峯而有闻于仁之训于朱子则见其受学于延平而有闻于敬之训师传友习昼诵夜讲夫孰非前言徃行然而实未能以止徤之义畜徳于其中是以听其言则若有以事乎此见诸事则亦知所以尚乎此方其才壮气新席天资之美挟口耳之知徃徃可以名于人歳月慆迈志随气索则前日诵说之功浸非我有或又假其一二以饰辩言以济私欲则反不若未尝有口耳之知也余为此惧方将内反诸心思所以厚于畜而薄于言也不惟不敢以告人而亦且不暇矣李君文肃公之曾孙而文公之高弟也其亦以余言为然乎傥遂以为记而告诸同志者相与懋敬之毋忽
　　全州清湘书院率性堂记
　　吾友林仲山岊守全日得栁侯仲涂氏读书遗址乃鉏荒筑室舘士储书与邦人讲肄其间且以致怀贤尚徳之意嗣守者不替有引斋庐廪稍歳衍月益今锡之号荣殆与睢岳嵩庐四书院相为侪等今守赵立夫必愿复增而大之中为堂三楹榜以率性而移书某曰愿有以告于邦之人也维侯故相忠定公之世适忠定为政尊经崇儒表章性命之学侯习闻之故将与邦人共明此道是敢不诺或闻而疑之曰圣人之教人若不以性为先而子思孟子以前论性者亦未有必然之说也今毋问始学例语以率性得无陵节躐等之患乎曰不然也成汤告民于亳曰民有常性周武誓众于孟津曰人为物灵凡皆立国之初是为羣言之首盖大本要道无以先此夫易圣人所以开物济民者也首于乾坤发明性善之义曰大哉乾元万物资始曰至哉坤元万物资生凡各正性命于天地间者未有不资于元元则万善之长四徳之宗也犹虑人之弗察也于系辞申之曰一隂一阳之谓道继之者善也成之者性也犹曰是理也行乎气之先而人得之以为性云耳曰成性存存道义之门则又示人以知礼成性道义皆由此出也而终之曰圣人之作易也将以顺性命之理是则易之为书其大本要道顾有先于此者乎故子思于中庸撮其要而言之若曰天所以命于人则谓之性率乎性而行之则谓之道即是道而品节之以示训则谓之教呜呼圣贤之心后先一揆故中庸之首则易与诰誓之防也疑者又曰以性命为教吾既得闻命矣其在学者则何如其为功也曰先天之易干南坤北非性之体乎后天之易离南坎北非性之用乎坤之正位变干为离明见乎外者也而曰畜牝牛吉则顺以养之干之正位变坤为坎明根乎中者也而曰有孚维心亨则刚以行之夫惟位在徳元而养之以顺行之以刚清明在躬不役于物此尽心知性之极功也故子思子先列性道教之目次又释道体之不可离而继之曰是故君子戒慎乎其所不睹恐惧乎其所不闻莫见乎隠莫显乎微故君子慎其独也盖自可离非道而上则道之体也是故君子戒慎恐惧以下则人所以求道也圣贤之言本末备具顾读者不察耳诚能于暏闻之外隠微之际已所独觉而人未及知随其萌蘖之动以谨乎善利之几则仰观俯察前参后倚真有以见夫仁义礼知之则行乎君臣父子长防朋友之间皆吾性所本有分所当为而实不容以须防离也于是疑者舍然以作曰推本乾坤之体坎离之用以发明性道教之节吾昉闻诸此盍以复于赵侯与学者共讲焉余曰诺哉是为记
　　潭州外十县惠民仓记
　　建安真公徳秀守潭日尝为惠民仓以粜于国人为社仓以贷于郊人人怀其徳厥三年温陵曾公为守守之弗失尚虑外邑市民歳当春夏之交常苦贵籴脱小不登将无所于诉葢公居郡以来贡赋之彛式邦国之经用毫髪无所损益惟不急之役无名之餽是省是去仅一年有半视元授之数既增防移镇豫章乃出币余酌县之大小户之多寡而平颁之属令丞时其籴以备赈粜粜已复籴籴已复粜循环无穷自长沙善化外为县十为缗十万一千九百又虑奉行不恪表于朝请视常平定为令令丞去官郡稽其存否为功过且俾常平使者察焉而移书某曰昔者希元之请子为记之今不书无以糓来者余冁然喜曰余尝语希元子无患焉仁义之心人皆有之吾将见是法也有推行而无沮挠有变通而无废易也今希元之去未乆而公以郡少府余财脩其法之未备吾言顾不信乎古者量地而居民计口而受田任土而制贡赋视年而为国用是故民有余粟国有余畜乐歳饱而凶年免其有老稚难阸则委积以待之凶厄防夭余法用以给之瘖聋断废各以其器食之盈宇宙间相保相助有节有授无尺地一民不相属焉此司牧之职分所以厚同体而共明命也乃自世降俗薄上失其为主之道不井田不封建民散而无所系六经之书仅为记览词辩之资而鲜有以施诸政富连阡陌贫猒糟糠固其势然也而为民父母者初无保息富教之诚心听其仁鄙天夀贫富强弱而莫之戚忻也甚则伺间索瑕陥之罪而袭夺之千数百年宁无稍知职分者斟酌损益如常平社仓之等犹可以补王政之阙然非视为具文相承则移给它用其谨脩而固守之者盖鲜况能清心约已开无穷之惠于朞歳之余者乎故于公之请也乐闻而喜书之有不暇辞公名从龙今为资政殿学士光禄大夫方固辞豫章之命未得请云
　　徂徕石先生祠堂记
　　徂徕石守道先生景祐中尝为嘉州军州事推官后一百四十年故兵部侍郎阳安赵公介居是官始即廨之西偏为直节堂以妥先生之像歳乆不治寳庆三年唐安张君光祖为嘉定军节度推官撤而新之仍存旧榜而以书扺靖俾某识其事窃惟世降俗薄是非瞀于好恶向背变于死生者何可胜数迨夫歳月浩情伪寂寥而着乎人心者隠然与所性俱存是区区者谁实使之况先生之仕于嘉才月余耳而阅二百年惟先生为不可忘此非可幸而得也先是天圣以前师道乆废自先生从孙明复氏执礼甚恭东诸生始知有师弟子自先生覃思六经排抵二氏东诸生始知有正学仕嘉州丁内外艰去官垢面跣足躬耕徂徕之下葬五世未者七十防孝弟之风刑于国人去防召为国子监直讲防天子进退大臣增置谏官御史锐意求治先生奋不顾祸为圣徳诗七百言寻又以伊周望大臣于是连触奸相虽葢棺之后殆且不保凡二十一年始得欧阳公之铭以夫人道之要有三曰父曰君曰师盖无父无生无君无以生无师犹无生也是谓在三惟其所在而致其忠爱焉舍此而它求虽有防藻洽闻不足以为学也而先生之所服行者在此而不在彼其为言曰学者学为仁义者也唯忠能忘其身唯笃于自信乃可以力行也故以是行已虽朝谇而夕替所不皇恤然则士之登斯堂也居是官也考言观行其亦知所择哉昔欧公考先生之文尝为诗曰后世茍不公至今无圣贤又曰我欲犯众怒为君记此寃呜呼既曰后世必有公者而尚寃之足虑张君其以是书诸牲石虽地逺世后必有发于斯言者矣
　　涪州社稷坛记
　　天统元气而始万物地统元形而生万物人则禀气受形所以位天地育万物也是故先王之制飨帝则于郊祀社则于国凡皆以类求之其在邦国都鄙也设其社稷之壝社祭五土之示而配以句龙稷祭五谷之神而配以弃大抵自中门右社而下有大社有国社有侯社有置社有州社有市社有里社有胜国之社而其社之有祈有报者则皆与稷并祠焉然而天地之祀惟天子得行而社稷以下凡有邦有土下至二十五家之民皆得祠之且不特祈报于是也天地之烖隂阳之沴冦戎之警宫室之考亦于是乎类之祢之宐之衈之或曰是无已渎乎曰不然也此天之所以为尊而地之所以为亲也天之高高不可得而渎也而人依形以立取财以养故教民美报唯是为切近下逮齐民无间也自王政不脩浮屠老子与淫昵不经之祀窥见罅漏入操其柄乃至謟非其鬼祭逾其望天地山川而宫室之龙蛇异类而冕服焉所谓社稷则鞠为榛莽之墟守令始至与春秋祀事仅一造焉况有如涪陵之社则邈在西山之顚乱石衡道危不可陟望祀于治平佛舍然则涪视今诸郡其渎礼为又甚博士谢侯兴甫来为守慨然曰事有大于此乎度郡之东为坛三成者二坛各有壝为斋庐三楹于北墉下自日至而戒事月穷而毕明年春错事其上寮吏谓是不可无纪则驰书以属某窃惟不佞安足以知此顾惟礼坏乐废士安见闻之陋以疑天地之性人怵利害之私以淆鬼神之分故因侯之请而重有感焉乃诵所闻请识诸牲石期来者之勿坏也
　　涪州太守题名石记
　　凡官寺必书前人名氏非以备故实资博闻也大书而深刻之将使后之人习其读而问焉必曰某为循吏某为亷吏某为能吏不则曰是为酷为贪为庸盖见贤而思齐见不贤而内自省夫人皆有是心焉耳斯其为惩劝不已多乎江出汶山合西南众水至重庆受嘉陵水至涪陵受黔水故涪陵在今为要况又郡之西南接畛黔南平诸郡民夷杂揉绥御维难故郡守之寄在今为不轻长沙谢兴甫繇太学博士外补继守是郡郡虽有壁记尚多刓缺博士乃稽诸郡乗访于耆旧自孙侯熈而下得五十一人攻石而镌之移书某俾识其首夫春秋之法直书其事而善不善自见题名之凡例亦姑记氏名年位耳而贤否之在人心虽数百年犹炯炯如见然则居是官者可不思其职分之所当为者乎
　　常徳府东湖记【或作东园】
　　大府寺丞四明林公以湖北路祥刑使者治常徳府防摄守事乃寳庆三年之秋缮城浚隍得城东废地为圃与民共之临卭魏某尝被命守是邦旋以辠戾徙靖靖实公所部明年命记成事不敢以寡陋辤东门之衍籍于侯都沟封弗戒歳异月殊断潢裂壤菑翳所于帝命林公使节州符靡微不究曷蠧弗除溥彼武陵城郭亏防言坯言捄相彼闉阇彼城之隅有其湖顾谓賔佐风气之储而是陻阸盍辟而胠畧址赋丈度材庀徒自朝宗门迄西南郛东西撱脩其广百堵埤厚濬深剔防沮洳信偃起仆披聋发瞽乃基乃堂攸舘攸宇绕之湖水沈沈渠渠为梁十所可舟其下庚郑氏楼以门其圃鹭桥为防以泄以猪以流其恶以戒不虞公与其属于方于车防视瀹听志明体舒侯士若民于曳于娄节宣劳佚声和气愉自有宇宙山川与俱奚隠乎人今有昔无如艮止徤乆畜弗纾霍然阳开何天之衢人如暌孤或豕或狐遇雨之吉羣隂毕驱如人心然所居广居所立正位所履大涂为间不用谬迷厥初一日克已我室我庐不假外求随处裕如下客不佞记事之余请歌唐风以儆宴娱其诗曰无已大康职思其居
　　泸州赡军田记
　　泸为郡介江若二水间宻迩疆场自熈宁升帅府乾道又以东川帅司治泸厥寄尤重而郡无粒米之征歳所仰以供军者官赋泉四万缗使民输米二万石方泉贵米贱民未甚害也而歳有丰凶物有低昻行之至今徃徃一石为泉十数缗而官不加予也民日以病眉青神杨公由工部尚书自请守泸威行惠孚百废具脩尝以歳俭为民代偿所输之米且前守尝欲代输而未给也亦为代之又念饷皆军储未裕发七万缗以佐之然而终以泸人抑配之害未有已也辍郡少府余财二十万缗市民田歳取租以代民输方时多事顾瞻郡国蹙蹙靡骋而公优优绰绰见义必为乃知清心约已何事不可为也而余于此又重有感焉军之为民病乆矣志士仁人有志当世者必曰使军出于农官无常廪之军然后可以立国是则然矣抑有其义而无其制且地中有水为师地上有水为比此其义也居则比闾族党出则伍两卒旅此其制也然而谓之无其制者何也六乡不言授田六遂与公邑不言出军诿曰互文可耳而使民自备委积自治兵器既匪令典亦无明文虽攷之县师则兵若自备而参之遗人则食疑官给而质人与司兵又各有受马授兵之文则盖有不必尽出诸民者若虎贲司右之等此常廪之军亦未知于何而给大抵政典无传而四司马与土均治洫之官皆已去籍郑康成诸儒凭私臆乃直以田穰苴司马法为证审如其说则井田固所以厉民也且七十五人出一革车三甲士四马十二牛使盛世有此民必无以自聊乡民之众寡与六畜车辇而皆簿録其数使末世效此民亦有所不堪鲁之公车千乗不过公徒三万耳如司马法则当出七万五千人大抵皆以末世法释三代令典正如以汉筭证邦赋以莽制拟国服以没财捡商为先王所尝行虽杜元凯引周礼直名之曰司马法何怪乎后之用此书者毎出輙败岂皆周礼之罪哉仅有魏周李唐之府兵稍加裁酌故差可以乆盖非井牧必不可行而传注汨之莫知其制故自东周王政既坏讫今几二千年而寝兵者仅五百逮其尽坏也则又困天下之力以养乱虽有志士仁人终无防以救此其间如营屯之田固亦数有成绩然军不习农吏不宿业未有乆而不变者今于救无防之中有如杨公市田以共军则其为法顾不甚简而可乆乎不井田不封建终亦茍道而卒有未易言者然则是举也宁不使我喜闻而乐书之庻几有闻风而胥效者焉诗云国虽靡止或圣或否民虽靡膴或哲或谋或肃或艾呜呼吾犹有望也夫
　　长宁军六先生祠堂记
　　周元公先生自庆厯间与程大夫为友二程子从之游葢昉此横渠张子则于二子而有闻焉前倡后承积百余年而后其道大明绍兴初胡文定公始请爵程子兄弟而从食于先圣先师绍兴末向侯子忞始祠元公于舂陵至隆兴乾道以来则三先生辙迹所蔇皆有祠而横渠张子以降亦随其所歴而与享之朱文公张宣公前后所为祠记盖不知其几矣文公宣公既各赐谥某奉使潼川遂以四先生易名为请俞音风厉由是郡国皆有祠某虽不佞猥嗣记载为文者又已七八矣葢非其乡邑非其仕国亦无不祠焉余表兄高瞻叔定子守长宁始至属士于学而告之以人位两间天赋甚厚自待太凉其末勉之以希圣希贤毋以小伎自足人叹师道之不明也于是祠四先生于学而朱张二子配焉移书某令叙所以作顾在他人犹弗敢辞矧吾兄乎然而学益乆而忧益深记益多而疑益甚葢古不以绘象事鬼神不以非族享鬼神记谓释奠于其先师释者曰如礼有高堂乐有制氏书有伏生诗有毛公亿可以为之记谓释奠者必有合释者曰如唐虞有夷防周有周公鲁有孔子各自奠之若国无先圣先师则与隣国合夫三代之学者有专经授徒如汉儒者乎有人所师表而白首不见用者乎若有功烈如夷夔周公则祭于大烝又岂学者所得祠乎审如传者之说此必为秦汉以后之制而况古所谓庠序皆为乡民行射饮读教法之所事已则返于闾塾事亲从兄亲师取友亦未有越乡违家羣居聚食如汉中世以来之学校者故余于今之郡国祠先贤于学谓事虽甚美而古未有攷或闻而笑之曰迂哉必古之合而后可书则先儒之记是祠也无乃非与曰不然也余所谓忧益深疑益甚者徒以风气日异去本愈逺耳三代之王也域九州以居民不特天子诸侯有君师之职也公卿有师保之义里居有父师少师之教故民聚而教行极于春秋战国之乱民散乆矣然犹有圣贤在下聚而教之孔孟氏没俗流世坏然专门名家之儒犹足以为之师也故生则职教于里闾没则释奠于学校习是经也则祀是师居是邦也则祀是贤记礼之儒释经之士习见其事笔之于书而有国有家者相承不废事虽不纯于古不犹愈于日降日下师废而民散者乎父诏子承师传友习以工文艺为儒者之巨擘以取科第为稽古之极功以善权利为用世之要道间有不肯自混于俗则入佛入老凿空架虚疑周公仲尼未睹此秘不有周程诸子为图为书披聋发瞽如是而为极为仪为性命为仁义礼知为隂阳鬼神即躬行日用之常示穷理致知之要则人将冺冺愦愦无所于闻然则于师异指殊之乆犹頼诸儒之书发药而维持之则是祠也亦扶世觉民之大务乎虽然余于此又有疑焉自比歳以来不惟诸儒之祠布满郡国而诸儒之书家藏人诵乃有剽窃语言袭义理之近似以流俗以欺庸有司为规取利禄计此又余所甚惧焉者士登斯堂盍相与共惟斯义为其人以思之除其害以持养之则又郡侯所以望于吾防者并儳言之
　　眉州剏贡院记
　　国朝设科取士损益隋唐之旧凡二百有七十年矣列郡校试寓于浮屠之舘者十有七八承平日乆人物众多贡士之宫于是浸备而眉为士大夫郡取士于郷于大学于诸道者视他州为多自庆元初分贡额于诸郡眉以三十六人益为五十有二士之投牒益盛于前顾犹寓试于开元佛舍因陋就隘不谓阙典与刘文节公尝议改为迄于増广某亦尝度地北郊寻亦因仍今守黄侯申居郡之明年即学宫之侧辟为爽垲与有旁近僧庐之废者而更筑焉东乡为堂皇一为中门三外门三南乡为便坐一主司之直庐十南北乡为试士之庑七列东乡五列凡五百楹刘公旧庑居三之一以至庖湢府史封弥誊録之舍下逮什器靡微弗具又外为周墉赋丈四百五十少府既以余法用具糇粮称畚筑焕章阁待制李公始订其议至是又捐资为里人倡凡得钱二千万转运判官黄公伯固厉公模前后所发如之不足则刑狱使者郭公正孙又发五百万卒成之某居靖未返侯以李公之意来言曰是不可以无记子之尝为守于斯也以惟子请呜呼侯所以待邦之士其诚且厚若此予所欲为而不能也予曷敢不诺虽然每惟科举取士至于文已密而敝滋多法益详而意逾薄则未尝不防有焉古者闾月书族时攷州歳比乡三年而賔兴众賔之席弗属堂下之观礼者弗坐无异词也今易吏而主其事糊名而察其言望实之素着或攻而去之文词之稍异或惧而抑之宁收卑近无拔隽尤其幸而得之则又将以其取于人者取人矣古者使民兴乡之贤能还以长治其乡士自脩于家而民自为乡谋故毁誉公而贤否明今以一日之长一夫之见而投之以非所素习之事授之以非所素附之民积日絫月而为卿为公天子所与论道经邦皆若人也呜呼斯其为学制学御不已多乎且六经之书家藏而人诵之其下利而上义贱浮而贵实夫皆有是说也而夷攷其朝夕之所孳孳则所以治其国者秦汉以后郡县迫促之规也所以脩于家者隋唐以来科举纂缀之业也言行心迹晓然相违而人不以为异葢其说曰仕为养也为将有行也使所学与言稍违时律则有司之所必弃此不惟薄乎待已亦浅之望人矣且以言取人固非易事然而昭晣者无疑优游者有余文也者命于气立于志成于学而独不可以观人乎国初之文宗尚西昆至于仁祖之季诡异日甚嘉祐二年贡举士所推许者诡异之尤也而欧公所取乃皆平澹尔雅之文是邦之二苏公尤重兹选方二公之于家塾而为是学试于礼部而操是艺也使今之士必曰此非时所尚也而士以是进有司以是取不惟进不失正取不失贤繇是逺近闻风日改月化极于元祐之盛学醇行脩歴数世而流风未泯然则试艺于斯攷言于斯者顾瞻江山想像仪刑亦可以得师矣侯之沈沈其宇翼翼其庑非徒以饰美观也数千里而谒记于子也非徒以书成役也敬其事重其始所以望于吾防之士庻其在是夫侯予同郡人绍熈四年进士歴三郡守皆有徳于民今以治行尤异擢潼川府路转运判官云
　　北园记
　　古者域九州以居民天子诸侯为之君师而王朝之公侯国之卿皆有师保之义焉保以安之师以教之然而相观而善莫乡里为切近也则闾各有塾以郷之大夫士里居者为左右师或曰父师少师或曰郷先生凡朝夕有教焉歳时属民为射为饮则为之遵入自门左席于尊东夫非惟贵爵崇齿之为所以攷徳问业刑善而劝贤也大学曰一家仁一国兴仁一家譲一国兴让孟子亦曰其国君用之则安冨尊荣其子弟从之则孝弟忠信盖出而师保万民入而父师乡里其为成已成物则一非必曰仕而后有行也自田制坏乡法废庠序射乡之防不复可行士大夫由乎流俗敝化之中非隠居遯世以独善身则席宠借位以迫蹙民夫天授人以圣贤才能将以先觉后非使之自有余于一身也天授人以高位厚禄将以大治小非使之自有余于一家也由二者而言能自善其身则仁逊孝弟之刑犹有以善俗也自有余于其家而丰已蹙民不惟民无所頼且一国之所慕而使之习非效尤是则所谓一人贪戾一国作乱盖仁逊必一家之积而贪戾则一人之为耳斯不亦自遏其躬乎某之病此乆矣尝以家居暇日筑室鹤山之麓将聚友而防习焉规摹粗设而才不逮人力亦未赡得罪南迁又即靖之鹤山筑室以寻前志士或不鄙而辱从之然靖居天下穷处衣冠鲜少一日眉之走欵门遗之书则眉之先达李公季允甫也遗之图则眉之北郊公所为北园也园东乡中为志堂序分十舍曰求仁曰立义曰复礼曰崇仁曰请益曰由頥曰履信曰穷理曰近思曰笃志其左南楗其右北楗其后为读书岩为时台台之上为东楼又曰极高明其前为西阁为防泽堂堂后有方池衡从三畆酾二渠其下襞木为坊以猪泄之堂分二内为存斋复斋堂之左夹摘山名榜曰儒相精舍为省斋克斋其右夹望蟇頥津榜曰忠谏精舍为诚斋笃斋自余不可殚纪大抵目击身履无非格言精义之着虽水华庭艸园芳槛竹所以舘之名之亦皆克自规儆匪宴娱之共且以书来曰吾之为是也羣乡之秀茂讲道肄业其间人徃徃谓吾徒自苦不知吾侪所乐盖在此不在彼今役事既竣而未有以记将子是属呜呼俗沦士散家自为学而李公以耆徳宿齿不自有余慨然自任以仁逊孝悌之责使国人弟子咸有所矜式焉然则今之大夫士退而巷处者夫皆若是也虽古制未可遽复将不能兴乡里之化轨俗厉贤以给时用乎谨述旧闻以授使者为此园记
　　卭州先茶记
　　昔先王敬共明神教民报本反始虽农啬坊庸之蜡门行户灶之享伯侯祖纛之灵有开厥先无不宗也至始为饮食所以为祭祀賔客之奉者虽一饭一饮必祭必见其所祭然况其大者乎眉山李君铿为临卭茶官史以故事三日谒先茶告君诘其故则曰是韩氏而王号相传为然实未尝请命于朝也君曰饮食皆有先而况茶之为利不惟民生日用之所资亦马政边防之攸頼是之弗图非忘本乎于是撤旧祠而増广焉其费则以例所当得而不欲受者为之园户商人亦协力以相其成且请于郡上神之功状于朝宣锡号荣以侈神赐而驰书于靖命记成役予于事物之变必迹其所自来独于茶未知所始葢自后世典礼讹缺风气浇漓嗜好日新非复先王之旧若此者葢非一端而茶尤其不可考者古者賔客相敬之礼自飨燕食饮之外有间食有稍事有歠湆有设粱有擩酱有食已侑而酳有坐乆而荤有六清以致饮有瓠叶以尝酒有防蓄以御冬有流荇以为豆菹有湘苹以为铏芼见于礼见于诗则有挟菜副烹葵叔苴之等雄葱芥韮蓼堇枌滫瀡深蒲菭笋无不备也而独无所谓茶者徒以时异事殊字亦差误且今所谓韵书自二汉以前上泝六经凡有韵之语如平声鱼模上声麌姥以至去声御暮之同是音者本无它训乃自音韵分于孙沈反切盛于西域然后别为麻马等音于是鱼歌二音并入于麻而鱼麻二韵一字二音以至上去二声亦莫不然其不可通则更易字文以成其说且茶之始其字为荼如春秋书齐茶汉志书荼陵之类陆顔诸人虽已转入茶音而未敢輙易字文也若尔雅若本草犹从艹从余而徐鼎臣训荼犹曰即今之茶也惟自陆羽茶经卢仝茶歌赵賛茶禁以后则遂易荼为茶其字为艹为人为木陆玑谓椒佀茱茰吴人作茗蜀人作茶皆煑为香椒与茶既不相入且据此文又若茶与茗异此为已可疑而山有樗之防则又引玑说以樗叶为茗益使读者贸乱莫知所据至苏文忠始为周诗记苦茶茗饮出近世其义亦既着明然而终无有命荼为茶者葢传注例谓荼为茅秀为苦菜予虽言之谁实信之虽然此特书名之误耳而予于是重有感于世变焉先王之时山泽之利与民共之饮食之物无征也自齐人赋盐汉武榷酒唐徳宗税茶民之日用饮食而皆无遗筭则几于隂复口赋潜夺民产者矣其端既启其祸无穷盐酒之入遂埓田赋而茶之为利始也歳不过得钱四十万缗自王涯置使勾榷由是歳增月益塌地剰茶之名三税贴射之法招商收税之令纷纷见于史册极于蔡京之引法假托元丰以尽更仁祖之旧王黼又附益之嘉祐以歳课均赋茶户歳输不过三十八万有竒谓之茶租钱至崇宁以后歳入之息骤至二百万缗视嘉祐益五倍矣中兴以后尽鉴政宣之误而茶法尚仍京黼之旧国虽頼是以济民亦因是而穷冐禁抵罪剽吏御人无时无之甚则阻兵怙强候时为乱是安得不思所以变通之乎李君字叔立文简公之孙文简尝为茗赋谓秦汉以还名未曾有勃然而兴晋魏之后益明于世道之升降者其守武陵尝请减引价以蠲民害叔立生长见闻故善于其职予为申述始末而告之







　　鹤山集巻四十八
　　钦定四库全书
　　鹤山集巻四十九　　　　宋　魏了翁　撰记
　　潭州州学重建稽古阁明伦堂记
　　古今学校之制相似而不同其来尚矣葢自汉儒始有先圣先师之说然而西京太学仅寓曲台郡国虽立学校官而先圣之庙终汉之世不出阙里攷诸史亦未有释奠之文不知记礼者何从受之永平二年始诏郡县道行乡饮于学校祀周公孔子则先圣之祠有出阙里者矣然犹未有作庙之文也至唐武徳二年始命胄监立孔庙贞观四年始命州县皆立孔庙则庙制至是徧乎州县矣至我仁宗景祐寳元庆厯之盛州县无小咸得立学而孔庙岿然其中则州县间庙学之备实此乎昉所以风厉作成之意视前益有光矣然而教思益详而士习不加厚其故何哉古之为庠序歳时以属乡民行射饮读教法正齿位竣事则反闾塾事父母亲师友睦族姻其防而学也洒扫应对进退之节礼乐射御书数之文也长而学也格物致知正心诚意脩身齐家治国平天下之事也然则视后世之学越乡违亲羣居聚食词章之尚利禄之劝异端之趋不曰相似而不同其可乎孔子曰古之学者为己今之学者为人夫自孔子时而既然矣何责乎今之又今也或者病其如此则谓王制既坏人心之浇讹已乆生斯世也为斯世也而可矣抑不思父子有亲君臣有义夫妇有别长防有序朋友有信逺稽古谊近察人伦今独不古若乎庠序之制虽异而庠序之意则同先王之教亦惟申其义而降之徳焉非有佗谬巧何至自弃于古人由乎人伦之中而不自知也二气五行之运阅千古如一日尧舜禹汤文武周公仲尼之道所以行乎伦类者有能内反诸心则安有彼能是而我不能顾口诵于此而志乡在彼所谓天叙天秩昭昭乎宫庭屋漏洋洋乎日用饮食者非视为空谈则习矣不察士满天下宁无自拔于流俗以起于载溺者乎国初未有学天下惟书院而潭之岳麓居其一自庆厯四年始建学于定王台之北治平二年以地卑且居西北偏吴侯中复更实于东南隅祠宇斋庐既备又为阁曰稽古堂曰议道而燬于建炎之冦至绍兴六年以后吕忠穆公发少府余财复之防君命召至十四年摄守勾侯光祖徙建于甘泉之上嗣守刘侯昉始以忠穆所储卒成之视旧加壮而礼殿之后仍以稽古名阁更堂曰明伦堂之东西斋庐凡八阅三年而成由乾道元年刘忠肃公以后厯数贤牧随冝缮脩迄于比歳参知政事曾公为礼殿为大门若无复余憾矣而转运副使李公摄守以阁若堂歳乆弗治复更新之其费取于节缩浮蠧之余为钱七百万米四百石属郡教授梁子强长沙县尉陈纯仁学録舒高庀其事事已则以张应楫诸生之请求记于了翁且曰昔者吾建学于防子尝为记之今独无以告于潭之士乎夫曰稽古曰明伦公所以语人者亦切至矣况是邦昔号多士而又诚使因名思义顾瞻杰阁宸翰昭回必思古先圣贤所传者何事执经讲席堂扁昭掲必思庠序学校所申者何义相与朝益莫习以循其分之所当止则岂惟化民成俗是頼推而致之位天地育万物皆为士之分也公之所以望于邦人者非此其在乎公名鼎豫章人【阙】年进士尝歴宗正丞驾部郎官大理少卿外庸甚茂所去见思云
　　简州三贤阁记
　　成都之天庆观仙游阁故有张忠定公绘象嘉定十二年南海崔公与之来守成都清风令仪底厉頽俗明年刘文节公一见洒然异之退语人曰是冝配忠定公与赵清献公崔公之门人洪咨防等乃即忠定之次图赵崔二公而并祠焉属刘公为之賛厥十年眉山家侯大酉自将作监丞请外擢守简州州有防胜堂堂圮已乆仅存清献诗刻侯既复之又为阁其上用成都近比绘三贤而馆之而驰书于靖曰赵张之风烈家传而人诵之言之祗赘而崔公之洁已裕民忧边思职亦近世所罕俪也其大城西近寇连歳盗边莫能入人尤徳之恐乆而遗忘子其为我记诸顾翦焉罪戾之余世所弃置而阳安之数千里来辱余曷敢不可乃因刘公之賛此次其事而书之以复于家侯或曰自淳化四年迄今几二百四十年矣而独三贤之称不已防乎而况吏之得祠于仕国也如荘周所书庚桑子事特寓为之言耳自蜀人祠文翁由是桐乡南阳渭城之祀史不絶书非其同气而春秋奉尝事已变古若夫生而绘象以配先贤则于义何居曰不然也刘公倡之洪侯和之家侯因之盖将以表儆亷贪则取其接乎耳目之敬而可证焉者耳已所当律职所当忧孰非人臣之常分而俗沦世斁贪竞相师乃有清方不移华皓益坚如崔公是不足以刑善而劝徳乎二气五行之运钟而为人千百载而一日亿万人而一心使为吏而无徳于民民将盻盻然疾视之唯恐弃之不亟也至于歳月慆迈情伪寂寥去者非有势利之挟也居者非有交誉之求也而着乎斯人之心隠然与所寓俱存敬共承事罔敢不恪是区区者谁实使之然则祠不可以义起乎既以谢客又次其说以附刘公之賛
　　洪氏天目山房记
　　寳庆元年吾友洪舜俞自考功郎言事罢归于潜读书天目山下寳福僧寺寺靓深舜俞合新故书得万有三千巻藏之闻复阁下如李氏庐山故事而移书于靖属余记之余少诵苏文忠公山房记谓秦汉以来作者益众书益多学者益以茍简又谓近歳市人转相摹刻书日传万纸而士皆束书不观游谈无根呜呼斯言也所以开警后学不为不切至矣而士之病今未之有瘳也无亦圣逺言湮愈传而愈失时异事改愈变而愈下学士大夫读之而不知其味行之而不见其端则亦舍之云耳且古之学者始乎礼乐射御书数盖比物知类求仁入徳皆本诸此今礼慝乐淫射御数有其名无其义六书之法惟小篆仅存而莫知好之为士者十名九舛不暇问也五三六经之所传如仁义中诚性命天道鬼神变化此致知格物之要也今徃徃善柔为仁果敢为义依违以为中纯鲁以为诚气质以为性六物以为命虚以为天道也冥漠以为鬼神也有无以为变化也甚则以察为知以荡为情以贪为欲以反经为权以防给为才以谲诈为术圣贤之言炳如日星而师异指殊其流弊乃尔若夫先王之制又在所当讲而风气既降名称亦讹有一事而数说一物而数名学者亦莫之质也井牧居民之良法也而丘乗卒伍之不合则参以管仲穰苴之法封建经国之大务也而百里五百里之不合则托诸歴代之异制賔兴之法自遂以降自王畿以外无文则约诸乡遂之数郊丘禘祫大事也或以郊丘为二或以禘祫为一庙学明堂先务也或以为异所而殊制或以为一庙而八名七世之庙常典也而殷六庙周二祧或亲尽而毁或宗无常数莫知折衷三年之防达礼也而有谓君大夫士庐服异等又有谓君卒哭而除皆莫敢以为非大抵始去籍于周末大坏于秦掇拾于汉而尽覆于刘石之乱二千年间凭私臆决罔闻于行帝号官仪承秦舛矣郊祧庙室踵汉误矣衣冠乐律杂北制矣学校养不賔之士科举取投牒之人资格用自陈之吏刺平人以为军而聴其坐食髠农夫以规利而纵其自奉授田无限而豪夺武断以相尚也出泉输租而重科覆折以相蒙也呜呼生斯世也为斯民也而读圣贤之书以求帝王之法使其心晓然见之且无所于用也况众言殽乱始以春秋战国之坏制衷以秦汉晋魏之杂仪终以郑王诸儒之臆说学者之耳目肺肠为其所摇惑而不得以自信于是根本不立而异端得以乗之利禄得以移之文词得以溺之则有口道六经而心是佛老笃信而实践者矣则有心是圣学而辑为文词随世以就功名者矣六经之书孔孟未及行也今二千年矣而犹莫之行也余长而有闻晩益多惧舜俞以藏书属记愿以所惧者相与切磋究之呜呼其亦以余言为过矣乎
　　湘乡县禇公洗笔池记
　　唐永徽六年褚公以尚书右仆射谏立武宸妃几为所杀頼长孙太尉一言以免犹坐贬潭州都督一日行县至湘乡距县治之北数百步有僧寺曰感应公尝涤笔池上若有浮云滃然人异之即其地祠公歳乆弗治藩拔碑仆绍定二年邵君自言为宰即故堤遗址封略而浚治焉断碑所勒有逺山崒翠凝烟之诗乃为亭其上榜曰凝烟为大门榜曰唐都督褚公洗笔池更为堤以环之灌木脩蔓防茸蔽亏涟水衡陈凤山对峙实为是邦胜处书来命记成事余惟咸以无心为感艮以不获其身为明盖感于所不系感以虚也止于所不见见以理也此人心之良感而实见也方褚公之侯于长沙也枭妇之势如燎方扬而辙迹所繇豪端所沾湘民之爱之殆与屈潭贾井俪芳齐荣况笔非有灵也水非有云也即思而成致爱而存世之相后今六百载尚懔乎如在也是又奚感奚见而然哉许敬宗李义府诸人挤善逢恶固无足言李勣何为者亦迁延独对故陈防邦之言自一忤一合而升沉立判升者信乎为得矣歳月慆迈事与时逝浮荣急景何趐朝菌暮蕣而是心之昭昭可以建诸天地质诸鬼神者亿万人而一心千百载而一日着在史册寓诸陈迹是非邪正燎如目睫彼所谓得者初无毫发加益徒起秽以自臭而忠臣良士流风所渐则虽残隄断碣过其下者屏营徬徨周视太息莫敢翦拜甚则尸祝而社祠之呜呼是所谓良感而实见非可以幸而致也敬宗既陥忠良复专史笔变乱白黒类非敬播之旧如谓刘垍之死褚公有力且垍子讼寃之事义府助之而敬宗书之公之大节如此人将公之信乎抑许李之信乎然则士大夫以万物皆备于身而不以古人自任不以千载自期则亦自遏其躬耳矣邵君金华名阀也习闻诗书之训故为政知所先后其必谓余言然也
　　浦城梦笔山房记
　　世传江文通为吴兴令梦人授五色笔繇是文藻日新今浦城县故吴兴也县故有孤山里人因以梦笔称之乡先正杨文荘公尝读书其间此歳真希元于山之麓得数畆地艺卉木营阖庐为息游藏脩之所既为文荘识其事又以书抵了翁曰子为我发之了翁每惟由周而上圣贤之生鲜不百年盖歴年弥乆则徳盛仁熟故虽从心所欲罔有择言皆足以信今贻后诗三百圣贤忧愤之所为者十六七六艺之作七篇之书亦出于歴聘不遇凡皆坦明敷畅日星垂而江河流也圣人之心如天之运纯亦不已如川之逝不舍昼夜虽血气盛衰所不能免而才壮志坚纯终弗贰曷尝以老少为锐惰穷达为荣悴者哉灵均以来文词之士兴已有虚骄恃气之习魏晋而后则直以纎文丽藻为学问之极致方其年盛气强位亨志得徃徃时以所能哗世俗歳慆月迈血气随之则不惟形诸文词衰防不振虽建功立事蓄缩顾畏亦非复盛年之比此无他非有志以基之有学以成之徒以天资之美口耳之知才驱气驾而为之耳如史所书任彦升丘灵鞠江文通诸人皆有才尽之叹而史于文通末年至谓梦张景阳夺锦郭景纯徴笔才不逮前夫才命于气气禀于志志立于学者也此岂一梦之间他人所得而予乎穷当益坚老当益壮而他人亦可以夺之乎为此言者不惟昧先王梦祲之义亦未知先民志气之学由是梦笔之事如王元琳纪少瑜李巨山李太白诸人史不絶书而杜子美欧阳永叔陈履常庻几知道者亦曰老去才尽曰诗随年老曰才随年尽虽深自抑损亦习焉言之不知二汉时犹未有是说也希元用力于圣贤之学今既月异歳殊志随年长其自今所资益深所居益广则息游藏脩于是山也其必谓吾言然矣叡圣武公年九十五作抑之诗曰相在尔室尚不愧于屋漏呜呼为学不倦如此才可尽而文可踬乎既以复于希元又以自儆云
　　寳庆府跃龙桥记
　　古者门闗道路庐舘舟梁脩除以时非以为观美也所以通国野敬賔旅恤老防迁有无亦财成辅相之一端云尔是故辰角见而雨毕则除道天根见而水涸则成梁梁也者造舟为之如秦汉以后所谓浮桥而其时未有桥之名也驷晨觌则脩困仓以备穑事水昏正则植板榦以兴土功且穑事土功有国之重事也而梁与道实先之葢道之不除已非善政而梁不夙戒则厉深济盈涉者滋病焉昔人之觇陈议郑固不越是虽近世亦有以驿传桥道观人者殆不可以末务忽之也邵水自龙山出径邵陵城东广余三十丈先是比舟为梁以济不通而赋之邵阳新化二邑水惟无溢溢輙坏庆元间郡守黄夏通守李正通将伐石为矼又以不便舟行而辍嘉定六年李侯直柄欲自为浮梁不以赋之二邑属役于浮屠师寳寳乃请叠石为七顿而架梁其上顿之形椭方不与水矶其势可乆然役广费钜经始维艰于是发少府斥币不足则吏捐俸民输财以佐之赵侯崇度许侯成之嗣脩不怠歳乆未就寳亦引去至赵侯善淇然后七顿皆集而其一犹以里人忠训郎萧芾之力为之若架梁之费则又伙未有以继也李侯大谦之至节缩浮蠧靡废不举乃市材他邦庸工梓而卒成之司理参军汪之干实受役要浮屠应珂智莹徳厚参比其力曾未半载而板庋石甃崇丽坚致横空卧波秋毫不以病民侯曰是维龙潜重镇今郡谯重建府号更新而是役适成不可无以识之乃命之曰跃龙桥而移书了翁俾记其事维侯淳熈天官侍郎之冡孙天官尝以衡阳幕职两治卲狱有徳是邦后七十有七年而侯来为守顾瞻遗苃益祗厥绍凡以济人利物力所逮为无敢不竭予无所措其词也虽然尝攷诸周官而有感焉道路之脩职于司险庐舘之备具于遗人固也而自国及野达道路守涂地叙舟车则秋官之属分掌之其有不由道而横行宵征不由梁而川游径逾皆为之厉其禁乃若不相类然盖自大司防至乡遂县士凡典狱聴讼前导驱辟莫不以通屈塞伸幽枉为事岂序官之意固以是为类乎然而道路桥梁人所共由至近而易察也士有抑而不达民有欝而不伸四境之内有茀而不治使为守于斯者又以类而致思焉庸非职分之所当然乎又充类而思之虽天下之有溺匹夫匹妇之有不被泽者又孰非吾分乎顾今之为吏者不得乆于其官予惧来者之或不皆然也敢申是义以糓无穷云
　　靖州教授防题名壁记
　　靖自崇宁再归职方今一百二十有九年矣方为诚州已尝建学立师首命长沙朴成为之逮大观二年又改作于州之北赐田赐书教养咸备自淳熈三年姚明敖之乱刑狱使者行郡表省教授七年郡守延平廖遂请脩废官以崇化美俗乃以命三衢祝禹圭繇是为守者嗣脩弗怠庙室庐舘田租府实视旧有加独教官氏名自废学以前不可复识仅记乾道间故参知政事萧照隣燧尝为此官唯淳熈兴学后始歴歴可考而皆未之识也天台张君先之始至愀然曰兹不谓阙典与士亦合词以请张君乃为大书深刻而属予记其首予惟春秋之法有直书其事不加一词而美恶自见者今官寺之题名实似之题名之所及唯氏名歳月非有一词之予夺也而是非之良心人皆有之习其读而识其人必曰某贤有行某好学某为名进士某善其职不则曰是不肖不学滥于进而怠其事者也居是官者自脩自明固不为人作辍而前瞻后虑不亦脩省之一助乎矧又攷诸故典以子衿之不来而废学以风化之所系而复脩之则朝廷之拳拳是州所以望于学校之师友者非徒使之记事纂言以哗众取宠为足也记曰凡学官先事士先志呜呼居官而思其所当先者奚事为士而思所当先者奚志则兴是学而立之师也亦庻几为无负矣是又张君记徃籍以望来哲之意云张君字子益
　　寳庆府濓溪周元公先生祠堂记
　　寳庆府府学教授梁君士英遗了翁书曰自治平四年周元公先生迁郡学于牙门之东南陬绍兴二十有五年又迁之神霄废宫乾道八年复其旧而奉先生之祀以张公九成侑绍熈四年又更以特祀嘉定十有三年迁学少城之西旧址荒茀不治先生之祠虽寓新学而仅寘诸堂隈士英请于赵侯善淇以旧址学请于李侯大谦即其地而祠先生自守贰僚佐乡之荐绅韦布各捐金以溃于成始绍定二年之冬讫明年之夏凡为堂四楹祠居其一东西又为斋庐以翼之士谓是不可无记也以惟子也请了翁虽不佞而于先哲言行槩乎有闻且学之始建而用币于先圣先师者先生之文也记学之改作者五峯胡子也记学之复故者宣公张子也记先生之特祠文公朱子也四子之文日星垂而江河流也而奚以尚之敢辞梁君又曰先生之没百五十年未有所易名子为之请宁逺营道皆先生故里也子为之记其祠郡国之祀先生子之记亦已多矣而奚独遗是哉了翁曰非敢遗也而难为言也虽然请为诵先生之言而申三子之撰可乎盖自孔孟氏以来为五百年者三矣圣逺言湮俗沦士散求道者离乎器而不知一理二气之互根言性者离乎气而不知元亨变化之实理知刚柔之为善恶不知刚不一于善柔不一于恶也知隂阳之为动静不知隂不一于静阳不一于动也先生始为图书贯融而劈析之二程先生亲得其传道日以章迨胡子朱子张子推衍究极亦几无余蕴矣然而论说益明适以为藻饰词辩之资流传益广适以为绐取声利之计故胡子曰弃不赀之身于一物之小其不仁莫甚焉张子曰学校所讲不过缀缉文词规取利禄非先生所以望于后人之意而朱子亦曰程氏既没传之者不能无失流为老释而世莫之悟也呜呼卲居重湖之南地阻且右而先生之遗风余化三子之格言精义洋洋乎斯人之耳目使为士者目击而心维气感而机悟则将有惕然于衷而不能自己者予无所措其词请以是识诸石绍定三年秋九月辛丑临卭魏了翁记并书篆广平李大谦立石
  </div>
  <div class="pagination">
   <a href="鹤山集_page26.html">
    上一页
   </a>
   <span>
    ...
   </span>
   <a href="鹤山集_page22.html">
    22
   </a>
   <a href="鹤山集_page23.html">
    23
   </a>
   <a href="鹤山集_page24.html">
    24
   </a>
   <a href="鹤山集_page25.html">
    25
   </a>
   <a href="鹤山集_page26.html">
    26
   </a>
   <span class="current-page">
    27
   </span>
   <a href="鹤山集_page28.html">
    28
   </a>
   <a href="鹤山集_page29.html">
    29
   </a>
   <a href="鹤山集_page30.html">
    30
   </a>
   <a href="鹤山集_page31.html">
    31
   </a>
   <a href="鹤山集_page32.html">
    32
   </a>
   <span>
    ...
   </span>
   <a href="鹤山集_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
