<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 42 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 42 页/共 54 页</h1>
    <div class="content">
　　○寿卫辉太府暴公序

　　知卫辉府事暴公若干年之生辰其属吏知新乡县某为予戊午同年者书来索鄙言将献以为公寿且曰公尝为台御史以直道闻　中朝中朝重之遂用大府以展其蕴今其为府也率以仁遇下待属辈也有礼而多恩　中朝知之将速其迁而更大其展也某今也特有仰承其教而巳无以仰副之也幸屇兹期子其为我图之予曰噫谅哉新乡之述上而非谀也然新乡也者知其一而未知其二何者今之为御史者诚誾誾欵欵务宽大忠厚以为名即于鲠鲠谔谔少有闻也亦必坐致省寺取卿贰如指诸掌胡更烦以府哉今公而为府也则公之为御史而直也新乡所知也曰以直而展以府则新乡所未知也至于为府则异于台矣何者台犹弦也恒利其宽而府犹韦也恒利于急府遇下而率以仁遇属也而有礼而多恩是韦之体也而于巳之所利则未必然也故谓公速于迁而即大其展亦非新乡之所知也然则如之何曰君子亦务得其体而巳矣在台则直在府则宽公之所持者体也利不利非公之所知也若是则公之举职知为君子而巳矣宁知其它耶虽然古有为三公者尚以才而出守矧曰台至于何武之为守也不务赫赫名而竟亦召为三公则安知新乡之所见者不有出于予之所见者耶客有闻是者曰子且用何述以为寿予曰巧于宦者择其利不利而营则心岐而神滑滑者非寿之征也不巧于宦不择于利不利而不营则心一而神凝凝者寿之征也吾于公之不择利与不利而有以卜公之寿也

　　○二兄配冯太孺人生日序　落落直书

　　始赠翁二兄以冯太孺人初诞丹徒而喜也特以得之晚而喜之曰春秋礿祀有人幸矣未卜其它也稍长而慧乃试之诵诵敏也试之文文敏也累月日以课其积课又敏也间试以事则中无不敏而外顾闇然若不敏人翁益喜曰是子也且大吾宗礿祀云乎哉未几学成而生于府矣又未几而翁往矣太孺乃始专之专之而果弗负翁托也丙子举于乡庚辰举于会第于甲士者羡其文曰某真经生也出长丹徒历再考声益起仕者羡其政曰某真良吏也有司以间翁得赠郎知丹徒太孺得　封孺人加太及是丹徒复　内召太孺人归自丹徒适六十辰也宗人某等将卮于太孺而漫以言属予当其时予偶葺宗谱稍竟感而叹曰士执一经以图奋莫不欲累其积荣其亲而往往竟不可得者自郭内以外奚啻千万户其人且毋论论吾谱中者盖遡自高曾上下殆二三百年童而诵文以百计成儒成生矣而卒蹶于乡书者以十计盖第于乡仅四老耳乃复蹶于甲四老中有秩至大夫者矣又沮于例或不及郎孺其翁妪及之才二老耳凡兹数者若此其难也而丹徒承诸老后一旦举得之若拍手以往掇取其所寄然而其翁曩所谓且大吾宗者又正与刘毅樗蒲呌卢辄得卢等噫亦盛且快矣哉虽然辟之于农翁耕之而舍以往不及享太孺耘之当旱暵竭汗而黧颜也而仅始获之用以始享于今耘之劳其少于畊耶既曰获之曷不百之太孺之年不百吾不信也

　　○寿太仆商公八十序（代）

　　母从舅太仆商公当万历丁丑二月之八日周八十辰母夫人特亚公一龄耳其长公御史方奉命按闽得便道归省公若母于庭是日也又得亲捧觞以寿而某与长公□也舅若母宜贺姻于长公贺益宜而贺必以言言则如之何哉夫公始以经义起家中及对于廷历郎署郡泉卿寺之间赫赫明明所至无不以功名显者及究其所由无他也深于经义而巳矣盖公少时既敏睿逸伦而独取小毛之编与其伯氏漳洲公交相夙夜既而博综百家盖自千百世上下之典九州岛海内外之物及当代朝野仕政之所须孰得孰失孰乖孰宜靡不握源而肆其流是以试之于刑则刑允授之以兵则兵成投之以冏则牧事靡不举惟其力之于户牖者如彼是以施之于邦国者如此于是功名满天下而家学亦遂称于邑中真有类于汉之桓荣所谓以父兄子弟自相师表终东京之世无以为雄者矣然史称荣当显宗朝坐天子之东面授几杖及永平初又拜为五更史虽不着其年然几杖五更于天子类非百岁人不可夫以荣殚数十年之精于竹简之中晚犹强力不衰臻百年而为五更三老公亦数十年殚精于竹简犹绾绶握符掌丹书职戎马其劳又或过之今八十矣且炯视而蹻履如少壮人使再阅数纪其于更老为不为未可知若曰百年真若取左契而合之右契者矣不深为可贺耶史又称荣之后有典为御史乘骢马惮于京师者其曾玄辈也而公于长公顾亲见其然又亲觞于八十其觞于百年可知也不尤为深可贺耶

　　○寿周武清序

　　世固有积龄踰耄黄发儿齿乘肥衣轻以竟其身而无所章明者是之谓盛享而鲜劳亦有被褐而饭粝藋居而坯处积仁累义而行笃于巳泽施于人者是之谓多施而啬报二人者均是人也至于乡人之所慕诵子弟之所观法而异时谱牒之列三五更老公卿大夫之所尊国志之所纪将属之多施者乎抑属之盛享者乎噫将不问而可知也推是以稽于牧也固有牧是邦而拥篆乘势假其翼齿以厚自封殖而薄于民者矣亦有戴星跋烛以疲于牧□而瘠于巳者矣之二人也其为牧亦均迨于大吏之所推毂公卿大夫之所倾戴当宁之所蕳拔而他日士与庶之所尸祝国史之所录以首于循良将属之薄于民者乎抑属之瘠于巳者乎噫亦不问而可知也故薄民而丰巳犹之煎脂脂易尽而手随滓也其流短也瘠巳而肥民者犹之握兰兰巳谢而室犹芳也其流长也今计齿者恶短而羡长而为政者顾舍兰而就脂非所以为自寿计也吾闻罗山周侯之知武邑也自客夏以至于今仅期耳进赤子而哺之尤问其茕独者而先之聚士而教之又新其宫而为之肆其洁也冬氷其恕也春煦名四驰于衢而旌之书交至于台而兹春之季与月之望也是其生之朝而予之交某也属吾言以颂之也吾深有感于侯之能握其兰而久其芳能自寿者也故乐而为之言也

　　○寿学使张公六十生朝序

　　学使公少负奇有名诸生间蚤甚时余亦抱经晚起得望公于藻芹稍与之角艺场中而公所收门弟子多至十百皆足以弟子我者也乃公则不以弟子而视我其后公以　廷对称上旨　赐乙科名益闻　朝中自礼部出为湖湘督学使者其所录学官弟子多至千万渭尝及见湘中之文亦皆足以弟子我者也而公之归顾停盖而语我以文若有所属者亦未尝以弟子而视我余盖疑之曰岂以余之劣顾谬收于公耶既而曰公长者也盖自嫌于高而顾俯之耳不数年公提数万师于滇与元戎会间道驱巨象四十有二故足谱其余烈杂毡衫铁铠出入洞箐猩狖间俘名酋以十数斥地二千余里遂以功而得谗而渭则傫然守旧乡抱寸管徒飞觞落帽于剑槊之傍为人倚马艹檄顾亦以疑而得疾当时公为马援而渭为郦炎夫马援者望盛而功高　中朝谅而能讼其冤郦炎眇小儒耳其所以幸免于庾者谁之力也乃知公之生我为父母其事虽在于今日而公之误知我而为鲍子也乃在于曩时不视我于弟子之时不然管氏仅得其一于鲍子者而渭顾能得其二于公耶夫古人□一饭至拟以身酬矧渭于公蒙两殊遇如彼特欲以身酬而未有路也会公履之生宜庆且献而公百所有一渭一所无者也何以庆且献为哉私念之曰操笔以颂被诸乐以歌猥附于小雅所陈南山鱼丽之云者差可勉而效也而今世无瞽史空言耳不得巳退而为近世乐府小令之什付之里优当其辰客起舞而为寿者令歌以侑尊其庶乎　　点绛唇
　　烟水茫茫五湖深处陶朱老万里功名一剑曾知道阁俯流霞阶畔生芝艹华筵好儿在瀛洲新寄安期枣

　　○寿二王翁序

　　余见枳之丈人王道翁及翁之弟曰某者于万历十有七年之十一月其齿一为六十一为五十枳不能将羔雁以贺也而王翁并谓枳曰得而翁言幸矣奚必羔雁以迩者数与王诸翁饮阴察其貌道翁色微缁是得水气特多也两辅并坚广而颔骨如斗杓外向吐音如竹以姑布为腐史而其与人也孙是真得水者也而溪翁色微晳亦微赤两颧举而肤密吐音如钟须如□□其与人也谅是金兼火也俗谓金畏火乃不知金不得火则器不成以是知二翁之得气伯为纯水仲为金得火而相成以故一孙而一谅金水不易坏不易坏者非寿耶母太君贤而慈而二翁奉之如春秋昼夜之循环分至启闭罔一刻堕误其季德翁至糜肱以疗母于属纩都卫闻之扁旌其门兄弟相怜同釜而饭白首矣利则争让偶不利则争安尝一蒙急难则争相先此不亦致长久之道耶德翁年未跻艾固不预颂艾而颂未晚也

　　○寿王鸿胪序 【代是鸿胪号桐溪】 　稍为点次

　　夫乡饮而择宾介与僎周家至重典也我　明承之亦至慎自洪正嘉初以前无滥厕与是者荣焉其后稍稍富人以钱买而诸生鸣赞者利之匪人辈叨彻矣萧刘两府公接代于是举也特谨其人有一人焉特与焉非其好也及三举乃固逊不赴浙若南都多富子弟即非明经于庠者亦多用输班国子有一人焉以明经用乃考命亦输国子亟就谒再得南鸿胪正以考未贵也留焉及封典得及其考如巳职乃疏请再三以归侍其考至易箦其谨如一日凡富人自少而壮壮而老靡不犯宣尼之三戚者有一人焉少戒于色壮戒于鬬老戒于得教其子称明经生才甚且优于声诗一人者知其可付以家政也付之特召匠作一禅座召方外讲黄帝老子之术将老此座中夫某右举云三事而曰一人焉兼之者此为谁予儿某之丈人行桐溪王翁是也某月日值翁初度七旬某不敏明督学江右不及躬祝而儿某以子壻分来以祝词请故祝之如右嘻翁之寿奚待予祝耶特祝其能志于不朽计耳

　　○寿陈封君松坡序

　　山阴之里有长者曰松坡陈翁当兹岁十月之朏为七十生朝其长公耐庵名某以进士始知安平顷复以才调宝应者曩与某属笔砚交既而以女字其子某不敏盖谂松翁之履之得有年矣既谂而忝世义且姻也而七十曰耄者礼所尊也而又时礼所最尚也□不敏敢不拾所谂于翁者以为翁寿而谈寿者往往多以其旨属养生盖自薛考功尊柱下养生篇以为人道谓止养生者不知柱下者也而郑圃漆园辈又从而广之以黜聪明去徤羡之说闻者滋茫然及琅琊氏以昙氏旨折衷诸家云徤者即刚强羡者即欣慕世纷所在偶得矣而锢之不令去偶未得而涎之必使来一锢一涎外胶攘攘中其余几而翁尝业经生矣巳即罢去罢而躬稼丰穑不占命长公亦以经经或捷或否否捷亦不惊翁所堪否若儿啐弄物拈于手既不恧而随放随拈手且不知中复何动羡既不□徤将何施长公拜封适当翁诞如云兆雨触石而兴雨止云驶翁亦未尝习养生而无羡无徤似默契琅邪之旨翁之百岁如羿之落羽翁日乃小嗜音乐非世淫洼默通鼓吹似亦苏门之啸旨小子不敏寿翁谨此

　　○赠陈君七十序（代）

　　吾乡素以文高起吾辈中者有一人焉而其冢嗣君尤隽其在京师亦有尤隽者一人大抵颉颃所谓冡嗣者然而又有一人焉于其文高吾辈者契而□友之于□谓二尤隽者俯而师弟子之卒之文□□果以文起□官至提学副使兼以治兵显此为谁曰内山张翁是也二隽者一魁辛未一魁癸未并对大　廷称　旨此为谁一讳元忭内山冢君一姓朱名国祚今翰林修撰公者是也而师之友之者又谁也则吾友陈君桂坡者是也加学锐而才高且练于时务初以文高简为生久之不得志乃从国子发身勉拜簿簿河内河内故事初谒长官毋论簿史即丞亦屈膝君至顾长揖再拜诣座以升长心异之河内仓储动以十万计征属簿簿多以□征叙不称君不严而立办长乃称君于上下曰簿不惟能执礼且才君遂擢丞灵宝灵宝岁征亦兼属君也而文襄公世家焉文襄家训袭谦谨及君至以先声河内故谨益加舍人持帖上君必曰家某老爷拜上爷所分输悉输无一粒粟逋矣后先沓报者争如此无敢惰倨噫即此三者可以知君之大槩矣久之君竟以亲老乞归不观望人服其诚当国子客贷不责劵人服其量吾与□□□□□□□□□□□上□君辇输至□□□笑□旬日夜如昨日事而君不觉周七十甲子□等以庆告吾笑曰吾少陈君若干岁每朝起巾栉向镜整冠吾□胪雪矣而吾昨者见陈君毛发尚淋漆安得三十年后为君作百岁文举觞而醉再与话今日临镜之笑耶告者亦掩口而笑曰此必然也

　　徐文长逸稿卷之十五终

　　●徐文长逸稿卷之十六

　　山阴张汝霖肃之父　王思任季重父　评选　张维城宗子父较辑

　　跋 
　　辨 
　　说 

　　◆跋◆

　　书田生诗文后 
　　跋停云馆帖 
　　书丁肖甫■〈生上月下〉退卷 
　　跋陈白阳卷 

　　○书田生诗文后

　　田生之文稍融会六经及先秦诸子诸史尤契者蒙叟贾长沙也姑为近格乃兼并昌黎大蘓亦用其髓弃其皮耳师心横从不傍门户故了无痕凿可指诗亦无不可模者而亦无一模□此语良不诳以世无知者故其语亢而自高犯贤人之病噫无恠也

　　○跋停云馆帖

　　待诏文先生讳征明摹刻停云馆帖装之多至十二本虽时代人品各就其资之所近自成一家不同矣然其入门必自分间布白未有不同者也舍此则书者为痹品者为肓虽然祝京兆书乃今时第一王雅宜次之京兆十七首书固亦纵然非甚合作而雅宜不收一字文老小楷从黄庭乐毅来无间然矣乃独收其行书早朝诗十首岂后人爱翻其刻者诗而不及计较其字荆公书不必收文山公书尤不必收重其人耶噫文山公岂待书而重耶

　　○书丁肖甫■〈生上月下〉退卷

　　日月之蚀所系者大故食而救更而仰合天下之人宜也一人之目■〈生上月下〉而愈关一身及一家故■〈生上月下〉而疗愈而诵合诸相知者数人亦宜也虽然若吾友丁君者敏而好学人也入其目畜于心他日出乎身加乎天下安知其目之所系不大哉其友徐子既诵之复为之引

　　○跋陈白阳卷

　　陈道复花卉豪一世艹书飞动似之独此帖既纯□又多而不败盖余尝见闽楚壮士裘马剑戟则凛然若罴及解而当绣剌之嫦亦颓然若女妇可近也非道复之书与染耶

　　◆辨◆

　　林唐二义士辨

　　○林唐二义士辨

　　某常览元僧杨琏真伽发宋诸陵至有为收葬者或云唐珏或云林德阳诸家羣鸣先后抵牾掩卷巳信移瞩复疑夫冒险收骨精诚动天事仅隔代而俾节义之士掩抑失真此居乡达人所以附髀兴悼者也吾师季先生论学明经多所著述至古典残阙靡不据理折衷于是博观义士载籍至晞发集谢翱冬青树引别唐玉潜乃抚然高咏曰知君种年星在尾兹固唐公举事之符契与并采诸记编为一书每于篇中疑不经者专裁数语而后宋陵终始如执烛而宵观登山冈而共举锸者洒然是矣何者先生读书不拘旧文故其考事虽句钧章摘要归于理所主谢诗岂在渺茫也谓种出唐手自掩葬可知星在尾次又戊寅不爽此则朋友之间拱手交赠高其义而寓言之非若后人想事风咏又何所可疑哉故于元史书年之异所以直断其为气有不平也至艹牕记高孝骨蜕正合林诗双匣之语乃订二陵先掘而收又居然信矣其它瑜瑕并指丝缕互证篇章而然难细论也以某所观唐公奇节每为之扼腕悲酸至如景熙者其所结知皆谢翱郑朴翁慷慨贤豪怜长楸悲故生之人荷白骨而封诸杯土固其夙怀而立可辨者所以不为者此当其时必有事机不暇及今亦不能强为之说不然则诗歌形诸寤寐其激烈凄楚之声可以贯虹动日岂一文墨士咏事者比耶先生于此非故优唐而劣景熙也惧名实不相循而考据者将无赖也且唐以义士使其俛首就木让美不言似无不可而景熙何人又肯冒虚名袭人之功行如有知也此固其赧赧然将欲起黄泉而立与人语者嗟夫故旧巳矣典籍尚存求之者或未博博者或未精耳不然晞发集亦宜学士耳目之所及者而顾独俟先生发之退之有云越俗不好古流传失其真讵不信欤虽然以孟兼子常诸君岂不好古者犹且两是依违不敢拂毫一断则不以当时杜口讳言未有明证可据故耶又岂皆越不好古之罪耶

　　◆说◆

　　一愚说 

　　○一愚说

　　童允和者予父夔州公外家之后也少尝读书家近市遂隐于贾乃自号一愚数请予着其说予迟之久而益坚也一日问之曰若所谓一愚者何居允和前而对曰侄家也市熟于市之故矣盖地之嚣如市而人之黠者亦莫如市人既以黠而御嚣则又有黠者焉以黠而御黠其黠愈高其利愈厚虽然久之而未尝不败也若夫愚者则不足以御嚣矣则又有愚者焉以愚而御愚其愚愈笃其利愈薄虽然久之而未见其败也是以侄也退而守一愚予应之曰子之言市也其人则贾也其见则进于道矣老子不云乎良贾深藏若虚君子盛德容貌若愚子其果愚矣乎其真良贾矣

　　徐文长逸稿卷之十六终

　　●徐文长逸稿卷之十七

　　山阴张汝霖肃之父　王思任季重父　评选　张维城宗子父较辑

　　赞

　　外兄若野翁真赞 
　　祝相士小象赞 
　　五鹰图赞 
　　大慈赞五首 
　　陈氏三世图赞 
</div>
    <div class="pagination">
<a href="徐文长先生佚稿_page41.html">上一页</a><span>...</span><a href="徐文长先生佚稿_page37.html">37</a><a href="徐文长先生佚稿_page38.html">38</a><a href="徐文长先生佚稿_page39.html">39</a><a href="徐文长先生佚稿_page40.html">40</a><a href="徐文长先生佚稿_page41.html">41</a><span class="current-page">42</span><a href="徐文长先生佚稿_page43.html">43</a><a href="徐文长先生佚稿_page44.html">44</a><a href="徐文长先生佚稿_page45.html">45</a><a href="徐文长先生佚稿_page46.html">46</a><a href="徐文长先生佚稿_page47.html">47</a><span>...</span><a href="徐文长先生佚稿_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
