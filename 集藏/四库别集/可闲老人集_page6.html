<!DOCTYPE html>
<html>
<head>
    <meta charset="UTF-8">
    <title>可闲老人集 - 第 6 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可闲老人集 - 第 6 页/共 43 页</h1>
    <div class="content">
　　读杜拾遗百忧集行，有感

　　余生行年将八十，不知何者为忧戚。富贵不骄贫贱安，以此存心度朝夕。往来承乏佐中书，大官羊膳供堂食。只今赐老作编氓，衣食信天无固必。陋巷箪瓢如素居，不管茅茨春雨湿。门前载酒求赋诗，锦轴牙籖日堆积。在官不置负郭田，旣老翻得稽古力。毁誉都忘月旦评，姓名不上春秋笔。朝米不烦邻僧送，暮米不烦太仓籴。我亦一饭不忘君，文人相轻所不及。伤哉白首杜拾遗，入蜀还秦劳辙迹。文章盖世亦何为？妻子相看百忧集。

　　西溪柳，送人赴京

　　西溪柳，自是风流树，受用春风好媚妩。长条折尽还复生，如何免得人来去？千树万树接邮亭，到官五见杨柳青。百年行路有离别，三月飞花惟送迎。知君母留彭泽县，门前五柳都栽徧。密叶能藏反哺乌，柔条不碍双飞燕。膝下长怀万里心，风光满眼瞻上林。请羮遗母应有赐，咫尺龙墀恩露深。

　　题华光梅

　　墨梅之作盛衡湘，始作俑者惟华光。此僧平生十万纸，笔力所到花为香。是谁好事怜清苦？三二百年存绢素。和靖多情纵有诗，广平得意还能赋。东坡先生昔倅杭，万松岭见一枝长。我今见画如昨梦，都在君家白玉堂。

　　题刘松年画张志和辞聘图

　　长安城中晨鼓响，马后红尘高十丈。吴侬为尔去烟波，卧听樵青闲荡桨。醉来即唱沧浪歌，平生志愿今无多。鹪鹩不巢上林树，鸒斯不啄玉山禾。是身渺焉寓天地，何殊太仓之稊米！野人本乏济时策，孰谓要君征不起？所以汉光武，不强严子陵。放归江湖从所志，千年万年呼客星。圣人在位，麟凤在野。洛旣出图，河复出马。普天率土遂其生，四灵咸集依至化。唐尧垂拱而在上，禹稷忧勤而在下。当时天下所不臣，亦有临流弃瓢者。

　　题三友图

　　刘文学，如冠玉。平生所性在择友，友此梅花与松竹。后凋莫问岁寒心，眼中且得无尘俗。顾兹郁郁在徂徕，瞻彼猗猗在淇澳。更有江南万玉妃，暗香吹徧湖山曲。三友地远莫致之，收拾画图归一幅。竹为君子松大夫，梅则佳人在空谷。从他坐客寒无毡，只此可以伴幽独。君不见玄都观里千树桃，尽是人间闲草木。

　　贞妇诗

　　诸曁县有吴氏女，十五嫁作蔡家妇。十六生儿夫即亡，日抱呱呱为乳哺。情知身是未亡人，善事尊嫜犹父母。尽抛妆具洗铅华，尽弃罗襦服荆布。蓬首嫠居八十年，孤子有孙孙作父。采苹采藻供祭祀，嗃嗃家人无闲语。妇人言行止闺门，懿德何由出庭户？怜我弱孙蔡光祖，再拜请求乡曲誉。鲁恭治县车驯雉，刘昆作郡河渡虎。承流宣化物为感，况乃观风行绣斧。母今行年九十六，人寿百年余几许？门前沧海变成田，屋后白杨堪作柱。寒鸦犹带昭阳日，铜人亦沾未央露。古传生女作门楣，贞节之褒谁不慕？圣恩浩浩如江河，母息厌厌迫朝暮。蚤将封事谒天阍，为母一击登闻鼓。

　　送蔡孝廉回侍母

　　暨阳有蔡宗盟府，能以力耕侍其母。怀橘之名早已传，分椹之心壮如故。我尝使驿至其家，有花有柳当门户。虽非郭泰可榆柳，且有茅容具鸡黍。暨阳之邑邻上虞，大舜遗风尚千古。蔡乎，蔡乎！清川旣东不再西，白日过时不再午。扬雄爱日着新训，甘旨温凊不厌斁。人皆有母我独无，西望同安心更苦。汝归何以献高堂？遗汝瑶华慰迟暮。

　　军中乐，送征南掾史张毅赴京

　　我尝军中行，从知军中乐。高牙大纛启征途，风云随护中军幕。千乘万骑指顾间，环而居之乃城郭。五更觱篥吹一声，旄头惊向天边落。捷书日夜报天子，亲笔勅书加宠渥。刲羊宰牛饷壮士，万岁欢呼震山岳。大斾悠扬锦万里，从伶窈窕花千萼。男儿堕地志四方，蓬矢桑弧为有托。遭逢主圣得臣贤，风顺鸿毛易寥廓。只今诏檄登大府，鸷鸟之中瞻一鹗。渭城且莫唱阳关，举杯为赋军中乐。

　　李龙眠画饮中八仙歌

　　龙眠白描谁不赏？胸次含空生万象。笔下犹存小篆文，落纸乌丝几千丈？小时读歌心愈奇，此日按图神始壮。浣花草堂老拾遗，咏彼八仙将自放。天宝年来万事非，得醉如逃三面网。凤鸟鸣歧纵德辉，麒麟见鲁辞羁鞅。丈夫肮脏迹每同，孰谓龙眠成技痒？眼中未见独醒人，未免开函为抚掌。

　　义株行

　　庐陵江西古名郡，四忠一节之故乡。岂惟英贤间世锺造化？亦有义株连理呈祯祥。丰塘三山两株树，托生离立不数武。高茎擎天一盖张，深根走地群蛟怒。曾氏世居株树边，诗礼传家三百年。尚书旣为连理咏，丞相复入郡志编。二公真迹今犹在，文光照耀无年载。李囦诸孙尚有传，桑田谁谓成沧海？五世孙亦一老翁，欲以此事征盲聋。丰塘之株无乃丰城剑，变化偃蹇双蛟龙。不然安得保风雨，专与三山为始终。

　　怀远亭诗，为东瓯镇抚谭济翁作（谭世绩之后，宋史有传。谭将军，勇而礼，宋之端明学士七世孙。）

　　蚤年身逐兵尘起，鼻尖出火耳生风。马上飞尘虎添翅，出门志愿定远侯。果然持节镇东瓯，上宣德意化海俗。鲸鲵灭迹波为收，古来镇将还如此。缓带轻裘接贤士，襄阳沈却岘山碑。水底鱼龙犹识字，国家承平千万年。军中之乐何可言？太牢五鼎飡壮士。从伶百戏陈广筵，山川不随人事改。端明丘垄今犹在，亭名怀远乃在兹。地下幽魂有光采，普天之下皆皇家。故乡何必怀长沙？人臣受命无远近。河源曾泛张骞槎，食君之禄治军旅。咫尺辕门谁敢去？私情丘垄岂不怀？日夜沅湘水东注。

　　学仙曲

　　二八女人貌婵娟，杏花阴里竞秋千。同心锦带刺石莲，逢人学縳剪刀钱，却妬鸳鸯沙上眠。

　　五言絶句

　　古辞

　　欢乐自欢乐，苦辛长苦辛。城中十万户，谁是种田人？

　　风雨牧牛图

　　牧牛值风雨，牧具几脱手。不自风雨前，不自风雨后。

　　石友

　　苍然柱石姿，风雨莓苔久。幸同贞固心，相看即吾友。

　　竹居

　　百年驹过隙，万事成鞅掌。自顾非此君，谁与共清赏？

　　花径

　　繁花作高树，狭径不数曲。醉来扶杖行，幽兴亦自足。

　　蕉林

　　愁怀常把酒，爱此满林玉。风回舞袖翻，欲近纱窗緑。

　　芳屏

　　众芳结为屏，左右暎红药。问讯园中人，何如金孔雀？

　　蔬畦

　　学圃纔两畦，佳蔬欲几品？露葵不厌烹，及我春酒醒。

　　梨花折枝

　　已过清明节，犹依玉镜台。一枝如折得，几误蝶飞来。

　　水殿纳凉图

　　别殿红绡女，无风亦自凉。阑边是湖水，夜夜宿鸳鸯。

　　七夕

　　乞与人间巧，全凭此夜秋。如何针线月，容易下西楼？

　　别刘博士

　　祇为情如雨，从敎醉似泥。免看杨柳色，相送出城西。

　　王昭君二首
</div>
    <div class="pagination">
<a href="可闲老人集_page5.html">上一页</a><a href="可闲老人集.html">1</a><a href="可闲老人集_page2.html">2</a><a href="可闲老人集_page3.html">3</a><a href="可闲老人集_page4.html">4</a><a href="可闲老人集_page5.html">5</a><span class="current-page">6</span><a href="可闲老人集_page7.html">7</a><a href="可闲老人集_page8.html">8</a><a href="可闲老人集_page9.html">9</a><a href="可闲老人集_page10.html">10</a><a href="可闲老人集_page11.html">11</a><span>...</span><a href="可闲老人集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
