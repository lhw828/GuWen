<!DOCTYPE html>
<html>
 <head>
  <meta charset="utf-8"/>
  <title>
   韩愈集 - 第 24 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   韩愈集 - 第 24 页/共 30 页
  </h1>
  <div class="content">
   愈少公十九岁，（公大历三年生，至是年五十五，故云“少公十九岁”。少或作以，非。）以童子得见，于今四十年。始以师视公，而终以兄事焉。公待我一以朋友，不以幼壮先后致异。公可谓笃厚文行君子矣。其铭曰：   
　　后缗窦逃闵腹子，夏以再家窦为氏。（昔有过浇灭夏后相，后缗方娠逃归，自窦生少康。少康二子，曰杼、曰龙。龙居有仍，遂为窦氏。）圣愕旋河犊引比，（《史记》云：“孔子不得用于卫，将西见赵简子，至于河，闻窦鸣犊、舜华之死，临河而叹曰：美哉水，洋洋乎，丘之不济，此命也夫。”）相婴拨汉纳孔轨。（拨或作发。窦太后从兄子婴，相武帝。武帝太后好黄老，而婴隆推儒术，贬道家言，此云“拨汉纳孔轨”，盖谓拨汉家黄老之习，而纳之孔子之道，）后去观津，而家平陵。（而或作西。观音贯。）遥遥厥绪，夫子是承。（何昌寓为吏部，有姓闵者求官，自曰子骞后，昌宇笑曰：“遥遥华胄。”遥遥宇出此，）我敬其人，我怀其德。作诗孔哀，质于幽刻。   
　　【唐正议大夫尚书左丞孔公墓志铭】   
　　（孔，《新旧史》皆有传。）   
　　孔子之后，三十八世，有孙曰，字君严，（孔子后三十五世曰务本，务本子如，如子岑父，岑父五子：载、戡、、戢、φ。）事唐为尚书左丞。（长庆二年，以为尚书左丞。）年七十三，三上书去官，（上上或无三字。）天子以为礼部尚书，禄之终身，而不敢烦以政。（长庆三年，累表请老，诏以礼部尚书致仕，优诏褒美，如汉征士故事。）吏部侍郎韩愈，常贤其能，（或无韩字。）谓曰：“公尚壮，上三留，奚去之果？”（留下或有公字。）曰：“吾敢要君？吾年至，一宜去；吾为左丞，不能进退郎官，唯相之为，二宜去。”（方从杭本无至字，云：洪引《龚胜邴汉俱乞骸骨答诏》：“古者有司年至则致事。”今大夫年至矣，恐未必然。今按：洪所引《汉书》文理甚明，方以欲从杭本之故，遂以为未必然，而不取，殊不可晓。今正之。一本乙君吾二字，语尤健，但如此，则君下却少一吾字，不敢辄补耳。郎官或作郎中。）愈又曰：“古之老于乡者，将自佚，非自苦；闾井田宅具在，亲戚之不仕与倦而归者，不在东阡在北陌，可杖屦来往也。今异于是，公谁与居？且公虽贵，而无留资，何恃而归？”曰：“吾负二宜去，尚奚顾子言？”愈面叹曰：“公於是乎，贤远於人。”（於是或作是於。於音乌，或无贤字，皆非是。）明日奏疏曰：“臣与孔，同在南省，数与相见。（相上或有孔字。今按：上下文孔字多，此不宜有。数音朔。）为人守节清苦，论议正平，（或作平正。平或作直。）年才七十，筋力耳目，未觉衰老，忧国忘家，用意至到。如辈在朝，不过三数人，陛下不宜苟顺其求，不留自助也。”不报。明年，长庆四年正月己未，公年七十四，告薨于家，赠兵部尚书。   
　　公始以进士，（建中元年，第进士。）佐三府，官至殿中侍御史。元和元年，以大理正征，累迁江州刺史、谏议大夫，事有害于正者，无所不言。加皇太子侍读，改给事中，言京兆尹阿纵罪人，诏夺京兆尹三月之俸。（三上或无尹字，为给事中，江西观察使，李少和坐赃，狱寝不下。博陵崔易简，杀从父兄，鞫状具，京兆尹左右，三翻其情，慷慨论正，贬少和，杀易简，夺尹三月俸。）权知尚书右丞，明年，拜右丞，（或作拜左丞，或两皆作左。元和中，未尝为左丞，盖权知右丞事，逾年而正除右丞。长庆二年，还自广州，乃为左丞耳。《新旧史·传》皆误，《南海碑》石本可考也。而山谷本于“为尚书左丞”之上，从蜀本增一“复”字，盖于元和两次除授，皆已误作“左丞”，故又误谓长庆为再除也，陈齐之又去“拜右丞”三字，皆非。）改华州刺史。明州岁贡海虫淡菜蛤蚶可食之属，自海抵京师，道路水陆，递夫积功，岁为四十三万六千人，奏疏罢之。（改华州刺史，或在罢贡海物之下。华州乃输贡之途，此疏专为递夫而言也。《新史》亦可考。或无“可食”二字。）下わ令笞外按小儿，（外按或作按外。今按：《唐会要》：每岁冬以鹰犬出近畿习狩，谓之“外按”。使领徒数百，恃恩恣横，郡邑烦扰。元和九年，裴寰为下わ令，疾其扰人，但据文供馈。使者归，乃谮寰有慢言。上大怒，宰相武元衡，中丞裴度，恳救甚切，即此事也。小儿事见《顺宗实录》。）系御史狱，公上疏理之。诏释下わ令，而以华州刺史为大理卿。（音圭。）   
　　十二年，自国子祭酒拜御史大夫，岭南节度等使。（元和十二年七月，岭南节度使崔咏卒，帝谓裴度曰：“尝论罢蚶菜者谁欤？今安在？是可为朕求之。”度以对，庚戌，以为节度使。）约以取足，境内诸州负钱，至二百万，悉放不收。蕃舶之至泊步，有下碇之税，（步，水岸渡处。碇锤舟石，与丁同。碇，丁定切。）始至有阅货之燕，犀珠磊落，贿及仆隶，公皆罢之。（贿或作财。）绝海之商，有死于吾地者，官藏其货，满三月，无妻子之请者，尽没有之。（没下或无有字。）公曰：“海道以年计往复，何月之拘？苟有验者，悉推与之，无算远近。”厚守宰俸，而严其法。岭南以口为货，其荒阻处，父子相缚为奴，公一禁之。（缚或作传。或无“公一禁之”四字。）有随公吏，（吏上或有之字。）得无名儿，蓄不言官；有讼者，公召杀之。山谷诸黄，世自聚为豪，观吏厚薄缓急，（观下或有察字，非是。自贞元中，黄洞诸蛮叛，久不平。）或叛或从。容桂二管，（容管经略使杨，桂管观察使裴行立。）利其虏掠，请合兵讨之，冀一有功，有所指取。当是时，天子以武定淮西河南北，（武定或作定武。非是。）用事者以破诸黄为类，向意助之。（类或作愿，非是。）公屡言：远人急之，则惜性命，相屯聚为寇；缓之，则自相怨恨而散，此禽兽耳。（恨下或有焉字，无而苴字，或焉字在散字下。此上或有况字。或无耳字。）但可自计利害，不足与论是非。天子入先言，遂敛兵江西、岳鄂、湖南、岭南，会容桂之吏以讨之，被雾露毒，相枕藉死，百无一还。安南乘势杀都护李象古。（元和十四年十月，安南军乱，杀都护李象古。）桂将裴行立，容将杨，皆无功，数月自死。（月或作日，非是。）岭南嚣然。祠部岁下广州，祭南海庙，庙入海口，为州者皆惮之，不自奉事，常称疾，命从事自代。唯公岁常自行。（常自或作自常，非是。事见本集《南海神庙碑》云。）官吏刻石为诗美之。（诗或作词。）   
　　十五年，迁尚书吏部侍郎。公之北归，不载南物，奴婢之籍，不增一人。长庆元年，改右散骑常侍；二年，而为尚书左丞。曾祖讳务本，沧州东光令。祖讳如，海州司户参军，赠尚书工部郎中。皇考讳岑父，秘书省著作佐郎，赠尚书左仆射。公夫人京兆韦氏；父种，大理评事。有四子：长曰温质，四门博士；遵孺、遵宪、温裕，（下温或作遵。方云：作温，与传合，盖晚年皆从温。《世系表》云：四子皆从温，非也，今按：上文，长子已名温质，则非晚年从温也。岂以嫡庶为异耶？然非要切，不必强解。）皆明经。女子长嫁中书舍人平阳路隋，其季者幼。公之昆弟五人，载、戡、戢、φ。（音衢。）公于次为第二。公之薨，戢自湖南入为少府监。（长庆元年正月，戢自湖南观察，又为少府监。）其年八月甲申，戢与公子葬公于河南河阴广武原（河阴，县名，属河南。）先公仆射墓之左。铭曰：   
　　孔世卅八，（卅或作三十，此铭皆以四言为句，作三十者非。今按：卅依字当作卉，苏合切。）吾见其孙。白而长身，（白或作自，非是。）寡笑与言。其尚类也，（或作耶。）莫与之伦。德则多有，请考于文。   
　　【故江南西道观察使赠左散骑常侍太原王公墓志铭】   
　　（或有“中大夫洪州刺史兼御史中丞”十二字。王弘中尝为连州司户，公为连之阳山令，尝为作《宴喜亭记》。后为江南西道观察使，公时刺袁州，又为作《滕王阁记》，至是铭其墓，又为神道碑，然则公于弘中，可谓厚矣。《邵氏闻见录》曰：“孔子作经，使后世读《易》者如无《春秋》，读《书》者如无《诗》，其法固不知也。独韩退之作《王仲舒碑》，又作《志》。苏子瞻作《司马君实行状》，又作《碑》，其事同，其词各异，庶几知之矣。”碑见三十一卷。）   
　　公讳仲舒，字弘中。（并州祈人。）少孤，奉其母居江南，游学有名。贞元十年，以贤良方正拜左拾遗，改右补阙，礼部、考功、吏部三员外郎。贬连州司户参军，改夔州司马，佐江陵使。改祠部员外郎，复除吏部员外郎。（或无复字。吏部员外下或无郎字。）迁职方郎中，知制诰。出为峡州刺史。（峡州说已见前。）迁庐州，未至，丁母忧。服阕，改婺州、苏州刺史。（阕或作缺。改或作除。）征拜中书舍人，既至，谓人曰：“吾老，不乐与少年治文书。（乐或作宜。文书下或有事字。）得一道，有地六七郡，为之三年，贫可富，乱可治，身安功立，无愧于国家，可也。”日日语人，丞相闻问，语验，即除江南西道观察使，兼御史中丞。至则奏罢榷酒钱九千万，以其利与民；（千或作十。与民或作“丐贫民”。方云：“诸本以后语误入。酿户，非尽贫民。”今按：“丐贫民”一语，下文已有，不应再出。方本是也。但其说非是，除酒榷，盖与民共之，使得自酿，非直以钱九千万与酿户也。）又罢军吏官债五千万，悉焚簿文书；（或无文字。）又出库钱二千万，以丐贫民遭旱不能供税者；禁浮屠及老子为僧道士，（禁或作学。今按：作学非是，但下文自有“浮屠老子”字，此不应重出。且其文理，亦不明白，疑此自“浮”至“为”六字，亦是衍文，去之则文理通畅矣。但无本可证，不敢删耳，）不得于吾界内，因山野立浮屠，老子象，（界下或无内字，山或作出，立或作去，皆非是。）以其诳丐渔利，夺编人之产。（其字疑衍。编或作经。今按：以民为人，盖避讳，当作民，乃是。下求人利害，与人吏约，放此。）在官四年，数其蓄积，钱余于库，米余于廪。朝廷选公卿于外，将征以为左丞，（或无以字。）吏部已用薛尚书代之矣。（长庆三年十一月，以尚书左丞薛放代仲舒，镇江西。）长庆三年十一月十七日，未命而薨，年六十二。天子为之罢朝，赠左散骑常侍。远近相吊。以四年二月某日，葬于河南某县先茔之侧。   
　　公之为拾遗，朝退，天子谓宰相曰：“第几人非王某邪？”是时公方与阳城更疏论裴延龄诈妄，士大夫重之。为考功吏部郎也，下莫敢有欺犯之者；非其人，虽与同列，未尝比数收拾；故遭谗，而贬。在制诰，（在或作“及知”二字。）尽力直友人之屈，（友人盖杨凭。凭尹京兆日，御史中丞李夷简劾凭江西奸赃，贬临贺尉云。屈一作冤。）不以权臣为意，又被谗而出。元和初，婺州大旱，人饿死，户口亡十七八。（或无口字。）公居五年，完富如初。按劾群吏，奏其赃罪，州部清整，加赐金紫。其在苏州，治称第一。   
　　公所至，辄先求人利害废置所宜。（利或作之。李云：古本无利字。《神道碑》：“周知俗之病”，亦无利字。今按：下文云：“废置所宜”，则此句合有利字，古本偶皆脱漏。不足为据。）闭阁草奏，又具为科条，与人吏约，事备，（下或有悉字，或有复出事字。今按文势，疑当有悉字，在备字上。）一旦张下，民无不叫喜悦。或初若小烦，旬岁皆称其便。公所为文章，无世俗气，其所树立，殆不可学。   
　　曾祖讳玄柬，比部员外郎。（或无讳字，下同。）祖讳景肃，丹阳太守。考讳政，（或作某。）襄邓等州防御使，鄂州采访使，赠工部尚书。（工或作吏。）公先妣渤海李氏，赠渤海郡太君。（或无太字。）公娶其舅女，有子男七人：初、哲、贞、弘、泰、复、洄。初，进士及第；哲，文学俱善；其余幼也。长女婿刘仁师，高陵令；次女婿李行修，尚书刑部员外郎。（修或作循，或无郎字。）铭曰：   
　　气锐而坚，又刚以严，哲人之常。（又或作文。哲或作若。皆非是。）爱人尽己，不倦以止，乃吏之方。与其友处，顺若妇女，何德之光？墓之有石，我最其迹，万世人藏。（之有或作中之。最或作撮，或作载。方云：《集韵》：“最，撮之省文。”今按：方说非也。《史》、《汉》《功臣传》末，总计其功，皆以“最”字起之。）   
　　【殿中少监马君墓志】   
　　（或有铭字。）   
　　君讳继祖，（继祖始生，德宗赐名，退而笑曰：“是有二义，谓之索系祖。”事见《国史补》。）司徒赠太师北平庄武王之孙，（北平王，马燧也。）少府监赠太子少傅，讳畅之子。（燧二子：汇、畅。畅娶卢氏，生二子：长敖，次继祖。）生四岁，以门功拜太子舍人。积三十四年，五转而至殿中少监。年三十七以卒。有男八人，女二人。   
　　始余初冠，应进士贡在京师，（贡一作举。）穷不自存，（不下或有能字。）以故人稚弟，拜北平王于马前，（贞元三年，平凉之盟，马燧预议，韩时以殿中侍御史为判官，死焉。其年罢兵，燧奉朝请京师。公之兄也。）王问而怜之，因得见于安邑里第。王轸其寒饥，赐食与衣。（食上，方无赐字。今按：无赐字，即不成文，方说非是。食、衣并读如字。）召二子使为之主，其季遇我特厚，少府监赠太子少傅者也。姆抱幼子立侧，（《仪礼》：“姆纟丽笄宵衣，在其右。”注：姆，妇人，年五十无子，出而不复嫁，能以妇道教人者。”若今时乳母矣。姆，莫捕功，又莫豆切。）眉眼如画，发漆黑，肌肉玉雪可念，殿中君也。（方云：画，胡麦切。左思《娇女诗》：“眉目璨如画。”今按：画当音胡卦切。左诗叶韵故尔。发下或有如字，非是。念或作怜。《妒记》云：“王丞相于青疏台中，观有两三儿骑羊，皆端正可念。”黄鲁直亦尝用“玉雪可念”语。）当是时，见王于北亭，犹高山深林钜谷，（或无“钜谷”二字。）龙虎变化不测，杰魁人也；退见少傅，翠竹碧梧，（碧或作苍。）鸾鹄停峙，能守其业者也；（业或作恭，非是。）幼子娟好静秀，瑶环瑜珥，兰茁其牙，（茁，邹滑切，又侧劣切。）称其家儿也。后四五年，吾成进士，（公贞元八年登第。）去而东游，哭北平王于客舍；（十一年五月，公东归河阳，八月燧卒。）后十五六年，吾为尚书都官郎，分司东都，而分府，少傅卒，哭之；（分府，此见当时分司官之称号。或无此二字，非是。元和五年，畅卒，自贞元十一年，至是凡十六年。）又十余年至今，哭少监焉。（长庆初继祖卒。）呜呼！吾未耄老，自始至今，未四十年，而哭其祖子孙三世，于人世何如也！（句末六字疑衍。）人欲久不死，而观居此世者，何也？（李本云：晁以道乙居字。今按：此篇末两三句不可晓，疑而字当作亦，而何下当有如字，盖误写著上文也。然无别本可证，姑阙，以俟知者。）   　    　          　    　 
●卷三十四·碑志十一 
【南阳樊绍述墓志铭】 
　　（欧阳文忠公云：退之与樊绍述作铭，便似樊文，诚不虚语。据宗师元和九年，尚为前太子舍人，未使南方也，见公《与郑相公书》。元和十二年，因在京师，未出刺绛州也。见《示郊诗》及《荐状》。自绛还朝，当在长庆初年，序不载其卒之年月，或法不必载邪？）   
　　樊绍述既卒，且葬，（绍述河中人。）愈将铭之，从其家求书，得书号《魁纪公》者三十卷，曰《樊子》者又三十卷，《春秋集传》十五卷，表笺状策书序传记纪志说论今文赞铭，凡二百九十一篇，（志上或无纪字。）道路所遇，及器物门里杂铭二百二十，赋十，诗七百一十九。（一十或作又十。今以《艺文志》考之，皆有其目，独铭赋诗亡焉。所谓表笺状策等文，凡二百九十一篇，曰《樊宗师集》二百九十一卷，数同，而以卷为篇，疑《志》之字误也。）曰：多矣哉！古未尝有也。然而必出于己，不袭蹈前人一言一句，又保其难也。（《国史补》云：“元和之后，文笔则学奇于韩愈，学涩于樊宗师。”退之作樊墓志，称其为文，不剽袭，观《绛守居园池记》，诚然，亦大奇涩矣。本朝王晟、刘忱皆为之注解，如“瑶翻碧潋，嵬眼倾耳”等语，皆前人所未道也。欧阳公《跋绛守居园池记》云：“元和文章之盛极矣，其奇怪至于如此。”又诗曰：“尝闻绍述绛守居，偶来登览周四隅。异者樊子怪可吁，心欲独去无古初。穷荒探幽入无有，一语诘曲百盘纡。孰云己出不剽袭，句断欲学盘庚书。”云云。）必出入仁义，其富若生蓄万物，必具海含地负，放恣横从，（子容切。）无所统纪；然而不烦于绳削而自合也。呜呼！绍述于斯术，其可谓至于斯极者矣。   
　　生而其家贵富，长而不有其藏一钱，（长而或作而长。）妻子告不足，顾且笑曰：“我道盖是也。”（盖下疑有如字。）皆应曰：然。无不意满。尝以金部郎中告哀南方，（或无尝字。元和十五年正月，宪宗崩，宗师以金部郎中告哀南方。）还言某师不治，罢之，以此出为绵州刺史。（师或作帅。方无出字，以下文“又出”观之，宜有。）一年，征拜左司郎中，又出刺绛州。（或无刺字。）绵绛之人，至今皆曰：“于我有德。”以为谏议大夫，命且下，遂病以卒。年若干。（病以或作以病。）   
　　绍述讳宗师，父讳泽，尝帅襄阳、江陵，官至右仆射，赠某官。（兴元元年正月，樊泽为山南东道节度使；贞元二年闰五月，徙镇荆南；八年二月，自荆南复为山南东道节度使；十二年加检校右仆射；十四年九月卒于镇，赠司空。）祖某官，讳泳。（泳试大理评事，累赠兵部尚书。）自祖及绍述，三世皆以军谋堪将帅，策上第以进。（开元中，泳举草泽科。建中元年，泽举贤良方正直言极谏科。元和三年四月，宗师举军谋宏远堪任将帅科。）绍述无所不举，于辞于声，天得也，（得下或有地字，或有地出字，皆非是。）在众若无能者。尝与观乐，问曰：“何如？”曰：“后当然。”已而果然。（后上或有某字，非是。）铭曰：   
　　惟古于词必己出，降而不能乃剽贼。（或作脱。）后皆指前公相袭，从汉迄今用一律。寥寥久哉莫觉属，（觉或作学，非是。）神徂圣伏道绝塞。既极乃通发绍述，文从字顺各识职。有欲求之此其躅。   
　　【中大夫陕府左司马李公墓志铭。】   
　　（并阝七子，汉其一也，即公之婿。《新旧史》有传可考，故《志》云：“汉，韩氏婿也。故予为铭。”）   
　　公讳并阝，（薄经切。）字某，雍王绘之后。（绘或作会，《新旧史》作绘，太祖景皇帝之第五子也，为隋夏州总管。雍，于众切。）王孙道明，唐初以属封淮阳王，又追王其祖父。（追王之王字，音旺。）曰雍王、长平王。（下或有“长平生淮阳”五字。绘子贽，贽子道玄。武德元年六月，封道玄淮阳王，追封绘曰雍，贽为河南王。）淮阳生景融，（生一作王。）景融亲益疏，不王；生务该，务该生思一，思一生岌。（鱼及切。）比四世，官不过县令州佐，然益读书为行，为士大夫家。   
　　岌为蜀州晋原尉，（原或作康，）生公，未ㄧ以卒。（子生一岁曰ㄧ。《说文》：“周年也。”）无家，母抱置之姑氏以去，姑怜而食之。（食音嗣。）至五六岁，自问知本末，因不复与群儿戏，常默默独处，曰：“吾独无父母，不力学问自立，不名为人！”年十四五，能暗记《论语》、《尚书》、《毛诗》、《左氏》、《文选》，凡百余万言，凛然殊异。姑氏子弟，莫敢为敌。浸传之闻诸父，（敌或作娇，非是。之闻或作闻之。）诸父泣曰：“吾兄尚有子耶？”迎归而坐问之，应对横从无难。（从，子容切。）诸父悲喜，顾语群子弟曰：“吾为汝得师。”（语或作谓。或无曰字，无吾字。）于是纵学，无不观。以朝邑员外尉选，鲁公真卿第其所试文上等。（文下或有为字。试书判拔萃为上等。）擢为同官正尉，曰：“文如李尉，乃可望此。”其后比以书判拔萃，（或无比字。）选为万年尉，为华州录事参军。争事于刺史，去官，为陆浑令。河南尹郑余庆荐之朝，（元和十年十月，郑余庆为河南尹。）拜南郑令。尹家奴以书抵县请事，公走府，出其书投之尹前。尹惭，其廷中人曰：“令辱我，令辱我！”（《汉·张耳传》：“李良素贵，起惭其从官。”又《袁盎》：“还愧其吏。”公此文与《刘昌裔志》，皆用此。或无复出“令辱我”三字。）且曰：“令退！”遂怨之。拾掇三年无所得。（或无所字。）拜宗正丞。宰相以文理白为资州刺史，公喜曰：“吾将有为也。”谗宰相者言之，上曰：（或无者字，非是。）“是与其故，故得用。”改拜陕府左司马。（陕虢节度使卫中行，辟佐其府。）公又喜曰：“是官无所职，吾其不以吏事受责死矣！”长庆元年正月丙辰。以疾卒，春秋七十三。（或无正月字，而云李本作正月，盖五月十八日也。今按：是年辛丑岁，丙辰非岁名，则为日名，而在月下为是。方知日辰所直，而不以李本补“正月”字，不可晓也。）公内外行完，洁白奋厉，再成有家，士大夫谈之。   
　　夫人博陵崔氏，朝邑令友之之女，其曾伯父玄，有功中宗时。（长庆四年六月，玄为凤阁侍郎同平章事。神龙元年，率羽林兵诛张易之、昌宗，迎太子监国，是为中宗。）夫人高明，遇子妇有节法，进见侍侧，肃如也。七男三女：，为澄城主簿；其嫡激，城令；（激下或有为字。）放，芮城尉；汉，监察御史；（汉字南纪，元和七年进士，时为监察御史，终于宗正少卿。）、、潘，皆进士。（，字经野；，字正武；潘，字子及，皆登进士第。潘，大中初为礼侍。，所简切。音光。）及公之存，内外孙十有五人。五月庚申，葬华阴县东若干里。汉，韩氏婿也。故予与为铭。其词曰：   
　　愈下而微，既极复飞，其自公始。公多孙子，将复庙祀。（庙或作其。今按：《唐会要》：礼官议户部尚书韦损四代祖所立私庙：“子孙官卑，其祠久废，今损官三品，准令合立三庙。”此以并阝之先尝有王封，而后世官卑，不得立庙，故云“将复庙祀”也。然唐制亦非古，而本庙立法尤疏略，唯苏魏公尝议立庙与袭爵之法，相为表里。其说为善，惜乎当时不施行也。）   
　　【故幽州节度判官赠给事中清河张君墓志铭】   
　　（张彻，为范阳府监察御史，其帅张弘靖也。《志》不出弘靖姓名，若有所讳焉耳。彻死于乱，具载之史，其言多出公《志》。）   
　　张君名彻，字某，以进士（彻中进士第，在元和四年。）累官至范阳府监察御史。长庆元年，今牛宰相为御史中丞，（元或作二，考之史，当作元年。陈齐之云：常疑牛僧孺之为人，观此语，则知韩公亦不喜其人矣。然“牛宰相”三字，或作“今宰相牛公”，未知孰是。）奏君名迹，中御史选，诏即以为御史。其府惜不敢留，遣之，而密奏：“幽州将父子继续，不廷选且久，今新收，臣又始至，（长庆元年二月，幽州节度使刘总请去位；三月，以总为太平军节度使，张弘靖为幽州节度使，代总。）孤怯，须强佐乃济。”发半道，有诏以君还之，仍迁殿中侍御史，加赐朱衣银鱼。（仍或作乃。）至数日，军乱，怨其府从事，尽杀之，而囚其帅，且相约，张御史长者，毋侮辱轹蹙我事，无庸杀，置之师所。（轹音历。毋或作无。我事下或有“无罪”二字。长庆元年七月，幽州军乱，囚节度使张弘靖于蓟门馆，杀判官韦雍、张宗元、崔仲卿等；以彻长者，不杀，置之于蓟门馆。）居月余，闻有中贵人自京师至。君谓其帅：“公无负此土人。上使至，可因请见自辨，幸得脱免归。”（或无免字。）即推门求出。守者以告其魁，魁与其徒皆骇曰：“必张御史，张御史忠义，必为其帅告此。（史下或无张字，及无“告此”二字。按：告字疑当作言。）余人不如迁之别馆。”（今按：余人二字疑衍，而下文“不如迁之别馆”，自为一句，盖述其言如此。下文又云“即与众出君”，乃记其事也。但无所考，不敢辄删耳。或云：余人字不必去，其曰“迁之别馆”，盖言今当如此耳，亦通。）即与众出君。（与或作以。）君出门骂众曰：“汝何敢反！前日吴元济斩东市，昨日李师道斩于军中；同恶者，父母妻子皆屠死，肉饣委狗鼠鸱亚。（《新史》书彻事大抵出公此《志》。其所书骂贼语，凡削六字，改一字，笔削固史氏事，然而改饣委为饱，则不若公语，且有来处，此《前汉·陈余》所谓“以肉饣委虎”也。）汝何敢反，汝何敢反！”行且骂，众畏恶其言，不忍闻，（畏下或有皆字，非是。或在畏上，则或有之。）且虞生变，即击君以死。君抵死口不绝骂，众皆曰：“义士、义士！”或收瘗之以俟。   
　　事闻，天子壮之，赠给事中。其友侯云长佐郓使，请于其帅马仆射，（马总。）为之选于军中，得故与君相知张恭、李元实者，（恭或作泰。）使以币请之范阳，范阳人义而归之。以闻，诏所在给船舆，传归其家，赐钱物以葬。长庆四年四月某日，其妻子以君之丧，葬于某州某所。（四年，方云：“旧本或作二年，或作三年。按：郓帅马总也。总以二年秋迁右仆射，明年夏召还，当作二年或三年也。”今按：方说虽如此，而其所定之本，却作四年，今姑从之。盖或丧归逾年，马既召迁，乃克葬也。）   
　　君弟复亦进士，（元和元年，复中进士。）佐汴宋，得疾。变易丧心，惊惑不常。君得闲即自视衣褥薄厚，（褥或作衾。）节时其饮食，而匕筋进养之。（或无养字。今按：养字去声，《礼》曰：“以其饮食忠养之。”）禁其家无敢高语出声。医饵之药，其物多空青、雄黄，（空青，山出铜处，铜精熏则生空青，腹中空如杨梅者胜。雄黄，出武都山，块方数寸，明彻如鸡冠者佳。）诸奇怪物，剂钱至十数万；营治勤剧，皆自君手，不假之人。家贫，妻子常有饥色。   
　　祖某，某官；父某，某官。（祖某、父某，或作祖践、父休。）妻韩氏，礼部郎中某之孙，汴州开封尉某之女，于余为叔父孙女。君常从余学，选于诸生，而嫁与之。孝顺祗修，群女效其所为。男若干人，曰某；女子曰某。铭曰：   
　　呜呼彻也！世慕顾以行，子揭揭也；噎喑以为生，子独割也；为彼不清，作玉雪也；仁义以为兵，用不缺折也。（缺折或作折缺。）知死不失名，得猛厉也；自申于暗明，莫之夺也。（暗明当作明暗，说见下条。）我铭以贞之，不肖者之旦也。（旦，当割切。方无者字，或无之字。方云：此铭以彻、揭、割、雪、折、厉、夺、旦为韵，而行、生、清、兵、名、暗、贞，复自为韵。厉音烈。暗当读如谅暗之暗。今按：方说多得之。此铭盖法《兔渭鱼丽》等诗隔句用韵耳。诗隔句用韵，先儒所未知，观公此铭，则既识之矣。但暗明二字，乙之，则韵自叶，而义亦胜。若如方说，则虽读暗作鹌韵终不叶，而义亦不通也。）   
　　【河南府法曹参军卢府君夫人苗氏墓志铭】   
　　（或无“府苗氏”三字。或作“范阳卢君夫人苗氏”。）   
　　夫人姓苗氏，讳某，字某，上党人。曾大父袭夔，赠礼部尚书；大父殆庶，赠太子太师。（以《宰相世系》考之，袭夔生殆庶、延嗣；殆庶生如兰、晋卿。袭夔、殆庶所赠官，疑晋卿仕至宰相而赠也。）父如兰，仕至太子司议郎，汝州司马。（或作别驾，《世系表》作“永王府咨议参军”。）   
　　夫人年若干，嫁河南法曹卢府君讳贻，有文章德行，（府君字或复出，河南或作范阳。）其族世所谓甲乙者，先夫人卒。（或作卒先夫人。）夫人生能配其贤，殁能守其法。男二人，於陵、浑。女三人，皆嫁为士妻。（夫人长女婿，河南缑氏主簿唐充；次亡；公其季女婿也。）贞元十九年四月四日，卒于东都敦化里，年六十有九。其年七月某日。（其年或作其明年。七或作八。）于法曹府君墓，在洛阳龙门山。其季女婿昌黎韩愈为之志。（之下或有铭字，或有铭字而无之字，又或作为其字。）其词曰：   
　　赫赫苗宗，族茂位尊；或毗于王，或贰于藩。是生夫人，（是或作厥。）载穆令闻；爰初在家，孝友惠纯。乃及于行，克媲德门；（乃及或作享乃。克或作光。）肃其为礼，（为礼，方作礼容。今以下句为仁偶之，方说非是。）裕其为仁。法曹之终，诸子实幼；茕茕其哀，介介其守。循道不违，厥声弥劭；（或作“既克其家，厥问愈劭”。）三女有从，二男知教。闾里叹息，母妇思效。岁时之嘉，嫁者来宁；累累外孙，（累累或作。）有携有婴。扶床坐膝，嬉戏欢争；既寿而康，既备而成。不歉于约，不矜于盈。伊昔淑哲，或图或书；嗟咨夫人，孰与为俦！刻铭置墓，以赞硕休。（铭或作石。置或作志。书、俦、休以古韵叶，已见《溪堂诗》。）   
　　【故贝州司法参军李君墓志铭。】   
　　（参军，李翱习之之祖。习之尝自为其皇祖《实录》。其行治皆如《志》所书。翱之《实录》终曰：“先祖有美而不知，不明也；知而不传，不仁也；翱欲传，惧文章不足以称颂道德，光耀来世，是以顿首欲假辞於执事者，亦惟不斥其愚而为之传焉。”意翱乞公铭之辞也。）   
　　贞元十七年九月丁卯，（七或作八。月下或有一日字。）陇西李翱，合葬其皇祖考贝州司法参军楚金，皇祖妣清河崔氏夫人于汴州开封县某里。（“开封县某里”，或作“陈留县安丰里”，后开封字同。）昌黎韩愈纪其世，著其德行，以识其葬。（识或作志。）   
　　其世曰：（其世或作其词。）由梁武昭王六世至司空，（至或作有。）司空之后二世，为刺史清渊侯，（凉武昭王名，字玄感，晋安帝时，自称西凉公。子翻。翻子宝。宝子冲，后魏后文时，封清渊县侯，卒赠司空。冲曾孙也，今云六世，恐误。冲子延实，都督青州刺史。延实子彬，袭祖爵清渊县侯，卒赠齐州史。子桃枝袭封。）由侯至于贝州，凡五世。（一作六世。桃枝玄孙诏，谘议参军。诏子楚金。）   
　　其德行曰：事其兄如事其父，其行不敢有出焉。（或无曰字。）其夫人事其姒如事其姑，（姒或作姊。）其于家不敢有专焉。其在贝州，其刺史不悦于民，（刺上或无其字，据《李翱集》，刺史严正晦也。）将去官，民相率欢哗，手瓦石，胥其出击之。（胥或作须，或作需，或无其字，《史记·赵世家》：“太后盛气胥之入。”又《廉颇传》：“胥后令。”注：胥，犹须也。）刺史匿不敢出，州县吏由别驾已下不敢禁，司法君奋曰：“是何敢尔。”（或无何字，或无尔字。）属小吏百余人，持兵仗以出。（仗或作杖。）立木而署之曰：“刺史出，民有敢观者，杀之木下！”民闻，皆惊相告，散去。后刺史至，加擢任。（加下或有礼字。）贝州由是大理。   
　　其葬曰：（或作日，山谷、李、谢以古本定。与上文“其世曰”，其“德行曰”为一例。）翱既迁贝州，君之丧于贝州，殡于开封，遂迁夫人之丧于楚州，八月辛亥，至于开封，圹于丁巳，坟于九月辛酉，窆于丁卯。（窆或作穸。）人谓：李氏世家也，侯之后五世仕不遂。（一无后字、五字。）蕴必发，其起而大乎！四十年而其兄之子衡，（惟贞子五人，衡，其第二子也。贞元七年，自常州刺史镇湖南，八年徙镇江西，召为给事中。）始至户部侍郎。君之子四人，官又卑。翱，其孙也，有道而甚文，固于是乎在。（或无固字。“甚文”字出《左传》：楚子西曰：“光又甚文。”观翱《实录》，亦可见其甚文矣。鲁直诗云：“习之《实录》葬皇祖，斯文如女有正色”云云。）   
　　【处士卢君墓志铭】   
　　（公前铭卢君夫人，兹又铭其子於陵，故言“愈于处士，妹婿也，为其志且铭”云。）   
　　处士讳於陵，其先范阳人。父贻为河南法曹参军。河南尹与人有仇，诬仇与贼通，收掠取服。法曹曰：“我官司也，我在不可以为是！”廷争之以死。河南怒，命卒ㄏ之。（卒或作牵。ㄏ，昨没切。）法曹争尤强，遂并收法曹，竟奏杀仇，籍其家，而释法曹。法曹出，径归卧家，念河南势弗可败，气愤弗食，欧血卒。东都人至今犹道之。   
　　处士少而孤，母夫人怜之，（贻娶苗氏，太师晋卿兄如兰女。）读书学文，皆不待强教，卒以自立。在母夫人侧，油油翼翼不忍去。时岁母夫人既终，育幼弟，与归宗之妹，经营勤甚，未暇进仕也。年三十有六，元和二年五月壬辰，以疾卒。有男十岁，曰义；女九岁，曰孟；又有女，生处士卒后，未名。（孟下或无又字。）于其年九月乙酉，其弟浑，以家有无，葬以车一乘，于龙门山先人兆。愈于处士，妹婿也。为其志，且铭其后曰：   
　　贵兮富兮如其材，得何数兮；名兮寿兮如其人，岂无有兮。彼皆逢其臧，子独迎其凶。兹命也邪，兹命也邪！   
　　【故太学博士李君墓志铭】   
　　（学或作常。）   
　　太学博士顿丘李于，（一本作千。）余兄孙女婿也。（或无女字。）年四十八，（于大历元年生。）长庆三年正月五日卒。其月二十六日，穿其妻墓而合葬之，在某县某地。子三人，皆幼。   
　　初，于以进士（元和十年，于中进士第，年四十。）为鄂岳从事，（十一年，李道古为鄂岳观察使，辟于为从事。）遇方士柳泌，（或作贲。）从受药法，服之往往下血，比四年，病益急，乃死。（柳泌说已见前。乃或作及，非是。）其法以铅满一鼎，（一有以物字。）按中为空，实以水银，（实以或作以实。）盖封四际，烧为丹沙云。余不知服食说自何世起，杀人不可计，而世慕尚之益至，此其惑也！在文书所记及耳闻相传者不说，（或无相字。）今直取目见亲与之游而以药败者六七公，以为世诫：   
　　工部尚书归登、殿中御史李虚中、刑部尚书李逊、逊弟刑部侍郎建、襄阳节度使工部尚书孟简、东川节度御史大夫卢坦、金吾将军李道古，此其人皆有名位，世所共识。工部既食水银得病，自说若有烧铁杖自颠贯其下者，（颠或作巅。）摧而为火，射窍节以出。狂痛号呼乞绝，其茵席常得水银，（茵或作。或无常字。）发且止，唾血十数年以毙。殿中疽发其背死。刑部且死，谓余曰：“我为药误。”其季建，一旦无病死。襄阳黜为吉州司马，余自袁州还京师，襄阳乘舸，邀我于萧洲，屏人曰：“我得秘药，不可独不死，今遗子一器，可用枣肉为丸服之。”别一年而病，其家人至，（其一作有。）讯之，曰：“前所服药误，方且下之，（所服下或有之字。）下则平矣。”病二岁，竟卒。卢大夫死时，溺出血肉，痛不可忍，乞死乃死。（肉，方作害。今按：古书肉或作{宀六}。今《淮南子》及《内经》、《灵枢》尚存此体，疑此别本害字乃{宀六}之讹，而方考之不详也。乃死一作乃绝，乃或作及，或无死字，皆非是。）金吾以柳泌得罪，食泌药，五十死海上。此可以为诫者也！蕲不死，乃速得死，谓之智，可不可也？   
　　五谷三牲，盐醯果蔬，人所常御。人相厚勉，必曰：“强食。”今惑者皆曰：“五谷令人夭，不能无食，当务减节。”盐醯以济百味，（济或作齐。）豚、鱼、鸡三者，古以养老，反曰：“是皆杀人，不可食。”一筵之馔，禁忌十常不食二三。不信常道，而务鬼怪，临死乃悔。后之好者又曰：“彼死者，皆不得其道也，我则不然。”始病，曰：“药动故病，病去药行，乃不死矣。”及且死，又悔。呜呼！可哀也已！可哀也已！（孔毅夫《杂说》云：张籍《哭退之诗》云：“为出二侍女，合弹琵琶筝。”白乐天《思旧诗》云：“退之服硫黄，一病竟不痊。”退之尝讥人不解文字饮，而自败于女妓乎？作《李博士墓志》，戒人服金石药，而自饵硫黄邪？又后山《嗟哉行》亦云：“韩子作志还自屠，自笑未竟人复吁。”正谓此耳。）   　    　          　    　 
●卷三十五·碑志十二 
【卢浑墓志铭】 
　　（浑，河南法曹参军第二子，而公妻弟也。然有铭无志焉。）   
　　前汝父母右汝兄。（兄上或有弟字，或作“后有汝兄。”浑，於陵弟也，兄弟惟二人。）汝从之居，视汝如生。迁汝居兮，日月之良。（迁汝，或作“汝迁于”三字。）汝居孔固兮，后无有殃。如不信兮，视此铭章。（此或作于。）   
　　【虢州司户韩府君墓志】   
　　（韩氏自魏史安桓王茂五世孙素，尝为桂州刺史。四子：长仲卿，为武昌令，赠尚书右仆射。次少卿，太白云：“感概重诺，死于节义。”次云卿，礼部侍郎。公为《科斗书后记》云：“叔父当大历世，文词独行中朝。”即云卿也。季绅卿，泾阳令，尝为扬州录事参军，太白谓“工古文而能官者”。公与兄会、介，仲卿之子也；俞、，云卿之子也；岌，绅卿之子也。岌为虢州司户，故公志云，桂州君之孙，司录君之子。其系明甚。李太白为《武昌德政碑》，亦言桂州君四子，名讳长少，皆与此志合，惟《唐史·世系表》，乃以桂州君为有七子，无少卿，而有晋卿、季卿、子卿、升卿，果何据而然？未有公之家世，而适误漏者也。史至是，何以取信后世哉？）   
　　安定桓王五世孙素，为桂州长史，化行南方。（长，或作刺，考《世系表》，李太白《去思颂》、公《墓志》、《行状》，皆作长史。）有子四人，最季曰绅卿文而能官，尝为扬州录事参军，事故宰相崔圆。（或无“参军”二字。上元元年二月，以崔圆为扬州大都督府长史、淮南节度使。）圆狎爱州民丁某，至顾省其家。后大衙会日，司录君趋以前，大言曰：“请举公过，公与小民狎，至至其家，害于政。”（或无复出至字。）圆惊谢曰：“录事言是，圆实过。”乃自署罚五十万钱。由是迁泾阳令，破豪家水碾，利民田，顷凡百万。   
　　君讳岌，桂州君之孙，司录君之子，亦以能官名。少而奇，壮而强，老而通。（阁本无“而强老”三字，方以为脱。）以元和元年六月十四日卒，年五十七。（元或作三。）娶京兆田氏女。（或无女字。）男曰家，女曰门、曰都，皆幼。（或无曰门二字。）初，君乐虢之土田山水，求掾其州，去官犹家之。既卒，因以其年九月某日，葬州北十里崔长史墓西。（葬下或有于字。）铭曰：   
　　凡兆于兹，唯其家之材，（或作财。今按：此句未详，当有脱误，）盖归有时。   
　　【四门博士周况妻韩氏墓志铭】   
　　（此《志》及《张彻墓志》，皆以俞为开封尉，《唐宰相表》以俞为开封令，亦误矣。）   
　　四门博士周况妻韩氏，讳好，（或有复出好字。）尚书礼部郎中讳云卿之孙，开封尉讳俞之女。开封娶赵氏，生二女三男。（下开封字，或作俞。俞二女：长嫁周况，次嫁张彻。三男：无竞、启余、州来。）开封卓越豪纵，不治资业，喜酒色狗马。赵氏卒十一年，而开封亦卒。开封从父弟愈，于时为博士，（或无弟字，旧本皆有。今按：公父仲卿与开封之父云卿为兄弟，则公与开封，固从父兄弟也。）乞分教东都生，以收其孥于开封界中教畜之，而归其长子于周氏况。（于一作於，元和元年，况中进士第。是岁，公以好好适况。）   
　　况，进士，家世儒者。（或无况字。）曾祖讳延，潭州长沙令；祖讳晦，常州参军；父讳良甫，左骁卫兵曹参军。况立名行，人士誉之。韩氏嫁九年，生一男一女，年二十七以疾卒。（疾或作病。）葬长安城南凤栖原。其从父愈，于时为中书舍人。（父下方有弟字。今按：方本非是，《仪礼·丧服篇》有“族曾祖父”者，曾祖之兄弟也，其子为“族祖父”，其孙为“族父”，其曾孙为“族兄弟”。有“从祖祖父”者，祖父之兄弟也，其子为“从祖父”，其孙为“从祖兄弟”。有“世父叔父”者，父之兄弟也，其子为“从父兄弟”，今韩公于开封及虢州，皆为从父弟矣。于开封之女，则公当为从祖父也。此但云从父，为脱一祖字。方作从父弟，尤误。今无别本，不敢辄增祖字，且从诸本去弟字。）为铭曰：   
　　夫失少妇，（失或作丧。）子失壮母。归咎无处。   
　　【韩滂墓志铭。】   
　　（公为袁州日，二侄湘、滂，皆从之。滂死于袁州，故云：“权葬宜春郭南一里。”宜春，袁州也。《世系表》：老成二子，湘大理丞，滂宝鸡丞。按《志》滂年十九死，则未尝仕也。《表》复误矣。）   
　　滂，韩氏子。其先仕魏，号安定桓王。（王名茂，滂九世祖也。）滂父老成，厚谨以文，为韩氏良子弟，未仕而死。有二子，滂其季也。其祖讳介，为人孝友，一命率府军佐以卒。二子：百川、老成。老成为伯父起居舍人某后。（或无复出老成字，或无某字。）起居有德行言词，为世轨式。滂既兄弟二人，而率府长子百川早死，无嗣，（或无早字。）其叔祖愈，命滂归后其祖。   
　　滂清明逊悌以敏，读书倍文，功力兼人。（倍与背同。倍文，谓背本暗记也。《周礼》注：“倍文曰讽。”韩语盖本此。洪谱以为作文，盖不考此而误改，兼下文复有为“文辞字”，亦不应重复如此也。）为文词，一旦奇伟骤长，不类旧常。吾曰：“尔得无假之人邪？”（或无得字，无人字。）退大喜，谓其兄湘曰：“某违翁且逾年，惧无以为见，今翁言乃然，可以为贺。”群辈来见，皆曰：“滂之大进，不唯于文词，为人亦然。”（或无文字，词下或有于字。）既数月，得疾以死，年十九矣。（死或作卒。滂贞元十八年生。）吾与妻，（公妻高平君卢氏。）哭之伤心，三日而敛，既敛七日，权葬宜春郭南一里。（或无一字。）呜呼，其可惜也已。（也一作之。）铭曰：   
　　天固生之邪，偶自生邪？（或无之字。）天杀也邪，其偶自死邪？（或无也字。）莫不归于死，寿何少多？（归或作悲。）铭以送汝，其悲奈何。   
　　【女圹铭】   
　　（公元和十四年，以刑部侍郎谏佛骨，忤上意，出为潮州，女道死商南层峰驿，瘗之山下。其年十一月二十四日，移刺袁州。明年九月，召为国子祭酒，过墓下，题诗驿梁。至是，发其丧，归葬于河南之河阳世墓之次云。）   
　　女，（女加、女书二切。）韩愈退之第四女也，惠而早死。   
　　愈之为少秋官，（为少或作少为，非是。元和十二年十二月，公为刑部侍郎。）言佛夷鬼，其法乱治，梁武事之，卒有侯景之败，（或无武字。）可一扫刮绝去，不宜使烂漫。（刮，或作削。）天子谓其言不祥，斥之潮州，汉南海揭阳之地。（或无汉字。揭，其逝切，又音竭。）愈既行，有司以罪人家，不可留京师，迫遣之。（无可或字。）女年十二，病在席，（病或作疾，或作在病，无席字。）既惊痛与其父诀，又舆致走道，（又一作父。）撼顿失食饮节，死于商南层峰驿。（层峰，或作密。）即瘗道南山下。五年，愈为京兆，（下或有尹字。）始令子弟与其姆易棺衾，归女之骨于河南之河阳韩氏墓，葬之。（葬上或有而字。）   
　　女死当元和十四年二月二日。（和下或有之字。）其发而归，在长庆三年十月之四日，其葬在十一月之十一日。铭曰：   
　　汝宗葬于是，汝安归之，惟永宁。   
　　【河南缑氏主簿唐充妻卢氏墓志铭】   
　　（公尝志卢君夫人苗氏之墓，今志唐充妻卢氏，即苗氏长女也。充其长女婿，公季女婿也。）   
　　夫人卢氏，讳某，兰陵太守景柔八世孙。父贻，卒河南法曹。法曹娶上党苗氏，太师晋卿兄女，生三女三男，（考《苗夫人志》当云二男。）夫人最长。法曹卒，苗夫人嫁之唐氏充。充，明经，（或无复出充字。）宰相休憬曾侄孙，出郄氏。（今按：郄，绮戟反，俗却字与郄字相乱。今流俗郗超字，多作郄，误也。）外王父，昂，中书舍人。夫人年若干，嫁唐氏，凡生男与女九人。年四十二，元和四年正月二十二日卒。其年四月十五日，葬河南府河南县之大石山下。铭曰：   
　　夫人本宗，世族之后；率其先猷，令德是茂。爰归得家，九子一母。（得，或作其。）婉婉有仪，柔静以和。命不侔身，兹其奈何！刻铭墓石，以告观者。（观，或作亲。者，之戈切，与何叶，吴才老读如此。）   
　　【乳母墓铭】   
　　（旧本作“河南县令韩愈乳母李氏”。葬乳母，且为之铭，自公始。）   
　　乳母李，徐州人，（李下或有氏字。）号正真。入韩氏，乳其儿愈。（入，或作为，下或有家字。）愈生未再周月孤，失怙恃。（大历三年公生，五年而公父仲卿卒。此云“未再周月孤，失怙恃”未详。退之祭嫂郑夫人云：“我生不辰，三岁而孤。”此言“未再周月孤，失怙恃”，是虽入三岁，而未及两周也。）李怜不忍弃去，（李下或有氏字。）视保益谨，遂老韩氏。及见所乳儿愈，举进士第，历佐汴徐军，（见下或有其字。徐下或有二州字。）入朝为御史、国子博士、尚书都官员外郎、河南令，娶妇，生二男五女。（二或作三。）时节庆贺，辄率妇孙，列拜进寿。（节下或有受字。辄上或有愈字。）年六十四，元和六年三月十八日，疾卒。（疾，或作病，或无疾字，或作“以疾卒”。）卒三日，葬河南县北十五里。愈率妇孙视窆封，且刻其语于石，纳诸墓为铭。（语，或作志。）   　    　          　    　 
●卷三十六·杂文 
【瘗砚铭】 
　　（铭，或作文。）   
　　陇西李观元宾，始从进士贡在京师，（公与元宾皆贞元八年进士也。）或贻之砚。既四年，悲欢穷泰，未尝废其用。凡与之试艺春官，实二年，登上第。行于褒谷，（此下或有间字。褒斜，地名。）役者刘胤，误堕之地，毁焉。乃匣归埋于京师里中。昌黎韩愈，其友人也。赞且识云：土乎质，陶乎成器。复其质，非生死类。全斯用，毁不忍弃。（斯阁作期，非是。）埋而识，之仁之义。砚乎砚乎，与瓦砾异！   
　　【毛颖传】   
　　（公作此传，当时有非之者。张籍书所谓“戏谑之言”，谓亦指此。《旧史》亦从而为之言曰：“讥戏不近人情。”是岂有识者哉？柳子厚岂下人者，乃独以为奇，既书其后，又《答杨诲之书》云：“足下所持韩生《毛颖传》来，仆甚奇其书，恐世人非之，今作数百言，知前圣不必罪俳也。”云云，则文章固自有知音者哉。李肇《国史补》，谓公此传，“其文尤高，不下迁史”。《谈薮》亦谓此传似太史公笔。子厚有《读毛颖传后题》，见《柳集》二十一卷。）
  </div>
  <div class="pagination">
   <a href="韩愈集_page23.html">
    上一页
   </a>
   <span>
    ...
   </span>
   <a href="韩愈集_page19.html">
    19
   </a>
   <a href="韩愈集_page20.html">
    20
   </a>
   <a href="韩愈集_page21.html">
    21
   </a>
   <a href="韩愈集_page22.html">
    22
   </a>
   <a href="韩愈集_page23.html">
    23
   </a>
   <span class="current-page">
    24
   </span>
   <a href="韩愈集_page25.html">
    25
   </a>
   <a href="韩愈集_page26.html">
    26
   </a>
   <a href="韩愈集_page27.html">
    27
   </a>
   <a href="韩愈集_page28.html">
    28
   </a>
   <a href="韩愈集_page29.html">
    29
   </a>
   <span>
    ...
   </span>
   <a href="韩愈集_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
