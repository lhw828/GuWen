<!DOCTYPE html>
<html>
<head>
    <meta charset="UTF-8">
    <title>北溪大全集北溪外集 - 第 13 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北溪大全集北溪外集 - 第 13 页/共 27 页</h1>
    <div class="content">












　　北溪大全集巻二十二
　　钦定四库全书
　　北溪大全集巻二十三
　　宋　陈淳　撰
　　书
　　与黄寺丞直卿
　　某僻处南陬与同门朋友声问不相接孤陋寡闻惟谨守师训而巳乡间诸老在师门者皆巳零落在后进辈又絶无此志可诱掖以嗣音惟邻郡泉莆间却稍有信向相从讲贯者庶几或有一二可望去嵗以特试来中都四方才俊所萃有平昔同门未相识者多得防面然亦所造不齐难得见明而守刚者既而赵计院季仁拉宿书院近三月日颇得与诸友防聚及道严陵又为郑寺丞留郡庠与诸生切磨两月而归大抵世上一派禅学年来颇旺于江浙间士大夫之有志者多堕其中而严尤甚及聴其讲説旬月后士方多有警发知圣门实学之所以然而觉邪正二路之由分亦有一二后进未杂可教兹因叅注再至中都复与季仁居处新接见一二人亦颇有志毕竟先为禅门熏染未必果能涣然一于改聴易虑则此道在天地间诚可谓凛凛孤立而邪説诐行之惑人心乃如彼其昌炽识者深为之隠忧何时得天开日明然则挽回狂澜而注之东者独推吾兄是赖闻在安庆颇得行志继闻与时扞格而归世道如斯仁人君子自是难于苟合故退处里闾为一世之宗盟随其才质而成就之使师道友道由吾兄而大振焉亦不为无补也
　　与朱寺正敬之一
　　前丁夘冬赴省道仙里特拜谒文公先生祠下感旧凄懐不能以己试罢回来拟造塘石拜先生之墓瞻山水之秀不谓中途接先生讣狼狈奔归竟不克以如愿每思前年更化之初时事一一反正而先生恩命特不举行者不审何谓闻两年来甚崇尚道学上庠课试悉以命题不审主盟者何人向来出先生之门立脚得住不为时论所变而显达于时者自廖漕之外更有何人士子中有何人立朝行当要津者还有其人否如廖漕辈老学有守最罕其匹却置之闲散而萃列清华者不闻其人恐其崇尚者亦不免但为虚名之举而实何足以为吾道重也要之实欲崇尚除是表出周程三先生及吾文公先生者并锡之公爵而置之先圣庙顔孟配享之列而布其书于天下使学者尊信钻仰睎慕服习以作成人才而变化风俗然后于道为庶几而万世公论少有惬焉尔然此又非常之举为天地立心为生民立命为去圣继絶学为万世开太平非盛世圣朝君相大有卓絶异常之识不足以及此未可以常情浅浅论也不知将来到何时世方克举此一段公案以幸天下抑又关天运存乎其间非人力所能与也
　　与朱寺正敬之二
　　某春间经仙里少欵诲论不胜欣慰别后途中节被脚子挠竟不克入三山与黄寺丞相聚二月末抵家幸尔善达皆庇之及继得潮阳郭子从寄示先生行状后段印本不书姓名想是直卿之笔铺叙得大意境出甚穏帖然亦有小小造语立字未安处不知前段如何又不得本子如云正统有归恐亦只宜作全体有在又如秋霜处恐尚欠温和一节又如有功天下后世处恐欠集诸儒大成底意又如天文地理乐律兵机等类皆吾道中之事自己本分着实工夫所以明明徳体用之全止至善精微之极底意思所系不可得而精粗者今乃结上文以道徳光明俊伟如此却分析此节离为二截似出道徳之外不相管属大抵先生之教所吃为人至切至要处实是就下学上极着工夫凡上达底妙道精义须从人事千条万绪中过来极是着实更无一防悬空底意极是缜宻亦无一防疎濶底意恐不必如此分开了失其旨矣又如碑记等文多亦只是发明此理不可与骚赋等文别作一等看葢理明义精诣极造到自无所往而不通无所发而不当非可拘拘以常迹分别也凡此等恐更当修刮纯粹无病方为至善尽美不审台意以为何如
　　与李公晦一
　　某在都下为林自知及赵计院诸士友留讲贯至七月末始出都门八月初经严陵又为使君郑寺丞留学中讲説不觉度两月日自都下时颇闻浙间年来象山之学甚旺以杨慈湖袁祭酒为陆门上足显立要津鼔簧其说而士夫颇为之风动及来严陵山峡间觉士风尤陋全无向理义者才有资质美志于理义便落在象山圏槛中縁土人前辈有赵复斋詹郎中者为此学巳种下种子赵詹虽已为古人而中辈行有喻顾二人者又继之防卫其教下而少年新进遂多为薫染其学大抵全用禅家意旨使人终日黙坐以求本心更不读书穷理而其所以为心者又却错认人心指为道心之妙与孔孟殊宗与周程立敌平时亦颇苦行亦以道学之名自标榜乡闾时官多推重之殊无一人看得破者自某到学亦都来相访议论不合遂各屏迹其少年后生有可教者未欲絶之屡邀来説话而陷溺固蔽之深更説不入竟亦希行疎立不复相亲日间所与讲贯者只是系籍习举业诸生志趣虽凡而意向未杂圣贤要义与之明白剖析旬日后却多有感动警发嘉叹歆慕以为平生所未闻多有议论播在人间得以正人心辟邪説邦人至是始晓然识破邪正二路之由分知圣贤实学渊源之所自来而觉渠诸辈都是沙门党类非吾徒者其间亦接得三四后进専心一志有可造道成徳之望十月初九始离严陵到莆而仙游陈宪又専书邀过书院留与令嗣伯澡相聚此后生甚不易得数年来极是办得做钻仰工夫甚恳切専笃已识路脉不差将来必大有可望者温陵诸友甚悬望其经过而未暇及者凖拟开春和暖始克辞归稔闻真侯抚字之政甚切斯民得安田里颇有生生之乐自三十年来士夫不复有此念视民端如禽兽摧剥残贼不复顾恤今乃见此仁慈恻隠之实薫然如春风和气之发育万物令个个有苏醒意千里生灵何其幸邪
　　答李公晦二
　　承喻黄堂前日欲相延入学讲西铭固已参商无及然亦良感其不外但此等文字亦须稍识路脉者方可与警发而起其向慕之心有如污世流俗举子素颠迷于利欲而厌薄理义者之前且得开示以邪正大分而明白其入徳之门然后徐徐进以圣贤精宻之功非可躐等骤与之语此而强聒之恐未必有丝毫之实益也
　　答李公晦三
　　所示近思録并林子武之説良荷启益按此跋意自平正于理无咈者向闻先生亦曰四子六经之阶梯近思四子之阶梯今子武不以为然乃欲读四书只叅攷此録使互得以发明似此言者彼只据先生已解之四书理义巳明白者而云云尔若据古四书本文非先有得乎此録四先生之説则亦将从何而入而孔孟所不传之秘旨亦将从何而窥测其蕴乎况先生所解四书之説亦自四先生之书得之而此録则四先生之要言所萃今令学者先读之使知道统之复续实有赖于四先生而起尊敬师慕之心然后循序渐进于孔孟之门自当不迷其所趋亦何疑乎
　　答李公晦四
　　外日承访及临漳诸坛壝事此间旧只有社禝坛一所而已自先生至始添创风雷雨师坛二所已将民间常用尺子躬按遗址画为图三纸大抵社稷坛在郡治之坤位以春秋社日祭风师坛在郡治之艮位以立春后丑日祀雷雨师坛在郡治之辰位以立春后申日祀其执事者并以郡中十名内吏人充既又借得郡中印本淳熈编类祭祀仪式内有坛壝制度及礼器尺様与民间常用之尺合并检先生所作鄂州社禝风雷雨师坛记参订之丈尺又不相契未详其如何若非匠者制造有出入之讹则恐先生别有所据而然耶此仪式之书乃朝廷颁降年间所按以行事者泉之公库必亦有之试取一阅之可见也
　　答李郎中贯之
　　厯阳兵来忽辱坠翰词谦义重何以克当窃尝深叹世之学者多有良资美质可与共学适道而又多壊以二病一则病于安常习故不能立志以求自抜一则病于偏执巳见不能虚心以求真是惟其有二病为之梗塞是虽有粹美近道之资亦不免堕于固陋而终不能以有成须无二者之病然后致知力行之功可以交进于其后圣贤千言万语皆可以无扞格而宗庙之美百官之富皆可以次第而得之如髙贤之资质甚美自其立朝风节之劲又典刑端荘静重者言之其立根脚已甚健本领已甚正胚模已甚宏矣所欠者出持光彩工夫今其立志于圣贤门户甚専笃且复谦谦求益虚懐下问絶无有我之意又无世学所谓二疾矣而又如常常佩诵居敬致知之方是又得其所以为用功之要其路脉已不差矣但俛焉日有孜孜顾何精之不可诣而何徳之不可进乎诸老先生平日教人最吃处尊徳性道问学二件工夫固不偏废而所大段着力处却多在道问学上其所以为纲条节目见于大学或问所叙程子格物诸説处须实下手做便见得滋味防不我欺至于融防贯通则卓尔跃如并在前矣江西一派却只是厌烦就简偏在尊徳性上去先生盖深病之力为之挽乃确然自立一家门户而不肯回今世后进中学质美者亦多有流入此病可叹髙明固无此等病亦不可不知其得失之所以然失者看之破而照之彻则得者守益牢而进益力矣前日见黄义刚録多有与某所録相同处彼又未及修整多过冗滥恐成重复可以将仓司本即义刚巻删其同者将所不同段子并削去其差冗处攒聚只作一巻如何廷试后某更就子善处旋借来看或有差舛别更得托胡仲立附便白鹿奉闻也
　　与陈寺丞师复一
　　某去载在都城为朝士辈相留讲贯区区在都城之久颇觉两浙间年来象山之学甚旺由其门人有杨袁贵显据要津唱之不读书不穷理専做打坐工夫求形体之运动知觉者以为妙诀大抵全用禅家宗旨而外面却又假托圣人之言牵就释意以文盖之实与孔孟殊宗与周程立敌慈湖才见伊川语便怒形于色朋徒至私相尊号其祖师以为真有得尧舜孔子千载不传之正统每昌言之不少怍士夫晚学见不破多为风靡而严陵有詹喻辈防法此法尤炽后生有志者多落在其中其或读书却读语孟精义而不肯读文公集注读中庸集解而不肯读文公章句或问读河南遗书而不肯读近思録读周子通书而不肯读太极图而通书只读白本而不肯读文公解本平时类亦以道学自标榜时官里俗多所推重前后无一人看得破自某到都来相访议论絶不相入凡朝夕所与讲磨只是在学习业诸生虽识趣凡陋而志向未杂圣门要义每极口为之明白剖析旬日后大小生徒多所感发歆慕以为平生所未闻邦人至是始释然知邪正二路之由分而异端曲学赃证暴露使儒容墨行盗名于一方者不复得以遁其情亦接得后进三四辈専心一志为可望有以慰郑侯拳拳嘱望之意亦自惬以不枉如南康乃濓溪晦翁二儒宗宦游之邦流风遗躅俨然如在而豪隽游紫阳之门者亦多然其地邻江西则象山之风声气习亦无不熏染于簪绅韦布之间为吾徒者时或有出入焉真是真非无复能辨而天理人欲恐或混为一区则发扬先儒道徳之化主盟斯文使邦人风动响应粹然一于圣门实学之趋而絶无复有诐淫邪遁之流者非吾贤使君其谁归想下车先务深所加意而英才美质有依赖焉不审白鹿洞中人物竟如何有真笃志不杂可取者否又闻前政遭论以聚敛之故则阊闾不无赤立之忧仁人君子至此必将为之动心而哀痛焉于斯时也极力抚摩朝夕正不容缓况今之世横敛毒赋隠为民病如久年锢疾赤子不能言有司不敢言者在在有之惟仁者为能勇于为民除去而不容其或留州闾之间所同病者最是强梗奸慝之民専饰虚词健讼以挠吾善良惟义者为能深察其情状而痛为之惩艾或长年善闭之自讼斋使之无复逞其爪牙庶乎吾民有可安生乐业之望矣
　　答陈寺丞师复二
　　伏承诲示读书精诚静三者之说自非切己用功体察何以及此但来説太约不见得主意之果为如何且书之所谓精者不知如何其精也精者乃纯粹至极而无以加之谓如致知而至于知至则是致知之精格物而至于物格则是格物之精也在读书言则只是研穷其理见理真是真非端端的的不可移易云尔如一句以为如此又以为如彼则是一句之不精矣如一章既达其辞而未达其蕴则是一章之不精矣程子谓论语有读了后全无事者是全未有一字之得而草率不精之故也有得一两句喜者是巳入得一线路子开明是一句之精也有知好之者是已觉其中有趣味之可嗜而于书之大义渐精也有直不知手之舞足之蹈者是深有悟夫趣味之无穷而全书之已精也然精亦岂容易可至哉是用多少工夫积累而然如顔子之博文约礼必至于所立卓尔然后为精如孔子志学必至于不惑知命然后为精然此又以见道全体言之非精于一书之谓也今谓诚则精者不知如何其诚盖诚者真实无妄之谓有以天命本然言者若诚者天之道是也有以人事当然言者若诚之者人之道是也有以理言者若诚者物之终始是也有以心言者若不诚无物是也有以徳言者若唯天下至诚为能尽其性是也有以用工言者若君子诚之为贵是也不知来意所主是以天言邪人言邪以理言邪心言邪以徳言邪用工言邪由诚而精者于诚后又如何而精邪谓静则诚者不知如何其静静与动对静是无事时动是应事时如寂然不动者是心之未发而其静也感而遂通天下之故者是心之已发而其动也人生而静天之性也是未感物时心之所发浑然天理也感于物而动性之欲也是已感物时性之发而为情也喜怒哀乐之未发谓之中则其静也发而皆中节谓之和则其动也静者其体而动者其用也心不能偏于静必有动时亦不能偏于动必有复静时一动一静循环无端而诚则彻表里一终始而贯动静者也今以静言诚偏就静一边为主则其接物而动时非所谓诚乎由静而诚者于静后又如何而诚乎恐不免堕于释氏之失否然则由静而诚由诚而精其中果有血脉相闗处与否果通而无碍与否想亲下工夫必深熟曲折若只是栋数个好字立个标榜不暇计其中意旨曲折浅深可否使之明明莹莹却成疎漏又大糊涂大欠缺无实下手用工夫处文公平日所深不喜诸生之有此类者正谓是也所谓寡欲为本之说信然明白无可疑者恃讲订相忘不觉缕缕未审雅意以为如何
　　答陈寺丞师复三
　　久不奉清表忽承惠翰披挹谦光何胜感悚勉斋之逝可伤终始亲宻师门传本末之备者惟兹一人今其巳矣谁复可依靠耶为之累日叹息吾党凋零斯道诚为孤立贤契有志之托如此只有赖其光大之功所论读书持敬一时不可辍可谓得学之要领矣盖须如此用功方有日新之望大抵持敬乃贯动静彻显微之功所以存主此心而森万里之防耳读书又无他道特不过讲明此理之端的是者真知其为是非者真知其为非如此而已是二端者固相须而相发然非切实着工夫齐头并进亦不足以得其趣味也区区每病孤陋惟英明时有以发之幸甚勉斋论语增释果防肯来发药尤千万之幸也


　　北溪大全集巻二十三
　　钦定四库全书
　　北溪大全集卷二十四
　　宋　陈淳　撰
　　书
　　答赵司直季仁一
　　某八月初三日抵此即见寺丞防出劄子相留在学讲说而士人新第余尉者力赞之次日陈宰权教又以学中众人之状来请势不能却遂为之留因慨念江西禅学一派苗脉颇张旺于此山峡之间指人心为道心使人终日黙坐以想像形气之虚灵知觉者以为大本而不复致道问学一段工夫以求理气之实于是举其宏纲大旨作讲义四篇一曰道学体统二曰师友渊源三曰用功节目四曰读书次序明为之剖析以为后学一定之凖庶有以正人心而息邪説距诐行讲义既成请使车初八下学不期寺丞又值私忌并祭社迁延到十三开讲置酒百位与诸官及诸生均洽葢重其事欲诸生留意不期忽值补试不行令诸生四散又空两旬闲坐此月十一方再集讲起大抵今世士习颠迷于举业一段骨董殊不知圣门有大坛场大境界而此间尤陋无一人置得晦翁大学解间或一有焉亦只是久年未定之本如喻顾二人资质粹美却落在江西窠臼中亦极口为之剖析而其受病已深立意已坚无可转回者有一二后生可喜又却平日与相往来陶染薫习正兹朝夕为之解释未必其果能改聴易虑外此却有一二后生志向未杂尽可与语颇乐聴受其他则在学习举业诸生朝夕且拘令聴讲多于背后更相告语以为説得明白皆平生耳所未闻更俟其积累通晓看如何
　　与赵司直季仁二
　　某在此不觉两月日象山之学因以得知其情状来厯前与寅仲书已详之矣大抵全是禅学象先本自光老得之今杨门下多是引接僧道等人来往以为觉者甚多此间九峯僧觉惠者詹喻顾皆以其得道之故与之为朋詹悟道时尝谓他证印法门传度从来如此然则此一家学问分明是空门宗派晓然张无垢之徒何暇更说吾儒道统何暇更甚争衡尧舜孔孟之传纵待说得精微妙不过只是弥近理而大乱真甚相似而絶不同也然非物格知至理明义精者不足以识破此平时数辈洋洋于闾里间以道理自髙后进无知多为熏染落在圏槛中阖郡又无一人看得破皆以为顶上一格人胡伯量到此讲説亦看之不破自某到后对当人分上既各逐一与之明白剖析有后生染其学而来见者又极与详细分别路头及开讲后又时或与大小诸生说破其是非邪正根源来厯巳自晓然分明无复遁情邦人始知其判然为二路之分后进中亦有省觉象山而愿学周程喜来扣击者虽只数辈传法妙门陷溺至深痛防祖印如防命不能割舍转回然其心肠肝肺中正赃证病根已被拏攫出来暴白于众有不可得而掩者是虽无风动响应之效而其所以正人心辟邪説距诐行以遏方来已説之冲而开后来无穷之新进者其为补亦不浅矣
　　与赵司直季仁三
　　载伯话别次道及节夫已求书为四明之行此子可谓狂妄矣闻之深为叹惜前日相聚许多时凡有议论渠多不入意只以守槎溪之言自为足了又殊无扣击无因与剧谈痛论今流而为此举乃是于圣贤门户中元来全未有少知味处故以为缓而不在急葢无可扣击者因觉相聚间泛泛地徒饮食忽聚忽散亦不济事须是带一两件切要书去不必以道自逊须举两三段道义与众讲贯明白剖析如此则每聚每有益于后生有不能问及未知所向者皆可以有补渠馆地在何处今一书早与救正【见三十二巻】不及封望为封达之载伯又説袁侍郎欲著书尊其师岂可强著书亦岂可强尊所学大抵全是禅家宗旨无一字与孔孟合假如推尊之极亦不过传灯録上添一位尔若説去圣五百年得其传者推象山但越见其魍魉无忌惮之甚为后世一大笑也前日寅仲书中有谓口头尽説得笔下尽写得恐亦只是看他不破而云耳孟子知言地位自非物格知至理明义精者不能非可容易及也如看他不破初亦何害只恐被他引去则为害之大者然与之周旋浃洽亦安能保其决不为之引去耶此又在诸贤所当深自戒也
　　与赵司直季仁四
　　去冬棘寺之聚情理优渥岂胜铭佩春首判袂南归而台旌又荣赴桂阳藩屏之除相去日逺一自闰月得杨卿书道及尊契陛辞之劄一絶和好一奬忠义诚为大公至正之论窃深敬仰四月初忽传邸报又闻遭论罢桂阳之命为之怪讶不知已交篆得几时或尚在道未至邪司人物之柄者率然而予率然而夺何其儿戯若此可见世道之衰仁人君子难于行志动辄与时相忤惟在我者苟内省无疚虽百厄其何伤且冷处髙卧以看儿戏却于余暇温习旧学以为异日大施设之地亦自有无穷之益为一乐也谅髙趣逺识必不为之芥蔕也
　　与严守郑寺丞一
　　某伏防喻及讲説此乃与人为善之美意区区浅陋义亦不容固辞窃惟开发后进初不在于辞説之多假如将一件书全部讲説聴者遂不复致思亦无进益反成长人怠惰之心不若只明指其切要路脉使有志者依此寻求却有日新不已之功某今欲将学问大要处作讲义四篇已立题目一曰道学体统二曰师友渊源三曰用工节目四曰读书次序以应嘉命若果防开允则退去脩治其词午间乞遣一笔吏为写讲义册子就明日乞使车下学集诸生一讲因得午后登舟赶及同行庶几行途有所相依若蹉过此则后去独归途中势孤极为不便伏丐台照
　　与郑寺丞二
　　日外拜违过防颁赆至水次继辱诲翰拳拳眷顾不巳之诚何感如之十一日经过寿昌航头郑生闻者已伺于道左扣其所学来厯平日惟在婺女吕氏家塾从王深源为学却好观周程朱吕之书不曾交惹象山但于书词不识郡中诸人学问之是非而偶及之尔及得某书大有警省特为留一日半并两夜与之欵洽曾用工夫颇有扣击年方二十六趋向甚正且言诸人之病谓其平时以道自尊无一人看得破被长者説破情状不直一钱声价顿减所以魂消魄沮不复来相亲斯言亦不易见得到此也大抵此一种学问不止是窃禅家一二乃全用禅家意旨与孔孟殊宗但孔孟为厯代宗崇已极立之庙学已定不可贬剥遂托其言以文葢其学欲以儒名家其实乃牵圣言以就释意实为释家者流于儒家事业初无丝髪之补虽或做入细工夫与儒家内省处相近而亦大故疎濶简率于儒家渊源趣味实迥然不同特不过只是山林一苦行僧道辈气相所谓圣门切已存养省察精微严宻之旨彼乌足以知之而况含糊不明理之蔽其流必至于错认人欲作天理如亟战杀母以为忠忘君事讐以为义导学者于纲沦法斁之域而不自知乃嚣然欲以是而争衡孔孟千载不传之绪亦可谓无知之甚奈近日两浙间此学颇旺縁有贵显者倡之后进见不破乐于径捷随而风靡识者葢深忧焉兹者幸获慿借威尊发扬徳音极为之剖析是是非非界分巳了然明白虽彼数辈陷溺之深已不可转移而在学大小诸生及邦人在外之有志者颇多有感动警发已识邪正二路之由分而知圣贤实学不迷其所向有以正人心辟邪説距诐行于其间又接得四人若张应霆朱右李登郑闻者専心笃志为理义之归而四人之中郑与张又已识路脉不差有可造道成徳之望且因以种圣学于一方尤非细事是虽区区劳费唇吻之剧而不自以为悔也
　　答黄先之
　　某八月初经严陵不意为史君及邦人挽留在人情事理有不容峻拒而走者遂将大学论语及孟子中庸大节目难晓处都讲了喻文者旧虽造师门而后却为象山之学象山学全用禅家宗旨本自佛照传来教人惟终日静坐以求本心而其所以为心者却错认形体之灵者以为天理之妙谓此物光辉灿烂万善皆吾固有都只是此一物只名号不同但静坐求得之便为悟道便安然行将去更不复作格物一段工夫去穷究其理恐辨説愈纷而愈惑此正告子生之谓性佛氏作用是性蠢动含灵皆有佛性之説乃即舜之所谓人心者而非道心之谓也是乃指气为理指人心为道心都混杂无别了既源头本领差错其于圣贤经书言语只是谩将来文葢名家多牵合已意不究本旨端的与孔孟实相背驰分明是吾道之贼只向日张无垢之徒杨慈湖为陆门上足専佩服孔丛子心之精神是谓圣一句作已易四千余言只发挥此意无一句是此间詹郎中亦号陆门上足赵复斋旧虽来往师门后亦从此学今都下士夫多溺此学者皆縁以其学简易径捷见之不破误陷其中而不自觉此邦縁有人唱此苖脉士之有志者多为薫染长者有顾平甫少者有邵生甲王生震既落此圏槛意趣论议全别更无一字相入又却偏执自是无可救正转移者学中所与讲贯只是系籍大小诸生每日防聚讲説必详悉为之剖析聴者无不叹羡其明白皆以为平生所未闻多有感动警发者邦人至是始晓然知邪正二路之由分下县传讲义去亦多有兴起者其间亦接得三数人専心笃志为理义之归无杂念为可望尔是虽无风动响应之效而其所以正人心辟邪説距诐行于此邦所补亦不浅矣
　　答潘谦之
　　某沗同门之末曩尝窃窥问目久愿切磨南北参商无由防合髙山景行日勤仰止昨忽承华缄先施披味如奉面教顾惟先师文公已逺有大疑义无从质正黄寺丞近又不起失此良友心传本末谁与讲明道在斯世凛乎可忧兹正吾徒所当用力交相勉焉日有孜孜为死战计而不容有半途之弛者也然尝窃谓圣贤学问无过明吾心身之理而巳所以为理者又非可悠悠泛泛若存若亡半间半界须是见得亲切端的见善真如好好色见恶真如恶恶臭然后于切己为得力而在我有受用处到凡遇事直如镆鎁着物一触便成两片无复有骑墙不决之态葢必如此而后为分明洒落每深病其未能造此正有赖于髙明鞭防之功贤者以为何如
　　答徐居甫
　　所谕家居为俗务所萦此非吾徒所宜病也日用万事莫非天理所当然而人道所不容不然吾于其间但顺以应之奉天命而供厥职尔何者为当务而何者为俗务耶才以俗言便理与事判易生厌射而不自觉其堕于清寂之境矣故以流俗为病则可而通人事为俗则未可雅意以为如何
　　答蔡廷杰
　　陈生来忽承教墨岂胜皇恐以令似之资甚朴茂而性亦开通又加以过庭日亲严明正大之训何患其无有造道成徳之望但后生晚学始进发轫之初亦未可便责以必须知味必须践实且当循循诱之驰入此路来便不迷其所趋凡所合当先闻底切要嘉言善行且须逐旋一一説与之知凡所合当先读底切要诸书且须逐件一一令讲究过要耳目闻见常是此事心志念虑常在此途勿过急而廹勿太弛而忘至于日积月累渐摩涵泳之久一旦自能不觉忽然有警省处至是然后其中喜悦方可有趣味不惟喜之而又爱之嗜之葢不待为之鞭辟而骎骎自不能以止矣所谓优而柔之使自求之餍而饫之使自趋之之道也
　　答蔡廷杰二
　　所喻廷训多为举业之分此无足怪者时王之法以此为尚生今之世未能絶俗髙飞逺引安能舍此自是人家子弟常事所当习者但要之圣贤学问则此等伎俩工夫虚浮无根诚有病乎圣贤正大之意而圣贤学问实未尝有妨于科举之文葢理义明则文字议论益有精神光采耀然从肺腑中流出自切人情当物理为天下之至文而非常情所及者故学者亦不必以此分厌怿在平居暇日当知本末轻重立课程尔如卓卓有志者只依程子月中十日之説自不为慊或未能然者每日但分一半工夫亦可无相妨惟迟之日积月累之后至于有得趣味则必自知宾主而勇往不可御矣





　　北溪大全集巻二十四
　　钦定四库全书
　　北溪大全集卷二十五
　　宋　陈淳　撰
　　书
　　答郭子从一
　　去秋承惠书并碑记文字一封议论一巻未及奉报便来再防教翰并书籍二封重叠皇恐某区区庸陋皓首无成师容日逺索居闽底与同门朋友又不相亲无可切磨而郷间士习又陋不似仙里崇尚此学故后进絶无登门问津者丁丑嵗因特试久留中都同门未曾相识者多得防面四方英隽寓辇下及朝行志向之美者亦多得相聚讲贯此畨叅注朝士稍稍闻知又多遣子弟聴讲至相挽留依恋几不得脱身归者颇觉中都士夫却多有尊徳乐道之风但年来象山之学亦颇旺于江浙间其为説全用禅家作用是性一意为宗主而牵圣言皮肤枝叶以文之不穷理不读书専静坐澄心自以为涵养本源真有得尧舜周孔千载不传之秘旨其实诐淫邪遁与周孔背驰无一相合葢真吾道之贼后生晚学看不破多先入其説朝之贵显者亦多堕其圏穽而不自知两年在彼颇极为之剖析是非邪正其偏执固陋不肯囘者置之不足恤或所染未深因有警发而知所归向者亦众如仙乡姚安道亦象山之学此后生妙龄美质志向甚佳颇劲劲自立但学无师友渊源只壁角凿空杜撰不知从何传授得此一门宗旨先蛊其心初荣归经过一见之顷亦未详其为如此次年过温陵结亲直造家讲论意旨殊扞格不相入继而自温陵贻一书颇自张皇説道理自是自専而其矜骄褊迫狠愤不平之气甚盛溢于豪楮间巳知其非逺器矣自后相见其声臭不同之故更不复与讲论如祠堂记亦只是后生时文之见捉摸所谓物格知至意诚心正身脩家齐国治天下平者无日不讲之乃防极至之语为形容以此为一篇关纽处而主意焉其实乃大病所在盖圣贤正谊不谋利明道不计功平时拳拳教人笃于下学只是做格物致知以诚意正心而脩其身底工夫何尝躐等使遽造于物格知至意诚心正身脩之地而安享其效至所谓齐家治国平天下则又在于身已脩而充之尔非素无本领可以杂然妄进其极也继又以敬之一説强牵挽附丽于其后意义殊不相属外日温陵防次亦説破此病与之知未必当其意也使其享年学老而成亦不过只成就得一个抝尔无足多道每尝窃叹世之学者最难得美质质既美又难得有志焉幸而质与志俱美而所学又不得门路无以成其质而达其志竟亦何美之有焉因是益觉伊川所谓三不幸之説诚为不易至论可敬可服林贤良草范之书极荷承教此亦英才美质度越流俗者恨不遇明师学无本源用心良苦与子云太温公潜虚后周卫元嵩之元包同一律皆无加损于易后世圣道不明而英才美质无所成就枉入偏曲者何可胜计耶仙乡多同门老成想时有切磨之乐前年道间遇潮人説及谢教有书解自刻往未委是自着是编集因一书求之未防囘答更仗吾友求本示及为幸葢书之为经最为切于人事日用之常惜先师只解得三篇不及全解竟为千古之恨自先师去后学者又多専门蔡仲黙林子武皆有书解闻皆各自为一家昨过建阳亦见子武中庸解以书相叅为説中间分章有改易文公旧处过温陵又见知契传得蔡伯静易解大槩训诂依本义而逐字分析又太细碎及大义则与本义不同多涉妙终不能脱荘列之习岂真知易之所以为易良可叹矣直卿去年过南康太守陈寺丞邀到白鹿洞讲干九三坤六二传得本相似举子时文牵挽之态发二爻大义本旨殊不出中间词语又多病复不见所以为乾坤之变处今録去漫一观直卿在师门最久传得本末极为精偹而其为説如此则真见之粹然者最为难也行状后段必是渠笔此篇形容得文理俱到却穏善所欠温和一节诚如来喻旧某叙述之文亦曰望之俨然而可畏即之温然而可亲其接人也终日怡悦熏然春风之和而可挹事有所不可则其防之也雷霆之威又厉然而不可犯乃其实也然其间亦有小小造语立字未穏处而后面近末説天文地理乐律兵机等皆吾道中之事自己本分着实工夫所以明明徳体用之全止至善精微之极所系不可得而精粗者今乃结上文以道徳却分析此出在道徳之外离为二截似不相管属説开了及碑记等文多亦只是发明此理不可与骚赋又别作一等看此段更当脩刮纯粹无病为善直卿前日在安庆有小不合当路者之意不欲显然罢之姑以大理丞召起既在道则使台章弹去而畀以祠禄非诚有召对之命得以从容于辞受进退之义也
　　答郭子从二
　　所论先天顺逆之説太泥左旋右转相滚杂终竟未莹据説卦本语自古无人晓得字义直至康节先天之学始説得出而启防本义复用其説而详之已甚明白矣如圆图之左方自有干一而后有兑二离三震四相次而生而卦气则自震之初为冬至离兑之中为春分至干之末而交夏至焉皆是顺数其已生之卦而言如顺天而左旋故曰数往者顺其右方自有巽五而后有坎六艮七坤八相次而生而卦气则自巽之初为夏至坎艮之中为秋分至坤之末而交冬至焉是皆逆数其未生之卦而言如逆天而右行故曰知来者逆然推原易之所作乃从干一兑二离三震四巽五坎六艮七坤八相次而生然后成六十四卦焉故曰易逆数也凡此所谓逆顺其主意只是已生未生为别而康节引天左右旋为譬亦各就两边言之耳今不必拘诸家之説只管分别如何是左旋如何是右转愈见碍也干九三坤六二所云云须要见得两爻本义端的不可移易处九三以阳居刚健而又健为健之至故有终日干干之象以其不中故又有夕惕厉之戒然所以至健而干干者为何事圣人于文言申之以进徳修业知至至之可与几知终终之可与存义大要不过致知力行两尽其道而已是乃所以为健而又健之实也六二以隂居柔顺而又顺之至且居中得正纯粹无偏故有直方之象然所以至顺而直方者为何事圣人于文言申之以敬以直内义以方外大要不过顺守其正而已是乃所以为顺而又顺之实也乾坤何为其如此不同也干知大始而坤作成物乾元万物资始乃统天而坤利牝马之正先迷后得是干能创始又兼统其终坤则无始但有其终而已故致知非健则事物浑沦无以剖析是非力行非健则或作或辍无以造极二者两尽无一强一弱乃刚健之至此正圣人纯亦不已之事而顔子克己工夫亦足以当之坤则无致知一截事只敬义顺守于其终而巳此乃仲弓为仁之功视顔子大有迳庭知乎此则乾坤健顺之辨自判矣此等工夫义理亦何有上下之限而渠乃以居下为言未免偏滞疎濶又止言力行一边而不及致知一强一弱何健之云甚大失圣人之旨矣以穷理言义又不相似穷索乃平日之功非裁度处事时之事也若曰观理度宜则可矣又言干之徳业必本于坤之敬义亦有病干之为干果有资于彼乎是则圣人徳业须有待于贤者功夫而后成矣曰如此则干独无敬义乎曰非也干之为徳业纯一于诚无表里隠显之间所谓敬者自清明如神何有持主之迹所谓义者自从容洒落迎刃而解又何有裁度之为乎然人之资质不齐学者自顾若无清明刚健絶人之资不能超抜为干之事则莫若且用力于坤之敬义至于真积力久而不息无不利则干之徳业亦可驯造矣此又自贤入圣而合徳无疆之地也妄议大义如此髙明以为如何李推所作姚志铭亦善美质不遂诚为可惜然其人已往无足深论姑置之大抵自専自是而不能虚心乃世儒之通患惟好自専自是则无复有进惟不能虚心则无可大受前贤多能以驳杂之资转移为美徳者皆由不自是之故先生亦尝曰某平生不曾自以为是而吾徒看道理又须要见得真是真非端端的的方为切巳物有得力处不可半间半界含含糊糊徇人情世俗相假借为隠忍回互之态不惟于道理有妨而亦心术之大病去年在桐城与李推相处多时见渠于是非白黒大故骑墙甚欠亲切端的工夫所谓相观而善之谓摩吾徒亦不可不自警勉也
　　答郭子从三
　　承谕创行宗法可谓勇于为义之举矣不胜赞咏且防以宗防楼食宴堂之记为嘱久未得暇去冬十月因拨冗取礼经攷其法之所以然初只欲应命一篇然古人宗法不可不叙其来厯与后人知之而其中法意曲折浩博详言之则动伤冗长有厌观者约言之则又不足发明大义安肯以警悟昏俗遂并作二篇庶几少布露区区以为名家扶持礼教之助尔既而成篇只依来意所主归之小宗为説而妻父再三道及岂可无始祖毕竟始祖之祭终不可得而废之也于是再攷所示诸文字得见来説所谓盛族之始实自漳来此正礼之所谓别子者若知其名字或墓地名则当以为始祖若不记识则不得巳以其下所得知者为之莫是今髙祖而上所谓二郎者是否然所谓始祖之祭亦无甚重难按家礼祠堂章始祖虽亲尽而大宗每嵗率宗人一行墓祭百世不改因欲以是説再讯取雅意之可否而悄无鳞翼可附今只具数端于后惟髙明裁择焉
　　答陈与叔
　　承手翰并谢教夏商书二册岂胜欣慰女训之书极关世教得真本见示为荷某亦尝恨此为世间阙典因编女学之书一帙以女妻妇母姑等分门类才脱藁即为朋友取去已多年亦自不能存得一浄本今感兄之书觉节目亦切深窃敬仰林宰久闻贤名只等入郛一见而竟未能来也传説爱民甚笃但亦空有仁心仁闻而民不被其泽葢南邑官钱浩瀚多是凿空白撰为有司者例许人告讦重为科罚以充解发今渠恶此等无名而不肯效颦诚是也然则无计画可代其势不能舍此若在已当之则自斟轻重适中民犹有分毫之赐今凡有当科罚处却不自当而推与三佐官为之冀其罪过不已出然佐官借长官之命则肆其惨为害益甚此何异遣兵杀人曰此兵也非我也不思律中犹分首从轻重之别则在己果能逃其罪乎是本欲爱民而反为民病其心诚可矜而用处不达殊可闷也岂学问之当然乎恨不得一防面而扣其説也
　　与卓廷瑞一
　　某欲寓中都凡百粗遣皆庇之及此行虽于进取不甚利而因以多见贤者其为道义之益不浅自过莆见陈南康留书院讲论其人胸懐磊落一持正论更无回互因出至之所为新作二图并亲书嘱渠刋布一曰天道至教图从太极两仪五行四时四方以至四徳五常四端相次排列其一曰天道至教图説标出礼记至教至徳一条及风雨霜露无非教一条与仁气义气一条列于其首而为説于其后大意説君子法天从政如风动以教民善如雷击以惩奸慝便及始为士而终为圣尽乎人而合乎天鄙见窃谓其图是矣其説则未能与图相应在我殊无本领所谓有用而无体且徒止于两端而造圣人天徳之路又失之急遽而太径陈守操笔再三令某就图上斫抹曰朋友切磋正要如此某谓鄙见姑论其理如此尔亦不必为太甚也又出黄文思孟子説二十段大槩亦平正而説性处所引书及韩公説只少委曲尔而至之有説极与辨正又将太极图来读其旁注潘丈説曰上天之载无声无臭者无极也仪刑文王万邦作孚者太极也某谓无极之説是而太极之説不相似也大抵论愈精微言愈易差于至极精微之地而纯乎无豪髪之差者至为难得最未可以容易下笔也李郎中贯之在京口亦得一日之欵其人气象端荘静重最能谦虚请益其他有同在师门而未及相识者往往多得面防于中都亦一幸也
　　答卓廷瑞二
　　林仲载归出示二书甚感勤拳之意传守仁贤颇相亲向询民间利病其谦虚无我极不易得始见便嘱以学粮事因上利病二十条皆学中佥谋公论非一己私説縁漳学粮号为天下丰羡数极万余又累政拨田添至千余二三十年来因推官掌管无清白吏彼人户计减落租数今不登七千又累被奸胥盗用庾库焦枯诸生月分钱隔三四季无可支者寺丞之来邦人望之真如大旱之望雨始谒学日谓教与养不可偏阙甚有意为之整理因而采访利病及集劄子上将谓便一一施行立见其效可以快邦人之望既而阅旬月后恬然悄然无一语信用大概近只在库子吴深推防司屈宁二胥盗用而监官受赂力为蔽防然至此而情态暴露昭昭不可揜此用刚防之时吏当即就鞠官当即改司庶可整理还复而依然待之如初纎毫不少动着意者姿性慈祥之太过而刚断之不足欤大抵恤民当以慈祥寛厚为本驭吏当以刚明果断为先非所恤而恤则为惠奸而伤仁当为而不为则为昧理而害义亦准拟旦夕更入一劄少为禆赞万一亦未知其从违之累如何未信而言圣人弗与交浅言深君子所戒自反亦不能无此咎也
　　答卓廷瑞三
　　九月间亦得叶友仲圭书道及夏间造李推处授室此子资质甚颖敏可与适道为可爱而病痛之重亦为可忧所谓贪多欲速而乏研精覃思之功驰骛飞扬而无优游涵泳之实诚如长者之谕由其所师者节斋之学又别自立一家不纯用文公节度如易解虽训诂防绎详于本义而理义要归未能逺脱王韩老荘之见而非有申明羲文周孔之旨则其所为教者必好躐髙妙而鲜循序就实工夫所以从游沿习之至此向在仙里相见颇屡折而痛砭之及建上再遇却屏敛锋铓俛意信向今颇骎趋实矣是其资质犹可与防化病痛犹可与医疗不固执専门偏陋之见殊可喜但恨隔越不复相及恐齐人一语之传无以胜楚人众説之咻为可叹尔所谕仙里后进学者通患诚然但今世学者于頺波流俗陷溺至久之中忽知回头去彼就此未可以规绳矩度严宻责之须幸其抗志而来且与嘉接而循循诱之得他甘心俛首自去下功俟其入门稍稍有见则圣人宫墙内许多蕴蓄如千仓万庾菽粟之富如千箱万箧布帛之厚如千椟万匣金璧之美便有一线路脉之可通而知自厉以求之钻得一级则见又亲得一级窥得一防则察又宻得一防钻益入而见益亲窥益到而察益宻则此身病痛自将愧觉悔悟懔然不能以自宁而检防克治恳切更不容已自不觉其气质变化矣若于始焉遽绳之太苛恐又沮人进道之心彼未得趣味且畏惮恧缩不复进则圣人宫墙自此无可入之望而吾道转为孤立岂不大可虑哉







</div>
    <div class="pagination">
<a href="北溪大全集北溪外集_page12.html">上一页</a><span>...</span><a href="北溪大全集北溪外集_page8.html">8</a><a href="北溪大全集北溪外集_page9.html">9</a><a href="北溪大全集北溪外集_page10.html">10</a><a href="北溪大全集北溪外集_page11.html">11</a><a href="北溪大全集北溪外集_page12.html">12</a><span class="current-page">13</span><a href="北溪大全集北溪外集_page14.html">14</a><a href="北溪大全集北溪外集_page15.html">15</a><a href="北溪大全集北溪外集_page16.html">16</a><a href="北溪大全集北溪外集_page17.html">17</a><a href="北溪大全集北溪外集_page18.html">18</a><span>...</span><a href="北溪大全集北溪外集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
