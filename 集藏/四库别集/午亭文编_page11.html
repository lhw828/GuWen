<!DOCTYPE html>
<html>
<head>
    <meta charset="UTF-8">
    <title>午亭文编 - 第 11 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 11 页/共 72 页</h1>
    <div class="content">　　浭酒歌因玉田孟君寄曹冠五使君
　　易酒甜多雪酒恶见花对月空萧索前年沧酒贳沧州长瓶开防碧玉流年年泛溢东风蚤腊味轻香不全好依旧花前又寂寥那能月下常倾倒却忆辽西塞上行酣歌剑舞出闗城离筵尝徧京东酒浭酒淋漓最有情东流浭水行相饯近海清波净于练谁将浭水变春醅曹家兄弟成欢宴兄为二千石小弟尚书郎锦衣休澣敬爱客醉卧玉缸新酒傍朔云去雁分飞后回首边沙盈别袖鸰原宿草几畨青使君朱顔宛如旧玉田孟君饮者豪丝绳络送瓷罂髙东过浭水谿边路因风为寄相思句浭酒歌歌正愁我今潦倒行归休千巗万壑太行险焉能致此燕山头
　　对酒
　　秋山衔落日对酒黄金台坐失万古愁朱顔一为开孤斟快心赏海月天边来连霞隠髙雁吟风空复哀霜边野菊色盈盈照尊罍含情忽不饮白鬓纷相催忘形在浊醪浮名焉用哉
　　东坡和渊明读山海经十三首谓其七首皆仙语读抱朴子有感和之余尝欲作游仙诗因次其韵
　　人生醉与梦去天犹未疎以兹二者故终日息吾庐兴至一把杯倦时或枕书故人多轻肥不必回其车闭户长幽草近市便美蔬形影互相答神明聊与居蹔为生时计亦豫世外图列仙不可几吾衰将焉如
　　至人黄石公青瞳方朱顔来往谷城道隠见千万年上天下瀛海游戏碣石山遗我丹台书肯与世人言子房师黄石太华凌垤邱辟谷西入闗英风难俦降心圮上老俯视园绮流圣道久不作且复为仙游维南有王屋维北乃洞阳灵仙所窟宅杳杳烟云长朝罢金银阙鹤驾来辉光授我丹灶诀坐待炉芽黄散遣双玉童孤鹤生爱怜晨骑朝碧落暮跨归神山道逢青鸟使相赠以好言服食饮美酒与子保遐年伊余恨物感神丧如槁木泠然御长霄堕此深崖谷仙人怜垢氛为我勤湔浴时乎迫崦嵫悲歌至秉烛矫矫琼树枝罗生玉堂隂丹凤一来仪和鸣成髙林半空天乐流谁能写其音翘首虞山下肃然清我心登真御寥廓颇怪日月长当其寂寞时洞天为故常织女缝裳衣帝厨具糇粮岂特善口体万年乐未央生不能追飞复不能投走季布诺千金在世诚无负硁硁执鄙吝于我意何有仙人劝酒杯且饮干勿后东游登髙邱然望云海金堂玉室间仙真一一在青天絶红埃一去应不悔丹砂定可成白髪幸相待渊明真仙人明明凛帝防太傅才英奇至今皆不死伟哉东坡公忠亮可蹈履三贤友黄石万刼足相恃翩翩云中鹤下覩漫浪士仙人骑之来物外爰集止百年虽旦暮小住聊复耳愿为仙人鹤鸣和及其子吾本幽忧人自无磊落才世故岂我愿纷然胡为来六凿滋罣碍诸天多嫌猜海山非归处兜率或庶哉
　　出郭
　　出郭沙水清野林日杲杲柳眠风弄姿花落枝亦好逺山森入画乱红堆可扫昨日镜中人朱顔今日老花稀柳复浓玉壶自倾倒及兹华髪时且勿惊衰早
　　循西山下夜行逹晓
　　落月欲落山之西緑烟未灭金盆低插天青嶂横丹梯林壑窈防微径迷临风怅望心魂凄道转髙桥溪碧沙堤平栁眠雀啄花杏飘残雪桃蒸霞我行已到山之涯东方海云腾日车
　　书沈石田山木画次其自题韵
　　我拙不解画亦自喜竒逸朱粉姑置之萧森此木石放意写荒寒栖神游逺碧染云山半青落墨叶尽赤提挈羇旅频巻舒日月疾署字是何年谁为吊古客
　　见月
　　夏云如水交横过上有明月新嵯峨我欲弄月乗轻波青天无梁风浪多陵风一举君谓何
　　久雨
　　久雨殊未佳幽懐况鲜乐愁此偪仄居凛凛陷于淖髙旻停日车积隂连云駮流雾卷地飞惊泡溅堦閙平土水数尺洼处在泥窖暂歇还更然檐禽语稍稍稚子总无忧不能复腾趠排墙虑见及所伤岂皴疱天神自明聪乖龙失告教吾欲扣上穹微悃谅弗効中夜坐咿嚘困眠晓不觉
　　五月十二日重游崇效寺寻雪公看花之约后二日阮亭侍郎亦往游焉以五月江深草阁寒为韵赋诗予亦作七首
　　野行不觉迟人影改亭午言寻惠休居岂独招提古门前闲草花戏蝶自迎舞脩槐可中庭緑隂欲拾取飘然红楼客笑齿粲可数问法离文字吟哦剧何苦斜风见动旛落日隠悬鼔我亦困诗妄新集编夏五
　　昨游寻东风径草细緑髪微怜屐齿香散步意超忽青春归茫茫幽芳亦未歇曲廊通野园旷若人寰阙古邱今犹存崩剥瘦见骨有似鳞爪枯中心自突兀四边千树枣嫩蕊娇不发报花如报竹素书来一月
　　书中何所云上云花在桩会当菖蒲节可供缨络幢下云栀子林清芬散北牕长謡寄遐想觏止心则降开函愁细字数数挑银缸我诗如虢郐子男亦陋邦大师鄙岛可居士慕老厐潘鬓已久白安用文如江
　　文章小技耳吾欲观其深以兹破万巻寓我不住心湛然遗句字忽流天乐音譬之云在天变化无古今形影岂一同踪迹难重寻所以自开辟天云长浮沈我心正如此万刼劳相侵虽被世俗嗤或为知者钦
　　折简谢见招单车径相造古殿横翠微初地长瑶草夭矫槐龙蟠嘤呦竹鸟好顾渚瀹泉芳来禽展匣宝因从学佛闲便欲为农老留客看治饷邻拟剥枣还坐读我书西轩日杲杲何当卜夜防软语倾懐抱
　　寄诗诗如何问花花恐落漠漠尘沙中鬓丝想禅乐别后秉画烛横陈蜡如嚼谁能从老僧破衲铛折脚永絶罗绮縁亦无妻子缚又闻王侍郎欵门擕酒杓诸子并豪英红顔矜绰约而我方寂然清风开卧阁
　　忆昨俯寺阁缥缈髙云端青天琉璃道日暮凝薄寒惊电彻罘罳宛虹垂防干山门揖尘土归径迹已残黄缣映绣毂忧患如翻澜幸枉霞上作犹论巗中懽浮艶不挂眼新诗独永叹子美师粲可良游思漫
　　北峰
　　西山转北峰城中见寻尺始晴出半岑横云带断碧划如人静好媌娥露修额紫台连边沙红顔慨遥昔年年黒山春雪花青塜积羇士心多悲对此成目逆
　　久雨喜晴懐王颛庵侍郎兼简阮亭
　　晓雨送防纎晩雨迎络绎归来困欲卧屋漏牀牀窄稍闻流泉响樵语间防防梦里青山长行尽湿无迹忽觉失烟霞孤枕斜光射晴鸟引圆吭风櫺转清嗌隂云虽解駮书琴久狼籍低徊把君诗吟诵手忍释不独销愁忧兼亦快夙昔公朝时聮镳官曹日接席玉山暎頽顔瑶草起沉癖但无樽酒欢流连展遥夕况逢济南生腹笥藏简册説书口澜翻论古人辟易一台二妙俱我老壮神魄风流襍案牍相对未萧索往来同廨署何俟越阡陌已办青铜钱共醉慰衰白
　　六月二十五日
　　召至南书房
　　赐
　　御书手巻挂幅扇恭纪
　　金猊踞地龙蟠栋赤霄云巻晴晖重玉堦行上近椒风小殿开帘褰额凤青疏斜明飞紫烟封题宛转光射天下臣姓名起微陋磨丹
　　观署迹未干一函三锡烦屡识光华炯炯浮长笺【臣名上所自署】骊珠迸出蛟螭纒飇若雷电随毫巅皎若日星丽玑璇霖雨初霁万象妍锦机匹练天孙制淋漓
　　御墨香螺渍书罢留题与后人剪刀不上绞绡织【横书绫以全端赐】直书更有回鸾字仰观再拜千金赐预恐茅斋破壁寒只应珍袭藏巾笥九华宫扇日边来楚竹齐纨次第开明月烟销香鸭动海天风起戏鸿回十九年中被恩遇承顔往往亲缣素画箑云章喜絶伦凉秋未敢嗟迟暮丹青自古谁良臣终始
　　君恩有几人便蕃荣宠今如此恐惧独立持其身
　　题王石谷山水清晖巻后【有序】
　　王君石谷以画名闻天下比侍
　　内廷
　　东宫殿下髙其品谊书赐山水清晖四字葢取灵运诗中之义【廷敬】捧
　　睿书以观钦仰久之谓山人何不遂称清晖老人乎山人曰诺乃为赋清晖老人行云
　　清晖老人王石谷紫鸾曾傍红云宿醉翻东华秘笈文黄尘霜扫秋眉緑君不见洛阳郭恕先君不见富阳黄大痴古来谪仙多画师石谷汝画天人姿真宰开凿初淋漓烟云欲落神龙随防须麋角空尔为
　　九重闻之亟召见写图每觌
　　重瞳面彷佛凌霄梦里游不知身在蓬莱殿
　　承华日永问安回寳墨书奁次第开挥赐谢家诗上句知君山水兴难裁我闻一峰道人文采风流世无敌作画半染君家虞山色彭祖巫咸皆辈行游戏江湖不可测相逢夙昔若为情人间石谷留香名惜哉不以清晖称谁为称者午涯生
　　拟古一首寄林吉人
　　渌水湛明镜照我青蛾眉几回芳树下荡漾凉风吹思君银汉洪涛浩无涯双星虽迢迢会合嵗有期不见机中人停梭感鬓丝
　　送廖衡素还云间
　　萧条边朔心时节迫晩暮以我幽忧居思君在岐路平生困鞍马不识江湖处懐情向南云极目空烟树繋艇及流潮春风信来去
　　送杜遇徐大宗伯致政归檇李
　　玉京仙人侍
　　帝还紫清朝别暮丹山长风万里留不得明河倒防随潺潺金壶银箭南宫漏尚书午夜迟笺奏扶桑弄影海云生缭绕觚棱梦如旧遥思供奉西清日
　　诏试与君连第一柏梁歌就赋长杨琉璃砚水蛟龙笔我愧红顔君少年相逢意气凌云烟白驹晩景真过隙緑鬓秋霜已上颠词华勲业邹枚老曹省功名蹇夏偏簿书往事纷填委文酒风流只浪传君如阮嗣宗臧否不挂口我如王无功泥饮欲濡首我留君去天萧萧离心千叠江山髙君过长芦试相访鸡黍近局堪招邀【谓朱竹垞】
　　巢学士贤母歌
　　北门学士双银鱼晨随玉榻昼直庐有时惠我蓬莱书开函磊砢千骊珠上言母氏行凛凛与众殊下言弱弟贤母教勤复劬朱门贵富世所慕孝弟为寳今有无又言子之文可以式浮趋子为我歌歌以寿母余流传篇籍无删除我感公言为踌躇母善累累不可以别区母昔佐夫子惟孝忠不渝公今昆弟升华涂移孝作忠理不诬参执魁柄争斯须守母善行为楷模吾闻母言食君之禄勿使我虞贤哉母言真丈夫青史万年名与俱福禄永绥神明扶
　　广陵学士北征扈从图
　　方花砖影日未红相逢鸾佩防螭东臣朔空饱太仓米颇牧惊看在禁中蓬山仙官寂无语八牕云开见下土清水蟾蜍咽玉壶紫塞胭脂卧鼙鼓龙旌一卷沙漠尘青山黄屋相嶙峋神功如天难绘画归来髙阁图麒麟生绡别写君年少横槊簪毫皆入妙衰白对此意飞动掩巻临风起清歗
　　饮酒寄荀少
　　老至顔复酡饮少兴无涯前有尊酒行乐府名最佳呼童使之歌声涩如秦娃昔者与诸季樵唱相讙哗别来四五秋分散空荆柴逺或隔岭峤近或逾河淮君往官湘州湘州水湝湝渌水可作酒饮之寛君懐饮水还饮酒歌此当优俳
　　出北郭门赠吴天章
　　月斜鸡未鸣中宵尘鞅闲心清不染境眼明惟见山初日动林景和风吹客顔花枝自冉冉鸟语亦闗闗城中幽居者髙眠栖阓阛思君共芳草青春偕往还
　　野亭对酒懐朱悔人
　　朝来公事罢客心静无氛颇讶衰拙迹忝兹鹓鹭羣怅然一樽酒无由举属君裵且未去为近青山云





　　午亭文编巻六
　　钦定四库全书
　　午亭文编巻七
　　大学士陈廷敬撰
　　古体诗
　　李厚庵少司马生日诗
　　紫阳起八闽斯文振千古夫子继清尘乡国近接武流风五百年名世天所许伊昔王道微儒冠贱如土纷纷霸与雄管乐仅遇主嬴火照西秦遗经壁东鲁其后稍稍出寒芒翳复吐五星聚于井隠见岂再覩濂洛不逢时渡江况龋龋得如休明运龙飞当九五敛容陈周孔讲学佐尧禹奎文移禁中兵柄揽畿辅民有耕桑居士有侧陋举封章赞庙谟兼多造榻语梧桐髙冈音声闻逹九宇五色所披拂徳辉荡羣羽古来儒者流谁及文明普会当临阊阖云霄洒霖雨天寿卜人欢舆歌翻乐谱公听旌门外千村连社鼓
　　送吴天章归中条寿母歌
　　君不见太华山前黄河水山前沄沄走万里昆仑之源天上来十二玉楼相向开丹山有鸟形如鹤王母骑之珠绣络五色神龙班狻猊黄金茸茸防耏垂仙真羽节从所适小驻崆峒下姑射太华连绵中条长黄河之水流滂洋龙门结束玉谿古男儿不出亦不处有文万巻不求名聊向京华走尘土仙人一笑子归来黄河十月氷崔嵬太华不骞为母寿玉女金盆酌春酒
　　送桐城张相国还龙眠山歌
　　闻道龙眠山龙眠今不眠白云从之去缥缈青防天一朝嘘气生紫烟沾洒千山与万川先生昔时此山居白云出岫随轩车自从云去山逾静春猿秋鹤相吟呼云今冉冉归来乎山前修竹林山下芙蓉湖水石公钓游花鸟公友于曲江荔子嗟莫致成都桑树余几株乃知贤逹少俦侣赤松黄石差可夫且如白云何山无龙眠之山山不如
　　朱悔人游庐山观三叠泉图歌
　　五老峰边三叠泉飞流三叠落九天谁其观者前谪仙后有坡老差并肩迩来千载风流歇空使江山坐超忽建安已来蓬莱姿矫矫才名又清发见君朗如行玉山万里巻入胷懐间手持观泉图飒飒天风还燕山云动海月出照此令我开心顔欲骑白鼋去银河相跻攀倒身笑杀五湖水平流浅碧徒潺潺
　　上元即事简汤西厓都谏
　　春山苍苍春树緑月髙起行月渐没今夜元夜月应圆晓月虽去夜还出我初击筑北游燕横腰寳剑光可怜行向燕人问岐路易水清流古道边归来落日紫烟生壮心未已白髪惊遥看青绮门前月已度黄云塞上城少年踏月琼楼下清辉照耀银鞍马漏水金壶逹晓稀袒屣歌筵与舞社只今闭门对月闲门前灯火髙如山忽闻剥啄声逾静云章五色投柴闗抚巻摩挲揩老眼顿使少年看月精魂还呜呼此月万古长出瀛海里此诗万古长留天地间【西厓示使黔集】
　　紫毫笔歌
　　谁何磊落天人姿手扪星斗骑蛟螭长风万里上阊阖玉皇香案亲来随彩毫掀舞墨花落铺张霞绮搴云旗昨朝示我笔精妙法从天授非人为龙跳虎卧势宛尔紫貂頴力如熊罴文犀琬象式古隽朱网翠羽光淋漓会稽防须少牙角中山兎頴徒毛锥良工市肆皆则效都人四逺传流之侍中直庐防
　　眷睐奎章云翰常携持囊中往往蔵此笔黄封题字标瓌竒贮以幽兰含郁馥濯以清流开芬滋染以芳松之烟雾疏以端溪之纹漪迩英侧畔青藜阁剡藤鵞绢拦乌丝诚悬心正存矩矱世南戈法多风仪丹青防染具生动山光水色心情移写诗作画无不适雅与此笔称相宜无何惠我意则厚风流文采焉能追生花五色梦特异别管三品书难窥瑚为阁巧安置寳玉在执忧颠危君不见吴兴承防迹不冺华亭尚书声方驰
　　至尊文思髙万古犹怜二子非同时吾属幸生休明世公乎努力当如斯人生遇合岂易得况逢
　　圣神为君师
　　野亭懐魏无伪
　　孤云随客来飘飘自舒巻言遵西山行不觉野亭逺微吟记独游忆我心所善魏生西山西闗河阻幽缅
　　徐给事虞门宣沙视牧写真
　　边沙夜静昼不昬长城不锁开闗门时清归马天山下千匹万匹如云屯宣沙千廐尤最盛考牧攻驹得雄俊谁其典领坐致此临城长官赤县令使君今为掖闼臣风貌奕奕愈有神肯信书生事鞍马故尔写真传后人更画此图着省壁青琐花骢照夜白就中八尺生有神怪底龙池飞霹雳
　　书江补斋太常江山览胜图
　　我闻漾水出昆仑禹所导漾非其源东流为汉走万里仙人黄鹤随孤鶱黄鹤楼空逾千载黄鹤髙飞至今在汉水东流无尽时朝发阆风暮碧海青霄宫阙何许身到红云最深处不知经歴几春秋还忆江山汗漫游大别山沧浪水今之画图得无似掀髯英盼夫为谁仙骨惊人见吾子吾子巍巍廊庙姿寄兴烟霞聊尔耳玉宸朝退凝清香江山一片空明里
　　九日赠同直近公声山
　　玉晨俯清都髙处阅九州何暇寻逺山萧条增繁忧琐牕过白日坐对黄花幽两贤真好我语默皆绸缪始惬絶纷扰遂欲恣防搜耳目寡外縁一室安天游翻念登髙人徒令日暮愁
　　野亭望西山
　　青山有何好望之开我心我心含虚空岂受谿壑侵奈此前尘影郁若交芦森明镜锁匣中清光宁久沉一见青山色豁然惬幽寻
　　再哭孟孙【三月卄一日】
</div>
    <div class="pagination">
<a href="午亭文编_page10.html">上一页</a><span>...</span><a href="午亭文编_page6.html">6</a><a href="午亭文编_page7.html">7</a><a href="午亭文编_page8.html">8</a><a href="午亭文编_page9.html">9</a><a href="午亭文编_page10.html">10</a><span class="current-page">11</span><a href="午亭文编_page12.html">12</a><a href="午亭文编_page13.html">13</a><a href="午亭文编_page14.html">14</a><a href="午亭文编_page15.html">15</a><a href="午亭文编_page16.html">16</a><span>...</span><a href="午亭文编_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
