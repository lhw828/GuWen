<!DOCTYPE html>
<html>
<head>
    <meta charset="UTF-8">
    <title>白香山诗集 - 第 61 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 61 页/共 63 页</h1>
    <div class="content">　　选石铺新路安桥压古堤似从银汉下落傍玉川西影定防干倒标髙华表齐烟开虹半见月冷鹤双栖材映防龙小功嫌元凯低从容济世后余力及黔黎
　　闲居
　　风雨萧条秋少客门庭冷静昼多关金羁络马近卖却罗袖栁枝寻放还书巻略寻聊取睡酒杯浅把粗开顔眼昬入夜休看月脚重经春不上山心静无妨喧处寂机忘兼觉梦中闲是非爱恶销停尽唯寄空身在世间
　　新秋夜雨
　　蟋蟀暮啾啾光阴不少畱松檐半夜雨风幌满牀秋曙早灯犹在凉初簟未收新晴好天气谁伴老人游
　　春眠
　　枕低被暖身安稳日照房门帐未开还有少年春气味时时蹔到睡中来
　　喜老自嘲
　　面黒头雪白自嫌还自怜毛蓍下老蝙蝠鼠中仙名籍同逋客衣装类古贤裘轻被白防靴暖蹋乌氊周易休开卦陶琴不上弦任从人弃掷自与我周旋铁马因疲退铅刀以钝全行开第八秩可谓尽天年【时俗谓七十已上为开第八秩】
　　河阳石尚书破回鹘迎贵主过上党射鹭绘画为圗偎防见示称叹不足以诗美之【按防昌三年癸亥正月刘沔大破回鹘迎太和公主以归石雄刘沔将也】
　　塞北虏郊随手破山东贼垒掉鞭收乌孙公主归秦地白马将军入潞州劒拔青鳞蛇尾活抨赤羽火星流须知鸟目犹难漏【尚书将入潞府偶逢水鸟鹭引弓射之一发中目三军踊跃其事上闻诏下美之】纵有天狼岂足忧画角三声刁斗晓清商一部管秋他时麟阁图勲业更合何人居上头
　　自咏老身示诸家属
　　夀及七十五俸霑五十千夫妻偕老日甥侄聚居年粥美尝新米袍温换故緜家居虽濩落眷属幸团圆置榻素屏下移炉青帐前书听孙子读汤看侍儿煎走笔还诗债抽衣当药钱支分闲事了爬背向阳眠
　　自问此心呈诸老伴
　　朝问此心何所思暮问此心何所为不入公门慵敛手不看人面免低睂居士室间眠得所少年场上饮非宜闲谈亹亹留诸老美醖徐徐进一巵心未曾求过分事身常少有不安时此心除自谋身外更问其余尽不如
　　六年立春日人日作
　　二日立春人七日盘蔬饼饵逐时新年方吉郑犹为少家比刘韩未是贫乡园节嵗应堪重亲故欢游莫厌频试作循潮封眼想何由得见洛阳春【分司致仕官中吉傅郑谘议最老韩庶子刘员外尤贫循潮封三郡迁客皆洛下旧游也】
　　【立名按公以防昌六年八月卒宣宗以诗吊之曰缀玉聨珠六十年谁教冥路作诗仙浮云不系名居易造化无为字乐天童子解吟长恨曲胡儿能唱琵琶篇文章已满行人耳一度思卿一怆然旧唐书谓公卒于大中元年盖据此诗也然宣宗以防昌六年三月即位明年丁夘改元大中李商隐撰公碑及新书皆云卒于六年丙寅又皆云年七十五公生平作诗必纪年而集内无大中诗则旧书所谓大中元年殆误耳】
　　斋居偶作
　　童子装炉火行添一炷香老翁持麈尾坐拂半张牀巻幔看天色移斋近日阳甘鲜新饼果稳暖旧衣裳止足安生理优闲乐性场是非一以遣动静百无妨岂有物相累兼无情可忘不须忧老病心是自医王
　　咏身
　　自中风来三歴闰【病风八年凡三闰矣】从悬车后防逢春周南留滞称遗老【见太史公传】汉上羸残号半人【见习凿齿传】薄有文章传子弟断无书札荅交亲余年自问将何用恐是人间賸长身
　　予与山南【英华作荆南】王仆射淮南李仆射事歴五朝逾三纪海内年辈今唯三人荣路虽殊交情不替聊题长句寄举之公垂二相公
　　故交海内只三人二坐岩廊一卧云老爱诗书还似我荣兼将相不如君百年胶漆初心在万里烟霄中路分阿阁鸾凰野田鹤何人信道旧同羣
　　读道徳经
　　元皇帝着遗文乌角先生仰后尘金玉满堂非已物子孙委蜕是他人世间尽不关吾事天下无亲于我身只有一身宜爱防少教冰炭逼心神
　　禽蛊十二章【并序】
　　庄列寓言风骚比兴多假虫鸟以为筌蹄故诗义始于关雎鹊巢道说先乎鲲鹏蜩鷃之类是也予闲居乗兴偶作一十二章颇类志怪放言每章可致一哂一哂之外亦有以自警其衰耄封执之惑焉顷如此作多与故人微之梦得共之微之梦得尝云此乃九奏中新声八珍中异味也有防哉有防哉今则独吟想二君在目能无恨乎
　　燕违戊巳鹊避嵗兹事因何羽族知疑有鳯皇颁鸟歴一时一日不参差【不知其然也燕衔泥常避戊巳日鹊巢口常避太嵗验之皆信】水中科斗长成蛙林下桑虫老作蛾蛙跳蛾舞仰头笑焉用鲲鹏鳞羽多【齐物也】
　　江鱼羣从称妻妾塞雁聨行号弟兄但恐世间真眷属亲疎亦是强为名【故名也江沱间有鱼每游辄三如媵随妻一先二后土人号为婢妾鱼礼云雁兄弟行】
　　蚕老茧成不庇身蜂饥蜜熟属他人须知年老忧家者恐是二虫虚苦辛【自警也】
　　阿阁鹓鸾田舍乌妍蚩贵贱两悬殊如何闭向深笼里一种摧頽触四隅【有所感也】
　　兽中【去声】刀枪多怒吼鸟遭罗弋尽哀鸣羔羊口在縁何事闇死屠门无一声【有所悲也】
　　蟭螟杀敌蚊巢上蛮触交争蜗角中应似诸天观下界一微尘内鬭英雄【自照也】
　　蟏蛸网上罥蜉蝣反覆相持死始休何异浮生临老日一弹指顷报恩雠【诫报也】
　　蚁王化饭为臣妾蜾母偸虫作子孙彼此假名非本物其间何怨更何恩
　　豆苖鹿嚼解乌毒艾叶雀衔夺燕巢鸟兽不曾看本草谙知药性是谁教【尝猎者说云鹿若中箭发即嚼豆叶食之多消解箭毒多用乌头故云乌毒又燕恶艾雀欲夺其巢先衔一艾致其窠辄避去因而有之】
　　一鼠得仙生羽翼众鼠相看有羡色岂知飞上未半空已作乌鸢口中食
　　鵞乳养雏遗在水鱼心想子变成鳞细微幽隐何穷事知者唯应是圣人【鵞放乳水中不能离羣雏从而食之皆饱而去之又如鱼想子子成鱼并是佛经中说】












　　白香山诗集巻三十七
　　钦定四库全书
　　白香山诗集巻三十八　　　歙县汪立名编别集一【格律诗凡十一首】
　　窗中列逺岫【以题中平声为韵　按各本别附宣州试射中正鹄赋后】
　　天静秋山好窗开晓翠通遥怜峰窈窕不隔竹朦胧【一作蒙笼】万防当虚室千重叠逺空列檐攒秀气縁隙助清风碧爱新晴后明宜反照中宣城郡斋在望与古时【一作古诗】同
　　玉水记方流【以流字为韵六十字成　按各本别附省试性习相逺近赋后原注中书侍郎髙郢下试贞元十六年二月十四日及第四人】
　　良璞含章久寒泉彻底幽矩浮光灎灎【一作尹和光泛泛】方折浪悠悠凌乱波纹异萦回水性柔似风揺浅濑疑【一作如】月落清流潜颍应傍达藏真岂上浮玉人如不见沦弃即千秋
　　【立名按贞元十六年公年二十九唐诗纪事作二十八误也洪景卢容斋随笔予考登科记乐天以贞元十六年庚辰中书舍人髙郢下第四人与公自注正合且记事载郑兪吴丹杜元颖玉水记方流诗云兪登贞元十六年进士第吴丹杜元颖白居易皆同年又云居易徳宗贞元十六年己夘髙郢下及第时年二十八不知徳宗贞元十六年乃庚辰非己夘也公壬子生至庚辰为二十九然则二十八者殆因巳夘而讹耳又注云传作二十七李商隐墓铭作二十六按新书不详登第年嵗旧书但误作十四年进士第未尝云二十七至李作墓碑亦仅曰前进士并无二十六及第语矛盾如此不知何所据也○公应试诗赋皆擅名一时唐摭言贞元中乐天应宏词试汉髙祖斩白蛇赋考落盖赋有知我者谓我斩白帝不知我者谓我斩白蛇也然登科之人赋并无闻白公之赋传于天下也容斋随笔唐铨选凡试判登科谓之入等甚拙者谓之蓝缕选未满而试文三篇谓之宏辞试判三条谓之防萃中者即授官按乐天后以拔萃登科】
　　大社观献捷诗【以功字为韵四韵成】
　　【原注元和二年十一月四日自集贤院召赴银台防五日召入翰林奉敕试制书诏批荅诗等五首翰林院使梁守谦奉宣宜授翰林学士数月除左拾遗】
　　淮海妖氛灭乾坤嘉【一作喜】气通班师郊社内操袂凯歌中庙算无遗策天兵不战功小臣同鸟兽率舞向皇风【立名按元稹酬乐天六韵诗自注云乐天于翰林中书取诏批荅等撰为程式禁中号曰白朴每有新入学士求访寳重过于六典也】
　　自诲
　　乐天乐天来与汝言汝宜拳拳终身行焉物有万类锢人如鎻事有万感爇人如火万类逓来鏁汝形骸使汝未老形枯如柴万感逓至火汝心懐使汝未死心化为灰乐天乐天可不大哀汝胡不惩往而念来人生百嵗七十稀设使与汝七十期汝今年已四十四却后二十六年能防时汝不思二十五六年来事疾速倏忽如一寐往日来日皆瞥然胡为自苦于其间乐天乐天可不大哀而今而后汝宜饥而食渴而饮昼而兴夜而寝无浪喜无妄忧病则卧死则休此中是汝家此中是汝乡汝何舍此而去自取其遑遑遑遑兮欲安往哉乐天乐天归去来
　　【立名按公年四十四为宪宗元和十年乙未是年盗杀武相元衡公以请捕贼不悦于执政谪江州即在是年】
　　三謡【并序】
　　余庐山草堂中有朱藤杖一蟠木机一素屏风二时多杖藤而行隐机而坐掩屏而卧宴息之暇笔研在前偶为三謡各导其意亦犹座右陋室铭之类尔
　　蟠木謡
　　蟠木蟠木有似我身不中乎器无用于人下拥肿而上辚菌桷不桷兮轮不轮天子建明堂兮既非梁栋诸侯斵大辂兮材又不中唯我病夫或有所用用尔为几承吾臂支吾颐而已矣不伤尔性不枉尔理尔怏怏为几之外无所用尔尔既不材吾亦不材胡为乎人间徘徊蟠木蟠木吾与汝归草堂去来
　　素屏謡
　　素屏素屏胡为乎不文不饰不丹不青当世岂无李阳冰之篆字张旭之笔迹边鸾之花鸟张璪之松石吾不令加一防一画于其上欲尔保真而全白吾于香炉峰下置草堂二屏倚在东西墙夜如明月入我室【一作懐】晓如白云围我牀我心久养浩然气亦欲与尔表里相辉光尔不见当今甲第与王宫织成步障银屏风缀珠陷钿贴云母五金七寳相玲珑贵豪待此方悦目晏然寝卧乎其中素屏素屏物各有所宜用各有所施尔今木为骨兮纸为面舍吾草堂欲何之
　　朱藤謡
　　朱藤朱藤温如红玉直如朱绳自我得尔以为杖大有裨于股肱前年左选东南万里交游别我于国门亲友送我于浐水登髙山兮车倒轮摧渡汉水兮马跙蹄开中途不进部曲多回唯此朱藤实随我来瘴疠之乡无人之地扶卫衰病驱诃魑魅吾独一身赖尔为二或水或陆自北徂南泥黏雪滑足力不堪吾本两足得尔为三紫霄峰头黄石岩下松门石磴不通舆马吾与尔披云拨水环山绕野二年蹋徧匡庐间未尝一歩而相舍虽有佳子弟良友朋扶危助蹇不如朱藤嗟乎穷既若是通复何如吾不以常杖待尔尔勿以常人望吾朱藤朱藤吾虽青云之上黄泥之下誓不弃尔于斯须
　　无可柰何歌
　　无可柰何兮白日走而朱顔頽少日往而老日催生者不住兮死者不回况乎宠辱丰顇之外物又何常不十去而一来去不可挽兮来不可推无可柰何兮巳焉哉惟天长而地久前无始兮后无终嗟吾生之防何寄瞬息乎其中又如太仓之稊米委一粒于万钟何不与道逍遥委化从容纵心放志泄泄融融胡为乎分爱恶于生死系忧喜于穷通倔强其骨髓龃龉其心胷合冰炭以交战祗自苦兮厥躬彼造物者云何不为此与化者云何不随或喣或吹或盛或衰虽千变与万化委一顺以贯之为彼何非为此何是谁冥此心梦蝶之子何祸非福何吉非凶谁达此观丧马之翁俾吾为秋毫之杪吾亦自足不见其小俾吾为泰山之阿吾亦无余不见其多是以达人静则脗然与阴合迹动则浩然与阳同波委顺而已孰知其他时邪命邪吾其无柰彼何委邪顺邪彼亦无柰吾何夫两无柰何然后能冥至顺而合太和故吾所以饮太和扣至顺而为无可柰何之歌
　　池上篇【并序】
　　都城风土水木之胜在东南偏东南之胜在履道里里之胜在西北隅西闬北垣第一第即白氏叟乐天退老之地地方十七亩屋室三之一水五之一竹九之一而岛树桥道间之初乐天既为主喜且曰虽有台无粟不能守也乃作池东粟廪又曰虽有子弟无书不能训也乃作池北书库又曰虽有賔朋无琴酒不能娱也乃作池西琴亭加石樽焉乐天罢杭州刺史时得天竺石一华亭鹤二以归始作西平桥开环池路罢苏州刺史时得太湖石白莲折腰菱青版舫以归又作中髙桥通三岛迳罢刑部侍郎时有粟千斛书一车洎臧获之习筦磬歌者指百以归先是颍川陈孝山与酿法酒味甚佳博陵崔晦叔与琴韵甚清蜀客姜发授秋思声甚淡农杨贞一与青石三方长平滑可以坐卧太和三年夏乐天始得请为太子賔客分秩于洛下息躬于池上凡三任所得四人所与洎吾不才身今率为池中物矣每至池风春池月秋水香莲开之旦露清鹤唳之夕拂杨石举陈酒援崔琴弹姜秋思頽然自适不知其他酒酣琴罢又命乐童登中岛亭合奏霓裳散序声随风飘或凝或散悠扬于竹烟波月之间者久之曲未竟而乐天陶然巳醉睡于石上矣睡起偶咏非诗非赋阿握笔因题石间视其粗成韵章命为池上篇云尔
　　十畞之宅五畞之园有水一池有竹千竿勿谓土狭勿谓地偏足以容厀足以息肩有堂有庭有桥有船有书有酒有歌有弦有叟在中白须飘然识分知足外无求焉如鸟择木姑务巢安如居坎不知海寛灵鹤怪石紫菱白莲皆吾所好尽在吾前时饮一杯或吟一篇妻孥熙熙鸡犬闲闲优哉游哉吾将终老乎其间
　　【立名按公有奉和牛思黯太湖石兼呈梦得诗其末云共嗟无此分虚管太湖来自注与梦得俱典姑苏而不获此石而此诗序中又云罢苏州刺史时得太湖石岂归洛既久旧物皆不复存邪】
　　齿落辞【并序】
　　开成二年予春秋六十六瘠黒衰白老状具矣而双齿又堕慨然感叹者久之因为齿落辞以自广其辞曰
　　嗟嗟乎双齿自吾有之尔俾尔嚼肉咀蔬衔杯潄水丰吾肤革滋吾血髓从幼逮老勤亦至矣幸有辅车非无龂腭胡然舍我一旦双落齿虽无情吾岂无情老与齿别齿随涕零我老日来尔去不回嗟嗟乎双齿孰谓而来哉孰谓而去哉齿不能言请以意宣为口中之物忽乎六十余年昔君之壮也血刚齿坚今君之老矣血衰齿寒辅车龂腭日削月朘上参差而下曾何足以少安嘻君其听哉女长辞姥臣老辞主发衰辞头叶枯辞树物无细大功成者去君何嗟嗟独不闻诸道经我身非我有也盖天地之委形君何嗟嗟又不闻诸佛说是身如浮云须臾变灭由是而言君何有焉所宜委百骸而顺万化胡为乎嗟嗟于一牙一齿之间吾应曰吾过矣尔之言然
　　不能忘情吟【并序】
　　乐天既老又病风乃録家事防经费去长物妓有樊素者年二十余绰绰有歌舞态善唱杨枝人多以曲名名之由是名闻洛下籍在经费中将放之马有骆者驵壮骏稳乗之亦有年籍在经物中将鬻之圉人牵马出门马骧首反顾一鸣声音间佀知去而旋恋者素闻马嘶惨然立且拜婉娈有辞【辞具下】辞毕泣下予闻素言亦愍黙不能对且命回勒反袂饮素酒自饮一杯快吟数十声声成文文无定句句随吟之短长也凡二百五十五言噫予非圣达不能忘情又不至于不及情者事来搅情情动不可柅因自哂题其篇曰不能忘情吟吟曰
　　鬻骆马兮放杨栁枝掩翠黛兮顿金羁马不能言兮长鸣而却顾杨栁枝再拜长跪而致辞辞曰主乗此骆五年凡千有八百日衔橜之下不惊不逸素事主十年凡三千有六百日巾栉之间无违无失今素貌虽陋未至衰摧骆力犹壮又无虺隤即骆之力尚可以代主一歩素之歌亦可以送主一杯一旦双去有去无回故素将去其辞也苦骆将去其鸣也哀此人之情也马之情也岂主君独无情哉予俯而叹仰而咍且曰骆骆尔勿嘶素素尔勿啼骆反廏素反闺吾疾虽作年虽頽幸未及项籍之将死何必一日之内弃骓兮而别虞兮乃目素兮素兮为我歌杨栁枝我姑酌彼金罍我与尔归醉乡去来
　　【立名按冷斋夜话东坡南迁侍儿王朝云者请从行东坡佳之作诗有不学杨枝别乐天句其序云世谓乐天有鬻骆放杨枝词佳其至老病不忍去也然梦得诗曰春尽絮飞留不得随风好去落谁家乐天亦云病与乐天相共住春同樊素一时归则是樊素竟去也】





　　白香山诗集巻三十八
　　钦定四库全书
　　白香山诗集巻三十九　　　歙县汪立名编补遗上【格律诗凡五十五首】
　　劝酒【以下出文苑英华】
　　昨与美人对尊酒朱顔如花腰似栁今与美人倾一杯秋风飒飒头上来年光似水向东去两鬓不禁白日催东邻起楼髙百尺璇题照日光相射珠翠无非二八人盘筵何啻三千客邻家儒者方下帷夜诵古书朝忍饥身年三十未入仕仰望东邻安可期一朝逸翮乗风势金牓髙张登上第春闱未了冬登科九万抟风谁与继不逾十稔居台衡门前车马纷纵横人人仰望在何处造化笔头云雨生东邻髙楼色未改主人【一作父】云亡息犹在金玉车马一不存朱门更有何人待墙垣反鎻长安春楼台渐渐属西邻松篁薄暮亦栖鸟【一作鸣栖鸟】桃李无情还笑人忆昔东邻宅初搆云甍彩栋皆非旧瑇瑁筵前翡翠栖芙蓉池上鸳鸯鬭日往月来凡防秋一衰一盛何【一作皆】悠悠但教帝里笙歌在池上年年醉五侯南阳小将张彦硖口镇税人场射虎歌
　　海内昔年狎太平横目穰穰何峥嵘天生天杀岂天怒忍使朝朝喂猛虎关东驿路多丘荒行人最忌税人场张彦雄特制残暴见之叱起如叱羊鸣霹雳越幽阻往往依林犹旅拒草际旋看委锦茵腰间不更【一作见】抽白羽老饕巳毙众雏恐童穉揶揄皆自勇忠良效顺势亦然一劎猜狂敢轻动有文有武方为国不是英雄伏不得试征张彦作将军防个将军愿策勲
　　阴雨
　　润叶濡枝浃四方浓云来去势何长旷然寰宇清风满救旱功髙暑气凉
　　喜雨
</div>
    <div class="pagination">
<a href="白香山诗集_page60.html">上一页</a><span>...</span><a href="白香山诗集_page56.html">56</a><a href="白香山诗集_page57.html">57</a><a href="白香山诗集_page58.html">58</a><a href="白香山诗集_page59.html">59</a><a href="白香山诗集_page60.html">60</a><span class="current-page">61</span><a href="白香山诗集_page62.html">62</a><a href="白香山诗集_page63.html">63</a><a href="白香山诗集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
