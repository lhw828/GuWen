<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 87 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 87 页/共 115 页
  </h1>
  <div class="content">
   师讳德清，族蔡氏，全椒人也。父彦高，母洪氏，梦大士抱送而生。七岁，叔父死，尸于床。问母：“从何处去？”即抱死生去来之疑。九岁，能诵《普门品》。年十二，辞亲入报恩寺，依西林和尚。内江赵文肃公摩其顶曰：“儿他日人天师也。”十九，祝发受具戒于无极某公，听讲《华严玄谈》，至十玄门海印森罗常住处，悟法界圆融无尽之旨。慕清凉之为人，字曰澄印。从云谷会公，缚禅于天界寺，发愤参究。疽发于背，祷护伽蓝神，愿诵《华严》十部，乞假三月，以毕禅期。祷已熟寐，晨起而病良已。三月之内，恍在梦中。出行市中，俨如禅坐，不见市有一人也。雪浪恩公长于师一岁，相依如无著、天亲。嘉靖丙寅，寺毁于火，誓相与畜德俟时，以期兴复。师既岿然出世，而雪浪卒为大论师，修治故塔，稍酬誓愿焉。师尝听讲于天界，厕溷清除，了无人迹。意主东净者非常人也。访之。一黄面病僧，目光激射，遂与定参访之约，质明则已行矣，即妙峰登公也。师以江南习气软暖，宜入冬冰夏雪苦寒不可耐之地，以痛自摩厉，遂飘然北迈。天大雪，乞食广陵市中，曰：“吾一钵足以轻万钟矣。”抵京师，妙峰衣褐来访，须发{髟参}娑毛 如河朔估客。师望其眸子识之，相视一笑。参遍融贞公。融无语，惟张目直视。又参笑岩，岩问：“何方来？”曰：“南方来。”岩曰：“记得来时路否？”曰：“一过便休。”岩曰：“子却来处分明。”游盘山，至千像峰石室，见不语僧，遂相与樵汲度夏，时万历元年癸酉也。明年，偕妙峰结冬蒲坂，阅《物不迁论》。至梵志出家，顿了旋岚偃岳之旨，作偈曰：“死生昼夜，水流花谢。今日方知，鼻孔向下。”峰一见遽问：“师何所得？”师曰：“夜来见河中两铁牛相斗入水去，至今绝消息。”峰曰：“且喜有住山本钱矣。”遇牛山法光禅师，坐参请益。法光发音如天鼓，师深契之。送师游五台诗云：“雪中师子骑来看，洞里潜龙放去休。”且曰：“知此意否？要公不可捉死蛇耳。”师居北台之龙门，老屋数椽，在万山冰雪中，春夏之交，流澌冲击，静中如万马驰骤之声。以问妙峰，峰举古人三十年闻水声，不转意根，当证观音圆通语。师然之。日寻缘溪横勺，危坐其上。初则水声宛然，久之忽然忘身，众籁阒寂，水声不复聒耳矣。一日粥罢，经行忽立，定光明如大圆镜，山河大地，影现其中。既觉，身心湛然，了不可得，说偈以颂之。游雁门，兵使胡君请赋诗。甫构思，诗句逼塞喉吻，从前记诵见闻，一瞬现前，浑身是口，不能尽吐。师曰：“此法光所谓禅病也。惟熟睡可以消之。”拥衲跏趺，一坐五昼夜。胡君撼之不动，鸣击子数声，乃出定。默坐却观，如出入息，住山行脚，皆梦中事，其乐无以喻也。还山刺血书《华严经》，点笔念佛，不废应对。口诵手画，历然分明。邻僧异之，率徒众来相嬲，已皆赞叹而去。尝梦与妙峰夹侍清凉大师，开示初入法界，圆融观境，随所演说，其境即现。又梦登弥勒楼阁，闻说法曰：“分别是识，无分别是智。依识染，依智净。染有生死，净无诸佛。”自此识智之分，了然心目也。师既建祈储道场，遂远遁东海之牢山。慈圣命龙华寺僧瑞庵行求得之，遣使再征，不能致。赐内帑三千金，复固辞。使者不敢复命。师曰：“古有矫诏赈饥之事，山东岁凶，以此广圣慈于饥民，不亦可乎？”使者持赈籍还报，慈圣感叹，率阖宫布金造寺，赐额曰海印。师诣京谢恩，为报恩寺请藏。上命师赍送，因以便归省父母。寺塔放光累日。迎经之日，光如浮桥北度，经在塔光中行也。师还，以报恩本末具奏，曰：“愿日减膳羞百金，十年工可举也。”慈圣许之。岁乙未而黄冠之难作，师住山十三年，方便说法，东海弥离车地，咸向三宝。而黄冠以侵占道院，飞章诬奏，有旨逮赴诏狱。先是慈圣崇信佛乘，敕使四出。中人谗构，动以烦费为言，上弗问也。而其语颇闻于外廷，所司遂以师为奇货，欲因以株连慈圣左右，并按前后檀施帑金，以数十万计，拷掠备至，师一无所言，已乃从容仰对曰：“公欲某诬服易耳，狱成，将置圣母何地乎？公所按数十万，在县官锱铢耳。主上纯孝，度不以锱铢故伤圣母心。狱成之后，惧无以谢圣母。公穷竟此狱，将安归乎？”主者舌吐不能收，乃具狱上，所列惟赈饥三千金，有内库籍可考。慈圣及上皆大喜。坐私造寺院，遣戍雷州，非上意也。达观可公急师之难，将走都门，遇于江上，师曰：“君命也，其可违乎？”为师作《逐客说》而别。师度庾岭，入曹溪，抵五羊，赭衣见粤帅，就编伍于雷州。岁大疫，死者相枕籍，率众掩埋，作广荐法会，大雨平地三尺，疠气立解。参政周君汝登，率学子来扣击，举通乎昼夜之道而知发问，师曰：“此圣人指示人，要悟不属生死一著耳。”周君怃然击节。粤之孝秀冯昌历辈，闻风来归。师拟大慧冠巾说法，构禅室于壁垒间。说《法华》至宝塔示现娑婆，华藏涌现目前，开悟者甚众。居粤五年，乃克住锡曹溪，归侵田，斥僦舍。屠门酒肆，蔚为宝坊，缁白坌集，摄折互用，大鉴之道勃焉中兴。甲寅夏，师在湖东，慈圣宾天，诏至恸哭，拂剃返僧服。又二年，念达观法门死生之谊，赴葬于双径，为作荼毗佛事。箴吴、越禅人之病，作《担板歌》吊莲池宏公于云栖，发挥其密行，以示学者。自吴门返庐山，结庵五乳峰下，效远公六时刻漏，专修净业。居四年，复往曹溪。天启三年癸亥，宣化公赴召来访，剧谈信宿。公谓师色力不难百岁，更坐二十余夏，如弹指耳。师笑曰：“老僧世缘将尽，幻身岂足把玩哉？”别五日，果示微疾。韶阳守张君来问。师力辞医药，坐语如平时。既别，沐浴焚香，集众告别，危坐而逝，十月之十一日也。溪水忽涸，百鸟哀鸣，夜有光烛天。三日入龛，面颜发红，须发皆长，鼻端微汗，手足如绵。僧徒惊告，谓师复生。萧公语：“余衰老赴阙，跋涉二万里，何所为哉？天殆使为师作末后证明耳。”呜呼！知言哉！ 
    师长身魁硕，气宇堂堂。所至及物利生，机用善巧，如日亘雨润，加被而人不知。山东再饥。师尽发其，亲泛舟至辽东，籴豆以赈。旁山之民，咸免捐瘠。税使与粤帅有隙，嗾市民以白艚作难，群噪围帅府。师缓颊谕税使解围，不动声色，会城以宁。珠船千艘，罢采不归，剽掠海上。而开矿之役，绎骚尤甚。采使谒曹溪，师以佛法摄受，徐为言开采利害，繇是珠船罢采不入海，而矿额令有司岁解。制府戴公诒书谢曰：“吾乃今知佛祖慈悲之广大也。”师为余言：“居北台，大雪高于屋数丈，昏夜可鉴毛发，坚坐待尽，身心莹然。迟明，塔院僧穴雪以入，相携行雪洞中，里许乃出。当诏狱拷治时，忽入禅定，榜棰刺，若陷木石。逾年在雷阳，郡丞以矿事被逮，侍者惶遽传告，毒楚卒发，几无完肤。”此《楞伽笔记》所繇作也。东游至嘉兴楞严寺，万众围绕，有隶人如狂易状，搏颡不已，曰：“我寺西仲秀才也，身死尚在中阴。闻肉身菩萨出世，附隶人身求解脱耳。”师为说三皈五戒，问解脱否？曰：“解脱竟。”懵然而觉。师之树大法幢，为人天眼目，岂偶然哉！师世寿七十八，僧腊五十九。前后得度弟子甚众。从师于狱，职纳橐者，福善也。终始相依于粤者，善与通炯、超逸、通岸也。贵介子弟，剜臂然灯，以求师道，现大士像于疮痂中而坐脱以去者，即墨黄纳善也。粤士归依者，冯昌历为上首。御史王安舜、孝廉刘起相、陈迪祥、欧文起、梁四相、龙璋，皆昌历之徒也。师所著有《楞伽笔记》《华严纲要》《楞严悬镜》《法华击节》《楞严法华通议》《起信唯识解》若干卷，《观老庄影响论》《道德经解》《大学中庸直指》《春秋左氏心法》《梦游集》又若干卷。嗟乎！师于世间文字，岂必不逮古人？有不逮焉，亦糟粕耳。师于出世间义谛，岂必不合古人？有不合焉，亦皮毛耳。惟师夙乘愿轮，以大悲智人烦恼海，以无畏力处生死流，随缘现身，应机接物，末后一著，全体呈露。后五百年，使人知有一大事因缘，是岂可以语言情见、拟议其短长者哉？是故读师之书，不若听师之言；听师之言，又不若周旋瓶锡，夷考其生平，而有以知其愿力之所存也。谦益下劣钝根，荷师记，援据年谱行状，以书兹石。其词宁繁而不杀者，欲以示末法之仪的，起众生之正信也。铭曰： 
    人生出没，五浊世间。生死之涂，屹立重关。重关峻复，谁不退堕？师子奋迅，一掷而过。济河焚舟，县车束马。一钵飞渡，谁我御者？冰山蛰伏，雪窖沉埋。冰解冻释，水流花开，光明四照，上彻帝阍。荣名利养，匪我思存。震霆赫怒，我性不迁。桁杨木索，说法炽然。觉范朱崖，妙喜梅州。雷阳万里，谓我何求？军持应器，横戈杖锡。毁形坏衣，古有遗则。大鉴重徽，灵不昧。屈旬之衣，如施画缋。师之示现，如云出谷。触石肤寸，雨必待族。云归雨藏，山川自如。孰执景光，以窥太虚？福德巍峨，文句璀璨。视此肉身，等一真幻。匡山不来，曹溪不去。塔光炳然，长照觉路。 
    天启七年丁卯九月朔，常熟幅巾弟子钱谦益谨述。 

（闻谷禅师塔铭） 
    闻谷禅师印公，以崇祯丙子十二月十七日示寂于瓶之真寂禅院。明年丁丑九月初六日，弟子奉全身塔于孔青之阳。师世寿七十有一，僧腊五十有八，主丛林二十五年，建道场二所，度弟子千有余人，得戒弟子万有余人。师之没也，传戒弟子鼓山贤公千里赴吊，补师住处，为其塔上之铭。既葬，而其上首弟子大坚等扣余山中，复以勒铭为请。以余于师有支、许之好，假世谛文字，演说实相，为贤公疏通证明焉，亦贤公之志也。余其忍辞？谨按： 
    师讳广印，字闻谷，嘉善人周珊之子。母赵氏，梦玄武神仗剑领甲士拥门而生。师为儿时，左眼角尝见一浮图住空中。稍长，父携观大胜寺浮屠，讶曰：“我眼中尝见此。”此后遂不复见。年十三，祝发于杭之开元寺，见壁间法界图，问其师曰：“十界从心生，心从何处生？”师不能答。往扣西蜀仪峰和尚于清平，峰教看云门露字。师直下挨拶，至忘寝食。峰举丙丁童子来求火话诘师，举拳挥按，痛骂驱出门。白汗津津浃背，益发奋力参。年二十四，入云栖进具。二十六从介山法师习台宗，期年而臻其奥。云栖大师开法净慈，特举师为维那。数年来，昼则听讲，夜则缚禅。参无幻禅师，乃谢去讲肆，摄静于西溪法华山。单丁四年，或数日不食，或一坐连朝。参请渐多，乃曳杖而去。上双径，结茆白云峰下，影不出山者六载。看亮座主参马祖因缘，疑不能释。一日见黄瑞香花，忽大悟，从兹碍膺之物咸冰释矣。出山至云栖，受菩萨戒，朝夕请益，尽得云栖之道。至宜阳，参龙池幻有和尚，池谓师曰：“何不承当此事，共相唱和？”师不自肯。池曰：“更欲如何？”曰：“视圆悟、大慧为多愧耳。”池怃然曰：“当今学者未会先会，那能得不自肯如子者乎？老僧当避一头地矣。”北游五台，还至径山。时海内禅席寂寥，乃与髻峰诸师创禅期于莲居永庆，仪峰老人复来自蜀，因得重征玄奥，印明临济宗旨。峰归，师隐湖之箐山。瓶为双径两目孔道，行脚往来，无一茅盖头。师捐衣钵，创数椽为接待之计，法施云涌，郁为宝坊，遂移真寂废寺旧额名之。事既竣，杖笠南游，隐建州之废寺凡三载。浙僧始物色得之迎请络绎，掉头不顾。会主院者相继迁化，师不得已，复归视事。四方衲子，参请云集，众至五千指。禅净双提，规重矩叠，称江南法席之最。久之，复南游，栖建州之宝善四载。年七十，乃归老于真寂。次年腊月八日，说戒毕，示微疾逝。前一日，手书与径山长老，送《仁王经》，劝其展诵报国，索纸书诫语，泊然而逝。盖贤公之铭师如此。 
    呜呼！万历中，方内有三大和尚，紫柏可公、云栖宏公、憨山清公，各树法幢，为人天眼目。三公入灭，魔外横行，喝棒错互。吴、越之间，人如中风狂走。当此之时，真修退藏，密传三老之一灯者，禅师一人而已。师痛夫世之盲参瞎悟者，以狂易之病，饮涂毒之药，穷老参究，终不以悟。自居学者，少逞知解，必深锥痛札，期于爆断命根而后已。师之砥柱末法者一也。师痛夫世之上堂登座者，以俳优之场，演沐猴之戏。坚辞僧众，不许开堂。晚岁正告诸宰官：“孀居久矣，复肯傅粉墨求嫁耶？”师之砥柱末法者二也。师痛夫世之架大屋，养闲汉，荣名利养，市贾相求者。真寂告成之后，数年退院，七载南游，腰包杖锡，飘然于荒山野水之间。师之砥柱末法者三也。师器宇冲和，神观闲止，导迎善气，被褐怀玉，有儒者ウ然之风。其持身卫道，苦心危行，如冰之凌霜而益坚，如玉之锻火而愈栗。扌耆柱大法，于衰残充塞之余，孤行独往，贲、育不能夺也。贤公所谓蒙众诮而弗恤，犯众怒而弗顾者，信乎其知师者矣。师之七十也，余为文以称寿曰：“传曰：‘不有君子，其能国乎？’以佛门观之益信。”师读之，为之破颜微笑。今师之葬已三年矣，踵贤公之后而铭其塔，慨刹竿之日倒，愧金汤之无人。俯仰法门，有深感焉。乃为之铭曰： 
    单传教远，禅席寥寥。师起其衰，如风鸣条。禅风渐扇，魔民蜂起。师砭其敝，如坊止水。师不以禅，置律与经。历然光明，如谷传灯。师智愈圆，其心愈密。悟显修，如灯在室。宝炬不然，金镜式微。誓挥我戈，以指悬车。风霜剥落，冰雪崔嵬。穷冬Ё阴，孤阳独回。楼阁千间，云堂一宿。何处是师？本来面目。云栖为师，永明是宗。岿然一塔，坐断虚空。闽山浙水，吾师在焉。明明如月，常照百川。 

    （洞闻禅师塔铭） 
    古之得道者，以死生为如幻三昧，故有谓坐脱立亡，尚未梦见先师意者。世衰圣伏，盲师瞽说，各自称尊，则非末后一著，不足以勘辨之。盖亦末法使然也。天启三年七月，洞闻禅师示寂于破山之禅院。是时天方溽暑，流金铄石。越三日，余趋视之，垂首趺坐，若入正定。蚊蚋却避，肤理莹洁。四众观者，莫不叹异。师行解未知其何如？以余所见，亦可谓甚难希有者矣。师吴江李氏子，少出家，入华山。为默庵和尚侍者。舍而归紫百大师，大师改名法乘，号曰洞闻。冯祭酒开之《送似尘洞闻游方序》云：“二上人，一脱逢掖，一逃外法，俱奇男子。”体质文弱，不耐劳苦。一旦以紫百师鼓策，遂迸裂牵缠，给侍瓶锡，方出门时，已无万里。此师行脚因缘也。初居虞山之三峰，徙天目之中云庵，卒老于破山。师慈和乐易，具大人相。所至住山，诛茅束薪。偕其徒雪庵，拮据庀治。师优游兀傲，饮石泉而荫松柏，不汲汲□于荣名利养，其视世相，轻也。斯其临终所得力者欤？师世寿七十二，僧腊五十，墓在破山寺之南凡若干步。铭曰： 
    师之参访，踵决履穿。小扣大击，如石出烟。归而住山，参粥饭禅。一坐廿夏，不震不骞。开堂说法，千偈澜翻。究亦何有？空谷然。破山嵯峨，龙涧蜿蜒。残灯初日，师或在焉！ 

    （鹤林法师塔铭） 
    常熟县治之巽隅，建聚奎塔，久而未溃于成。众君子聚而谋住持，咸曰鹤林法师其人也。师遁迹北山之藤溪，幡然而起，率其弟子仁方往莅焉。师律行精严，四方归仰。仁方能捐衣去食，伐木辇土，以专勤耆事。不逾年，塔工大兴。崇祯三年七月，师示疾于塔院，说偈别众，坚坐而逝。又一年，仁方亦逝。其徒知通等奉全身塔于拂水岩之西岭，以仁方焉。师讳大寂，嘉定赵氏子。甫出家，得度于护国寺永敏和尚，受具戒于云栖大师，学经论于绍觉法师。单丁行脚，凡十余年。缚禅于庐山，游少林，礼五台，归虞山而老焉。师质貌朴愿，志气专壹。其尊严毗尼也，如法吏之守三尺，谨凛科条而已。其讲习经论也，如举子之穷六经，穿穴章句而已。繇定以发惠，因相以契性。遍参诸方，扣击宗旨。久之，于心地渐有所发明，然不敢高其举趾，轻言向上事，曰：“吾株守吾经律而已。”说法为人，必提唱念佛法门，曰：“吾所学于云栖者，如是而已。”坐虞山数夏，空林荒樾，午夜施食，鬼啸魈吟，与梵呗相应和。日不重食，夜不胁席，箧衍无一钱之藏，徒仵皆化之。仁方病亟，求一故絮籍体，竟不可得。诸方皆曰：“此真鹤林之子也。”师之葬，实崇祯五年十一月。其上首弟子曰智妙，即仁方也，墓在师之左方十余步。铭曰： 
    柳子有言：儒以礼立仁义，佛以律持定惠。去律小经，佛道斯替。生死海中，风波淫裔。孰是船师，乱流而济？师之轨行，岂曰滞泥。涉生死流，回翔鼓。盲禅魔民，横奔狂犭制。读吾之铭，其亦思褰裳而揭厉也耶？ 

初学集卷六十九 
    ○塔铭（二） 

（华山雪浪大师塔铭） 
    昔梁肃之论荆溪，以为明道若昧，涣然中兴。圣人不作，其间必有命世者出焉。我明正、嘉之际，讲肆独盛于北方。无极和尚起自淮阴，传法于通、泰二公，具得贤首、慈恩性相宗旨，归而演法南都，而其门有雪浪恩公、憨山清公出焉。一车两轮，掖无极之道以济度群有，而法道焕然中兴。向非命世而出，则何以臻此？谨按憨师所撰《雪浪大师传》而序之曰：师讳洪恩，姓黄氏，金陵民家子。为儿时，虽随戏弄，遇佛礼足。塾师以句读课之，颔之而已。极师讲《法华》规矩于报恩寺，师年十三，从父往听，倾耳会心，留旬日不肯去。母使父趣归。师袖剪刀，礼玄奘大师发塔，自剪顶发，手提向父曰：“以此遗母。”父恸哭，师瞪视而已。为小沙弥，颀然具大人相。一日设斋，往踞第一座。首座呵之，师曰：“此座谁坐得？”座曰：“通佛法者坐得。”师曰：“如是则我当坐。”座曰：“汝通何佛法？”师曰：“请问。”座举座上讲语，师信口肆应，无不了了。一众惊异曰：“此郎再来人也。”憨师少师一岁，并得度于西林长老，同参极师，比肩握手，如连珠珏玉，见者以为无着、天亲也。师年十八，分座副讲，佛法淹通。乃留心义学，听极师演《华严大疏》，五地圣人于后得智中，起世俗念，学世间技艺，涉俗利生。尝言不读万卷书，不知佛法。博综外典，旁及唐诗晋字，研朱益丹，帷灯画被，不知者以为滞淫世谛中也。憨师从云谷和尚缚禅天界寺，师见其枯坐，呵以听讲，曰：“用如三家村土地作么？”憨曰：“古德有言：自性宗通，回观文字，如开门落臼耳。”师曰：“果如此，则我兄也。”憨师苦南方软暖，决计北游。师苦留之，憨诒师入城办严，冒大雪，携一瓢长往。师还寺痛哭。久之，游嵩少，入伏牛，抵京师，上五台，觅憨师于冰雪堆中，腰包罨饭，誓共生死。憨语之曰：“人各有志，亦各有缘。兄之缘在弘法以续慧命，不当终老枯寂。江南法道久湮，当上承本师法席，荷担嘱累，为人天眼目，庶不负出世因缘也。”师然之，相与郑重而别。极师弘法以来，三演《大疏》，七讲《玄谈》，师尽得华严法界圆融无碍之旨。本师迁化，次补其处。游泳藏海，囊括川注。单提本文，尽扫训诂。称性而谈，标指言外，恒教学人以理观为入法之门。先是讲肆纠缠教义，如抱桩摇橹，略无超脱。及师出世，遮双显，总别交光，摩尼四现，一雨普沾。学者耳目错互，心志移夺，如法雷之破蛰，如东风之泮冻。说法三十年，黑白众日以万计。闲游杖锡，四众围绕，遍山水为妙声，化树林为宝网。东南法席，未有盛于此者也。嘉靖四十五年，报恩毁于雷火。师与憨师三日哭，誓以兴复相肩荷。憨虽在台山、东海，未尝顷刻忘报恩也。憨罹难赴南海，师见浮图露欹倾，沿门持钵，行乞都市，高门县薄，金钱云委，凡三年而竣事。塔高二百五十尺，安三轮处，高七十尺，架半倍之枢，木从空而下，如芥投针，不差参黍。当塔心未下，师呕血数升，块然趣定。风铃雕角，如有鬼神护持。万众惊叹，咸以为愿力冥感也。晚年接海众于望亭草庵，日则斋饭，晚则澡浴，夜则说法，二利并施，四众歙集。未几示微疾，集众告别。弟子乞师垂示，师曰：“中空如花，本无所有，说个甚么？”问灭后用龛用棺？师曰：“坐死龛子，卧死棺材，相锡打瓶，且莫安排。”沐浴更衣，端坐而逝，万历戊申十一月十五日也。俗寿六十四，法腊五十一。弟子奉全身还葬于雪浪山。师高颡朗目，方颐大口，肌理如玉。讲演撤座，方丈单床，默修壁观。尝于长城山中正定二日，林木屋宇，皆为震动。心下如地，坦无丘陵，不立崖岸，不避讥嫌。论诗度曲，见闻随喜。鲜衣美食，取次供养。已而饭惟羹豆，卧则刍秆，舍茶则担水出汲，饭僧则斧薪执具。人以为现少异，而不知其行已有常也。尝驻嘉兴楞严寺，爱其池木清嘉，作精舍三楹，经营浃月，手自涂。落成三日，飘然而去，终身不再至焉。其逍摇摆落，皆此类也。紫百可公，精持毗尼，心颇易师。憨师以出家因缘告之。可公悚然曰：“殆窥基后身也。”余自毁齿，即获侍瓶锡。丁未，偕李长蘅扣师望亭。瞻向之余，心骨清莹，始悔向者知师之浅也。传法弟子耶法、明宗、三明、归空、格空、瑞林先逝，觉法终隐匡山。殁后讲演者，巢松浸、一雨润在三吴，蕴璞愚在都下，若昧智在江西，碧空湛在建业，心光敏在淮南，南北法席师匠，皆出师门，信乎中兴之盛也。苍雪法师彻公，润公之法子，阐法吴下者也。追惟祖德，请余为塔上之文。余何敢辞？系之铭曰： 
    法道下衰，如世中否。谁其振之？命世蔚起。极师南来，记俨然。贤首慈恩，二灯并传。有两驹齿，化为龙马。攫碧落，蹴踏天下。憨往曹溪，经星南流。浪驻江表，斗柄斯昭。智炬高明，德瓶亻待。经江论海，逢原会委。帝网金相，刹海鉴光。华严法界，涌现堵墙。讲树敷花，谈丛落实。舍利腹贮，狻猊口出。以其绪余，庄严相轮。雀离浮图，示见矗云。歌楼酒坊，禅灯法席。三车一乘，鸿爪牛迹。大布而衣，一床而居。霜降水落，白月空虚。禅律对待，经论繁兴。密师四战，人无得名。法幢岿然，义天常朗。窥基非来，雪浪不往。 

    （一雨法师塔铭） 
    师名通润，字一雨，姓郑氏，苏之西洞庭山人。儿时昼夜啼哭，抱入寺见佛，或出门见僧，即止。嬉戏大树下，累砖成塔，指爪礼拜。稍长，辞家入长寿寺，去氏削发，究心大乘经论，旁通义学。宵礼大士，额坟起不休。寺长老源公，从雪浪大师讲楞严于无锡，以书招师。师曰：“此经奥义，十师尽之。买菜求益，复何为乎？”源怒，移书谯责，乃往。与雪山杲公、巢松浸公同参于华藏寺。南北讲肆，《楞严》则会，《法华》则要，如老塾师墨守《兔园册》，口耳之间，传遽而已。浪师扫除注脚，敷演妙义，颦呻咳唾，光明炽然，闻之如樯马奔驰，风涛回骇，破除宿物，得未曾有。合掌涕Д，向源首座忏悔：向者得少为足，以大海纳牛迹中也。浪师法道ピ赫，学人慕膻因热，辄思炷香分席，为荣名利养之计。师与雪巢矢心执侍。金陵之花山，京口之焦山，江山高秀，云水孤清。侍浪师往来栖息，历十余夏，相依如形影。憨老闻而叹曰：“好学人吾兄一网打尽矣。”大师迁化，雪公亦没。师友沦亡，灰心埋，以传灯续命为计。置钵于虞山北秋水庵，将终老焉。已而应天界之请，休夏于断臂。睡觉闻远寺钟声，如殷勤启请，赋诗曰：“岂谓帝城虚讲席，却将唇舌累知音。”自此遂慨然出世，与浸公分路扬镳，大弘雪浪之道，诸方皆曰：“巢师讲，雨师注。”又曰：“巢、雨二法师，雪浪之分身也。”师每慨法相一宗，玄奘传之西域。自贤首、清凉唱《华严》，人皆畏数逃玄，习者益少。本师唱演《华严》，实发因于《唯识》，龙藏具在，教海方新，时节因缘，其在斯乎？先有此论标义，藏┑箧衍。王翰林宇泰求之，靳而弗与。翰林购得副本，笺为旁注，如西明圆测，隐形盗听，以敌窥基，其为法良苦矣。师乃复殚精搜缉，作为集解，积十年而削藁。首披《宗镜》，斩关抽钥，遍探《楞伽》《深密》等经，《瑜伽》《显扬》《广百》《杂集》《俱舍》《因明》等论，及大经《疏钞》与此论相应者，靡不疏通证明。昔者纂钞盛行，辈流首伏，以谓基师正太阳，忠也旁衔龙烛。求之今日，慈恩中兴，庶几当之矣。师嗣雪浪，出世说法利生者十有六年。讲《法华》《楞严》《楞伽》《华严玄谈》《唯识》者十二座。初从浪师于金山，衣不掩，履不纳足。临江唤渡，囊无一钱。自视泊如也。卜居铁山，为瑷禅师故庵，面太湖，负西迹，眠云卧月，绝影人间者五载。除夕自斧枯树，罩火煨芋。高足弟子夹坐赋诗。雪消门启，人径宛然，则发春已十余日矣。日过经二十纸，上首白请少减，师呵之曰：“汝看我瓮中米多少？”其精严孤诣，皆此类也。师状貌古朴，风规闲雅，方内名士如程孟阳、李长蘅、邵茂齐、钟伯敬、文文起、赵凡夫、朱白民，抚尘希风，乐与游处。尝自誓生生世世居学地，与士大夫相见。人言师有三有一无，三能耐一不能耐。有德、有言、有情理，然无因缘；耐学、耐穷、耐交游，然不耐俗。此可以知师矣。师自称二楞主人，改铁山为二楞庵，于此疏严、伽二经故。移住花山，又移中峰，浃辰出一纸示众，皆嘱累语，遂以是日示寂，天启四年九月十八日也。世寿六十，僧腊四十六。崇祯元年，葬全身于中峰者，法子明河、读彻也。注经二十余种，约法性则有《法华大》《楞严楞伽合辙》《圆觉近释》《维摩直疏》《思益梵天直疏》《金刚经心经解》《梵网经初释》《起信续疏》《琉璃品驳》《杜妄说辩谬》若干卷；约法相则有《唯识集解》十卷、《所缘缘论论释发硎》《因明集释》《三支比量释》《六离合释释》若干卷。师没后，河、彻二公继师之席，弘法吴中，而继师主中峰者彻公也，实来请铭。铭曰： 
    师之说法，弘演三车。金山粥鼓，金陵雨花。秋水铁山。师之幻住。古木千章，梅花万树。花山别院，中峰古坟。经传雪浪，论续慈恩。如吴含桃，舍利二七。毫端冢中，涌现则一。 

    （汰如法师塔铭） 
    贤首之宗，弘于雪浪，其后为巢、雨，为苍、汰，皆于吴中次补说法，瓶锡所至，在花山、中峰，两山云岚交接，梵呗相闻。四公法门冢嫡，如两鼻孔同出一气，但有左右耳。巢、雨迁谢，苍、汰与余法乳之契益深，而汰复以崇祯十三年十二月四日顺世而去。于是苍雪彻公作为行略，而请余铭其塔曰： 
    汰如法师明河，号高松道者，扬之通州人。姓陈氏。母梦道人手《法华经》一卷来乞食而生师。年十余岁，善病。父母送州之东寺，依一天长老剃度。寺习瑜伽，师究心大乘方等诸经，兼工词翰。年十九，腰包行脚，遍参诸方。见一雨润公，如子得母，不复舍离。随师住铁山，继师住中峰。既而说法于杭之皋亭，吴之花山，白门之长干寺。藏海演迤，词峰迥秀，遮圆融，道俗交摄。识者以为真雪浪之玄孙也。从上诸师，未讲《大钞》，苍、汰二师有互宣之约。师首唱一期，群鹤绕空，飞鸣围绕。订来春为三期，与苍践更。未几示疾，怡然化去。惟自念言：心不知法，法不知心，谁为作者？亦谁受者？直知谭倦欲眠，声息旋微耳。世寿五十三，僧腊三十余夏。遗言建塔于中峰。所著有《华严十门眼》《法华楞伽圆觉解》《续高僧传》若干卷。彻公之论曰：“举世求一悟人不可得，其惟解人乎？悟解之在人，如水之于味，响之于声解岂有乎？悟岂无乎？舍甲认乙，遂有多名。回面一呼，应声立至。解有先乎？悟有后乎？”师尝云：“念佛人一意西向，参禅人只顾南询，置东北两方于无用之地。”又自言：“不通禅，不习教，无位于法门，亦不知无位真人为何义，解乎悟乎？吾安识其庭宇之所际哉？”又曰：“师事业福缘，未能如古人，亦未可与今之不教不禅欺世盗名者比。”呜呼！知汰者莫如苍，信法门之益友矣。铭曰： 
    雪浪如龙，蟠教宗。支分蜿蜒。化为高松。孤塔亭亭，坐断中峰。刹海涉入，帝网重重。然则师之说法固未尝止，而《大钞》之讲肆其可以为未终乎？ 

    （竺禅师塔铭） 
    师讳圆净，苏之长洲人，姓陆氏。九岁出家，居瑞光寺。师曰宝月，祖曰蓝园。十八岁落发为僧。卒于崇祯己卯之八月，年五十二，为僧四十一期。归骨于寺之西偏。师为儿时，乐易顺祥，迟重不戏。稍长，知衲衣下事。坏衣揣食，发愤参究。腰包行脚，遍扣诸方。瑞光颓圮百年，几为废寺。师然香佛前，舍身修复。日则呼嚣唱缘，夕则闵默跪祷。历江潮，穷寒暑，专勤精一，人鬼叶从。天启甲子，建七佛阁。崇祯己巳，修天宁浮图。阁成，建《法华》《梁皇忏》期讲演《摩诃止观》法席云委。延顶目禅师住持，不以私其仵，先后建立，感塔光天眼之异。癸酉，修浮图露盘，市木归，遇风于荆江，巨木离筏矗立，有声。师呵之曰：“汝材中塔心，他日应人天瞻礼，何为兴妖作怪耶？”言讫，若有物纟率之下者。明年，塔工成，师病日剧。三年，遂不可为，亦所谓以死勤事者也。卒之日，与其徒侣问讯，以宗语相提唱，盖其平生得力如此。余年十六，寓瑞光后院。师少于余六岁，短小类侏儒。余狎之，墨其面以为戏。已而拉之游寺经行，废塔破壁，瓴甓圬墁，兀О压人，相与狂奔而返。崇祯初，闻瑞光之修复，访问所谓竺和尚者，追省儿童时事，相见一笑，为刻记于石。余有急征之难，师结坛以禳，长跪右绕，涕泪悲泣，迨余归而后解。余归未一年，而师顺世。此其徒所以谒铭于余也。 
    呜呼！师戒法精严，慈悲摄受。刳心尽智，专精道场，曰未尝有取。拔毛布发，崇构塔庙，曰未尝有作。招提，总是禅关。钱刀土木，谁非般若？世之盲师瞽说，互相鼓唱，不曰授某师话头，则曰经某老印可。始而问影镂空，既而中风狂走。师方悲愍之不暇，而顾欲希风逐臭，尤而效之，不亦愚乎？不亦诬乎？余故历举其行履，而于其徒所载参访发悟之语，皆削而不书。铭曰： 
    善《易》不《易》，会禅不禅。塔庙楼阁，说法炽然。我作塔铭，粪扫藤葛。瑞光西坟，孤县缺月。 

初学集卷七十 
    ○传（一） 

（吕讲经传） 
    吕讲经者，名智寿，字松岩，北平宛平县时雍坊吕氏子也。始为童子，辞父母出家庆寿寺，依惠禅师学浮图法。洪武元年，年十六，出游山东之齐河县，建定慧寺。十五年，领符牒于京师，遂主其众。庚辰岁。靖难兵起。太宗幸济南，寿朝见，请从军自效。奉敕募兵五千人，号敢勇忠效军。累升都指挥同知，神武中卫，带俸从征。横刀跃马，身先士卒，所至功为多。靖难兵罢，悉缴上钦赐银币钞锭，请返僧服。诏同衍禅师住庆寿寺，管北平府僧纲司副都纲事。永乐元年，召赴南京，升僧录司右觉义，旋升右讲经。诏住持能仁、鸡鸣、天禧三寺，齐河定慧寺毁于兵，寿请重建。诏工部为庀治。六年，扈驾巡守北京，诏修广荐法会，度白沟河五处阵亡将卒。九年，母马氏没于齐河，追封都督夫人，赐坟地五十亩。葬具钱物，皆内府优给。十一年，奉命住持庆寿寺，诏以月朔望升天王殿法座说法，劝诱四众。十七年三月，衍禅师示寂于庆寿寺。上临问者三，命寿治葬事，起塔于寺祖坟之西。九月二十日，无疾端坐而逝。异香满室，如衍禅师化时。士庶皆惊叹。上为文命礼部员外郎郑复言致祭，起塔祖坟内，与衍相望。衍禅师者，故赠少师荣国公谥恭靖姚公广孝也。赞曰： 
    余尝道齐河，信宿定慧寺，丰碑岿然，载吕讲经事。从寺僧访得其事状一卷，皆国史所不载。遂举其略，为立传。寺之后院，供荣国及讲经画像，荣国乐易颀秀，似文人老衲，而讲经相奇伟，巨目方颐，面如沈铁，英姿飒爽，闪动影堂灯火间，想见其身领忠效军冲锋酣战时也。余盖为之敛容肃揖，久而后去云。 

    （工部右侍郎赠尚书程公传） 
    公讳绍，字公业，山东掖县人也。永乐初，占籍德州左卫。曾祖贤封，怀庆府推官。祖瑶，举进士，历官江西右布政使。父讷，赠工部右侍郎。公生十岁，能属文。二十七举于乡。次年举进士，除河南汝宁府推官。廉明仁恕，多所平反。从赈荒使者巡行河、雒，单车徒步，与残民相劳苦。民拥道泣曰：“微公，吾侪小人无孑遗矣。”行取擢户科给事中。当是时，人主深居，貂四出，大臣环私植党，举朝贸贸然如行雾中。公在谏垣，以别白贤奸、澄清世道为己任。白简屡上，皆弹劾执政私人，抉レ其票拟春驳。执政心衔之。矿税之使，奏逮有司，锒桁杨，道路狼籍。公再三论救，危言抗论，触冒忌讳。人主优容之。山西矿使劾知县韩薰，公特疏申理，遂除名为民。或曰：“执政假以修怨，非上意也。”公归，奉太公里居，晨花夕月，馨膳洁冫食者二十余年。光庙御极，即家起太常寺少卿。旋奉太公讳。服阕，征拜太仆寺卿，廷推都察院副都御史，巡抚河南。至则举其为理官时经营储亻待者，倒囊出之，凡所施罢，不逾漏刻，栉垢爬痒，若民自为。仪封宗人为盗囊橐，淫虐彰闻，莫敢何问。公列上其罪状，诏囚送高墙。诸宗惕息，杜门穴墙，相戒莫敢犯。天启四年，玉玺出临漳，公上疏曰：“秦玺之不足征久矣。今玺之出，适在臣疆内。道路喧噪，流闻禁闼。既不应还瘗地下，又不敢私秘人间。欲遣官恭进阙庭，迹步贡媚，非臣谊所宜，亦恐皇上之所宝者，在彼不在此。臣虽什袭荐之，皇上且瓦砾置之也。谨先驰奏闻，候命进止。昔者王孙圉不宝玉珩，齐威王不宝乘，蛮夷偏霸，犹知尊贤宝善，照曜史册，况于全盛之朝、明圣之主乎？今之大臣，如总宪邹元标、冯从吾，尚书王纪、盛以弘、孙慎行，侍郎曹于汴等，忧国奉公，白首魁艾。又有一斥不还之词林，久锢不起之台谏，思皇多士，国之宝臣，臣不能挽回天听，汲致明廷，徒献符贡玺，效七十二代之故事，臣窃羞之。伏望皇上，践履大宝，克受贞符，怡神寡欲，亲贤纳谏，在朝之忠直勿事虚拘，遗野之名贤急为登进，玉瓒瑟于清庙，瑚琏贲于明堂，共襄大器，永固金瓯。虽谓虞舜黄玺、夏禹玄圭至今存可也。区区传国宝，其真伪岂足论哉！”逆奄方侈言符命，得公疏，大怒。公遂移疾告归。又十年，而今上即家起公为工部右侍郎。庆陵宝顶成，加服俸一级。年至乞休，四疏始得请家居。又三年而卒，享年七十六。赠工部尚书，复荫一孙入监。娶袁氏，子二人：震为南京户部郎中，泰为中书舍人。 
    公为人深衷笃厚，真率坦迤，善善恶恶，根于天性。与人居，虚怀折节，退然如不胜衣。一旦犯大难，解大疑，捍大患，云行雨施，雷轰电掣，死生祸患，视之蔑如也。中州承平日久，兵马刍粮，藩司窟穴其中。公一切按核，讨军实而申儆之。中州之有兵，自公建钺始也。归德、汝宁、彰德间，群盗扇动，旋就扑灭。厥后有勤王之役，后抚范公率公部兵以行，踊跃前驱，为诸镇之冠焉。己巳冬，奴薄都城。公家居募壮士入援，自办行粮七千余两。事平议叙，公固让曰：“主辱臣死，用此叙功，独不虑贻奴虏哂乎？”其慷慨任事，持大体如此。公之葬也，次子泰属其友卢礼部世氵为行状以上史馆。礼部之状公曰：忠孝清勤，生平所学，惟此四字。又曰：才、识、胆，三者具备，而一本之诚。此六言者，可以蔽公矣。余旧待罪太史氏，知公事为详。礼部笃论君子，其言足征也。平生不为人作传，而独为此文。后有君子，得以考览焉。赞曰： 
    玉玺之献也，天子亲御文华门，玺贮御前，逆奄手捧之，凭轩颁示，群臣皆呼万岁。传制受贺而罢。奄初侍上侧，传玺时当而立，指挥下上，示人以魁柄在手，非人臣之度也。已而屡兴大狱，斩艾善类，几至移国。程公之奏上玉玺，有旨哉！以道事君，知几其神矣。程公身事四朝，扬历中外，悬车致仕，以恩礼始终。观公所遭际，盖犹有庆历间盛世大臣之流风焉。呜呼休矣！ 

    （雷孝子传） 
    雷孝子者，名振关，陕西华阴县人也。孝子之父，年八十有五，遘弃疾，勺水不入口者五日。孝子卜之，弗吉。臂肉大如钱者三，烹药而进之。其父饮药，欠伸呼家人曰：“我思食粥。”啖粥尽二盂。明日，病良已。强饭徐步，优游里者一年而卒。孝子庐于墓侧。老屋三间，上漏下穿，天寒月黑，悲风萧飕。孝子拊膺夜哭，与嗥狐啼猿相应和也。乡老白上其事，所司咸异之。将闻于朝，举聚土旌门之制，格于令，不果。余同年进士杨君呈秀官户部主事，华阴人也，为余道其事。杨君又言孝子为县博士弟子员，俯躬下气，恂恂德让君子也。为说者曰：“韩退之为人对，言有剔股以奉母者。”今孝子亦云，岂秦人之遗风耶？退之以不幸因而致死、毁伤灭绝为虑，而以谓不当旌门。孝子当臂时，计尽无复之，毁伤灭绝，有不暇计，又况于门之旌不旌耶？慈溪黄东发谓人对决非韩子之文，而宋景濂因之。然我高皇帝之著令，实与韩子吻合，余不敢非也。今世士大夫全躯保妻子，精于自为，拔一毛以利其君亲，有所不为。有股如孝子者，生于斯时，旌之以风世，其亦高皇帝之所不禁乎？激而传之，无使其无闻焉。 

    （吴孝子家传） 
    吴孝子士志，字伯高，世家常熟之城南。曾祖寅，官武昌府同知。正德七年，霸州贼刘六、刘七、赵遂自山东、河南掠湖广，上下武昌者再。寅摄守，帅舟师击之江中，两指挥为左右翼。谍者告曰：“贼黄衣黄盖，帆樯一色。益首画白鹅者，刘六也。”白鹅舟至，命两翼齐发矢，六中项，堕水死。遂详剃发入武当图变。寅知遂善奕，详病，募奕者。遂怀利刃来见，就床前对奕。久之，遂起。旋戒健卒以犬血覆其首，一人出袖中椎椎其肩，遂缚遂，槛车送京师。寅生朋来，朋来生楚儒，皆博士弟子员。孝子，楚儒长子也。年八岁，父母出避倭，中道相失。孝子归守其庐，曰：“家人终当于此索我。”父没，孝子痛欲从死。其大母年九十余，及其母强之食。乃日进粥一盂。泪渍枕席，重ブ俱烂，二母不知其夜哭也。尝早起，见其父素衣玄冠，坐灵床上，良久乃灭。向灵床大恸，绝而复苏。语家人曰：“无止我哀，我哀极乃徐徐得生。”自是数恸绝，以为常。冬日曝檐下，手其父事状，揽笔欲有所更定，舌卷口噤，索饮不能咽而卒。孝子执丧逾小祥，目失明，耳失聪，口失音，血枯骨立，见者悲之，以为人腊也。免丧未几竟死，年五十六。 
    旧史氏曰：“孝子死十余年，城南有徐孝子明俊，亦以孝死。明俊之子济忠，实撰孝子行状。济忠安贫好古，亦孝子也。”故援据其言为传。史称刘六焚劫汉口，指挥满弼等追及之，中箭溺死。又称赵风子自髡为僧，江夏军赵成获之，皆不及寅。《大政记》则云：“成既擒遂武昌，署印同知。吴寅所遣吏卒亦至。”以行状参考之，则史家之缺略多矣。余悲寅有禽盗之绩，而泯灭不传，故详载之于传首云。 

    （丁节妇传） 
    丁节妇龚氏，其夫丁高，吏部郎奉之孙也。节妇静好淑慎，归于高而不见答，节妇无后言。高嗜酒多内嬖。夏之日，轻裾薄装，骈肩游曲廊中，征逐饮酒。节妇衣大布之衣，循墙而过之，凛凛焉犹恐微风自衣袂中出也。高死，节妇抚其家婢，逾于高在时，人以为难。节妇寡居五十年，提强葆之孤，里中儿无敢窥其户限者。一味之甘，必以奉尊章。僮约井然，余蔬残炙，非节妇赐予，莫敢侵也。节妇в发，老而不衰。栉有遗发，必之以为┶，曲则次之。衣经数浣，犹可以当风。帷堂而敛，簇簇皆嫁时衣也。节妇，龚子立本之祖姑。立本为余道之如是。 
    史官曰：高虽家本贵公子，一狂童耳。贤不见答，之死靡它。其斯以为节乎？宋人之女，夫有恶疾，作《苡》之诗，其言曰：“苡之恶也，采之撷之，终不忍弃。”而况于恶夫乎？节妇之殉高，亦此志也。由此推之，臣子之言择君而事者，视其君不如苡，又何谪焉？然吾观古之自誓者，多毁形截发，而节妇之爱其发也滋甚。《诗》有之：“彼君子女，绸直如发。”截发不如誓发于┶之不忘也。 

    （孝女荆观传） 
    孝女荆观者，丹阳人荆寿之女，而贺宾仲之出也。观少巧惠，异甚。宾仲母华绝爱怜之，遂长贺氏。凡事丝纩文绣，不学而能，修严鲜洁，杂于珠玑纨之间，寥然独异。华奉佛，观亦好佛。宾仲读书，观亦嗜读书。一日读白乐天庐山草堂诗，喟然而叹，愿早依佛力，尽此报身，不复作儿女子刺促闺阁中。华以为不祥，趋而掩其口。寿寝疾于毗陵，观从华往省视。病稍间归，信宿而寿之讣至。观蓬垢奔哭，时方Ё寒，涕号凭塞，与风雪交咽，顿踊于舆中。舆夫契需蹈冰孔，声相籍也。比至，伏尸哭极哀，已而哭声下队，抑喉吭间。群呼之不反，就视之，形神离矣。观死时年十五，万历丙辰之二月也。观死，宾仲哭之恸，曰：“寿有女而我无甥。”君子悲之。宾仲名某，国子生。寿官五城兵马指挥，今举称司城，讹也。 
    钱先生曰：古之闲有家者，莫不有师傅保姆之教，诗书图史之戒，珩璜琚之节，是以女贞妇顺，绣黼相望，而今世无闻焉。余家江南，采问故家遗俗。丹阳贺氏，颇著于家范。重垣如城，小弱女子，不识听事。妇既抱子，朝于尊章，必匍匐叩稽，上食乃退。荆观，贺之自出，越梁过宋，比于孝娥，岂偶然哉？传荆观者徐媛，媛以工笔札名，多粉泽之语。余以为于观不伦也，作荆观传。 

    （杨烈妇传） 
    杨烈妇者，尚宝少卿富顺杨述中之女也，号曰二姑。少习管彤，洁齐庄敬。年十六，适同郡郭懋宏。十九而懋宏卒，无子。烈妇以死自誓，书古烈妇诗于衣带间曰：“妾心一片铁，不与红炉灭，妾发可剪头可截。”蜀人闻而义之。居十八年，懋宏有介弟懋相，举第二子，礼当后懋宏。烈妇请于懋宏之祖，告庙而立之，喟然叹曰：“吾今可以践衣带之言矣。”家人每防闲之，不得间。少卿以使事归里，烈妇将归宁，辞于夫柩，顿踊陷膺。归而侍于少卿，夙夜弥谨，神情惨忄詹，有求死之色。少卿察知之，敕卫甚严，经十许日后稍懈，烈妇坐蒲团上，出袖中带整衣自经，衣袂肃然，颜色阳阳如平时。发其箧笥，附身附棺，凡敛含之事，无不庀治。得数尺蹄书，皆诀别之辞。纸敝墨渝，近者亦数年矣。其属诸姊妹曰：“无读书，我为读书误。”闻者莫不感涕焉。烈妇死时，年三十有六，万历丁巳之四月也。 
    史官曰：富顺，故江阳地，今属叙州。叙州，汉犍为郡所治也。犍为古称士大夫之郡，士多仁孝，女姓贞专，而江阳以女络特闻，故其语曰：“符有先络，道张帛。”由杨烈妇观之，前志所传，岂诬也哉？蜀地星应舆鬼，与秦同分，其土风有精敏悍勇之目，而烈妇委蛇十八年，卒践衣带之言。国家大雅之化，被乎江、汉之域，美矣！抑亦其家教使然也。 

    （顾节母传） 
    上海县举人臣国缙言：“臣不天，少遭闵凶。行年六岁，臣父见背。母刘上奉尊章，下抚孺子，残灯败帷，与鬼并日。家贫亲老，盎无少储。米薪盐醯，悉出手指。臣少就乡学，一孤童走二里外，归稍暮，刘指林木而泣。噫叹之声，与悲风远近。宿火夜织，呼臣读书其旁。忍寒作苦，手足皲瘃，泣涕零乱，机杼沾渍。臣大父母相继殁，典衣庀丧，捧土就坟，独力经营，备极荼苦。臣海上孤生，服母教训，得与上计者偕，一觐天子阙廷，而刘殁已十又八年矣。伏惟圣朝以孝治天下，乡里妇孺，片善寸节，皆得表署，而刘独茹苦重泉，身死名沫。臣若侥幸进取，俟河之清，不及今扶服陈请。倘一旦卒填沟壑，魂魄私恨，何有穷已。伏睹甲令旌表之条，近稽子孙陈乞之例，亻免怀乌鸟衔结之情，陷膺腐眦，叫号天。伏乞敕下礼部，移咨都察院行巡按直隶御史，按验不妄，准格旌表。臣虽一物，深荷圣慈。陨首毁形，未能报答。臣昧死上请。”疏上，上曰：“其命所司知之。”国缙姓顾氏。父曰可大，少得狂易之疾，已复以膈死。刘以死自誓，而有生诔之者曰：“念死决死，为生复生。”宗人之辞也。国缙既拜疏，录草稿以归，乡老传诵之，皆为流涕。史官钱谦益采国缙疏及宗老之诔，作母刘传。赞曰： 
    余考国史实录，巡按御史岁条上所按验孝子节妇应旌表者，史臣必谨书之。盖乌头双阙绰楔之制，表于一时，而实录表于万世，诚重之也。国缙疏已下所司，旌门有日矣。余按而书之，词繁而不杀，它日以上史馆。
初学集卷七十一 
    ○传（二） 

（朱鹭传） 
    朱鹭，字白民，吴县人也。少有俊才，事冯祭酒梦祯，为高足弟子。家贫，教授生徒，以养父母。承颜顺志，以老莱子为法。床头恒贮数十钱，曰买笑钱。父死久之，乃谢博士弟子，芒鞋竹杖，独游名山，所至画竹以自给，不受人一钱。尝游华山，登天井，黄绦道服，长髯等身，见者皆以为仙人也。少好玄学，解《道德》《参同》之旨。晚弃而归禅，参云栖、憨山二老，结茅华山寺之左。莲花峰矗立其前，若相向拱揖。栏槛之下，万木如茨，可俯而掇也。昼夜六时，偕山僧炷香念佛。崇祯五年，年八十。作辞世偈，沐浴更衣而逝。其孙旦葬之山中，在巢松法师塔左。为说者曰：中吴在胜国时，多愤世肥遁之君子，若龚圣予、郑所南，其最著者。圣予善画马，室无几席，命其子伏榻按背，伸纸作唐马图，人辄以数十金易去，藉是故不饥。所南画兰，不肯布地。自赞画像曰：“悬其头于洪洪荒荒之表，为不忠不孝之榜样。”其托寄卓诡如此。鹭为诸生，当万历全盛之世，每谭建文朝事，辄泣下泛澜，悲不自胜，不知其何谓也？网罗遗佚，作为建文书法，欲进之朝，不果。崇祯初，撰《甘露颂》，策蹇入长安，侑以画竹，欲献新天子，又不果。虏薄城下，或劝之亟归，慨然叹曰：“莫非王臣也，其敢逃乎？”端坐龙华寺，注般若经。寇退而后反。斯所谓隐不忘君者欤？原其初心，亦有意于斯世，托而逃焉者欤？鹭之画竹，与圣予之马、所南之兰，并传于世。后之君子，当有见而知之者。余故为之传，无亦使其无传焉。 

    （徐霞客传） 
    徐霞客者，名弘祖，江阴梧塍里人也。高祖经，与唐寅同举除名。寅尝以倪云林画卷偿博进三千，手迹犹在其家。霞客生里社，奇情郁然，玄对山水，力耕奉母，践更繇役，蹙蹙如笼鸟之触隅，每思去。年三十，母遣之出游。每岁三时出游，秋冬觐省，以为常。东南佳山水，如东西洞庭、阳羡、京口、金陵、吴兴、武林、浙西径山、天目、浙东五泄、四明、天台、雁宕、南海落迦，皆几案衣带间物耳。有再三至，有数至，无仅一至者。其行也，从一奴或一僧，一杖一ゎ被，不治装，不裹粮，能忍饥数日，能遇食即饱，能徒步走数百里，凌绝壁，冒丛箐，扳援下上，悬度绠汲，捷如青猿，健如黄犊。以岩为床席，以蹊涧为饮沐，以山魅木客王孙ㄑ父为伴侣。亻梦々粥粥，口不能道词，与之论山经，辨水脉，搜讨形胜，则划然心开。居平未尝ひ为古文辞，行游约数百里，就破壁枯树，燃松拾穗，走笔为记，如甲乙之簿，如丹青之画，虽才笔之士，无以加也。游台、荡还，过陈木叔小寒山。木叔问曾造雁山绝顶否？霞客唯唯。质明已失其所在，十日而返，曰：“吾取间道扪萝上龙湫，三十里有宕焉，雁所家也，扳绝磴，上十数里，正德间白云、云外两僧团瓢尚在。复上二十余里，其颠罡风逼人，有麋鹿数百群，围绕而宿，三宿而始下。”其与人争奇逐胜，欲赌身命，皆此类也。已而游黄山、白岳、九华、匡庐；入闽，登武夷，泛九鲤湖；入楚，谒玄岳；北游齐、鲁、燕、冀、嵩、雒，上华山，下青柯坪，心动趣归，则其母正属疾，啮指相望也。母丧服阕，益放志远游。访黄石斋于闽，穷闽山之胜，皆非闽人所知。登罗浮，谒曹溪，归而追石斋于黄山，往复万里，如步武耳。由终南背走峨眉，从野人采药，栖宿岩穴中，八日不火食。抵峨嵋，属奢酋阻兵，乃返。只身戴釜，访恒山于塞外，尽历九边厄塞，归过余山中，剧谈四游四极，九州九府，经纬分合，历历如指掌。谓昔人志星官舆地，多承袭传会，江河二经，山川两戒，自纪载来，多囿于中国一隅，欲为昆仑海外之游，穷流沙而后返。小舟如叶，大雨淋湿，要之登陆，不肯曰：“譬如涧泉暴注，撞击肩背，良足快耳。”丙子九月，辞家西迈。僧静闻愿登鸡足，礼迦叶，请从焉。遇盗于湘江，闻被创死，函其骨，负之以行。泛洞庭，上衡岳，穷七十二峰。再登峨眉，北抵岷山，极于松潘。又南过大渡河，至黎雅，登瓦屋、晒经诸山。复寻金沙江，极于牛徼外。由金沙南泛澜沧，由澜沧北寻盘江，大约在西南诸夷竟，而贵竹、滇南之观，亦几尽矣。过丽江，憩点苍、鸡足，瘗静闻骨于迦叶道场，从宿愿也。繇鸡足而西，出玉门关数千里，至昆仑山，穷星宿海，去中夏三万四千三百里。登半山，风吹衣欲堕，望见外方黄金宝塔。又数千里，至西番参大宝法王。鸣沙以外，咸称胡国，如述卢、阿耨诸名，由旬不能悉。西域志称沙河阻远，望人马积骨为标识，鬼魅热风，无得免者。玄奘法师受诸魔折，具载本传。霞客信宿往返，如适莽苍。还至峨眉山下，托估客，附所得奇树虬根以归，并以《溯江纪源》一篇寓余，言《禹贡》岷山导江，乃泛滥中国之始，非发源也。中国入河之水为省五，入江之水为省十一。计其吐纳，江倍于河。按其发源，河自昆仑之北，江亦自昆仑之南，非江源短而河源长也。又辨三龙大势，北龙夹河之北，南龙抱江之南，中龙中界之特短。北龙氐南向，半支入中国，惟南龙磅薄半宇内，其脉亦发于昆仑，与金沙江相并，南下环滇池以达五岭。龙长则源脉亦长，江之所以大于河也。其书数万言，皆订补桑经、郦注及汉、宋诸儒疏解《禹贡》所未及。余撮其大略如此。霞客还滇南，足不良行，修《鸡足山志》，三月而毕。丽江木太守亻待糇粮，具┺舆以归。病甚，语问疾者曰：“张骞凿空，未睹昆仑。唐玄奘、元移律楚材，衔人主之命，乃得西游。吾以老布衣，孤筇双屦，穷河沙，上昆仑，历西域，题名绝国，与三人而为四，死不恨矣。”余之识霞客也，因漳人刘履丁。履丁为余言：“霞客西归，气息支缀，闻石斋下诏狱，遣其长子间关往视，三月而反，具述石斋颂系状，据床浩叹，不食而卒。”其为人若此。 
    梧下先生曰：昔柳公权记三峰事，有王玄氵中者，访南坡僧义海，约登莲花峰，某日届山趾，计五千仞为一旬之程。既上，烟为信。海如期宿桃林，平晓，岳色清明，伫立数息，有白烟一道，起三峰之顶。归二旬而玄氵中至，取玉井莲落叶数瓣，及池边铁舡寸许遗海，负笈而去。玄氵中初至，海谓之曰：“兹山削成，自非驭风冯云，无有去理。”玄氵中曰：“贤人勿谓天不可登，但虑无其志尔。”霞客不欲以张骞诸人自命，以玄氵中拟之，并为三清之奇士，殆庶几乎？霞客纪游之书，高可隐几。余属其从兄仲昭雠勘而存之，当为古今游记之最。霞客死时，年五十有六。西游归，以庚辰六月卒，以辛巳正月葬江阴之马湾。亦履丁云。 

    （万尊师传） 
    君名国枢，字环中，江西南昌人也。祖安礼，兵部左侍郎讳恭之少子，少而好道，习符法，乡人有为狐魅者，往劾治之。狐盛车骑，迎入高门，杂然相诋诃，乃握掌默运雷诀，须臾雷震，群狐死大树下。既没，道士上章，见之于天枢院掌笺奏，今醮坛称广惠万真人。安礼生鸣宇，以举人知马湖府，君之父也。君闻其祖上升，慨然有志于真灵之业。祖母刘病卧，见两鬼插矢于膝，呼[B17K]欲死。新建人聂绍真为禳奏，降天将于童，禁膝中矢出之，病立差。绍真故田家子，传异人符法，建玄应坛。扣请经年，乃授以立狱治病祈晴祷雨五雷斩勘之法，为奏名授天师法。天启元年，马湖公遇奢酋之难，自投于水。聂启醮追荐，公降于家僮，备言死事状，且言贾人负我金若干，有簿籍在某所。贾人慑服，不敢抵讳一钱。免丧，之长安，出游真定。东海生之继室，ㄚ服而立于门，见红衣少年，赧而趋入，则已据其寝矣。少年能变形为生，言笑举止无异。所习经书及锁闱文卷，背诵如流。变异百出。檄召天将与战，截其屋角，有狐逸去，已而复来。君方禹步画符，狐为好女子装束，趿红鞋可三寸许，踞坐屋梁，呼君小名，数其少年冶游事，曰：“若亦岂木石人哉！何为难我？”君怒啮指血，召关、邹二帅与战，又引去。夜有两目见卧床，巨如车轮。从行者寒噤肤粟，护之竟夕。乃舍而之高邑，祷雨治狐于郭大理家。复返真定，乃依聂所传立酆都狱，狱开八门，关帅主之，韦、刘、王、孟、车、夏、劣、桑八帅分守之，韩帅统天兵讨捕。三七日，有三老狐、五小狐反接自系。剥其皮而亨之，凡七月而妖息。先是郭大理之子欲使野狐，明灯设席，召十狐，择其惠黠者而使之。一狐狞恶可畏。郭心悸，遣之不肯去，却相恼乱。晋人郭雨师多奇术，能禁箸于空中，厌劾不能绝。甫移牒城隍，即逐去。君嘉其能，而怒真定城隍之不职也，遂上章行举劾法。狐笑曰：“城隍劾去，竟内虚无神，是代吾出力也。”屡上章牒，皆被邀夺。比新神受事，乃伏诛。凡入竟禽诘妖邪，斩勘鬼物，皆先牒城隍神取进止。按治不效，继以弹劾。其得以制命神鬼，符到令行，多用此也。安肃李氏女被魅，设坛下将以讯之。一人突入门，踉跄狂舞，旋出门，拱立若有所须。有间，从道左揖一人入，其人容止甚庄，俨然南面坐，揖者抠衣就东面坐，呼老真人，磬折言曰：“王善白事，魅已得，期三日现形。”复揖而送之。越三日，旋风中有物下坠，则帚也。折之，鲜血随手喷出，魅乃绝。灵寿村有妇采桑，美少年趋而拱揖，旦旦不止。叱去之，捧朱提以献，烂然堆盘。归而语其姑，姑心动，令携之以归。迨暮登床，少年已褰被宿。相嬲七日夜，羸悴垂死。牒城隍，弗应。遣灵官纠罚，迅雷击神像之半，命将吏械系之，乃来告曰：“力小不能制，请于关帅可也。”具牒焚壮缪祠下。壮缪示梦曰：“妖在舍北大树下。”质明掘树，有大驴僵卧，毛色黯黑有光，目睛转动，迎风而软，遂击毙之。深州崔氏妇赏花夜饮，遂得惑疾。向晦而疾作，切切如与人昵语。檄天将考治，数日，康帅来告，请往巡崔妇卧室。床头置牙刻像设，有为吕仙形者，视之有异。画符以针刺其首。妇遽呼头痛。曰：“是矣。”斧劈之，牙像中精液盎然，焚之而绝。有神降于栾城刘氏，冠服乘车从空下，自呼城隍。谓主人：“明年元日，天仙将下娶君女，命我为媒。”元日将旦，空中幡幢鼓乐，拥八人舆，一少年可十六七许，峨冠蟒衣，降与主人女为昏。促数往来，仪仗一如初降时。主人间行告君。君悬幡于其庭，王帅现身结幡，幡脚矗矗如金鞭。妖复列仗而来，幡自举击之。须臾，有甲虫陨地，大如瓮盎。邻里皆窃笑此女。女惭，自缢而死。丁卯十月入蜀，恸哭于马湖公投水处。登峨眉山，遇紫云卢先生于文杏阁，抠衣扫除，服事浃月。乃受以萨真人神霄青符五雷秘法，及斗母月孛争魂炼度擒邪伐庙之诀。将行，出漉囊金以赠，且曰：“子第去，将复返。”戊辰三月之楚，有马全真者，补衣苴履，乞食湖、湘间，目君而问曰：“子从峨眉老人来耶？”君语之故。马曰：“К清则符灵，派清则法灵；子传法而不传派，其犹未也。”乃担簦而反，先生迎笑曰：“吾固知子之欲返也。”筮日立坛，昭告于萨祖，立为十七代嗣法嫡孙。歃血书盟，以度世弘济为誓。凡有章醮，得自拜家书，刺指血为符，以上萨祖。称家书者，犹人间子孙申白其祖父之云也。往山西，访郭雨师，道经紫阳县，墟落中神庙岿然，登其楼，床帷镜奁毕具，怪而问之。乡人窃告曰：“此吾天帝也。女子必先荐枕席，乃敢出嫁，否者灾祸立至。”君怒曰：“小邪敢尔！”募少壮数十人往诛伐之，屋瓦横飞，人莫敢近。乡老共追逐。曰：“何物野道士？怒吾天帝。”还入庙，拒门而寝。用五雷铁罐符伐之。自辰至巳，庙屋火起，焚烧立尽。乡人遮道呼神人，乃更衣而遁。己巳十一月之金陵，刘氏妇卧床三年，有物凭之。人往觇视，辄被捶击。檄温帅考之，，帐中金鞭砉刂然，妇立起。次日，浣其衤日衣，有朱书“淫鬼害人今斩讫”七字，鬼血殷然。明年，闻三吴大旱，往之，乃治妖于松江朱氏。婺巫戈姓者，能禁人生魂，收召考系。朱生与宗人有仇，请巫禁之。男女八口，并时狂易，摧塌窗格，毁败什物，便溺床席，污秽灶，时复ㄏ头县地，刀杖殴击。如是者一年，君入其门，皆蒙头匿被中，俄而叫噪跳踉，裸露奔轶。君诣城隍庙考验，将奏劾焉。神告期以五日。八人者忽忽遽敛容盥沐，霍然而起，皆言囚系黑狱中，鬼怪迸逼，枪矢攒射，牵顿舁曳，不知所为。忽有人帕头靴，自称朱将军，破械出之，乃得返耳。巫反缚呼服，自首郡守前，曰：“厌朱氏者我也。”守杖而逐之。先是嗣天师张真人入觐。过吴，朱再通状往诉。真人曰：“非万法官不能治也。”朱是以来请。君在真定劾狐，数上章虚靖天师。虚靖至今灵响不绝，默有启告，嗣天师以是知君。宋氏举家病疫，其次子且死。君行持默运，有间，死者欷流涕，欠伸而苏，一家百余口皆起。宋谩言曰：“吾子自不死耳。”斋醮未竣，纵观者笑言挑拌，以示慢于神。无何，家众病复大作，要令更设斋醮，泥首囚服，反接投地以谢罪，然后良已。明年，海上大疫，死者相枕。建醮禳解，野田中鬼磷如聚萤，七日而疫息。嘉定侯少卿之长孙，年十五，病中见美妇邀与游处者三年。妇曰十七姐，侍婢曰曼仙、阿绛辈数十。其游历皆仙都，最胜者上清阁、云来洞、白云池。其所赴法会，曰云都，曰灵宝，曰清福。其所传受。曰灵山大师还丹法，光陀大师取宝法，皆灵符秘文。久之，少妇赴光陀法会。继之者，凌家处女也。其家请君劾治。十七姐亦来，笑曰：“万法官其如我何？”君设坛礼斗，凌女亦设坛于池西台上玉女庙中，除地设幡。按五方八卦二十八宿。坛外列天将四，金甲神四十二。一甲将领牒稍迟，凌女命金甲神挥刀斩之，凡七七而毕。君复行翻坛法，二女皆至，告别曰：“吾与汝人天宿缘，非彼所知也。”自是遂绝。其幼孙见三眼怪为祟，足委坐如解。为请雷立狱，并劾爨婢为五郎神魅者。青天无云，雷声訇轰绕其宅。幼孙梦三眼怪偕兄弟五人置酒痛哭而别。婢初见神，冠服呵殿，越三日，囚首械系，哭而言曰：“为法官所劾，流远方矣。”君言五郎神者，五行之余气，丛祠荒村，所在有之，凭依为孽。每牒付城隍决遣，不足烦考治也。滁州氓柳某，女未笄而美。有妖欲取之，附耳而语曰：“以若女予我。不然，吾能使若女不嫁，且大困若。”柳不应。自是行媒议昏，辄有蜚语败其事。数徙居，数见逐于主人翁，皆妖所为也。行乞至松，税破食以居。妖复语曰：“若今已重困乎？何为不出口许我？”柳固不肯应。化为虫入其耳，往来嘬，穿穴脑髓，日夜号呼求死。君篆王帅符，授其妻，令塞两耳，痛少差。柳梦妖为一男一女泣而言曰：“相随十余年，法官欲逐我去，将从此辞矣。”然悉{宀卒}两耳中，不肯竟去。君怒，责城隍甚峻。城隍曰：“彼以耳为窟穴，禽之不能，击之不可。盍教王帅好言诱出之，许以不死乎？”君如其言，有大蜈蚣出左耳，其女击杀之。妖复往辞城隍曰：“我固不死，幸语万公，勿穷追我。”亦竟不知为何妖也。王解元献吉妻病死，君为设醮，凭老苍头语二子，扌失媵婢之不虔者。三七日，夜向午，室有风肃然，二子见其母从壁道中冉冉出，处分家事，指某物在某所，纤悉如平生。家人伏听者，环之而泣。良久乃去。顾生父死，将阖棺，冀得招魂相见，如王氏媪。君为推所生时日，曰：“是且未死也。”扫室堇户，炽炭盛水，北牖各一，南户七，中央五，东西壁挂桃柳枝七枚，朱砂涂之。被发衣皂衣，袒臂赤足，飞神诀，诵神咒。越两时。棺中大呼曰：“出我！出我！”壬申夏，三吴复旱，于上海、嘉善、嘉兴，湖州皆大雨。在嘉善，雨既降，道流窃语曰：“有雨而无雷，何也？”君方持请雨勘合未及焚，雷神就其手掣去。震电烨烨绕坛，旋击杀邑令所枷谤法者，跪三日不仆。 
    余尝从容问君以幽冥鬼神之故，大抵本天心，持斗诀，物怪人妖，生期死限，无不洞若指掌。其自治用《感应篇》条例，其治人用《太微功过格》，其治神用《女青天律》，治鬼用《酆都黑律》。劾妖鬼不劾冤鬼，祈子嗣不祈官位。分别人鬼，整比法，遏恶耸善，拔幽陟明，盖其誓愿也。君在吴中，流闻救劾神异，就其人证明之，皆可信不诬。遂并按其所籍记者，详次于篇，赞曰： 
    昔虚靖天师没后十六年，西河萨守坚遇之于青城山，遂相授受，所谓萨真人者也。君得法于峨眉，嗣萨祖，而虚靖冥通证明。元世祖谓天师之印剑有神明相之，岂偶然哉！高皇帝即位，首崇正一封号，而周玄初、邓仲修咸得召见。此皆上述老子，下袭张陵，有功世教者也。儒者不察，猥与李孜省、陶仲文之徒，同类而称之，岂不缪哉！余故排缵为传，俾后之传方伎者采焉。 

    （玉渊生小传） 
    玉渊生，陈姓，名三恪。年十八，代其父教授，生徒抠衣函丈，称为大师。蚤夜力学，火燃巾角，燎及发须，烟焰蓬蓬然，犹吾伊弗辍也。精研训故，博综小学、堪舆、卜筮、壬遁、风角家言。尝游京师，过益津，有异风从北来。生筮之曰：“国其有大火乎？又当有大丧。”未几，乾清、坤宁两宫灾，仁圣皇太后宾天。天启中，私告所知曰：“岁丁卯，圣人龙飞，国家鼎革。水火薄射，其犹剥复之交乎？”己巳，虏薄都城。余属生筮，曰：“虏当自退，本兵边抚将不免。”后皆如其言。江阴议建塔君山，为赋以道其形胜，即席染翰，文不加点。缪当时尹孔昭皆叹服焉。邑志之不修者百年矣，编翰，街谈里语，捃摭收┑，旁行侧注，久之成书，名曰《海虞别乘》，多所援据是正，虽通人无以易也。卒年七十有七。赞曰： 
    生尝为余言：唐人歌诗皆可被管弦，先辈知音律，犹有歌唐诗以行酒者。因歌乐天清江一曲之什，鼻鼽牙豁，声从齿缝中出，呜呜然如发蚓窍。坐客皆目笑，殊自得也。每别，必执手讠垂诿，曰：“公必传我。”余故为之传，邑里之志耆旧者，或有取焉。 

初学集卷七十二 
    ○传（三） 

（瞿元立传） 
    公讳汝稷，字元立，吴郡之常熟人也。以父文懿公任为郎，累官长芦都转运使，诏加太仆寺少卿，致仕。公娶徐尚书之女。文懿公之丧，三年不入内。徐有通问之奸，公叱去之。尚书声势ピ赫，郡邑吏承奉风旨，胁持万状，亲知故旧，交关游说。公屹不为动。则养死士遮道刺公，黄金白刃，交错衢路，覆巢毁室，命在漏刻。公庐于文懿之墓，明灯读书，门阖不闭，指墓前宰木以誓曰：“此吾死所也。”一日持平交刺谒尚书，踞客座。尚书厉声诘问：“生自念亦有所悔乎？”公仰而应曰：“悔不能刑于寡妻，至于兄弟。”尚书默然而止。筮仕得台府散僚，廉辨持大体。军饷自府幕给发。有入官常例钱。公在中军府，悉谢去。已稍迁左府。故事，中府都事出，军士跪逆诸途。它府则否。军士之跪逆左府，自公始也。同官与丰城侯争礼，执政右丰城。公取永乐中仪注以进，执政莫能难。扶沟令以扌失宗人被逮，严旨下部议。公为刑部郎，当具谳，请于尚书曰：“宗人安得佚？宗正条：微服入令庭，令自扌失扶沟民耳，何罪？”谳上，令得释。南缮部为奸商窟穴，兴作辄倚办商，冒破金钱无算。公请用两关榷木。榷木不至朽蠹，而商不得比而为奸。榷龙江关，与陈御史共事，羡缗悉归公帑。南都人为之语曰：“长御史怕短主事。”盖公状短小，故云。而陈御史者，乃益盛称公，为言于大司空朱公，遂用推择为黄州太守。公生平念任子一途，在于绮襦纨绔之间，非国家所倚重，而其人亦鲜激昂感概，如长沙黄岩者，奋欲一洗之。中更家难，益自刻励。服官南北，投分皆海内名士，志节慷慨，相与引重。而公又娴习吏事，洁身修行，归本于实用。以一任子居闲曹，人望之如巨公长者云。而黄故羯夷好讼，公谢绝请托，手削爰书，大声诵之，琅琅彻堂下。讼者叩头服罪，传相敕厉，词讼衰止。尝为诗曰：“讼庭横高霞，质成澹无事。”盖其治状若此。麻城令不善事上官，御史欲弹治之。公争之强，遂并镌责公。无何，徙治邵武。中贵人括税者，移檄八郡，用监临体。公争之不得，遂移病归。即家拜辰州太守。湖南土官永顺彭元锦最强，与酉阳冉御龙相仇杀。而保靖彭象乾者，御龙之出也。象乾失爱于其父，欲立其弟象坤。元锦助象坤聚兵逐之，事久不解。公移檄谕元锦曰：“窃闻宣慰悦礼乐而敦《诗书》，数奏肤公，不自矜伐，苟循是道，先允林世麟之贤声，可而及也。乃以挟立彭象坤一事，啧有烦言。夫立后自有成法，抚、按、司、道诸臣，孰肯从宣慰而紊国家之法耶？宣慰世受爵封，耳目綦声色，口体綦甘适，指挥进退，罔不如意。三州六司之人，岂尽勇力才不逮宣慰，而俯首听服哉！亦恃国家之法耳。终身覆帱国家之法，而不知法之覆帱我，是犹鱼之在水，而不知水之生我也。鱼不知水之生我，荡而失水，则虽有鲸之力，且制于蝼蚁矣。人不知法之覆帱我，纵而败法，则虽负富强之盛，且罹于﹃辱矣。宣慰自恃富强，谓朝廷莫如我何？宣慰自计，孰与宁夏之孛与播之杨氏哉？孛拜以降胡数立战功，历位总戎，遂有骄色。既而郑经略行边，以其子承恩随军。承恩视边城诸军，皆出其下，归益骄。先是岁一日，有雀集拜之左肩，旋而右绕者匝匝，凌云而翔。拜喜语人曰：‘烟霄遐举，此其征乎？’及宁夏兵乱，众欲推拜父子，则先岁雀翔之日也。于是乃逐乱军为变。宁夏城与虏仅隔一后卫，守后卫者为萧如薰，杨司空之婿也。状貌如妇人女子，拜遣骁将孛云往攻之。杨司空女力赞其夫，誓以死国。如薰鼓勇而前，以一矢毙云，拜为夺气。拜父子卒就屠灭，雀集之祥，可知已矣。以拜之强，倚北胡之援，而一荏弱少年，与一翠帷砥室之女子，竟能当先而挫其锐，天下事何可易量乎？宣慰之强，不过孛拜；敌国之援，不如强胡。职司楚地者，又岂乏一弱将一女子哉！窃为宣慰危之也。孛拜事尚在北隅，播州之役，宣慰尝驰兵而与之角矣。往者万人，丧者八千，盖十不存二。其强岂后宣慰？播地之险且广，又孰与永顺也？安疆臣九域土司之冠也。以女女应龙子，岂不念其亲姻，而从大军共灭应龙？计一失足于应龙，且与应龙同祸，故忍情决爱，以图自保也。今宣慰衅端尚浅，翻然知悔，白圭可全。若不良图，而逡巡护前，噬脐无及，窃为宣慰惜之。且宣慰所以甘心象乾，不利其立者，以象乾酉阳所自出，虑其合而厄我也。宣慰一出师而象乾仅以身免，酉阳疆土亦日蹙，其无奈宣慰何，亦已明矣。重虞易与之邻国，而忽视不可干之国典，不亦异乎？昔尉佗决计于陆贾，而彭宠失听于朱浮，岂贾、浮之言有善不善哉？两人之听异也。宣慰诚能听本府之言，尊国家之法，保靖立后，一从汉法，请力任其无咎。不然，宣慰所树碑家庙，以播事垂戒子孙，后事之师，岂遽忘之也？”元锦捧檄泣曰：“太守生我矣。”遂解兵去，不敢逐象乾。而元锦所题诗句，流传巫、黔间，语颇不孙，又匿彭勉忠数人不听出。当事者欲穷治之。公谓元锦用命不用命，关系国体，诗句有无不足问。彼既用命，又欲穷治其用事之人，恐威损而法不行。管仲相齐下令于流水之源，令下而不察下之所未必从，非行令之术也。后先奏记数千言，保靖、永顺、酉阳三司事乃大定。亡何，剿红苗之议起。公上议两台曰：“苗地接楚、蜀、黔三省，当楚、蜀者，晏然无事，寇盗窃发，卒岁不过一二。举黔视楚、蜀，多苗警，迩年颇宁息。今兹之衅，实起于黔总戎陈。盖黔有食粮熟苗，龙惠，大种苗也，居小桥，颇为部落所归。中国羁縻之，假以指挥服色。总戎初至，遽革其粮，苗警日起。总戎以为皆惠也。二月，总戎使健步王仁续至惠寨。仁续淫苗妇，惠并苗妇杀之，白状于总戎。总戎诱惠杀之，尽灭其家。五月，复杀其弟富。夫汉法，民奸人妇女者，并杀其妇则勿问。惠故奉汉法也。又以白总戎，何至杀惠而灭其家乎？衅起如是，曲在我矣。奉词讨之，不亦难乎？据沈洋之疏，谓其地径不过百三十里，则自方四计之五百二十里，圆三计之亦三百九十里。况其地势与南越同，真有如刘安所称山川要塞，相去寸数，而间独数百千里者，未可以幅员程计者乎？四五百里之内，其人奚止数十万。上下山险若飞，履茨棘崭岩，跳跃如猿猱。方跳跃时，以一足蹶张，背后傅矢，往往命中。掉枪以卫弩，执弩者口衔刀而手射人，度险能整，退必设伏，此苗之长技也。而其性好独居扼守，不能远攻。今若尽歼其类，则彼将聚而救死，酋长无乐生之心，部落有必死之志。以数十万之众，据四五百里不可测识之山川，我未可以速得志也。我国家征苗之师，宣德六年，兴师至十二万，而都督萧绶最称勇略，绶驰师池河，入苗心腹之地，屯田艺圃，以示久留。诸苗震悚，绶受降设堡而退。正德之师二万三千，嘉靖中兴师如正德之数，既复益万余，而杀伤亦略相当。国家之不尽歼苗也，亦爱苗而不攻乎？抑亦窟穴遐僻，道路厄塞，未易穷讨乎？二祖创业垂统，凡夷汉杂居之郡县，必名之羁縻。盖取汉虞诩之言，欲臣子顾名思义，知怀柔抚绥之道也。今乃横席中国强大，兴无名之师，括抒轴皆空之财，供组练不赀之费，劳疮痍未复之众，攻往古不臣之夷，苗之所结怨一人，我之所骚动三省，背二祖之训，贻兆姓之忧，失策甚矣。为今之策，惟令各哨堡传谕苗长，其不愿助龙氏为乱者，人自首，与之札谕，以携其党，而诛其不用命者。苗自缚渠魁以献，余悉赦勿问。即使一偏裨，提千若百人往，足办矣。不然，黩武兴戎，兵连祸结，国家之患，吾恐其自剿苗始也。”议上，事得寝。溪峒蛮夷，难扰易乱，不当以汉法治之。流官治夷，又不能一切循汉法，生蛮夷心，而卒以糜弊国家。永顺、红苗两役，微公，其不为播事者几希？公以一郡守，削赤一牍，再弭疆圉大故，曲突徙薪之功，世故罕有能明之者也。贵阳按臣，欲以四卫属黔，及复设沅州总督、川、湖、贵都御史。公条上其不可状。公守辰，犹能抗国家大议，以郡守讥驳御史，去今才十年余耳。长芦盐政日弊，公以都转运使往治，风清弊绝，汰潞藩食盐之艘，蠲商人落地之税，皆与中涓文移往复，力陈利害，乃著为令。岁大侵，议兴工作，浚利国濠六十里，兴国河八里，事举而民不害。是岁上计京师，举清廉异等。庚戌春，病甚，上疏乞骸骨，卒于沧州之官舍。福清叶公闻之，亟言于铨部，覆请加少卿致仕。 
    公熟习国朝掌故，留心于人才政术。自分宜、江陵以来，朝著变更，党论错互，抵掌而谈，若数一二。居恒谓代无全人，人无全是。党人无补于汉世，而宋贤有辜于新法。其所与游，多当世名士，以道学气节相题目者。然公之持论若此。于书无所不窥，考订异同，箴砭春驳，援据搜讨，不穷极源流不已。博综释典，酷嗜宗门诸书，手撮其玄要者为《指月录》，自言每一点笔，如一瓶一钵，从诸耆宿于深山古木之间，其乐无以逾也。痛疾狂禅，于颜山农、李卓吾之徒，昌言击排，不少假易。中吴管登之先生讲三教合一之学，公纳履称弟子，晚而与先生论学，则曰：“无问学儒、学佛、学道，苟得其真，不妨唤作一家货，否则为三脚猫，终无用处。”先生表章石经《大学》。公考核为伪书，作质疑以正之，曰：“不直则道不见，弟子事师，当如此也。”公少好辞赋，遘难时，作《松声赋》以自广。邵武归，作《武夷》《云鹤》二赋，为时所称。五言选体及佛乘碑版之作尤富，有集十四卷。赞曰： 
    公尝效鲍明远作《行路难》十八首，其自序曰：“少侍先文懿游两都，长罹多故，既以下寮服政中外，预闻游世得失之端。湍峻之隐，请骸未遂，闭阁多暇。言念昔吾，真游羿之彀中，乃今谢事，可幸免夫。援笔寄感，遂如鲍章数。”读公之诗，与其所以自叙者，文人之心，与劳人之志，其可以想见已矣。公尝语余：“古今政治，名实参半，如朱子常平仓亦虚名鲜实用，欲论著之未果。”余为公传，述其论永顺、红苗事，详著于篇，俾后世得以览观焉。
  </div>
  <div class="pagination">
   <a href="牧斋初学集_page86.html">
    上一页
   </a>
   <span>
    ...
   </span>
   <a href="牧斋初学集_page82.html">
    82
   </a>
   <a href="牧斋初学集_page83.html">
    83
   </a>
   <a href="牧斋初学集_page84.html">
    84
   </a>
   <a href="牧斋初学集_page85.html">
    85
   </a>
   <a href="牧斋初学集_page86.html">
    86
   </a>
   <span class="current-page">
    87
   </span>
   <a href="牧斋初学集_page88.html">
    88
   </a>
   <a href="牧斋初学集_page89.html">
    89
   </a>
   <a href="牧斋初学集_page90.html">
    90
   </a>
   <a href="牧斋初学集_page91.html">
    91
   </a>
   <a href="牧斋初学集_page92.html">
    92
   </a>
   <span>
    ...
   </span>
   <a href="牧斋初学集_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
