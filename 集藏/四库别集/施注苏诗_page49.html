<!DOCTYPE html>
<html>
<head>
    <meta charset="UTF-8">
    <title>施注苏诗 - 第 49 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 49 页/共 86 页</h1>
    <div class="content">　　先生本舌耕文字浩千顷空仓付公子坐待发苕颖十年困新说儿女争捕影凿垣种蒿蓬嘉谷谁复省空余南陔意太息北堂冷织屦随方进采薪教韦逞辛勤守一经菽水贤五鼎今年闻起废鲁史复光景公子亦改官三就繁马颈归来一笑粲素髪飒垂领会防金花诏汤沐奉朝请天公不吾欺寿与龟鹤永
　　【郭宪洞记贾逵口授经传致粟盈仓人谓之舌耕拾遗记亦云新说谓王安石三经新义汉郊祀志谷永说上曰奸人挟左道以欺罔人主聴其言若将可遇求之荡荡如系风捕影终不可得荘子庚桑楚是其于辩也将妄凿垣墙而植蒿蓬也毛诗南陔孝子相戒以飬也诗国风焉得谖草言树之背注云背北堂也李太白赠楚司空诗北堂千万夀奉侍有光辉晋翟方进传毋怜其防随之长安织屦以给再见晋列女传韦逞母宋氏昼则采薪夜则教逞礼记啜菽饮水尽其欢斯之谓孝史记太史公自序春秋补敝起废王道之大者鲁史复光景谓元祐初诏复春秋周礼王路锡樊缨十有再就郑司农云防礼下篇曰马缨三就礼家说曰缨当胸以削革为之三就三重三匝杜预左传注繁缨马饰也潘安仁秋兴赋素髪飒以垂领宋敏求春明退朝録官告之制夫人金花罗纸七张公羊传汤沐之邑汉齐悼恵王传以一郡上太后为公主汤沐邑顔师古注髙纪曰以其税赋供汤沐之具晋职官志奉朝请本不为官无员汉东京罢三公外戚宗室诸侯多奉朝请奉朝请者奉朝防请召而巳白乐天雨中花诗松枝上鹤蓍下龟千年不死仍无病】
　　次韵李修孺留别二首
　　十年流落敢言归鱼鸟江湖只自知岂意青天扫云雾尽呼黄发寄安危风流吾子真前辈人物他年记一时我欲折繻留此老缁衣谁作好贤诗
　　【晋乐广传卫瓘见广而竒之曰此人之水镜见之莹然若披云雾而睹青天尚书尚犹询咨黄髪则罔所愆唐郭子仪传以身为天下安危者二十年礼记好贤如缁衣恶恶如巷伯】
　　此生别袖防囘麾梦里黄州空自疑何处青山不堪老当年明月巧相随穷通等是思家意衰病难堪送客悲好去江鱼煮江水剑南归路有姜诗
　　【后汉列女传广汉姜诗事母至孝母好饮江水嗜鱼鲙夫妇力作供鲙舎侧忽有泉涌味如江水毎旦辄出双鲤以供膳】
　　次韵黄鲁直赤目
　　诵诗得非子夏学防史正作邱明书天公戏人亦薄相略遣幻翳生明珠頼君年来屏鲜腴百年灯光同一如书成自写蝇头表端就君王觅镜湖
　　【史记子夏子死哭之失明汉司马迁传为太史令防史记石室金匮之书又报任安书云左邱失明厥有国语】
　　和周正孺坠马伤手【周正孺名尹成都人】
　　平生学道已神完岂复儿童私自怜醉坠何曽伤内守色忧当为念先传书空渐觉新诗健把蟹行防乐事全卖郤老骢为酒直大呼乡友作新年
　　【荘子逹生篇醉者之坠车虽疾不死其神全也再见礼记丗子色忧不满容又乐正子春下堂而伤足数月不出犹有忧色曰父母全而生之子全而归之可谓孝矣今予防孝道是以有忧色书空殷浩事把蟹使毕卓持螯事注并再见】
　　戏周正孺二絶
　　折臂三公未可知防当千镒访权竒劝君鬻骆犹闲事肠防闺中杨栁枝
　　【晋羊祜传善相墓者言祜祖墓有帝王气祜凿之相者曰犹出折臂三公祜竟坠马折臂位至公太公六韬商王拘周伯昌于羑里太公以金千镒求天下珍物以免君之罪于是得犬戎氏文马名鸡斯之乗以献商王汉礼乐志天马歌志俶傥精权竒骆马杨枝用白乐天事互见十二巻及二十巻诗注】
　　天廐新攽玉鼻骍故人共敝亦常情相如虽老犹能赋换马还应继二生
　　【换马用爱妾换马事详见二十一巻张近防仲龙尾子石砚诗注】
　　题文与可墨竹【并引】
　　故人文与可为道师王执中作墨竹且谓执中勿使他人书字待苏子瞻来令作诗其侧与可既没八年而轼始还朝见之乃赋一首
　　斯人定何人防戯得自在诗鸣草圣余兼入竹三昧时时出木石荒怪轶象外举世知珍之赏防独余最知音古难合奄忽不少待谁云生死隔相见如龚隗
　　【楚词逺防吾将从王乔而防戯法书苑懐素自言得草书三昧法华经佛入于无量义处三昧疏云梵语三昧此云正受晋艺术隗照传照善易临终版授其妻曰吾亡后五年有诏使来姓龚此人负吾金即以此版责之期日果有龚使者止亭中妻遂赍版徃责之使者惘然不知所以良久乃命取蓍筮之卦成叹曰妙哉隗生于是告照妻曰吾不负金贤夫自有金知吾善易故书版以寄意耳金有五百斤盛以青罋覆以铜柈埋在堂屋东头还掘之皆如卜】
　　潘推官母李氏挽辞
　　南浦凄凉老逐臣东坡还往尽幽人杯柈【一作盘】惯作陶家客弦诵尝叨孟母隣尚有升堂他日约岂知负土一阡新今年我欲江湖去暮雨连山宰树春
　　【楚词九歌送美人兮南浦江文通别赋送君南浦伤如之何列女传孟轲之母号孟母三徙乃舎学宫之旁戯嬉设俎豆揖譲进退孟母曰此真可以居矣君子谓孟母善以渐化陶家用侃母事升堂用范张事并再见】
　　玉堂栽花周正孺有诗次韵
　　故山桃李半荒榛麤报君防便乞身竹簟暑风招我老玉堂花蘂为谁春纤纤翠蔓诗催发皎皎霜葩发鬭新只有来禽青李帖他年留与学书人
　　【欧阳公内制集序凉竹簟之暑风曝茅檐之冬日晋王逸少有来禽青李帖再见】
　　杜介送鱼
　　新年已赐黄封酒旧老仍分赪尾鱼陋巷关门负朝日小园除雪得春蔬病妻起斫银丝鲙稚子讙寻尺素书醉眼朦胧觅归路松江烟雨晚疎疎
　　送杜介归扬州
　　再入都门万事空闲防清洛漾东风当年帷幄防人在回首觚棱一梦中采药防湏逄蓟子问禅何处识厐翁归来邻里应迎笑新长淮南旧桂丛
　　【班孟坚西都赋设璧门之鳯阙上觚棱而栖金爵注觚棱阙角也后汉蓟子训传有百歳翁自说为儿时见子训卖药于会稽市顔色不异今日传灯録江湖缁白谓禅门厐居士即毗耶净名楚词招隠士淮南小山之作也其辞云桂树丛生兮山之幽偃蹇连巻兮枝相缭】
　　狄咏石屏【狄咏枢密使武防公青之子与先生同馆伴辽使】
　　霏霏防轻素眇眇开重隂风花乱紫翠雪外有烟林雪近势方壮林逺意殊深防有无事人支頥识此心
　　和黄鲁直烧香二首
　　四句烧香偈子随香遍满东南不是闻思所及且令鼻观先参
　　【华严经观世音菩萨闻思修入三摩地楞严经孙陀罗难陀白佛言世尊教我及拘絺罗观鼻端白我初谛观经三七日见鼻中气出入如烟烟相渐消鼻息成白】
　　万巻明窻小字眼花只有斓斑一炷烟消火冷半生身老心闲
　　再和【公自注来诗言饮酒画竹石草书】
　　置酒未逄休沐便同越北燕南且复歌呼相和隔墙知是曹参
　　丹青已自前世竹石时窥一斑五字还当靖节数行谁似髙闲
　　【王维诗当代谬词客前身应画师韩退之髙闲上人序今闲之于草书有旭之心哉】
　　武昌西山【并引　邓润甫字温伯建昌人宣仁帘聴以字行改字圣求绍圣问始复名哲宗亲政温伯首开绍述遂基宗社之祸拜尚书左丞居位财両月薨】
　　嘉祐中翰林学士承防邓公圣求为武昌令常防寒溪西山山中人至今能言之轼谪居黄冈与武昌相望亦常往来谿山间元祐元年十一月二十九日考试馆职与圣求防宿玉堂偶话旧事圣求尝作元次山洼樽铭刻之岩石因为此诗请圣求同赋当以遗邑人使刻之铭侧
　　春江渌涨蒲萄醅武昌官栁知谁栽忆从樊口载春酒歩上西山寻野梅西山一上十五里风驾两腋飞崔嵬同防困卧九曲岭褰衣独到吴王台中原北望在何许但见落日低黄埃归来解剑亭前路苍崖半入云涛堆浪翁醉处今尚在石臼杯【一作抔音薄侯切】饮无樽罍尔来古意谁复嗣公有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧防椽烛髙花摧江邉晓梦忽惊防铜镮玉鎻鸣春雷山人帐空猿鹤怨江湖水生鸿鴈来请公作诗寄父老往和万壑松风哀
　　【晋陶侃传镇武昌课诸营种栁都尉夏施盗官栁植之于门侃后见驻车问曰此是武昌西门栁何因盗来此种施惶怖谢罪解剑亭在武昌先生尝云子胥渡江处也唐元结传字次山后家瀼濵乃自称浪士元次山集有窊樽铭云片石何壮如兽之踆其背防窊可以为罇又杯罇铭云谁能杯饮共守淳朴唐史宣宗以金莲烛送令狐绹归翰林院盖椽烛而以金莲花承之杜子美诗鸿鴈防时到江湖秋水多】
　　再用前韵
　　朱顔发过如春醅胸中棃枣初未栽丹砂未易扫白发赤松郤欲参黄梅寒溪夲自逺公社白莲翠竹依崔嵬当时石泉照金像神光夜发如五台饮泉鉴面得真意坐视万物皆浮埃欲收暮景返田里逺泝江水穷离堆还朝岂独羞老病自叹才尽倾空罍诸公渠渠若夏屋吞吐风月清隅隈我如废井久不食古甃缺落生隂苔数诗往复相感发汲新除旧寒光开遥知二月春江濶雪浪倒巻云摧石中无声水亦静云何解转空山雷【公自注韦应物诗云水性夲云静石中固无声如何両相激雷转空山惊】欲就诸公评此语要识忧喜何从来愿求南宗一勺水往与屈贾湔余哀【真诰火枣交棃之树已生君心中再见汉张良传注赤松子仙人号也再见传灯録忍大师者蕲州黄梅人庐山记逺公与十八贤同修净土号白莲社陈舜俞庐山记晋陶侃为广州刺史海濵渔人常见夜有光艳网之得金文殊菩萨像后商人于东海亦获图光持以就像若弥缝焉侃以送武昌寒溪寺侃移督江州迎以自随复为风涛所溺逺公剏寺乃祷于水上其像复出防昌毁寺二僧藏之锦绣谷其后寺复访之不获至今峯顶佛手岩天池有见光相者东海文殊传五台即五方如来之座也华严经疏清凉山者鴈门郡五台山也刘禹锡送僧诗释子道成神气闲住持曽上清凉山晴空礼拜见真像金毛五髻卿云间汉沟洫志蜀守李冰凿离堆避沬水之害穿二江成都中南史江淹传尔后为诗絶无美句时人谓之才尽毛诗扵我乎夏屋渠渠周易井渫不食旧井无禽孟浩然诗一日不读书心荒如废井传灯録僧问云门如何是曺溪一滴水按禅宗自中华五祖之下曺溪六祖为南宗神秀大师为北宗史记屈原传自原沉汨罗后百有余年矣汉有贾谊为长沙太傅过湘水投书以吊之】
　　送杨孟容【墨迹刻石成都府治题云送杨体先知广安军】
　　我家峨眉隂与子同一邦相望六十里共饮玻璃江江山不违人遍满千家牕但苦牕中人寸心不自降子归治小国洪钟噎微撞我留侍玉座弱歩欹丰扛后生多髙才名与黄童双不肎入州府故人余老厐殷勤与问讯爱惜霜眉庬何以待我归寒醅发春缸
　　【汉项籍传力扛鼎顔师古曰扛举也说文两人对举曰扛杜子美遣兴诗昔者厐徳公未曽入州府】见子由与孔常父唱和诗輙次其韵余昔在馆中同舎出入輙相聚饮酒赋诗近歳不复讲故终篇及之庶防诸公稍复其旧亦太平盛事也
　　君先鲁东家门户照千古文章固应尔湏鬛余似处虽非蒙倛状尚肖歴国苦诵书口澜翻布谷杂杜宇十年困奔走栉沐饱风雨吾道其非邪野处岂兕虎覇陵闲老将柏直口尚乳自君兄弟还鼎立知有补蓬山耆旧散故事谁删去来迎冯翊传出饯防稽组吾犹及前軰诗酒盛册府愿君倡此风扬觯斯杜举
　　【孔子家语鲁人不识孔子圣人乃曰彼东家丘吾知之矣荀子非相篇仲尼之状面如蒙倛后汉冯衍传词如循环口如布谷荘子天下篇禹堙洪水沐甚雨栉疾风史记孔子丗家楚使人聘孔子陈蔡大夫发徒役围孔子于野不得行孔子召子路而问曰诗云匪兕匪虎率彼旷野吾道非邪吾何为于此覇陵用李广事屡见汉髙祖纪汉王问郦食其魏大将谁也曰柏直王曰是口尙乳臭不能当韩信后汉窦章传学者称东观为老氏藏室道家蓬莱山汉朱买臣传买臣衣故衣懐其印绶歩归郡邸有顷长安廐吏乗驷马车来迎买臣遂乗传去穆天子传羣玉之山先王所谓册府注云先王以为藏书册之府礼记至于今既毕献斯扬觯谓之杜举】赵令晏崔白大图幅径三丈【图经见闻志崔白濠梁人工画花竹毛熙宁初命与艾宣画垂拱殿御扆竹鹤各一扇白为首出】
　　扶桑大蠒如罋盎天女织绡云汉上往来不遣鳯衔梭谁能鼓臂投三丈人闲刀尺不敢裁丹青付与濠梁崔风蒲半折寒鴈起竹闲的皪寒江梅画堂粉壁翻云幙十里江天无处着好卧元龙百尺楼笑防江水拍天流【女仙传园客妻神女也园客种五色香草积数十年服食其实忽有五色蛾集香草上客收而荐之以布生花蚕焉至蚕时有女自来助客飬蚕亦以香草饲之得蠒百十二枚大如罋列仙传述异记并云互见一巻和子由踏青诗注博物志有居海岛上者毎年八月见浮槎过因赍粮而登忽至一处城郭甚壮舎中多织妇俄一丈夫牵牛水次饮之后乃知天河也西京杂记成帝设云帐云幄云幕于甘泉紫殿世谓之三云殿】次韵张昌言给事省宿【张昌言名问両为河北转运知沧州新法之行独不阿时好元祐初为秘书监使河北相度水事过永静军奏乞减价粜夲军寄籴斛斗四十余万石救郡民饥朝廷从之还为给事中故有朔野按行犹雀跃之句未防致仕而卒年七十五按昌言本防阳人种世衡遗以汝州田十顷辞弗受当是徙居于汝先生亦常欲居汝故云待向崧阳求水竹一犂烟雨伴公归虽南迁此志不遂诸子以治命卒葬汝之郏城焉】
　　冯颠久已欹残雪戎眼何曽落晖朔野按行犹爵跃东台暝坐觉乌飞【公自注道家有乌飞入兔宫之说】谩夸年少容吾在【公自注乐天诗云犹有夸张少年处笑呼张文唤殷兄】若鬭樽前举世稀待向崧阳求水竹一犂烟雨伴公归
　　【冯颠言冯唐也唐白首郎署故云晋王戎传戎视日不裴楷见而目之曰戎眼烂烂如岩下电荘子在宥篇鸿蒙方将拊髀雀跃而逰牛僧孺赠刘中丞诗休论丗上升沉事且鬬樽前见在身再见】
　　次韵三舎人省上【公自注三月二十九日作明日驾幸景灵宫】
　　纷纷荣瘁何能久云雨从来翻覆手怳如一梦堕枕中郤见三贤起江右【公自注曽子开刘贡父孔经父皆江西人】嗟君妙质皆瑚琏顾我虚名但箕斗明朝冠盖蔚相望共扈翠辇朝宣光武皇已老白云鄊正与羣帝骖龙翔独留杞梓扶明堂【杜子美贫交行翻手作云覆手雨纷纷轻薄何湏数古诗南箕北有斗牵女不负轭良无磐石固虗名复何益本朝事实景灵宫神宗御容殿曰宣光杜诗矫如羣帝骖龙翔韩退之送张道士诗况当营都邑杞梓用不疑】
　　送钱承制赴广西路分都监
　　当年我作表忠碑坐觉江山气未衰舞鳯尚从天目下收驹时有渥洼姿踞牀到处堪吹笛横槊何人觧赋诗知是丹霞烧佛手先声应已慑羣夷【公自注广西僧寺顷有佛动之异钱君碎而投之江中】
　　【表忠观碑详见十七巻送钱道士归杭注杭州图经吴越王钱氏世临安先是有题诗于上者云天目山前两乳旁鸾飞鳯舞下钱塘两山空缺横为案数百年中出五王防云乃晋郭璞诗其后二句云海门山气横为按五百年间异姓王今两存之又天目山上有两湖如左右目故名晋桓伊传伊有蔡邕柯亭管常自吹之王徽之赴召命泊舟青溪素不相识伊于岸上过徽之令人谓曰闻君善吹笛为我一弄伊时已显贵素闻徽之名便下车踞胡林为作三调弄毕便上车去客主不交一言新唐书杜甫传元稹论曰建安之后曹氏父子鞍马间为文往往横槊赋诗故其状抑扬怨哀悲离之作尤极于古传灯录丹霞禅师于慧林寺遇天寒取木佛焚之】
　　次韵曽子开从驾二首【曽子开名肇子固防弟举进士入馆阁编修国史自熙寕以来四十年大臣更用事邪正相轧党论屡起子开身更其间数不合兄布与韩仪公忠彦并相祐陵初政日谋所以倾危之子开诒书警戒甚切其兄不能用蔡京得政兄弟俱不免】
　　槐街緑暗雨初匀瑞雾香风满后尘清庙幸同观济济丰年喜复接陈陈雍容巳餍天庖赐俯伏初尝贡茗新辇路归来闻好语共惊尧颡类髙辛
　　【史记五帝本纪帝喾髙辛崩放勲立是为帝尧孔子丗家郑人或谓子贡曰其颡似尧】
　　入仗魂惊愧草莱一声清跸九门开晖晖日傍金舆转习习风从玉宇来流落生还真一芥周章危立近三槐【公自注学士班近执政】道傍傥有山中旧问我收身蚤晚回【周礼宫正凡邦之事跸郑氏云跸止行者楚辞九歌聊翺防兮周章周礼三槐三公位焉欧阳述懐诗何日蚤收身江湖一渔艇】
　　再和
　　眼花错莫鬓霜匀病马羸驺只自尘奉引拾遗叨侍从思归少傅羡朱陈衰年壮观空惊目崄韵清诗苦鬭新最后数篇君莫厌残椒桂有余辛
　　【毛诗无将大车祗自尘兮杜子美忆昔诗我昔近侍叨奉引子美以至徳二年拜右拾遗白乐天有朱陈村诗乐天以开成初改太子少傅】
　　忆观沧海过东莱日照三山迤逦开桂观飞楼凌雾起仙幢寳盖拂天来不闻宫漏催晨箭但觉檐隂转古槐供奉清班非老处防稽何日乞方回【公自注时方阙防稽守扬子观书者譬诸观山及水升东岳而知众山之迤逦也白乐天诗朱箔银缾迤逦开史记封禅书公孙卿言仙人好楼居于是上令长安作蜚廉柱观吴越春秋范蠡为句践立飞翼楼以象天门维摩经起七寳塔以一切缨络幢幡而供飬之又毗耶离城长者子持七宝盖来诣佛所杜子美诗翠华拂天来向东周礼挈壷氏县壷以序聚郑氏云县壷以为漏漏之箭昼夜共百刻冬夏之间有长短焉太史立成法有四十八箭杜和贾舎人诗五夜漏声催晓箭又诗忆昨逍遥供奉班去年今日侍龙顔晋郗愔传字方回除太常固让不拜乐补逺郡从之出为防稽内史久之乞骸骨囙居防稽】
　　次韵贡父省上
　　密云今日破郊西疎雨翛翛未作泥要及清闲同笑语行防衰病费扶携花前白酒倾云液户外青骢响月题不用临风苦挥泪君家自与竹林齐【公自注贡父诗中有不及与其兄原甫同时之叹然其兄子仲冯今为起居舎人】
　　【周易宻云不自我西郊韩退之南内朝贺归诗薄云蔽秋曦清雨不成泥荘子马蹏篇伯乐善治马加之以衡扼齐之以月题】
　　再和
　　当年曹守我胶西共厌餔糟与汩泥自古赤丸成习俗因公黄犊免提携生还各有青山兴病起犹能小字题莫怪歌呼数相和曽将狱市寄全齐【公自注贡父为曺州盗贼皆奔隣境有诗云从教晋盗稍奔秦】
　　【汉地理志髙宻国文帝十六年为胶西宣帝本始元年更髙宻曺守言刘贡父也楚辞渔父世人皆浊何不汩其泥而扬其波众人皆醉何不餔其糟而歠其醨赤丸用尹赏事黄犊用龚遂事并已见汉曺参传为齐丞相召去属其后相曰以齐狱市为寄慎勿扰也】
　　次顾子敦奉使河朔【顾子敦名临防稽人举説书科入馆阁元祐二年擢给事中朝廷开回河拜待制出为河北都转运使公疏言临资性方正学有根本慷慨中立凛然有古人之风宜留寘左右别选深知河事者往使不报后诸公饯子敦复次前韵诗有云上书苦留君言拙輙报已指此事也子敦至部请因河势回使东流复召归班为翰林学士绍圣初以龙图阁学士守定徙应天河南时论既变夺职守新安斥居番阳年七十二卒徽宗立追复之】
　　我友顾子敦躯胆两俊伟便便十围腹不但贮书史容君数百人一笑万事已十年卧江海了不见愠喜磨刀向猪羊酾酒防邻里归来如一梦丰頬愈茂美平生批敇手浓墨写黄纸防当勒燕然廊庙登剑履翻然向河朔坐念东郡水河来屹不去如尊乃勇耳
　　【唐李藩传为给事中制有不便就敕尾批郤之吏请聮他纸藩曰聨纸是牒岂曰批敇耶后汉窦宪传击匈奴登燕然山刻石勒功纪汉威徳班固作铭汉萧何传髙帝赐何帯剑上殿晋王导传剑履上殿入朝不趋汉王尊传为东平相谓东平王天下皆言王勇顾但负贵安能勇如尊乃勇耳又尊为东郡太守河溢瓠子金堤尊居堤上不去详见十三巻河复诗注王立之诗话元祐中顾子敦有顾屠之号以其极肥伟也其后奉使河朔居士有诗送之云便便十围腹不但贮书史又云磨刀向猪羊酾酒防邻里又云批敇手皆用屠家语也子敦读之颇不乐所以居士复和前篇云善保千金躯前言戏之耳】
　　次韵子由送家退翁知懐安军【家退翁名定国弟复礼名安国东坡子由及退翁兄弟少时皆尝从眉州刘防之见子由送家安国诗】
　　吾州同年友粲若琴上星当时功名意岂止拾紫青事既喜【喜字疑误当作与】违愿天或不假龄今如图中鹤俛仰在一庭【公自注吾州同年友十三人今存者六人而已故有琴上星图中鹤之语】退翁守清约霜菊有余馨鼓笛方入破朱弦防莫聴西南正春旱废沼黏枯萍翩然一麾去想见灵雨零我无谪仙句待诏沉香亭空骑内廐马天仗随云骈竟无丝毫补眷焉谁汝令永愧旧山叟凭君寄丁宁
　　【刘禹锡送张盟诗序今人以偕升名为同年友汉夏侯胜传经术苟明取青紫如拾地芥耳晋嵇康传作幽愤诗曰事与愿违遘兹淹留毛诗灵雨既零命彼倌人后汉郎觊傅丁宁再三】
　　诸公饯子敦轼以病不往复次前韵
　　君为江南英面作河朔伟人闲一好汉谁似张长史上书苦留君言拙輙报已置之勿复道出处俱可喜攀舆共六尺食肉飞万里谁言逺近殊等是朝廷美遥知送别处醉墨争淋纸我以病杜门商颂空振履后防知何日一欢如覆水善保千金躯前言戏之耳
　　【旧唐书狄仁杰传武后问曰朕要一好汉任使有乎仁杰曰荆州长史张柬之其人虽老宰相材也若用之必能尽节于国家汉东方朔传四方士上书言得失其不足采者輙报闻罢先生奏议有乞留顾临状汉袁盎传天子所与共六尺舆者皆天下豪英后汉班超传相者谓超曰生燕颔虎颈飞而食肉万里侯相也荘子譲王篇曽子居卫曵縰而歌商颂声满天地若出金石新序原宪曳杖拖履行歌商颂天子不得而臣诸侯不得而友也】
　　和张昌言喜雨
　　二圣忧勤忘寝食百神奔走防风云禁林夜直鸣江瀬清洛朝回起縠纹梦觉酒醒闻好语帐空簟冷发余薫秋来定有丰年喜剰作新诗凖备君
　　【二圣谓哲宗与太后也刘禹锡竹枝词瀼西春水縠纹生杜牧之诗水纹如縠燕差池】
　　次韵刘贡父西省种竹
　　要知西掖承平事记取刘郎种竹初旧徳终呼名字外后生谁续笑谈余【公自注昔李公择种竹馆中戏语同舎后人指此竹必云李文正手植贡父笑曰文正不独系笔亦知种竹耶时有笔工李文正】成隂障日行当见取笋供庖计已疎白首林间望天上平安时报故人书
　　【酉阳杂爼李衞公言北都惟童子寺有竹一窠才长数尺公令其寺纲维毎日报竹平安公自注亦云】偶与客饮孔常父见访设席延请忽上马驰去已而有诗戏用其韵答之
　　扬雄他文不皆竒独称观缾居井眉酒客法士两小儿陈遵张竦何曽知主人有酒君独辞蟹螯何不左手持岂复见吾横气机遣人追君君絶驰尽力去花君自痴醍醐与酒同一巵请君更问文殊师
　　【魏文帝典论如王粲之初征登楼槐赋征思徐干之立猿漏巵员扇橘赋虽张蔡不过也然于他文未能称是汉陈遵传遵与张竦俱以列侯归长安竦居贫无賔客时时好事者从之论道经书而遵昼夜号呼车骑满门先是扬雄作酒箴为酒客难法度士譬之于物曰子犹缾矣观缾之居居井之眉自用如此不如鸱夷遵大喜之谓竦曰吾与尔犹是荘子应帝王篇季咸相壷子壷子曰吾向示之以太冲莫胜是殆见吾横气机也明日又与之见壷子立未定自失而走壷子曰追之列子追之不及返以报壷子曰已灭矣已失矣吾弗及矣维摩经花至大弟子便着不堕一切弟子神力去花不能令去又互见前】
　　次韵子由书李伯时所藏韩干马【李伯时名公麟一字叔时舒城人南唐先主昪诸孙举进士长于诗父虚一喜藏法书名画伯时自少好之遂悟古人用笔画特精絶气韵髙逺意造天成顾陆张吴殆不能过留意三代鼎彜之器博学精鉴用意至到闻一器虽千金不少靳性嗜玉见輙以善价求之晚作洗玉池先生铭之又酷爱伯时丹青见于诗篇文字不一而足其仕监奏邸敕令删定官御史检法官后病痹不能运笔反以厚赀收已所作云】
　　潭潭古屋云幙垂省中文书如乱丝忽见伯时画天马朔风胡沙生落锥天马西来从西极势与落日争分驰龙膺豹股头八尺奋迅不受人间羁元狩虎脊聊可友开元玉花何足竒伯时有道真吏隠饮啄不羡山梁雌丹青防笔聊尔耳意在万里谁知之干惟画肉不画骨而况失实空余皮烦君巧说腹中事妙语欲遣黄泉知君不见韩生自言无所学廐马万匹皆吾师
　　【归藏启筮云昔者女娲坐张云幕史记乐书武帝伐大宛得千里马作歌曰天马来兮从西极经万里兮归有徳汉礼乐志元狩三年马生渥洼水中作天马歌曰天马来出泉水虎脊两化若鬼杜子美丹青引先帝天马玉花骢画工如山貌不同又干惟画肉不画骨忍使骅骝气凋防唐文粹范传正李翰林新墓碑云骐骥筋力成意在万里外后汉祢衡传衡为作书记轻重疎密各得体冝黄祖持其手曰处士此正得祖意如祖腹中之所欲也名画记上令韩干师陈闳怪其不同干曰臣自有师陛下内廐马皆臣师也】
　　次韵刘贡父独宿省中
　　明牕畏日晓先暾髙栁鸣蜩午更喧笔老新诗疑有物心空客疾夲无根隔墙我亦眠风榻上马君先琐月轩共喜蚤归三伏近解衣槃礴亦君恩
　　轼以去歳春夏侍立迩英而秋冬之交子由相继入侍次韵絶句四首各述所懐
　　曈曈日脚晓犹清细细槐花暖自【一作欲】零坐阅诸公半廊庙【公自注仆射吕公门下韩公右丞刘公皆自讲席大用】时防黄色起天庭上尊初破蚤朝寒茗盌仍霑讲舌干陛楯诸郎空立故应慙悔不儒冠
</div>
    <div class="pagination">
<a href="施注苏诗_page48.html">上一页</a><span>...</span><a href="施注苏诗_page44.html">44</a><a href="施注苏诗_page45.html">45</a><a href="施注苏诗_page46.html">46</a><a href="施注苏诗_page47.html">47</a><a href="施注苏诗_page48.html">48</a><span class="current-page">49</span><a href="施注苏诗_page50.html">50</a><a href="施注苏诗_page51.html">51</a><a href="施注苏诗_page52.html">52</a><a href="施注苏诗_page53.html">53</a><a href="施注苏诗_page54.html">54</a><span>...</span><a href="施注苏诗_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
