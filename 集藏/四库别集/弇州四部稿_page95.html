<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 95 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 95 页/共 296 页</h1>
    <div class="content">


　　弇州四部稿五十
　　钦定四库全书
　　弇州四部稿五十一
　　明　王世贞　撰
　　诗部
　　七言絶句一百二十五首
　　李于鳞损饷诸物侑以新诗走笔为谢
　　西山石耳堪砺齿挟露过云味更新莫恠殷勤相寄赠只今谁是采芝人
　　右石耳
　　龙井侬分玉乳花虎丘余剪碧璚芽何时踞坐松隂下纱帽藤衫对品茶
　　右龙井茶
　　七尺苍藤织寒玉上有筼筜映眉緑昨夜方牀小簟眠却疑身在潇湘曲
　　右藤障子
　　鹦鹉洲前祢客过英魂磊砢堕江波千秋一入髙阳手为问鸱夷量较多
　　右鹦鹉杯
　　题李山风雪松杉图巻二首【宋人为金秘书监】
　　扑地漫天卒未休松杉千尺逈堪愁丹青不作王孙草老向氷天共白头
　　其二
　　朝色葱胧映碧虚千峯瑶草渐凋踈何当长白山头树到了枝枝玉不如
　　泊髙邮懐子相
　　广陵东去是防沟斜日蒹葭黯未收采就椒浆无处滴不须闻笛也堪愁
　　薛子熈防予淮口有赠
　　清江欲尽见清淮听説南人便道佳何处峭风吹防面顿教明月挂离懐
　　其二
　　自是君才拟戴逵手搜鸡子刻新碑江南螭首应无限若个堪题防妇辞
　　广陵访周公瑕不遇云自仪真失之
　　豪华自古让维扬一水横江即异乡二十四桥歌吹徧不知何处覔周郎
　　其二
　　初闻相失在仪真怨水愁风且莫论道是使星还是客教君难辨斗间人
　　过中山视故人赵叅议时废疾者十二年矣
　　满庭黄叶满牀尘摠为人疎鸟雀亲与説病身应莫恨何人不是半残人
　　其二
　　多买城南种秫田匡牀拥被日陶然真成四醉中山酒不踏人间十二年
　　九日完县署中
　　九月九日客衣单风似并刀月似环为问羽书临鴈塞何如杯酒醉龙山
　　其二
　　空庭吏散锁楸梧不独黄花事事无最厌耳边重九字天涯兄弟各茱茰
　　食滹沱鱼戏作
　　滹沱鱼尾真全赤况复车轮败后炊三辅周遭二千里从今鱼乐也应知
　　娘子关偶成
　　夫人城北走降氐娘子军前髙义旗今日关头成独笑可无巾帼赠男儿
　　题马岭山中泉自嘲兼呈于鳞子与
　　坼峡分流各吐竒争先翻道出山迟即令到海成何事竟日行吟无倦时
　　井陉署中偶成
　　霜天尽日马蹄间浊酒青灯未破顔好道使君厨传薄案头长供太行山
　　阜平汤泉
　　玉乳潺湲兰杜芳温柔枉自别名乡春云若傍骊山足肯作莲花第二汤
　　其二
　　大荒西吐烛龙涎暗向中原地底穿两乞君王汤沐地酒泉尝罢浴温泉
　　其三
　　浴罢支頥坐自看五台如案五云端清凉蠲尽人间暑此水仍驱万古寒
　　寄赠漳浦张封君【时乃子以水部治宁阳泉】
　　闽海金波返照开一星南极傍三台君家天上张公子曽向郎官宿里来
　　其二
　　十二梁山青刺天宁阳七十二飞泉一泉一嵗醸春酒好致梁山张果前
　　其三
　　蜡湖春涨读书堂纱防膝衫坐隠嚢总为新诗似何逊山人今带水曹郎
　　柏林寺
　　赵州城东古柏林赵州阇黎知我深究竟现应居士法不须蔓老婆心
　　谢万曰忠并询之
　　髠尽垂杨千万枝又教氷雪拥皴皮不知生意犹存否惭愧东风特地吹
　　其二
　　一唱天鸡海日红中原曙色满千峯无端更遇姑苏客依旧青山夜半钟
　　其三
　　羃厯千林雨色中浮云忽卷现长空欲知为雨为云际元是青天万里同
　　其四
　　沧海那如性海澄此中无减亦无増只怜拈破真乗后依旧人间属小乗
　　南和道中
　　流水湾环去马迟淡黄斜日印沙陂枫人虽老稻孙少不到江南应不知
　　还宫怨
　　阿监初传唤故姬六宫先已妬蛾眉昭阳夜甃寒如水元似増成奉帚时
　　其二
　　报道羊车指日临莫题纨扇罢悲吟双蛾欲画仍教洗恐负当年辞辇心
　　吕侍郎自制桑落酒絶佳以一瓿见饷赋此为谢并乞醸方
　　酦醅初緑豆花香穏胜河东旧索郎今夜五更残月色不须惆怅醉为乡
　　其二
　　故园桑落霜风软紫蠏黄甘事事丰乞得君家刘白堕步兵明日下江东
　　别周公瑕
　　月明乌鹊动离愁歌到周郎莫防头三竺六桥浑似画可能无意向杭州
　　别尤子求沈道振【二君皆善丹青】
　　风软波平天地寛玉壶银酎水晶盘离筵好景俱堪写只是归鸿目送难
　　别瞻美弟
　　醉里轻舠别恵连醒时孤鴈泣江烟不须论到池塘句酒态如兄便可怜
　　别曹甥子念
　　虱须不分作山人却买林宗折角巾莫倚新诗能似舅防人如舅未全贫
　　别王复
　　吴舩捩柁越舩催少选须倾三百杯除却芙蓉池上酒防家能见玉山頽
　　别李时养
　　劳君相送霅溪头霅里风光事事幽欲共一枰消永日教人重唤李杭州
　　别张三
　　千觞不醉洗天亭一曲汪伦最有情不分防人明夜月依稀拾得绕梁声
　　又别诸君
　　尊前北斗渐阑干领取清歌半刻懽列棹回波真自乐一官行路未为难
　　赠虎跑泉庵良缙上人
　　虎跑闲居二十年可曽双虎到兹泉山神纵有皈依念其那山僧入四禅
　　见逐参方僧禁约戏成一絶
　　约束飞来峰去后便驱天竺旧胡神阎浮未有三生籍若个人非行脚人
</div>
    <div class="pagination">
<a href="弇州四部稿_page94.html">上一页</a><span>...</span><a href="弇州四部稿_page90.html">90</a><a href="弇州四部稿_page91.html">91</a><a href="弇州四部稿_page92.html">92</a><a href="弇州四部稿_page93.html">93</a><a href="弇州四部稿_page94.html">94</a><span class="current-page">95</span><a href="弇州四部稿_page96.html">96</a><a href="弇州四部稿_page97.html">97</a><a href="弇州四部稿_page98.html">98</a><a href="弇州四部稿_page99.html">99</a><a href="弇州四部稿_page100.html">100</a><span>...</span><a href="弇州四部稿_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
