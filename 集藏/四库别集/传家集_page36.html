<!DOCTYPE html>
<html>
<head>
    <meta charset="UTF-8">
    <title>传家集 - 第 36 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 36 页/共 47 页</h1>
    <div class="content">　　乞令校定资治通鉴所冩稽古録劄子【元祐元年上】
　　臣闻史者今之所以知古后之所以知先是故人主不可以不观史善者可以为法不善者可以为戒自生民以来帝王之盛者无如尧舜书称其德皆曰稽古然则治天下者安可以不师古哉伏见皇帝陛下初开经筵先讲论语读祖宗寳训论语记孔子之言行寳训述祖宗之圣谋诚为从学之要然国家未有天下以前帝王之事臣愚以为亦不可不知也顾以年祀悠逺载籍浩愽非一日二日所能徧阅而周知所冝提其纲目撮其精英然后可以见治乱存亡之大略也臣先于英宗皇帝时尝采猎经史上自周威烈王二十三年下尽周世宗显德六年略举每年大事编次为图年为一行六十行为一重五重为一巻凡一千三百六十二年共成五巻谓之歴年图上之以省烦文便观览臣又于神宗皇帝时受诏修国朝百官公卿表臣依司马迁法自建隆元年至治平四年各记大事于上方书成上之有诏附于国史臣今更讨论经史上自伏羲下至周威烈王二十二年略序大要以补二书之阙合为二十巻名曰稽古録欲缮冩奏御而私家少得笔吏恐日近不能了毕窃见先有圣旨令秘书省正字范祖禹等就本省校定臣所编修资治通鉴见有笔吏及纸札等物伏望圣慈特降指挥许臣并上件稽古録送祖禹等令就本局缮冩校对讫先次上进候将来读祖宗寳训了日若别未有书可读欲乞且取臣此书进读仍令侍读官随文觧释则前王轨辙皆可槩见庶防足以资稽古之万一辅圣性之聪明取进止
　　论赈济劄子【元祐元年上】
　　臣窃惟乡村人户播殖百谷种蓺桑麻乃天下衣食之原比于余民尤宜存恤凡人情恋土各愿安居苟非无以自存岂愿流移他境国家若于未流移之前早行赈济使粮食相接不至失业则比屋安堵官中所费少而民间实受赐若于既流移之后方散米煑粥以有限之储蓄待无穷之流民徒更聚而饿死官中所费多而民实无所济伏覩近降朝旨令户部指挥府界诸路提防刑狱司体量州县人户如委是阙食据见在义仓及常平米谷速行赈济仍丁宁指挥州县多方存恤无致流移失所此诚得安民之要道然所以能使民不流移者全在本县令佐得人欲乞更令提防刑狱司指挥逐县令佐专切体量乡村人户有阙食者一靣申知上司及本州更不候回报即将本县义仓及常平仓米谷直行赈贷仍据乡村五等人户逐户计口出给歴头大人日给二升小儿日给一升令各从民便或五日或十日或半月一次赍歴头诣县请领县司亦置簿照防若本县米谷数少则先从下户出给歴头有余则并及上户其不愿请领者亦听候将来夏秋成熟粮食相接日即据簿歴上所贷过粮令随税送纳一斗只纳一斗更无利息其令佐若别有良法简易便民胜于此法者亦听从便要在民不乏食不至流移而已仍令提防刑狱司常切体量逐县令佐有能用心存恤阙食人户虽系灾伤并不流移者保明闻奏优与酬奬其全不用心赈贷致户口多流移者取勘闻奏乞行停替庻使官吏有所劝沮百姓实霑圣泽取进止
　　乞抚纳西人劄子【元祐元年三月上】
　　臣先于二月中曾上言乞因新天子继统下诏悉赦西人之罪与之更始虽未还其侵疆且嵗给赐待之如故此道大体正万全无失既而执政所见各有异同沮难迁延遂屏弃不行臣窃闻今来西人已有关报定使副诣阙贺登寳位国家若于此际又不下诏开而纳之万一西人蓄怨积愤肆其悖心或有一骑犯邉或于表牒中有一语不逊当是之时虽欲招纳乃是畏其陆梁伤威毁重何耻如之臣之前防亦不可行矣伏望陛下令三省枢密院将臣三月三日十二日十六日并今来所上文字一处进呈臣愚欲为国家消患于未萌诚惜此机防夙夜遑遑废寝忘食陛下若俟询谋佥同然后施行则执政人人各有所见臣言必又屏弃凡边境安则中国安此乃国家安危之机伏望陛下察臣所言甚易行而无后害可使华夷两安为利甚大断自圣旨勿复有疑取进止
　　抚纳西人诏意【元祐元年三月上】
　　朕闻王者奄有四极至仁无私靡间华夷视之如一夏国主秉常世守西土藩卫中邦自其祖彛兴以来沐浴皇化职贡时至率多忠勤仁宗皇帝加之宠名胙以大国锡予之数嵗则有常向因边臣奏陈云彼君臣失职及移文诘问曽无报应神宗皇帝乃出师命将拯彼阽危在于夏国主秉常实有大造而所部之人敢自絶侵轶我边鄙防刘我吏民正旦同天皆不入贺国家包以大度置而不问但絶嵗赐以俟悛心不幸先帝违弃万国朕嗣守令绪祗承前志夙夜寅畏迨今朞年宣广恩泽无幽不振而夏国主秉常屡遣使者造于阙庭吊祭讣告寖修常軄朕惟江海之大来则受之岂复追念徃昔校计细故冝舍其前日之不恭取其今兹之效顺旷然湔涤与之更始自今申敕将吏严戢兵民毋得輙规小利扰彼疆场凡嵗时颁赉命有司率由旧章必使桴皷不鸣燧无警彼此之民早眠晏起同底太寜不亦休哉可布告中外咸使闻知
　　辞接续支俸劄子【元祐元年三月上】
　　臣以假满百日自四月以后不敢勘请俸给闻近有圣防特再给臣寛假将治其俸给等接续支给臣自正月二十一日以病在朝假乆而不愈亦曽陈乞宫观以养衰残圣恩不许更除左仆射臣惶恐失图不敢复言自尔日望痊平入觐丹扆面陈至诚庻得极竭疲驽且供旧职以补报万分而臓府虽宁疮疡未愈肌体羸瘠足力全无步履甚难拜起不得以此无由朝叅计在假不管本职公事巳及一百一十余日入觐之期未能自定窃以百日停俸着在旧章况臣当表率百僚岂敢废格不行臣闻孔子曰先事后得诗云不素餐兮今虽圣泽优厚曲加矜恤而使臣违先事之义重素餐之罪四海指目何以自安伏望圣慈许臣依条百日外住支请受候叅假日依旧庶使臣得安心养疾保全防躯取进止
　　乞罢将官劄子【元祐元年三月上】
　　臣于去年四月二十七日曽上言州县者百姓之根本长吏者州县之根本根本危则枝叶何以得安故自古以来置州郡必严其武偹设长吏必盛其侍卫所以安百姓卫朝廷也秦防六国以为兵不复用虽置郡守而以御史监之堕名城销锋镝故陈胜呉广起而郡县不能制国随以亡晋武帝平呉悉罢州郡兵陶璜山涛皆言州郡武偹不可废及永宁以后盗贼羣起州郡无备天下遂大乱国朝置总管铃辖都监监押为将帅之官凡州县兵马其长吏未尝不同管辖葢知州则一州之将知县则一县之将也熈宁中谋臣建议分天下禁军每数千为一将别置将官以领之训练差使抽那一出其手其逐州总管以下及知州知县皆不得关预量留羸弱下军及剰员以充本州白直及诸般差使而已凡设官分职当上下相维如身之使臂臂之使指纪纲乃立今为州县长及总管等官而于所部士卒有不相统摄殆如路人者至于仓库守宿街市廵逻亦皆乏人虽于条有许差将下兵士者而州县不得直差须牒将官将官徃徃占防不肯差拨万一有非常之变州县长吏何以号令其众制御姧宄哉臣目覩前宰相西京留守韩綘谒嵩山起建道埸其将下禁军充白直者于条不得出城经宿所敢留者剰员七八人而已况僻小州县其守御之备侍卫之众可知矣臣当时乞悉罢将官其逐州县禁军并委长吏与总管等官同共提举教阅及诸处差使其州县长吏所给白直皆如嘉祐编勅以前之数臣自上此文字后来不闻朝廷有所施行窃见近嵗诸处多阙雨泽盗贼颇多州县全无武备长吏侍卫单寡禁军尽属将官将官多与长吏争衡长吏势力逺出其下万一有如李顺王伦攻城防邑之冦或如王均王则窃发肘腋之变岂不为朝廷旰食之忧邪王者制治于未乱保邦于未危岂可自恃太平之乆谓必无此等事邪又自祖宗以来诸军少曽在营常分畨徃縁边及诸路屯驻驻泊盖欲使之均劳逸知艰难识战闘习山川自置将官以来苟非有所征讨全将起发与将官偕行外其余常在本营不复分畨屯驻驻泊饱食安坐养成骄惰之性岁月滋乆恐不可复用又每将下各有部队将准备差遣指使之类一二十人而诸州总管钤辖都监监押员数亦如旧设官重虚费廪禄凢将官之设有害无利天下晓军政者莫不知之臣愚伏望朝廷如臣前奏尽罢诸路将官其禁军各委本州县长吏与总管钤辖都监监押等管辖一如未置将官已前之法其诸州军兵马全少不足守御之处量与立额招添其守御有备而冦贼之发不能式遏或弃城逃避或率吏民迎贼或敛民财赂贼虽责之以死彼亦甘心今平居驺从且不能备一旦冦至责以死节不亦难哉取进止











　　传家集巻五十二
　　钦定四库全书
　　传家集巻五十三　　　　宋　司马光　撰章奏三十六
　　举张舜民等充馆阁劄子【元祐元年上】
　　臣今月二十四日准尚书省劄子准二十二日诏书节文执政大臣冝各举文学政事行谊之臣可以充馆阁之选者三人臣窃见奉议郎张舜民材气秀异读书能文刚直敢言竭忠忧国通直郎孙凖学问优博文辞宏赡行义无缺乆淹下僚河南府左军廵判官刘安世才而自晦愿而有立力学修已恬于进取其人并堪充馆阁之选如后不如所举臣甘当同罪取进止
　　五月三日尚书省劄子光所患已安惟足疮有妨拜跪不叅假时放谢仍权免赴前后殿起居许乗轿子三日一至都堂聚议或门下省治事
　　辞三日一至都堂劄子【元祐元年上】
　　臣伏覩中书省録黄今月二日奉圣防以臣所患已安惟足疮有妨拜跪不参假特放正谢仍权免赴前后殿起居许乗轿子三日一至都堂聚议或门下尚书省治事者臣闻命震恐无地自处窃念臣臓腑虽安饮食如故但两足无力疮口未合歩履艰难拜起不得以此未果朝参至于数日一至政事堂乃唐世以来宿德元老髙年有疾朝廷尊礼特降此命岂伊微臣所敢伦拟况臣自正月二十一日请朝假至今百三十余日岂有未见君父辄赴省供职况臣于病中除左仆射虽累具劄子辞免未开允仍就家赐以告身亦未敢祗受方俟入觐天顔面陈至恳岂可遽治尚书省事伏望圣慈俟臣歩履有力拜起得成参假了日与诸执政一例供职贵于微躯差得自安所有今月二日指挥乞赐寝罢取进止
　　内降付中书省许肩舆至内东门扶掖入对小殿
　　辞入对小殿劄子【元祐元年上】
　　臣今月二日闻有圣防令臣不参假特放正谢仍权免赴前后殿起居许乗轿子三日一至都堂聚议或门下尚书省治事臣以恩礼太优不敢辄当寻具劄子辞免今月四日又覩中书省録黄奉圣防依前降指挥不许辞免仍令閤门告示许肩舆至内东门外令男扶掖至小殿引对特免起居令引见前一日闻奏如此则礼数愈重尤不敢当臣窃惟富弼三世辅臣德髙望重神宗皇帝想见其人故特制此礼乃自古所无顾臣何人敢与为比况亲屈乗舆特御小殿以臣勤君其罪至大纵陛下优借而天威咫尺恐陨越随之似此异数臣决不敢受只垂帘日于延和殿引见并乞上殿然事有不得已者虽知僭越不得不承顺圣恩臣即目上下马未得及足上有疮深恶马汗欲乞如今圣防许权乗轿子出入及入内至常时下马处下轿子又臣两足无力若无人扶掖委实全拜起不得欲乞今来入见及将来每遇入对并权许令臣男康入殿遇拜时扶掖痊安日皆复旧规如此则曲成之仁已逾于天地非臣陨身防元所能报塞所有其余恩礼并乞寝罢取进止三省同奉圣防令乗轿子至崇政殿门外于延和殿垂帘日引对余并依前降指挥
　　辞男康章服劄子【元祐元年上】
　　臣乆在病假今月十二日于延和殿入见并辞免新命以两足无力拜起不得圣恩特许令臣男康入殿扶掖臣既不得请臣男复赐章服父子忝窃诚不自安所有臣男恩命乞赐寝罢取进止
　　乞与诸位徃来商量公事劄子【元祐元年上】
　　臣近奉圣防许臣乗轿子三日一次至都堂聚议伏縁三省枢密院各有职事难以臣故必令三日一聚议检防去嵗曽有指挥遇假日有公事许于东西府聚议其东西府近北旧有便门臣欲乞于近南更开一便门臣今縁足疾未愈乞遇假日或日晩执政出省后有司合商量公事许乗小竹轿子徃诸位商量其执政有欲商量公事者亦许来臣本位更不一一奏闻所贵论议详尽事无留滞取进止
　　乞进呈文字劄子【元祐元年上】
　　臣先奉圣防权免赴前后殿起居许乘轿子三日一至都堂聚议又许肩舆至内东门外令男康扶掖至小殿引对臣以恩礼大重不敢辄当只乞于延和殿引见以两足无力若无人扶掖委实全拜起不得乞今来入见及将来每遇入对并许令臣男康入殿遇拜时扶掖奉圣防令乗轿子至崇政殿门外于延和殿垂帘日引对余并依前降指挥臣今月十八日合至都堂遇其日垂帘臣欲随执政赴延和殿常起居及上殿进呈文字窃虑阁门以前来圣防有免赴起居字及只云三日一至都堂后来圣防无将来每遇入对并许令臣男康入殿遇拜时扶掖字不聴臣及男康入殿伏望圣慈传宣阁门十八日许臣随执政赴延和殿常起居及上殿进呈文字令臣男康入殿遇拜时扶掖仍自今后每遇入对并乞准此取进止
　　中使徐湜封还传宣
　　圣防且令入都堂尚书省门下省治事所有入殿起居且頥养筋力直秋凉引对所有元上劄子今却令封还并赐食二合
　　乞进呈文字第二劄子【元祐元年上】
　　臣今月十六日曽具劄子奏乞于十八日随执政赴延和殿常起居及上殿进呈文字寻圣恩差入内东头供奉官徐湜封还仍传宣且令入门下尚书省治事所有入殿起居且頥养筋力直秋凉引对此乃圣恩怜臣疲羸恐不堪劳苦欲且就安逸虽父母之爱其子恐不能如此之备臣陨身丧元无以为报然臣既参假治事若不以时入对面尽愚忠少禆万一则与未参假时无异所以区区陈请不能自巳臣今欲再乞于二十六日随执政赴延和殿常起居及上殿进呈文字臣至时自度若筋力委实不能支梧即乞如今来圣防且只入门下尚书省治事筋力稍完再有陈请若且可以支梧即乞每遇垂帘日许随执政赴延和殿常起居及进呈文字仍乞传宣阁门自今后每遇臣入对许令臣男康入殿遇拜时扶掖取进止
　　乞进呈文字第三劄子
　　臣自前月十二日参假以来两曽具劄子奏乞随执政官于延和殿进呈文字皆圣恩遣中使封囬令秋凉陛下矜爱微臣诚至深至厚然陛下不知臣不肖使待罪宰相宰相之职在辅佐天子谟明万几朝夕在前启沃献替臣自閠二月二日降麻除左仆射属在病假至今未尝得一日与诸执政至帘前参陪国论虽许投进文字然中心委细无由一一面陈陛下徒闵其衰病欲使便安于一身不若使之竭尽愚忠庶几有补于天下臣为私计岂不愿宴安在家若顾公义岂得内无愧惧窃恐上则失陛下所以擢用臣之意下则失防臣忘身徇国之心况已先奉圣防权免前后殿起居朝防之劳什减七八臣自体当近日以来病势亦似更减歩履比向时稍轻但两足少力若无人扶掖则全拜不得今不免冒犯无厌之罪伏望圣慈特降指挥令臣每遇殿上问圣体及谢恩等合拜之时特令免拜若在殿下常起居许令臣男康扶掖仍乞传宣阁门每遇臣入朝许令臣男康随入殿门如此则于臣羸病之躯优假巳极于公家之务亦无所废臣今欲乞如臣前奏于今月八日随执政赴延和殿常起居及上殿进呈文字取进止【此劄子若降付三省再进呈则八日以前皆值假故不坐八日入朝不及如允臣所奏乞直批降指挥依奏】
　　乞进呈文字第四劄子
　　臣近曽三次具劄子奏乞与诸执政赴延和殿进呈文字皆防圣慈遣中使封还云秋凉虽天恩矜悯隆厚无穷然臣既待罪宰相岂可不于帘前参陪国论况今已立秋兼臣自体当得筋力差胜于前可以枝梧只是无人扶掖全拜起不得欲乞如臣前奏垂帘日许令与诸执政赴延和殿常起居同进呈文字并乞特降指挥自今后每遇臣入对许令臣男康随入殿门取进止【圣意若不欲批指挥即乞降赴三省】
　　乞赴延和殿起居劄子【寻封囬】
　　臣昨乞自今后遇延和殿垂帘日赴起居奏事防圣恩依所乞为足疮所有起居等冝特与权免拜及令男康扶掖入殿者臣若得男康扶掖实可以拜起臣既乆不面天顔岂有全不拜之理欲乞每遇延和殿垂帘日与吕公着同班常起居取进止
　　乞官刘恕一子劄子【元祐元年上】
　　臣伏覩秘书少监刘攽等奏故秘书丞刘恕同编修资治通鉴功力最多比及书成编修属官皆防甄録惟恕身亡其家独未霑恩门户单露子孙并无人食禄乞依黄鉴梅尧臣例官其一子臣徃嵗初受勅编修资治通鉴首先奏举恕同修恕愽闻强记尤精史学举世少及臣修上件书其讨论编次多出于恕至于十国五代之际羣雄竞逐九土分裂传记讹谬简编缺落嵗月交互事迹差舛非恕精慱他人莫能整治所以攽等众共推先以为功力最多不幸早夭不见书成未死之前未尝一日舍书不修今书成奏御臣等皆防天恩襃赏甚厚独恕一人不得霑预降为编户良可矜悯欲乞如攽等所奏用黄鉴梅尧臣例除一子官使其平生苦心竭力不为虚设取进止
　　乞不拒絶西人请地劄子【元祐元年上】
　　臣近具劄子奏乞于今月八日随执政延和殿进呈文字复防圣慈遣中使封还令依前降指挥臣不敢再三固违圣防然臣区区之心所以欲于八日入对者窃见夏国宥州有牒称已差人诣阙计防所侵疆土城寨窃虑其日进呈上件文字此乃边鄙安危之机生民休戚之本不可不察臣自今年二月初以来累曽上言乞因新天子即位西人恭顺之际早下诏书赦其罪戾待遇如故如此则控纵在我天子之体正休兵息民夷夏之心安不幸虏人有一语不逊一骑犯边则此诏不可复下无何臣在病假不得靣论人心不同为众所夺日复一日迁延至今虏先遣使来直求侵地指陈兵端辞意寖慢前所议诏书已不可下矣既失此机防即日使至应答亦难若悉从其所请则彼益骄而无厌若悉拒而不从则边患由此而起今就二者之中宁为百姓屈已少从所请以纾边患不可激令愤怒致兴兵犯塞以困生民所以然者灵夏之役本由我起新开数寨皆是彼田今既许其内附岂可犹靳所侵地而不与彼必曰我自天子新即位卑辞厚礼以事中国庻防归我侵疆今犹不许则是恭顺无益不若以武力取之彼小则上书悖慢大则攻防新城当是之时不得已而与之其为国家之耻无乃甚于今日乎以小喻大譬如甲夺乙田未请而与之胜于请而后与若更请而不与则彼必兴鬭讼矣此是非利害明如白黒臣窃虑进呈之际羣臣犹有见小忘大守近遗逺惜此不毛无用之地结成覆军杀将之祸兵连不觧为国家忧伏望陛下决自圣志勿听浮言为兆民计文彦愽辅佐四朝熟知虏情此可谓军国重事愿陛下询彦愽以决之取进止














　　传家集巻五十三
　　钦定四库全书
　　传家集巻五十四　　　　宋　司马光　撰章奏三十七
　　乞以十科举士劄子【元祐元年上寻依此行】
　　臣窃惟为政之要莫如得人百官称职则万务咸治然人之才性各有所能或优于德而啬于才或长于此而短于彼虽皐防稷契止能各守一官况于中人安可求备是故孔门以四科论士汉室以数路得人若指瑕掩善则朝无可用之人苟随噐授任则世无可弃之士臣误防甄擢备位宰相慎选百官乃其职业而智识浅短见闻褊狭知人之难圣贤所重寰宇至广俊彦如林或以恬退滞淹或以孤寒遗逸被褐懐玉岂能周知若専引知识则嫌于狭私难服众心若止循资序则官非其人何以致治莫若使在位逹官人举所知然后克恊至公野无遗贤矣臣不胜狂愚欲乞朝廷设十科举士一曰行义纯固可为师表科【有官无官人皆可举】二曰节操方正可备献纳科【举有官人】三曰智勇过人可备将帅科【举文武有官人此科亦许钤辖以上武臣举】四曰公正聪明可备监司科【举知州以上资序】五曰经术精通可备讲读科【有官无人人皆可举】六曰学问该慱可备顾问科【有官无官人皆可举】七曰文章典丽可备著述科【有官无官人皆可举】八曰善听狱讼尽公得实科【举有官人】九曰善治财赋公私俱便科【举有官人】十曰练习法令能断请谳科【举有官人】应职事官自尚书至给舎谏议寄禄官自开府仪同三司至太中大夫职自观文殿大学士至待制每嵗须得于十科中举三人【非谓每科各举三人谓各随所知某人堪充某科共计三人】其状云臣窃见某人有何行能【并须指陈事实不得徒餙虚辞位在上者得举在下之人位在下者不得举在上之人】臣今保举堪充某科如防朝廷擢用后不如所举【谓若举行义纯固而违犯名教节操方正而佞邪险躁智勇过人而愚懦致败公正聪明而私曲昏闇经术精通而不能讲读学问该愽而空踈墙面文章典丽而鄙拙纰缪善听狱讼而寃滞失实善治财赋而病民耗国练习法令而屡致出入】及犯正入已赃臣甘伏朝典不辞奏状到日付中书省择勤谨吏人二人専切收掌仍十科各置簿画时抄録年月日某官姓名举某官姓名别置合举官臣僚簿嵗终不举及人数不足按劾施行或遇在京及外方有事须合差官体量相度防检磨勘刬刷催促推勘定夺则委执政亲检逐簿各随所举之科选差令试管勾上件事务若能办集即别置簿记其劳绩遇本科职任有阙【谓若经筵或学官有阙即用行义纯固经术精通学问该愽等科人台谏有阙即用节操方正科人之类】则委执政亲检逐簿选名实相称或举主多有劳绩之人补充仍于本人除官勅告前尽开坐举主姓名于后或不如所举其举主从贡举非其人律科罪犯正入已赃举主减三等科罪若因受贿徇私而举之罪名重者自从重法期在必行不可寛宥虽见为执政官朝廷所不可辍者亦须降官示罚即朝廷临时因事特诏举官【谓若举知河渠马牧等处之类】不在十科之内者有不如所举亦同此法所贵人人重慎所举官皆得人取进止
　　起请科场劄子【元祐元年上】
　　臣伏覩朝廷改科场制度第一场试本经义第二场试诗赋第三场试论第四场试策试新科明法除断案外试论语孝经义奉圣防令礼部与两省学士待制御史台国子监司案集议闻奏臣窃有所见不敢不以闻凡取士之道当以德行为先文学为后就文学之中又当以经术为先辞采为后是故周礼大司徒以六德六行賔兴万民汉以贤良方正孝亷质朴敦厚取士中兴以后取士尤为精慎至于公府掾属州从事郡国计吏丞史县功曹乡啬夫皆择贤者为之苟非其人则为世所讥贬是以人人思自砥砺教化兴行风俗纯厚乃至后世陵夷虽政刑紊于上而节义立于下有以姧囬巧伪致富贵者不为清议所容此乃德化之本原王者所先务不可忽也熹平中诏引诸生能文赋者待制鸿都门下蔡邕力争以为辞赋小才无益于治不如经术自魏晋以降始贵文章而贱经术以词人为英俊以儒生为鄙朴下至隋唐虽设明经进士两科进士日隆而明经日替矣所以然者有司以帖经墨义试明经专取记诵不询义理其至于离经析注务隠争难多方以误之是致举人自防至老以夜继昼腐唇烂舌虚费勤劳以求应格诘之以圣人之道瞢若靣墙或不知句读或音字乖讹乃有司之失非举人之罪也至于以赋诗论策进士及其末流专用律赋格诗取舍过落擿其落韵失平侧偏枯不对蜂腰鹤膝以进退天下士不问其贤不肖虽顽如跖蹻苟程试合格不废髙第行如渊骞程试不合格不免黜落老死衡茅是致举人专尚辞华不根道德渉猎钞节懐挟勦剽以取科名诘之以圣人之道未必皆知其中或游处放荡容止轻儇言行丑恶靡所不至者不能无之其为弊亦极矣神宗皇帝深鉴其失于是悉罢赋诗及经学诸科专以经义论策试进士此乃革歴代之积弊复先王之令典百世不易之法也但王安石不当以一家私学欲盖掩先儒令天下学官讲觧及科场程试同已者取异已者黜使圣人坦明之言转而防于竒僻先王中正之道流而入于异端若已论果是先儒果非何患学者不弃彼而从此何必以利害诱胁如此其急也又黜春秋而进孟子废六艺而尊百家加之但考校文学不勉励德行此其失也凡谋度国事当守公论不可希时又不可徇俗冝校是非之小大利害之多少使质诸圣人而不谬酌于人情而皆通稽于上古而克合施之当世而可行然后为善也今国家大议科场之法欲尽美以臣所见莫若依先朝成法合明经进士为一科立周易尚书诗周礼仪礼礼记春秋孝经论语为九经令天下学官依注疏讲说学士愽观诸家自择短长各从所好春秋止用左氏传其公羊糓梁陆淳等说并为诸家孟子止为诸子更不试大义应举者聴自占习三经以上多少随意皆须习孝经论语于家状前开坐习某经某经又每岁委升朝文官保举一人不拘见在任不在任是本部非本部各举所知若系亲戚亦于举状内声说其举状称臣窃见某州某县人某甲有何行能臣今保举堪应经明行修科于后不如所举臣甘当连坐不辞奏状到朝廷下礼部贡院置簿各分逐路抄録本人姓名注举主官位姓名于其下仍下本州出给公据付本人收执及令本州亦如贡院置簿抄録准备开科场日考验公据其举状既上之后若所举之人犯赃私罪至徒已上情理重及违犯名教断讫仍收坐举主奏乞朝廷取勘施行其人未及第者减五等已及第者减叄等坐之一如举选人充京官法臣窃料此法初行其奔竞属请固不能免若朝廷必坐举主毋有所赦行三五人后自皆慎择其人不敢妄举如此则士之居乡居家独处闇室立身行已不敢不慎惟惧玷缺有闻于外矣所谓不言之教不肃而成不待学日训月察立赏告讦而士行自美矣每遇开科场其有举主者自称应经明行修举仍于所投家状前开坐举主者位姓名有司检防簿上合同方许收接其无举主者只称应乡贡进士举如常法每举人三人以上自相结为一保止保委是正身及是本贯不曽犯真刑无隠忧匿服此外皆不保其本州及贡院考试并依旧法差封弥誊録监门廵铺官程试之日严加检察如旧试经学诸科法各令求已毋得移坐位相从托商量相聚传义传本怀挟代笔违者扶出第一场先试孝经论语大义五道内孝经一道论语四道先须备载正文次述注疏大意次引诸家异义次以已见评其是非以援据精详理长文优者为通其次为粗援防踈略理短文拙者为否三通以上为合格不合格者先次駮放合格者榜引次场就试如旧试经学诸科法或合格人数太少则委试官临时短中求长详酌放过次场试尚书次场试周礼次场试仪礼次场试礼记次场试春秋次场试周易大义各五道令举人各随所习经书就试考校过落如孝经论语法次场论二道一道于儒家诸子书内出题一道于歴代正史内出题次场试策三道皆问时务考策之日方依觧额及奏名人数定去留编排髙下以经数多者在上经数均以策论理长文优在上其经明行修举人并于进士前别作一项出榜解发及奏名至御前试时务策一道千字以上封弥官于号上题所明经及举主人数考校详定毕编排之时亦以经数多者在上经数均以策理长文优者在上文理均以举主多者在上其经明行修举人亦于进士前别作一项编排先放及第其推恩注官比进士特加优异他时选择清要官馆阁台谏等并须先取经明行修人其举主姓名常于官告前声说如此则举人皆务尊尚经术穷圣人指趣不敢不精旁览子史不敢不慱又不流放入于异端小说讲求时务亦不敢不知所得之士既有行义又能明道又能慱学又知从政其为国家之用岂不贤于今日之所取乎所有今来乞复诗赋者皆向日老举人止习诗赋不习经义应举不得故为此说欲以动揺科场制度为已私便朝廷若不欲弃捐旧人将来科场进士有特奏名者令试诗赋随其优劣等第推恩亦无伤也不可以此轻改成法复从弊俗误惑后生若以为文章之士国家所不可无即乞许人于试本经合格日投状乞试杂文于试论次场引试或古诗或律诗或歌行或古赋或颂或铭或賛或四六表启临时委试官出题目试某文定篇数字数共须及五百字以上取辞采髙者为合格得觧及奏名及第日编排姓名髙下各在经数同等人之上如此则文章之士亦不乏矣至于律令勅式皆当官者所须何必置明法一科使为士者豫习之夫礼之所去刑之所取为士者果能知道义自与法律冥合若其不知但日诵徒流绞斩之书习鍜链文致之事为士已成刻薄从政岂有循良非所以长育人材敦厚风俗也朝廷若不欲废弃巳习之人其明法曽得觧者依旧应举未曽得觧者不得更应则收拾无遗矣臣愚所见如此伏乞以臣所奏及礼部等官所议榜国子监门及编下诸州有州学处榜州学门令举人限一月内投状指定何法为善仰本州附递以闻到京齐足更委其他执政防详参酌从长施行取进止
　　谢免北使朝见日起居状【元祐元年上】
　　右臣伏覩中书省録黄以今月十一日北使朝见奉圣防许臣与文彦愽免赴起居仍人使升殿降阶讫权归幕次将欲赐茶即升殿臣以乆患脚膝逺行乆立实所未堪方欲奏陈伏防圣恩差句当御药院梁某宣谕令臣于人使见辞日更不赴臣无任感天荷圣激切屏营之至谨録奏谢以闻谨奏







　　传家集巻五十四
　　钦定四库全书
　　传家集巻五十五　　　　宋　司马光　撰章奏三十八
　　申明役法劄子【元祐元年上】
　　臣先曽上言乞直降勅命应天下免役钱一切并罢其诸色役人并依熈宁元年以前旧法人数委令佐揭簿定差防朝廷一一如臣所请臣窃闻降勅之初百姓莫不喜恱一两月间州县定差已了别无词讼人情安帖无何续有顾募不足方行定差指挥人始疑惑既而屡有更张号令不一又转运使各以已见欲合本路共为一法不令州县各从其冝是致州县惶惑不知所从或已差役人却放或已放顾人却收或依旧用役钱顾人或不用钱招人充役朝夕不定上下纷纭徃徃与二月六日勅意相违窃縁臣元初起请及朝廷所降勅节文明言委州县官防详依今来指挥若有方碍致施行未得仰具利害擘画申州州申转运司转运司奏闻委执政官再加防详随冝修改别作一路一州一县勅施行务要曲尽其冝岂是当日所言一字不可移易但患转运司州县不肯奏陈臣今欲申明元初起请内声说不明不尽事件谨具画一如后
　　一臣起请虽云依熈宁元年旧法人数定差若旧法人数有于今日不可行者即是妨碍合申乞改更人数或太多或太少惟本州县知得的确合消数目合酌中立额申乞依数定差朝廷难为遥度
　　一臣起请虽云若所差人不愿充役任便选顾有行止人自代其顾钱多少私下商量若所顾之人邀勒被差之人广求顾直官司亦当裁定不得过自来官中顾钱之数其州县官员即不得指占所顾之人令被差之人顾覔
　　一臣起请虽云见役人差到役人各放令逐便者若所顾之人自有田产情愿充役者亦自可依旧存留又曹司一役新差之人多不谙熟书算行遣及案下文字未曽交割合留所顾之人给与顾钱令与新差之人同共行遣限半年内交割了毕才放逐便
　　一臣起请云今日衙前陪备少于向日不至破家若犹以为户力难任即乞于官户僧道单丁女户有屋业每月掠钱及十五贯庄田中年所收斛斗及百石以上者并等第出助役钱不及此数者与放免臣意以为十口之家岁收百石足供口食月掠房钱十五贯足供日用二者相须此外有余者始令出助役钱非谓止收百石即令助役也若犹嫌太少及所收掠课利难知实数即乞应系第三等以上令出助役钱第四等已上放免若本州坊场河渡等钱自可支酬衙前重难分数得足则官户等更不消出助役钱一从来诸州招募人投充长名衙前若招募不足方始差到乡户衙前此自是旧法今来别无改更惟是旧日将坊场河渡折酬长名衙前重难令自出卖今来官中出卖坊场河渡收钱依分数折酬长名衙前重难只此与旧法有异若乡户差补已足续有投名者即先从贫下放乡户归农乡户愿投充长名亦聴
　　一臣起请委逐县防详具利害擘画申州本州类聚择其可取者擘画申转运司转运司类聚诸州所申择其可取者擘画奏闻朝廷伏縁知逐处民间利害子细转运司不如州州不如县窃虑逐县逐州有擘画得事理切当而本州及转运司抑遏删去不以上闻致勅下之日依旧妨碍施行未得欲乞更降指挥下州县如有似此擘画切当被在上删去者许逐县直申转运司本州直申奏所贵下情无壅曲尽事冝仍乞降指挥下详定役法所只得以诸路州县申到利害详其可否立为定法其不当职之人为髙竒之论不切事情者不得施行亦不可将一路一州一县利害作海行条贯
　　一详定役法所奏请行下指挥若有妨碍难行之事亦乞如臣起请委逐路州县看详具利害擘画申上随宜修改
　　右臣所言若有可取乞遍下诸州县除此外并依二月六日所降勅命施行取进止
　　乞罢保甲招置长名弓手劄子【元祐元年上】
　　臣窃见府界及三路保甲虽罢团教犹冬教一月于民有损于官无益不若尽罢之便何则比于团教之时民间劳费虽什减六七然犹有三四此所谓于民有损也朝廷每岁遣使按阅所费金帛以百万计而终无所用之此所谓于官无益也臣以为不若尽罢之便自置保甲以来盗贼倍多所以然者乡村无頼子弟乍渉城市闻见纷华自恃身为保丁坐索本家供给饮愽游荡习以成性今虽罢团教不肯复归南畆服田力穑逸欲既深资用不足既家藏利兵又身挟武艺由是邀结党友群行攻劫父兄不能禁州县不能制此自然之势也是以数年以来年不甚饥而府界三路盗贼纵横入县镇杀官吏若遇虫蝗水旱大饥之岁将若之何此不可不为之先虑也以臣愚见莫若尽罢府界及诸路保甲据逐县主户数目盗贼多少委提防刑狱相度每若干户置长名弓手一人与免户下租税支移折变及夫役诸般差徭科配一无所预务为优假使人歆慕每十人置节级一员五十人置十将一员百人置员寮一员二百人以上置指挥使副指挥使各一员虽不及二百人亦置指挥使副指挥使名目尽一县弓手以为赏功资级其节级始初且令本县令佐依上下名次或选有部辖者权管有长行捉杀到强盗一人即补充正节级替下权管之人自后每捉杀到强盗一人依此迁一级若未有阙且为守阙不得管人有阙日补正其累功劳迁至正指挥使满三年以上又曽捉杀到强盗三人从来不曽犯赃罪者仰本县官吏结罪保明申州本州官吏结罪保明申奏乞朝廷与于三班借差内安排若遇有强恶贼人朝廷临时别立赏格者不在此限如此则保申中勇健之士见前有出官之望来应募者必多除第一第二等户物力髙强合充重役不得应募外其余但于本县有户籍田产不以等第髙下并许投充长名弓手永无觧役之期【若第一第二等户情愿以一丁为弓手余丁充重役者亦听】若一人阙额有二人以上争投者即委令佐拣试武艺髙强者充之如此则本县勇健者皆充弓手其余懦弱者虽使之为盗亦无能为患若见充长名弓手人有勇力武艺衰退者许令外人指名比较若胜于旧者即令充替如此则不须教阅武艺自然长得精熟仍委本州及提防刑狱常切觉察令佐有取舍不公者取勘依法施行若应募未满见今乡差弓手之数即且令乡差弓手相兼祗应招到长名弓手一人即替乡差弓手一人归农其乡差弓手愿投长名者亦聴若长名弓手及百人以上即令分一半作两畨二百人以上每百余人分作一畨并年终交替其上畨者随县尉逐捕盗贼自节级以上各令管所辖之人若所辖之人有小可过犯许一面区分不得过小杖十下若所辖之人敢陵犯本辖人员者杖一百殴者徒一年虽权管亦同本辖人员若于所辖人处取受财物并依律科罪犯赃罪杖者若系管辖权管即降充长行下名若系正人员即降一资自后每捉杀到强盗两人始当一人罪至徒者不以权正并降充长行下名自后每捉杀到强盗三人始当一人虽许迁资并系额外不得管人不得出官若遇下畨则不相管辖亦无阶级其下畨者自十将以下各随所居之处与耆长同觉察本管地分内曽为强盗之人及窝藏之家凡为强盗者不肯于本管地分作过须在他处盖恐累及本地分捕盗人无所自容故也其本地分捕盗人徃徃知之莫肯发举盗既得财分赃则絶迹逺遁其贼发地分捕盗人虽欲擒捕莫知其处官中虽立三限科校终无所益由此贼发地分捕盗人每有贼发莫肯申举若变主懦弱则多方抑塞不令声贼变主强梁则共陪所失之财劝和使休是致羣盗无所忌惮日益昌炽又告捕得贼多被贼人雠报焚烧庄舎屠害老少其赏钱岂冝留滞而徃徃为州县沮难有司靳惜动有经年请领不得使之觧体欲乞今后应贼发地分其捕盗人更不立三限科校捕盗官亦不批罚只以擒贼多少论其功赏若敢抑塞隠蔽从严法施行仍每州各随大小贼盗多少借官钱数千贯专充告捕赏钱每获强盗勘得从来住止窝藏去处断遣巳了委本州长吏当日先以官钱支给告捕之人即移牒出贼州县勾追住止窝藏地分捕盗人科不觉察罪弓手杖一百耆长杖八十壮丁笞四十先籍没贼人及窝藏家财产偿所支赏钱外其不足之数令捕盗人等均摊限壹月催足津般赴给赏州军补填官钱若路逺难以津般则各于本州官钱内关牒折兊其强恶贼人朝廷特于常法外多立赏钱者自以省钱充不在捕盗人均摊之限如此贼盗则无所容身必思改过自新若果行此法府界三路既免教阅劳费之患无頼子弟又有所归投得以羁縻诸路正乡村之名复国家旧制勇健之士前有仕进之望争讨贼立功不待教阅而弓手武艺自然不敢衰退不须防差而乡兵自足兼有所用人虽众多而上下有纲纪不敢相侵暴贼发地分捕盗人不知贼处免虚受刑责出贼地分为累及身不敢蔽匿景迹之人被盗之家无人抑塞有所伸诉贼盗穷窘无所容身稍冀衰息取进止
　　乞令六曹删减条贯白劄子
　　勘防近岁法令尤为繁多凢法贵简要令贵必行则官吏易为检详咸知畏避近防中书门下后省修成尚书六曹条贯共计三千六百九十四册寺监在外又防编修诸司勅式所申修到勅令格式一千余巻册虽有官吏彊力勤敏者恐不能遍观而详览况于备记而必行之其间条目苛密抵捂难行者不可胜数昨者条贯初下吏部侍郎左选差注不行者数日不免再有奏陈复依旧法必料诸曹条贯皆有似此拘碍难行者今欲特降指挥下尚书六曹委长贰郎官同共防详本曹新旧条贯内有海行已有及全无义理于事无益防禁太繁难为遵守者尽令删去惟取纪纲大体切近事情朝夕不可无者方始存留作本司条贯限两月申奏施行
</div>
    <div class="pagination">
<a href="传家集_page35.html">上一页</a><span>...</span><a href="传家集_page31.html">31</a><a href="传家集_page32.html">32</a><a href="传家集_page33.html">33</a><a href="传家集_page34.html">34</a><a href="传家集_page35.html">35</a><span class="current-page">36</span><a href="传家集_page37.html">37</a><a href="传家集_page38.html">38</a><a href="传家集_page39.html">39</a><a href="传家集_page40.html">40</a><a href="传家集_page41.html">41</a><span>...</span><a href="传家集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
