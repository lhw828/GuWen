<!DOCTYPE html>
<html>
<head>
    <meta charset="UTF-8">
    <title>段正元文集 - 第 48 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>段正元文集 - 第 48 页/共 68 页</h1>
    <div class="content">问、既闻天地之道。只此一中。三教之道。只此一中。是无人无中。无物无中。无事无中。无时无中。敢问今天下之中安在乎。

答、在大同。

问、大同二字。为今日文明各国之口头禅。希望语。孰有大同之真心。立志在此。毋乃迂阔。毋乃好大。徒托空言与。

答、吾儒之性分在人道。大同乃人道之正轨。所谓天下一家。中国一人者。非意之也。大同者。大道之行也。孔子曰。大道之行也。天下为公。选贤与能。讲信修睦。故人不独亲其亲。不独子其子。使老有所终。壮有所用。幼有所长。鳏寡孤独废疾者。皆有所养。男有分。女有归。货恶其弃於地也。不必藏於己。力恶其不出於身也。不必为己。是故谋闭而不兴。盗窃乱贼而不作。故外户而不闭。是谓大同。大学所谓明明德。明明德者。明明德於天下也。即平治天下。大同是也。春秋所谓太平世。大一统者。大同之别名也。孔孟之时。全球未通。故栖皇传食。惟立功立德立言於后世。作大同之先声已耳。故曰大道之行也。丘有志焉。而未之逮也。道其不行矣夫。道之不行也。我知之矣。礼仪三百。威仪三千。待其人而后行。孟子曰。夫天未欲平治天下也。如欲平治天下。当今之世。舍我其谁哉。入则孝。出则弟。守先王之道。以待后之学者而已矣。今者舟车所至。人力所通。天之所覆。地之所载。日月所照。霜露所坠。凡有血气者。莫不尊亲。大同之时也。有人於此。知天地之化育。允执厥中。中天下而立。立天下之大本。经纶天下之大经。肫肫其仁。则将渊渊其渊。浩浩其天。进天下於大同之世也。岂不懿欤。

问、战争既非大同世之所有。何不提倡弭兵。禁炮何为。

答、今者海禁洞辟。水陆皆通。有大同之势。海牙和平。仲裁裁判。有大同之机。圣道不明。大道不行。由无大同之学。故无大同之世。虽然、今天时、地利、人事、三者。日趋於大同矣。老子所谓元同是也。元同者、将拨乱反正。略小康升平而大同乎。〖HT5”〗(道德经有云。挫其锐。解其纷和其光。同其尘。是谓元同。)战争去炮。先治其标。亦人道主义之当然。问、学制固为天下国家治化之母。敢问大同之学、何学乎。

答、天下之治乱在人心。救正人心在圣道。圣道则以道德为主。法律为辅。今世提倡佛回耶等教。有补人心。无裨政治。惟孔教仁心仁政。可以修齐治平。中人以上。道之以德。齐之以礼。中人以下。道之以政。齐之以刑。因材施教。盖非孔教不能大同。

问、子言为政在人。中和学堂。为造就人才之本。以予观之。不但为国家理治之本。且为天下大同之本。万世太平之本。即天地敦化之本。而中字之见於科学也。又随时变更。层出不穷。洵为天下之大本。所谓溥博渊泉而时出之。君子之道。暗然而日章也欤。

答、然。天道时中而生孔子。孔子时中代表天道。天道敦化。首自大同。故大同不过尽人合天。上达天道之下学而已。盖能大同。始能进化。三才因之。始能归化。故孔子云。下学上达。知我其天。今天下已鼓吹大同矣。当本孔子之时中。立为学堂。学堂者、时中之所。大同之炉。聚宇宙之学。一炉冶之。并行不悖。相协于中。集合万国之人。一堂同化。出门同人。一道同风。所谓性命之原。同出於天。同心同德。一家一人。孔子所谓有教无类也。大同乎何有。

问、中和学堂。洵为世界一大学矣。何不曰中和大学。而曰中和学堂。

答、中者、天下之大本也。天下之本在国。国之本在家。家之本在身。身之本在心。心之本在诚意。诚意之本在执中。故中为天下之大本。进言之。天下之大本者。天下之大有也。天下之大有。天下之大无也。天下之大无。天下之大中也。天下之大中。天下之大本也。故名曰中。合天下之学。折衷於中。聚天下之人。因材而教。全才由中出。国家由中治。天下由中平。世界由中化。天地由中泰。故名曰和。和者、中之见行於人也。人和方足弥纶天地之元气。庆万物之生成。 然相忘於太和之天矣。故和为天下之达道。是故致中和。天地位焉。夫学堂为中和之所。所以章天道。立人极。正大位。燮阴阳。故不曰大而天地莫载。包天地外。立天地中。孰有大於是者。(刍谈录)

第八十四礼拜终日不违新义

民国二年十月廿六日记

问、子曰。吾与回言终日。不违、如愚。退而省其私。亦足以发。回也不愚。何也。

答、(白话解)吾与回言终日这章书。是孔子与颜子讲道。终日一天。颜子亦不问。如愚、犹如未知也。盖颜子闻一知十。声入心通。孔子所言者。颜回皆闻而悟到。故不违如愚。退而省其私。亦足以发者。回退后。夫子去详察。见他言行语默之间。皆合于道。特说明此处。为回也不愚之证。夫孔子之道大。就是子贡之聪明。还言不可得而闻。万仞宫墙。不得其门而入。颜子之聪明。亦是圣门的光辉。但终日不违。亦是圣门中的恨事。如颜子有违。就有问答。夫子必要发明其性道之精微。亦足开后世性道之风。岂非儒门中之幸事乎。是以孔子言之。以启门人辨难之心耳。

(官话解)颜子、孔子弟子。姓颜。名回。字子渊。鲁人也。与回言终日者。言与回谈道论德。虽终日之久。孔子见他不违。是无言不说。如愚是痴。退而省其私者。是回退后。而夫子省其私居之地。亦足以发者。见其视听言动。皆合先天之道。身体力行。头头是道。回也不愚者。乃夫子赞美颜子。所谓大智若愚。真不谬矣。

(文话解)颜子天聪明。闻一知十。夫子终日谈道。颜子无疑。故不违。是大智若愚也。退而省其私居。无不合义。内外相符。得中和功夫。莫见乎隐。莫显乎微。乃合天人一气之至理。一本散为万殊。万殊仍归一本。性与天道。可得而闻。孔子与颜子。即是知音。知己对知己。回虽不言。而心中豁然贯通。如呼参而传一贯。唯而已矣。如愚也。非愚也。赞美之馀。夫子悠然神往矣。(问谈录)

问、天理流行。人欲健旺。所谓道高一尺。魔高一丈。

答、故君子必慎其独也。慎独者。所以克己也。所以寡过也。王天下有三重焉。其寡过矣乎。问、敢问慎独何也。

答、戒慎乎其所不睹。恐惧乎其所不闻者。慎独之象也。首出庶物者。慎独之法也。君子之必慎其独者。道不可须臾离也。所以受天之明命也。明命者、玄机也。莫见乎隐。莫显乎微。故曰明命。即天命之谓性也。非达天德者。其孰能受之。故大德为上帝代表。所以位天地而育万物。旋乾转坤。慎独中也。是故君子笃恭而天下平。克己复礼。天下归仁。

问、道家之民。不修边幅。重内而不重外。儒家之民。骛外而不重内。故道士多好人。俗人多坏种。释家之弟子。内外兼修。庶合中庸之道也欤。

答、三教不传久矣。大道之行也。万教俱归中庸矣。

问、阴法感性。阳法感命。性命有法。而道生焉。

答、道法并行。君子之所以平天下也。

问、佛法无妄。无妄者、毋自欺也。无妄则诚。诚则明。释家之明心见性。儒家之存心养性。诚意正心。儒佛本一家也。

答、大道之行也。天下一家矣。万物一体矣。子比而同之。不知同人、类族、辨物矣。

问、然则释氏之性在天。儒氏之性在人乎。故曰佛者人天之师也。儒者中和至圣也。

答、故曰下学上达。知我者其天乎。天者圣师也。君子法天以自强。待其人而后行也。当今天元正午。实行大学之道。欲明明德於天下者。其知三教合源矣。

问、大学正心一章。儒家养心上乘法也。

答、岂惟是哉。一正心而中立矣。

问、尊德性而道问学。致广大而尽精微。极高明而道中庸。温故而知新。敦厚以崇礼者。中和学堂是也。

答、君子之道本诸身。中和学堂者。其以徵诸庶民与。

问、惟恍惟惚。今世然也。其中有物。理想然也。渺兮冥兮。学说然也。其中有精。著作然也。其精最真。学堂然也。

答、何言之若是其几也。

问、礼拜者、改过自新。日新又新。诚意正心。养气修心。明心见性。内外合一。天人合一。允执厥中。性与天道。礼仪三百。威仪三千。均在於此。所谓身心性命之学。内圣之实。孔道之真乎。

答、中者人人之本也。天下皆行此礼拜。各设中于心矣。

问、有恃必败。愈大愈不可恃。是故君子有大道。必忠信以得之。骄泰以失之。

答、故曰谦乃受益。空空如也。而后可执两用中。

问、世界乃障气世界也。能排一分障。即有一分福。

答、排障者智也。君子之学也。仁者之事也。

问、道一而分儒释。天地初开及合。道之事也。以开合言。则初开为道氏之阳。及合为道氏之阴。以进化言。则及合为阳。初开为阴。大同以前。佛氏之阴。大同以后。儒氏之阳。大同以前。为佛氏之小阳。即佛氏之阴。进化以后。佛氏之正阴。及归化以后。则儒释二而归道一。

答、天一昭昭。三教分源之机也。春王正月。三教合源之始也。

问、三教合源之始。天王也。何曰春王欤。

答、天王者、数之成也。春王者、数之几也。几者、仁与不仁而已矣。天王之不幸。亦斯人之不幸也。君子其将以傲数者与。

问、有象而后成文者经也。有理而成文者文章也。

答、经之与文。行与不行而已。博之以文。尤当约之以礼。

问、日无忘其所知。月无忘其所能。则气质化矣。所谓学而时习之。不亦说乎。乐道矣。则其气质焉有不化者哉。

答、说者明德也。乐者、明明德也。说与乐。乃性命之学也。故曰人不知而不愠。君子依乎中庸也。

问、格物之物者障也。或曰事物。事物不足以尽之。又曰人欲。人欲亦不足以尽之。答、人孰无障哉。无障即圣贤也。故君子反身而诚焉。诚则明照四方矣。

问、舟车所至。人力所通。元午当中之时也。凡有血气。莫不尊亲。人道昌明之会也。君子在野。小人在上。千古人民之不幸也。人民何辜。哀此中外。仁者不出。万夫奚望。抑人民未尽厥道耶。君子德风。小人德草。不倡行此大成礼拜。人民奚所仰而安乐耶。

</div>
    <div class="pagination">
<a href="段正元文集_page47.html">上一页</a><span>...</span><a href="段正元文集_page43.html">43</a><a href="段正元文集_page44.html">44</a><a href="段正元文集_page45.html">45</a><a href="段正元文集_page46.html">46</a><a href="段正元文集_page47.html">47</a><span class="current-page">48</span><a href="段正元文集_page49.html">49</a><a href="段正元文集_page50.html">50</a><a href="段正元文集_page51.html">51</a><a href="段正元文集_page52.html">52</a><a href="段正元文集_page53.html">53</a><span>...</span><a href="段正元文集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
