<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 11 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 11 页/共 361 页</h1>
    <div class="content">其常，惜哉无与持一觞。游蜂戏蝶空自忙，岂知美人在西厢。我虽已老犹能狂，伫立焉尔
悲容光。盛时不遇诚可伤，零落逢知更断肠。
筹笔驿
运筹陈迹故依然，想见旌旗驻道边。一等人间管城子，不堪谯叟作降笺。
嘉川铺遇小雨景物尤奇
一春客路厌风埃，小雨山行亦乐哉。危机巧依青嶂出，飞花并下绿岩来。面前云气翔
孤凤，脚底江声转疾雷。堪笑书生轻性命，每逢险处更徘徊。
老君洞
丹凤楼头语未终，崎岖蜀道复相逢。太清宫阙俱煨烬，岂亦南来避贼锋。
大安病酒留半日王守复来招不往送酒解酲因小饮江月馆
江驿春酲半日留，更烦送酒为扶头。柳花漠漠嘉陵岸，别是天涯一段愁。
金牛道中遇寒食
乍换春衫一倍轻，况逢寒食十分晴。莺穿驿树惺语，马过溪桥蹀躞行。画柱彩绳喧
笑乐，艳妆丽服角鲜明。谁知此日金牛道，非复当时铁马声。
晓发金牛
客枕何时稳，匆匆又束装。快晴生马影，新暖拆花房。沮水春流绿，嶓山晓色苍。阿
瞒狼狈地，千古有遗伤。
山南行
我行山南已三日，如绳大路东西出。平川沃野望不尽，麦陇青青桑郁郁。地近函秦气
俗豪，秋千蹴鞠分朋曹。苜蓿连云马蹄健，杨柳夹道车声高。古来历历兴亡处，举目山川
尚如故。将军坛上冷云低，丞相祠前春日暮。国家四纪失中原，师出江淮未易吞。会看金
鼓从天下，却用关中作本根。
南郑马上作
南郑春残信马行，通都气象尚峥嵘。迷空游絮凭陵去，曳线飞鸢跋扈鸣。落日断云唐
阙废，淡烟芳草汉坛平。犹嫌未豁胸中气，目断南山天际横。
和高子长参议道中二绝
梁州四月晚莺啼，共忆扁舟画谿。莫作世间儿女态，明年万里驻安西。
又
丰年食少厌儿啼，觅得微官落五谿。大似无家老禅衲，打包还度栈云西。
次韵张季长题龙洞
我昔谒紫皇，翳凤骖虬龙。俯不见尘世，浩浩万里空。谪堕尚远游，忽到汉始封。西
望接蜀道，北顾连秦中。壮哉癰胜区，有此蜿蜓宫。雷霆自革堂，环玦亦璁珑。石屋如建
章，万户交相通。来者各有得，尽取知无从。凭高三叹息，自古几英雄。老我文字衰，挥
毫看诸公。
次韵子长题吴太尉云山亭
参谋健笔落纵横，太尉清樽赏快晴。文雅风流虽可爱，关中遗虏要人平。
送刘戒之东归
去国三年恨未平，东城况复送君行。难凭魂梦寻言笑，空向除书见姓名。残日半竿斜
谷路，西风万里玉关情。兰台粉署朝回晚，肯记粗官数寄声。
周元吉蟠室诗
天下有广居，阿房非建章。宾饯日及月，阖辟阴与阳。山川坦然平，何者为藩墙。孔
公暨瞿聃，同坐此道场。哀哉世日隘，肝胆分界疆。蹙缩战蜗角，崎岖走羊肠。周先早得
道，所证非复常。小室古城隅，宛如野僧房。能容人天众，杂沓来烧香。三万二千人，各
据狮子床。实际正如此，切忌错商量。须弥芥子话，今夕当举扬。
送范西叔赴召二首
天涯流落过重阳，枫叶摇丹已著霜。衰病强陪莲幕客，凄凉又送石渠郎。杜陵雁下悲
徂岁，笠泽鱼肥梦故乡。便恐从今长隔阔，旧交新贵例相忘。
又
欲驾征车劝小留，南山南畔更逢秋。数声过雁催行色，一醆昏灯话别愁。自昔文章关
治道，即今台阁要名流。白头尚作书痴在，剩乞朱黄与校雠。
寄邓公寿
高标瑶树与琼林，灵府清寒出苦吟。海内十年求识面，江边一见即论心。纷纷俗子常
成市，亹亹微言孰赏音。闻道南池梅最早，要君携手试同寻。
简章德茂
殊方邂逅岂无缘，世事多乖复怅然。造物无情吾辈老，古人不死此心传。冷云黯黯朝
横栈，红叶萧萧夜满船。个里约君同著句，不应输与灞桥边。
自三泉泛嘉陵至利州
日日邅途处处诗，书生活计绝堪悲。江云垂地滩风急，一似前年上峡时。
木瓜铺短歌
鼓楼坡前木瓜铺，岁晚悲辛利州路。当车石雷石雷石如屋，百里夷途无十步。溪桥缺断水啮
沙，岸腹崩颓风拔树。虎狼妥尾择肉食，狐狸竖毛啼日暮。冢丘短草声窸窣，往往精灵与
人遇。我生胡为忽在此，正坐一饥忘百虑。五更出门寒裂面，半夜燎衣泥满裤。妻孥八月
离夔州，寄书未到今何处。余年有几百忧集，日夜朱颜不如故。即今台省盛诸贤，细思宁
是儒冠误。
夜抵葭萌惠照寺寓榻小阁
亭驿驱驰髀肉消，故山归梦愈迢迢。夜行触尉那能避，旦过随僧不待招。雨后风云犹
惨澹，霜前草木已萧条。衰迟事事非平日，醉里题诗亦复聊。
太息二首
太息重太息，吾行无终极。冰霜迫残岁，鸟兽号落日。秋砧满孤村，枯叶拥破驿。白
头乡万里，堕此虎豹宅。道边新食人，膏血染草棘。平生铁石心，忘家思报国。即今冒九
死，家国两无益。中原久丧乱，志士泪横臆。切勿轻书生，上马能击贼。
又
凄凄复凄凄，山路我攀跻。仆病卧草间，马困声酸嘶。脱兔截道奔，穷狖上树啼。崩
湍一何哀，下落万仞谿。昏黑投孤戍，洗我衣上泥。下愚不可迁，大惑终身迷。仕宦十五
年，曾不饱糠粞。客路少睡眠，月白闻号鸡。欲行且复止，虎来茆叶低。
阆中作二首
残年作客遍天涯，下马长亭便似家。三叠凄凉渭城曲，数枝闲澹阆中花。襞笺授管相
逢晚，理鬓熏衣一笑哗。俱是邯郸枕中梦，坠鞭不用忆京华。
又
挽住征衣为濯尘，阆州斋酿绝芳醇。莺花旧识非生客，山水会游是故人。遨乐无时冠
巴蜀，语音渐正带咸秦。平生剩有寻梅债，作意城南看小春。
游锦屏山谒少陵祠堂
城中飞阁连危亭，处处轩窗临锦屏。涉江亲到锦屏上，却望城郭如丹青。虚堂奉祠子
杜子，眉宇高寒照江水。古来磨灭知几人，此老至今元不死。山川寂寞客子迷，草木摇落
壮士悲。文章垂世自一事，忠义凛凛令人思。夜归沙头雨如注，北风吹船横半渡。亦知此
老愤未平，万窍争号泄悲怒。
仙鱼铺得仲高兄书
病酒今朝载卧舆，秋云漠漠雨疏疏。阆州城北仙鱼铺，忽得山阴万里书。
自阆复还汉中次益昌
北首褒斜又几程，骄云未放十分晴。马经断栈危无路，风掠枯茆飒有声。季子貂裘端
已弊，吴中菰菜正堪烹。朱颜渐改功名晚，击筑悲歌一再行。
驿亭小憩遣兴
淡日微云共陆离，曲阑危栈出参差。老松临道阅千载，杜宇号山连四时。汉水东流那
有极，秦关北望不胜悲。邮亭下马开孤剑，老大功名颇自期。
再过龙洞阁
天险龙门道，霜清客子游。一筇缘绝壁，万仞俯洪流。著脚初疑梦，回头始欲愁。危
身无补国，忠孝两堪羞。
自笑
自笑谋生事事疏，年来锥与地俱无。平章春韭秋菘味，拆补天吴紫凤图。食肉定知无
骨相，珥貂空自诳头颅。惟余数卷残书在，破箧萧然笑獠奴。
</div>
    <div class="pagination">
<a href="陆放翁全集剑南诗稿渭南文集_page10.html">上一页</a><span>...</span><a href="陆放翁全集剑南诗稿渭南文集_page6.html">6</a><a href="陆放翁全集剑南诗稿渭南文集_page7.html">7</a><a href="陆放翁全集剑南诗稿渭南文集_page8.html">8</a><a href="陆放翁全集剑南诗稿渭南文集_page9.html">9</a><a href="陆放翁全集剑南诗稿渭南文集_page10.html">10</a><span class="current-page">11</span><a href="陆放翁全集剑南诗稿渭南文集_page12.html">12</a><a href="陆放翁全集剑南诗稿渭南文集_page13.html">13</a><a href="陆放翁全集剑南诗稿渭南文集_page14.html">14</a><a href="陆放翁全集剑南诗稿渭南文集_page15.html">15</a><a href="陆放翁全集剑南诗稿渭南文集_page16.html">16</a><span>...</span><a href="陆放翁全集剑南诗稿渭南文集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
