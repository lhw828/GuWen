<!DOCTYPE html>
<html>
<head>
    <meta charset="UTF-8">
    <title>绀珠集 - 第 21 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 21 页/共 81 页</h1>
    <div class="content">　　韦皋代张延赏
　　韦皋张延赏之婿也皋素贫尚气傲人妻族咸薄之因去为陇右军幕会徳宗幸奉天以功被宠不数年自金吾持节西川与延赏为代张公愧甚不相见而去时无名子有诗云宣父辞周又适秦昔贤谁不困风尘当时甚讶张延赏不识韦皋是贵人

　　剖腹纳书
　　郑圃有列子墓庙里中有胡钉铰者每诣庙祭祷求聪慧一夕梦人剖其腹纳一卷书既觉遂有诗思如喜县尉见访云児童不惯见车马争入芦花深处藏粗有可观皆类此

　　二十八字致上科
　　章孝标好诗元和中下第作燕诗以献主司庾侍郎云旧垒危巢泥已落今年故向社前归连云大厦无栖处更傍谁家门戸飞庾颇怜之会再秉文衡遂擢第时谓二十八字致上科

　　玄朗偈
　　蜀僧玄朗性理通悟尝作颂云天公未生我冥冥无所知天公忽生我生我复何为无衣遣我寒无食遣我饥还尔天公我还我未生时

　　虞姬壻
　　唐李炀题名于昭应县楼韦蟾留谑曰渭水秦川拂眼明希仁何事寡诗情只应学得虞姬壻书字纔能记姓名

　　乌衣人
　　李筌注阴符经至禽兽之制在气经年不能解忽梦乌衣人教之遂通其义

　　乞买山钱
　　符山人以文书抵于頔乞买山钱百万頔与之

　　诗集中日得相见
　　冯道明谒陶公云与员外旧识阍者启之陶言昧平生道明曰诗集中日得相见何隔平生陶善待之

　　迂卒短李
　　白居易诗云闷劝迂辛酒闲吟短李诗言辛丘度李绅也

　　才出墨池便登雪岭
　　崔涯吴楚狂生嘲妓李端端曰独把象牙梳挿髻昆仑山上月初生李氏求改咏乃曰扬州近日浑无价一朶能行白牡丹或戏之曰李家娘子才出墨池便登雪岭何一日黒白不均耶

　　雪山赋
　　平曽逰蜀谒成都李固言献雪山赋言虽洁白而无草木华茂供人采缀以李公罕作文章也

　　裴諴温飞卿艶歌
　　裴諴云不是厨中串安知■〈炙，肉代火〉里心井边银钏落展转恨还深又云不信长相忆抬头问取天风吹荷叶动无夜不揺莲又云簳蜡为红烛情知不自由细丝斜结网争柰眼相钩飞卿云合欢桃核终堪恨里许元来别有人又云玲珑骰子安红豆入骨相思知也无

　　三日拂尘
　　刘梦得贺牛竒章拜相云待公三日拂尘埃

　　○摭言【王定保】

　　金刚杵
　　薛保逊好行巨编自号金刚杵太和中公卿之门贡士卷轴填委率为阍人脂烛之费两相告语求保逊所投

　　进士登科记
　　唐永徽以前俊秀一科犹与进士并列咸亨以后凡由文学举于有司者竟集于进士之列由是赵傪等删去俊秀故目而名曰进士登科记记之名立始于此也

　　英雄入吾彀中
　　唐太宗贞观中私幸端门见新进士缀行而出喜曰天下英雄入吾彀中矣时人语曰太宗皇帝真长策赚得英雄尽白头

　　进士谱
　　李肇国史补曰进士为时所尚乆矣其都会谓之举场通称谓之秀才投刺谓之乡贡得第谓之前进士互相推敬谓之先辈俱捷谓之同年有司谓之座主京兆府考而升者谓之等第外府不试而贡者谓之抜解将试各相保谓之合保羣居而赋谓之私试造请权要谓之闗节激扬声价谓之还往既捷列姓名于慈恩寺塔谓之题名大宴曲江亭子谓之曲江会此会闗试后亦谓之闗宴宴后分散亦谓之离会籍而入选谓之春闱不捷而饮谓之打毷氉匿名造谤谓之无名子退而肄业谓之过夏执业以往谓之夏课亦曰秋卷挟藏入试谓之书策此其大略也

　　白衣公卿
　　进士科始于隋大业中盛于唐贞观永徽之间搢绅虽为辅相不由此选终不为美其推重则曰白衣公卿又曰一品白衫其艰难则曰三十老明经五十少进士

　　李权责李昻
　　唐俊秀等科初以考功主之开元二十四年李昻员外性刚急集贡士与之约曰文章美恶悉知之矣如有请托当首黜之既而昻外舅与进士李权相善因荐于昻昻怒召权庭诘之又斥权章句之疵以辱之权拱而前曰礼尚往来鄙文不臧既得闻命矣执事昔有雅什愚将切磋可乎昻怒而许之权曰耳临清渭洗心向白云闲岂执事之诗乎昻曰然权曰昔唐尧衰耄厌倦天下将禅位于许由由恶闻其言故洗耳今天子春秋鼎盛不揖让于足下而洗耳何哉昻甚惶骇诉于执政谓李权者风狂不逊遂下权吏后有请嘱无不从者朝廷以郎官权轻自是改用礼部侍郎

　　神州等第録
　　神州解送自开元天寳之际率以在上十人谓之等第必求名实相副者小宗伯选之或至浑化不然十得七八茍被黜者多则牒贡院请落由故有神州等第录以纪得人之盛后多为形势之人所占遂不足贵矣

　　二子矛盾
　　白乐天守杭江东进士多奔杭取解时张佑自负诗名以首冠为己任徐凝后至同会羣中乐天讽二子矛盾佑曰仆为解元宜矣凝曰君有何佳句佑曰甘露寺诗曰日月光先到山河势尽来金山寺诗云树影中流见钟声两岸闻凝曰善则善矣柰何野人有句云千古长如白练飞一条界破青山色佑遂愕然果获首选焉

　　鳌戴顽石
　　卢肇开成中就江西解末送肇有启谢曰巨鳌赑屃首冠蓬山试官曰深惭名第焉得首冠之语肇曰顽石在上巨鳌戴之岂非首冠也

　　期集院事
　　进士榜出谢后便往期集院其日状元与同年相见请一人为录事其余主宴主酒主乐主茶探花之类咸以其日请主乐二人内一人主饮妓大科头两人第一部也小科头一人第二部日至院常宴即小科头主之大宴即大科头主之虽无宴席科头亦日有请给第一部日给一千第二部减半见烛皆倍给逼曲江大会则先牒教坊请奏上御紫云楼垂帘观焉公卿家则以是日择婿车马盛集于彼也

　　燕名有九
　　一曰大相识主司有具庆者二曰次相识主司有偏侍者三曰小相识主司有兄弟者四曰闻喜勅下宴也五曰樱桃六曰日月灯月灯者合名也又曰月灯者打球七曰牡丹八曰看佛牙上佛牙楼宝寿定水庄严皆有之宝寿最盛九曰闗宴最大即离宴也

　　录事判罚
　　崔沆为主罚录事同年卢彖者俯近闗宴请假往洛及还同年已宴于曲江亭子彖以雕幰载妓微服纵观为团司所发沆判之曰深搀席帽宻映毡车紫陌寻春便隔同年之面青云得路可知异日之心遂加以重陌

　　压倒元白
　　宝厯中杨相嗣复具庆下继放两榜时先仆射自东洛入觐嗣复率生从迎于潼闗既回大宴于新昌里第诸生班坐时元白亦预皆赋诗于席惟刑部侍郎杨汝士有诗后成而最佳元白叹服汝士醉归语其子弟曰我今压倒元白其诗中警句云文章旧价留鸾掖桃李新阴在鲤庭

　　闻唤状元声
　　郑合敬先軰及第后宿平康里诗云春来无日不闲行楚润相看别有情好是五更残酒醒时时闻唤状元声楚娘润娘盖妓之尤者也

　　衔得锦标归
　　卢肇袁州人少贱为人所薄后状元及第既归刺史接之甚厚一日延肇以观竞渡肇赋诗曰向道是龙刚不信果然衔得锦标归

　　阿婆三五少年时
　　薛逢晚年厄于宦途尝策蹇驴赴朝值新进士缀行而出团司所由軰斥逢令避道逢遣一价语之曰莫乞相阿婆三五少年时也曽东涂西抹来

　　阿房宫赋
　　崔郾侍郎拜命于东都试举人朝士祖于长乐传舍吴武陵任太学博士亦在坐谓郾曰侍郎以俊伟徳望为明天子选才武陵敢薄施尘露向者见太学生读一卷文书就视之乃进士杜牧阿房宫赋其人真王佐才也侍郎官重恐未暇披览于是搢笏朗宣一遍郾大竒之武陵曰请与状头郾曰已有人曰不得已即五人郾未对武陵曰不尔却请此赋郾曰敬依所教也牧果得第五人

　　乐句
　　韩愈皇甫湜贞元中名价籍甚亦一代之龙门也牛僧孺携所业谒之二公会集各以一轴面贽其首篇说乐韩愈见题即掩卷而问之曰且以拍板为什么僧孺曰乐句二公大称赏俟其它适访所居因大书其门曰韩愈皇甫湜同访翌日喧传京师

　　王泠然书
　　王泠然上时宰书曰公有文章时岂不欲文章者见之乎未富贵时岂不欲富贵者见之乎今贵称当朝文称命代见天下有文章未富贵者宜如何哉

　　饭后钟
　　王播少孤贫尝客扬州恵昭寺木兰院随僧粥食乆之僧颇厌一日播出度其未回而先饭讫乃鸣钟鱼后播作镇江都因访旧游所题字皆纱罩之矣因书二絶曰二十年前此院游木兰花发院新修而今再到经行处老树无花僧白头又曰上堂已了各西东惭愧阇黎饭后钟二十年来尘扑面如今始得碧纱笼
</div>
    <div class="pagination">
<a href="绀珠集_page20.html">上一页</a><span>...</span><a href="绀珠集_page16.html">16</a><a href="绀珠集_page17.html">17</a><a href="绀珠集_page18.html">18</a><a href="绀珠集_page19.html">19</a><a href="绀珠集_page20.html">20</a><span class="current-page">21</span><a href="绀珠集_page22.html">22</a><a href="绀珠集_page23.html">23</a><a href="绀珠集_page24.html">24</a><a href="绀珠集_page25.html">25</a><a href="绀珠集_page26.html">26</a><span>...</span><a href="绀珠集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
