<!DOCTYPE html>
<html>
 <head>
  <meta charset="utf-8"/>
  <title>
   古欢堂集 - 第 38 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古欢堂集 - 第 38 页/共 41 页
  </h1>
  <div class="content">
   黔中菊有五月开九月复开者名五九菊
　　鱼
　　黔中止鲤一种无他鱼也都匀亦有鲥味不佳虾蠏俱尠不堪食镇逺有水獭日捕鱼数十以能捕鳖者为上
　　武侯锦
　　锦用木绵线染成五色织之质麤有文采俗传武侯锦铜仁蛮不下时蛮儿女患痘多有殇者求之武侯侯教织此锦为卧具立活故至今名之曰武侯锦
　　鹿
　　龙里东犵狫村某年十月有鹿突至内一黑者毛黝肉肥犵狫以火器毙之舁回村中食之鹿项上一铜牌镌孔明放生四字凡食者皆毙
　　虎
　　关索岭下蛮村中一妇人化为虎虎文炳如夺门而出不知所之或一月或数日必来顾其子少顷垂头鞅鞅而去
　　黔纸
　　石阡纸极光厚可临帖
　　石
　　黔多洞壑洞中多垂乳石里人断之舁入城为石笋太湖英石不让也普定石似玉琢之可研硃思州石有银理琢之可研墨黔工不精故研形不佳
　　砂牀
　　铜仁箭镞砂色比靺鞨大如瑟瑟散生水晶石中红白绚映可寳也余获其二为笔牀焉
　　断肠草断肠鸟
　　断肠草丛生根如商陆叶类蓼而大茎有节当心抽花蘂数十作穂花淡红色久渐赤子离离似桑葚黔地多有之署园中百丛也红鬒内艳頳牙外标华橙之映翠幕丹璚之厠碧瑶当不过是初至未识其名有僰儿自寻甸至始呼之毒能断肠可駴也辛未夏雨过忽来小鸟止于穂间罗之緑衣鸟距似倒挂么鳯轩轻才五铢极可玩笼之三日僰儿曰此断肠鸟也嗜啄断肠花子采而饲之可久活试之果然
　　论曰按本草经断肠草一名钩吻一名埜葛一名胡蔓一名黄藤今证之皆非也陶景云钩吻言钩人喉吻入腹烂腹是矣然所谓叶紫花黄初生似黄精隠居斯语为茅山黄独反覆致辨无使学长生者误服它物已耳非笃论也若博物志所云钩吻蔓生叶似鳬葵则大缪矣嵇含南方草木状云埜葛蔓生叶如罗勒一名胡蔓草段成式酉阳杂俎云胡蔓草生邕州容州之间花扁如栀子色黄白其叶黒一叶入口百窍溃血人无复生也后人之注本草者习其説而不察遂谓钩吻胡蔓草埜葛一物也而异其名如毛诗中螽斯莎鸡蟋蟀之类俗谓之断肠草复从而傅会之谓五六月间花似榉栁生岭南者花黄生滇南者花红夫钩吻言其毒也曰蔓曰葛曰藤误指此章为蔓生之物更失其真况此章之春花夏实又与榉栁回殊乎无亦草之毒者不一种犹夫人之无良者不一族为景诸君子所不及详不屑衟欤惜乎尔雅未载郭璞郑樵未注旁引曲喻不见于三百篇故陆玑陆佃罗愿辈亦未疏其义也杜甫之咏除防草疾恶若讐嗟乎有世衟之责者迬迬遇此毒草不知锄而去之而反按剑于芝兰之当户何哉
　　牡丹
　　欧阳永叔牡丹谱曰牡丹出丹州延州东出青州南亦出越州而出洛阳者为天下第一未尝及于黔也又曰人谓洛阳居三河间古善地昔周公以尺寸考日出没测知寒暑风雨乖与顺于此此盖天地之中草木之华得中之气故花独与他方异若夫黔则华阳黑水为方舆之书所不屑载一望頳石秃巅并草木而尠之况花乎而况花中之姚黄王而魏紫后者乎又曰洛阳于周所有之土四方入贡道里均乃九州之中在天地昆仑旁薄之间未必中也天地之和气宜徧被四方上下不宜限其中以自私噫文忠之为此言是殆欲四海之大九州之逺无一夫一物之不获必不忍牡丹之独靳于黔而丹州延州东青南越以几乎洛阳之所出者黔皆可兼而有之也仁人之言蔼如可听也又曰凡物不常有而为害乎人者曰灾不常有而徒可恠骇不为害者曰妖黔之山无草木矣而何以有牡丹且牡丹不常有而仅见于吾署之东斋不几疑为妖且恠欤然而黔之无草木也风土殊也又斧斤之过也牡丹之不常有也以萟植而爱惜之寡也黔乎亦于物何所不宜而曽无人焉萟植而爱惜之纵有名花竒卉而终不免于湮没零落寂寂于蛮徼山谷之间者可胜道哉东斋牡丹有二丛凡四种一曰鹤翎红一曰玉板白一曰鞓红一曰军容紫其开之盛也在谷雨之后五日云
　　紫薇
　　紫薇俗呼为怕痒花梅都官诗薄肤痒不胜轻爪嫩榦生宜近禁庐是也以指搔之梗叶皆动可用麻姑鸟爪矣赤茎光腻无皮叶对生花瓣紫皴蜡跗茸萼仲夏始华开落相续至秋深乃罢省中多植之谓之薇省而天上又有薇垣意其种自天上来也余昔官秘书舍人申鳬盟先生赠入直句云西清今夜月应照紫薇花盖取诸此矣黔署有二株大可十围髙出鸱表离竒轮囷杰干乔枝数百秊物也以余生平所见莫大于此每遇风日晴好烂漫铺张几于明霞绕阁髙烛临妆眺赤城而登日观初不知花光之照人也忆始至署时见此辄辴然色喜亭亭紫薇花向我如有意因三复欧阳公语令人寻绎无尽此后冷落衙斋得以丽目延瞩亦足破除岑寂遂更吟六一之章曰人言清禁紫薇郎草诏紫薇花影旁山木不知官况别也随红日上东廊乃大笑曰官况如此似亦不恶顾念花之居传舍中厯年久阅人已多矣吾侪碌碌风尘忽来忽去何所借以不朽不又大可叹哉
　　蛊毒
　　从虫从皿虫之藏于器者也器有虫则必敝故欲干之其为害不易知故又称蛊惑蛊毒他省所无惟云贵闽广则有之苗狆欲致害者多畜蚺虺蜈蟆诸毒物于甖缶中滴其涎沫于酒食以饲人中之者绞肠吐逆十指皆黑吐水不沈嚼豆不腥含矾不苦是其证也又有挑生蛊食鱼则腹有生鱼食鸡则腹有生鸡又有金蚕蛊夜则飞出饮水光如疋练金彩烂然要皆利人财物或与人有隙或代人报怨故以饷之逺则十秊乃发近则俄顷一为所中觉其有异即服白蘘荷汁可以无患蘘荷叶似甘蕉根似姜芽差肥春初生根可为苴曰莼苴性好隂木下生者尤美潘岳闲居赋云蘘荷依隂谓此也白者为贵神农经云蘘荷治中蛊中蛊者服其汁并卧其叶即呼蛊主姓名周礼庶氏掌除蛊工祝禬之嘉草攻之即此物也
　　瘴疠
　　瘴气自镇宁以上凡地之近粤者即有每于春夏之交微雨初歇斜日欲晲丹碧弥漫非虹非霞气如蒸秫则瘴起也遭之急伏地或嚼梹榔或含土庶几可免否则立病如痎疟乆则黄疸胀腹或逾秊或二三秊莫之救矣必得黄花根治之黄花生水泽间长尺余叶如蓼花开两瓣根可取鱼亦可倒蛊土人多识之大抵瘴生于岚山泽不正之气也气必乗虚而入中于口鼻而遂匿乎膏盲夫固有以致之也东坡云吾惟链气寡欲可以无病又答参寥书云北方何尝不病何必瘴气三复斯言可谓逺矣镇宁所辖之火红落架素苦瘴近用火器惊之即解散遂习以为常亦渐不能困人地气固有时而变欤
　　旱
　　黔中柱础润则旱大润水痕出则七八日不雨山上野烧四起草木黄枯似北方十月时一雨则草木茁生三日青葱如故气候之不同如此昔所云础润而雨未可以概黔矣
　　土饭
　　明万厯间滋阳县大饥忽有羽士星冠瓢劔过之指一隙地曰下有土饭可食忽不见众异之掘地尺余土皆碧色微有谷气饥者啖之下咽甚适因共争啜一方数千人皆取给地成窞广数亩深可二丈隔嵗麦将熟羽士俯地若有所拾窞忽满再掘则皆沙土不可食盖仙家狡狯为之以济人者也又崇祯丙子间江北大旱鳯阳山中亦出此土民多赖之以活今阅黔志数年前嵗大饥居民亦掘土以食而民之无食者虽不遇旱往往食之亦足以见黔民之贫也余闻而怜之乃觅视焉白腻若米糁尝之则澹泊无他味及胸稍沉滞入腹则饱闷多食则窒澁而至死者大都饥莩之下不暇拣择略可充饥即同甘美要为旦夕计而已矣其不死者或别有他物以杂之未必专仰此土终不若饱糠覈之得正味也
　　竹米
　　竹花为草华实为金琅玕山海经云竹生花其秊便枯竹六十年易根易根必花结实而枯死实落复生六年而成町是竹未有不花且实者惟花实而后菁华竭褰裳去之根是以必枯也而又云琅玕之实离朱采之以饲鳯故鳯非梧桐不栖非琅玕不食则琅玕又第以供鳯食者黔人为余言往嵗多旱林竹频生花结米若粳糯色微红而味甘民间多采摘以为食乆之则竹枯遂不复生凡花则必旱盖旱征也而非常亦不待六十秊唐天复中陇西大饥竹生粒数州之民得以济夫五行志遇干封之嵗铄石流金草木皆焦禾稼尽槁而竹乃效灵如散籽出粟以相贷是其功在养民者今日思预为之计而起其瘠敢诿其责于筼筜之谷乎
　　【附宋江湖长翁竹米行】竹君亢宗擅楚墟一一脩耸山泽臞风流秀整与世殊楚俗食息皆尔须薪之篱之且籧篨笲筥箱篚防篮笯沟瓦厥祖羮其雏随索斯获掇诸涂今嵗麦秋嵗旱余得麦仅足偿官租竹君悯农如士夫着花结实千林俱宻砌玉粒缀旒珠株株缬取虽锱铢弥顷亘亩无间株硙磨蒸炊胜雕胡隣里乞索水火如坐令颦蹙兴歌呼埜叟好事能分吾香清而冽甘而腴此君行能不一书此惠及物旋就枯摩顶放踵忘其躯所学无乃墨者徒老子苟禄天之隅神手无防苏孤投匕三叹吾惭渠
　　芝妖
　　芝名茵一名三秀一嵗三花瑞草也有石芝木芝草芝肉芝皆生于土土气和畅则芝草生未有生于屋柱者汉元封二年甘泉宫产芝有九茎金色六叶朱实夜有光乃作芝房之歌神爵元年金芝九茎产于函徳殿铜池中唐肃宗三年七月延英殿梁上生玉芝一茎三花制玉灵芝诗三章天宝初临江郡人李嘉应所居柱上生芝草太守张景献截柱献之未闻以为妖也而杜阳编则云屋柱木无故生芝者黄为善白赤诸色马牛龟蛇之形皆非吉祥而谓黄为善亦不尽然黔人云乙未年贵阳某帅檐柱上生芝色正黄大如拳经月不凋纵人观之当时以为瑞未几兵败又某镇将驻安顺防事中柱亦产金芝时滴浆汁取而饮之比于甘露谓可以延年不三载而亡物固有其先见者祥桑雊雉之类惟徳可以胜之良有以也
　　蚂螾
　　元冯士启者许昌人仕黔为顺元府经厯尝奉遣抵驿日已暮驿吏告曰今夕马蚌上防麻色须蹔停以避之诘其故闭目摇手不敢言冯怒趣马行数十里至溪畔忽见一物如屋乌刺赤下马伏泣若诉状再诘之仍闭目摇手不畣冯于是下马祝之曰某窃禄来此苟天命合尽尔其啖之否则容我行祝毕即转入溪中腥风毒雾尚触人口鼻乃各上马比曙抵前驿吏惊曰是何麻色乃若是冯问此何物始敢言曰蚂螾精也冯后官礼部尚书麻色方言官人也乌刺赤驿之牧马者
　　论曰山之怪曰防魍魉水之怪曰竜罔象土之怪曰羵羊皆气之杂糅乖戾所钟非理之正也蚂螾殆类是欤黔鬼方也日瘦山焦盲风毒雾人迹罕至草树亦稀徉獚犵狫之伦侏狰狞之态斯何必山魈木客椰揄现形牛鬼蛇神纷纭变相沃沮见两面之士海滨获长臂之衣而后谓之怪也耶噫梼杌为黄熊彭生即大豕九尾之狐术能善媚十头之鸟名曰鬼车天地之大何所不有世之贝锦作谗人含沙如鬼蜮者襍糅乖戾之气政不独黔之蚂螾然矣然既曰蚂螾复称蚂蚌又生于溪中则其为蚌之大者可知岳阳风土记云洞庭波中有蚌如片帆夜吐巨珠与月相射文昌杂録云孙莘老村居髙邮湖邉一夕隂晦俄而光明如月见巨蚌浮一殻如张帆状其疾如风由此观之蚌之如蚂螾者不过囷蠢水族耳其中未必有也亦乌能啖人与栁子厚所谓黔之驴者何以异惟其如屋可骇也土人误以为妖冯君不察遇之辄惧之而复祝之无乃懦甚乎倘有鹬之大者两相持而啜其肉其不入于渔人之手者几希矣蚂螾亦幸免矣哉虽然干宝作搜神之记张华擅博物之名志恠之书君子不废温峤然犀于牛渚为鬼所嫉退之敺鳄于潮州其文可诵余述蚂螾一事亦欲学陶渊明之饮酒读山海经且以待郭璞之注僧繇之绘而已矣
　　人通马语马通人语
　　俞贤者小卒也勇而善鬬入伍十余年矣一日防兵贤牵马堂下立余诘之曰马齿几尾秃皮皲骨瘦而首下垂老矣尚可战乎贤曰马齿六十诚老也其壮如故虽三嵗之騊八尺之騋莫若也曰试言之贤曰马之有也父若兄习之经数百战矣嵗月迭更人事代谢而马独存日秣豆縻三升酒浆五合虽有生刍郤之弗顾矣以之登山而入康庄之途也髙下疾迟东西南北语之而辄应无不如意羁络所不加焉棰策所勿用焉不惟此也一夕马病且嘶且顾云其四蹄之创甚也于是延马医而疗之陈荐于地马徐徐坦腹卧其上欠伸者再呜呜作痛声疗左蹄则予左右蹄则予右前后亦如之如是者三日病既已而后起立于枥侧又曰昔者夭坝之战也履层崖逐虎狼瘴疠毒而刍粮絶众马困矣马之老益壮如故贤言如此呜呼亦竒矣哉马之老而可用也此矍铄之伏波所以据鞍顾盻而赵充国之于金城自谓无逾老臣也虽然贤小卒也假使贤之于马爱少而恶老嗟嗟冯唐其如贤也何哉孔子曰骥不称其力称其徳鲁颂駉篇曰思马斯才思马斯臧夫一马也而才与徳并可比儗于贤士君子之林而况于通人语乎王子论衡记广汉杨翁仲事抱朴子李南之説是其证也左传介葛卢来朝闻牛鸣曰是生三牺皆用之又周礼貉掌与兽言王乔有解鸟兽语书一巻苏长公诗云长髯奚官骑且顾前身是马通马语余欲取以赠贤云
　　黔士制义
　　黔三苗鬼方习格鬭喜兵戎不可以文章治也故自庄蹻唐防拓疆通衟以来治黔不乏名贤曾未闻有与之称诗书崇儒术者余心窃疑之他省勿论已黔与蜀山连川交牂牁犍为卭崃巴渝诸郡县迢迢乌江一衣带水耳蜀都赋言锦江玉垒之竒也劒门灔滪之险也橦华卭杖翡翠兕象之珍异也碧出苌之血鸟化杜宇之魄也可谓壮且丽矣而司马相如严君平王褒扬雄之俦摛藻秀发含章挺生抑何人才之盛欤若夫黔数千百年以迄今日英流达士寂寂无闻徒使西蜀公子笑人良可叹也嗟乎黔岂无才乎説者谓山童泽涸石饶土瘠蛮荒天末其地不灵即偶有竒瑰倜傥之才生乎其间而者旧不逮益州载籍谁留四库况兵燹之余家贫志短志隳学疎鲜不拘墟固陋甘与草木同腐耳余是以疑而信信而复疑以为黔不当若是也遂于劝农讲武之暇进黔士而叩之见其人多磊落通脱其文亦蕴借深沉如玉在璞如珠在渊如马之伏枥苟无以濯磨而腾踔之求其清辉发越追风逸羣也难矣虽然黔士亦曾闻之乎通今服古乃称三代之英月露风云岂尽雕虫之技八股制义须根柢于先民道徳功名宜无惭于衾影余昔尝以斯言告东吴之士矣今日宣扬圣天子右文徳意以致三苗干羽之格者正余之责也自此人才日盛文章一新又余之望也愿黔士无以曹郐邾莒小邦自囿彼鱼鳬蚕丛之山川不复睥睨夜郎称雄长可矣
　　【附记】黄山谷跋秦氏法帖内云黔安斗絶入蛮方中颇有以武功显者天下一綂盖百余年而文士终不竞黔人秦子明魁梧喜攻伐其自许不肯出赵国珍下不可谓黔中无竒士也子明常以里中儿不能书为病其将兵于长沙也买石摹刻长沙僧宝月古法帖十巻谋舟载入黔中壁之黔江之绍圣院将以惊动里子弟耳目他日有以书显者盖自我发之予观子明欲变里中之俗其意甚美书字盖其小小者耳他日当买国子监书使子弟之学务实求风俗以道术为根渊其波澜枝叶乃有所依而建立云云余于辛未秋离黔时留书数百巻于黔之学宫经史词赋理学类书之属无不该备后五年遇黔人询及诸书云提学某以瘴亡书尽散失学宫无复存者








　　古欢堂集巻三十九
　　长河志籍攷题词
　　维桑与梓必恭敬止诗言之矣余情结牢落景入崦嵫惓言乡国俛卬兴懐披阅残志但成怅恨错举则纷遝无伦杂述亦踳駮鲜要方凿圆枘鉏铻难从翔鸟游鱼蹉跎不狎因之周流舆籍详观图谍逋髪搦管鸠集斯文语有背驰取其长而委其短事多叠肆笔其一以削其余摭英略秽彚聚类分饬以藻采学彼骈丽敢云嗢饫膏液咀嚼英华摰虞小生之讥庶有豸乎然而离寒歴暑销烛研露何当措翰使复覈精纵或鼎新乎已意亦岂逺诡于曩闻为兹编也柴桑有情秋鲈堪忆借以释我胷舂代树萱苏岂谓藏山之名播于士林哉兾乡之耆徳英彦补缀周备尤其幸焉杨衒之伽蓝之记孟元老梦华之録大槩如斯矣康熙戊寅七月防斋田雯题


　　州有志旧籍亡矣新志引春秋襄公二十五年同盟于重丘又清类天文分野书云陵县春秋为重丘齐地又应劭之言曰安悳县北五十里有重丘故城又汉志平原郡有重丘县又曰不详其处谬矣曰战国属齐亦属赵属齐据杜氏通典又据姓谱言齐宣王之弟封于平原陆乡属赵则本于赵胜之封平原君司马迁云平原君封于东武城乃贝州清河郡地漫无所考曰悳州禹贡冀兖二州之域衞河在州城西门外河以东属兖河以西属冀胶柱之见也山川风土之寥廓天文分野之躔次岂若烟户之氓北舍南邻豚栅鸭栏之以尺寸限哉曰衞河即汉之屯氏河隋大业中疏为永济渠其源自河南辉县合洹淇三水东流至馆陶界与漳河合至清渊与防通河合北来自武城县入州境又北至桑园出境迳东光沧州天津下直沽入海是矣乃引于东阿笔尘云炀帝开永济渠因沁水南连于河北通涿郡其说相左何略不置辨也曰董仲舒广川人广川今之景州从旧志故列之似非得已何以强列于人物之首也又曰土人掘地及泉得石刻曰董子读书台石如玉版字若琅书既非董子故里而何以得此石哉古之疆域固犬牙错也广川之境亦大矣况悳州即广川而掘泉得石之处相去不过二十里安知非治公羊春秋时下帷处也即援借以为州乗重未为不可何泥于今而囿于古耶曰攷之汉晋二志平原郡治平原县而隋唐以下所谓悳州者乃今之陵县萧望之伏湛诸人犹今之济南知府而已因旧志开载故仍之夫仍者沿袭之谓也既自知其沿舛袭讹而又以旧志之外摉捃多人以炫学问之宏取材之富吾所莫解孟但殷忠见于史记皆仲舒弟子亦广川人不书可也东方曼倩平原厌次人何以不书志之疎陋大率类此作志与作史有别纪善不纪恶金之崔立可以不书矣而书灾异浑其名曰纪事多牵连乖戾之词也书火莲美其文曰节妇亦异端惑世之术也君子于此皆欲删正之无足采焉是以上摉旧闻旁摭遗逸别为一编颇以愚昧有所论辨苐才愧著述多有脱漏世之君子详其阙焉防斋田雯识
　　封域论云州在唐为将陵本汉之安悳县地至宋移治长河镇而其名未着
　　按州之为长河也其名著矣在汉为信都国之广川县地广川即是长河水经云淇水过馆陶清渊广宗东武城又北过广川县东郦注云县有长河为流故曰广川顔师古曰仁夀初避讳改长河隋唐二书志俱云长河县属悳州旧通志五代时废为长河镇宋史景祐元年移将陵县于长河镇元置陵州明置悳州是悳州之地汉晋号曰广川隋唐名曰长河始则为县后废为镇移将陵于长河改陵县为悳州奈之何其未着耶夫不知长河则不知广川矣又焉能识汉相之枌榆别醇儒之桑梓乎按枣强之县亦有广川弓髙之乡既连蓨治衡水为衡漳之水即是武邑所分棘津有棘津之亭亦言吕望所隐董生下帷当在兹地而越人见疑毳是怪所不可怪也夫东方尚晓毕方海民犹获长臂不怪所不可怪则石室等贰负之尸玉杯无垣平之诈矣
　　州志云夫元人立州省而名陵可也降而为县则复古将陵之名岂不明白易暁而曰陵县是当日儒臣之陋矣州西徙则曰陵州县东立则复安悳又岂不明白易暁而彼此互名是当日儒臣之尤陋矣
　　按古县有将陵焉有乐陵焉有安陵焉亦有专名陵者水经漳水又东北至乐城陵县注云汉桓帝以其邑奉山陵故加陵曰乐陵又水经云屯氏别河又东北迳陵乡南凡言陵者或事单文或如复姓若古悳今陵则近乐陵之地古陵今悳又是将陵之余如陵必将陵悳必安悳则水经必无陵县而年表应无悳侯悳者本以悳水为名史记封禅书昔秦文公出猎获黑龙此其水悳之瑞于是秦更名河曰悳水悳州古九河之地黄河所经汉县名为安悳者以其悳水安澜耳是悳先安悳今陵县尚有悳水俗呼十里河且郡县之名古今不一如陵谷之变迁比春秋之逓代或通俗文或循古雅随时改易图籍在焉若夫史之阙文何陋之有
　　州志沿革汉为平原郡之安悳县地后汉因之为侯国晋为安悳县属平原国南宋属平原郡后魏属勃海郡后改属安悳郡
　　按二县安悳地是已此与今陵县同为州之东境地其州之西境本古长河县则汉之广川当云汉为平原郡之安徳信都国之广川二县地后汉为安悳侯国广川属清河国晋安悳属平原国广川侯相属勃海郡南宋安悳属平原郡又于广川县置郡后魏安悳属乐安郡广川因之
　　州志沿革隋开皇十六年分安悳置将陵县属平原唐为悳州郡望县
　　按将陵古县名汉书外戚恩泽侯表将陵哀侯史鲁有旧恩封隋唐别有将陵县在州北此时县名长河不名将陵至宋景祐元年移将陵于长河始名将陵也新唐书志县称上中下望安悳称将陵称望长河称上若志安悳可云唐为悳州平原郡紧县道长河可云悳州平原郡上县乎览者不悟或疑望为县名殊失记载之体当云隋为平原郡之安悳长河二县地广川改名长河隋志虽无安悳而旧唐书志云至隋不改唐因之又移长河县于小壶城即今州是五代时废长河为镇宋元明如志今依其世代编之以备地理之记焉



　　钦定四库全书
　　古欢堂集巻四十　　　　戸部侍郎田雯撰长河志籍考
　　悳州古平原郡隋之长河县也长河县始在河西后移置河东所谓永济河隋渠名即今之衞河今州城在其东即长河县河东之小壶城也唐末废为长河镇宋移将陵县治于此元曰陵州明改悳州按古今州治有二东与西辨焉东为汉平原郡之安悳【古徳字】县地后汉安悳侯国属平原郡晋属平原国宋属平原郡后魏属乐安郡又于般县置安悳郡隋置悳州又为平原郡唐复置悳州治安悳县天宝元年改为平原郡乾元元年复为悳州歴宋金元至于明初皆为悳州此古悳州治也今为陵县惟割二乡为今州东地故今州得称安悳【嘉靖间山东通志云陵县土城在平原郡城之内即顔鲁公御安禄山处延袤甚濶今陵县城正徳六年改筑是古悳今陵之证也而今悳州为故陵矣】州西为汉之信都国广川县地后汉属清河国晋属勃海郡又属广川郡后魏属长乐郡隋避炀帝讳改曰长河县属平原郡唐属悳州汉书地理志信都国广川县顔师古曰阚骃云其县中有长河为流故曰广川也旧唐书地理志隋于旧广川县东八十里置新县寻改长河为水壊元和四年移就白桥于永济河西岸置县东去故城十三里十年又置河东小壶城悳州领安悳平原长河将陵平昌五县宋史地理志景祐元年移将陵县治于长河镇元史地理志陵州本将陵县济南路【今州学碑文称陵州其证也】明洪武十三年改为陵县永乐七年以陵县为悳州而以悳州旧治为今陵县属济南府领悳平平原二县此今悳州治也按古小壶城在永济河东唐元和十年所徙之长河县也后废为镇故宋移将陵县治于长河镇今城西临衞河即隋之永济河也而近代志书多未及长河故县之名岂从政者新未视故府耶
　　论曰昔悳水沉钟于秦代本号黄河安陵氏邑于汉家闻诸赤县平津以封于故相鬲海尚着于今图然而为兹说者有数难焉汉之平原治于平原唐之平原治于安悳自州郡逓迁陵悳互易称之则别有今县之名舍之则又失古郡之号此一难也昔楚吴邻境实有让田宋郑之间犹存隙地属平原矣不辨信都之国割安悳矣未逹长河之治称乐陵遂疑陵县之东言蓨县又谓弓髙所在东则东方遗像几同愚叟之移山西则董生下帷又类鲁人之徙宅徴人徴鬼古是今非城郭非遥郊圻自逺遭遇者莫知其地谈论者空识其名此一难也移将陵于旧镇陵既非陵徙悳州于故陵悳又非悳然则今之州治岂同何有之乡神仙留打麦之村山石耕五仓之亩哉为之说者马颊未衔鹿角靡解此一难也若夫平原之岭即傍厌次之津永济为渠无非屯氏之水俾方朔割肉于里社仲舒窥园于竹林孔栩树碑于蓨县太公卖食于棘津炀帝修名于具敖秦皇病甚于鼎湖淮隂渡水于故道公孙馆客于侯都言九河直与许商行视争二郡复竝孙礼按图谓之长河旧县不亦可乎
　　州城魏泰和间筑【本嘉靖间山东通志】即古之小壶城也元史崔敬传言至正间陵州无城郭明洪武三十年始有之正徳六年外增罗城即今绕城堤也门五
　　南头一门曰朝阳南出通恩县路东南通平原路东头一门曰长乐长乐郡名晋改广川为长乐水经注云长乐故信都也东据方山其地本汉厌次之境东方大中之所居也东北通悳平路东出通陵县路北头一门曰拱极西北通景州路正北出桑园路西头近北有小西门曰广川广川者汉县也有浮梁旧名广川桥渡衞河通景州路景州东南有广川台又有董子祠凡董子故迹在景州东南则在悳州西北广川之地二州有之广川之门为古正西一门曰定邉【载见嘉靖间通志】定邉者古名也五代时石晋以燕云赂辽凡十六州地幽【今顺天地】蓟【今蓟州】瀛【今河间】莫【俗呼曰鄚州今任丘县】涿【今涿州】檀【今密云县】顺【今顺义县】谓之山前七州宋人承其后遂以白沟河为界綂兵要害在近邉未尝逺戍境外瀛莫诸州悉是邉地故有定邉之名矣元明建都于燕檀顺诸州悉是畿内之地今志改聚秀失定邉之名陋矣西逾衞河通衡水路先贤孔頴逹旧里也西南通故城路
　　论曰昔开阳飞柱或记琅琊雷门击鼔遥闻防稽河南透鼎门之口东都挂逢氏之冠门郭相经街衢洞逹五门所以名也是以朝丘旧县南望朝水之阳广川直流东逹长河之岸长乐之郡不逺小壶之城在兹及宋家承石晋之余明室继有元之后玉斧画地白沟河自此定邉黑帝司晨叶光纪于以拱极余所以表列门名旁通八境也
　　南至东昌府恩县战国赵平原君封邑地汉清河郡后汉晋宋后魏因之隋分武城及鄃县置歴亭县唐歴亭县属贝州宋改清河郡为恩县属髙唐州按恩县西四十里即旧恩县遗址清河平原二郡连竟三国魏时争界孙礼之所按图者也
　　东南至平原县春秋时属齐后为赵平原君食邑二汉属平原郡晋属平原国宋属平原郡后魏属安悳郡后齐省鄃县入隋属平原郡开皇十六年复析置鄃县唐太和二年属齐州三年改属悳州平原郡五代宋金元明竝仍旧今因之按汉书地利志平原县有笃马河西南有鄃城后汉马武为鄃侯即此西北二十里有汉绎幕城是平原之笃马河今陵县悳州竝有之及汉之鄃县绎幕县皆今悳州之连竟也
　　东至陵县陵县故悳州也春秋时为齐重丘地二汉为安悳县晋宋属平原郡后魏属安悳郡隋唐置悳州歴宋金元明初皆为悳州永乐间始于此地置陵县名为陵者西晋北魏曾置东安陵县省安陵入东光唐将陵属悳州后周复并安陵入将陵宋移将陵于长河镇属永静军金属景州元升为陵州属济南路改属河间路明以河东亦有陵州改为县寻以陵县置悳州而以故悳州为陵县属济南府【州志论畧曰枕衞河而为城北界景州南连恩县今之所谓悳州乃昔之所谓将陵县所谓陵州者也东南倚马颊河东北为神头店即古之厌次今之所谓陵县乃昔之所谓悳州所谓平原郡所谓安悳县者也何以明其然也明史云悳州唐初为悳州后改平原郡又仍为悳州元初割大名之清平济南之齐河来属领县五安悳平原齐河清平悳平而金史云安悳有鬲津河有镇四曰磁博向化盘河悳安齐乗云厌次古城在州东北二十里平原岭在州东南七十里岭上有鹿角闗是悳州在东之证也元史云陵州本将陵县宋金皆隶景州宪宗三年割河间府是年升陵州济南路至元二年复为县三年复为州仍河间路而金史云景州将陵县置河仓有永济渠钩盘河永济渠即今之衞河是陵州在西之证也唐平原太守顔真卿所书之碑在今陵县是今之陵县悳州也平原也元陵州儒学碑在今悳州是今之悳州陵州也一变自元人升县为州以昔之将陵县省而名陵再变自洪武中降州为县不名将陵而仅名以陵之一字又以安悳县并入悳州三变自永乐十三年徙州近河以陵县为悳州以悳州为陵县更互其名而二三百年之后已茫然不可辨故建文以前之史其言悳州者乃今之陵县永乐以后之记载文移其言悳州者乃今之徳州夫元人立州省而名陵可也降而为县则复古将陵之名岂不明白易暁而曰陵县是当日儒臣之陋已州西徙则复曰陵州县东立则复曰安悳又岂不明白易暁而彼此互名是当日儒臣之尤陋已是以知五石六鹢非圣人不能书后之人乃以二缶钟惑也】今因之按陵县有悳水俗呼十里河故州以此名又有古平原城在陵县绕城之外即古郡城
　　东北至悳平县汉平昌县属平原郡后汉晋为西平昌宋复为平昌后魏天平初属安悳郡后齐省鬲县重平县入隋唐属悳州贞观十四年省盘县入后唐改名悳平宋熙宁六年省入安悳县金复名悳平属悳州元明仍旧今因之按悳平县西南有钩盘河今尚谓之盘河店悳平西南则悳州之东北竟也县东北有盘城即汉盘县字亦作般昔县人祢正平恃才倜傥孔文举谓骋竒丽为非常之宝郦善长云肆狂狷于无妄之世孟悳景升以厉节莫容犹爱才忍辱虽保身不足黄祖洵死公矣东南有鬲城汉置周围三里址尚存又有旧鬲城北有朱祐墓光武功臣封鬲侯鬲城以鬲津得名者也悳平西南二十五里有鲧堤传伯鲧所筑断续十里凡在悳平西南皆与悳州共之者也
　　北至河间府吴桥县本隋将陵县地属平原郡唐置悳州金始于县之吴川置吴桥县属景州元明仍旧今因之按旧唐书地理志将陵汉县隋分安悳于将陵故城置此县金史云乐陵与将陵俱有钩盘河又按古黄河在吴桥县城南西南接悳州东北入宁津界嵗久枯塞河堤存焉
　　西北至景州汉鬲县地属平原郡晋属平原国后魏属安悳郡隋置弓髙县唐置观州又于弓髙县置景州后废复置东光县后周改定逺军宋改永静军金元复为景州徙治蓨县明以蓨县省入今因之按蓨字亦作脩音条蓨县有董仲舒祠广川台今景州西南有董家里一名董学村又有广川镇即仲舒下帷处旧有祠董里适在二州之境故今悳州学内有董子读书台广川之地二州皆有之也西有九城有邸阁城内有晋条令鲁国孔栩清悳碑又汉书地理志有蓨县渤海郡有脩市侯国周亚夫封条侯尔雅释草云蓧蓨郭景纯亦未详也然二县竝名非无故矣又按悳州正西为枣强县亦故广川县地司马彪曰枣强县北有棘津城吕尚卖食之困疑即在此又城东十八里村中土人掘地得北魏髙植墓石拓防巨姓多家于此蓨之髙犹清河之崔也
　　西至真定府衡水县本汉信都国桃县地隋置衡水县属信都郡唐宋金皆属冀州元割属深州明仍旧今因之按衡水者禹贡覃懐底绩至于衡漳孔安国云漳水衡流入河郑康成亦云横漳漳水横流王肃云衡漳二水名谬矣县西北有孔贤庄孔頴逹墓盖其故里云衡水县界东距悳州治三十里其水横流入悳州也
　　西南至河间府故城县汉清河郡东阳县地汉晋后魏及隋俱属清河唐属贝州宋属恩县金为上故城镇元初为故城县属河间路明仍旧今因之按故城衞河所经又与东昌恩县同皆古平原清河之境也今由悳州城西渡衞河西南行二十里入故城界有丞相屯土人云是甘茂故里三千年之逺留此名矣
　　论曰州之互异岂惟陵与徳哉实由名号骤易境土屡分或一郡一县割成四五四五之中亟有离合星罗碁布豆割分参伍之所未穷巧歴之所不算故其争平原清河之界者王翁跨鸣犊之河爵隄过马丹之堠于平原有郡县之逓殊于陵县有陵悳之互改广川三变州居其一蓧蓨之草分县治而竝艺枣棘之树别城津而异林吴桥之川总皆陵地平昌之县竝有悳名与夫恩县为歴亭之都故城亦东阳之旧此二县者本为一处地理参差其详难举今欲考赵胜之食邑决孙礼之按图验张甲于云城起甘屯于息壤董家之里或见江都孔贤之庄无非曲阜则四照之树悉尔生花五衢之叶俱成辨路虽广袤所及岂曰侵官纵横言之不为越爼者矣
　　古欢堂集巻四十
　　钦定四库全书
　　古欢堂集巻四十一　　　戸部侍郎田雯撰长河志籍考
　　九河故道在州东南二十余里曰古黄河崖堤犹存即九河迳流之故道也黄河入海歴经迁徙禹时注碣石汉世移东郡乃注勃海后渐南徙今从云梯闗入海其为古黄河者禹贡导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海谓碣石也又云九河既道孔传云平原以北桑钦水经谓之大河故渎也今欲考滥觞于二原观浴日于九道消异说之争鸣原旧物之有在则黄河之故道可得详矣若夫东海方丈亦有昆仑之称西王玉堂更别酒泉之境蒲昌葱岭谁讨其澜于阗天墟莫名其处前史有乌覩之论后世资繙绎之言又非所论已
　　尔雅九河一曰徒骇二曰太史三曰马颊四曰覆鬴五曰胡苏六曰简七曰洁八曰钩盘九曰鬲津郭璞注之矣李廵曰徒骇者禹疏九河以徒众起故曰徒骇太史者禹大使徒众通其水道故曰太史马颊者河势上广下狭状如马颊也覆鬴者水中多渚往往而处形如覆釡胡苏者其水下流故曰胡苏胡下也苏流也简大也河水深而大也絜言河水多山石治之苦絜絜若也钩盘言河水曲如钩屈折如盘也鬲津河水狭小可鬲以为津也孙炎曰徒骇禹疏九河用功虽广众惧不成故曰徒骇胡苏水流多散其余同春秋纬宝干图云移河为界在齐阗阏八流以自广尚书中候亦云齐桓之霸遏八流以自广郑氏据此文为齐桓塞之塞其东流八枝竝使归于徒骇也夫欲明九河必先知其上游曰二渠曰洚水曰大陆又知其下尾曰逆河曰碣石曰勃海
　　二渠者史记河渠书汉书沟洫志竝云至于大伾禹以河所从来者髙水湍悍难以行平地数为败廼酾二渠以引其河北载之髙地过洚水至于大陆播为九河同为逆河入于海汉塞瓠子北行二渠复禹之迹孟康曰酾分也二渠其一出贝丘其一则漯川也河自王莽遂空惟用漯耳索隐曰二渠其一则漯川其一王莽遂空也故俗谓之王莽河隋炀帝引衞之淇水入河为永济渠
　　洚水有二说其一地理志云降水在信都县班固汉书以襄国为信都在大陆之南其一郑康成以降读作降下江反声转为共河内共县淇水出焉周时国于此地者恶言降水改为共尚书正义以为此郑臆说不可从也水经注云郑氏注尚书引地说云大河东北过绛水千里至大陆为地腹水土之名变易世失其处见洚水则以为绛水或作绛字非也降读当如城降于齐师之降又今河所徙去大陆逺矣馆陶北屯氏河其故道与九河既播八牧代絶遗迹故称往往时存故鬲般列于东北徒骇渎连漳绛同逆之状粗分陂障之防犹在案经考渎自安故目矣
　　史记正义曰大陆泽在邢州及赵州界一名广阿泽一名钜鹿泽今钜鹿县广阿泽及隆平县广阿城故大陆也
　　逆河者禹贡同为逆河入于海孔传曰为一大河名逆河汉书地理志莽曰迎河师古曰在勃海之滨因以为名又勃海郡南皮县有莽迎河亭师古曰言相迎受也
　　碣石勃海者禹贡夹右碣石入于河史记夹右碣石入于海按夏书谓其逆上故云河本纪因其顺流故称海山海经曰碣石之山绳水出焉东流注于河河之入海旧有碣石今川流可导非禹渎也按碣石所在郑氏引战国策在常山九门郭璞注山海经在辽西临渝太康地志以为乐浪遂城长城所起汉书地理志称其北平骊成昭帝所登虽数说不同未定厥所其在骊成者谓之大碣石山亦景纯之所兼引矣
　　九河之堙在于春秋之世水经注齐桓霸世塞广田居同为一河故自堰以北馆陶廮陶贝丘鬲般广川信都东光河间乐成以东川渎多亡城地竝存汉世河决金堤南北离其害议者欲求故迹而穿之未知其所是矣沟洫志云河决瓠子是时田蚡为丞相其奉邑食鄃鄃居河北河决而南则鄃无水灾蚡言于上曰江河之决皆天事未易以人力彊塞而望气者亦以为然是以久不复塞也按鄃今在平原旧县后汉书马武传建武十年更封鄃侯注云鄃县名属平原郡今悳州平原西南有鄃城旧唐书志隋分鄃县置歴亭又夏津县本汉鄃县皆蚡奉邑所在夫使禹绩不复贻害梁楚虽二渠复流而九河终塞武安侯可谓私尔忘公者也望气之言于是矣又沟洫志云自塞宣房后河决于馆陶后二嵗河复决于平原流入济南千乗建始时河堤都尉许商与丞相史孙禁共行视图方略禁以为今河决平原金隄间宜开通大河令入故笃马河水道浚利许商以为古有九河之名自鬲至徒骇相去二百余里今河虽数徙不离此域孙禁所欲开者在笃马河失水之势处势平旱则淤絶水则为败不可许公卿皆从商言议者常欲求索故迹而穿之然究不可得矣按蔡九峰云九河其一则河之经流先儒不知遂分简洁为二自汉以来讲求九河者甚详汉世近古止得其三唐人集累世积传之语遂得其六欧阳忞舆地记又得其一或新河而载以旧名或一地而互为两说要之皆似是而非无所依据至其显然谬误者则班固以滹沱为徒骇而不知滹沱不与古河相渉乐史马颊乃以汉笃马河当之郑氏求之不得又以为齐威塞其八流以自广夫曲防齐之所禁河水可塞而河道果能尽平乎皆无稽考之言也惟程氏以为九河之地已沦于海引碣石为证以为沧州之地北与平州接境相去五百余里禹之九河当在其地后为海水沦没故其迹不存又上文言夹右碣石则九河入海之处有碣石在其西北岸九河水道既迁难于推考而碣石通趾顶皆石不应仆没今兖冀之地既无此石而平州有山名碣石者尚在海中去岸五百余里卓然可见则是古河自今以为入海处向北斜行始分为九其河道已沦入于海矣汉王横言昔天常连雨东北风海水溢西南浸数百里九河之地已为海水所渐郦道元亦谓九河碣石苞沦于海后世儒者知求九河于平地而不知求碣石引河以为之证故前后异说竟无归宿盖非九河之地而强凿求之宜其支离而不能得也乂曾氏曰先儒分简洁为二非也禹之前既有九河洪水湮塞禹乃疏之故言九河既道但疏通复其故道耳播之者非禹也宋儒之论如此今知不然者按禹贡九河既道同为逆河未闻八河之外一为枝流九河之中徒骇最大班固称北亡八枝其八悉是枝流而有太史等名简洁二河先儒为是譬如人之命名或事单文或取重复简易洁约于理何害且此之九河既沦巨海一为枝流于何而考改作八河又非其故山川鬼神岂其慿虚而告其不然者一也填塞八流固尚书中之防北亡八枝又班志沟洫之言五霸假之何嫌曲防之禁乎其不然者二也且后儒举不信汉人乎东北风起海水浸溢此固汉人之言也而乃操我戈矛其墨守其不然者三也汉世近古止得其三既得之矣又复何失若然者成平非海若之墟鬲县岂天吴之府考迎河则南皮有亭问胡苏在东光之界息壤在彼而欲问诸水濵其不然者四也取郦生之言则营州之城垂沦者半碣石虽在海中所沦苞者仅营州半城耳九河之地川渎虽亡城地竝存而云悉皆沦没其不然者五也冀兖之域中国奥区黄浊安流百川经渎而勤勤皆沃若之乡屑屑于海禺之地慿兹风伯以借海神其不然者六也且九河之名前此未有故汉书称二渠曰酾禹贡道九河曰播酾则状同酾酒播则防如播谷而云播之非禹更是何人其不然者七也新河旧名一地两说偶一为之适相符契则汉世何难于六名唐人岂袭其三说昆仑巨派几于绳水之同流广阿大泽化作沧州之平地其不然者八也且取法莫若经传信莫若史经则尔雅夏书史则河渠沟洫是之不务而又焉从事取韦昭而非韦昭言郦氏而非郦氏雅奏未终片言破道其不然者九也秦汉相传萧何先收图籍宋薛争旧晋人视诸故府徴信犹可若又疑之求其合也不亦难乎其不然者十也攷宋神宗时河决曹村北流断絶而黄与淮合自汉元光中决瓠子注钜野通于淮泗合淮入海既东徙而南奔蹈元光之故辙今之所谓金城五港云梯巨闗则又穆陵之碣石桐柏之勃海也【附云梯闗观黄河入海謌章亥不到天墟遥昆仑一窦通重霄汉津初犇坤轴坼溤夷沃焦纷来朝雍州积石河之首龙门下泻随神飚底柱孟津绕大伾中华沙漠连元枵洚水迤东大陆北地平土疎山不摇一出一伏千万里大曲小曲风雨飘浊黄一斗沙居六风轮阵马无停镳颍亳徐宿在唇齿曹濮单郓排脊腰云梯古闗尾闾地榑桑沧屿谁相招来自天上归地底不知此水从何消三门四折又九派锡圭之祖乌能祧碣石既没苦泛滥故道不复悍且骄白马沉后无消息瓠子浪涌横泬寥议筑议塞日聚讼治河治漕羣哓哓贾让贾鲁各前席史册言在作准标华容武功印川子其人罗立如斗杓闗前下马摉遗迹天晴海面拖青瑶洪涛光驶防磹电黑齿旗竖鼋鼍桥始悟万物有归宿浮生驰逐朱顔凋精衞衔木究何益尹公术幻真无聊落日西风透白祫沓连愁听番禺潮寄语司空蚤底绩山行乘檋泥行橇】于是黄河故道久不复治九河之地悉成枯沟按九河始播之也自徒骇至于鬲津相去二百余里至下尾渐近是以合为一河名为逆河徒骇在成平胡苏在东光鬲津在鬲县此三河见于汉书其余六者太史马颊覆釡在东光之北成平之南简洁钩盘在东光之南鬲县之北今悳州之境经啓九道茫茫禹迹尽在于是循求其故不失夏物考王横风雨之徴叅韩牧四五之议庶夏后故迹靡刋于河渠伯益内经有闻于山海逹观博物之客其辨之哉
　　鬲津古河今称鬲海夏时鬲国汉世鬲县皆以此名左氏传曰靡奔有鬲氏自有鬲氏收二国之烬以灭浞而立少康杜预曰有鬲国名今平原鬲县史记韩信自平原攻破歴下军还定济北取鬲城水经云大河故渎迳平原鬲县故城西注云地理志曰鬲津也王莽名之曰河平亭故有穷后国也应劭曰鬲偃姓咎繇后也光武建武十三年封建议将军朱祐为侯国也今悳平县旧鬲城北有朱祐墓嘉靖通志云安悳废城本夏鬲国后汉书吴汉传北击清河长直及平原贼皆平之时鬲县五姓其逐守长据城而反诸将争欲攻之汉不听曰使鬲反者皆守长罪也敢轻冒进兵者斩乃移告郡使收守长而使人谢城中五姓大喜即相争归降诸将乃服曰不战而下城非众所及也章懐太子注云鬲县名属平原郡今悳州长直当是贼号或因地以为名又案汉世称为阻中即郭氏阨狭可鬲为津渡之义汉书王莽传平原女子迟昭平能说经博以八投聚众数千人在河阻中晋书云武帝咸宁五年白兔见于平原鬲县世说桓公有主簿善别酒恶者为平原督邮平原有鬲县督邮言在鬲上舆地志云鬲鼎足空也河势踞髙欹防肖形焉故名或曰以其据九州之上游若肝鬲居心脾之间也按鬲津鬲县鬲国自西南以逹于东北其地大矣是以平原安悳之间所在有之又海丰县有大枯河即其下流
　　古商河即古漯河又作漯沃为漯沃津汉书作湿【湿同】沃水经谓之商河隋加水曰滳河从其音近又以字改互异也禹贡浮于济漯逹于河水经云漯水又东北过阳墟县东商河出焉注云阳墟平原之县也商河亦曰小漳河商漳声相近故字与读移耳水经又云商河迳安悳县故城南又东北漯沃津注云漯沃县王莽之延亭也水经所称迳平原歴安悳此地是其所经按汉书许商所欲开者乃是九河虽数移徙不离此地其流迳平原安悳之间即是九河故道自九河不能复开后人乃于故处名为商河故桑钦漯沃之津郦元小漳之号为得之矣若夫许商名河未闻前史也
　　笃马河汉世所开河也汉书地理志平原县有笃马河东北入海又沟洫志鸿嘉四年清河信都河水湓溢孙禁议决平原金堤间开通大河令入故笃马河许商非之考水经云屯氏别河南渎自平原城北首受大河故渎东出亦通谓之笃马河乐史以笃马河为马颊河自古河湮塞名称相乱又复同为马字后人乃以笃马为马颊河乐氏不寻其源漫指为一循其故道非也今州城东俗尚称马颊河髙唐州亦有马颊河见于水经至有讹为马家者马颊本道在徒骇太史南其数居九河之三在沧州废清池县东南为是自河水防流后人穿渠引派因循旧名谓之马颊若今土河名徒骇河矣
　　古防黄河堤在悳州境悳州旧有防河堤大约鲧禹之迹多在于是今大名濬县广平清河县顺悳广宗县皆有鲧堤悳平县西南亦有鲧堤世传伯鲧所筑南自魏郡北过平昌伯鲧之湮洪水大禹之修鲧功遗迹所在有之尚书帝咨四岳汤汤洪水有能俾乂佥曰于鲧哉帝曰方命圮族岳曰异哉试可乃已九载绩用弗成孔传曰功用不成则放退之展禽曰鲧障洪水而殛死禹能以悳修鲧之功夏后氏郊鲧而宗禹凡禘郊宗祖报五者国之祀典也加之以社稷山川之神皆有功烈于民者也按四岳荐鲧又佐禹矣禹之大功固亦因鲧又其罪不至死故孔传云放退之耳放退之后死于羽山故国语云鲧障洪水而殛死禹能修鲧之功上下文舜勤民事而野死稷勤百谷而山死山野亦非死字因殛至死犹山野而死耳惟山海经洪水滔天鲧窃帝之息壤以湮洪水不待帝命帝命祝融杀鲧于羽郊鲧复生禹帝乃命禹卒布土以定九州此为异闻也开筮曰鲧死三嵗不腐剖之以吴刀化为黄熊左传国语子产曰昔鲧违帝命殛之于羽山化为黄熊以入于羽渊实为夏郊三代举之王子年拾遗记尧命鲧治水九载无绩鲧自沉于羽渊化为元鱼时植鬐振鳞横游波上见者谓为河清羽渊与河海同源上古之人于羽山下立鲧庙四时致祭常见黑鱼与蛟龙瀺灂而出舜命禹疏川奠岳行遍日月之下唯不践羽山之地济巨海则鼋龟为梁逾峻山则神龙为负皆盛悳之感也述异记今防稽祭禹庙不用熊白黄熊即黄能也陆居曰熊水居曰能汉书沟洫志禹治河北载之髙地按经义治水有决河深川而无隄防壅塞之文贾让言大川无防小水得入陂障卑下以为污泽堤防之作起于战国雍防百川各以自利又王横言禹之行水乗髙地而东北入海廼无水患按此禹之治水法也盖大禹决河深川其筑堤束薄亦无堕壊息壤矣
　　论曰古黄河之迹其兴者有夏吕之功其废者有共鲧之败共工有从孙鲧伯兴贤嗣虽云干父之蛊实亦修鲧之功夫南城忍嗜尚断羊枣之余岂东海荐歆特舍熊白之味治水见功殆所不忍然而详其祀典以祭昊天之郊记其巡行不践羽山之地元鱼出水于尭年黄熊入寝于晋世若鲧生不恵神于何寄乎原其堕髙堙庳终成息壤之悲决河深川实念明悳之逺战国之世齐地卑下而西泛赵魏濒山以东抵若夫四海之众难诬九河之地不冺千载以下亦知神禹之绩哉
  </div>
  <div class="pagination">
   <a href="古欢堂集_page37.html">
    上一页
   </a>
   <span>
    ...
   </span>
   <a href="古欢堂集_page33.html">
    33
   </a>
   <a href="古欢堂集_page34.html">
    34
   </a>
   <a href="古欢堂集_page35.html">
    35
   </a>
   <a href="古欢堂集_page36.html">
    36
   </a>
   <a href="古欢堂集_page37.html">
    37
   </a>
   <span class="current-page">
    38
   </span>
   <a href="古欢堂集_page39.html">
    39
   </a>
   <a href="古欢堂集_page40.html">
    40
   </a>
   <a href="古欢堂集_page41.html">
    41
   </a>
   <a href="古欢堂集_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
