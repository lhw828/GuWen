<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 24 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 24 页/共 81 页</h1>
    <div class="content">以上共四十八条，馆臣漏辑者十四条。
　　席大光邀同赋墨梅花(颜博士画)六首
　　　其一
镂冰雪赋精神，不受丹青一点尘。施粉故应嫌太白，谩凭水墨见天真。
　　　其二
骚人洗砚试松烟，造化炉锤贮笔端。春破南枝入诗眼，句成秪许画中看。
　　　其三
笑挥墨妙当铅笔，真是天然玉雪花。月冷霜清春不管，一枝寒影堕溪斜。
　　　其四
墨白何妨俗眼疑，写真妙处足天机。横斜疏影黄昏月，貌尽西湖处士诗。
　　　其五
墨竹文翁旧写真，墨梅颜子更超羣。我家幸有篔筜谷，乞取冰姿伴此君。
　　　其六
故园雪树想雕零，向毫端见典刑。梦破江南愁绝处，前村烟迥雨冥冥。
 【《永乐大典》卷二千八百十二「梅」字韵，页十三下引「张守毗陵集」。(影印本第三十六册)】 
　　【退老堂】 
　　　其一
大老归周庆有源，中兴吾宋属云孙。五龙夹日三辰正，一虎当溪百兽奔。何事云山遽招隐，向东金鼎厌调元。追锋早晚求黄发，三径还荒靖节园。
　　　其二
闻健抽身向急流，海边蹔舣济川舟。功存社稷推元老，人向渔樵认故侯。绿野江山供笑傲，赤松俦侣伴淹留。闲棋野酌怀畴昔，清梦时追杖履游。
 【《永乐大典》卷七千二百三十八「堂」字韵，页七下引「张守诗」。(影印本第七十册)】 
　　贺秦左相除太师启
伏审畴庸元弼，正位师臣。宠疏两国之封，巍冠羣公之表。四方瞻耸，万口驩呼。共惟某官忱诚足以格天，敦厚足以镇物。立奇节于多艰之始，结异眷于中兴之辰。早激孤忠，固舍生而取义；晚熙大政，复遭变而知权。谋猷入告而圣主仰成，精神折冲而敌国退听。可属大事，陋周勃之少文；坐止讹言，本王商之多质。既获和戎之利，遂臻偃革之期。固陵复土，而燕在天之灵；长乐还宫，而酬陟屺之望。勋焕鼎钟之勒，荣纡衮绣之褒。默销黄口之浮言，率归舆诵；复见黑头之盛事，敻掩前闻。更申带砺之盟，永作岩廊之镇。某久叨契好，不替初终。得请真祠，脱沉痾于垂死；偷安故里，瞻盛典于余年。永怀埏埴之私，莫缀搢绅之贺。喜而不寐，言之无文。
 【《永乐大典》卷九百十七「师」字韵，页七下引「张守毗陵集」。(影印本第十一册)】 
　　乞蠲减月桩札子
契勘本路州军，自金人蹂践之后，饥馑相因，盗贼羣起，公私匮竭，不比他路。今月桩之数，虽累蒙蠲减，而洪州抚州尚自偏重。访闻抚州昨隶江东，遂兼认两路之数。洪州赡养申统制、安抚大使司丘赟下，拨到亲兵所费四千余贯，亦系月桩。通计一月，实合管认发钱一万八千八百余贯。本州岛将诸县里外极力收簇，不过得钱九千余贯。其八千九百余贯，未有可以那拨去处。朝廷及宣谕司不见得申统制及亲兵一项，只作一万四千贯定数。况岳太尉军前并申统制亲兵寨，皆系军兵计日指准，不可稍有欠阙。伏望朝廷指挥，将本路月桩钱再赐详酌，蠲减数目。或将抚州江东路钱除豁，将洪州钱再行减数，与抚州均认。庶几尚可收簇，不致阙误。
 【《永乐大典》卷六千五百二十四「桩」字韵，页十三下引「张守毗陵集」。(影印本第六十二册)】 
　　论军兵老小札子
臣伏见比年敌人犯顺，将士畏怯，望风奔溃。破残州县，易于拉朽。忠臣义士之所愤叹，而敌人之所窃笑也。臣尝求其故，不过骄惰而已。今每出师，则水舟陆车，累累随行，谓之老小，其实皆妇女。故师之数，妇女必倍之。弊日以滋，古所未有。以故所居则求宽洁，所食则求丰美，所用则求美余。一有不足，则冒法抵禁，剧于寇盗。责其用命御敌，奋勇立功，其亦难矣。夫为将领者，固正身率下，与士卒同辛苦，往往亦以婢妾歌舞而自随。故上为一，下为二。上下相蒙，无复忌惮。今者陛下屏远嫔御，以马上治天下，驻跸建康。深戒既覆之车，一新旧染之俗。前日之弊，理宜痛惩。臣愚欲乞应军人家口，遇出军日，并不得随行，各就本寨居止。官司常加存恤，修治舍屋，量添口食。如有军人及将校使臣，辄将带妇女老小随军并行，军法本辖将校使臣失觉察，减一等科罪。主将身自违犯，令御营使司及御史台觉察弹奏，重赐施行。庶几将士忘家徇国，或能立功以革旧弊。取进止。
 【《永乐大典》卷八千四百十三「兵」字韵，页十七上引「张守毗陵集」。(影印本第九十三册)】 
　　论宰臣不当亲自拣兵札子
臣闻宰相吕颐浩连日出城，亲自拣阅见在军兵。臣以谓艰难之日，大臣固当不择剧易。但宰相亲自拣兵，不惟国体有伤，兼连日在外，亦恐机务停壅。欲望睿慈，止差御营统制官前去。或欲慎重，则令御营副使并参赞官同去。而宰相或只出城，略一按阅指画而归，则于体为得。取进止。
 【《永乐大典》卷八千四百十三「兵」字韵，页十七下引「张守毗陵集」。(影印本第九十三册)】 
　　车驾经由常州乞上殿札子
臣恭闻警跸时巡，经由常州。臣乍违天陛，窃愿一瞻穆穆之光，少慰犬马恋轩之诚。伏望睿慈，许臣候御舟舣泊，上殿一次。取进止。
 【《永乐大典》卷一万二千九百二十九「宋」字韵，页二十二上引「张守毗陵集」。(藏日本京都大学图书馆)】 
　　乞宣取司马温公文集札子
臣伏见本路提刑司近得《司马光文集》，镂板已毕。缘光初被遇神祖，为台谏侍从，启沃居多。所上章疏，具载《文集》。臣尝窃观其议论忠厚正直，深有补于治道。恭惟陛下圣德日跻，而学不厌。臣愚窃意可以仰资乙夜之观。欲望圣慈，下提刑司宣取，仍乞以副本藏之秘阁。取进止。
 【《永乐大典》卷二万二千五百三十六「集」字韵，页六下《温公传家集》引「毗陵张守集」。(影印本第一百八十八 册)】 
　汪藻：《浮溪集》三十六卷
汪藻，字彦章。饶州德兴(江西)人。宋元丰二年(一○七九)生。崇宁二年进士。累官中书舍人兼直学士院，擢给事中，迁兵部侍郎，拜翰林学士。后以显谟阁学士、左中大夫，知徽州，徙宣州。绍兴二十四年(一一五四)卒。封新安郡侯。《宋史》卷四四五有传。四库馆臣自《永乐大典》辑《浮溪集》三十六卷。
现存《永乐大典》录：
汪彦章诗 【五条】 　汪藻浮溪集 【五十三条】 　《江州志》引 【一条】 
《苏魏公集》引 【一条】 　《播芳大全集》引 【十条】 
共七十条，馆臣漏辑者十七条。
　 【退老堂】 
　　　其一
心如金石气如虹，整顿乾坤指顾中。挽去暂成调鼎事，归来还作钓璜翁。东山胜践今人见，西洛耆年几客同。圯上一编浑未用，赤松那得便从公。
　　　其二
我公英爽笑(月翟)仙，来占东南古洞天。几度倾身安社稷，一朝袖手向林泉。长劳海内簪缨望，小作山中杖屦缘。谩使吴儿生意气，凉台燠馆记他年。
 【《永乐大典》卷七千二百三十八「堂」字韵，页七下引「汪彦章诗」。(影印本第七十册)】 
　　宿招贤馆
儿时客衢州，尝过招贤馆。主人敬爱客，置驿极安便。堂前花作屏，堂后竹成楥。人来铜步岭，路异玉山县。回头四十载，兴废眼中见。重寻旧馆盟，井径无复辨。沉吟茂林缺，怅望佳石转。道逢里监门，叹我曾识面。白头相劳苦，语已涕双泫。破屋为少留，天寒雨如。
 【《永乐大典》卷一万一千三百十三「馆」字韵，页八上引「汪藻浮溪集」。(影印本第一百一十五册)】 
　　尽心堂为张丞相题
道林岳麓天下无，下有万顷之重湖。羣山奇变水清泻，紫气合沓来中区。张公扶持宇宙了，天与此境为公娱。烟云融几席上，幻出百态供朝晡。那知公亦寓焉耳，胸中炯炯如冰壶。平生忠孝心铁石，不磨要与兹山俱。向来卜筑营草木，汲汲可笑平泉愚。何如坐以眼为界，卷藏云梦吞衡巫。主人归来头正黑，剑履未给黄门扶。我虽忘世世不尔，唾手行取东西都。谁云古今不相及，今见谢傅东山图。
 【《永乐大典》卷七千二百四十「堂」字韵，页七上引「汪彦章诗」。(影印本第七十一册)】 
　　跋半山诗
《半山别集》有诗百余首，表启十余篇，乃荆公罢相居半山时老笔也。祝邦直作淮南学事司属官时摹印，甚精。德兴建节乡人周彦直，旧从荆公学，亦用此集印行。余皆宝之。过江以来二十年，求之莫获。顷见徐师川，云黄鲁直读此诗，句句击节。公器之不可掩也如此。近观《临川前后集》，犹识其在集中者数十首，因择出录之。而表启不存一字，可惜也。然录者极多舛误，非不知其非真，但不敢擅下雌黄耳。今人谓荆公诗皆其少作，而此老笔无人辨之，尤怅然也。
 【《永乐大典》卷九百七「诗」字韵，页十五上引「汪藻浮溪集」。(影印本第十册)】 
　　贺状元及第启
大篇，口诵手披之不厌；精研奥旨，心悦诚服而可知。愧修谒之未遑，辱贻音之骤及。备陈至契，益服下风。惟韩氏之少师，暨吾家之大武。一时相与，四海共传。逮至严君，亦蒙特荐。仆之恩地，公实外门。子幼文章，已增光于太史；羊公事业，将不愧于中郎。静言浮议之有加，深激悃悰而无已。定交伊始，启事莫穷。兰省登贤，鼎分三杰。枫宸赐第，独擅一夔。首膺纶綍之褒，丞陟蓬瀛之峻。朝廷着为盛事，衣冠流为美谈。伏惟某官器博以周，才全而敏。心传家学，世代王言。图万里之鹏抟，甘十年之蠖屈。高文大册，谓非公而谁宜为；劲草孤标，顾于我不容何病。果趋明诏，下应旁求，真一世英，当万人敌。有昔山林肮脏之气，无时科举骫骳之风。卓尔不羣，褒然为首。名未题于鴈塔，身已至于麟台。力追前人，每收旧物，乃如无状，尝佐攸司。先
 【《永乐大典》卷一万四千一百三十一「第」字韵，页三十二下《播芳大全集》引「汪彦章」。(影印本第一百四十八 册)】 
　　贺朱胜非启
学博而知要，明古今治乱之原；才全而不形，得天地和之气。
 【《永乐大典》卷七千七百五十六「形」字韵，页十五上引「汪藻浮溪集」。(藏哈佛大学图书馆)】 
　　谒社稷祝文
国家当艰难用武之秋，择循良宣化之吏，不以某之不肖，使守此邦。抚其人民，而事其社稷，大惧迂愚，无以报称。惟神降厘下土，秋祀万世，当使雨旸以时，疾疠不作，而守亦预有荣焉。尚享。
 【《永乐大典》卷二万四百二十五「稷」字韵，页五上《播芳大全集》引「汪彦章」。(影印本第一百八十四)】 
　　祭鲁国太夫人文
蠲日既良，窆仪将举。新阡在望，旁可置于万家；襄事益光，后可嫌于五鼎。辱在公符之地，获陪执绋之宾。敢驻遣车，恭陈祖奠。尚享。
 【《永乐大典》卷一万四千四十九「祭」字韵，页十九上《播芳大全集》引「汪彦彰」。(影印本第一百四十六册)】 
　　祭寿光县君文
　　　其一
某等得罪神明，倾夺兹阴。然孤露，驹犊不如。日月有期，礼当即远。攀号莫及，糜溃肺肝。不敢灭生，以死为殉。忍羞甘旨，如奉晨昏。沥血呼天，寃诉何所。呜呼哀哉，伏惟尚享。
　　　其二
呜呼！太丘之孙，懿行蔼闻。相尔攸矣，平阳继嫔。舅姑不逮，慕老终身。岁时祭享，必洁以亲。采苹其职，法度是循。鸣鸠其德，惟一惟均。受锡尔邑，从爵而君。笃生令子，事业青云。义方诒训，遂大厥门。荣巷踰纪，勿反其真。令终有淑，夫复何云。牛眠吉卜，指日高门。尔酒既旨，尔殽伊芬。临岐阻奠，用表精勤。呜呼尚享。
 【《永乐大典》卷一万四千五十「祭」字韵，页十上《播芳大全集》引「汪彦章」。(影印本第一百四十六册)】 
　　祭靖安县君文
呜呼！余之先人，遗息十数，事亲日长，惟余与汝。相望卒岁，汝遽而先。曾未再稔，先人不天。呜呼哀哉！天伦云亡，谁不痛楚。令余此心，倍极摧苦。虽汝福惠，不见缺亏。出媲高族，庆无不宜。大邑启封，焜耀宗佑。而不永年，天独何啬。呜呼哀哉！死如有知，从地下游。得侍先子，承容荐羞。顾予累然，越在苫次。攀慕无由，生孰如死？呜呼哀哉！人生百年，如穴过风。况今白首，几不汝从。诀祖行，在此酒。同气之恩，宁复歆否？
 【《永乐大典》卷一万四千五十「祭」字韵，页十上《播芳大全集》引「汪彦章」。(影印本第一百四十六册)】 
　　祭赵淑人文
呜呼！天夺我中馈之良，二纪于兹矣。墓松乖隔，亦复年多。幸叨荣于朝，屡蒙天子恩，数褒我贤配。命书俱存，乃涓刚辰，告于墓下。惟灵不昧，鉴而受之。
 【《永乐大典》卷一万四千五十「祭」字韵，页十三上《播芳大全集》引「汪彦章」。(影印本第一百四十六册)】 
　　祭远祖显灵英济王文
呜呼！隋失厥驭，中原沸腾。扰扰名字，羣雄竞称。王起闾里，几同贩缯。有地千里，一方所凭。闻真主出，瞿如履冰。遽籍疆土，辅唐以兴。屡锡褒诏，人知劝惩。既殁牖下，咸思奉承。庙食故壤，左渊右陵。历记五百，若王始薨。逮入吾宋，神光愈明。请雨请霁，信而有征。乃进王爵，章并升。燕及后裔，日蕃岁增。散处诸邑，非云则仍。间显于世，如膏续灯。小子何幸，守符是膺。身则宠矣，惧材弗胜。日赖阴相，宜其股肱。欲走祠下，拘挛莫能。爰荐菲薄，实之豆豋。用告来者，毋忘禴烝。尚飨。
 【《永乐大典》卷一万四千五十「祭」字韵，页十四上《播芳大全集》引「汪彦章」。(影印本第一百四十六册)】 
　　进士陈大川程百之并迪功郎制
朕收羣策以制外侮之奸，规远图以济中兴之业。言可采者，禄则随之。以尔奋自布衣，言天下事，敷陈辩甚，有契予心。朕既略科举之法而命汝以官矣，汝其思所以称此者。往懋厥学，无崇空言。
 【《永乐大典》卷七千三百二十五「郎」字韵，页十八下引「汪藻浮溪集」。(影印本第七十二册)】 
　　枢密院主事王露可兵房副承旨制
尔以材能，服劳枢省。考其阀阅，当以次迁。往懋厥官，无忘报称。
 【《永乐大典》卷一万一百一十六「旨」字韵，页二上引「汪藻浮溪集」。(影印本第一百零一册)】 
　　【失题】 
官吏于常赋之外，以秋毫及民者辄论之。是宜父老扶仗往德，愿小须臾死。思见德化之成，如书传所载也。
 【《永乐大典》卷八千二十二「成」字韵，页七下引「汪藻浮溪集」。(藏大英博物馆)】 
　曾几：《茶山集》八卷
曾几，字吉甫，号茶山居士。赣县(江西)人，徙居河南。宋元丰七年(一○八四)生。历官江西、浙西提刑。后召为秘书少监，权礼部侍郎，提举玉隆观。干道二年(一一六六)卒。赠左光禄大夫，谥文清。《宋史》卷三八二有传。四库馆臣自《永乐大典》辑《茶山集》八卷。
现存《永乐大典》录：
曾文清公集 【三十八条】 　曾吉甫诗 【一条】 
</div>
    <div class="pagination">
<a href="四库辑本别集拾遗_page23.html">上一页</a><span>...</span><a href="四库辑本别集拾遗_page19.html">19</a><a href="四库辑本别集拾遗_page20.html">20</a><a href="四库辑本别集拾遗_page21.html">21</a><a href="四库辑本别集拾遗_page22.html">22</a><a href="四库辑本别集拾遗_page23.html">23</a><span class="current-page">24</span><a href="四库辑本别集拾遗_page25.html">25</a><a href="四库辑本别集拾遗_page26.html">26</a><a href="四库辑本别集拾遗_page27.html">27</a><a href="四库辑本别集拾遗_page28.html">28</a><a href="四库辑本别集拾遗_page29.html">29</a><span>...</span><a href="四库辑本别集拾遗_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
