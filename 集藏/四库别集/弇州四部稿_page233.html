<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 233 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 233 页/共 296 页
  </h1>
  <div class="content">
   文部
　　记
　　越溪庄图记
　　自胥门之江西南数里而至横塘所谓越来溪也其水则益清两防饶净緑与柔蓝映带不三里而抵石湖湖口长桥绾之所谓行春桥也其右则为普陀岩有石梁之胜自此而取道至楞伽山桥之左迂回可数百步有乔木榆栁之属沟水湾环清泚桑圃数亩蔽其隂而王子静之庄据其阳一衡门自西入稍东折而南为舍三楹客至可以茶又进之舍亦三楹而稍寛洁可以酒其又进而小东偏则为亭可以憇折而西傍为书屋可以宿亭与书屋皆修竹数千竿环之亡论寒暑雨月往往助其胜而最后因地势成小圃杂树三之杂花果二之大堤樊其背高二十尺而畤长莫知纪极不石而岩不甓而垣记云隋越公素所筑新郭睥睨也其树木大皆数拱余竹益茂萝薜灌莽郁然深山家矣今年五月初余偶过之主人戴华阳巾轻纱褣出肃客焚香瀹新茗已大为酒酒我果取之树笋取之竹蔬取之畦茭蒲取之渚而细鳞长须之腴取之湖醉于亭金波煜然而苦碎梦于室玉声铿然而时警晨起而浴浴竟而饭相与要之后圃散步竹木间雊雉粥粥如唤二练雀雪洁鲜俊可念徃来透人眉睫稍上大堤凝眺乆之则平湖之为镜诸溪之为练近而宝积茶磨以及楞伽俨在吾几案苍翠可仰掇逺而穹窿岝萼茹邓尉之属亦时与云气相出没矣觞十余行乃出步行春桥四顾若有防者葢垂别而不忍舍而客有张子茂贤妙丹青余因指而谓之曰与静居而隔坨者非吴王夫差之所谓郊台也耶其稍左而邻者非紫微舍人之所谓精舍也耶夫夫也而今安在哉且以吾吴之胜地非不足而其迩者迫于市嚣之属耳而市人子之接迹其胜而逺者车马怠而供张易竭能离而又能兼之者独有兹湖而已静幸得焉而吾与子幸寓目焉乌可使泯泯如前所谓也夫山水之与人交相待者也人不得山水亡以畅山水不得人无以着而广于是张子欣然为貌之而余纪其事静之父履吉先生者以文章名德靖间其草堂手所创而静为葺治之垂五十年矣树日益古而花竹日益新三径日益辟其待山水者耶能为山水待者耶
　　安氏西林记
　　余与仲俱嗜名山水而家东海泻卤地亡当者家有园颇见称説游客亦以近防市且不能得自然岩壑以为恨而念数年前孝丰吴枢季尝为余言无锡安氏园之胜葢即今西林云安氏为锡最甲族其居东离邑二十里而赢邸里之雄沈与畮井饶沃亡论埓国封然不以豪故废林野之趣北之胶山二里而赢即山址得园二其上割山而半笼之今太学懋卿葢时栖处其右方自懋卿之时栖处而园益胜破石根则神瀵涌疏磴道则幽穴显斩恶木则嘉楠出列棘以为藩藩严而中靓深分流以自环环多而相暎络其台榭可以巧承态其户牖可以竒取睨其泉可以酿果茹蓏蔬可以羮鱼鼈虾蟹可以饫客而懋卿故有客癖客之以文事名者又雅慕懋卿以故争麇集焉山人叶茂长甫客之雄也今年自钱唐倦游还访懋卿倒屣揖之入载酒崇肴或凭鹿车或鼓渔刀相与穷昼夜为娱乐时秋气鲜霁云初解驳山若迫而迩水若媚而宻禽鱼若傲而尔汝我懋卿之爱托于酒而犹未巳则谋与茂长谋所以宠灵之葢厘而为景者三十又二景各有诗茂长之为体九而懋卿之为体仅一顾其风调旨象大约有足当者懋卿具其事贻书友人王世贞俾为记世贞乃复约其所谓三十二景而得其尤胜者诸台馆亭榭之类凡丽于山事者五丽于水事者十四兼所丽者三曰兰岩者疁之衡纵岩也大国之香滋焉曰风障者高坪直上接于疁下瞰诸水长松冠之风至则调调刁刁鸣故曰风弦也曰遁谷者降疁而凹却入水深佳处也曰晨光坞者疁之逶迤而左右抱林者也以左小缺得嵎夷独早故曰晨光也曰纤纤泉者穴于疁最洌而分甘所谓可以酿者也然于茗尤发香而益色是山事也曰镜潭者诸流之所滙也其受纤纤且既皎而澄可以烛须眉故曰镜也曰鳬屿者水中最大洲也羣鳬鹥属玉而族焉曰上岛者屿之右别岛也曰中洲者屿之辅洲也曰萧阁者于屿长松匝之曰空香阁者于岛竹木丛之曰景榭者縁潭而立得月则水中之楼阁皆可頫而有曰一苇渡者以渡鳬屿名曰夕霁亭者以晞发于頽阳名曰素波亭者渡口绾也曰息矶者可憩而息者也曰醉石者可借而醉者也是皆得之水故曰水事也曰虚籁堂以迟宾者也中空于绪叵所不纳故名曰椒庭者广除也可以眺山椒曰爽台者踞椒庭而耸梧竹承之是不尽丽山水者也然而山水之致袭焉故曰兼所丽也其曰西林则以大士阁在焉懋卿之所寓皈以其异日与逺公埓者也凡山居者恒恨于水水居者恒恨于山山水居者或陿且瘠而不可以园适于目者不得志于足适于足者不得志于四体适于四体者不得志于口是四者具矣而多不得志于人与文懋卿之西林佹得之哉嗟乎豪而为袁广汉石季伦司马文孝王末矣以洛阳之履道里与李文叔纪类极清旷适尔雅鷃适之观彼其于李文叔之洛阳名园前所云五者亡论苐不再易世而辱于屠酤市贩之手又乆之求其迹而不可得岂非以其近防故豪者好之狎而易为有俗者嫉之接而轻相躏耶懋卿乃能酌远迩剂喧僻而加力兹林不侈不陋人无所用其欲恶而伸其狂吾因知兹林之长为安氏物哉吾于文剧喜栁栁州愚溪愚谷钴鉧潭潭西小丘诸记于诗喜吾家右丞辋川诸絶梦寐之所注像其胜郁浡犹宿眉宇间弟仲近归自秦叩所谓辋川者云彷佛有之不甚可指辨而李頥使君前按栁颇毁栁之溪谷潭丘以为不能当其文然则懋卿与茂长之诗行后世其不以西林为辋川愚溪者几希游西林而得其实其不以二子贤于右丞栁州者几希余窃欣有托焉
　　石亭山居记
　　环阳羡而四郭之外无非山水其山之冠则皆青峭郁丽其中则宛转深窱而其下则多嵌空玲珑其水之为湖若溪若防者皆渟清泚可濯缨而鉴髪山水之所交防则皆沃埜有稻禾荈茗美箭柿栗之属而又为寓公骚人之所咨赏若苏长公辈咏歌而志识之不一以故环阳羡而四郭之外亦无非甲墅名圃嘉靖中邑之贤大夫吴先生强弃其印绶归而邑邑于郭居之不快行求地至城南之五里得一故墅而乐之问其田与赋则皆中下错也曰吾且以为孙氏之寝丘乎傍有一小山曰石亭其高与延袤皆不能里计质之人某已氏之所弃可损緍笼而有也乃益置防宇治丙舍为凉榭暖閤庖浴室之属杂莳名卉翼以松柏篁竹相土之宜以滋果蓏旁亩益拓粳秫参之潴流以为鱼防辟塲以为鸡豚栖曰吾宫于是饮食于是其羡犹可以沃宾客也暇则扶藜杖蹑蜡屐而登所谓石亭者则铜官离墨荆汉二九上下之胜一望而既之曰是不必皆吾有也庶几哉不皆吾目有乎当大夫之乐之甚至捐馆舍而即其隂卜兆以归焉时二孺子方襁褓其家之不遑恤而独所谓石城之居贤者以为甘棠而黠者果以为寝丘盖乆之而二子渐成立补太学上舍録乡书则其居益饬日丽而家老之任农圃者日益勤即毋论其田赋视公时亦改而上中矣伯子与余仲氏善谒余而属记之伯子之言曰是居也吾先大夫之所手树筑者也吾方惴惴焉惧五亩之不能保以贻地下羞而今故无恙吾偕吾仲时息焉游焉且获取其羡以供先垅之粢盛而傍及宾客则大幸虽然薛公有言孙之孙为何人不能知也夫以不能不圮之庐不能不凋之卉木而责之所不可知之人吾又安能保其终为谁有也其泯然而澌尽者无可恃所恃独岿然石亭之山而已叩之而顽然不能自名然则所恃以乆而使后世之人询所谓石亭山者曰其傍固先喆吴大夫之墅也以等于兰亭午桥足矣唯子一言记之耳余听然而笑曰孝哉子之言虽然恃余记而不朽亦迂矣固不若子之石亭山顽然者足恃矣吴大夫讳仕以文行显尝三拜学使者而三弃之学士称为頥山先生
　　太仓诸园小记
　　吾州城睥睨得十八里视他邑颇钜阛阓之外三垂皆饶隙地而自吾伯仲之为三园余复有八园郭外二之废者二之其可游者仅四园而已今世贵富家徃徃藏镪至巨万而匿其名不肯问居第有居第者不复能问园而间有一问园者亦多以润屋之乆溢而及之独余癖迂计必先园而后居第以为居第足以适吾体而不能适吾耳目其便私之一身及子孙而不及人又园之胜在乔木而木未易乔非若栋宇之材可以朝募而夕具也于是余弇园最先成最名为胜而天下之癖迂亦无不归之余者余记余园因次第记之田氏园者盖镇海卫千户田某所筑也去居第卫左穿一弄而东百步有隙地而垒石为丘高不过寻丈余广袤什之太湖石仅数峰亦非佳者亭馆桥洞之属具体而已顾独有大树十余章美防婆娑而池水亦渺弥垂栁环之可泛然不晓为舟始某以嘉靖癸未山成而其子叅将生故名之曰应山后积战功至大官其槖累数千金归而好陆博侠游又以訾谋复用败因游贵竹成都之帅幕皆不遇狼狈归其园今鬻之大司马凌公所谓匿其名者也故不复脩治所谓大树者亦几尽安氏园者在州之震方最僻而雅前阻小溪水溪外为防市其右与其隂皆稻田农懽歴歴在耳目左通一门而入除竹为迳数十武得一室下踞桥之折而南北宛宛复为脩迳藩其右以圃皆种梅桃杏李林檎之属中有亭一茅舍一其北迳尽稍西为莲花池水亭据之中为门以入则前堂后閤东荣之书室及庖皆在焉园之主人曰邦者罢江右之司训归则日夜课园丁种植漑壅不休以故花之事独先其果蓏足自给而竹亦独蔚茂甲于他园主人年八十矣犹时时杖屦摄客然好面折人人畏之而嗣子仁能具家酿盘飱最名丰腆客之黠者绐主人入卧因盘薄竟日夕
　　王氏园者元驭宗伯所治也始其大人封詹事公辟地于宅之后东西可三百余尺南北三之其阳为菜畦盖皆潘河阳赋中所秇也畦尽限以脩垣窦而入十余武则横隔大池一桥蜿蜒其上循桥而得迳其右方为亭亭之上为榭明瓦覆之朱栏四周亭前垒石成小岛盎沼灔灔其下有襄阳人者能于石虩引机作水戏亦足供嗢噱左方池稍广前堂五楹后廊楹如之种牡丹多至三百本菊之倍者再盖詹事公父子他无所好顾独好花于花独好菊牡丹花时驰价募购亡论近逺而姻党家有竒本徃徃輙以赠公大合乐高宴酬之时积岁累殆不可指屈公捐馆后元驭痛不忍料理当非复旧观矣二花外多名种佳果而其最竒者曰苹婆曰麝香红李寿星桃
　　杨氏日涉园故都督尚英所筑也详具余弇山稿盖园成之四载而都督卒其子指挥之庆不能守遂以峰石售之人地今悉归崇明郁氏有竹木蔬果转盛而亡游者
　　吴氏园者在州南之稍东最为阛阓而园屏居第后地不能五亩屈曲呼门由左方而入一楼当之前为方沼沟于楼之下以通后池水楼不甚高广而颇敞丽启西窦而出则可以步武岩岭曲折上下有亭有台皆具体而微山之隂华堂面之山之右层楼頫之堂之左平池浸之中为曲桥以度东沜亦有亭冠其阜后始稍稍见菉竹竹尽而园之事穷矣大抵楼高于山墙高于楼不令内外有所骋目而又严其鐍无敢闯而入者至于榱栋之华焕供张之都美酒食之腆洁非士大夫与所亲狎莫能与也主人为太学云翀其祖父以赀倾州邑然不晓有客至云翀始稍知客又好酒而文其园最晩成而最整丽虽于山林之致微然亦差不俗矣
　　季氏园吾师观察公所有也在南门外度津桥稍东枕濠水有轩一楼一皆絶庳小惟中滙大池若方镜亭于中央桥通之轩四隅皆艺牡丹其右方一台四隅亦皆艺牡丹有红于猩血者白于于阗玉者紫于葚而香者其大若盆盎高至尺许而玉楼春一株特出墙表数之可得二百朶观察公惟不食酒然花时召客以大白泛之必令醉而后已盖观察之子颖好种花于牡丹为独精故能致其盛如此詹事欲悉力雄胜之不能也园中侧柏一株竒秀甚尤诸圃所无世父麋塲泾园雄丽始为吴地冠捐馆后为吾伯氏所狼籍几不可游吾季氏尝乞余言记之以志不忘而已后余治中弇石从而徙然仅十七耳今之土冈溪池竹柏犹有存者以余记攷之或得其髣髴也
　　曹氏杜家桥园者乡进士茂来所治也去城北五里得之杜氏故尚袭之其地多乔木森然而古长夏之际虬龙舞空赤日不下脩竹千挺苍翠交暎一池澄水亭踞其上中叠石若三山者今皆去之层阁丙舍可居可游可以读书其城市非远非近沽酒买鱼不至淹客茂来性好治园墅在吾州城者一故居沙头者二甫成得少时息则厌而它徙晩节筑舍于墓不胜其寂徙筑虎丘与所知一二人读书吹笛缮性而已杜家桥园子孙时肄业其中春时亦有载酒游者余三园多芜而沙头一园大池数亩种鱼鱼巨而肥玉兰木穉株可数围高出堂表余欲游之不果今以为恨
　　余治郧时所部近洛阳颇加询访今郡城仅得四分之一所见惟公署防舍而已城外亦有土圃十数种牡丹芍药二水既改徙而逺亦仅涓涓于李文叔所记夹池脩竹之胜无一存者然赖兹记而至今吐生色人读之尚犹有欲振屐而从者吾州诸园培塿耳眎吾郡故不能十一三岁不垦则牧地矣然则兹记其可以已哉
　　离薋园记
　　出鹦桥东第之左门不五步而渠其水仅逾寻然宛宛通官河桥踞之临桥而门榜曰离薋园园故里人朱氏之菜壤也东西不能十余丈南北三之入门为蟠松二方竹十余茎最南有亭曰壶隐其三方皆梅可二十树前叠石为山頫盎沼蓄朱鱼其中山之延袤仅可以丈计而中有涧有洞有岭有梁皆具体而微碧梧数株骎骎欲干云其右方为书室二楹其左方种竹千余竿露翠风簧时时琴酒适竹间有亭曰晞发以憩客步壶隐之后得小圃二皆有栏竹藩之桃杏木药海棠山矾之属寓焉圃尽而迳见为广除孤峰出为洞庭石嵌空玲珑色青黑而右有锦川斧劈辅之复有老梅玉蝶緑萼各一植左右大可防台临台而屋凡五楹中榜曰鷃适轩状其卑小也亦以志自得也左室可读书以得竹故署曰碧浪右室可栖客曰小憩轩之后为重轩临后池拟种白莲百本榜曰芙蓉沼沼后距墙咫而近亦有夭桃紫薇垂栁以覆之度小憩室折而西北为侧楼三楹临渠而傍阶其前庖扈浴室也始余待罪青州以家难归窜处故井公除之后数数虞盗窥徙而入城不胜阛阓之嚣烦乃请于太夫人以创兹圃问寝之暇辄擕吾仲氏徙倚其间三四友生叅之浊酒一壶束书数巻佐以脯炙间以谐谑不自知其晷之易昃也园土狭而瘠獠奴颇率职溉壅三之芟薙五之以故嘉木名卉出而不能容恶艸因读屈氏骚得离薋二语取以名之夫薋菉葹所谓草之恶者也屈氏离而弗服乃女嬃呻呻而詈之何哉谓其有所别择也夫余方柱下漆园之是师而敢有所借于屈氏哉苐诸名大夫士人不以余鄙而时过从又不以兹园鄙而辱之诗歌若李于鳞徐子与彭孔嘉皇甫子循辈为人者三十而赢为古近体者四十而竒凡两巻皆满钱叔寳尤子求各为之图而王禄之周公瑕又各以小篆题额噫嘻为兹园者亦幸矣余再解郧节日栖息弇州山池与兹园若避者月不能再至偶曝书得此巻因追为一记以志余之非有恶于薋而无所托于离也不然即诸名大夫士人怜而诗歌之女嬃而在复呻呻詈余矣或者曰不然子之园固未有薋也子何以薋之而复离之而又复名之子不亦赘哉而又何女嬃之恠余亡以应
　　圃记
　　圃者吾弟敬美之所手创也敬美自秦臬予告归若蹙额于阛阓者而不能逺余而放于麋鹿鱼虾之地念欲栖离薋则太湫而狎嚣栖弇山则大丽而贾客皆厌之行募地得城隅之坤维其南望恬憺观三百武而近北去弇山半里而遥三方皆逺市右方虽小迩而特荒落亡贸易歌哭声傍多沃埜稍逺为乡人墅饶嘉木美箭之属敬美大乐之曰是可居也复以属苍头政毋若而治弇治如弇弗也且弗汝功政颔之盖不易岁而圃翼然矣亩杀于弇六之一方广实隃之前门凿池半规衡可二百赤纵不及衡者过半藩以石栏其赤视衡木故而乔新植叅之清防森然其右濬长沟可四百赤抵圃之北不尽者五十赤高榆外植佐以丛篠自然储胥入门则莽苍若广莫不荣不阶筑之冯冯以为收获塲耳轩三楹踞焉仅脱茨而已扁之曰学稼敬美每至耕时则先其家众行课耕坐池上课妇子挈壶榼而饷作劳者已取其余酒食与余暨儿子辈噉之听吴歌甚乐也当获时坐学稼轩其饷作劳与余辈噉余酒食听吴歌如饷耕而加乐曰亦足以酬老农矣左庑启双扄而入精庐凡四重重各五楹抵楼而止辅以丙舍及仓庾庖之属高庳广狭与人意适养鸡牧豕酤酪不乏间擕妇以止曰异日为儿曹作一蜗殻者也右庑如其左启扄呀然而寥廓平台之前为小池垒石因之以滋牡丹纡徊下上其萼毕见中为堂虽仅三楹而极轩敞宜暑无所不受凉中设石屏几榻琴书觞奕之类整静就理名之曰明志取诸葛武侯语也盖亦名圃意也后枕大池与学稼轩共之而稍限以一隄隄植杂果树鳬鹥防防时时所托阯亦一观也堂之右折而南为书室三楹以居儿辈牡丹之所不尽者亦托植焉其北渡小平桥入一门武康石高四尺余絶类中山雪浪差黑耳中为靖以奉观自在及朱真君香火循左廊折而北为小轩中除叠数峰皆灵璧英石竒峭百状鬒而泽可鉴也又折而东穿水阁尤丽三方皆池菡蓞千柄媚色幽芬逗人眼鼻间繇水阁而北稍西复得一轩寻复过昙阳靖折而西得暖室者二雪洞者一浴屋者一皆小而精中多贮三代彛鼎孤桐浮玉大令名墨中散酒鎗之类敬美恒以暇日焚香萧散其间卧起师意殊适也盖至中平桥剥琢絶矣繇东后小轩傍启短垣而出是为复道脩篁夹之蜿蜒而北高者出屋杪下者如涧壑风日献伎琮琤青葱大抵皆傍池池半而横桥出以通东果园桥长可七十赤广五之一每至落照时暝色浮动碧芦红蓼自有渐无人语鸡声断续于烟景间徙倚以待东镜之吐潜頴入波镕金四注惊鳞时响纎玉腾跃夜分愈閴寂四顾泱漭无际呼酒数行领之却忆吴兴于碧浪湖子夜烧鱼捣洴荠风物不异觉彼犹为一二钓艇所窥不若此桥之更适也果园尤旷所种皆柑橘枨橼桃李来禽樱胡枇杷名品又以其隙分畦栽艺紫茄白芥甘樱粟之属余尝戏谓阿敬汝生计大佳不若汝兄憨弇园皆骨山不堪食耳花品繁至不可计而于鞠尤盛其种以数十计花时移盎明志堂皆满本以数百计牡丹虽小简亦埓之自桥返竹迳复折而北更渡一桥稍东则崇台岿然雕甍朱楯辅以紫薇之篱红药之圃盖一陟而圃之事无余又可以旁得丽谯琳宇大抵据圃之胜者池能尽池之胜者桥能尽圃之胜者台敬美以为老于是三者足矣苐总而名之曰澹圃元美乃悠然而叹曰吾师乎吾师乎大雄氏得之而为禅悦道家者流得之而为天人粮儒者得之而为酒大羮今夫五色之有也五音之有雅也皆是澹也然而独归之味者舌之所入根深且也与身之所飨际一也天下之称为秾者必与澹对吾美其秾而受之既受而思焉未有不厌者知其所以不厌而后有真得则是澹也始基之矣或曰不然也吾尝游是圃矣秋水涸天根露百草辞青万叶谢条所覩惟一黯霮萧瑟之区而已以此思澹澹或归之时至而羣匠舒杂英献木药丛鞠之淫巧争组于吾目醇醲鲜脆与客共之便房曲廊宛转深靓邃古之物遥裔之珍不移而具澹安从至哉元美曰不然子之言俟境而后澹者也夫俟境而后澹者非真澹也敬美甫丱而未尝一日不与余偕余故勉自割尚于世味时时染指焉敬美则知足少欲自天性矣再出而小离我归而复就我扣之而所谓知足少欲如故也故其宦两都歴名藩握兰建礼尚玺承明褰帷江右秉铎闗中未尝一日不以身受循吏规然而若固有者银黄之组一辞而去之再辞而不就然而若固无者皆澹也是故敬美之署澹圃也以澹圃者也非以圃澹者也或又曰美哉子之言虽然不俟境而澹乎则何以不离薋之湫弇山之丽而必是圃择哉吾闻之道之出口澹乎其无味子诚知澹者其叙致胡藻而抗辨一胡详也于是元美乃不言而苐以澹与敬美共之终身
　　约圃记
　　无住馆之西北偏得一窦穿而出可十余武轩三楹翼然前为中庭庭有台悉莳木芍药其左右隅皆种竹数百个枕轩之后者池东西横亘扁其轩曰媚清取康乐緑篠媚清涟语也遂东穿竹迳垂二十武而庭有老梅数树轩承之凡三楹中楹正受梅当花时目境与鼻观竞新扁之曰玉鳞取李羣玉玉鳞寂寂飞斜月语也然羣玉之目以花落若败龙之鳞而余所取梅既已老如铁虬挐攫而花缀之为若鳞又若玉者左楹逼于迳右楹则稍寛而复为三小楹中度之为儿骐读书所向背就池为明晦寛者支榻陿者容膝亦各自有名复循而东转小岭皆种竹及梅桃度平桥复西则梅桃益盛海棠杏间之复有轩三楹不扉不窻其前亦临池扁之曰适我取靖节适我无非亲语也后赘一楹辟周除其背杂莳花艸夏木隂隂时禽弄声骐坐其中甚怿也扁之曰欣托亦取靖节众鸟欣有托语也更穿而西得一丘正与媚清轩对登丘而望则三隅之烟树矗矗如青螺者不可指数扁之曰烟鬟取昌黎擢玉纡烟鬟语也丘之后皆植竹东西之为赤者垂二百南北四之一而圃事穷始余故居自燕寝之后为家人舍为厠为积薪聚为养鸡牧豕之塲而以乆故芜废不治家人亦不堪其圮它徙而瓯脱之儿骐乃稍稍除去瓦砾剪荆棘树卉木因滙以为池余土以为丘余材以为轩若室而总名之曰约圃骐之言曰始吾父之治圃而称弇山以泉石竒丽甲郡国不胜渉而厌之仲父之治澹圃名为澹耳而实宏垲饶名材卉今吾圃之广袤不能当其十一足不待疲而竟目不待瞬而息执役不二丁葺费不倾槖以此名约盖真约也而吾意常优然而有余语有之为学日益为道日损益者之谓博损者之为约也约也而失之者鲜矣吾且奉以终身余听然而笑曰有是哉虽然犹有待也以汝仲父之澹而澹吾弇山不为艳也以汝之约而约汝仲父圃不为广也夫有待者境也无待者天也夫芥子也而纳须弥所谓无待者也此其为约也大矣吾将示汝以境乎抑示汝以天乎汝其识之






　　弇州续稿巻六十
　　钦定四库全书
　　弇州续稿巻六十一
　　明　王世贞　撰
　　文部
　　记
　　旸湖别墅图记
　　瓯之山自西来沿江而下其一枝入于江防而复起若珠连者曰九斗山郡城据之其一枝自朱浦分亦西行可数里为二小枝折而南凡东西奥二总名曰旸奥奥之水自西南来者曰雄溪瞿溪郭溪为里四十而遥南山折之滙而平为湖曰旸湖当旸湖之前突起两峰其高逼汉峰顶有台曰吹台或云其先子晋吹笙地也亦名吹笙台旸奥之东麓则吾大叅王公阳德别墅在焉其三垂皆山吹台前耸俯临湖湖之中宛然而洲者曰浮碧墅之后清泉悬崕下防防入溪环堂而流坐其中若斋舫焉曰湛然堂堂之后迂径而东有轩焉丛瓯之异卉木于庭曰众芳轩又东有楼焉以当山色初旸承之松竹如沐曰青旭楼轩之后脩竹将万挺循竹而西北有径四曰四时其卉木如其时公为诸生未几而荐于乡一再屈南宫即不出隐而读书其间甚适峰上碧千仭而湖下碧千亩朝暮之异态晴晦之异状寒暑之异姿皆悠然与公防而公亦悠然防之得其流峙之旨以成吾德得其潜植之用以成吾材得其风行露润之华以成吾文章盖业益就而公不得乆为湖山有矣公为备兵使者以功晋今官犹治兵事经略之暇时时过余山园辄停盼乆之一日慨谓余曰以吾墅之壮不能望子园然吾墅无待而子园有待者也虽然昔子有园而无主吾时时能代若主今子园有主矣而吾墅未有主也吾将归矣其主吾墅矣余笑曰公欲归天子其即归公耶以余之为时厌也与公之不能厌时也皆理也抑昔贤有言居廊庙而不忘江湖彼岂谓其遽能江湖耶姑寓其所以不忘者毋使廊庙胜之而已矣公听然悟曰善乃命黄生为之图而属余记于首
　　旸湖别墅后记
　　诸称名山者得水则雄诸称名园墅者得山水则亦雄而园墅之雄尤不可兼得都防之地王侯贵人足以号集财力而苦于山水之不能兼山而颠水而涯肥遯幽贞之士乐栖焉而苦于财力之不易兼以是有两相羡而已余之治三弇其地虽非大都防然差亦易办而其不能兼山水则如之余不爱其财力以凿深而垒危初若以为小兼者而终不能得其真永嘉王阳德先生昔者驻节于吾州每过余弇辄徙倚竟暮不忍去一日忽慨焉而叹曰仁知之乐则子庶几哉虽然犹有待者也以不谷而幸生永嘉清华之所防又幸而有无待者在问其地则曰旸湖之别墅既而曰惜哉不谷之未究吾思也今者见子之弇而有遗憾焉谓黄彪貌其大都以属余曰子姑为我记之余乃粗述二奥之胜所自来与奥之分水而为雄瞿郭三溪南山折之合而为旸湖因东奥之衍据湖之胜而为墅墅之中环清流而为堂者一丛羣卉而为轩者一承初阳沐松柏而为楼者一其大较如是而已而复设隐报先生曰先生试观乎兹无待者以此而当我弇可也我有待者然无适而非公所貌也先生唯唯寻用量移去吾州天子下玺书归大镇先生而先生不肯出乃者介曹生子念而书谓余赖子之庇天赐不谷以日不谷有完力而从事兹墅以不谷墅而求子记语不得也以子记而求不谷墅不得也请重为子言之旸湖之中有洲焉故有台而无桥台亦草创而已甓之加崇饰之名之浮碧志适也左跨石桥若渴猊而达吾墅名之曰聫璧志吾兄弟也吾墅面南湖向吹台峰其高刺天树石坊焉榜之曰湖山防秀志大观也坊前后外松柏槐栁皆合抱中门三楹翼然署之曰旸湖别墅志吾居也入门循龙尾道而上得堂取康乐语曰清晖堂左有阁登之而四山之色若绾带曰纡青皆志吾外境也阁稍东数十武而得静室曰潜光志吾内境也折而东短垣窦之启扄而呀然得荷池四亩而赢夏秋时红白万柄清香袭人亭半侵之曰暑香清晖之右阯得方沼亩而赢锦鳞百头相狎且适轩据之曰知乐循轩而北得圃五亩而赢名花百千种与岚紫翠相夺曰聚秀水涓涓流花间可以浮觞沿圃为渠沿渠多树桃李曰桃李溪篠千挺半之得亭曰涟漪盖清泉自屋杪下无所不受其滙而池而沼流而渠若珪若璧若罄玦者皆是也至园而墅以内之事始既既出墅翼墅而门其左者曰迎晞右者曰含景其阳为隄千赤以限湖波甓石固之桃李芙蓉相错曰锦浪隄尽隄而东得佛庐负小山而面湖曰寳界庵折而北得一岭丛桂覆之曰金粟岭自岭冐诘曲而上数百歩曰穿云峡出峡转而南最高处得乔松数百株揽其杪台之而重湖连阜之秀一目而尽曰超览自台降稍北得脩竹数千竿芟其中馆之曰筠阿出筠数十武转深而古木寿藤曲翳之曰緑沈防转而西流泉之所注得方池曰停玉沼沼水自石濑溅溅而下小涧以环清晖堂之右蜿蜒若虹曰卧虹涧度卧虹之西小桥得石台踞水而竹复翳之西日不下湖风时来于暑益快曰清凉界稍折而北复得一坞多种古苔梅台其最受香处曰香雪坞至坞而墅以外之事始既其他山田数十亩当墅后青乌法按之可以菟裘其东复为岭高峰特秀两山拱揖复按之可以宫不谷且次第僝工矣子以为有待耶无待耶子为我重记之以为奚弇若余读而色飞左顾曹生曹生起而曰其然惟某获侍先生杖屦一寓目焉臆余曩所记以先生尝读书兹墅得所谓流峙者以成其德所谓潜植者以成其材所谓风行露润者以成其文章而后为世用今兹先生之用未尽究归而出其完力以朝夕于兹墅宜其兼也夫不知者以为昔无待而今不免有待矣智者以为有待而竟无待也愿先生时时坐潜光湛然之地一芥子亦无着间舒之而方寸者吞八九云梦而曽不罣碍夫岂直此拳山勺水而已耶曹生曰始子为记时谓当长有弇而以先生之不得遽有旸湖为异乃今先生有旸湖矣子厌弇而捐以付游者而束身于一团焦仅斗大事固难料如此请持此言而质之先生相与北向而大粲则子何如
　　天宁寺塔放光记
　　庚戌之春三月二十八日大人还自按楚以述楚事未即朝憩于城西郭天宁寺之方丈世贞时承乏秋官署得出侍焉其明日午饭于比丘间有谈寺塔光者云间嵗或见之或数歳见之见必以夕夕必以晦大人顾世贞而哂亦不能复问至街鼔动甫粥毕微雨犹雾一沙弥入而謼曰光现矣世贞乃奉大人出至塔所塔可高三十寻四周缀铎以万计其声恒鍧鍧亡论昼夜隂霁而至是忽尽敛乃它声作于下耔耔然又类蛩鼓翼者仰睇相轮表青白光晶濙大于五防瓮上下闪歘不定间一射人衣亦作青白色可炊黍熟许时乃息则铎声发它耔耔声亦息矣比丘乃前贺曰公父子善智识哉是光也毋论诸寓公即吾侪见之不数数也其大不能斗细以为萤若爝者而又不获乆也今大矣而又且乆公父子善智识哉大人复笑不应而又明日世贞乃稍笔之侧理不知作何语后复与僧无心有谈及之因追记其事按寺碑谓此窣堵波隋开皇中所建以藏舍利者也其寺曰天宁寺而志舆地者不复徴所繇起苐云故名天王寺至我明正统七年而加营之乃锡以天宁名而已隋帝肇戚畹乗国难倒提三尺之孺子而窃其宝顾托育于尼智仙受舍利于阿罗汉而所谓舍利者初建塔于开皇之始载而其存者复腾瑞于仁夀之改元天下之福地宝林无不先后安置凡一百一十一州其最班班者并之开义汴之福广蒲之西岩秦之静念懐之仁夀华之思觉蒲之栖岩相之大慈岐之鳯泉绛之觉成益之法聚蒋之栖霞邓之宁国许之辨行慈之石窟江之东林苏之虎丘赵之无际隋之智门冀之觉观兖之普乐徐之流沟郑之定觉济之法吼京辇同荆之大兴国与五岳之以岳名者当时庆云甘雨灵芝瑰树异禽驯兽灵虵巨蜂之瑞在在有之而青赤五色光景浮动固悬合若契也其最盛者曰曹陜虽隋帝亦疑之以叩天竺摩竭提之使而云陜乃地藏道塲曹为光华虚空藏故余往往私怪其事以为隋帝者何脩而臻此毋乃附响贡谀一国若狂独孤頥指之诸髠倡之守臣和之奸劭从而粉餙之哉乃今覩兹灵异抑何逺而章覈而不诬也且夫舍利者此云骨身又灵骨也是骨髪肉之英而戒定慧之所薰脩也佛之所谓舍利者则非见劫积也是故三昧之烬得八斛四斗而不为多其三之一留人间者阿育王分之为八万四千塔役鬼神一夕成之而不为速震旦得十九塔而不为少康僧防恳之则自无而忽为有昙荣恳之则自三粒而至三百粒今夫隋帝者非谓其德足感召也非谓能荷担如来之理宏教也縁也道不縁不显縁不时不契夫岂直隋帝縁至则姚兴惛而诸译兴阿育杀而舍利出则天淫而华严着縁未至则唐虞之为圣汉文光武之为贤而杳如也银有烛璧有辉蛤有珠蜃有市蜥蝪有氷自无情而含识一物之微尚能敛天地之精以为光怪而况舍利乎哉或曰京师古幽州也隋帝之所建塔而藏舍利者幽之业也非天宁也是不然幽至于今无业也夫天宁之先不为业也意者志轶之志轶之安知业之不为天宁也耶
　　重脩南翔寺记
　　去嘉定县之南二十里而遥盖有南翔寺云寺所以称南翔者当梁天监间有异僧德齐止锡其地规为阿兰若甫决筮而双鹤依之晨起放鹤鹤往之方必有客至至则为檀越布金其地委输若神鬼不日而成上刹以雄丽冠东南德公化之亡几鹤亦望南而翔不复返或云鹤之逝也留诗于刹之楣郡乗载焉以其俚或传防寘弗録垂五百年而为后唐之开成寺且圮矣复有异僧行齐者止锡如德公双鹤复依之行公感其事为一众説法而有莫少卿者尽捐其槖緍而拓饰之雄丽隃于旧观行公戏谓鹤吾事毕矣恣汝所往鹤应声盘舞遂亦望南而翔不复返行公寻亦化当是时震旦之士毋论缁白咸以二齐公为一身而后双鹤之为前双鹤其语留珠林中甚着至宋绍定中天子知之遂赐寺额曰南翔至元而讲有堂禅有庐防食有所盖以时次第新之及明正綂中而大圮司空周忱氏过而慨之以邑赋之羡粟倡而诸善知识和焉其观遂复故至嘉靖中小圮则小饰而至万厯初则益大圮上雨傍风飘摇其外蠧螘丛蚀其里势且及像像亦多损剥寺僧且重悲之悯之计无所出彷徨四顾而叹曰乗轩者源源且不乏而不一及鹤耶我则不德不能若二齐公何以使鹤今其地犹曰南翔而歙之公乗里士行贾不可指数能一慨然为莫少卿哉于是稍有应者若某某辈然不能十之一而诸歙中独有一善知识为任良祐氏其赀金五千尝泛大河而遇风以舟免归德于河金龙之神而捐千金之槖新其庙矣既而叹曰是神也尚不能不頼如来之力以脱大鸟喙而我敢忘所自挺身出任其费若木石即甓堲若涂塈若脂泽之类计可中金二千曰去吾槖之半不至冻馁妻子也逾月而以其货贿器用来又逾月而以匠石工师及诸役作来日运指计身分功于其最下者盖不及岁而大雄氏之宇焕然一新余力以及门庑方丈而佛及菩萨阿罗汉天王诸像皆奕奕神采生动瞻者肃然僧自重等不胜感稽首来谒余请为序次其事或谓寺创自梁天监天监之主不有所谓武帝者哉其剏浮罗经像不可胜计普通大同之名震耀于异域而我初祖达摩直斥之为人天小果有漏之因彼二齐公者独不之闻耶而今任氏复效之吾子固不自爱其笔札毋乃讇语以辱我初祖余窃不然夫童子聚沙之因至受铁轮王位而及其既登阼也以摩诃力役鬼神一夜而成八万四千塔徧于阎浮提而尚未证五地何者以难易之势殊也武帝挟半天下之訾而作此小有为事固易易耳且其难不在有为而在无为无为之地不过识本来面目武帝不之悟而沾沾焉挟以为功德宜初祖之一斥而欲醒之也若必以初祖而律二齐公则徧阎浮提何所着大雄迹且令我大雄无一盖头茅而何以标像教于后世作人天眼也今夫任氏者徽贾人子耳徽俗以訾为命而独弁髦之悉竭其精力从事于兹刹而不之防即无论其为齐公化将无为莫少卿者化哉且夫乐界之有鹤非罪报所生又焉知二鹤之一不为任氏而任氏之异日不为鹤勒那尊者也耶夫任氏者苟不住色而行布施则固初祖之所许而我大雄之深叹以为贫穷之难者也或人屈而退余故笔之以授自重使勒石以诏来者
　　泖塔院常住田记
　　泖故由拳国至秦废而为长水县俄忽陆沈而为湖曰泖泖之言谷水也盖当秋霁时其水隐隐见睥睨坊市迹云而水之所不尽者仅周数百歩唐时有比丘如海过而异之以此金刚不壊之座诸天龙之所拥防者为窣堵波凡七层高可百赤以镇之塔成而登则近而九峰远而娜如岝防马鞍之杪俯而阳城淀山诸湖之浸亡不入目眦其胜遂甲郡邑又八百年而比丘智明始益搆大雄氏殿中塑佛菩萨罗汉圣僧像傍翼以净室庖之属智明既化去弟子自正乃悉捐其衣鉢与游族姓所得者置大藏经五千四百余巻为杰阁以度之阁成而塔院之事始全其地虽宛宛在水中央然独为诸流之所滙于道里甚便以故叅方之隽亡论大德具寿或阅藏者或事羯磨者或倦而借以安居者咸望表而憩楫焉自正二食屏除四事供养所至若归毋烦分卫然而至者源源恒见其余供者汲汲恒若不足大善知识陆宗伯公树声悯之与其仲氏今中丞公树德谋割腴产五十余亩充院长住且言之邑司俾免其他徭役大约一岁之入少节缩之可以供入众自正感二公之为德而虑周也其檀而波罗蜜也属居士记之以垂永永居士窃臆我薄伽之息竹林也身率其弟子以游食国城聚落而名之曰乞士又制令精舍毋得蓄釡事火之物而名之曰律然一易世而迦叶阿难陀结集大众成大藏五百六通迭察迭书无余晷足以行乞势不得不资阿阇世王之送供而其后三明五行之贤或却怨敌或摧外道人王至割邑户以资之多有至千户者少亦不下百户盖户割而田亦偕焉遂为寺长住而我震旦如南岳青原潙仰诸山亦因而不改譬则井降而陌绳降而契世之所趣便虽我薄伽亦不得不保也今天下伽蓝兰若亡虑数十万计独所谓长住田徃徃属之豪有力家夫古今不相逺古之所施今之所夺而闽浙之间其犹有存者郡邑苛责之殆甚于齐民而其僧亦不自爱一从践更归施施而趣摩登广额之家以苟快目前而已嗟夫大教之凌夷夫岂可尽归之一阐提要亦有交任其责者今以宗伯公伯季之所捐尚不敢望吾家东亭右丞何论给孤独长者然于末世则甚希有故不辞而记之窃有进于二公曰不住相曰那烂陀又有进于诸受供者曰天台观心法又有进于自正曰时念如来白毫相中一分居士亦借以小懴无明焉
　　前将军汉夀亭侯闗公庙记
　　故前将军汉夀亭侯闗公之祠庙徧天下几与学宫浮屠埓而其在吾州太仓者亡虑十数而城西之巽隅最着其祀不知所繇始自癸丑甲寅间岛防内讧搟髠我郛郭而睥睨之间若有摄其魄而袪之者诸将吏士人归德于公之神稍稍饰庙貌而病呰窳且前逼狭迳不称万厯之庚辰饬兵观察使临汾徐公来谒而心动谋所以更新之而防御史中丞绛州孙公按部至与徐公咨攷政吏民疾苦而徐公以间请新公祠孙公慨然许之已而曰时得无屈乎是未可以烦我父老子弟搜幕府訾得羡廪之中金百以倡察使者番禺曾公公喜亦出其羡廪金杀其三之二徐公所捐帑金视孙公而倍以工属袁守伯睿俾司其总而幕僚刘琚寔专之卫幕僚葛某佐之亡何徐公迁为秦右辖而观察副使饶州李公来代有以不继告者李公遂大捐其奉与廪以中金四百五十益之已郡守朱君益之得十之一而赢袁守益之得十之八而杀万户曹邦献其地亩五诸僚佐文武吏士以暨州之冠衿耆硕効材力者穈至盖逾歳而庙成前有门门有绰楔入复为门门之内为广除宏恺朗洞左右两庑翼然绘公之存殁履歴甚详中堂巍然穹窿靓深公之神与禆将之像在焉最后为寝制稍杀于堂两庑称之凡费中金千二百有竒工若干前是徐公以迁去而州之荐绅先生出为祖徐公觞而属余曰夕者梦公防手谢谓托子以宁宇畴欤为我纪之则称先生名以报意欣然别有是哉公之神也非先生之言丽之石而谁属余谢不敏庙既成袁守则率司祀者道正费有光以李公命来请既李公复申徐公遗指以请余不获重谢乃拜手飏言曰公自黔首起应募扫黄巾若败叶馘良枭德若承蜩防禁若系鼠覆七军若淹螘其跳荡摧拉之雄武夫人而能状之间闗万死迹故主于一锥莫立之地抗汉贼扶汉烬于一线未尽之息其孤忠亮节夫人而能言之公之殁威灵着于逺迩防大灾捍大患与祀典脗合夫人而能颂之仰之独公之神所以久且大者弗尽知也今夫吴相胥城阳景王至侠烈也吴兴愤王至伉猛也伏腊刲酾之所趣觋巫之所扬挧世史之所载记何班班赫赫也然不数百年而渐以销沦无遗响者激生于一念之发而气用于一时之不尽也非精诚为之也传不云乎至诚无息不息则乆久则徴徴则悠逺悠远则博厚而高明以麦城之役公穆然而就冥若无闻者垂五百年而始为开皇一显于玉泉之刹而尚泯泯也又垂五百年而为崇宁再显于尤之战而后着自是而又垂五百年公若以一身化亿兆身而应天下天下以亿兆心为一心而公其防捍之灵与供奉之防略相当盖上而后王君公下而红女婴孺近而都掖逺而魋结侏防之乡亡能不心仪公者公之所以乆而大则诚也亡论其雄武即所谓孤忠亮节皆诚为之也诚可以贯金石后三光终始万物而又何疑焉孙公徐公则皆公乡人其知公宁在余下姑以余所臆识其大都云世称公有曰义勇武安王者元所封也有曰西台朗陵馘魔上将者道家符箓所传也今定之曰汉前将军汉夀亭侯庙曰将军侯者何昭烈所命也我高皇帝所着令甲也系之汉何公志也李公闻而曰善登石
　　性命仙篆七十二字记
　　元驭以我师昙阳子所授仙篆名三十六见示曰鹄头曰大书曰小书曰地方曰蚪斗曰龙书曰麟书曰飞白曰刻符曰玉筯曰倒薤曰穗书曰坟书曰栁叶曰竹叶曰松书曰钟鼎曰碧落曰垂露曰鸟迹曰金错曰殳书曰龙爪曰垂云曰芝英曰鸟书曰曰书曰鸾书曰采阳曰璎珞曰剪刀曰悬针曰雕虫曰转宿曰含珠世贞不自量妄以为生人大原毋过性命度世之学亦毋过性命儗借此二字窃窥我师笔端化工之妙师果不鄙而许之烂然满纸捧持循览不觉絶倒苐以为心目之观而已徐察之而其离合等配错综叅伍有不可形容其妙者真若乾坤清寜日月悬象星宿胪列而鼓以雷霆润以风雨也师又为世贞作金字心经神采更自焯然而中有天圜采阳二书尤出诸体之上宻以叩元驭谓师尽得集道宫崔姑仙篆凡七十二家颇秘之不尽泄也世贞因徧考卫恒王融韦续王防庾元韦仲谢善勋所着诸篆名稍合者志之鹄头一曰鹤头皆汉诏版所用称尚书尺一者是也大小篆即大小书斯以前石鼓比干盘延陵墓之类也蝌斗即蝌斗之形而饰之或云颛顼高阳氏所制是也龙书太昊庖牺氏因景龙之瑞而作者也麟书鲁西狩获麟仲尼反袂拭面而泣弟子申以为素王之瑞也飞白蔡邕书石经鸿都门见小吏以帚垩壁感而作也刻符斯高用之以题印玺鸟头而云脚者也玉筯斯所作正体也倒薤亦名薤叶仙人务光所作也八穗神农氏因上党嘉禾八穗而作也又曰嘉禾坟书用以书三坟者也栁叶诸志所不载今用以刻边帅阁臣印其文尚存钟鼎自禹而后雕戈钩带夏敦齐鏄之所存者也碧落乃绛州龙兴宫碧落天尊像书也其字独竒古为陈惟玉书一曰黄公譔书一曰二道士闭户三日书成而化为白鸽飞去也垂露汉章帝时曹喜所着也鸟迹黄帝时苍颉感鸟迹而着曰金错古用以铭钱周之象府汉之刀布文是也殳书伯氏所执文记笏武记殳其文也龙爪右军偶然而作类龙爪也右军疑行此则篆也垂云或即云书黄帝因卿云而作也芝英六国创体以为符信者也鸟书周文感赤雀衔书以纪瑞也或曰武王赤鸟入室作也书他不载所始载愔志鸾书少昊金天氏纪官而作以章衣服也悬针亦曹喜所造以题五经篇目者也雕虫一曰虫书鲁秋胡妇浣蚕而作者也转宿宋司马以荧惑舍而作也其不可攷者天圆地方采阳含珠竹叶松书而已岂天造草昧人文乍开上帝故遣颉禹诸真以书法救结绳之困耶抑颉禹辈皆仙真书成而以报上帝耶将赤明龙汉之后司仙史者頫而采人间之笔耶人非天不因天非人不成盖自古记之矣独念世贞以一么废丁末造不防碑蠧简坐而得覩欧赵所未覩之迹其幸一也以杨司命之秀挺謦欬高而不能得天篆之一笔紫微王夫人所谓灵笔真手不敢下交于肉人世贞肉人也何自而得之其幸二也真诰七巻多杨许手迹二君名位虽重而其时道尚未成所垂世者不过真行二种而已世贞乃获收我师道成之笔其幸三也紫微夫人又谓五色初萌文章画地之时则有三元羣方飞天之书又有八龙篆明光之章其后逮之皇世而演八防之文为龙鳯之章拘省云篆之迹以为顺形书分破二道壊真从易配别本支乃为六十四种之书也夫曰演曰拘省则八防从简而云篆从繁或有出于我师七十二家之上者世贞异日倘获沾刀圭之贶请次第授简焉敬记此以俟
　　昙阳先师授道印上人手迹记
　　余以庚辰二月造元驭宗伯报谢我仙师昙阳子已饭宗伯园邂逅今道印上人阅华严藏上人秀睩丰下舒重如象王不轻言笑余乃稍以藏中语挑之辄响应而又辄破的当是时余窃自快以得上人而恨其晩上人亦欣然徙馆弇山园元驭为传致饔余三人相懽无间也始余异上人貌以为河北伧父与语而后知其为吴中人然不谓余里人也久之上人乃自言钱姓钱故海濵名族尝有室且家矣已而悉弃之而披剃师故伴松师时时习禅观伴松余友也已游金陵听讲华严经钞于僧守愚已又游径山听讲法华楞严诸经于僧东涵已又西北游止五台少林二丛林者各若干夏请益于古灯二虎大方大千诸耆宿盖宗教之学明而后归余虽以好上人窃又疑上人事佛者也不当得仙师度亦不当受度仙师而元驭手一编而授上人则为维摩经之下巻有仙师故及丹铅之迹在焉复以传灯録一公案谓上人子姑若支公之绎庄氏以意作数十百语请得质之仙师余不揆亦作数十语附上人后仙师略余之阇而迫于启上人也出一札大约谓如来三十二相皆从无相得无相庄严皆自无心作心静神凝然后可以当空迸火红如血次闻师子吼三声才得如来珠照破万象森然无法不过余始惕如也既而复茫如也不能与上人相征复上人故名隆魁别号印实而先师为易名曰无心有易号曰道印名之篆玉筯则金填之号之篆蝌斗则緑填之仙师既羽化而所报札业已留余所上人乃乞元驭补书而后先所赐凡三札聫为巻以示余而俾记之札语伙不可悉其大要曰防思想以养神遣妄念以保性曰死心全道絶学无为善恶平等不二法门曰近火先焦者是先天真火子阳盛隂衰泥里有刺者是物从有情中生曰无则太虚天堂有则火宅地狱曰泥水生莲向上莲蕊一一倒下莫不返本还乡嗟乎是道体也是道机也是道用也余得三复焉而后知吾仙师之所以度上人与上人之所以得度不偶也教外别传斯之谓已即上人鉢锡徧天下所叅礼龙象非一一匹之蜹蠛嘬铁牛得一血饱耶夫卫元崇愤其教之不振顾甘心而徇道人因以倒戈北攻像教涂炭无论已若紫贤道光者自谓已入曹济三昧一旦舍而从杏林以寻紫阳之脉何渠至改服受防依贵势采有情即长生之业就而无生不亦逺哉今我仙师以昙鸾仁者转而荟二氏之精神以鼓铸天下而上人超末法乗夙縁若萍泛江湖而忽值之金箆指而甘露沐盖不必髪若髠黄若缁不必楗椎摈而出世度世之妙于一蒲团得之不亦至幸至幸哉虽然余不佞尝以寳仙师墨而见呵诮谓不尊心师而尊世师不究字理而究字迹之言也敢与上人交朂焉重谓曰上人而知印实之所以去实而道印乎而复知隆魁之所以无心有乎则思过半矣
　　游白云观记
　　记佛光之明日大人有同伦之约于它刹者余以间信屧消揺于门顾童子六七连袂而过曰曷不一徃礼钟丫髻乎余顾小而问钟丫髻何人也曰是道人也而年百有十四矣问何寓曰白云观观去寺若干里曰里可五而遥于是小前向道余与二友人步随之折而西已更折而北蛇行墟垅间下上故隍堞阯乌防出没麦浪浮映少顷抵观观之中闉闭则从左窦而入为后殿有全真东华纯阳诸像坐像稍剥蚀而傍室为钟寝其人短而黧髪强半白问其年曰不记也固叩之则曰吾生十三岁而有土木难依稀从长老説之也则百十四者信矣问何以夀则曰天可怜活尔许年吾无术也惟不娶不多饮不怒不识数耳余心服其语简切匪妄苐迹之所受蔬果薪米之类甚具皆大官供也盖中贵人言之上而徴之耳已出启前殿廓落中惟供长春丘真人像像白晳然肤理皴皱无须寡眉若阉宦然攷故志丘公最为重阳王真人小弟子道成而青吉思帝聘至西城行在优之与讲钧礼呼丘神仙而不名仍诏天下之为全真教者皆焉即故太极宫宫之而加饰曰长春宫即兹观也仍尽捐胜国上林太液之遗予丘丘老矣晨起治道家事毕呼果下骝从其徒数十尚羊山水间日映乃返盖又三年而后卒卒之明年始以尸入龛葬于今像之下其徒云貌若生芬芳可数里不审其信否当是时全真之教徧天下割张氏所谓正一之半而观之瑰丽深靓危嫓宫掖盖与元相终始明兴而其道始小屈以刘渊然之见崇焦奉真之为幻不能尽复其盛今县官虽名慕称之然雅防乃在内外二家钟恂恂一老耳语云狸何足污吾绞者非耶或曰钟仅九十余其言百十四者诸贵人饰益之也

　　弇州续稿巻六十一
　　钦定四库全书
　　弇州续稿巻六十二
　　明　王世贞　撰
　　文部
　　记
　　吴郡北寺重修九级浮屠记
　　原夫窣堵波之昉肇也如来示寂双树之间阇维不烬皆成舍利上而帝释天下至拘尸摩竭咸搆层刹以示瞻依爰及弟子鹙子庆喜之伦虽等级小殊而供养胪次汉明之季则摩腾标帜于洛阳孙氏之初则康防着祥于江左古语所述经来白马教盛赤乌殆非虚也当是时孙之乳母陈有宅于吴郡城之艮隅拟舍为寺而仲谋信心方炽大捐国帑以成厥功郁作雄刹后有僧正慧者别创窣堵波十一层于殿之右方迨千余载而不戒于火宋元丰中善信比丘及诸大檀越合谋新之且曰后分经载如来十三层辟支减二而因縁经则谓如来八辟支七夫数穷于九九之可也盖绪成而感舍利之瑞学士蘓轼以所藏古铜奉之而为之志自是称壮观者数十年未几而遘金源之难复委之火绍兴末头陀大圆复一新之垂四百年而复不戒于火其上三层与中之干柱荡为煨烬搢绅大夫故严太保恪顾太仆存仁今钱司宼邦彦郭光禄仁辈感形家言发希有念将鼎新之而訾用不继善信稀简有山僧性月者清净少欲精勤自励六时皈命一鉢不私闻而慨然请任其役延礼坐主朗公为一大众开首楞严衬施虽微渐有至者甫谋树架而工师骄焉故昻其直以相要苦有游僧曰南山如金者自伏牛来绕塔顶礼而叹性月故识之讙曰事济矣请一切受署如金初无所难易架搆之工十未二三即挺身木杪指挥羣役小间即为广説因果辨辞泉涌或防双肘或翘一足猿跂鸟挂踔厉若飞尝一倾滑而坠众谓立糜碎矣去地丈许蹔腾而上寻理旧谈面不改色乃共咋指以为神人檀施云集如金复手自料理分功役作徃徃兼数人凢九阅歳而始成为工三万余为木石甓堲之费直金万余高三十七丈延袤二十八丈八尺虽九级之尊毋改旧观而壮丽奓钜俨然若揽化人之袪而造天中矣如金又能贾其余力化造能仁丈六金像及圆通妙相慈氏应身种种悉备自是不能以其名隐而漕使者符摄俾主寳应湖隄縁如金意难之业已不可止遂示微疾而逝其徒之住持兹刹者追感无已俾居士记其略于坚珉居士少尝读史至齐梁魏隋间见天下波靡于西竺之教尽发齐民之葢藏而糜烂之金碧宇舍文绣土木疑其荡而亡所节得达磨有漏小果之一语以为快然至梁武之未契折芦渡江面壁嵩少魏之女主亦尝再使问存当时永宁之刹上彻霄汉下穷黄泉吞若同泰者八九而未闻有所风止者何也盖以实引冠达而以权听胡媚也此所以待中智下根之异也破相尽于大鉴即心标自寂公夙慧之士一时为之颖脱而百丈继之别树法堂不立佛殿丹霞烧木像以御寒玉泉书祖名于犊鼻乃至有尽撒诸佛投之水火而即师子坐设臯此者曰佛菩萨假名也西方假地也天堂地狱假设也今夫律者人之所不乐受也财者人之所不乐捐也非有甚畏于彼者未有能去而就此者也今天下之号为丛林者众矣然往往创自六季及唐至宋若元而复者有之矣创者何寡也其在于今则毋论创而复也因而饰之者非宫掖之重则大珰鹾贾耳于齐民何寡也非古财力之独易而今之独艰也其权屈于实实之不足而权亦因以泯故也嗟乎冠达而前尊佛之迹而迷其心百丈而后得佛之心而绌其迹迹绌而心存此其重奚啻倍蓰然而能使佛之教日凌夷而不振者亦一滥觞也夫以吾郡之一窣堵波于佛事至猥小耳以如金之为幻而使人之苟有所就其功德亦至渺浅耳然使阐提之众因而有所提防振怠而为警破恡而为施闾左之金钱粟帛不去而之狭斜改陵博游冶鬭讼之业而皈善地者非亦末法之一助也耶诸公又为言郡以雄闻天下其势盘纡若龙而兹窣堵波实为之尾前者灾民为之谣曰龙无尾雨不起今兹大有利哉则非居士所与知也
　　小祗林藏经阁记
　　藏经阁在小祗林门之第三重其前頫生桥曰清凉界有高榆美箭之属左右引植嘉树硕果后揭中弇傍瞰西岭下带天镜潭上组名卉和薰凉蟾媚景百态最为吾园胜处详第二记中不复赘始余得佛氏经一藏于华明伯所阙百之二乞善书者补之为兹阁以奉扁之曰藏经可十载而得道经一藏于沈氏子所亦阙百之一其补书亦如之附奉阁之右室【阙】　藏经一而已佛是也而何以称道藏焉今夫道经之为圣言者独道德黄庭隂符诸篇而已余皆伪也或曰佛经之小乗诸品西僧为之也亦伪也或曰释教之与道角其龂龂而贞胜者非一日矣汉之永平元魏之真君高齐之天保宇文周之天和唐之防昌宋之宣和元之至元凡七角而释三胜道亦三胜一两败盖至于今未有合也而子乃今合之何也解之者曰释日也道月也不可偏废也虽然俱未曙余之所以合也曰虚曰空曰无曰寂其体同也曰知足少欲其初乗同也曰以定生慧以恬养智其功同也曰慈为大士德为三寳首而悲而哀其念同也如来説法四十九年曰无法可説而犹龙公则曰多言数穷不如守中其法门同也维摩之左掌擎阿閦界而南华之鹏抟九万里而风斯在下其俶傥之寓同也故道林开士精言罄于逍遥通明宗深尚托之胜力彼岂不知其水火然而不以夺其所真见者其见同也小不尽同者深浅大小之际而已彼其树党立帜而相搏击所搏击最肤迹也其所标着最肤言也皆其师之所不荐者也然则二藏之不相悖有之其亦可无删乎曰吾于佛经而拟所存者十不能一也于道经而拟所存者百不能一也删则吾恶乎敢志之而已矣
　　重修虞山白雀寺记
　　去常熟之二十里有寺曰白雀其地东枕虞山西沼大海襟江带湖盖羯磨之胜境也寺所以名白雀者长老云梁天监二年有游僧志圆善堪舆家言得其地而悦之倡诸善智识以有兹刹刹甫搆而白雀二巢焉自是数圮数振以迄于亡元之季委之兵燹之手歴我明八熙朝而弗克复其存者草莽之阯与僧雏之丙舍而已乆之为正德丁夘比丘明慧以四众力悉新而拓之又乆之为隆庆丁夘再圮优婆塞明净再新之寻复圮而比丘智海乃叹曰向者六十年而圮今者不二十年而圮岂末教之转促耶将无所以致力于土木者未固也谓其徒慧秀曰吾饶縁为汝职募若饶思力为吾职缔自海公之募而檀施云集秀公获匠意焉甓取其厚材取其良涂塈取其精坚于是三身之座四天之阍与十六应真之位屹然若金刚不坏矣壮丽亦称是寺成秀公来乞余记余之乡先生王宠履吉尝养疴兹寺余得其诗二巻词翰皆惊絶因窃迹其瑰竒崇垲宛委呌窱之胜思一游目而未能向者似闻客言胜且泯泯矣询之秀公寺今如故胜亦当如故秀公曰然嗟乎当天监之世冠达氏以人王之尊酷入人天之小果而吾吴郡又其左冯右扶缁黄之所皈向货贿之所蕴隆盖有非佛理不谈非佛事不之者宜浮图之盛至此也然而同泰之讲座未彻而火轮即逐之其它台城之内外今所按图而得列于伽蓝记者十复有几而濒海一兰若遇圮转振魔所不能妬而社所不同改岂护法诸天厚小而薄于大哉夫圮者数也振者人也或者曰人亦数也夫山河大地惟心识所造而可尽诿之数也耶且而师之有感乎圮之缓促也以为致力之固与不固也此非独一刹言盖晢于説净业者矣二比丘勉乎哉以此功德而不住相则无漏以此深心而奉尘刹则大报恩不然而欲以余言而为寺重以寺之复而为若重非所知也
　　高公桥记
　　海阳之旧治曰古城故越国公所筑至唐始徙而西十里五流之所滙曰渐江襟邑而东古城之山寔绾毂其口则车马之所繇道也编苇木而渡卒然遇水潦则荡无迹士女淹日碛坐遥相唤而已徽太守济阳高公时用郎高第来治郡朞年政和而歳登乃以间案行属邑疾苦而得其状叹曰民病涉矣即太守有不腆之辇一安能如公孙大夫仆仆晨夕且所济之几何属其令曾矦干亨曰为我谋于邑荐绅三老文学卒吏咸报曰公为邑行李计意甚善虽然是必石而后梁度其费为金者万有竒曾令内忧曰借之官官帑之寸镪尺币皆版大农矣且未可以一方之役而勤我民意者借之豪乎有去古城而下流十里者豪一曰黄廷侃其人质直可义使也乃召而属之曰是费且万金生能为我损十之二以倡诸吏民乎廷侃慨然曰小人积歳月之赢以有此槖而衣食之亡几念有以散之贵得所耳一切请独任毋以烦我父兄令大喜以报高公则亦大喜廷侃乃徙家其所僝工采石伐木经始于壬午之季秋至某年月而告成厥脩八百武广四轨崇九仭其坚若砺矢矫若崇虹穹窿若三成之岭度者足相踵目相而懽呼相属也后令丁矦某至盖时时为鼓舞焉既成以报高公复大喜援诏例予廷侃爵一级得公乗而防少司马汪伯玉氏来游其地而壮之名之曰古城石梁而纪廷侃义举甚详廷侃踧踖不安曰奈何以一贾人子而擅贤士大夫名且是梁也守高公之指也邑曾矦之所许而丁矦之所时诲也余敢奸之走其从弟诸生廷直留京谒大宗伯袁抑之氏而叩之袁公曰若所不敢者善为大书勒于石曰高公桥已复走其友诸生吴子玉于吴谒余而请记余夙善吴子文而义廷侃不获辞按司马所记称石梁今言桥者何攷攷尔雅梁莫大于溴梁郭景纯注梁即桥也又曰梁石桥也石杠谓之倚亦曰桥也其独言高公者何示尊也亦志所自也昔汉有崔雍州者治渭水而获巨木数百章取而桥之百姓以为便遂目之曰崔公桥而他若召伯之埭郑国之渠白公苏公之堤皆因其人而不之改盖所着于去后之思毋忘其乐利也然李氷之桥于蜀蔡襄之桥于闽其巧夺造化而功蔽全镇仅被之以七星万安之名而二公若不与者非百姓之忘而二公之让也虽然其血食于彼地者今犹未已高公以一念之仁能发长者谊不爱万金之槖以成千百世之业然至廷侃之为谊功成而不有其名以归之高公则又难也毋亦高公之德政居平有沦浃于肤髓者能使人跃然而子来也耶吾甚嘉之故记以示后之为人上者必好仁如高公为人下者必好义而终事如廷侃而后可高公济阳人曾令吉水人丁令武昌人先后成进士有声
　　重建瓦官寺祝厘圣寿记
　　瓦官寺者剏自晋兴宁中地在金陵秦淮之阳右所称铜官盐官之类是也寺故有三宝一为师子国所贡玉如来像一为顾长康所绘维摩诘天女一为戴颙所损臂胛塑像至宋孝武时复以三十二金像益之遂褎然为四百八十之冠而是时有杰阁踞其后壮丽无偶以久故欹其西南角至唐开元九年七月大风起龙江荡秦淮而上欹者复正寺僧神之龛其事于壁南唐升元中以纪年为阁名而至宋开寳八年十一月金陵下兵燹凌之阁遂为烬而神之者犹曰海舶自东来夕见空中有光拥一阁而去隐隐闻呗钟磬音若所称同泰浮图者距其剏为歳五百八十余盖自是一燬而不复绍兴中一论师于阁址旁百武复建阁曰卢舍耶高可七丈逾于瓦官之旧乆之复中兵燹盖并其所谓寺者始而称崇胜坛继而荡为兔葵燕麦之塲而渐不可识徒令人增忾于法汰道林智顗之书刘丹阳王长史何次道阮思旷之绪论与李供奉之诗歌想像暮烟秋色于冶城大桁之间而已至明而入魏国上公之圃为鳯凰台西隙地正德中有神僧过而膜拜焉谓为佛土授记居民以去自是时时夜见光怪乆之山西比丘觉恒者得法于净土寺法师成亮已受记伏牛印空师繇少林转歴南海至金陵魏之先公礼之为筑精兰以舍直其地父老稍稍为言光恠状且云故瓦官寺址也废井在焉迹而掘之有石刻天王像精甚识其隂曰升元于是魏公益慨然自称檀越颇发其藏镪以成殿堂门庑庖湢客寮筦库之属华靓窈窕深中宏外经像整丽咸得其所而它所未备者恒公尽以三衣中食之羡足之其后得金陵悟迎为弟子授之衣鉢而脱身走伏牛立而化迎公代之以精勤为法事以慈悯摄众心大德具寿纷纶而萃羯磨讲诵各安其职今魏公复用三天竺故事割其余禄以供常住迎公既谋所以永永兹刹者祈之宰官汪先生伯玉俾为文纪之详且覈矣居复念魏公世世为天子肺腑其履端履长万夀之祝歳不过三且与百辟共事亡以专昕旦而诸苾蒭托国主之防持亡兵革灾沴它厉以碍薰脩盖未尝食息而忘祝厘走其徒二人谒世贞申为之记世贞故尝读逺法师前后论辨沙门不敬王者又百丈剏立道塲不立佛像以为卓识及见宋元之季宗师上讲堂必先拈香而诵佛祝圣心窃以为疑其后复攷我世尊所行化之国非一王其王严事之不啻大帝释而世尊之所以奬翊而庇佑之者亦不一二已也当此之时重在法王则人王赖法王以有其国世尊灭大迦叶阿难陀继之人王与法王交重则两相事迨其既也大法流而震旦重在人王则法王赖人王以衍其教是故逺法师之论有所绌而百丈之见不能以偏用若是乎颂佛祝圣之不可已也诸比丘可谓能得其意者已若魏公世臣与宗社共休其昕旦加额愿天子万夀无疆又何庸赘哉故不辞与伯玉齿而为之记
　　小昆山读书处记
　　昆山为吴属邑中有山岿然以是得号故老云此马鞍山也去华亭之西南十八里乃真为昆山今以昆山之为邑故辱之曰小昆山是故娄矦陆逊之孙机云所读书处也然其大实不能当马鞍之半而又以地偏而水迂不为使辀游桨之所便习今年丙戌春友生徐孟孺陈仲醇游焉其阯蚀民居逶迤而上至半岭而有佳木美箭之属其胜始露更上数十武为石塔而郡之所夸九峰三泖者悉归焉二子乐之挟塔僧而下与偕东过一庄墅楚楚僧曰是乡老陈姓之室也业且售之无为主者问其直止可三十金二子适有某甲馈欲返其槖而不可曰士衡不云乎髣髴谷水阳婉防昆山隂即此地也夫诵其诗不知其人可乎请售其地而祠之置丙舍以歳时赓读书其中太原王辰玉闻而欣然为助其不给乃稍稍更饬之其居前俯清流左右垒黄石为短垣其阳独阙树槿藩之曰槿垣中有堂三楹颇整靓斑竹千竿拥之苍翠袭几席曰湘玉堂侧室蕉数本辅之以长夏弄碧可念曰蕉室中奉二陆主又曰二陆香火处有石刻昙阳子古篆心经梓厐居士集庋焉祠之后左偏石岩高可数十丈空濶瑰竒石楠十余树覆之石皆作紫绀色曰赭石壑竹后小池蜿蜒至屋角而尽苹藻空明儵鱼出没曰蝌斗湾出槿藩门则所谓清流者其浅可以菱菱熟则红如夕霞曰红菱渡渡之东板桥横焉左右多垂杨曰杨栁桥稍折而东堰水一区方广三亩驯鹤浴之没不能踁曰洗鹤溪斑竹之余势上延山椒芟其繁者得地而亭曰花麓亭湘玉堂之阳与祠之左为广场且六亩二子念欲杂莳诸花卉实之而槖装耻矣乃自草疏请诸戚执曰为我涂泽此石者花为我暎带此水者花为我挽客趾者花为我娱二陆先生之灵者花即捐花而惠之百不为多一不为少称意而已俟花成当目之曰乞花塲塲之右方有井洌而甘亦前目之曰浇花井而属山人为记夫以二子之所偶游而得真昆山以昆山而得二陆之遗踪于千载之后起哀魄腐骨而声施之乆絶之血一嘘而荧然复覩香火兹非文士厚幸哉虽然以二陆才不能保首阳之操而失身于讐国又不能沈几辨势而失身于伉王晋阳之甲士衡戎首卒不胜而以谗死士龙狡狡差称循吏然于大节竟胡当也二子勉乎哉即秇文一技耳能使千载之后若新而况不但为秇文者又当何如也于是呼笔纪之而致花十种于塲
　　东海游记
　　歳丙戌之孟夏汪司马伯玉挟其二仲与客龙徐两司理栖我弇中弇中之胜穷思有以广之者将东游于海而海澨之新城其帅曰张君君适有信相讯间语之则欣然具人舟迎而二仲之一某病嬾而骄不欲徃遂以司马司理走吴门余意殊邑邑谓张使语而主吾自与高阳之客来不烦彼司马也期之十日暮而泊新城九日大风雨时客当往者龙溪令沈君太学生曹子诸子潘子林子及从子公艺少儿士骏侍焉相顾而疑如风雨何余语之曰夫与一虞人期不风雨改也而奈何使我食言于张帅也夜梦祀东海若者拜之则为起已而避从右庑入追拜之则答而加恭晨起雨犹涔淫不止贾勇治二舟而发太学徐子适过我要与偕既发雨稍间已复时作风调调刁刁艗首与潮鬭甚艰行可六十里而暝色见矣然以客之勇于酒也飞白卷波网鲜佐之杂以谐谑殊不恨缓张帅轻舟来迓以醉卧辞夜息蓬底不闻滴则已幸矣质明张帅复来访已偕沈君报访时云隂渐解驳俄而尽卷轻飔柔调若有而无张帅乃尽要客登福之余皇盖海舶之最大者而徐子为其友所妬绐以它事唤舴艋驰而去之诸君饭毕易沙之艟取其轻而便操也鼓舵从退潮出翔阳在天金波溶溶下上一色戈舩杂沓旌旗揺曳鼓吹四奏炮礟陵厉其东为崇明百里而近始望之仅一髪耳渐近则烟树渐可辨唯南北杳渺出目眦外不可究诘俄而有若飞藿十余飐浪来者顷之辨其为颿也谓张帅得非越裳舶乎以不扬波故来问圣人耶既则候汛之归艘耳张帅乃部分之为鱼丽以益我军容左右翼而从进潮入时日犹未崦嵫也而纎阿密乗之矣徙倚良乆崦嵫之照尽而素光显张帅仍布席于余皇之背前后大小相望佹百艘艘树二樯樯悬一灯若巨宿然与成象者争耀街鼓初动清光莹然凝碧万顷黎园之长鬛者歌大江东去之叠羣兴暴发不可遏则使童子渔阳掺于余皇首而摘红蕊使逓传蕊至手而鼓歇叵罗在口矣客避花则怯竞饮则勇循环无端与月终始既醉散去晨甫栉张帅复来挽欲续未竟之欢而风蓬蓬然掠耳矣余亦兴尽固辞张帅以为胜事不可无纪请得一言之为宠光余窃惟海之为壮在于泱漭浩溔黏霄无畔嘘虹磷日齐没汩出而其胜必自风涛贾之激天汉揺地轴长鲸毒蛟天吴紫鳯之恠倐忽闪尸变幻万状若虚思光之赋所称者然后可以极其势今之游也一苇不惊缻尊晏如童子嘻笑长年鼾息此何异吾家一池沼亡论吾不文即文何以称之虽然能极其势者谁也即不幸而逺使贪商遘之将嗁噭祈死之不暇而暇与论文哉且余之观于海者五此其最小者耳然而东南一大绾毂口也今吾与君从北而数其去而若云之樯若霜雪之粳稻者胜国之所转漕以给都防者也从南而数其来而若云之樯若霜雪之戈鋋者先朝之所中倭而残我邉徼者也其利与害悬殊然不能为无事一也今吾与君幸借天子之威徳而君又以两伏波之略承之其危舠死士不以鬭忧而以饱嬉而吾草莽之臣亦获一寓目焉至狎之以为池若沼恶可不相庆幸知所自哉张帅曰固也余日临海而得昨之游者歳不一二数将子之嘉梦是践而余敢奸之请受以登石沈君名昌期曹子名益学潘子名燆皆吾太仓人林子名庭云闽之晋江人徐子名益孙华亭人张帅名榜越之临海人防而防士有文武才其再莅戎也执政实贤之
　　先司马祭赠圣纶碑隂记
　　嘉靖歳在庚申臣世贞之先臣某以直忤权相严用边隅小警絓吏议臣不孝不获叩阍请代又不能从死地下覆盆饮血者乆之为隆庆丁夘属在鼎革始敢白见寃状下太宰议太宰移大司马大司寇复移左辅之台使监司三报牍而后得昭雪还御史大夫官明年吴中之抚按督学宪臣合辞以旌防请而河【阏】之悍相有与吾地之故相防者谓故相为市恩而宗伯信之遂报寝又入海贾谤其为朱中丞纨请者亦寝当是时臣方强起守浙藩懑懑乞休不许自是迁晋臬补楚臬以至入长太仆抚郧襄娄乞休又不许然以报寝未几而贵相汰甚自诡以综覈名实次且未敢更请而臣忽避言里居每一念至五内寸裂苐有弹指叹息而已诚不敢萌它望久之臣以少司冦徴不幸被狗马疾不克赴而弟懋起副闽臬私心欲属以兹事而防其自臬而藩以贺万夀道得南容台佐乃勉具疏草千余言俾至都下上之卒卒不果未几吴中之按臣链偕抚臣元敬合疏陈言便宜八事其一事则复剧称先臣之功巨而创深于格当旌防而朱中丞亦与焉事复下宗伯为请于上俱报可而先臣二品未满考以甲胄劳独得两祭全葬恩至渥也臣母郁后先臣十年而捐馆舍乆侍窀穸臣乃敢以例请并祭而友人太子少传锡爵见臣防草而悯之稍为润色以上事下宗伯既许臣母并祭复为移太宰具先臣横草之勋得赠大司马臣诚不知所从来惊忭逾望既拜祭及焚大司马告黄窃录谕辞二章告一章勒之贞珉以昭显圣恩垂永永呜呼先臣事世宗朝繇小官不十歳而拜中执法然自是南捍倭北守蓟委命锋刃之林以身御圉者又十年而中谗不免夫罪与赏并轻而功与罚偕重防然之孤有胸无口者又九年而始一获伸复中谗不与沾旌防盖又十八年而始有祭有葬有赠不特先臣墓木已拱而臣之发缟齿堕去鬼无几何矣其以谗中沮先臣者亡论丽辟与否然已烬尽澌灭不足置齿顾今上恩德隆天厚地靡可报塞而一时乡衮台臣明识高谊亦岂遂宜泯泯故略纪其事及姓名于碑隂以志先臣之寃苦劳勚其抑之易而伸之难若此臣不孝不能为先臣请一旦之命而赖公卿大夫公议之力又若此为臣之后人者用歳时扫祭先垅頫仰螭捧诵纶綍洗涤肝胆砥砺士行以少酬君亲执友之分谊于万一臣旦夕从先臣以身蓐蝼蚁庶几无憾哉
　　蜕龙亭记
　　当万厯之某年吴兴潘公时良以御史大夫督治河漕淮北之功就而昉有事于淮之南筑堤以捍河与湖水争胜河不外溢则民不竟鱼湖不内荡则漕舟有所道而毋阽溺其工至艰巨而利惎博公之始下令鸠僝畚锸云集而高堰之下流为黄浦者最其冲也而最不受塞居恒舟楫过其地必出惊涛迅飚以败之至是则东郡之薪与淇园之楗随下随漂而不可挽公乃先筑高堰及为两欛以断其上游水不至则黄浦之根见而窟薮者皆不安一夕大风雨雷电摧拉若崩城池忽穴深丈余方广二十八丈中有首骨一具若马者防之黏舌已而从居民所复得齿角胫骨若干余为商船所分取都水使者上事于公以为神公曰龙所蜕也我何与焉虽然隄之害去矣上于朝留其骨玉府盖不日而隄果就公至是凡三治水矣功成而加太子少保入留都大司马又入为大司寇以持法抗新贵人为所中罢归田庶尹百司尝为公属者与宦游其地者咨嗟咏歌不啻河洛之思因即蜕骨之地亭焉而防河复决漕道不利天子思公功即家仍故秩御史大夫治之余寻用考绩抵淮而遇及都水使者某等目其事甚详且属余记之曰龙迹偶耳例之以陵谷事固不恒有而潘公之功不可朽得子之一言吾曹与子亦偕不朽予心诺之而未敢应也今年春乃始偕藩臬诸君子布币而伸前请不佞窃闻之鳞介之中龙最为长而至神灵其濳见飞跃大而横天小而藏芥变化叵测兹何以有蜕也夫惟蜕而后能神拾遗记有云方丈之东地方千里龙皮骨如山阜布散百余顷述异记亦云晋宁有龙葬洲大约亦如之盖龙之始多蛟蜃鼍鱼之类气乆而变则移质质乆而蜕则成神然后受上帝之命宰百灵润九有其蜕则释氏所云灵骨之类耳苐吾闻之传志龙性淫而善怒多嗜当其怒之时则虽排山襄陵而有所必快当其淫与嗜之时则虽改服殊形而有所不顾岂其未蜕耶抑宿习然耶善乎潘公之言吾知水害之除而已不知其神也公今四奉天子命矣前后二十年南北数千里即昌黎氏所称南海之功固不能与公较细巨也攷汉武帝时穿洛引水以至商顔其下得龙首骨人主媺之特锡名曰龙首渠而祠祀之今天子不名瑞潘公不名功而吾与诸贤略纪其事以备禆史当差更胜也诸贤姓字官秩里系具左


　　弇州续稿巻六十二
　　钦定四库全书
　　弇州续稿巻六十三
　　明　王世贞　撰
　　文部
　　记
　　靖江县新改谭公渡记
　　靖江治在江中央其北达通泰以至淮扬为运河南达江隂走晋陵姑苏道靖江之士吏农贾南渡江隂者十之七八其自江隂而北渡者十三四当靖江之渡所为渡七十二而其最巨者曰澜港前接江隂之港曰黄田其始亦最为近易嘉靖以来两岸摧圮其浸转濶且倍蓰而中忽横一沙间之东西延袤可三十里渡者必循暗沙自苏家港逆流而上取江隂之黄山港转入黄田始泊中歴大小石湾鹅鼻觜鹅鼻之山益岝防而水益遒迅深者几四十余丈江隂之渔连巨舰而障其上流稍过之多为旋涡所迫触石而葬鱼腹者嵗无虚月近者逺易者艰两邑之人皆苦之而靖江其尤剧者也前是为守者秦越其属邑而为令者过于尊畏其守而狎其民亡肯以所苦告今太守谭公来下车之后除弊举废百猷鼎新乃以其间按行诸属询问父老具得其状慨然叹曰吾安忍日视吾赤子之阽溺而莫之挽也顾谓长年三老靖江之渡孰与澜港便曰苏家港便已复谓江隂之津人渡孰与黄田港便曰黄山港便顾黄山之旧道多淤浅公具其事请于台自港口疏之直抵江隂郭为丈一千五百费直金九百二十皆取之肺石之羡而民力不与焉又严网鱼之禁毋使伏险而所谓大小石湾鹅鼻之峭厉泗伏皆怳然而若失逺者复而近艰者复而易轻舠峭防乱流啸风不移晷而两彻于黄山苏家之口矣盖自是卒嵗而无一报溺者公又请改石头之巡司于黄田口设闸于港内以资蓄泄台两报可于是邑民感公之徳共谋即其地立祠以祀公亡何子来而趣二公闻之曰毋庸也民曰未可以溷我公知姑建一亭以安憩者曰美哉洋洋禹功乎名之曰美哉复名其门曰济川名其堂曰永泽亦以寓公惠也而名之曰谭家渡而问记于世贞惟邑之令廖有恒亦然以为异日尸而祝公者此地也世贞不佞闻之古单襄公过陈而得其桥道陂津之不饬以占其将败公孙侨之相郑所务实长于此而孟氏以其济人溱洧之一端而测其徒杠舆梁之不葺为惠而不知为政夫以深厉浅掲于民之损何几而君子切切焉以效其规今公一转徙之间而嵗脱数十百人于鱼腹而遗之安积其僦舟之直省可亦不下百余缗自是而推之十世以至千万世其利益当何限也昔有名堰名堤名坡而曰召伯曰白公曰父曰母者几与天壤相敝然以视谭公何啻径庭哉是宜邑人之思公与公之见思于邑人也是役也相之者倅王君梁君冯君司理张君奉而行之者即廖令执役者簿孙化来请记者光禄署丞朱正初某之于法得附书公名桂新建人王君名鹤龄鄢陵人梁君名鹤鸣南海人冯君名字慈谿人张君名有徳祥符人
　　游练川云间松陵诸园记
　　万厯丁亥孟冬二日余以报谢诸君之礼先垄者至嘉定而大宗伯徐公学谟为具要余宴归有园园故当第后隔一街入门稍东为长廊九楹而折者七遂通阳春堂堂五楹中可布十几而已庭有槐杏各一株差古其后为知胜轩轩之北叠石成小岛峰峦洞壑之类具体而防右穿入曲房寻有大士斋三楹供像颇怪伟复穿而入为池广可二十赤脩五之平桥翼然实朱其栏度桥则有书室数楹枕之亦朱其栏折而东则楼三楹政与轩北小岛对楼不甚髙广而颇华整为文木者以十计光色可鉴东西序列当藏法书名刻之类扁鐍严甚不及发也楼之后竹千余竿傍当复有耳楼为卧所时雨声淙淙然酒十余行谈笑颇适已而雨益甚暝色入眦不及徧游而出矣计它亦无竒者以攷公故所作园记不甚合盖记成于楚臬时而后十余年自宗伯归有所剏饰则为室之事十六而为卉木之事仅十四矣其丽胜于温公之独乐园而广似不及然温公后入行其道于鼎革时竟不获老于洛而公之谢邦礼以归专兹园者四载矣然则独乐之虗更不若归有之实也【阙】孟冬之十四日云间守喻邦相将宴余于顾太学【阙】之西郭园余曽见家弟説之亦愿游焉是日午隂邦
　　相要饭于郡斋与其父素庵翁防使四子侍酒而余徳甫之子世辅亦与焉饭毕坐竹兠子出过孙汉阳克小语宛转将六七里至其地日下舂矣邦相偕其寮陈丞李司理出肃为门者二而得石山则峰峦涧壑之类略具时犹在畚锸间未可登有堂承之堂亦未受几邦相乃导而穿别室凡再转忽呀然中辟滙为大池周遭可百丈许华堂北向左循而为正南之西廊廊广可二丈许脩八之十步一楼五步一阁皆枕水垂尽则大石桥跨之精巧宏丽殆不类人工折而南一楼供大士迤逦而东其脩广皆如西廊后枕长堤堤外皆平垄无复致矣南廊之左筑土山其长与西廊对方辇洞庭花山武康之石竒木名卉实之虽气势轩豁雄壮要之一览而尽大槩慕古图画家所谓仙山楼阁者然不中为太液昆明作奴也与邦相饮许时风横烛灭乃移而入一精舍脩竹当庭雨声瑽琤谈诗飞白不辨客主夜分乃成别则舆人告痡矣踬而颠余且笑曰吾贪与邦相饮不贪顾园游也闻太学兄园近而稍雅以暮不及游志之以俟异日余故尝阅朱邦宪集见所为上海顾尚寳露香园者而艳之又闻尚寳之兄道州守有水竹清居与露香并而加胜益思一游焉而不果望后一日过其里问主人年八十矣两僮掖而出涕交覆于面语不可了了似诉其邑司之见窘也问其园则曰芜矣病不能徃者六年所然余意犹未己防有报访之便穿委巷歴荒陌至城之西北隅而得之前为大道夹髙榆两行榆外皆菜畦露香据其左清居当其右外二门而中通盖道州死无子皆属之尚玺然果芜不复治中堂犹无恙丙舍頽圮与鸟雀共卧石相踵藤萝转骄竹树多不依次而翳有真理至邦宪所纪亭馆台榭虽尚存然徃徃不相应要亦文人张大之故习也已过所谓水竹清居者其池沼稍自然野趣差胜而頽圮过之徙倚小时不胜荣悴之感赋一诗而出【阙】　潘氏豫园者方伯允端所剏也成仅可五年其东为广塲十余亩中杂积潦一门翼然傍据之榜曰豫园入门折而西南有坊楔孤耸榜曰【阙】　度坊为石桥过桥稍西曰玉华堂前列峰石曰五老峰一峰曰玉玲珑移自乌泥泾朱尚书园秀润透漏天巧宛然狭于昆山之龙头石而髙过之皆隋唐时物也不知何以得免宣和纲其西十余武得一门呀然辟为崇堂五楹曰乐夀堂其髙造云朱薨画栋金碧照耀左右两楹为方伯书室尤自胜丽岿然鲁灵光也前为广除临大池可十亩左有岑楼门牡甚严方伯与其嬖寔居之右折为楼楼不甚精好而中庭一小山皆叠武康石为之方伯指示意沾沾自喜出循池右方路不甚饬已入山蛇行而上正枕大池与乐夀堂对中亦有峯峦涧壑亭馆之属而不甚竒竹细而疎木庸而童石亦称是盖方伯志大而力不副廊庙多而泉石寡宜其尔也时月色致佳而方伯偕伯氏学宪俱不饮诸从与门下客能饮而非予所荐促巨觞十余行而别
　　游慧山东西二王园记
　　慧山第二泉名天下官河转入三里至山门而穷山之泉为汲者割其清余浸如建瓴而下东入秦王诸园而王氏为最胜主人故光禄署丞某业八十余构之可四十年矣入门物色皆莽苍可怜百武许复得旁窦穿之则广除豁然一堂不甚髙而颇宏敞堂后枕方池败荷衰落旧尝蓄金鱼百数十头大者至尺许今皆称乌有先生矣池后一楼亦稍敞不作故时丽壮而启北倚西户则西山之故观无恙时客之从游者俞比部显卿曹山人昌先安布衣仁周布衣铿王太学绳祖周太学秉文曹太学益学余出榼酒槖肉而劳之时华太学露治具于西王氏园以待西北风厉不能竟山色乃呼饭而下由右廊得一扉则古木数十章脩竹弥漫有亭有榭流水穿石芙蓉渺履屐间听之不厌以其木之古而竒也啼鸦争其杪亦成妩媚复为华所强恋恋而别余过之至是三矣其室愈敝木愈竒而山色以四时异态愈壮故不问主人然主人计且老惫而金鱼者亦乌有矣将无无情者夀而有情者否耶室无情也不然则不恃人者夀而恃人者否耶当此名山中作葛藤语不免受杀风景之目可笑哉出王光禄之东园则防雨霏霏矣华子以舟渡余辈抵岸而门翼然稍入十余武则有立石一状颇磊砢色亦古已复得一门稍转而东危楼据之前为广庭颇亦有卉树峯石之类楼后枕大池池之隂堂五楹当之宏厰髙爽左折而上为山有亭树峯岭洞壑之类宛转曲折游者必伛偻然犹虑触险侧足详顾犹不能无颠越独下有一泉出龙口灌池中砰訇磳昼夜不絶声其声不以旱潦为大小鱼得之乐而倍肥其右方则从楼阯拾级而上取堂道也中构髙台政与东山对上有层屋亦壮丽台半露雕栏画楣三周卫之盖一小立而山与池之胜皆在目矣堂左启窦而入为庵脩可数十武衡半之皆垒赤石为小涧凡十余曲折流水潺湲自北而防深仅可尺余浅不过三寸其水或或白皆用石色声亦随而巨细可悲可乐使人忘返盖取泉之自慧者引而转灌大池者也又别构一精舍分泉引之穿舍而北出文石一承其穴水激上飞如瑟瑟尤可爱华子布席于堂行酒酒殊不能佳而好为不根语俞曹诸君嘿嘿而已赖泉声间之不甚厌也及暝乃别此园故属谈叅军志伊今大鸿胪王鉴先生之次子乡进士轻直得之然拓饬之费几三千金故其雄丽在东园上然雅趣殊不敌也独登楼而眺西园于山色得其三垂而东园仅当一面又所引慧山泉西园遇巧工而宛转三叠中注大池东园则无之耳嗟乎使吾弇中有真山一拳泉一勺所谓新妇得配叅军寜讵若是而已哉两园堂阁名不甚雅不志志其大都云
　　増校南京兵部题名续记
　　髙皇帝既定鼎建业即大位因元之故置六尚部于中书省尚书秩三品侍郎四品当是时兵部统平之职悉归之大都督府而所领仅兵籍雍容奉丞相教令而已其后欲损胡丞相权使尚书侍郎得别奏事取防未几而为洪武十三年罢中书省不置季政于六尚书部进尚书秩正二品侍郎正三品移治于洪武门之东析大都督府五之而归其权兵部兵部遂以重闻天下文皇帝之七年上幸北京六部之职如故而置行部于北以分领庶务亡何改行部为六部仍归政于南而兵部独上亲御六师讨北及下南交徕西域权渐移而北亡何六部之政亦渐北矣洪宣之际北部俱称行在而在南者犹仍故称大抵有其名而无其实有其署而非其政未几在北者落行在而在南者加南京以别之于是名与实俱北矣独南京之兵部稍称重则以总统诸卫故而尚书奉玺书佐留守勲贵臣而制其柄故班五部上然其始亦不专属之兵部也成化而后始一矣六部于尚书侍郎俱有题名伐石而树之后堂而兵部自少保大司马乔公宇始有记万厯初大司马凌公云翼重刻之苐当时金匮之藏不甚出而琬琰之编犹未广故于髙皇帝时所纪不能十之一而其后则有以他官而误入者嵗戊子世贞承乏为右司马而大司马内江隂公以其事见属相与订定详覈重刻石而仍属世贞记之以附于乔公之后世贞窃谓隋唐而下两都并建则有之然未有百司并置均重如我明者也兵部以居守之故则尤重重而贤者得尽效其才用则益重今毋论考镜其行事功伐即一拂拭而循览焉若王端毅之弼违锄奸乔庄简之镇重伐谋王肃敏之裁横摄下李襄敏之戢叛弭变烺烺人目毋论其它则马端肃倪文毅韩忠定林文安熊恭肃诸公虽以未乆輙移或寻遂初服然而其风猷节槩亦有不可冺者覩之有不悚然而动容且慡然思齐者哉今益者尚书二十一人左侍郎二十八人右侍郎二十矣削者尚书六人当其削以不与部政则虽以黄忠宣公福王忠毅俟骥之勲猷而削非敢削也于法不得収故也是举也世贞所获抒其愚则以大司马公之指云尔
　　崇明县迁新城记
　　崇明故沙邑也介在大海中始扬既而吾苏既又苏之太仓州所领仅四五沙大者邑之小则为村无有岛石以为隄防长波大涛囓及邑阯则谋徙之盖自有崇明以来凡四徙矣而城皆土故于徙差易嘉靖之甲寅徙平洋沙警于倭始议用甓凡费公帑金五万余去海四十里而遥今仅三纪耳而囓复及阯前令何侯相地得长沙差广平而土脉方西长潮益徙而逺可以宅中议中三台监司苐所规拟于延袤颇濶计工费当从钜则难为上当城城之田皆腴阜舍而赋县官则难为下以是中格而何君用迁去今令李侯至之未几召三老而谋之曰阯半囓矣不徙即一夕而拉然与汝曹皆鱼鼈矣亟徃仍故所相地而约之费亦小缩以请于备兵使者蹇公蹇公上于台中丞王公侍御宋公具疏下尚书户部许留台赎锾万金其余值七千六百三十余金以属李侯使自为防李侯乃议以民故应偿灶产军需及嵗捕黄鱼之赋以足之而缓诸月城之当城者其它土因之隍甓石因之故堞官司学校材瓦因之故署兵民室宇因之故居公以公徙私以私致画地而筑分功而廪勤者劳之惰者抶之以万厯之十四年八月筑土城至十二月而毕再以万厯之十五年七月甓土城之表即以其月立官司学校至十六年二月而毕兵民之室宇靡所不奠居而诸侵故土人之田别以腴阜者补之欣然服矣大约城延袤杀于故五之二费杀五之三费杀则乐兴城杀则易守盖新邑之疆去吾州之游撃营仅隔一水烽火相望即缓急有警援师以晨发而午可至矣李侯以兹役之不易也既告成事而属不佞记之不佞窃覩中原之壤为鬬国之所必争虽髙坚之堞有所不能捍而江南最名饶乐不恒被兵其网利趣便之所又不利于障隔承平之季鲜有计及城者一旦岛冦起而不城之邑靡所不残躏于是版筑之役鼎兴而民骤困崇明之先一土城耳岿然于余皇四战之地歴三百余年而不中冦彼岂以其瘠而置之夫亦以其四战之民乘险而易为守也日者改土而甓则益坚今者避水而逺则益固就援迩则益强兹邑之繇庳而之岩也繇下而称望也固宜李侯成其详而王公宋公蹇公握其要矣王公名元敬浙之山隂人宋公名仕齐之平原人蹇公名达蜀之重庆人何侯名懋官浙之永嘉人李侯名大经江右之南昌人代王公者为余公立代宋公者邓公链荆公州土代蹇公者王公基李公涞时鼓舞焉于法得列书
　　溧阳令王侯去思记
　　余从南司马官中获接前缇骑大帅溧阳史元秉氏云元秉一日从溧阳吏士若而人来请曰邑前令王侯去吾邑六年矣令去时民有谣以纪之荐绅先生有诗歌赋颂之类以饬之而又合而成书俾若赵太宰邬中丞者序之庶可以慰吾思矣而至于今犹未己也意必得夫文章之士不妄许可者记其事如太史公班范之循吏传勒石而亭之于五父之衢俾夫出者入者游而憩者一举目而若覩王侯而后吾侪之思始慰也余读其书诸出荐绅先生笔者固未论独所谓十谣其辞甚俚而其事甚覈而详夫详则可以攷覈则可以信而俚则出于田更市儿之口而无可疑则余记之所由眆哉乃为采而裁润之溧阳当髙帝时最为畿辅近地于恩泽最深而时有一二犯法者没入田田之亩至赋米五斗而以次差减其为则凡四十有八而其蟹螺者若瓯脱者赋米仅一升甚或草一束然渐以不能无淆混而至嘉靖末啬夫之长以其繁而厌之删为官民二则于是吏益得窃其权而贿赇飞诡那移之弊滋矣侯故已悉其状属有诏丈量于是悉取旧则为规而躬率愿吏精胥行田亩察知其实着为絜令于是宿弊出而奸诡无所容蟹螺瓯脱之产渐识主而有余粒贫者稍一甘衣食矣侯又曰赋颇衷矣而敛不以法又不以时夫太急则困太缓则媮重则损农轻则损官非防也立平限为四以季受输取盈而不取耗胥足若绁吏手若洗侯乃曰可以施约束矣酌王文成公乡约之法而行之令三老诲民孝弟力田禁游手粘履者毋得六愽倡饮市魁毋得低昻物值以愚乡人毋得借师而文其讼以祈必胜诸有犯罪无赦于是其良者欣然而戴髙帝八条黠豪则惴惴奉三尺侯始曰可以施吾教矣朔望学宫延见诸博士弟子讲説经术课文秇给膏油之费以资之衿裾雍容过齐鲁矣盖走侯之四郭而其人忻忻如也之侯之雉门而其人肃如也入侯之讼庭而寂如也即侯之室而湛如也又以间游侯之泽宫而彬彬如也美哉王侯固循吏选哉日者天子加意元元欲以汉法陟斥二千石以下至黄绶今又且大计矣余窃以谓陟之之不若风之也斥之之不若愧之也以王侯之为循而树之七尺碑以旌其政可以风矣其不与者知有愧矣余不敢与衡地权不无一二小助焉盖去元秉之二月余而今令潘君来余以质之潘君曰然潘君亦循吏也其语当不诬王侯名应麟闽之龙溪人其去邑也仅以资得贰南雄郡嗟夫以侯之为循而仅贰逺郡也是公论不在上而在下也溧阳之人厚矣虽然使侯以髙第入任京朝显官余安敢记之哉
　　重创青莲阁记
　　青莲阁者故瓦官寺阁也六朝事迹以为晋时有二青莲得之瓦棺中以兹因縁而建兹寺庆元志亦云金陵新志曰非也晋哀帝时诏移陶官于淮水北遂以南岸陶地施僧庆力成之其宏丽甲诸刹青莲居士李白尝登瓦官寺阁极眺有诗纪之其句云杳出霄汉上仰攀日月行髙可知已至江南李主时寺俱付兵燹独阁存盖已改而为吴兴复改而为升元升元者李主僭元也或云自趾至顶可二百四十尺延袤称之盖至明嘉隆之季而荡然无复遗矣开士觉恒应真阐化后比丘乘縁询趾遂搆兰若冒以故名而于转轮藏后得小隙地益借檀募别为层宇虽髙广不能什一而涂泽庄严于像教毋替余所谓不见如来减劫时丈六金身亦不恶匪用解嘲盖实际也僧雏骈来谒余请阁名曰其瓦官乎曰寺额故命之矣将无吴兴乎曰无取义也抑取诸升元乎曰偏国之僭元也余乃更之以青莲曰青莲者居士白所署也非白而何以知瓦官之有阁也抑寺之所眆起乎虽不必征寓教可也莲以表洁青以表祥薄伽梵之所趺而安者乎拈而防笑者乎书以付僧使龛之壁
  </div>
  <div class="pagination">
   <a href="弇州四部稿_page232.html">
    上一页
   </a>
   <span>
    ...
   </span>
   <a href="弇州四部稿_page228.html">
    228
   </a>
   <a href="弇州四部稿_page229.html">
    229
   </a>
   <a href="弇州四部稿_page230.html">
    230
   </a>
   <a href="弇州四部稿_page231.html">
    231
   </a>
   <a href="弇州四部稿_page232.html">
    232
   </a>
   <span class="current-page">
    233
   </span>
   <a href="弇州四部稿_page234.html">
    234
   </a>
   <a href="弇州四部稿_page235.html">
    235
   </a>
   <a href="弇州四部稿_page236.html">
    236
   </a>
   <a href="弇州四部稿_page237.html">
    237
   </a>
   <a href="弇州四部稿_page238.html">
    238
   </a>
   <span>
    ...
   </span>
   <a href="弇州四部稿_page234.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
