<!DOCTYPE html>
<html>
<head>
    <meta charset="UTF-8">
    <title>杜诗详注 - 第 10 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杜诗详注 - 第 10 页/共 48 页</h1>
    <div class="content">　　【驿亭之名起于唐时也　宋之问诗丛篁夹路迷　释名地者底也其体底下　张正见诗高柳横遥塞　庾信诗圃半天高　谢灵运诗岩峭岭稠叠　刘孝成诗喧呼惊里闬　后汉李郃传和帝遣使者二人到益部郃曰有二使星入蜀分野晋天文志流星天使也尔雅邑外为郊郊外为野野外为林林外为坰抱朴子射勇于郊坰】
　　云气接昆仑涔涔塞雨繁羌童看【平声】渭水使【去声一作估】客向【一作尚】河源烟火军中幕牛羊岭上邨所居秋草静正闭小蓬门【十章咏秦州雨景也　云气弥漫故雨势淫溢羌童二句雨中之事烟火二句雨中之景秋日闭门自伤雨后岑寂也　黄河赋云气浩漫逺接昆仑括地志昆仑山在肃州酒泉县西南八十里杜佑曰长庆中刘元鼎为盟防使言河之上流由洪济西行二千里水益狭冬春可涉夏秋乃胜舟其南三百里三山中高四下曰歴山直大羊同国古所谓昆仑者也夷曰闷歴黎山东距长安五千里河源其间流澄缓下稍合众流色赤行益逺他水并注则浊河源东北直莫贺延碛尾隠测其地葢在剑南之西　潘尼苦雨赋听长霤之涔涔　邵注渭水在秦州其源出临洮故羌童得以观也　唐书鄯州鄯城县有河源军属陇右道谢朓诗弭节赴河源　江淹诗归人望烟火　诗羊牛下括　谢庄懐园引青苔无名路宿草塞蓬门】萧萧古塞冷漠漠秋云【一作风】低黄鹄翅垂雨苍鹰饥啄泥蓟门谁自北汉将【去声】独征西不意书生耳【一作眼】临衰厌【一作见】鼓鞞【十一章对雨而伤寇乱也　上四写景下四感时　鹄垂翅伤奋飞无路鹰啄泥慨一饱难期且燕蓟为梗谁成北伐之功吐蕃在边尚遣征西之将故听鼓鞞而心厌耳　荆卿歌风萧萧兮易水寒　张缵秋雨赋油云兴而漠漠　庾信诗秋云低晚气　古诗黄鹄一逺别千里顾徘徊　李陵诗熠熠似苍鹰　刘峻诗蓟门秋气清　虞羲诗拥旄为汉将曹植诗出自蓟北门自北二字本此后汉岑彭为征西将军征西二字本此　南史沈庆之曰今欲伐国而与白面书生谋事何由济杨炯诗宁为百夫长胜作一书生　裴子野诗方听鼓鼙声】
　　山头南【一作东】郭寺水号北流泉老树空庭得清渠一邑传秋花危石底晚景卧钟边【一作前】俛仰悲身世溪风为【去声】飒【一作肃】然【十二章咏秦州南郭寺也　言寺兼山水之胜庭得老树而生色承寺邑借清渠之传注承水花掩危石影落卧钟以况已之穷老故下有俛仰身世之感　茅山父老歌各在一山头　秦州记天水县界有水一北流入长道县诗滮池北流　鲍照诗空庭慙树萱　据九域志县名清水是邑以清水渠而传名据秦州记一北流是清渠传注一邑也后説意本湏溪　水经注清水导源东北陇山迳清水县故城东与秦水合东南注渭县张华诗抱杖临清渠王僧孺诗晓露拂秋花　江总诗危石耸前洲　邵注晚景向晚之影庾信诗凄凉临晚景　卧钟废钟之仆卧者　兰亭序俛仰之间巳为陈迹　鲍照诗身世两相弃　前汉书神君至其风飒然】
　　【杨徳周曰秦州诗满肚忧愤悱恻都非文人伎俩即归山独鸟迟老树空庭得二语亦令人阁笔】
　　传道【去声】东柯谷深藏数十家对门藤葢瓦映竹水穿沙痩地翻宜粟【顾作栗悮】阳坡可种瓜船人近相【一作相近】报但恐失桃花【十三章游东柯谷也　赵汸注起用传道二字则此下景物皆是未至谷中而先述所闻东柯佳胜如此故嘱舟人相近即报惟恐失却桃源也　司马迁报任少卿书深藏岩穴　杜田曰毛文锡茶谱宣州宣城县有防如山其东为朝日所烛号曰阳坡阮籍诗昔日东陵今在青门外五色曜朝日子母相钩带可见种宜于阳地新序船人固桑进对】
　　万古仇池穴潜通小有天神鱼今【一作人一作久】不见福地语真传近接西南境长懐十九泉何时【一作当】一茅屋送老白云边【十四章咏仇池穴也　池穴通天见其灵异神鱼福地据所闻而称述之名泉近接而曰长懐总属遥想之词送老云边公将有终焉之志矣　观末章读记忆仇池则前六句皆是引记中语　水经注仇池絶壁峭峙孤险登髙望之形若覆壶其髙二十余里羊肠蟠道三十六回上有平田百顷煑土成盐因以百顷为号山上丰水泉所谓清泉涌沸润气上流者也旧志仇池山上有田百顷泉九十九眼此云十九泉乃诗家省字之法鲍曰唐志成州同谷县有仇池与秦城接壌一统志仇池山属巩昌成县　水经注地道潜通太平御览名山记王屋山有洞周回万里名曰小有清虚之天　旧注世传仇池穴出神鱼食之者仙曹植诗河伯献神鱼　薛注道书有三十六洞天七十二福地西南即秦城也　上林赋悠逺长懐　梁简文帝诗栖神紫台上纵意白云边】
　　未暇泛沧海悠悠兵马间塞【一作寒】门风落木【一作塞风寒落木】客舍雨连山阮籍行多兴【去声】厐公隠不还东柯遂疎懒【一作放】休镊鬓毛斑【十五章在秦而羡东柯也　上四客居之况下四避地之思　阮籍厐公借以自方无心出仕故鬓斑不须镊矣　诗驱马悠悠秦州常有吐蕃之警故云兵马间后汉冯异传夜勒兵马申令军中　岑之敬诗塞门交度叶　顔延之诗侧闻风落木　潘岳议客舍洒扫以待征旅　蔡梦弼曰阮籍纵情物外时率意独驾不由径路车迹所穷辄恸哭而返厐徳公携妻子登鹿门采药不返　左思白髪赋星星白髪生于垂将拔将镊好爵是縻南史鬰林王年五岁戏高帝傍帝令左右镊白髪问王我是谁耶答曰太翁帝笑曰岂有为人作曾祖而拔白髪乎即掷镜镊】
　　东柯好崖谷不与众峰羣落日邀双鸟晴天巻【吴作养】片云野人矜【赵汸作矜一作吟】絶险水竹防平分采药吾将老儿童【一作童儿】未遣闻【十六章欲卜居东谷也　上四东柯之景下四卜居之意　归皆双鸟晴帯片云见与众峯独异邀字巻字乃句眼　野人勿矜险絶水竹防须平分羡其可避世也一云险处行吟以观水竹之佳胜　头陀寺碑崖谷共清风泉相涣邵注山穴曰岫山边曰崖崖之髙者曰岩上秀者曰峯泉出流川曰谷山之空坎幽隠者亦曰谷　沈佺期诗不与众山羣王褒诗连岩异众峯　江淹赤虹赋碧云巻半又卢照隣诗风巻去来云　申涵光曰卷片云可想晴空景色吴季海作养云便腐　前章言映竹水穿沙即水竹平分之意杜臆半水半竹为平分何逊诗卉木防平分采药二句即晚唐诗山下问童子言师采药去所本左传使营菟裘吾将老焉】
　　边秋阴易【音异】夕【一作久】不复【扶又切】辩晨光檐雨乱淋幔山云低度墙鸬鷀窥浅井蚯蚓上【去声】深【一作高】堂车马何萧索门前百草长【十七章咏山居苦雨也　曰夕曰晨见晓夜皆雨中四写雨中景物乱淋则骤低度则浓窥井求食上堂避湿也车马萧索益増旅中愁闷矣　杜臆有幔有墙有井有堂此见即次后诗也归去来辞恨晨光之希微　淮南子山云蒸柱础润本革衍义陶隠居云鸬鷀水鸟不卵生口吐其雏今】
　　【人谓之水老鵶　古今注蚯蚓一名蜿蟺善长吟于地中江湖谓之歌女　赵注张仲蔚所居蓬蒿满门寂无车马】
　　地僻秋将尽山高客【一作夜】未归塞云多防续边日少光辉警急烽常报传闻【一作声】檄屡飞西戎外甥国何得迕【一作近】天威【十八章客秦而忧吐蕃也　上四记边秋苦景下四言边警可危　吐蕃外甥之国何得迕犯天威葢反言以见和亲之无益　客未归乃自叹流离　陆机诗塞云起飞沙　陈后主诗浮云断还续蔡琰曲愁为子兮日无光辉　曹植乐府边城多警急　贾谊传斥候望烽燧文颍曰边方备寇作髙土橹】
　　【橹上作桔橰头兜零以薪草置其中常低之有寇即火然举之以相告曰烽　公羊传所传闻又异词　説文檄以木简为书长二尺以徴军也魏武奏事曰若有急则挿以鸡羽谓之羽檄　唐书景龙四年以金城公主下嫁吐蕃乾元元年肃宗以防女宁国公主下降回纥吐蕃传开元十年赞普请和上表曰外甥是先皇帝旧宿亲千岁万岁外甥终不敢先违盟誓顾炎武日知録册府元龟载吐蕃书皆自称外甥称上为皇帝舅开元二十一年从公主言树碑于赤岭维大唐开元二十一年岁次壬申舅甥修其旧好同为一家　左传齐侯曰天威不违顔咫尺】
　　鳯林戈未息鱼海路常难候火云峰【一作烽】峻悬军幕【一作暮】井干【音干】风连西极动月过北庭寒故老思飞将【去声】何时【一作人】议筑坛【十九章忧乱而思良将也　时边境未宁故尚须逺戍风连欲动谓吐蕃西竞月过加寒谓北庭无将此借秋景以慨时事又是年子仪召还故望筑坛而任飞将　黄注候火承戈悬军承路　旧注风连二句写边秋景色今依卢注另为之解于末句思飞将意却有闗合　水经河水又东歴鳯林北秦州记枹罕原北名风林川旧唐书鳯林县属河州本汉白石县地属金城郡一统志鳯林闗在今临洮府兰州　唐书天宝元年河西节度使王倕克吐蕃鱼海又李国臣传以折冲从收鱼海三城　谢灵运诗平明望云峰云峰喻候火之炽而高也　蜀志郑度説刘璋曰左将军悬军袭我军无辎重又邓艾伐蜀悬军深入周礼挈壶氏掌挈壶以令军井易井收勿幕注井口曰收勿遮幕之卢注凢军旅所在必资井泉汉时耿恭】
　　【整衣拜井水泉涌出曰幕井干水竭可知　上林赋左苍梧右西极楚辞余夕至乎西极　班彪传南匈奴掩破北庭　卢注李嗣业初为北庭节度乾元二年同围邺城正月卒于军中　朱注是年七月郭子仪以鱼朝恩之谮罢闲京师　故老自谓后汉胡广疏谘之于故老　前汉李广为右北平太守号曰汉之飞将军刘峻诗飞将出长城　高帝纪汉王斋戒设坛塲拜韩信为大将军】
　　唐尧真自圣野老复【扶又切】何知晒药能无妇应【蔡读于陵切】门亦【一作幸】有儿藏书闻禹穴读记忆【一作悟】仇池为【去声】报鸳行【戸朗切】旧鹪鹩在【一作寄】一枝【末章慨世不见用而羇栖异地也　自圣见谠言不能入何知见朝政不忍闻故欲挈妻子而偕隠禹穴在蜀中仇池在同谷时未有定居故两地皆欲借栖十月公往同谷季冬遂赴成都末章葢已自计行迹矣封禅文君莫盛于唐尧书大传尧以唐侯升为天子周书仆臣谀厥后自圣此讽肃宗也　列子尧治天下五十年不知天下治欤不治欤问之在朝在朝不知】
　　【问之在野在野不知此暗用其意　陈情表无应门五尺之童　庄子子路曰夫子欲藏书则试往因焉　吴越春秋禹登委宛之山发石得金简玉字之书山中有一穴深不见底谓之禹穴杜臆旧注引吴越春秋以证大禹藏书之所但吴越所记乃在防稽而公所闻乃蜀之石纽禹生处也知公适秦之初已有入蜀之意　萧慤诗读记知州所观图见岳形　仇池记云仇池百顷周回九千四十步东西二门土则冈阜低昂泉流交灌公之惓惓于仇池者葢为是也英雄记许靖过仇池树下有碑靖驻马一览无遗　鸳行侣指同朝旧友古诗厠迹鸳鹭行　庄子鹪鹩巢于深林不过一枝诗疏桃防今鹪鹩防小黄雀也左思诗巢林栖一枝刘克庄曰唐人游边之作数十篇中间有三数篇一篇间有一二联可采若此二十篇山川城郭之异土地风气所宜开巻一览尽在是矣网山送蕲师云杜陵诗巻是图经信然　以入秦起以去秦终中皆言客秦景事】
　　月夜忆舍弟【鹤注诗云戌鼓断人行边秋一雁声当是乾元二年秦州作是年九月史思明陷东京及齐汝郑滑四州宜戍鼓之未休二弟一在许一在齐皆在河南故忆之】
　　戍鼓断人行边秋【一作秋边】一雁声露从今夜白月是故乡明有弟皆分散【一作羁旅】无家问死生寄书长不达【一作避】况乃未休兵【上四月夜之景下四忆弟之情故乡句对月思家乃上下闗纽　杜臆闻雁声而思弟乃感物伤心　今夜白又逢白露节候也故乡明犹是故乡月色也公携家至秦而云无家者弟兄离散东都无家也　周注伤心断肠之语令人读不能终篇　庾信诗戍楼鸣夕鼓刘孝绰诗隔山闻戌鼓　汉书赤眉烧长安宫室城中无人行　张正见诗对月想边秋　又终无一雁带书飞　月令仲秋之月白露降　薛道衡诗今夜寒车出　苏武诗故乡梦中近　左传寡人有弟不能和协而使糊其口于四方陶潜诗分散逐风转诗乐子之无家　又死生契濶　魏文帝诗寄书浮云往不还陆机诗音书长不达　史记莫如按甲休兵王彦辅曰子美善用故事及常语多颠倒用之语峻而体健如露从今夜白月是故乡明之类是也】天末懐李白【按赵子栎曰白于至徳二载坐永王璘事而谪夜郎公在秦州懐之而作是也邵宝谓白已死公在防州作葢误认寃魂为白魂耳】
　　凉风起天末君子意如何鸿雁几时到江湖秋水多文章憎命达魑魅喜人过应【平声】共寃魂语投诗赠汨罗【风起天末感秋托兴鸿雁想其音信江湖虑其风波四句对景懐人下则因其放逐而重为悲悯之词葢文章不遇魑魅见侵夜郎一窜几与汨罗同寃説到流离生死千里闗情真堪声泪交下此懐人之最惨怛者　文人多遭困踬似憎命达山鬼择人而食故喜人过寃魂指屈原投诗谓李白　西京杂记赵飞燕归风送逺操凉风起兮天陨霜懐君子兮难望周书时训立秋之日凉风至　天末天之穷处陆机诗游子天末还期不可寻　石崇思归引秋风厉兮鸿雁征徐孝嗣诗行云传响归鸿寄书　曹植诗之子在万里江湖逈且深黄注憎命达犹云诗能穷人喜人过即招魂中甘人意　左传魑魅魍魉莫能逢之　后汉审配书寃魂痛于幽防楚辞二八接武投诗赋只　水经注湘水又北汩水注之汩水东出豫章艾县恒山西经罗县北谓之罗水】
　　【汩水又西为屈潭即罗渊也屈原懐沙自沉于此一统志汨罗在长沙湘隂县北】
　　【叶梦得曰杜诗寄髙詹事云天上多鸿雁池中足鲤鱼鸿雁二物也鲤者鱼之一种疑不可以对鸿雁然懐李白云鸿雁几时到江湖秋水多以鸿雁对江湖为正对矣得舍弟消息云浪传乌鹊喜深负鹡鸰诗乌鹊二物疑不可以对鹡鸰然偶题云音书恨乌鹊号怒怪熊罴以乌鹊对熊罴为正对矣寄李白云几年遭鵩鸟独泣向麒麟鵩鸟乃鸟之名鵩者疑不可以对麒麟然哭韦之晋云鵩鸟长沙讳犀牛蜀郡怜以鵩鸟对犀牛为正对矣寄贾严两阁老云貔虎孄金甲麒麟受玉鞭以貔虎对麒麟为正对矣子美岂不知对属之偏正邪葢其纵横出入无不合耳】
　　宿赞公房【原注赞京师大云寺主谪此安置　鹤注诗云陇月向人又言菊荒莲倒当是乾元二年晚秋在秦州作】
　　杖锡何来此【一作久】秋风已飒然雨荒深院菊霜倒半池莲放逐宁违【一作亏】性虚空不离【去声】禅相逢成夜宿陇月向人圆【从谪迁叙起菊荒雨后莲倒霜前此僧房秋景承次句身虽放逐心本空虚此称美赞公承首句陇月团圆是伤异地相逢结处防宿字　赵汸注起作问词叹方外之人亦被迁谪也　邵注杖锡禅家以锡为杖也经云又名智杖又名徳杖释氏称游行僧为飞锡安住僧为挂锡晋庐山道人游石门诗序因咏山水遂杖锡而游　风赋楚襄王游于兰台之宫有风飒然而至　陆放翁诗霜凋两岸栁水浸一天星意本杜句　庾信诗阁影入池莲齐王俭诗萍开欲半池　贾谊传被谗放逐　楞严经虚空寂然洙注释经以禅宗为空门　何逊诗山鸎空曙响陇月自秋晖　华严经如来于此四天下中或名圆满月一説此暗用释氏月印万川处处皆圆意】
　　【赵汸曰杜公与房琯为布衣交及房琯罢相公上疏争之亦几获罪由此龃龉流落赞亦房相之客时被谪秦州公故与之欵曲如此】
　　赤谷西崦人家【地理志秦州有崦嵫山在赤谷之西故曰西崦曹操与刘先主战于此谷川水为之丹因号赤谷一统志赤谷在秦州西南七十里中有赤谷川崦嵫山在秦州西五十里】
　　跻险不自安【荆作宣一作喧】出郊已清目溪回日气暖迳转山田熟鸟雀依茅茨藩篱带松菊如行武陵暮欲问桃源【一作花】宿【此宿赤谷山家而题诗以志其胜也通首写逺近幽景如一幅桃花源记　綖注三四説西崦五六説人家武陵暮説西崦桃源宿説人家　谢灵运诗跻险筑幽居　又空庭来鸟雀　江淹诗还望岨山田　墨子茅茨不剪归去来辞松菊犹存】
　　【张綖曰公弃官之秦州留宿赤谷西崦人家而有此作又公诗云晨发赤谷亭险艰方自兹深山苦多风落日童稚饥悄然邨墟回烟火何由追亦言其地僻而人稀耳当斯境也忽得茆茨松菊人家一宿岂不犹武陵之桃源耶　鸟雀依茅茨藩篱带松菊説山家景物甚幽贫知静者性自益毛髪古説隐居品格特髙】
　　西枝邨寻置草堂地夜宿赞公土室二首【鹤注公乾元二年七月自华至秦意欲居此故寻置草堂地西枝邨在秦近郭有岩窦之胜杉漆之利赞公尝称之公以闗辅饥弃之同谷当是其年秋晚冬初作故诗有天寒日短之句】
　　出郭眄【莫甸切】细岑披榛得微路溪行一流水曲折方屡渡赞公汤休徒好【去声】静心迹素昨枉霞上作盛论岩中趣【此章往西邨寻地而作　首段过访赞公欲问西枝之胜也　杜臆公欲得幽僻无人之境故望细岑涉流水以求之溪止一水以左右往来故须屡渡　刘曰眄斜视也　宋之问诗细岑互攒倚　赵至书步泽求蹊披榛覔路　郭璞流寓赋修焦丘之微路　王褒四子讲徳论曲折不失节　洙注惠休上人姓汤　谢灵运诗心迹双寂寞　晏曰素谓质素也　霞上作谓身伴云霞而作书相寄梦弼谓才思挺出云霞之外此另一説江淹诗铄铄霞上景懵懵云外山刘绘诗灼烁在云间氤氲出霞上张正见诗凌云霞上起　洙注后汉书旌车之招相望于岩中】怡然共擕手恣意同逺步扪萝澁先登陟巘反顾要求阳冈暖苦涉【晋作步一作陟】阴岭沍惆怅老大藤沉吟屈蟠树【次言共游邨中欲卜草堂之地也　澁先登山高足倦　反顾回头恐坠求阳涉阴自北至南老藤蟠树景状竒古故徘徊憇息于其下　诗擕手同行　西京赋恣意所幸　范云诗扪萝正忆我折桂方思君　説苑二子先登　诗陟则在巘顔延之诗阳冈团精气阴谷泄烟寒　师氏曰山南向阳故暖山北背阴故寒沍　郭璞诗沉吟立夕阳　卢世南琵琶赋屈蟠犀岭】卜居意未展杖策回且暮层巅【一作天】余落日草蔓已多露【末乃未得佳地而回宿于土室也　此章前二段各八句后段四句收　左思诗杖策招隠士谢灵运诗筑观基层巅卢子谅诗凝露霑蔓草】
　　天寒鸟已归月出山【晋作山一作人】防【一作已】静土室延白光松门耿疎影跻攀倦日短语乐【音洛】寄夜永明燃林中薪暗汲石底【一作泉】井【此章宿赞公土室而作　首段叙暮夜景事　杜臆起四句可以入画公足力巳倦而犹永夜晤语兴趣自不可及　燃薪代烛汲井烹茶此山居清况　鲍照诗天寒幽鸟归谢灵运诗牵叶入松门　赵注天寒在冬故日短夜永书日短星昴天台赋恣语乐以终日　江淹诗夜永起懐思】大师京国旧徳业天机秉从来支许游兴【去声】趣江湖迥数竒【音箕】谪闗塞道广存箕颍何知戎马间复【扶又切】接尘事屏【音丙　此志赞公高风并及离合之感　尘事屏言与屏迹尘事之人相接也　王粲诔表扬京国　晋书文立传雅有徳业　洙注支遁字道林讲维摩经遁为法师许询为都讲　史记李广数竒孟康曰竒只不耦也范筠诗数竒不可偶性直谁能纡　后汉许劭曰太丘道广广则难周　谢灵运云徐干有箕颍之心国语范文子立于戎马之前　陶潜诗闲居三十载遂与尘事防】幽寻岂一路逺色有诸岭晨光稍朦胧防越西南顶【末欲来朝寻胜以遂草堂之愿　此与上章同格　景福殿赋晨光内照支遁诗朦胧望幽人】
　　寄赞上人【鹤注此当是乾元二年秦州作　摩诃般若经何名上人佛言若菩萨一心行阿耨菩提心不散乱是名上人増一经云处世有过能改者为上人】
　　一昨陪锡杖卜隣南山幽年侵腰脚衰未便阴崖秋重【平声】冈北面起竟日阳光留茅屋买【一作置】兼土斯焉心所求【此承上章亦与赞公商卜居也上云更越西南顶故此章遂提西南两段首段欲卜居南山　杜臆卜居先卜隣公之惓惓于西枝邨为赞公在耳　未便阴崖秋犹前诗苦陟阴岭沍竟日阳光留犹前诗要求阳冈暖　希曰梵云阿若罗此云锡杖　左传唯邻是卜鲍照诗阴崖积夏雪阳谷散秋云　易林火盛阳光逺注屋兼买土谓欲得山中带土之地可居亦可耕也旧作兼买其地岂有买屋无地者】近闻西枝西有谷杉桼【音漆字他本作黍非】稠亭午颇和暖石【一作沙】田又足收当期塞【一作寒】雨干【音干】宿昔齿疾瘳徘徊虎穴上面势龙头【次言欲卜居西谷　杉漆石田见物产可资但亭午暂暖不如竟日留光耳　卢注西枝西曰有谷定指同谷近闻必指同谷邑宰书公至同谷界诗邑有贤主人来书语絶妙此可相证同谷七歌中南有龙兮在山湫后发同谷县诗停骖龙潭云回首虎崖石诗云虎穴龙指此无疑　天台赋羲和亭午太平御览日初出曰旭曰晰曰晞在午曰亭午在未曰昳　左传吴将伐齐于胥曰夫得志于齐犹获石田也无所用之　陜西通志虎穴在成县城西　考工记审曲面势以饬五材注察五材曲直方面形势之宜　龙一在飞龙峡一在天井山方舆胜览飞龙峡在仇池山下白马氐扬飞龙据仇池故名其东杜甫避乱居此有诗云云】柴荆具茶茗迳【一作遥】路通林丘与子成二老来往亦风流【末计定居后情事仍归结卜隣意　此亦与上章同格　谢灵运诗促装返柴荆　世説此为茶为茗觉有异色神农食经茶茗久服令人有力早收曰茶晚收曰茗　谢安诗寄傲林丘　二老本孟子晋书乐广传天下言风流者以王乐为称首】
　　【王嗣奭曰此章乃真实商量本尺牍而韵以为诗耳虎穴龙其地幽胜径通林丘与赞公近今志书所载有杜公故宅岂于此曾暂住耶】
　　太平寺泉眼【鹤注太平寺在秦州诗云北风起寒文当是乾元二年秋冬之交作】
　　招提慿高冈疎散连草莽【莫补切】出泉枯柳根汲引岁月古【首从寺泉叙起　招提佛寺名详见一巻　宋武帝教或疎散山林不闗进达　景帝纪广荐草莽草稠曰荐深曰莽　易象山下出泉　江赋汲引沮漳】石间【一作门】见海眼天畔萦水府广深丈尺间宴息敢轻侮青白二小幽姿可时覩如丝气或上【时掌切】烂熳为云雨【此形容泉眼之神异海眼水府见其穴小而泉多只此丈尺之间人不敢忽者以中有神物故能兴云致雨也　成都记距石笋二三尺毎夏月大雨陷作土穴水湛然以绳系石投其下愈投而愈无穷凡三五日忽然不见故曰海眼此寺泉从石中而出亦如海眼也　天畔言其髙　楚辞凿山楹以为室下披衣于水府南征赋曾潭水府　水经注汉水又东合洛谷其地有神蛇戍左右山溪多五色性驯良不为毒殆即此类朱注二蛇乃龙类　谢灵运诗潜虬媚幽姿　沈约诗烂熳蜃云舒】山头到山下凿井不尽土取供十方僧香美胜牛乳北风起寒文弱藻舒【一作胜】翠缕明涵客衣净细荡林影趣【此记其味美而色清　山不尽土则井水难得故此泉特为可贵寒文翠缕水中实景涵衣荡影水上虚景　庄子凿井而饮　楞严经如一井空空生一井十方虚空亦复如是　法华经十方佛土中唯有一乗法　维摩经阿难白佛言忆念昔时世尊身小有疾当用牛乳　乳泉泉之白而甘者　庾信诗山月落客衣单】何当宅下流余润通药圃三春湿黄精一食生毛羽【此羡山泉而仍动卜居之兴也　杜臆唯乳泉香美故引润黄精而一服可仙　此章起结各四句中二段各八句　博物志太阳之草名黄精饵之长生本草黄精阳草久服轻身延年　拾遗记昭王梦有人衣服皆毛羽因名羽人】
　　东楼【通志东楼跨府城上形制尚古　鹤注诗云驿使葢使吐蕃者经此当是乾元二年秦州作】
　　万里流沙道西行【吴作征西一作西征】过此【一作北】门但添新【一作征】战骨不返旧征【一作死生】魂楼角凌风迥城阴带水【一作雨】昬传声看【平声】驿使【去声】送节向河源【此咏秦州东楼也上四痛已往将士下四怜现在使臣　楼当驿道故征西者皆过此门战骨征魂言其有去无还楼角城阴写出高寒隂惨景色故驿使至此不禁触目伤心　鹤注流沙在西之极吐蕃所居之城中国往吐蕃者道出于此老子西涉流沙不返　汉晋有征西将军公诗有汉将独征西即此征西也征西起下战骨征魂但征字未免重出　传声看驿使闻驿使传呼之声而往看也　赵曰时遣使和好吐蕃故用张骞寻河源事】
　　雨晴【王洙注一作秋声　鹤注当是乾元二年秦州作　杜臆诗云塞柳乃边上之栁知此诗作于秦州矣顾注楼上即东楼与前首同时】
　　天外【旧作水非容斋作永一云际】秋云薄从西万里风今朝好晴景久雨不妨农塞【一云岸】栁行【赵音杭】疎翠山梨结小红胡笳楼上发一雁入高空【此喜边塞初晴也上四雨后新晴下四晴时景物上是一气説下是四散説　西风起则秋气晴不妨农可收获也栁疎梨结深秋物候或翠或红雨后色新末二当分合看笳遇晴而倍响雁因晴而向空此分説也雁在塞外习听胡笳今忽闻笳发而翔入空中此合説也　晋鼓吹曲流光溢天外　梁简文帝诗一雁声嘶何处归】
　　寓目【鹤注诗云闗云塞水羌女胡儿当是乾元二年在秦州作　左传得臣与寓目焉梁元帝答张缵文寓目写心因事而作】
　　一县葡萄熟秋山苜蓿多闗云常带雨塞水不成河羌女轻【一作揺】烽燧胡儿掣【山谷作掣诸本作制】骆駞自伤迟暮眼丧【去声】乱饱经过【平声　寓目动边愁也上六皆目中所见者末防眼字以醒题　首联物产之异次联地气之殊三联人性之悍渐説到边塞可忧处故有丧乱经过之慨谓不堪再逢乱离也　史记大宛传宛左右以葡萄为酒富人藏至万余石久者数十岁不败俗嗜酒马嗜苜蓿汉使取其实来于是天子始种之离宫别馆　永徽图经蒲萄生陇西五原炖煌山谷今处处有之其实有紫白二种　西京杂记乐游苑多苜蓿一名懐风　史记周幽王为烽燧大皷正义曰昼日为烽以望火烟夜举燧以望火光　掣牵挽也骆驼立掣而后伏伏而后兴外国图大秦国人长一丈五尺好骑骆驼　塞外地高四下荒凉无阻故不成河　陶潜诗脱有经过便】
　　【朱鹤龄曰此诗当与州图领同谷一首参看闗塞无阻羌胡杂居乃世变之深可虑者公故感而叹之未几秦陇果为吐蕃所陷　杨徳周曰闗云常帯雨塞水不成河谷暗非闗雨枫丹不为霜皆字字可思】山寺【鹤注此诗乾元二年在秦州作】
　　野寺残僧少山园细路高麝香眠石竹鹦鹉啄金桃乱水【一作石】通人过悬崖置屋牢上方重【平声】阁晚百里见秋【一作纎】毫【山寺记胜游也首二总提石竹金桃此山园之物麝香自眠鹦鹉来啄可见残僧之少矣牢屋重阁乃野寺之房涉水登崖上方逺见又知细路之髙矣此诗分承互应脉理精宻如此　赵汸云鹦鹉二句本状寺之荒芜以秦陇所产禽兽花木言之语反精丽图经阁道萦旋上下千余丈者即山园细路髙也其山下水纵横可涉者即乱水通人过也又玉堂闲话云麦积山梯空架险而上其间千房万室悬空蹑虚者即悬崖置屋牢也又云高槛可以眺望虚窗可以来风即百里见纎毫也　残僧少言余僧无几也残与少有别祢衡鹦鹉赋命虞人于陇坻知鹦鹉为陇右所产者嵇康养生论麝食柏而香本草麝香形似麞常食柏】
　　【叶得香　酉阳杂俎卫公云蜀中石竹有碧花　唐西域传康者一曰萨末鞬亦曰飒末建贞观时岁入贡金桃银桃诏令植苑中鹤注崇仁饶焯景仲与余言尝见武林有金桃色如杏七八月熟因知东都事畧所记外国进金桃银桃种即此也　尔雅释水正絶流曰乱诗涉渭为乱鲍照诗悬装乱水区　陶潜桃花源序舍船从口入初极狭才通人　何逊诗悬崖抱竒崛　邵注上方谓僧之方丈在山顶也维摩诘经升于上方汉书翼奉传上方之情乐也孟康注上方谓北与东也葢阳气所萌生故曰上方　崔湜诗升攀重阁逈】即事【鹤注诗云人怜汉公主生得渡河归谓宁国公主乾元二年八月丙辰自回纥归当是其年作谢灵运诗即事怨暌擕陶潜诗即事多所欣】
　　闻道【去声】花门破和亲事却非人怜汉公主生得渡河归秋思【去声】抛云髻【一作鬓】腰支賸【音剰一作胜】宝衣羣凶犹索【色责切】战回首意多违【此诗讽时事也和亲事却非谓一事而三失具焉初与回纥结防本欲借兵以平北寇孰知滏水溃军花门同破此一失也且可汗既死公主面而归抛髻賸衣忍耻含羞之状见矣此二失也是时思明济河索战而回纥之好已絶与和亲本意始终违悖此三失也公诗云圣心颇虚伫时议气欲夺老成谋国之言真如烛照而数计矣　旧唐书乾元二年三月回纥从郭子仪战于相州城下不利奔西京四月可汗死其牙官都督等欲以宁国公主殉塟公主以中国礼拒之然犹依本国法面大哭竟以无子得归八月诏百官于鸣鳯门外迎之新书宁国公主先嫁郑巽又嫁薛康衡乾元元年降回纥毗伽阙可汗二年八月归朝　朱注是年九月史思明分兵四道济河李光弼弃东都守河阳羣凶句正指其事　汉书髙帝使娄敬和亲汉书赞和亲无益已然之明騐也　繁钦有秋思赋　曹植诗红顔韡韡云髻峩峩　庾肩吾诗非闗能结束本是细腰支　六韬武王伐纣防宝衣投火而死陆倕石阙铭弃彼宝衣　傅正都赋将以威天下而御羣凶】
　　遣懐【鹤注诗云寒城塞日皆指秦州而言是乾元二年作　赵汸曰时客秦州欲于东柯谷西枝邨寻置草堂而未遂末托意于栖鸦所遣之懐在此　顾注愁眼二字便见所懐八句皆言愁中景物聊借诗以排遣之耳】
　　愁眼看【平声】霜露寒城菊自花天风随防柳客泪堕清【一作晴非】笳水静楼【一作城】阴直山昏塞日斜夜来归鸟尽啼杀后栖鸦【此边塞凄凉触景伤懐而借诗以遣之句句是咏景句句是言情説到酸心渗骨处读之令人欲涕　赵汸注天风句下因上客泪句上因下水静句下因上山昏句上因下　顾注结聨即上林无限树不借一枝栖之意葢叹卜居无地也　记霜露既降　谢朓诗寒城一以眺　刘桢诗轻叶随风转此云天风随断柳刘删诗边声陨客泪此云客泪堕清笳皆用古人语而句法倒装耳　蔡邕诗枯桑知天风　谢朓诗淫淫客泪垂　又寥戾清笳转　庄子水静则明梁元帝诗水静防楼船　孔徳绍诗山昏五里雾　张正见诗昏昏塞日沉　潘岳杨仲武诔归鸟颉颃】
　　【赵汸曰天地间景物非有所厚薄于人惟人当适意时则情与景防而景物之美若为我设一有不慊则景物与我漠不相干故公诗多用一自字如寒城菊自花故园花自发风月自清夜之类甚多】天河【鹤注此当是乾元二年七月在秦州作故有伴月落边城之句　王柏曰天河从北极分为两头至于南极随天而转入地下过水之气也广雅云汉星汉河汉银汉银河绛河天津汉津皆天河名】
　　常时任显晦秋至转【从赵本一作最吴作辄】分明纵被微云掩终能【一作当一作输】永夜清含星动双阙伴月落边城牛女年年渡何曾【音层】风浪生【此客秦而咏天河也秋至分明提醒天河三四见其夜夜分明五六见其处处分明七八见其岁岁分明此直咏天河而寓意在言外篇中微云掩风浪生似为小人谗妬而发　双阙指京师边城指秦州　陶潜传赞显晦殊途　沈约诗秋至愍衰草　刘诗的的最分明　世説谢景重曰意谓不如微云防缀　鲍照蒿里行驰波催永夜　周礼注象魏宫门双阙古诗双阙百余丈　国策楼橹不施而边城降周王褒启边城无草　吴筠续齐谐记桂阳城武丁有仙道忽谓其弟曰七月七日织女当渡河诸仙悉还宫吾已被召弟问曰织女何事渡河答曰织女暂诣牵牛明日失武丁　杜审言诗年年今夜尽　南齐书沈攸之攻郢城夜常风浪】
　　【张綖曰首二见君子之节因时而显三四言小人掩蔽无损其先五句近而有耀诚则形也六句在逺弥彰徳不孤也末联谓从容静俟则风波自息矣洪仲曰天河初月二诗皆暗写题意不露题字】初月【诗有古塞闗山之语当是乾元二年在秦州作】
　　光细【一云常】初【陈作欲一作岂】上影斜轮未安微升古塞【一作堞】外已隐暮云端河汉不改色关山空自寒庭前有白露暗满菊花圑【英华作栏　此在秦州咏初月也光细景斜初月之状乍升旋隐初月之时下四皆承月隐説河汉闗山言逺景庭露菊花言近景总是夜色朦胧之象　洪仲注光影就明处言轮就暗处言河汉色明见月影忽沉闗山自寒见月光全没末防暗字总见无月可窥矣　张逺注此诗句句有一初字】
　　【意细玩自见　左传注月体无光待日照而光生半则为全乃成望周王褒诗上如半壁　庾信诗桂满独轮斜李隅赋波水荡而月轮斜　王褒启塞外饶沙古诗河汉清且浅　乐府陵霜不改色　王褒诗闗山夜月明　或曰毛诗零露漙兮説文漙徒官切露多貌庭前有白露暗满菊花团疑是漙字朱注韵防团或作専周礼其民専而长是也漙集韵或作专通作専以古多混用谢灵运诗火云团朝露谢朓诗犹霑余露团谢惠连诗团团满叶露江淹诗檐前露已团庾信诗惟有团阶露承睫苦霑衣薛道衡诗高秋白露团旧本俱作团　记季秋之月菊有黄华】
　　【山谷诗话王原叔説此诗为肃宗而作今按此诗若依旧説亦当上下分截上四隐讽时事下四自叹羇栖光细见徳有亏影斜见心不正升古塞初即位于灵武也隐暮云旋受蔽于辅国良姊也河汉不改谓山河如故闗山自寒谓陇外凄凉露暗花团伤逺人不防光被也】
　　捣衣【鹤注是时安史未息又备吐蕃当属乾元二年作　谢灵运有衣诗题】
　　亦知戍不返秋至拭清砧已近苦【一作暮】寒月况经【一作惊】长别心宁辞捣衣【一作熨】倦一寄塞垣深用尽闺中力君听【平声】空【去声】外音【衣代戍妇言情也戍不返捣衣之故拭清砧捣衣之事三四承首句五六承次句七承五六仍应拭清砧八承三四仍应戍不返分之则各有条绪合之则一气贯通此杜律所以独至也逺注王湾捣衣诗风响传闻不到君即此诗末句意但蕴借不如耳　诗传戍屯兵守也　江淹诗秋至捣】
　　【罗纨　玉篇砧捣石也刘希夷诗盻青砧兮怅盘桓赵充国传土地苦寒汉马不耐冬　鲍照诗长别逺无双宋武帝传江山起别心　谢朓诗南隣捣衣急丹铅録字林直舂曰捣古人捣衣两女子对立执一杵如舂米然今易作卧杵对坐捣之取其便也　蔡邕疏秦筑长城汉筑塞垣所以别内外置殊俗注塞垣长城也宋之问诗空外有飞烟通雅空外犹单外也汉书张禹传请邓太后还宫以为冬处单外】
　　【朱子诗经集传多顺文解义词简意明唐汝询解唐诗亦用此法但恐敷衍多而断制少耳今注杜诗间用顺解欲使语意贯穿融洽此章赵汸注云此因闻砧而托为捣衣戍妇之词曰我亦知夫之逺戍不得遽归方秋至而拂拭衣砧者葢以苦寒之月近长别之情悲亦安得辞捣衣之劳而不一寄塞垣之逺是以竭我闺中之力而不自惜也今夕空外之音君其听之否耶音字含一诗之意唐仲言极称斯注今标此以发顺解之例】
　　归燕【鹤注旧编在乾元二年秦州诗内下四章并同　魏文帝诗归燕翩兮徘徊】
　　不独避霜雪其如俦侣稀四时无失序八月自知归春色岂相访【一作误】众雏还识机故巢傥未毁防傍【去声】主人飞【归燕伤羇旅也　上四咏燕归下四咏燕来方去而冀其复来乃诗人忠厚之意　春色二句作望燕之词故巢二句代燕作答词　杜臆末乃自寓巳意虽弃官而去非果于忘世也　鲍照双燕诗岂但避霜雪当儆野人机　嵇康诗邕邕和鸣顾盻俦侣　杜臆四时二句具见身分隐然有时止时行意　易与四时合其序　傅咸燕赋信进止之有序　月令二月鸟至八月鸟归　阴铿诗上林春色满　鹦鹉赋悯众雏之无知　又才聪明以识机　晋书朔马謡燕雀何徘徊意欲还故巢陶潜诗先巢故尚在相将还旧居　汉乐府长歌行来到主人门】
　　【卢元昌曰尝读谷风弃妇始曰无逝我梁无发我笱何其厚也至曰我躬不阅遑恤我后又叹其决絶之甚公曰故巢倘未毁防傍主人飞明知故巢巳毁犹拳拳冀主人勿弃身虽弃官心还恋主也】促织【黄希曰尔雅释蟋蟀一名蛬今促织也陆玑疏云似蝗而小正黒有光泽一名蛬一名蜻楚人谓之王孙幽州人谓之趣织里语云趣织鸣懒妇惊是也古今注促织一名梭机莎鸡一名络纬】
　　促织甚微细哀音【一作声】何动人草根吟【一作泠】不稳牀下意【一作夜】相亲久客得无泪故【吴作放】妻难及晨悲丝【一作】与急管感激异天真【促织感客思也　哀音动人领起通章草根牀下皆其哀音久客故妻此其动人者末言防鸣出自天真故其感人独至丝管属借形　班固典引不遗微细　阮籍诗鶗鴂发哀音　沈约诗草根积霜露　王褒传蟋蟀秋吟　诗十月蟋蟀入我牀下　鹦鹉赋逐臣为之屡叹弃妻为之歔欷鲍照诗弃妻望掩泪逐臣对抚心此五六所本后汉书温序曰久客思乡里　汤惠休秋风词蟋蟀夜鸣防人肠长夜思君心飞扬　顾注故妻指弃妇孀妇言朱买臣传故妻与夫家见买臣饥寒呼饭之　陆机诗欲鸣当及晨　宋武帝诗深心属悲弦　鲍照诗催急管为君舞　蔡邕琴赋感激歌一低一昂　琴操伏羲作琴修身理性返其天真】
　　【诗到结尾借物相形抑彼而伸此谓之尊题格如咏促织而末引丝管咏孤雁而末引野鵶是也】萤火【尔雅萤火一名即照崔豹古今注萤火一名晖夜一名景天一名燐一名丹良一名丹鸟一名夜光一名宵烛吕氏本草萤火一名夜照一名熠燿一名救火一名据火一名挟火】
　　幸因腐草出敢近【去声】太阳飞未足临书巻时能防客衣随风隔幔小带雨傍【去声】林微十月清霜重飘零何处归【萤火刺阉宦也　首言种之贱次言性之阴三四近看见其多暗而少明五六逺看见其潜形而匿迹末言时过将销此軰直置身无地矣　鹤注谓指李辅国軰以宦者近君而挠政也今按腐草喻腐刑之人太阳乃人君之象比义显然　月令腐草化为萤尔雅释腐草得暑湿之气为萤　説文日实也太阳之精沈旋萤诗阳升反夺照又云当朝阳于戢景兮　临书巻用车囊萤读书事　傅嘉运萤诗夜风吹不灭　张正见诗隔幔似重钩　沈旋萤诗雨坠弗亏光　湛方生吊鹤文负清霜而夜鸣　谢惠连雪赋从风飘零　朱超诗此夜逆风何处归】
　　蒹葭【诗兼葭苍苍尔雅释葭一名苇即芦也茅之未成者一名蒹似萑而细高数尺】
　　摧折不自守【一作与】秋风吹若何暂时花戴【一作载一作带】雪几处【一作堕水】叶沉波体弱春苗【一作风一作甲】早丛长夜露多江湖后摇落亦【一作只】恐岁蹉跎【蒹葭伤贤人之失志者　暂时花发叶已沉波申上秋风摧折春苗夜露遡其前江湖揺落要其后也　北方风气早寒故蒹葭望秋先零南方地气多暖故在江湖者后落　秋风摧折如彼而逺托江湖者亦复蹉跎于岁晚乎末二句隐然有自伤意　顾注此咏秋日蒹葭而兼及四时苖早言春露多言夏后落又涉冬矣　中山王文木赋华叶分披枝条摧折　陆倕诗体弱思自强　杜臆以戴对沉高下相称载以字近而讹带以音近而讹　楚辞萧瑟兮草木摇落而变衰　阮籍诗愿为三春游朝阳忽蹉跎】
　　苦竹【齐民要术竹之丑者有四曰青苦白苦紫苦黄苦语林张廌隐居頥志家有苦竹数十顷】
　　青防亦自守软弱强【区两切】扶持味苦夏虫避丛卑春鸟疑轩墀曾【音层】不重剪伐欲【一云亦】无辞幸近幽人屋霜根结在兹【苦竹嘉君子之避地者　一二表其清操三四伤其见弃五六见廊庙非分七八言林麓堪依软弱强扶持包许多小心谨畏坚忍宁耐意　杜臆节苦则人不能亲地卑则人不相信剪伐无辞何等谦】
　　【厚结根在兹欲全晚节也　幽人屋亦自寓有欲与偕隐之志　鲍照诗青防摇烟树　刘琨诗咨余软弱弗克负荷周王褒诗软弱自芬芳　庄子夏虫不可语氷刘孝绰诗复值懐春鸟　庾信新乐表轩墀敞轩墀乃富贵家防事　诗勿剪勿伐古诗冉冉孤生竹结根泰山阿】
　　【王嗣奭曰前章不自守言遭时之穷此章亦自守见保身之哲读二诗知公去就之间善于审处也钟惺曰少陵如苦竹蒹葭胡马病马鸂孤雁促织萤火归燕归雁鹦鹉自小猿鸡麂诸诗于诸物有赞羡者有悲悯者有痛惜者有懐思者有借者有嗔怪者有嘲笑者有劝戒者有计议者有用我语诘问者有代彼语对答者蠢者灵细者巨恒者竒黙者辩咏物至此神佛圣贤帝王豪杰具此难着手矣】








　　杜诗详注巻七
　　钦定四库全书
　　杜诗详注巻八
　　翰林院编修仇兆鳌撰
　　除架【架架也此亦秦州秋防作】
　　束薪已零落瓠【胡故切】叶转【一作巻】萧【一云相】疎幸结白花了宁辞青蔓除秋虫声不去暮雀意何如寒事今牢落人生亦有初【比见除架而有感也土四记事下四寓言花开瓠结除蔓何辞有功成身退之义秋虫犹在暮雀巳离有倐忽聚　之悲寒事巳落人生亦然有始盛终衰之慨　束薪所以搆架者诗不流束薪曹子建诗零落归丘山　诗甘瓠累之杜臆瓠与瓜有别乃总名瓠是开白花者　谢惠连诗萧疎野趣生黄台词摘絶抱蔓归　江总诗虚檐静暮雀　陆倕诗江关寒事早　蔡邕瞽师赋时牢落以失次　诗】
　　【靡不有初鲜克有终截用含蓄】
　　【唐人工于写景杜诗工于摹意宁辞青蔓除能代物揣分岂敢惜凋残能代物安命不独麂燕诗善诉哀情也】
　　废畦【依旧次在秦州诗内】
　　秋蔬拥霜露岂敢惜凋残暮景数枝叶天风吹汝寒緑霑泥滓尽香与岁时阑生意春如昨悲君白玉盘【此对废畦而志慨也六句一气説下蔬经霜露而凋但存残叶数枝耳况又寒风吹落势必緑尽香阑矣回思春意如昨不复登君之玉盘所以可悲末二追説从前意带寓言黄生谓此诗首尾俱代秋蔬写意蔬葢不自惜而转为人悲矣此又一説　或曰毛诗风其吹汝指箨言故蔬可称汝王子猷云何可一日无此君折竹言故蔬可称君按一诗中称汝称君名号迭换恐亦未安据公诗登君白玉堂乃指君王　沈约诗草根积霜露　刘琨诗序亲友凋残　数枝二字畧读与吹汝相对　何逊诗念别犹如昨　唐制立春以白玉盘盛细生菜颁赐羣臣古诗委身玉盘中厯年冀见食】
　　【黄生曰此蔬即生菜杜诗春盘生菜可证生菜即韭菜欧阳公归田録可证又云风霜曰纒日月曰夹霜露曰拥常字新用出人意外　嗣奭曰粪田为拥霜露拥蔬即杀气亦属天恩凋残岂敢自惜哀而不怨有顺命意】
　　夕烽【秦州诗言西征烽火言鼓角边郡言城上胡笳言侯火悬军皆忧吐蕃之乱此望西方夕烽也】
　　夕烽来不近【一作止】每日报平安【一云夕烽明照灼了了报平安】塞上传光【一作声】小云边落【一云数】防残照秦通警急过陇自艰难【一云销仍再灭烟回不胜寒】闻道【去声】蓬莱殿千门立马看【一云恐照蓬莱殿城中几道看　此秦州而望夕烽也平安警急四字为一诗之眼上四喜边方无事下四忧边警猝来　凢平安火止用一炬故传光少而落防残若警急之报则炬多光炽便当照秦过陇矣蓬莱立马西看烽烟也　陇山在长安之西秦州在陇山之西吐蕃又在秦州之西诗云来不近起于塞外也自塞上而秦陇自秦陇而蓬莱皆从西説向东层次甚清　朱注唐六典凢烽侯所置大率相去三十里其放烽有一炬二炬三炬四炬者随贼多少而为差焉近畿封二百七十所按唐镇戍每日初夜放烟一炬谓之平安火禄山事迹潼关失守是夕平安火不至帝惧焉　蔡琰曲塞上黄蒿兮枝枯叶干鲍照诗云边不可寻　汉书备边防警急曹植诗边城多警急　杜臆失报有罪误报有罪故曰过陇艰难】
　　秋笛【公在秦州与吐蕃为隣故时闻羗笛　一云吹笛】
　　清商欲尽奏奏苦血霑衣他日伤心极征人白骨归相逢恐恨过故作发声微不见秋云动悲风稍稍飞【此塞上闻笛有感征人而发也奏苦声微四字乃上下眼目奏苦谓商音凄惨动人哀思故想到征人白骨不禁伤心而泣血也声微谓笛韵悠扬不起愁怨秋云动而风稍飞摹写微声所感之象如此　杜臆起似尾后余意而用作起句语突而意倍惨　商音属秋主于肃杀秋云悲风对秋景而形容之也　三礼图琴本五曰宫商角征羽文王増二曰少尝少商商最清而独悲宋玉笛赋吹清商发流徴　蔡琰诗长笛声奏苦　徐淑诗泪下兮霑衣　杜臆他日指昔日　应玚诗感物伤心魏文帝诗征人伐金鼓　晋刘琨表白骨横野　搜神记发声而泣　不见犹云独不见　韩非子师旷奏清徴有云从西北方起再奏之大风至　庾信诗秋云低晚气　甄后诗边地多悲风魏文帝乐府稍稍日零落】
　　日暮【鹤注诗云羗胡当是乾元二年在秦州作】
　　日暮【一作落】风亦起城头乌【一作鸟蔡定作鸟】尾讹黄云高未动白水巳扬波羗妇语还笑【杜臆作笑旧作哭】胡儿行且歌将军别换【一作上一作换骏】马夜出拥雕【一作雕】戈【此咏边城日暮也上四日暮之景下四日暮之事　杜臆日落风起云屯波撼此虑将入冦之象故羗妇笑而胡儿歌羗胡葢降夷也边将拥戈夜出其惶急可知矣　后汉五行志桓帝时童謡曰城土鸟尾毕逋诗传讹动也　春秋运斗枢黄云四合女讹惊邦淮南子上为黄云下为黄埃　刘桢诗方塘含白水楚辞冲风起兮水扬波　杜臆前寓目诗云羗女轻烽燧此当作语还笑无疑若作哭于下句歌字不符准南子将军不敢骑白马注恐为见者所识也　晋语韩简挑战穆公横雕戈出见使者】
　　野望【鹤注诗云逺水孤城当是乾元二年在秦州作　隂铿诗王城野望通】
　　清秋望不极迢递起层隂逺水兼天净孤城隐雾湥叶稀风防落山迥日初沉独鹤归何晚昏鸦【鵶同】已满林【此边秋野望而作也通首俱望中所见者水空天净一望清旷城隐雾中再望迷离枝枯叶脱三望萧疎山高日落四望沉防又见此时日暮鸟还昏鸦满树而鹤归何晚耶孤飞寡侣良可叹矣　望不极不能极逺也照下句説非一望无极之谓　诗以迢递层隂作眼中四皆层隂中所望者顾注作一明一晦説甚确但末二不当仍分明晦葢日落鸟归而致慨乃羇栖自况之意　赵汸注逺水孤城先逺后近叶稀山迥先近后逺　唐汝询曰杜公下字善于用虚如晚出左掖篇融湿去低此篇兼净隐湥俱沉细可想　殷仲文诗独有清秋日能使高兴尽　梁武帝诗长洲望不极　谢瞻诗迢递封畿外注逺貌水经注迢递相望　陆仲诗层峦起层隂薛道衡诗逺水舟如叶　杨素诗孤城絶四隣　庾成师诗巳见秋叶稀　何逊诗独鹤凌空逝　班媫妤】
　　【捣素赋哀离鹤之归晚　何逊诗昏鸦接翅飞　旧以鹤喻君子鸦喻小人于诗意不合】
　　空囊【鹤注诗言翠柏苦犹食晨霞高可餐正史所谓在秦州拾橡栗以自给者当是乾元二年作】
　　翠柏苦犹食明【一作晨】霞高【一作朝】可餐世人共卤莽吾道属【音竹】艰难不防井晨冻无衣牀夜寒囊空恐羞涩留得一钱看【平声　空囊见安贫之意首二作感慨无聊语三四空囊之故五六空囊之状末作谐戏语以自解　柏苦犹堪食手霞高尚可餐乎即诗维南有箕不可以簸扬维北有斗不可以挹酒浆意　吴论世人贵茍得多卤莽而获吾道守困穷故值此艰难也五六正写艰难意　杜臆看乃看守之看　水经注翠柏防峯列仙传赤松子好食柏实齿落更生又仙人偓佺食松柏之实　楚辞潄正阳而餐朝霞注陵子阳明经云春食朝霞者日始出赤气也相如大人赋呼吸沆瀣餐朝霞隋炀帝江南曲明苞天外剪明霞　西京杂记世人皆以为然　庄子为政焉弗卤莽杨慎曰不治其刚卤不芟其草莽是谓卤莽之耕　史记孔子曰吾道非耶　江总集百王既季运属艰难　应璩与曹长思书樵苏不防　井晨冻隔宿之冰在井栏也若井泉在地虽严冬不冻　梁简文帝启寒井犹冰　夜卧无衣则无衾可知矣何逊诗故乡千余里兹夕寒无衣　隋炀帝诗风声凄夜寒　史记如锥之处囊中　梁武帝书评羊欣书似婢作夫人举止羞涩　史记司马相如传不分一钱赵壹诗文籍虽满腹不如一囊钱】
　　病马【鹤注诗云天寒关塞湥当是乾元二年在秦州作】
</div>
    <div class="pagination">
<a href="杜诗详注_page9.html">上一页</a><span>...</span><a href="杜诗详注_page5.html">5</a><a href="杜诗详注_page6.html">6</a><a href="杜诗详注_page7.html">7</a><a href="杜诗详注_page8.html">8</a><a href="杜诗详注_page9.html">9</a><span class="current-page">10</span><a href="杜诗详注_page11.html">11</a><a href="杜诗详注_page12.html">12</a><a href="杜诗详注_page13.html">13</a><a href="杜诗详注_page14.html">14</a><a href="杜诗详注_page15.html">15</a><span>...</span><a href="杜诗详注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
