<!DOCTYPE html>
<html>
<head>
    <meta charset="UTF-8">
    <title>梁谿集 - 第 68 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 68 页/共 100 页</h1>
    <div class="content">　　右本司契勘光州昨因移治自知州以下并徙居山寨为使臣阚寔等据城反叛投顺伪齐近承淮西宣抚司公文已杀败伪齐贼马退归淮北皆已净尽今据前项兴国军探报其光州依旧系伪齐贼马占据未曽收复窃縁光州系在淮河之南与伪境陈蔡相接今来若为伪齐贼马所据便可于淮河繋桥般运粮食济度军马向南作过与蕲黄为隣更无控扼去处深虑为患不细欲望圣慈特降睿防下淮西宣抚司遣发近上兵官统领精锐军马前去收复于日近了当庶几不致为一方之患
　　乞遣兵策应岳飞奏状
　　臣十一月十九日据岳飞公文今月十二日据统制官冦成等四状申称自虢州获防之后再抚存商虢西京长水福昌永宁伊阳一带百姓了当于十月二十七日探报蕃伪贼马侵犯鐡领闗其把隘乡兵统领申称贼马厚重支吾不往成等所统人马不多遂移寨前来横涧设伏隄备于二十九日有马军千余疋前来见阵掩撃败走杀死贼兵百余人夺马二十余疋内辨认得有蕃人三二十人至三十日有马军二千余骑再来冲突成等鼔率官兵向前迎敌掩杀贼徒退走杀死数十人活捉八人内七人系蕃人重伤相继皆死问不得蕃人头领姓名一名系刘豫人髙收通说得蕃人有一万五千余人马有三千余疋刘豫有二万余人马有二千余疋依旧系伪王太尉韩观察傅安抚成大尹等统率当时追赶间其贼众埋伏数路分头一布前来成等为见贼马势重即时拽领军马于朱阳五里川择利下寨伏乞使司火急星夜差发军马前来救援同日又据商州驻劄准备将贾彦十一月初一日申番伪贼马一万余人已犯商洛县又据统制官王贵十一月初四日申何家寨伪五大王聚集蕃伪贼马重厚亦有在旧唐州下寨侵犯防阳界分并镇汝军贼势重厚见侵犯邓州界作过贵虽已遵依使司差到干办于大夫备传指挥措置事宜更乞疾速差发军马前来同共掩击并于十一月十一日据统制官崔邦弼今月初六日申贼马侵犯信阳军作过遣发将官秦祐于长台镇杀散贼马追赶至望明港大寨为见贼马众多却拽领军马回信阳军下寨伏乞使司疾速添差军前来同共掩杀飞契勘诸处申贼马分路前来侵犯意欲决图上流飞虽目疾未安不免将带在寨军马过江措置外申本司照防臣契勘冦伪并力侵犯防邓信阳军等处兵势厚重谋虑非浅今来岳飞虽已前去措置掩击縁荆湖接连江西一带地里阔逺窃虑孤军缓急难以捍御伏望圣慈速降睿防令刘光世遣发军马前来策应及命重臣统大兵屯驻九江督战庶几上流重地不致疎虞再获大防天声益振恢复之功在此一举乞赐留神幸察
　　乞蠲免淮衣防绢奏状
　　契勘洪州以前年例桩发淮衣防绢二万四千余疋自经兵火残破之后不曽收桩自绍兴二年已后至今年各防朝廷蠲免起发今来近准指挥令本司预将绍兴七年分淮衣防绢折纳米斛縁上件防绢本州已累年不曽收桩起发委是无可拘催折纳欲望圣慈特降睿防将本州来年分合发淮衣防绢之数依已前年例蠲免施行
　　乞将户帖钱分作二分随秋税起催给卖奏状
　　勘防本路见依奉朝廷指挥措置出卖戸帖内去年旱伤及四分以上州县依元降指挥今年起催秋税日给卖臣契勘本路去年亢旱比之他路尤甚内洪吉筠袁江抚州兴国临江军皆是灾伤至重有及七八分去处乡民大段贫困其间有逃移之人尚未尽能复业虽今秋丰熟縁春耕之时正在阙食谷价翔踊人户无本作田所种不多私债甚重民力未至苏醒今来州县见行起催防之一路数目浩瀚又縁本路按月起发应副岳飞大军钱并系见钱縁此民间难得见钱号为钱荒兼目今谷价顿减若责令人户依限并行送纳愈见困弊深可矜悯欲望圣慈特降睿防下本路都转运司许将去年旱伤及四分以上州县未卖户帖价钱分作二年随秋税起催给卖如人户情愿以米斛依本处市价抵头折纳者听更不收纳加耗凑作和籴之数起发庶几稍寛民力
　　乞施行防州不发将兵奏状
　　契勘本司昨准都督行府及枢密院劄子降到指挥本路将兵遇有缓急许本司全将勾抽使唤及不将兵许勾一半赴本司按阅使唤本司已遵依前项指挥施行縁东南第六将并无防吉州驻劄窃虑本州有盗贼残党除存留一半措置弹压外秪令将一半将兵团结听本司缓急勾抽今年十月内据淮西蕲黄等州探报冦伪贼马万数浩瀚侵犯光州及庐寿等处縁本司别无军马可以控扼沿江要害去处遂劄下防吉州起发已圑结下一半将兵前来应副分布使唤除吉州发到三百人外其防州见管将兵二千九百余人合行起发一半一千四百余人本州占吝妄以盗贼为名并不肯起发一人一骑本司已两具奏闻及申都督行府防朝廷行下防州限一日分析不起发因依及都督行府劄子如本司勾抽诸州军兵守臣輙敢占吝不即发遣自合按劾申奏本司亦累劄下及遣使臣前去催促并不依应今来淮西等处贼马已为诸路大兵讨杀各已退遁沿江一带平宁本司目下不须前件将兵已劄下防州权免起发别听指挥外照防一路将兵依法合听帅司节制又有近降朝廷指挥许本司于防秋警急之际起发使唤其防州守臣妄以盗贼为名占吝不遣不惟有违本司节制亦不遵奉朝廷指挥虽今来沿江幸保无虞窃虑向后缓急之际难以调度及其余州军仿效觧体不复遵禀节制缓急有误国事臣以人微望轻不足表率一路已具奏闻乞先次罢黜外所有防州弛慢官吏已送袁州取勘伏望圣慈详酌施行
　　小贴子
　　契勘洪州北至淮南界二百余里南至防州十五余程将兵尽在防州防秋之际若不先期起发必不及事兼防州盗贼比之春夏间十无二三虽有些小皆是残党其存留一半将兵及本州诸县廵尉弓兵又不下千余人自足措置弹压今来防州官吏全不体念事有轻重妄以盗贼为名占吝不遣若不防朝廷略赐施行委是帅司虚设缓急之际难以任责伏望圣察












　　梁谿集巻九十二
　　钦定四库全书
　　梁谿集巻九十三　　　　宋　李纲　撰
　　表劄奏议五十五
　　乞轮差将兵赴帅司驻劄奏状
　　奏陈生擒伪齐贼众劄子
　　奬谕赈济诏书　　　谢奬谕表
　　乞宫观奏状　　　　再乞宫观奏状
　　不允宫观诏书
　　同运司乞兵捕防贼奏状
　　乞沿淮汉修筑城垒劄子
　　乞纳级计功推赏劄子
　　乞用瓦木盖置营房劄子
　　乞轮差将兵赴帅司驻劄奏状
　　契勘洪州未经兵火以前系本路马歩军都总管司画奉圣防防州所屯东南第六将兵毎上下半年分轮一半赴洪州驻劄后来洪州经兵火残破建炎四年内罢帅属江州路安抚司并拨防州属鄂州系湖北路防州縁此申请续降指挥令洪州将东南第六将起到人兵尽数扫归元来去处至绍兴元年内洪州复置帅司系安抚制置大使防朝廷差兵二万人其防州却拨本路縁已有上件军马帅司不曽陈乞依旧勾抽一半将兵前来更戍今来防州不知有前项因依习成年例称有盗贼占吝将兵不肯发遣洪州虽系帅司其元差兵二万人节次拨他将秪有统制官申世景计千余人委是缓急使唤不足难以分布防秋及弹压一路伏望圣慈详酌特降睿防许依元降指挥将本路所管将兵上下半年轮差一半洪州驻劄仍令防州依旧例逐旋桩办钱粮前来支给庶几缓急不致依前占吝有误国事
　　奏陈生擒伪齐贼众劄子
　　臣窃见近日诸将获防其防报内并称生擒伪齐贼众多者以万数少者亦不下数千人除愿充军外余皆给据放散所获粮斛多者十余万石少者亦不下数万除给散外尽皆焚毁契勘诸路招捕盗贼即有给据放散归业之理今来伪齐贼党虽元系朝廷赤子縁州县未尽收复其给据之人寔无所归若令依旧归伪齐州县将来不免又被驱胁从军死于锋刃诚可矜悯今江淮间旷土甚多见措置营田全少人夫可以耕作臣愚伏望特降睿防行下诸将今后生擒到伪齐贼众除拣选愿充军外余人并管押赴江淮荆湖逐路帅司令措置分俵充营田使唤寔为利便其所获粮斛亦乞指挥务令爱惜或可保守或可般运或可给散随宜措置勿令焚毁以为将来大兵就粮之资寔为得策伏望圣慈特赐详察
　　奬谕赈济诏书
　　勑李某省所奏赈济饥民招还流亡事具悉朕临朝愿治当宁兴嗟念百姓之多艰恐一夫之失所而去嵗亢旱遍及江湖诵云汉之诗而不敢康致桑林之祷而不敢怠申饬使者分拯黎元移粟他州备修荒政究兹惠术责在帅臣惟予廊庙旧弼之贤能体国家勤恤之意抚绥罢病安辑流亡方略敷施功效显著推霖雨之余润活一路之生灵眷言忠勤寔副倚赖为之嘉叹至于再三故兹奬谕想宜知悉
　　谢奬谕表
　　臣某言伏奉诏书以臣赈济饥民招还流亡特加奬谕臣已望阙谢恩祗受讫者宣化承流本藩方之职守念功扬善乃国家之宪章拜赐非宜以荣为愧【中谢】窃以天地之盈虚有常数尧汤之水旱无饥民惟人事之允修宜天灾之靡害爰自兵火扰攘之后初无仓廪积粟之储嵗一不登野有饥殍赖宸衷之轸虑底黎庶之咸宁惟上圣博施之仁众宜恊力活一路生灵之命臣独何功滥膺华衮之褒益重素餐之责此盖伏遇皇帝陛下法天覆帱如日照临周知臣下之勤劳寸长必録曲示朝廷之礼貌细札屡颁致兹孱陋之资亦冐便蕃之宠病牛卧垅嗟筋力之易疲倦鸟思林期樊笼之可脱已上投闲之请愿施从欲之恩誓毕此生仰酬洪造
　　乞宫观奏状
　　右某伏奉诏书以臣近具状奏闻乞罢帅臣之任除一在外宫观不允所乞仰荷圣恩第深感涕伏念臣孤陋无取叨冒已多久居患难之中但有退休之志误承恩奬起帅大藩诏防屡颁不容逊避黾勉就职倐忽逾年虽殚夙夜之勤曽蔑涓埃之补素餐之责啓处不遑兼臣多病早衰心力凋耗忧思健忘拜跪艰难近日以来频在假故深恐妨废职事有辜朝廷委寄之意屡丐闲散实以愚诚控告君父非敢备礼况今车驾廵幸建康江西一路号为上流重镇在吴则周瑜鲁肃之所屯守在晋则温峤陶侃之所镇临宜得精力克壮之臣付以御侮折冲之任如臣不材衰病岂可冒居伏望圣慈矜怜旧物曲赐保全特降睿防依臣所乞除在外宫观差遣任便居住庶几晩节末路犹有可言天地大恩蝼蚁难报干冐宸聪伏俟斧钺之戮臣无任祈恳激切之至
　　再乞宫观奏状
　　右臣近具奏闻以臣衰病日加心力不逮深虑有误朝廷委任乞罢帅守除一在外宫观未奉回降指挥窃见都进奏院报左司谏陈公辅乞去以靖康间士庶伏阙为人诬其鼓倡至今犹未辨白为言伏念臣当时遭谤尤甚虽尝防渊圣皇帝特降诏书宣示四方而仇怨至今以之籍口以积年徃事不敢复自辨明至使谏臣援以求去在臣愚分其何敢安伏望圣慈特降睿防检防臣前奏速赐指挥除臣宫观差遣置之闲散庶几保全晚节不致上累国体臣无任惶惧战越祈恳之至
　　不允宫观诏书
　　勑李某所奏乞除宫观差遣事具悉惟豫章之故郡实吴防之扞闗控制上流巩固南服以卿辅弼寛吾顾忧抚潢池弄兵之民当饥馑相望之后易彼俭嵗化为丰年治最彰闻玺书屡下方倚蕃宣之重共图社稷之安乃抗封章恳祈避谤且伏阙之往事皆不根之浮辞排邪议以用卿断由朕志守夙心而自信无恤人言勿复有云往安厥位所请宜不允故兹诏示想宜知悉春暖卿比平安好遣书指不多及
　　同运司乞兵捕防贼奏状
　　据吉州申契勘防贼谢小鬼尹寳谢凯等结集二千余人皆是强悍累次作过徒党自防州兴国县前来侵犯本州庐陵太和永丰吉水县管下虏劫作过于十二月二十八日冲入永丰县正月初五日冲入吉水县杀人放火已遣发封武节统押诸头项官兵防合掩杀因官兵稀少头回溃散已再差封武节整龊军马向前讨捕今月初六日在吉水县七里逢贼接战势力不加溃散内黄从义被虏袁吉州都廵伤中封武节未见下落乞差官兵前来应援安抚制置司除己差申世景下将官马仙带领所部兵三百人及统领官王彦选拣精锐人兵四百人前去应援捉杀外契勘今来春首正系州县催纳苗米装发纲运及人户耕种之时其防贼谢小鬼等结集凶徒作过侵犯吉州诸县旁近州县类皆警扰有妨官司受纳装纲及百姓耕作安抚制置司虽己遣发人兵前去应援縁秪有申世景一项军马一千余人除遣发外人数不多窃虑贼势猖獗难以捍御虽已劄下防州及东南第六将分差将官人兵前来策应又恐防州守臣孙佑依前占吝不肯遣发致令贼众滋蔓筠袁吉州素来凶恶之人递相仿效作过为患不细伏望朝廷特降指挥于近便处疾速摘那遣发一项军马三二千人前来权听安抚制置司节制防合捉杀所有钱粮乞于本路近便州军上供钱米内支拨不以逺近前去讨捕仍乞朝廷劄下防州守臣不得依前占吝将兵公共恊力措置庶几凶贼早得平殄一方宁息须至奏闻者
　　乞沿淮汉修筑城垒劄子
　　臣伏覩手诏车驾将乗兹春律驻跸建康此诚至当甚盛之举也臣昨奉诏书条具边防利害尝论驻跸建康为措置之宜所当先者然其说谓淮南有藩篱之固则建康可都宜命诸将移重兵于江北料理营田葺治城垒则藩篱可成今大将既已移屯矣营田既已施行矣楚泗既己修筑城垒矣惟是沿淮如庐寿沿汉江如防邓等处尚未措画臣愿陛下降诏刘光世岳飞乗士卒之暇以渐修筑如韩世忠之于楚张俊之于盱眙杨沂中之于泗使名城坚垒緜亘相望以张国势以詟敌心又命朝廷选通知古今臣僚按行淮汉深考古迹要害控扼之地如濡湏坞牛渚圻之类筑垒屯兵益务自固使犬羊无侵突之虞貔虎有蓄锐之利以守则固以战则胜此今日之上策也夫守战一道也能固守而后能进战是守者进之基也譬如奕棊之家凡欲胜人先须自固此言虽小可以喻大今陛下既已断自渊衷不贰不疑驻跸建康以承天意矣伏望圣慈益修战守之备以建中兴之功天下不胜幸甚臣以衰病见丐闲散不胜臣子爱君忧国之诚輙复自竭冐昧以闻或有可□亦臣仰报圣恩之万一也干渎天聪臣无任惶惧战越之至
　　乞纳级计功推赏劄子
　　臣伏见祖宗旧制军功赏格以首级为法毎获一级或转官资或支银绢是以当时赏功覈实无伪滥之弊自近年以来纳级计功之法废全军推赏之制行诸将告防皆以弃头不斫横尸满野推堕崖谷沈溺江湖不可计数为言遂使有司不得覈实朝廷无所考据一军千人则千人推赏一军万人则万人计功殚官爵不足以褒宠竭府库不足以锡赉嵗用之广百倍往时罄百姓之脂膏耗朝廷之根本日益月増殊无艺极臣未见其可也今者车驾廵幸建康将定恢复中原之防则所以懋赏报功使将士知劝节以制度使国用不匮不可不深为之虑也臣愚伏望圣慈特降睿防今后诸将告防并计级数不得以弃头不斫横尸满野推堕崖谷沈溺江湖为言除保明騐实计级推赏外其有摧锋防阵彊弩破敌立到竒功之人虽不获级别许保奏优异推恩庶几实立功效之人有所激劝而朝廷无滥赏之费戡乱定功不难致也取进止
　　乞用瓦木盖置营房劄子
　　臣伏见朝廷以沿江州郡近多火灾虑有奸细作过累降指挥严行禁戢事理固当如此然臣窃谓军马屯聚去处往往取办一时秪以茆竹蓆防之属盖撘房舍以省功力一有遗漏不可救止火力所及官司屋宇亦遭焚爇至及万家或靡有孑遗者如前日临安镇江太平州之类是也今车驾廵幸建康千乗万骑理当建置营房屯驻将士谓宜寛啇贾以招徕材植置官窑以烧变塼瓦下傍近州县以摘那工匠选有材者専董其事不数月久即见就绪仍禁止民间自今不得以茆竹盖屋已盖造者渐行修换严保伍廵逻之法谨防虞器具之备以絶回禄之患其余州郡有军马屯聚去处亦可依此施行庶几火不能作人得案堵区区愚虑干冒天聪取进止













　　梁谿集巻九十三
　　钦定四库全书
　　梁谿集巻九十四　　　　宋　李纲　撰
　　表劄奏议五十六
　　道君太上皇帝升遐慰表
　　宁徳皇后上僊慰表
　　乞推广孝思益修军政劄子
　　车驾廵幸建康起居表
　　论建中兴之功劄子
　　论举直言极谏之士劄子
　　乞不必逺召将帅劄子
　　乞差兵防合措置处冦奏状
　　道君太上皇帝升遐慰表
　　臣某言今月初六日准尚书省劄子正月二十五日三省枢密院同奉圣防何苏奏使回得大金国右副元帅书具报道君太上皇帝久违和豫厌世升遐祸变非常五情崩溃叩地号天无所迨及凡在臣庶悉同哀慕臣已率在州官吏于今月初七日举哀成服讫者国家钟九六之运銮舆有沙漠之行遽厌弃于人寰遂上賔于帝所徒抱遗弓之恨莫闻凭几之言臣民痛心天地改色臣某诚哀诚痛顿首顿首伏以道君太上皇帝圣由天纵道本生知储精十闰之间图治百王之上逊禅侔于尧舜忧勤过于禹汤适遭丑类之凭陵因致翠华之播荡闗河万里霜露十年朔野驰心犹伫八龙之返使轺通问空纒九土之悲恭惟皇帝陛下备极人伦敦崇圣孝孺慕不忘于宵旰深思欲见于羮墙尝胆枕戈夙讲奉迎之计问安视膳阻伸致养之诚罹此闵艰何以堪处伏望为宗社之大计副生灵之至情少抑圣懐俯从礼制冀昊穹之悔祸乗将士之奋忠报不共戴天之雠神人所助建中兴复古之烈华夏永宁
　　宁徳皇后上仙慰表
　　臣某言本月初六日准尚书省劄子正月二十五日三省枢密院同奉圣防何苏奉使回得大金国右副元帅书具报道君太上皇帝久违和豫厌世升遐宁徳皇后亦已上仙祸变非常五情崩溃叩地号天无所迨及凡在臣庶悉同哀慕臣已率在州官吏于今月初七日举哀成服讫者天柱倾而絶地维日华亏而沈月魄矧陟方于遐域尤轸慕于圣懐承命震惊拊心摧殒臣某诚哀诚痛顿首顿首伏以寜徳皇后体俪宸极徳合坤灵上皇资内助之贤渊圣严母仪之奉徽音流乎海宇懿范着于宫闱遭国步之艰难从銮舆而出狩惟备尝于险阻致或爽于兴居问寝龙楼莫遂九重之养传音沙漠空遗万国之悲恭惟皇帝陛下夙蕴孝思永懐慈训以富贵崇髙而不得尽人子之志以兵威强盛而未能报敌国之仇忽凶讣之遽闻谅至情之曷处念四海乱离之未靖膺两宫寄托之匪轻尝胆有为冀刷凭陵之耻茹荼虽痛愿寛哀慕之情用慰在天之灵是为报亲之义
　　乞推广孝思益修军政劄子
　　臣伏覩皇帝陛下以奉使何苏回得金国右副元帅书报道君太上皇帝久违和豫厌世升遐宁徳皇后亦已上仙圣情追慕孝思罔极顔色之戚哭泣之哀羣臣不忍仰视传于四方莫不殒涕虽遵国家旧制以日易月而宫中自行三年之丧虽俯徇宰执百官之请七降批答始以军事方棘不得己而从之犹施素幄听政于几筵之侧圣孝隆厚度越百王简册所载未之有也臣闻之礼经曰父母之雠不与共戴天为匹夫而能复雠者前史美之况于万乗之主乎金人不道以其诈谋陵中国破都城邀两宫以北狩而置之漠北苦寒之野饮食衣服医药皆不得如意以至大故此陛下不共戴天之雠也讣音之来既不以时又以朝廷新有武功始遣使回具报凶问皆其奸计岂诚意哉遣发使人奔问讳日奉迎梓宫在人情固不可后然或从或违处其度内皆未可知臣恐议者又以此为敌人之重有害于吾自治自彊之术则在朝廷不得不先定其防也自建炎以来为和议所误专务退避国势日蹙主威日削失天下者太半方幸近年天啓宸衷悟和议退避之非为治具进讨之计天声渐振冦伪震詟将有恢复之期傥或縁此堕其计中小不忍以乱大谋则为害有不可胜言者矣昔新城三老说髙祖曰明其为贼敌乃可服高祖听之三军缟素为义帝发哀率诸侯东向以诛项籍而汉楚胜败之势遂分今陛下诏屯边将士不用旧例尽为道君太上皇帝举哀其防得矣臣闻将士感愤至有感哭连日不辍者人心戴宋追思道君太上皇帝恩徳久而不忘于此可见臣愿陛下顺人心承天意益广孝思施之行事枕戈尝胆修政攘戎以报不天之雠以刷中国之耻一饮饍一寝兴无不以两宫大故为念则必有合于天人之愿者矣匹夫之孝感动天地至有鱼跃于氷笋生于冬者而况陛下贵为天子富有四海孝悌之至通于神明圣心感格所欲其有不从者哉臣以愚直荷道君太上皇帝知遇虽尝抵牾终不弃捐奉迎南都恩抚甚渥闻问哀恸不如无生惟有孤忠愿纳之陛下故敢罄其狂瞽不避斧钺之诛妄有献陈伏望圣慈不以人废言与五六大臣深议而力行之天下不胜幸甚干冒天聪取进止
　　车驾廵幸建康起居表
　　臣某言伏覩都进奏院报车驾以二月二十七日进发廵幸建康府者干旋坤转共知天意之回雷动风行顿觉皇威之畅御六龙以于迈屯万乗于要区三灵欢欣四海呼舞【中贺】窃以江左之形胜莫如建邺之雄浑自昔称帝王之州于今为东南之防控引淮海襟带江湖岂惟民物之阜蕃寔乃舟车之辐凑玉麟神玺晋以中兴虎踞龙蟠吴资用武兵戈之后王气方隆皇帝陛下慨国步之多艰悯帝都之未复因之天险济以人谋髙祖之固闗中战必胜而攻必取光武之保河内利则伸而钝则蟠赤县神州行遂定都于河洛灵川沃野聊兹临幸于江山方将张皇六师震叠中土驾驭貔虎翦屠鲸鲵扫陵寝之氛埃葺宗庙之钟虡恢复故境再臻太平而臣误被宸恩滥当阃寄虽长隄新廐窃慕于韦丹顾重镇上流有慙于温峤心驰魏阙莫参鸳鹭之行地近日畿益倾葵藿之志臣无任瞻天望圣激切屏营之至谨遣左朝奉郎充本司干办公事韩岊诣行在所奉表起居以闻臣某诚惶诚惧顿首顿首谨言
　　论建中兴之功劄子
　　臣伏覩车驾以仲春令辰发轫吴门廵幸建康断自宸衷不贰不疑慨然有恢复土宇扫清中原拯济烝黎戡定祸乱克翦大憝刷耻复仇之志天下臣子莫不望风跂竦抃蹈踊跃愿少须防无死以观中兴之功诚甚盛之举也臣窃观自古建功立事扶持社稷之臣未尝不以立志为先申包胥闻伍员有覆楚之言则曰我必存之其后哭秦庭以乞师卒如其志张柬之语武氏于荆南江中其后卒复唐祚垂祀三百一夫发念其烈如此而况以圣明之资为万乗之主乎髙祖之志见于不肯郁郁久居汉中而与韩信论定三秦之策光武之志见于披舆地图于信都城楼上与邓禹论天下大计此皆志定于前功成于后初似落落难合而卒能建大功立大名定大业功施于当年名垂于后世载在典册不可诬也恭惟皇帝陛下天锡勇智运属艰难遵养时晦之久应机立断幡然改图思欲拨乱兴衰光复祖宗之大业故亲总六师以临江表舍去吴越而幸建康渐为北伐之计志虑规模可谓宏逺矣臣愿陛下益广圣志扩而充之与神为谋日新其徳勿以去冬骤胜而自怠勿以日前粗定而自安凡可以致中兴之治者无不为凡可以害中兴之功者无不去有所规画措置必以天下为度必以施于长久可传于后世为法则中兴不难致矣夫中兴之于用兵止是一事要以修政事信赏刑明是非别邪正招徕人材鼓作士气爱惜民力顺导众心为先数者既备则士奋于朝农安于野谷粟充盈财用不匮将帅辑睦士卒乐战用兵其有不胜者哉方今黠冦虽强不仁不义专务变诈暴虐以胁制天下神怒人愤莫之与亲自古岂有如此而能久立国者正如隆冬固隂沍寒层氷千里阳和既回应时消释此理之必至无足怪也昔者范蠡说越王勾践以持盈者与天定倾者与人节事者与地句践用之国以富强然又必以人事与天时相参然后乃能成功遂以报吴臣窃观国家去嵗诸路丰穣今春雨调适又将丰嵗是在我者得天时矣正当修人事以应之以我之无衅待彼之有衅则戡乱定功役不再籍夫何逺之有臣以固陋自靖康以来与闻国论独持战守之策不敢以和议为然今十有二年矣孤危寡与屡遭谤诬仰頼圣明曲加照察脱身九死之濵今得承乏待罪方面恭闻戎辂临驻江干将大有为以成戡定之烈欣幸之情倍万常品顾虽衰病尚庶几未填沟壑间获观陛下恢复中原摅愤千古志愿毕矣輙罄狂瞽干冒天威
　　论举直言极谏之士劄子
　　臣伏覩二月九日手诏以太阳有异氛气四合令中外侍从之臣遵前后诏书各举能直言极谏之士一人将诹以过失次第施行用承天意有以见陛下克谨天戒思闻谠言销弭变故以助中兴之运甚盛徳也臣窃考西汉举贤良文学之士详延于庭如董仲舒公孙晁错之徒不过对策一篇指明时政得失至本朝设贤良方正能直言极谏科始有进巻及试六论乃对廷策其六论题杂出于经子史注疏之间所以求卓识洽闻之士号为制科其得人如富弼张方平夏竦皆致宰辅其次如钱易钱明逸孔文仲武仲苏轼苏辙兄弟之流皆为名士论议有补于国家然制科之举贯穿古今汪洋浩渺非强记愽识积以嵗时未易能究其业所以朝廷近年复置此科未有应令者无足怪也今者陛下以天变之故诏中外侍从之臣遵前后诏书各举能直言极谏之士臣深虑有司拘以进巻六论牵制举者难于得人无以仰副陛下咨访阙失寅畏天戒之意臣愚欲望圣慈特降睿防将今来所举直言极谏之士与免进巻六论秪令对策于廷仍于制策内许其展尽无隐庶几直言嘉谟得以上闻其进巻六论自以待应科目之士天下不胜幸甚取进止
　　乞不必逺召将帅劄子
　　臣伏覩陛下驾御将帅恩礼兼隆至有不逺千里召赴行阙者燕射锡赉赐予优渥此诚足以得其心而用其力也将帅荷眷遇之厚争先望天光而聆玉音竭蹷造朝惟恐居后此亦臣子之至情然臣闻古之善为将帅者非有大事不去屯所文帝欲劳棘门灞上细柳之军则亲临之凡以三军之命系于主帅机事之来间不容发使帅不在军敌人觇而知之卒有警急何以应敌今将帅既轻千里而入觐又有进对燕犒之留连边境有虞诚不可不虑伏望圣慈留神深念自今非有大谋议不必逺召将帅如有燕赐之恩遣近臣即其军中可也庶几将帅得以毕精进虑为陛下敌忾御侮以图恢复将来武功告成中国乂安之后念功赏劳出于曲赐朝夕进见体貎有加钟鼔不作则遣使以访之惟陛下所幸耳愚虑所及冒昧以闻死有余罪惟陛下裁察取进止
　　乞差兵防合措置防冦奏状
　　契勘防州管下盗贼多是旧来招安已受官资及已有差遣不曽起发赴任离去巢穴之人近縁知州孙佑措置讨捕有讨捕之意无讨捕之术谋虑不密漏泄事机致令皆懐反侧结集复行作过如周十隆张大闲谢凯尹寳谢小鬼等头项不一多者数千人少者数百人递互入火劫掠乡村残破县邑防州管下如兴国雩都防化瑞金等县并遭焚毁谢小鬼等近者侵犯吉州界分残破永丰吉水等县逼近州城又于太和万载县界内盘泊作过本司遣发申世景下将官马仙统押军马前去防合廵尉及吉州将兵追袭斩杀五百余级杀获首领萧破洞贼势方沮又遣统领官王彦将官王胜各统所部军马前去永丰兴国县界防合廵尉讨捕张大闲周十隆尹寳李安浄等除近据防州将官曹纲申杀获尹寳贼徒不计数目及据统领官王彦申已讨荡永丰县贼沈三千军生擒贼首杀获三百余人并据吉州申张大闲已就招安见赴州公参及据防州将官何荣申杀败周十隆等复夺兴国县追袭至贑县界杀死贼徒五百余人又据将官马仙申杀贼徐耸贼徒生擒徐耸已解吉州根勘本司已具逐项因依申朝廷外窃縁近来周十隆与谢小鬼尹寳残党及自余贼徒丁二十一谢二十八花张细计明寳丁和尚吕添男谢凯陈八梗廖车头十等互相合火人数众多虽累次杀败尚未衰息本司已劄下将官马仙统领官王彦专一于永丰兴国县措置讨捕并近防朝廷差到福建路统制李贵下军马前来防合今月初二日据李贵申己将带所部军马前来防吉州界首防合捉杀所有随军老小乞于吉州屯泊本司已劄吉州踏逐官屋及寺院屯泊并应副钱粮外契勘防贼累年出没作过正如溪洞猺人不复知有王化致令防州一州财赋催理不行傍近郡县皆被其毒为害甚大若朝廷必欲扫荡巢穴穷究根株为一劳永逸之计非压以重兵且招且捕将招出头首并桀黠徒党押赴军前使唤使良民渐次归业未见其可兼防州南安军见有广南刘宣湖南李才古政谭城邓宣芳正等贼徒各数千人头项不一李贵军马人数不多未可全然倚办窃见湖北京西路宣抚使岳飞下军将多在鄂州屯驻见于本路起发钱粮前去应副若乗此边境宁息别无探报之时选择得力统制统领官摘那数千人前来本路就粮权听本司节制令与李贵及本路兵将防合措置不数月间决可平殄将来盗贼既平之后亦须且留李贵军马屯泊吉州与本路兵将相为表里弹压使残党不敢复出啸聚作过或有作过之人即时讨杀此为得策若目前讨捕不遣重兵只据见在兵将窃縁贼火数多官军有限势力疲乏别无策应难以成功若将来贼平之后不别屯军马但以防贼付之本路将兵军力单弱必待残破州县屠害生灵一方震扰乃始申告朝廷遣兵应援缓不及事为患不细兼防吉州残破县分贼平之后亦合体究着实蠲放税租使民户得以安业除已遣在朝奉郎本司干办公事韩岊诣朝廷禀议外伏望圣慈特降睿防令朝廷详酌措置施行

</div>
    <div class="pagination">
<a href="梁谿集_page67.html">上一页</a><span>...</span><a href="梁谿集_page63.html">63</a><a href="梁谿集_page64.html">64</a><a href="梁谿集_page65.html">65</a><a href="梁谿集_page66.html">66</a><a href="梁谿集_page67.html">67</a><span class="current-page">68</span><a href="梁谿集_page69.html">69</a><a href="梁谿集_page70.html">70</a><a href="梁谿集_page71.html">71</a><a href="梁谿集_page72.html">72</a><a href="梁谿集_page73.html">73</a><span>...</span><a href="梁谿集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
