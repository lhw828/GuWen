<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 102 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 102 页/共 115 页</h1>
    <div class="content">
    （吏部文选清吏司员外郎张振秀授奉直大夫） 
    敕曰：唐制有言，官有秩清而选妙者，其选曹员外郎之谓乎？顷者官方不壹，吏议弘多。官无一定之衡，人有践更之选。称是任者，盖尤难之。具官某，风规凝远，器闲深。畿南之惠政流闻，驾部之能声茂著。乃因民誉，晋陟铨曹。朗鉴在心，虚舟应物。铨叙之格已熟，澄汰之途一清。乃在旬月之间，适当选人之阙。如茅之拔，几遍于丘园；积薪之流，半登于启事。大破累年之留滞，用昭新政之清夷。朕心用嘉，师言惟允。乃以覃恩授具阶。自国论曹分，铨事亦互为甲乙。《诗》不云乎：周道如砥。而乃自铨路梗塞也？朕深念之。尔署事有闻，于以佐统均而操水镜，有余地矣。尔其懋哉！ 

    △妻周氏加封宜人 
    制曰：史称山公之启事，于今为法，而又亟称其内助也。士之秉铨，与女之秉家，殆有相成者与？具官某妻封孺人某氏，出自冠族，归于令人。效勤顺于闺门，则缕箴刀尺；佐高寒于官署，则粗粝齑盐。惟兹水镜之清明，实赖冰霜之凛冽。兹加封宜人。尔夫子眉目南宫，行且以启事著也。山公夫妇，不得专美于前史矣。 

    △父绍泰先赠文林郎直隶广平府永年县知县加赠奉直大夫吏部文选清吏司员外郎 
    制曰：士起孤生，蔚为闻人，而念其亲之赍志以没也，遗书之痛，有深于著存者乎？朕甚愍之。赠具官某，乃具官某之父，学有根柢，言成文章。读书缵言，有覃思草玄之苦；聚徒谭道，有解经不穷之风。修壹行以终身，抱遗经于再世。班孟坚之撰集《虎观》，多本前闻；贾景伯之讲论云台，悉传父业。人殁而书在，斯为不亡；身沈而名飞，幸哉有子。是用加赠具阶官。用以著资庭之报，庶几慰陟岵之思。 

    △母于氏加赠宜人 
    制曰：礼称父之遗书，与母之杯卷，孝子胥有所不忍焉。其不幸而两遘之也，国家有愍册以慰之。赠孺人某氏，乃具官某之母，内美咸备，苦节可贞。抚两世于一丝，茕茕弱息；寄百口于十指，忄忄劳人。式当风雨之漂摇，弥见风霜之高秀。寝门阒尔，悲母师之已亡；绰楔岿然，知礼宗之犹在。兹加赠为宜人。尔夫以《孝经》诏子，尔之辟耳犹是也。余岂惟尔之褒，将推广移孝之义，以训臣子。 

    （户部广西清吏司主事刘应遇授承德郎） 
    敕曰：今海内多事，侧席须才。凡吾取次登用之人，皆有经营折冲之责。朕是以抚班行而叹息，临长道而咨嗟。苟得其人，余何患焉？具官某，材为国桢，学通世务。两更剧邑，皆在中州。抚劳民则如子如伤，不爱肤发；治乱国则以禽以，罔俾孑遗。观其抢攘而安，咸以笑谈而御变。应奇才异能之荐，独迈等夷；缘随牒平进之常，再迁郎署。职司会计，少试其足国之能；优游度支，徐养其济时之用。乃以覃恩授具阶。於戏！遇根而加利，夫岂择官；投利刃而皆虚，贵乎藏器。惟深沉可以厉其气，惟阅历可以老其材。益勉自修，以需不次。钦哉！ 

    △父体认先赠文林郎河南河南府陕州灵宝县知县加赠承德郎户部广西清吏司主事 
    敕曰：古者崇奖卓行，厥有四叶表宅，六阙旌门。世教下衰，往往湮没无称，而卒以发闻于后。余庸表而著之，亦以佐功令之未逮也。赠具官某，乃具官某之父，粹和成性，笃实飞声。文史蔚为圭璋，德行仰其墙仞。倚庐三载，时有姜桂之滋；孺慕终身，不解蓼莪之痛。敬敏任恤，艰厄以睦里邻；孝友睦姻，族坟墓以联兄弟。箴铭遍于牖户，言动具有典型。矢心以毋自欺，不愧衾影；教子以强为善，聿有箕裘。诚可继于先民，允有传于后嗣。是用赠具阶官。於戏！刘氏之七业，子能袭其余休；韦家之一经，尔已酬其素志。庶可征资庭之训，终当著史之书。  

    （户部江西清吏司员外郎廉第授奉直大夫） 
    制曰：乃者军兴浩烦，度支匮乏。户部诸曹郎助大司农，咨嗟仰屋，共襄国计。朕思得公忠廉辨之臣，历中外者，错置子部，其选甚不轻也。具官某，材器含弘，︳谟经远，为令以循良播泽，廷评以详慎流恩。积有年劳，擢居民部。以棼丝必理之才，当赋算告穷之日。精心握算，佐挽输一时之穷；蒿目持筹，为储亻待百年之计。体望滋茂，劳有闻。乃以覃恩授具阶。朕今命尔出守河间，近在三辅。征缮未已，捐瘠滋多。尔之字人可以庶，尔之祥刑可以教，尔之司计可以富。无衣五之谣，岂遂逊于前烈乎？尔其毖勤，伫我后命。 

    △父司书医官赠文林郎大理寺右寺右寺副加赠奉直大夫户部江西清吏司员外郎 
    制曰：《传》曰：“上医医国，其次疾人。”皆医官也。士有抱道不试，居身方伎之中，比于古之医官者与？其有以发闻于后，余得表而著之。累赠具官某，乃具官某之父，博喻为师，束修自好。慨有大志，耻为小儒。济世于疴瘵之时，自命以岐、挚之业。学究原本，能通三世之书；泽及嫠，有活千人之德。再世而显，天不吾欺。在昔仓公之善医，止于有女；而韩康之卖药，仅以藏名。岂若斯人，蔚有誉问。是用赠具阶官。服余书命，传之史家。庶几疗国之有人，可曰良医而无后？ 

    （户部福建清吏司员外郎邹嘉生授奉直大夫） 
    制曰：顷以赡军之故，大司农率其属日夜持筹仰屋，而偷懦营私者，犹蝗食鼠耗其间，良可忧也。其有公忠廉辨之士，不惮拮据，司我管钥，勤劳茂著，余宠嘉之。尔具官某，材器含弘，︳谟经远。飞华廷对，展采地曹。以止水不波之心，为棼丝必理之计。指画飞挽征输之事，忧切军储；勾稽黍龠合之间，勤逾家计。储亻待之经费有纪，仓庾之耗蠹一清。颉颃岁年，籍甚声听。乃以覃恩授具阶。朕今命尔出守西安唐大历中，长安溉田大减于汉，今视唐又何如？尔在户曹，留心国计，转漕通渭，成迹具在。兴二渠之利，复陆海之穰，以佐我国计，朕伫观尔所以治秦也。钦哉！ 

    （礼部祠祭清吏司郎中贾允元授奉政大夫） 
    制曰：祠祭之官旧矣，它曹治事，祠部治神。非通幽明、穷掌故，不在兹选。矧朕初即位，祀事孔多。夙夜明，其曷敢后？具官某，风操端直，志清和。奉使节则咨诹有闻，典属国而赠劳无失。蔚为民誉，晋陟祠郎。谙晓旧仪，参酌故事。寝园筵几，依然弓剑之思；黝垩扫除，邈矣祖宗之格。执事有恪，顾吾建礼之曹；夙夜惟寅，称此冰厅之清选。遂以覃恩授具阶。朕方承宗祀，怀柔百神。率循祧庙之仪，嗣举桥山之礼。近以绥孝子而假皇考，远以宁风旱而弥灾兵。惟尔毖祀之能，用致我将之颂。钦哉！ 

    △父应德先赠奉直大夫礼部主客清吏司员外郎加赠奉政大夫礼部祠祭清吏司郎中 
    制曰：为吾志义之臣，风操端永者，必其先有以开之。无基不可以厚墉，肯构必始于作室，理之常也。赠具官某，乃具官某之父，行无考，学有本原。辨志离经，多士推为祭酒；礻是躬善物，与人如饮醇醪。惜哉有志而无时，允矣居今而稽古。焚《书》逸《礼》，若口授于坐隅；矩行规言，俨心思于函丈。是用赠具阶官。於乎！贾逵悉传父业，人咸征家学之传；郑众再世儒门，天亦厚遗经之报。 

    △母卢氏仍前封 
    制曰：《小雅》不作，而《白华》之诗废也，朕深念之。盖不独洁白之孝子不可得见，而令妻寿母，亦为斯世所希有。此岂非盛世之忧与？累封太宜人某氏，乃具官某之母，淑慎礻是身，安贞应节。少习公宫之教，长娴宾祭之仪。闵长寝于九京，逝者不作；篝短檠于五夜，遗孤有闻。式看日月之辉光，弥见风霜之高秀。鲵齿未艾，受介福于北堂；鸾诰方回，贲宠章于南阁。兹仍封为太宜人。雕轩文驷，蔚为一世之观；便殿肩舆，茂著六宫之法。 

    （礼部主客清吏司主事虞德隆授承德郎） 
    敕曰：朕丕承祖宗之令绪，方贡充庭，旅百杂实。每临轩燕劳，怀来远人，顾念春官之属，为吾典司客曹者，其有人焉。具官某，韬玉浑涵，断金通敏。始流徽于剧邑，旋握鉴于留曹。聿有贤声，抡于客部。克勤职业，谙晓旧章。正小宾小客之仪，修其礼物；辨五年比年之贡，差其送迎。赞我秩宗，典司属国。敷国恩厚，佥曰汝能。乃以覃恩授具阶。顷者东夷不共，阙我职贡，咸谓以尺棰鞭之耳。然招携怀远，古有明训。诚使方夏丕平，异俗内面，而吾以象胥坐制之，不亦休乎？尚益勤毖，以副予绥柔之意。钦哉！ 

    △妻蒋氏封安人 
    敕曰：朕读《羔羊》退食之诗，盖不惟其大夫之节俭正直，表著于燕居，而家人肃穆之风，亦可以想见焉。具官某妻封孺人某氏，函贞辨族，作配名家。指彤管以相规，惟兹静女；却丹华而不御，彼美淑姬。相尔令人，休有华问。素纱简淡，与綦组而相安；粉署萧闲，喜清寒之互映。兹加封为安人。服斯宠命，励彼素风。无忘夙夜之勤，弥表靖共之德。 

    △父一道先赠文林郎山东青州府安丘县知县加赠承德郎礼部主客清吏司主事 
    敕曰：昔我成祖，绥静国难，治用重典。时则有若理卿谦以平亭明允，持法两朝，盛德之后，必复其始。今其子孙，又以遗德发闻，予宠嘉之。赠具官某，乃具官某之父，世德作求，家风绵邈。内行淳备，譬桃李之不言；积善有余，业岐黄而济物。蔚有令闻，施于后人。盖廷尉之门，阴德久征于旧阀；而比干之策，祥刑茂著于后昆。信哉天不吾欺，是以世济其美。是用加赠具阶官。於戏！无念尔祖，著累朝忠厚之贻；益大而家，食先世炽昌之报。 

    △母杨氏加赠安人 
    敕曰：先王之制礼也，报必有先。田之祭先啬也，川之祭先河也，皆报其先也。今吾臣子，推恩必先嫡母，盖亦以著教焉。赠孺人某氏，乃具官某之嫡母，动由内则，懋践阃彝。汲水著为妇之勤，宿火励相夫之志。宛其死矣，何以报之？幸哉有子以起家，乃得从夫而分爵。於戏！杯卷已矣，谁兴执器之悲？图像依然，尚想过庭之拜。义岂殊于毛里，恩必始于本原。兹加赠为安人。使知报必有先，而众著于崇本之教，岂独慰夫逝者而已。 

    △继嫡母任氏加赠安人 
    敕曰：诗人称后妃之德，必以《つ木》逮下为贤。而公子之仁厚，从而应焉。和气致祥，亦理之恒也。封太孺人某氏，乃具官某之继嫡母，性资惠明，仪法闲肃。敬尔夫子，婉焉琴瑟之和；娈彼诸姬，居然娣姒之好。莫辨所出，忻缓带以相从；逾于己生，勤辟耳而为教。聿成子德，克念母勤。树萱之庆已章，宿草之恩载渥。兹加赠为安人。惟此鸠之德，壹以为仪；用知麟趾之仁，终焉未艾。 

    △生母张氏赠安人 
    敕曰：生母之有服也，自高皇帝之著《孝慈录》始也。既有服矣，而厌于尊，格于制，而不得以推恩。人子之情，犹阙如也。今吾即位，霈恩施及三母，不惟念所生者可以无憾，抑亦可以仰副高皇帝之德意，於戏休哉！某氏乃具官某之生母，有小星之德，有育子之闵。尔子为令报最，恩二嫡，而独不得以逮尔。实命不犹，岂非诗人之所叹嗟矣乎！今乃以霈恩及尔矣。於戏！怆鼓钟于长乐，我有同悲；追顾复于里毛，尔无余憾。非此恩波之委地，谁无涕泪于终天？兹特赠为安人。魂其有知，尚克享此。 

    （兵部职方清吏司主事徐日久授承德郎） 
    敕曰：顷者狡夷未平，王师在野。议者率以谓将帅数易，则无以振军声；择将不精，则不可图胜算。欲得知兵谋国之士，错置职方，以参预帷幄之寄。中兹选者，盖难其人。具官某，器开明，风规简直。两为邑令，廉辨有闻；中更浮沉，志气不挠。擢于起部，再历夏曹。当羽书旁午之时，兼戎事颓也之日。才猷日老，挥斥于根阅历之余；储亻待滋深，兼综夫衿要厄塞之故。师荐惟允，受事方新。乃以覃恩授具阶。於戏！用兵如用药，以疗病为成功；择将如择医，以知人为能事。知兵而后可与谋国，知将而后可与知兵，此朕所以拊髀而叹也。尔其勉之，朕将以辽事畀汝。 

    （兵部职方清吏司主事王弘祖授承德郎） 
    敕曰：顷者禁旅单虚，卫卒ㄨ也。勾稽澄汰，言者日以上闻，而未有行也。朕深念之。安得公忠强直十数辈，参错郎署中，为吾举综核之效乎？具官某，介圭不饰，精金能割。初以发硎之刃，试理开封，平亭阅实，案无遗牍，贤声籍甚。乃陟兵曹，当枢庭填委，职掌废弛之日，慨然修举，不辟嫌怨。稽京营积年之额，核班军累岁之饷，尺籍伍符之必计，而一粒一锾之不遗。今兹之事，盖尔之有绪言而未竟者也。若尔者，可谓之公忠强直之臣矣。兹以覃恩授具阶。夫官之有分曹，犹农耕之有畔，无相越也。尔核汰留余，尽归大仓，不越兵事，而阴有裨于计部。惟其不越，是以有裨。夫不越之为裨也大矣。尔所举仅有其绪。引而竟之，天下事可以尺幅尽也。尔其懋哉！ 

    （刑部浙江清吏司主事陆化熙授承德郎） 
    敕曰：《诗》称淑问如皋陶，而汉通儒皆为律令章句。刑狱之事，固儒者之所尽心也。朕即位以来，哀矜庶戮，惟良折狱，日廑于怀。具官某，擢秀名儒，起家法署。当圜土填咽之日，兼法律破析之时。丽附罔察，请比毛举。而尔傅之经术，致其忠爱。诸所平反冤狱，阅实疑罪，参报待以削草，象魏用为县书。惟明克允，时论翕然。乃以覃恩授具阶。夫自皇祖末年，以至于今，刑法亦多故也。然而可信者律也，不敝者法也。本经术以参法令，此明刑弼教之本，而尔之所有事也。尔其毖哉！朕不以文法吏蔽汝。 

    △妻夏氏赠安人 
    敕曰：士之有贤耦，犹君之有劳臣也。推劝劳之意以施于臣，故其闺门相贰，死生契阔之故，人主之愍恤及焉。具官某妻某氏，仪法夙娴，俭共自励。饣盍耕出汲，辛勤于十指之中；粝食穿衣，憔悴于数行之侧。迨相夫于筮仕，终约己而食贫。一命未沾，溘先朝露，良足愍矣。兹特赠为安人。於戏！布素度身，生不御冠帔之贵；御穷没齿，死犹勤旨蓄之思。我有宠章，慰其永逝。庶几幽壤，尚服享之。 

    △母陈氏赠安人 
    敕曰：朕念长乐之慈，怆不及养。顾瞻两宫，潸然出涕。发号施恩，凡臣子之有母而不逮养，养而不逮显者，皆与被焉。不惟彝典宜然，亦所以信吾悲也。某氏乃具官某之母，慈庭媲美，内则有闻。鬻子辛勤，不间蜾蠃之负；操家黾勉，备尝荼荠之艰。迨尔子既接迹承明，而尔犹没身荆布，不已悲乎！今且以覃恩及尔矣。於戏！睹蓼萧自叶之泽，良慰我心；顾《兰陔》《白华》之养，莫非人子。存者不匮，往者有知。凡吾所以霈恩臣下者，盖亦因吾母以及人母，而使天下知我念母之无已也。尔知之乎？ 

    （刑部河南清吏司主事王良臣授承德郎） 
    敕曰：在昔人主，享国百年，度作刑以诘四方，犹曰朕言多惧，朕敬于刑。矧余方嗣服，受王嘉师，惟良折狱，其敢不毖慎？具官某，易直子谅，恭敬温文。擢颖甲科，流徽宰邑。回翔壁水，晋陟秋曹。尔以岂弟之心，兼之阅实之久。老于情法，无毛举它比之文；致其哀矜，有明刑聚教之闵。副我钦恤，良深叹嘉。遂以覃恩授具阶。乃者刑罚不衷，出入时有。丹书错互，奏驳纷如。朕甚患之。《书》不云乎：“用其义刑义杀，勿庸以次汝封。”今之断狱者，容亦有次焉者乎？尔尚益懋简孚，必即天论，毋以世轻世重为解也。朕则显陟汝。 

    △父维城原任汉中府通判赠承德郎刑部河南清吏司主事 
    敕曰：朕闻世禄之家，鲜克由礼；而积德之报，不于其身。士承家焘后，能使谱牒不替，耕获有人，斯可以为贤矣。原任具官某，乃具官某之父，世德联绵，内行淳备。孝乎惟孝，家巢反饲之乌；友必因心，庭荣交让之木。既俯首风尘之吏，益矢心清白之遗。蔚彼去思，尸祝在汉、岷之际；萧然归计，风流居廉、让之间。稼猎一经，绍青箱于有永；箕裘再世，载白石以相传。人称别驾之功，代叶海邦之庆。是用赠具阶官。天已锡祥刑之策，人咸瞻通德之门。 

    △母赵氏赠孺人（赵故文毅公用贤之女） 
    敕曰：《诗》咏于以采蘩，必曰公侯之事，以其夙娴公宫之训，而仪则有闻也。我有直臣，是生淑女。风流绵邈，诒于后人。朕将表著之以昭彤管。某氏乃具官某之母，图颂被躬，珩璜比德。沿世家馈祀之则，故仪克肩；习我君刚直之风，故铅华不御。孝睦移于姻党，廉法著于家门。不及事姑，未艾陈衣之痛；愿然有子，终如属纩之期。怅宿莽之方滋，蔚兰荪之竞茁。杯卷已矣，永言内则之芳华；簪笏依然，尚想外家之风烈。兹特赠为孺人。肆娠贤于再世，宜媲美于千秋。 

    （刑部山东清吏司主事李自华授承德郎） 
    敕曰：朕闻哀敬折狱，惟良折狱。故伯夷以降典折民，而董生用《春秋》决狱。朕哀矜庶戮，期协于中。将博求迪哲之人，以副我清问之意。具官某，行可标准，言成文章。起家循良，休有誉处；效能辇毂，践更剧烦。叙擢刑曹，职司奏谳。以廉平之德，兼明允之才。钦乃攸司，傅以经术。期于惟刑之恤，庶几俾狱无留。乃以覃恩授具阶。乃者刑罚不中，出入时有。要辞错乱，几无成狱。《书》不云乎：“惟齐非齐，有伦有要。”惟伦与要，折狱之本也。尔为法吏，朕以迪哲望尔。尔其敬哉！ 

    △父可守原任贵州都司清平卫儒学教授赠承德郎刑部山东清吏司主事 
    敕曰：蜀自汉以来，代著文学。文翁《五经》之教，益州《乐职》之诗。弘长风流，于今为烈。今吾儒硕，趾美前修。有子克家，显闻于世。余庸表而著之。具官某，乃具官某之父，含章挺生，炜晔秀发。强学博喻，富有英华；矩行规言，动应古昔。遂应明经之辟，出为鼓箧之师。归休乎环堵之宫，遗子以一经之业。摩娑青简，恍疑晤对于丹铅；敬慎丹书，尚念收威于楚。遗经不朽，至德可师。是用赠具阶官。於戏！有位于瞽宗，应厥彝典；为观于石室，视我赞书。 

    （工部都水清吏司主事金元嘉授承德郎） 
    敕曰：司空诸曹郎，惟水衡有河渠之役，衔命而出，掌堤防畚锸之事，以分理行河之政，而漕运赖焉。非中外历，夙有能声者，不在兹选。具官某，擢颖制科，流徽宰邑。师廉平为治之绩，急吏缓民；循沉实守正之风，随牒平进。休有民誉，著于工曹。司库藏而钤键惟严，管出内而棼丝必理。人地相称，人皆知水部之名；出入均劳，我是有河漕之寄。乃以覃恩授具阶。夫吕梁之渠闸，肇自平江。命尔以中河为界，画地而守，为漕政计至殷也。今东方侵梗，运道戒稀Ｒ灾魏釉⒅伪匆灾伪嬷魏樱蛊浇ň僖印６抟运芙湓劫抟病ｋ拊蛳在烊辍　 

    （大理寺右寺右寺副廉第授儒林郎） 
    敕曰：棘寺之设，以审谳秋曹辟台之狱，其在厥属，有驳番异之条，参覆疑异，以听于其长。非清强公恕，积有誉望者，不在兹选。具官某，秉心惟允，执德不回。出宰疲人，入报上考。叙迁北寺，俾副右评。岂弟有余，明习滋久。平亭疑案，为之涉笔而思；讯驳爰书，不以得情为喜。副我钦恤，良用叹嘉。乃以覃恩授具阶。顷者法律破析，桥遏滋多。白简喧呶，与丹书相下上。《书》不云乎：“明启刑书胥占。”以刑书为衡，而胥占以权之，岂惟阅实要辞，亦可以耆柱国论，此棘寺之责也。尔懋勉哉！朕将显陟汝。 

    （大理寺右寺评事任国桢授文林郎） 
    敕曰：廷尉，天下之平也，故其属以评为名。士非盘桓久次，老于情法，居是官也，欲其虚明详慎，一底于平，难矣。具官某，文学世家，高华妙选，服官民部，以清慎得名；称职度支，以综核取咎。回翔闲散，流滞岁时。爰自上林，次于佐棘。困衡既久，求听弥精。致忠爱于罢民，得情勿喜；丽轻重于疑狱，有革乃孚。小大以情，文法无害。乃以覃恩授具阶。顷者吏议弘多，狱辞它比。皆以失平之故尔。亦尝涉笔而思之乎？《记》不云乎：“凡制五刑，必即天论。”天，平之极也。尔以此评刑，朕亦以此评尔。敬之哉！ 

    （大理寺左寺左寺副曹文衡授儒林郎） 
    敕曰：国家于棘寺之官，陈殷置辅，不厌详复，至有卿贰正副之设，凡以正刑书而重民命也。苟非吉士，岂可以称此意哉？具官某，起为国器，副我廷平。间者棘寺空虚，圜土填咽。摄官承乏，夙夜勤劳。寝兴狴犴之间，饮食爰书之内。为民请命，数上封章。求补司刑，以清滞狱。数囹圄之困苦，如在目前；陈法令之敝元刂，至于流涕。虽九阍之请，未克以动天；而五听之辞，已孚于抢地。朕即位以来，哀矜庶狱。省视故牍，得尔所上书，恻然叹伤，有缓刑泣罪之思焉。兹以覃恩授具阶。《书》不云乎：“蛮夷猾夏，寇贼奸轨，女作士。”尔乡所上章，论之详矣。今东隅未靖，奸利交迹，是朕好生之德未洽，而尔之言犹信也。淑问如皋陶，朕深有望于尔。尔其念哉！ 

    △母旌表节妇常氏赠安人 
    敕曰：国家表宅之典，放于成周，所以劝节也；推恩之制，放于唐、宋，所以教孝也。阴教衰攵，风徽寂寥。我有明纶，光于幽穸。旌表节妇某氏，乃具官某之母，佩玉德以作妇，操冰心而相夫。迨所天捐弃之时，正厥子孤孩之日。旌心断发，矢皓首于盛年；顾影寒灯，袭白昼为长夜。乳汁枯于襁褓，血与潼俱；发肤瘁于家门，泪随声下。哺养六尺，如脱而雏成；促赴九京，譬蛾成而蚕死。兰仪永谢，柏操有闻。下报先君，故知含笑而入地；愿然有子，载闻申命之自天。旋观日月之昭回，弥见风霜之凛冽。兹特赠为安人。於乎！有番有拜，业已接迹于汗青；来游来观，尚亦回心于亏白。信千秋为不偶，虽百世其可知。 

</div>
    <div class="pagination">
<a href="牧斋初学集_page101.html">上一页</a><span>...</span><a href="牧斋初学集_page97.html">97</a><a href="牧斋初学集_page98.html">98</a><a href="牧斋初学集_page99.html">99</a><a href="牧斋初学集_page100.html">100</a><a href="牧斋初学集_page101.html">101</a><span class="current-page">102</span><a href="牧斋初学集_page103.html">103</a><a href="牧斋初学集_page104.html">104</a><a href="牧斋初学集_page105.html">105</a><a href="牧斋初学集_page106.html">106</a><a href="牧斋初学集_page107.html">107</a><span>...</span><a href="牧斋初学集_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
