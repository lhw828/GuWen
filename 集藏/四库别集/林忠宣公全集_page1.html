<!DOCTYPE html>
<html>
<head>
    <meta charset="UTF-8">
    <title>林忠宣公全集 - 第 1 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林忠宣公全集 - 第 1 页/共 43 页</h1>
    <div class="content">林忠宣公全集　　（明）林熙春 着

　　●目录 

　　跋 
　　传 
　　序 
　　疏草 
　　城南书庄草 
　　诗草 

　　●跋 

　　先司徒忠宣公集共廿一卷原版毁于兵燹曾祖康熙己酉乡贡士蓝田令世榕公于潮阳宗家得其本归重锓之即今版是也较原刻字畧小行畧密而目录未备今补刻书庄草目录十五页并总目二页乾隆壬子秋礽孙日华谨跋 

　　●司徒林忠宣公传 

　　郭之奇 
　　林熙春字志和别号仰晋海阳龙溪人登万历壬午举人联捷癸未进士授巴陵令清浮粮豁差役为治井然有序丙戌觐回闻讣归服阕赴部补将乐视巴陵之政而更广之崇学宫建龟山祠前后二邑不手民间一钱两邑之民去后祀之不忘行取擢户科给事历礼科右兵科左工科都因事建白具掖垣疏草中而最著者参东封减织造又如请免入彝采回青尊朝体而塞彝祸于今为制可谓言关国计者矣军政拾遗之事起一时勾斥言官三十四人圣怒不测阁臣疏救而各官降杂职冡臣疏救而各官为民震迭之下掖垣逡廵申救公疏轮次属刑科都侯廷佩乃气沮色变废然避也公毅然首列率同官抗疏入宁不知严谴在前窜逐在后固不忍青琐吞声朝堂黯色以默为容已耳既而降调家食二十六载未曾只字长安即政府李公廷机叶公向高同年最昵并绝竿牍则他人可知矣丙午从茶陵州判量移贺县至庚申恩诏起废始以南仪部赐环随转光禄少历升添注太仆少右通政太仆寺卿管少卿事添注太常寺卿简大理寺卿所任各能其官其在冏贰恤马户革常例马政赖之以修值玉田兵变叱驭而入面谕解散布告朝廷威德众皆投戈谓非素望精诚何以猝然得此于乱卒也其在冏正奉敕总理京边马政年终命迫一月之内简乘三万余骑合武弁而殿最之无不克当非识力警练而能之乎其在廷尉旧详堆积如山约属分理弊绝风清不忍囹圄多一日之冤因使案牍洗数年之滞诸所条陈如苏牵累省繁文酌参驳与夫约民约官十六款俱已奉旨举行使公而久于其位明刑平法葢庶几矣时虽珰祸未起然票儗中留揽权授指其端已露公六疏乞休所谓见几而作不俟终日者与又以忠谏老成眷孚者素遂晋户部左侍郎予告仍俞尚书李宗延等之请敕将当日抗疏事情宣付史馆特赐驰驿有司优礼真异数也南旋不一月而魏崔炎腾缙绅祸及知交贻书明哲相庆而公若惄然有大不安者丁卯以前闻朝端有一举动未尝不当食废箸及龙飞干奋而后喜可知也葢其忠爱性成喜愠不见古称知有其国而不知有其身者于公信之前后立朝未尝依一门户今天下南北东西惟粤东仕路最清于公可槩见矣居乡凡桑梓利病始终不遗余力诸所兴草如争监税释疲役倡建凤凰台三元塔修玉简塔筑铳城于海口浚三利溪修龙头东集等桥使形势增门户固舟楫便利不为小补复倡修文庙贤祠捐赀赎浮屠田百亩为诸生科试卷资此利之在一郡者又如筑许陇堤桥建文昌阁创龙溪会馆减龙溪里役十分之四其作兴人文便益居户此利之在一乡者至于下士恤民隐恶扬善虽至年爵已隆村甿贱隶未曾不和颜相待人之为所接者如坐春风中祥蔼披拂潮之众自贵及贱老及幼未有不乐道林司农者此人人所同然也间有匪类自弃亦终为公所容而其人不及知又或济危扶倾趍人之事而人又不及知然则公之见知于人者犹其大槩矣若夫孝友天笃踰六丁艰孺慕不衰抚弟昆老幼如一日和气所锺膝下振振至四十余人享寿八十考终而逝以当道题请蒙恩祭葬而郡邑绅庶奔哭几前者至庭不容拜亦可以见三代之直道犹存而上天之报施仁人不为无意矣余历览邑中诸先达惟中离薛子在朝在野气节风度于公今昔一揆然每以中离坎于仕不获竟厥施为恨今而得尽睹之于司农何快如之又惟古所称社稷臣以安社稷为悦及夫乡先生生有功德于民没可祀于社者非此不足以拟公非公又谁足以当此耶公勤于著述又喜吟咏所著有赐闲草赐还草赐传草城南书庄草掖垣疏草行世学者多宗之嗣后朝廷追念殷切特赠三代尚书谥忠宣公论殆久而弥彰云 
　　赞曰五岭之南百粤之东卓生伟人林左司农谦卑以牧允出自中直大而方即赋乃躬修髯广额曰貌有颙我闻在昔温厉安恭求诸今日庶乎见公揆兹素履表厥遗丰两仕为令乐只何融四垣既历正色何恭廿载家食敦睦何雍形虽三变道本无穷潜见飞跃公其犹龙六卿晚陟寅协载同帝嘉乃德老成直忠归真反朴急流维风云胡能此至至终终呜乎太山云出天下雨蒙朝既嘉赖乡复被蒙休休仪表烱烱德容仪写人目德留人衷衣裳我觏佩玉其瑢赞以赞德匪像是供兴歌赤舄徒仰乌弓永言法则世也其宗 

　　●序 

　　序 

　　文未有不如其人者人亦未有不如□文者今夫海风发而排山□峡吞天吸地蛟龙出没□化其闲而□可测非风为之而汝为之也申韩之文刻其人故不平欧苏之文正至人故不□宋濂洛诸儒之文深于理□人故不□□利□文为之哉宛转相似□□符而恰肖□□□之所为□神行乎其间者□仰晋先生同先大夫举南宫余生也晚□从甲子南闱之役一奉先生榘海蔼然和易穆□春风而其规度森严词旨庄重不啻□眉插汉嵩岳干霄肃乎示人以不敢犯予幸师事之亲而恨父事之后东几先生猒世得就长君□读先生全集不觉忾然叹曰夫文与人何必巧相佀乃尔先生立朝正直不屈□阿士绅宗为坊表孝友敦睦于德于□之人像之以为凤鳞再出欲尸而祝之如水木之有本原人伦之有冠冕而其所抚字处重茧敝跣不□千里而□挽先生于□尾之上此□诗为文能动之□然而有动焉者无文不事钩棘而崇体要诗□事纤丽而抒性灵緫诗为文而论一为神女玉妃令人断不敢于罗绮珠贝中求一为梅岭雪松际月其傲人处在骨在□必有能辨之者夫文以写照也妍始黑白即未必淂尽淂至神亦必不能以彼易此藉令□□恠僻自矜人不易去而其人固有不可知者无今天子痛惩积习力正文体始去六朝浮靡□有消歇之时三代衣冠定君重新之会请以先生集□之国门则天下之□文出□ 
　　崇祯乙亥春王正月赐进士第资政大夫礼部尚书兼翰林院学士协理詹事府事经筵日讲官起居注实录副总裁前礼部左侍郎掌翰林院事教习庶吉士国子监署监事司业年家丞姜□元顿首拜譔 

　　林忠宣公遗集序 

　　潮州林忠宣公以直声亮节有名明万历时其归老于乡也简朴醇挚为乡人坊表乡人至今称之不能忘其所为书有城南书庄草掖垣疏草赐还草赐传草赐闲草凡数十卷皆刊行于世其孙曾之肄业庠序者十数人皆闭户诵读有乃祖风岚瘴火磷中抱其遗文不忍舍仅而得存呜乎难矣颖有事于纂志之役贡生有源与其弟应璧拜而请曰潮城破后副本无存乞先生为推而考之着于卷帙之前俾先侍郎获有传也颖感其意焉明万历在位四十八年天下治安不乐谏官之以言居名高也一切苛核琐琐之论槩置不问其时台省亦多端亮和平为天子养无事之福或以言获戾龃龉去位旋即召还尊显之公由县令入居谏垣所言皆其大者具在国史其去国也以申救谏官某掌垣气懦不署名公越次奋然为之夺数级以出一时直声震天下其出也以见人主之好受尽言而又思有以尽直臣之用颖葢读何穉孝先生序而为论其世卒乃洊历卿寺晋司徒乞归者再得请人主之待老臣之有礼也如此而公归里杜门不复言夙昔获谴事唯昕夕祷祝寿考而已凡传所云主圣臣直何以复加呜乎亦云盛矣至于发为诗歌一唯本乎忠孝悱恻之意未有异指吾故稍为诠次入郡志中后世读公之遗集者见公出处之际不独以明志节抑亦以征明人主之盛德之无穷也公讳熙春赠尚书谥忠宣海阳人其行谊详公志传不具载 
　　溧阳后学吴颖撰 

　　司徒仰晋林公疏草序 

　　天启四年五月户部尚书臣李某工部左侍郎臣柳某大理寺左少卿臣区某太常寺卿臣卢某光禄寺卿臣李某太仆寺卿臣黄某上言当万历之二十四年臣等以言官待罪陛戟下神祖怒臣等不言事臣等三十余人并斥逐皇怒创骤言官合申捄大凡申捄疏名更直署首得罪与不则首疏之臣受之维时有一都给事中直疏首废然避也独御史臣马经纶工科都给事中臣林熙春御史臣鹿久征锐身捄先后谪陛下即位次第收复是三十余人者独臣等七人在而疏捄臣三人存者臣熙春一人耳熙春从茶陵州判渐次进光禄少卿入国门陛下不次擢用洊历大理卿熙春引病乞身陛下勉留不得晋户部侍郎予告所以优礼老成人甚盛臣等追念神祖怒诸臣不逮时始第调外而已继阁臣陈某捄则降为小吏继冡臣孙某捄则削籍矣葢神祖降罚不之捄者而之其被捄之人臣等民而辞陛民而出国门民而巾平定巾布衣芒履也民而策蹇民而道傍舍为蘧庐而废然避者扬扬长安道中矣比时非三臣申捄无论臣等破甑即三臣全瓦尔去之二十余年而臣等蒙召为今官今熙春又先臣等去臣等恐当日事久远不明章乞敕下史馆备修实录昭示后世以明先朝臣有清忠直亮如熙春也者抑熙春粤人家天南至远侍郎故事得乘遽臣等合辞请且为絜令非都给事中削籍二十余年加衔侍郎者不得引为例魏征录疏唐史增光广德悬车汉官独盛甚休甚休制曰可于是林公行矣朝野欣传为上优礼老成人果如此盛也公归隐海阳之滨去予泉五百里而遥而数相存葢予与公地相近方言相通其赐环同其历官同予归同蒙恩加官如公官则又同故时时相存而一日者公诸子孙刻公先后奏疏以传寄予序之予读公疏在户言户在工言工仆臣言仆奉常言常大理言理要以成主上仁圣恭俭久德拯民生之困剂时务之急饬官常之惰窳预边鄙之备御而典故周通经画详明真一念不苟一职不负以故获承上恩备有终始公其可谓名臣也己矣予最爱公大理时疏与僚属分阅外详一节云葢予少年备官西曲见大司寇所受成与诸郎听断者悉民间鬬殴财产诸事而外详置高阁即不置高阁欲有所施行正郎辄以付郎之新入署者使依葫芦样判多此时虽不更事辄叹中外吏留心职事者少而况狱讼之情无宁骋私鬻智恶上官驳而他属而又恶所属人反之夫人也谁不为仍者无宁上官权要授指焉州县颜色承之无宁年少也或愦愦也何知律例高下听吏胥而葫芦样者后官复承前官也公之疏曰宁无有应死而不死乎市宁无有应生而不生乎家美哉仁人之念劳臣之庸也上方嘉公疏听公施设而公行矣予谓凡此世界亦愦愦世界耳一有仁人劳臣焉欲不使愦愦而卒不得伸其志或者每生众庶苍苍者置不问耶不然何有善言卒不行也然公以生与人而天以其生与公公今年踰七-康强如少年时孙子膝下绳绳也此葢天所以佑德人天佑德人主上又与诸臣同赞天之意则天开人为善之方已见之矣是又安能于每生众庶人人问之而人人生之也 
　　旧治寅弟何乔远顿首序 

　　司徒林公疏草叙 

　　自吁咈陈词皋益进规而奏疏之来远矣荩臣直士何代无人乃有居其寔而避其名如孔光之毁牍义真之焚草者意则似矣而寔非大公果尔则从古献替之言备载籍而流传至今者何以称焉夫存规格之训是以法垂后也倡謇谔之风是以善与人也忠莫大焉德莫盛焉岂其翘翘巷然旗皷自雄亦何取于忞忞然櫜藏示慎耶则司徒仰晋林公之疏草不可无传明也宋儒有言文字无关世教虽工何益苟其关于世教虽欲无传不可淂也曩在神庙静摄既久有厌薄言官之意而公历三垣前后疏数万言冣后伸捄言官一疏时首名序不宜公而当事慑于霆怒缩腝不敢出公毅然以身当之遂逢谴谪人谓公不自为计而公不知也奉身以退逍遥于龙溪凤渚之墟者二十余年若将终焉今上侧席耆旧起公田间繇郎署而洊陟九列三岁凡七迁眷遇非常而公益自奋励以图报塞疏复数万言言辄见采随事着效人谓公大拜伊迩而公以引年请矣章至六上上度其不可留则降旨褒嘉特晋公少司徒以归期以痊可召用而大司徒汝宁李公少司空临清柳公等六人旧在公伸捄之列者复胪陈往事请上敕付实录并请赐驰驿及行地方官优礼以示圣眷崇隆之意恩溢例外奚啻二疏祖饯光垂史册宁徒白傅赋诗挽近老成去国荣名终始无有盛于此矣余尝取公疏读之大抵以忠爱真衷纾经纶妙略虽折槛撄鳞而温和之气常存虽触邪嫉奸而长厚之度自在古称贾谊通达国体陆贽长于论事若以公疏并观谁能轩轾然梁傅不善取穷而宣公暗于见几致有颠踬为世所惜独公逌然自适于放置之日而飘然远举于浓膴之场利害莫摇其中爵禄不撄其念岂非云霄仪羽而缙绅之表则耶或曰公以引年归矣天子素稔公无恙一日锋车趍公公其复以年辞乎曰年何足以限公不闻楚丘先生吾乃壮耳何老之有顾君子出处关世运污隆天如欲平治天下乎则当今之世舍公其孰也有疏刻在请以觇公一班 
　　年眷弟黄琮顿首拜撰 

　　林司徒先生疏草叙 

　　余承乏于潮谒林司徒先生授以掖垣及再起列卿诸疏盥读卒业喟然叹曰此先生所以格心而致主也哉人臣事君蹇谔敷奏固难而质之隐微天日如对尤难虞廷凛几康于弼直宣尼诫犯颜于勿欺谓堂帘远隔真窽孚洽耳夫撄鳞逞诤白简披衷岂不足以增鳯鸣之风采而正言则拂深言则忌补牍则显过溅颈则触威主忤臣激堂陛谓何至于迹暌心谅谴薄恩孚即俄顷不无瑕衅以相恊于易世数十载之后诚窽之泌澈自莫量也先生为令而掖垣政泽洽于楚闽久矣已而列工垣户垣诸卿直亮屹峙峩莪辇毂间朝绅莫不奉为蓍蔡倚为砥柱而忠诚感格能于朝廷起二十余年遗老于田间而不能留神庙俄顷之外谪能伸二十四臣朋侪之枉而不能消避事者之心惭观局者之揭陷能苏漕河役夫工卒数十万之民命而不能逃阴阳之为沴盖先生所能者天下咸孚其诚款而所不能者亦不以其进退去就为荣悴则先生之感格主心何如哉昔韩昌黎文章道德百世所师一疏斥于阳山再疏斥于潮阳卒以名卿一代山斗公潮人以谏显为当代山斗上且大用岂凤山席暖地哉余推夫始终道之若奏疏昌言伟论凿凿经济观者自得余无容赘也 
　　温陵后学李栻顿首拜书 

　　◇疏草◇ 

　　掖垣疏草 
　　疏草一卷 

　　●掖垣疏草 

　　海阳林熙春着 

　　参正史总裁疏 
　　元旦风霾摘陈时政疏 
　　参东封疏 
　　请免差催绫纱疏 
　　陵泗告急敬摅一得疏 
　　河工宽限力敕疏 
　　导淮分黄请决大计疏 
　　河工截留漕米疏 
　　河工参道府疏 
　　请省织造疏 
　　请免入彝采买回青疏 
　　报河工并敕当事疏 
　　伸捄言官疏 

　　○参正史总裁疏 

　　题为总裁滥及舆议大骇恳乞圣明亟赐改易以重大典事臣切惟帝王之兴必有纪载以示劝惩非圣人不能作亦非名臣不能助圣人之作也今国家已二百余年于兹矣其间圣祖神宗之大经大法贤卿硕辅之嘉谋嘉猷非不有历朝实录昭垂琬琰顾杂记野记新闻野闻等书纷出民间何以示信顷者皇上特允儒臣之请将为正史之修夫讵非大圣人之作为也欤哉第修史难而奉诏为修史总裁则尤难葢总裁者树之旗皷诸史臣所恃为盟主者也在诸史臣不过挥铅而奋墨属辞而比事至明立科条审定区域部究于治乱安危之原昭析于是非可否之介辨别于邪正贤不肖之间一言关世道片词系主德则非总裁莫之与也故总裁得其人则史尊而史传非其人则史轻而史不传自古及今未之有改也孰意近日所推正史总裁亦有原任詹事府詹事刘虞夔者列于其间哉刘虞夔者去岁京察拾遗两台交章论劾有谓其受林商人三百金之器者有谓其占徐性善七千两之房者有谓其代张嗣修撰试卷结邢尚智为通家而甘为鹰犬者有谓折干鞭笞驿丞修怨揭陷县官而肆为蛇蝎者有谓其父戍二十年而瞒旨请封者有谓其母病十八载而不归忍诀者有谓其逼父妾至堕胎极惨者有谓其忍妻死不制服注籍者有谓其扣藩司葬银一百五十两至勒民夫折工银每月八九钱者似兹名节扫地罪恶滔天即苟留衣冠腼颜党里尚无以自解于士君子之口倘旦起田间滥总史局臣恐以贪财附势之夫而督史将必重权利而进奸雄以瞒君忘亲之夫而督史将必抑忠臣而扶骄子以不仁不义之夫而督史将必后循良而左节烈国家果何赖于若人而必欲起若人以拂舆议辱汗青耶说者谓执事多役一时乏人即讲读编检出差请告者犹然催促刘虞夔位正詹官宜起服已满时宜起不于此借纂述而惠弓旌谓体面何且论其才无问其品足矣殊不知正史非皇上之史也皇上所以承祖宗传子孙千千万万世之史也昔许敬宗褊鄙曾奉命撰编年人便以毁誉失真弃之今日宁为传无宁为弃敢望皇上亟斥虞夔别选有德望大臣以充此选庶史以人不朽皇上亦以史不朽而令名与天壤俱流可也不然虞夔不己　　　等之徒且借口接踵而诸史臣亦窃笑而疾走矣事干重典不识忌讳伏惟圣明裁察臣不胜战栗待罪之至万历二十二年三月二十八日奉圣旨先该吕坤保荐刘虞夔急宜起用今御史纷纷参驳孰为公论著该部院定议来说 

　　○元旦风霾摘陈时政疏 

　　题为元旦正始风霾特甚敬摅愚衷摘陈时政以答天戒以图治安事臣闻帝王举动与天流通政事修则休征应政事失则咎征应甚哉天人相与之际最可畏也皇上临御以来兢兢业业惟时惟几葢三十二年于兹矣顷臣待罪该科见礼部岁报灾伤所为天鸣地震火光水潦等异随处辄见臣心业已惊骇比正月初一日维日庚辰也三元伊始万象更新宜其风和物畅庶终岁而后即安耳不意狂风蔽天黄沙布地更昼夜不息纵寻尺不辨人形稽诸我朝典故或日食元旦而未覩风霾或风霾别时而未逢元旦即求之载籍在周秋雷电以风成王感泣犹非履端也在宋无为州烈风崔立上书犹非畿何也乃今则有之正古所谓变见三朝灾非常有应为独重者臣数日以来惊骇益甚偶检阅占候诸书有曰正月朔日大风折木扬沙其岁大恶者有曰庚日风声呌怒宜备边者有曰辰日大风大将出行者有曰正朔之风立春同较风大寒北　侵掠者有曰风来其势纷错交横其声聒耳为小人昧惑之风者臣反复再四切谓变不虚生事有感召敢披沥为皇上陈之自古盗贼之生发每由水旱之频仍未有民穷而盗不起者往者荒犹一岁而止今则无岁不荒往者荒犹一处而止今则无处不荒甚至汝南淮徐之间骨肉无亲人畜相食疾疫枕籍恶少揭竿势已岌岌矣今日果如督臣李戴留漕二十万石之请如抚臣张一元发帑四五万两之请虽云杯水难救车薪然犹所收者民心所尽者人事近考题覆在江北止予四之三在河南止予五之一臣恐有司拮据无策苍赤展转无生枵腹之民宁肯甘心就死不为啸聚弄兵以贻忧中原者乎似占书大恶之说宜信是不可不亟破格蠲赈以遏乱萌者也自古中国之治安每由四夷之慑服未有外警而内不忧者东倭之变兴师一年费金己二百万而釜山之聚犹恬然未解至贻宋应昌书甚倨倘志不在小必侵我辽左撤我藩篱即不然东犯登菜南犯浙直闽广皆可寒心近日蓟　又以贼报陕西又以火酋报要皆窃窥狂逞诚宜彻土戒氷数年以来畴不言整兵畴不言理饷第玩愒日久备御尚疏李如松大将卸回刘綎孤军尝敌大同宣府之马匹以东征而倒死甚多山东江北之班军即奏讨而刓忍不发边储更如悬罄戌士终虞脱巾似占书备边之说宜信是不可不亟振刷边防以固内治者也自古众正之盈朝每由羣邪之屏迹未有邪胜而正不害者近有一二小人无端生事骂詈大臣排击堂官而南北伸捄诸疏又言词激烈致勤圣天子切责贬斥其小人之祸亦甚炽矣第欲遏憸邪宜登正直年来得罪诸臣或以建白抵触或以援解株连或以铨推被斥惩创已从酬报方殷海内莫不延颈跂足有拔茅连茹之想即皇上量包天地度廓沧溟决不忍祖宗二百余年养士废弃牖下也方今四方多事之秋岂贤良高蹈之日若不及今收骏骨而来燕廷臣恐豪杰志阻而倾危之徒宁无滋蔓而不胜擈灭者乎似占书昧惑之说宜信是不可不亟录用君子以抑小人者也夫春风和煦方称泰和朝野熙明方称至治乃今变与事会自当惧随变生臣恭诵圣训矣太祖因天旱曾谕羣臣曰亢旱为灾实朕不德所致纵食能甘味乎乃下令免民田租成祖因地震曾谕侍臣曰比年兵旅饥馑朕夙夜恒怛于心当敕边将严为修戒不虞宣宗因日食曾谕羣臣曰古人君所谨莫重乎天戒惟修德行政用贤去奸庶几可以回之在祖宗每因事而畏天命在陛下则益当知天命之当畏在祖宗每因变而修人事在陛下则益当知人事之当修臣愿陛下崇高而时惕若宥密而愈严恭一下箸必思有啼饥之赤子而减膳常殷一授衣必思有冲寒之将帅而赐貂宜切一驭仆从必思有野伏之贤人而弓旌宜勤庶治安可图而郅隆在我明宇宙间矣诗曰敬大之怒无敢戏豫敬天之渝无敢驰驱书曰食哉惟时柔远能迩惇德允元而难壬人蛮　率服臣敢以是为今日献惟圣明垂察臣不胜战栗俟命之至 

　　○参东封疏 

　　题为东事失策万分可虞恳乞圣明抑邪谋定大计以图万世治安事臣待罪该科见蓟辽总督顾养谦一本为恭报倭情以慰圣怀事奉圣旨兵部看了来说钦此又朝鲜国王李昖一本为贼情事奉圣旨这所奏着兵部看了查与顾养谦近报倭情是否相合明白具奏钦此臣披览未终肝肠欲裂至得陪臣金晬等上总督书读之又愤懑如狂恨当事者之不以忠事陛下也葢国家养士非徒宠禄为荣令苟延旦夕正欲其备缓急为社禝计耳东征之役当宁所以推毂宋应昌者最称隆遇宋应昌果能除氛海上献俘阙庭犹未足偿士卒数千命马骑数千匹膏脂二百万两也乃俄而许封俄而许贡转换支吾罪当莫赎顾养谦夙负重望奉命料理天下咸以吞夷期之倘能改弦易辙庶慰拊髀虚怀夫何踵袭旧词竟亦蒙蔽圣主今且洋洋然欲以倭将赍表入国门矣夫此表也果出倾诚耶何为乎经年以来必曰守取必曰催促耶果出畏威耶何为乎乞款之后又有全罗之犯川兵之杀耶即倾诚矣畏威矣其机械变诈亦有不可尽信者臣不敢远引请以祖宗事借箸为皇上筹焉在洪武二年非不奉表称臣也乃使未至而掠温州至五年复同使人而寇海盐十五年复进蜡炬而暗藏火药矣在永乐二年非不首先纳款也乃九年而寇盘石十五年而寇金汤平阳矣在宣德六年非不遣使贡纳也乃戎器满载遇官兵即为矫杀矣在正统四年非不来献方物也乃大嵩桃渚之惨至掘发塜墓汤沃婴儿刳剔孕妇以为咲乐矣在弘治八年非不差使寿蓂也乃沿途生事至济宁杀伤罪及照磨指挥提举矣嘉靖元年非不以僧宗设宋素卿至也乃以争坐之故杀都司掳指挥且以日本国号封我仓库至末年而荼毒浙直蹂践闽广矣葢至观于刘荣望海埚之捷而倭不敢窥辽东者二百余年观于胡宗宪舟山之捷而倭不敢窥两浙者三十余年则信乎创之则中国安款之则中国不安无可疑者乃经畧总督二疏一则谓关白欲得天朝封号庶可服得人心一则谓关白欲假中国名号以詟服诸夷夫中国之治夷狄必欲携其党与庶可剪其羽翼今既不能挞伐之解散之至以威命灵爽资其狼吻鸱张非惟助虐更虑反噬矣且封贡之说和议之别名也非我之有求于彼即彼之有求于我彼之有求于我则王崇古俺答之故智是也穆庙时赵全等居云州集亡命至数万人汾石之祸实板升为祟朝廷募得全者拜都指挥银千两那吉擒全以献则封贡之说似属有名然犹不数年而杀将偾军曾修备几何哉我之有求于彼则仇鸾俺答之故智是也世庙时拥众入犯执内臣杨淮胁开马市仇鸾出塞无功潜以金币媚许未几而叛盟肆掠即置仇鸾重辟则亦何益哉今日之事果彼之求我乎抑我之求彼乎利害昭然舆人共晓祸福己着岂不寒心乃在经略曰反复难定又曰恭顺向化在总督曰拥兵虎据又曰身任无事在朝鲜王曰筑城葢房运粮练兵在陪臣曰夷情无厌和事非计是二臣明知故犯反不如朝鲜君臣之有胜筭矣昔宋仁宗时元旦日食富弼请罢宴彻乐时相不从弼争曰万一契丹行之为中国羞已而契丹果罢宴仁宗大悔今朝鲜之说如彼二臣之说如此宁不为中国羞也欤哉虽然本兵石星亦与有责焉本兵蒙皇上起之田间宠以宫保即鞠躬尽瘁犹难报称乃不制御是谋而惟沈惟敬斧柯之术是听意谓饷缺兵寡人乏有何足恃臣以为挟此策以说本兵可斩也一旅十年尚足吞吴以堂堂天朝岂曰无财患在不节岂曰无兵患在不练岂曰无人患在一意目前苟图了事即有人不知知之不能用也少卿万自约疏称十害给事中田大益疏称五忧臣愚敢以五罪足之绝不与通国有明戒诸臣雷同附和擅议封贡为悖祖训罪一封贡既称不便则当明与倭绝纶音具在乃说愈更而愈亵甚至有不忍言者为悖明旨罪二名器至重毫不可假果如其议则始以贼来今以王往为损国威罪三关白之陷朝鲜原以贸易斧山得之今覆辙不鉴令其窥我虚实弛我边备为贻隐祸罪四建白盈庭岂尽无当乃敢力持中议诸疏一切报罢令海内豪杰之气阻而不宣为拂人心罪五以此五罪参以十害五忧乞敕廷臣会议宁为远计毋为近谋如其表文果至辽阳臣愚以为从之则无名拒之则速变姑以去岁明旨原谓倭众尽归然后议款今屯聚釜山未可封贡为辞仍焕发德音数其不恭之罪待以不杀之仁差来小酋量赐遣回倘能甘为死间擒杀关白不吝高爵厚赏予之至一应边防尤望呵咛整饬养威蓄锐倭若来侵则相机而剿杀倭若远遁不贪利以穷追庶德威常伸即四夷亦可服矣何忧倭奴哉 

　　○请免差催绫纱疏 

　　题为绫纱等物告匮何当特旨差催恳乞圣明责成抚按以苏民困事臣等接得司礼监太监张诚等一本为急缺绫纱等物乞赐行催以备供应事奉圣旨这绫纱等物原系上供屡旨催解如何通不遵依好生怠缓着工部便马上差人星驰前去守催作速解来迟违定行究治钦此臣等遵查得绫纱派之苏州松江笔料派之杭州太平宁国或以修餙宫庙或以供奉乘舆均之国用不可缺一者惟是圣德撙节不责有于所无圣量优容每用一以缓二地方该管不体上心远者欠至二十余年近者亦至一十余载宜于该监之累牍以请也第绫纱之未完颇少笔料之取数无多即一纸从事足矣恶用是马上差人为哉葢均一绫纱笔料也无论万历二十一年二十二年行催只督抚按即历稽往牒庄诵纶音一则曰这绫纱纸札着各该抚按官上紧督催完解以济缺用不许迟悞工部知道钦此是万历十五年八月之明旨也一则曰土纱着先买办送监应用其拖欠绫纱纸札各该抚按官严限催解工部知道钦此是万历十六年三月之明旨也一则曰这绫纱纸札着各该抚按官严限如法织抄拖欠的上紧催解工部知道钦此是万历十八年二月之明旨也明旨具在昭如日星要之皆责成抚按竟未闻特遣守催也特遣守催则自今日始此岂抚按之效忠或减于差役差役之宣力或贤乎抚按耶臣等谓东南数百万生灵不难寄抚按以休养东南数百万财赋不难托抚按以输将而此区区绫纱等物至欲舍抚按以马上董之非惟视抚按若弁髦然抑亦未观东南今日为何如也东南自灾旱以来闾阎之疮痍未起即加生息犹难安全倘重以特催申以森命将欲各府而并差一人则一府数月反至迂迟将欲各府而分差一人则五府五使岂无骚扰始也索及驿逓而鞭扑以充囊继也溷及有司而供帐以饱腹有司不已必及机房机房不已必及匹户机房匠户既剥肤刮髓以媚差人则绫纱笔料不粗纰滥恶以供上用臣等不信也且臣等仰度圣意所以特遣守催者亦不过欲其速解而己矣岂知差役之有欲孰与乎抚按之无求沿途之稽扰孰与乎邸报之飞驰曩者明旨犹宽或有恃其雨露而缓于事今则明旨已严孰不惮其雷霆而急于征窃以为马上不必差亦不当差也在昔成祖曾谕尚书郁新曰赋入有经长民当顺其情虽取之亦思有以利之不当急责于民急责必至于病民其勿问第更与约限令民输之又曾谕尚书吴中曰比闻工部差人催办诸事多有暴酷伤人事有不可已者亦当从容使人措办若暴酷逼迫实为敛怨失人心痛治之夫永乐时物力繁富差役循谨而成祖犹然惓惓加意如此真恤民之龟鉴垂世之鸿谟也伏愿皇上上法祖德下悯人穷敕下该部停免马上差人以防敛怨特立约限与抚按更始倘造不如数解不及期即守令而下罚治有差庶国用无悞而亦有光于圣明之德臣等无任战栗祈恳之至 

　　○陵泗告急敬摅一得疏 

　　题为陵泗告急势在燃眉敬摅一得少裨勘议以图万世治安事臣等伏覩皇上笃念根本特允按臣牛应元之请遣科臣张企程前往勘议葢诚重之也臣等近得河臣杨一魁疏谓开仪之闸辟王鲍之口淮水渐已消落私心窃喜陵泗数十年水中即安有期矣不谓本月二十日接得直隶巡按崔邦亮揭帖为目击异常风雨地方水患益甚等事内称五月二十八日雷雨交作势若倾盆一据奉祀呈淹及陵寝一据知州申淹及州治并乞科臣即日就道河臣速出视事等情臣等一加披阅五内俱伤随稽十九年抚按所题载考二十年勘议所报在昔曰淮水陡涨三尺有余今则云五尺有余矣在昔曰神路三桥有水痕一二尺今则曰八尺四寸矣在昔曰旧龙觜积水尚余三尺今则云九尺九寸矣在昔曰州香花门一街略便人行今则云察院仪门外水深尺余城内积水二尺五寸矣在昔曰公署民居墙垣倒塌今则云倒塌崩裂者陵墙至一十三丈城墙至一百二十余丈矣夫祖陵王气攸锺也何当此惊涛怒浪泗州生灵系命也何当此沉灶产蛙凡有心知孰无惊怖臣等就今日而求方畧岂不能袭旧说而肆敷陈第持筹主计之臣思屈羣策履河蹈泗之士自纾洪谟臣等即曰某处当开某处当浚亦焉能遥度千里取效百年哉惟是稍有涓滴之流或可为瀛海之助者则有数说焉礼遇水旱必禜山川弘治时天寿山雨雹犹灾在一时耳孝宗必祭告为兢兢者安祖灵也祖陵自隆庆来岁且被水曾未闻皇上致罪已之辞修遣官之礼是圣祖神孙精尚未贯尚安望川岳效顺淮水安流耶则遣祭宜先也向者浙直中州告灾不吝司农金钱百十余万而使者且相望于道泗州重地四面滨湖即岁谷丰登亦当为汤沐赤子减省示与众庶异也乃年数沉溺日益阽危而三千三百余两之马价仅免至三年而止一万八百余石之漕粮仅折至三年而止则疮痍愈困苏醒无期独不可议永免永折为重灾民起死回生计乎则蠲恤宜急也前姑勿论即自差勘以后或主开腰铺或主开老黄河或主开高家堰或主开张福堤或主开五港口或主开清口沙语虽盈庭谊均为国倘分彼此便属参商谓宜独断果臧何妨任已众思果善焉谓狥人则定计宜决也先是恒谓勘事者操其是非任事者与其利害今利害且移之勘事矣倘任事者因循岁月借匮诎而迟延畏惮烦难工夤缘而速化功成而已受上赏绩隳而人被重愆竟亦何济天下事哉则责成宜专也然此皆勘议之稗说也至其所以握干纲而奠坤维臣等端有望于皇上焉曰者明旨森严既戒诸臣以偏执又望诸臣以永利在诸臣决不敢不协心计议有负委托至意第愿皇上上念陵园中念运道下念民生事贵责于万全毋以巨费而靳内帑功必期于永赖毋以速効而责目前议论可裁弗从中而掣其肘便宜可假弗自外而挠其权庶诸臣毕効其忠而国家亦亿万年无疆矣臣等肤见如斯未审有当于圣明否伏乞敕下该部复议施行万历二十三年六月二十五日奉圣旨工部知道 

　　○河工宽限力敕疏 

　　题为按臣谋国过急巡河请遣非宜恳乞圣裁宽限勘议加敕新差并饬当事同心以固万年根本事臣等于本月二十三日接得江北巡按崔邦亮一本为特请治河台臣期臻实效等事奉圣旨该部知道钦此臣等伏读疏意大都因河道诸臣会集武家墩数日而后决策遂谓今日之事不在勘议而在果断今日之功不在谋始而在考成诸如措处钱粮调度夫役明核功罪凿凿可行要之皆心切痌瘝为陵寝释昏垫谋急经济为王上解焦劳非寻常所能言亦非寻常所肯言也臣等窃惟事起于断亦废之于畧故按臣意在勇决诸臣意在周详非所以相拂也功成于终亦辨之于早故按臣意在善后诸臣意在谨初正所以相济也惟是请差巡河台臣一节据崔邦亮之意谓抚按各有专司漕鹾亦有分责必如是而后可以断亦必如是而后可以成耳殊不知平成未奏消落有期而导淮分黄业已次第讲求矣为不必差总臣职要诸司职详而献谋定计不可谓下无其人矣为不待差况省直两院犹分循紏乃总河治河御史亦治河将相为颉颃抑代为奔走乎一不便于事体相事相使犹难相下乃诸差御史巡河亦御史将众握一权抑人持一见乎二不便于职业官属旧设犹免重费乃建衙置役备廪授餐将年踰千金抑加派百姓乎三不便于供应夫巡河之不便若是如必欲若崔邦亮所云助其勘之所未及行济其总之所未及详则果何修而可臣等询之舆论酌以私衷其要莫若为科臣张企程宽限葢期逼则阅历难详时缓则周游可徧谓宜乘此消落再加采勘俾其遡流穷源由高及下履浅临深庶咨诹万全亦难以苟且塞责其次莫若为按臣蒋春芳加敕葢江北事省而神有余闲举劾自操而吏多畏志谓宜授以简书责其稽核倘钱粮虚射夫役影占督率怠玩即部臣而下亦得以白简从事庶把柄归一而其权不分体统相联而其事可举矣如以为必台臣而后可则巡按非台臣而为谁也如以为台臣必牛应元高举而后可则牛应元高举诸疏具在实可采而行也然要之亦在乎诸臣之同心与否耳使诸臣而同心也则羣策可屈见谓忘私众谋可裒见谓广益即不然而片言弗合辄肆戈矛一议未投便生荆棘于圣明委任谓何即国家亦何赖于若人哉伏乞敕下该部再加复议如果臣等所言不谬乞将科臣量加期限按臣特赐敕书并乞天语叮咛河道诸臣各以宗社为重毋以祖陵民生运道而稍分岐同以公事为心毋以河渠漕司鹾政而争职掌阻挠宜禁毋幸浮言而堕成功艰巨共肩毋借他词而巧规避将见臣工太和即天地可格而何患于河伯不效顺也臣等无任悚息待命之至万历二十三年八月二十八日奉圣旨该部知道 

　　○导淮分黄请决大计疏 

　　题为导淮分黄议论未一仰乞圣裁速决大计亟责成功事臣等办事该科于本月初五日接得总漕户部尚书禇鈇一本为直言灾民艰苦之状河工缓急之宜恳乞圣明酌议以袪祖陵积患以消地方隐忧事奉圣旨工部知道钦此又于本月初九日接得总河工部尚书杨一魁勘河礼科左给事中张企程各一本为祖陵水患日深国脉关系匪细恳祈圣明鉴照亟敕当事臣工早决治水长策以图保安大计事俱奉圣旨该部知道钦此又于本月十一日接得四川道监察御史牛应元一本为河工会勘平成有期当事诸臣意见稍异敬陈致一之画以决万全之效事奉圣旨工部知道钦此臣等窃惟天下有大兴作亦有大议论使议论而合也人得持定见而奏肤功议论而不合也人将惮异谋而隳成绩今读漕臣之疏则谓时有重歉导淮宜先矣读河臣之疏则谓患有相因而分黄宜急矣读台臣之疏则谓分黄导淮折衷宜慎矣大都谊切奉公何嫌彼此心在为国焉问异同惟是旁观者身在委任之外而持议也易当局者身在付托之中而任事也难臣等请以淮河关系及疏浚稗议为皇上陈之河自昆仑历数千余里而至徐邳淮自桐柏挟七十二溪而至泗■〈日台〉而祖陵王气屹然中峙葢圣子神孙亿万年锺祥矣汉唐若宋都秦都汴岁漕粟不过数十万三十万二十万石而已国家定鼎北平非四百万石无以恃命亦非浮江绝淮挽河越济无以通达京师矣国家边陲半倚鹾饷亡论六十万金场灶星布淮扬即林林总总之生齿高宝兴盐通泰等处者亦不可胜算矣以故我朝经理漕河之臣最称隆重其经理漕河之费亦最称殷繁而不虞其今日之昏垫至是也为今之计倘亦一并分黄乎则珠米桂薪之地何堪大兴九死一生之民何当重役万一外变激发祸不在祖陵而且在地方此漕臣之所以有酌议之请也倘亦一意导淮乎则淮势既分强河不无倒灌河势益振弱淮岂能相容万一祖陵再沦祸不止运道而且移郡邑此河臣之所以有并举之请也臣等私心以为天下事当论利害亦当论利害之重轻葢利害在人者人犹得而握其权利害在天者人不得而操其柄则治人治地之别也治人无法则有河工乱无河工亦乱治地有法则无灾不乱即灾亦不乱顾其机则又在人而不在天耳今河臣杨一魁业已奉有重托科臣张企程业已奉有特遣上流分黄一并勘议具奏业已奉有明旨是淮河大役悉以付河臣矣在河臣之疏一则曰效有可必一则曰利亦甚多是淮河大役亦悉以身肩之矣河臣既以身肩淮河则据其原疏所请亦不过六十八万金而止也国家虽甚称诎厝处亦可苟完倘此时犹泄泄未决恐日甚一日如根本重地何独不可及今责成令其得以便宜从事乎如其只导淮而可也则周家桥武家墩高良涧金家湾芒稻河子婴沟泾河之一一疏泄也惟河臣如其必分黄而可也则黄家坝毛家沟渔沟五港口之一一疏泄及娘子庄鲍王口之当有待也亦惟河臣如其导淮分黄即折衷而可也则金家湾芒稻河之当从省黄家坝之当畧浚鲍王口之当尽挑高良涧之当建闸淮安城北之当益广也亦惟河臣大率以数十万两而听其设施以数万余众而任其调度自是而某处当增也不得为虚冐自是而某处当减也不得为克削务求一劳永逸无负朝廷任使乃为快耳不然而靡费金钱粉饰功绩臣等且以白简从之矣惟是劳民动众容有意外他虞臣等所以处之者则诸臣疏中犹未及焉洪武中宋礼原武之役发丁夫十有六万而无怨言者以蠲租百十万石也景泰中徐有贞张秋之役发丁夫五万八千而无怨言者以蠲濒河民牧马庸也况今大祲何妨破格是蠲免不可不议也董率官员惟廉生威惟能集事倘得正官解印专理庶为上策即不可得就择佐领悬以旌书而省义原非受禄果効有勤劳省祭咨吏部超选义民亦给扁冠带有差是劝赉不可不议也海口郎中樊兆程曾有河防末议谓十六年开里河丈报二钱其实未给毫末十六年开魁山日报四分其实只给一半合无佥派之夫仍就丁免差召募之夫只就工筭值其工食毋经胥吏牌长有司不妨烦琐逐名包封唱名给散是禁克不可不议也聚众数万岂尽一心谓宜定以界限编以字号以一约十以十约百庶免諠哗亦杜强窃是纪律不可不议也诚如是则兴作之中即沾帝赈灾罢之众岂惮子来将见应协神人灵效山岳即书所称地平天成何以加焉伏乞敕下该部复议速行河道诸臣分猷共念刻期举行至于犒工之惠恩出自天并乞俯允河臣之请以鼓亿姓之心臣等无任悚息待命之至万历二十三年九月十四日奉圣旨工部知道 

　　○河工截留漕米疏 
</div>
    <div class="pagination">
<span class="current-page">1</span><a href="林忠宣公全集_page2.html">2</a><a href="林忠宣公全集_page3.html">3</a><a href="林忠宣公全集_page4.html">4</a><a href="林忠宣公全集_page5.html">5</a><a href="林忠宣公全集_page6.html">6</a><span>...</span><a href="林忠宣公全集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
