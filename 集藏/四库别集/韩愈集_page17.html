<!DOCTYPE html>
<html>
<head>
    <meta charset="UTF-8">
    <title>韩愈集 - 第 17 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>韩愈集 - 第 17 页/共 30 页</h1>
    <div class="content">　　【送齐下第序】   
　　（或作。考《唐·宰相世系表》，当作。序云：“齐生之兄，为时名相，出藩于镇”，谓齐映也。以世系考之，映兄弟六人，昭、文、映、、照、煦，无有者，岂后改名或煦耶？诸本或作齐，或作齐曙。按《登科记》，映大历五年，昭贞元十五年，十一年，煦元和二年，踵登进士第，而亡焉。）   
　　古之所谓公无私者，其取舍进退，无择于亲疏远迩，惟其宜可焉。其下之视上也，亦惟视其举黜之当否，不以亲疏远迩疑乎其上之人。（下或有也字，或无之人二字，而有也字。）故上之人行志择谊，（或无故字之字。）坦乎其无忧于下也；下之人克己慎行，确乎其无惑于上也。是故为君不劳，而为臣甚易。见一善焉，可得详而举也；见一不善焉，可得明而去也。（阁、杭、蜀、《苑》无“详明”二字。）及道之衰，上下交疑，于是乎举仇、举子之事，载之传中，而称美之，而谓之忠。（或无下而字，见《左氏》襄公三年，晋祁奚请老，举仇举子事。）见一善焉，若亲与迩，不敢举也；（或无敢字。）见一不善焉，若疏与远，不敢去也。众之所同好焉，矫而黜之，乃公也；众之所同恶焉，（众下或皆有人字。）激而举之，乃忠也。于是乎有违心之行，有怫志之言，有内愧之名。若然者，俗所谓良有司也。（然或作是。）肤受之诉，不行于君；巧言之诬，不起于人矣。乌乎！今之君天下者，不亦劳乎！为有司者，不亦难乎！为人向道者，不亦勤乎！（乌乎，犹呜呼也。古文於乎，乌乎，呜呼，皆一义。或作於是乎，非是。为有，或无为字。为人向道，诸本皆同。但向或作乡。阁、《苑》以人为仁，殊无文理。盖所谓人者，指应举者而言，为之作向道者，谓指引其道路所向。如公之于侯喜、侯云长之徒是已。其作乡者，亦音向，与兵书所谓“以乡人为导”者，音义皆不同也。）是故端居而念焉，非君人者之过也；则曰有司焉，则非有司之过也；则曰今举天下人焉，则非今举天下人之过也。盖其渐有因，其本有根，生于私其亲，（其下或有所字。）成于私其身。以己之不直，而谓人皆然。其植之也固久，其除之也实难，非百年必世，不可得而化也；非知命不惑，不可得而改也！已矣乎，其终能复古乎。若高阳齐生者，其起予者乎？齐生之兄，（之兄或无之字。）为时名相，出藩于南，（于下杭、《苑》有镇字，阁本无。今按：齐映以贞元七年由桂管改江西。是时洪州只为江西观察使，至咸通中，乃有镇南之号耳。杭、《苑》皆误。）朝之硕臣，皆其旧交。齐生举进士，有司用是连枉齐生，齐生不以云，乃曰：“我之未至也，有司其枉我哉？（其枉，或作岂枉，今从阁、杭、蜀本。）我将利吾器而俟其时耳。”抱负其业，东归于家。吾观于人，有不得志，则非其上者众矣；亦莫计其身之短长也。若齐生者既至矣，（一云“既屈矣”，一作“既不得志矣”。今按：上文曰“我之未至也”，下文曰“我未也”，则此作至为是。）而曰：“我未也。”不以闵于有司，其不亦鲜乎哉！（未下或有至字。）吾用是知齐生后日诚良有司也，能复古者也，公无私者也，知命不惑者也。   
　　【送陈密序】   
　　太学生陈密请于余曰：“密承训于先生，今将归觐其亲，不得朝夕见，愿先生赐之言，密将以为戒。（觐或作拜。）密来太学，举明经，累年不获选，（经下或有者字。获下或有其字。）是弗利于是科也。今将易其业，而三礼是习。（唐制：取士有明经科，而明经之别，有五经，有三经，有二经，有三礼，有三传，有史科。三礼科，贞元五年二月置。）愿先生之张之也。密将以为乡荣。”（或无以字。）   
　　余愧乎其言，遗之言曰：“子之业信习矣，其容信合于礼矣。抑吾所见者外也？夫外不足以信内，子诵其文，则思其义；习其仪，则行其道，则将谓子君子也。爵禄之来也，不可辞矣。科宁有利不利邪？”（诵其、习其，或并无其字。）   
　　【送李愿归盘谷序】   
　　（此序贞元十七年作，公年才三十四耳。东坡云：“欧阳公言晋无文章，惟陶渊明《归去来辞》而已。余谓唐无文章，惟韩退之《送李愿归盘谷序》而已。平生欲效此作，每执笔辄罢。因自笑曰：‘不若且放，教退之独步。’”此序孟州济原县有石本，其间小有异同。   
　　太行之阳有盘谷。（太行，山名，在怀州。阳，南也。盘谷，地名，在孟州济原县。）盘谷之间，泉甘而土肥，草木茂，居民鲜少。或曰：谓其环两山之间，故曰盘。或曰：是谷也，宅幽而势阻，隐者之所盘旋。友人李愿居之。（盘下诸本皆有旋字。洪氏石本、杭本同，或作桓。樊氏石本、阁、蜀、《苑》删去。今按：石本之不同，说见于后。友人，诸本及洪氏石本皆作友。樊氏石本作有。）   
　　愿之言曰：人之称大丈夫者，我知之矣。利泽施于人，（于，诸本作於，今从石本。）名声昭于时，坐于庙朝，进退百官，而佐天子出令。其在外，则树旗旄，罗弓矢，武夫前呵，从者塞途。供给之人，名执其物，夹道而疾驰。喜有赏，怒有刑。（《文苑》赏作赐。樊氏石本无此六字。）才满前，（或作俊。）道古今而誉盛德，入耳而不烦。曲眉丰颊，清声而便体，秀外而惠中，飘轻裾，翳长袖，粉白黛绿者，列屋而闲居，妒宠而负恃，争妍而取怜。大丈夫之遇知于天子，用力于当世者之所为也。（天子，诸本作主上。方从石本。为上诸本有所字，方从石本删去。下文“于时者之所为也”，同此。）吾非恶此而逃之，是有命焉，不可幸而致也。穷居而野处，升高而望远。（诸本如此，石、阁、《苑》作远望。）坐茂树以终日，濯清泉以自洁。采于山，美可茹；钓于水，鲜可食。起居无时，惟适之安。（蜀本及洪氏石本之作所。《苑》、《粹》、樊石本作之。）与其有誉于前，孰若无毁于其后；与其乐于身，孰若无忧于其心。（与其下诸本并有有字，方从石本删去。）车服不维，刀锯不加，理乱不知，黜陟不闻，大丈夫不遇于时者之所为也，我则行之。伺候于公卿之门，奔走于形势之途，足将进而趑趄，（上七思切，下七余切。）口将言而嗫嚅，（上之舌切，又而舌切。下女居切，又音如。）处秽污而不羞，触刑辟而诛戮，（秽污，诸本作污秽，今用石本改。不羞，一本作弗羞。辟，石本作法。）侥幸于万一，老死而后止者，其于为人贤不肖何如也？   
　　昌黎韩愈，闻其言而壮之，与之酒而为之歌曰：   
　　盘之中，维子之宫。盘之土，可以稼。（诸本作“惟子之稼”，今从石、阁如此。）盘之泉，可濯可沿。（石、阁、杭本沿作湘，方从蜀本云：“洪庆善以为作湘者，石本磨灭，以阁本意之也。然此文自如往而复以上，皆二语一韵，以稼叶土，此类固多。以容叶深，以《诗·七月》、《易·恒卦》卜象考之，亦合古韵，独湘不可与泉叶。按公《论语笔解》以浴于沂，作沿于沂，政与此沿同义，今只以沿为正。”今按：方以古韵为据，舍所信之石、杭、阁本而去湘从沿，其说当矣。然必以《笔解》为说，又似太拘。今世所传《笔解》，盖未必韩公本真也。又按：洪庆善云：“石本在济源张端家，皆缺裂不全，惟可濯可湘一句甚明。”又与方引洪氏磨灭之说不同，不知何故，姑记之，以俟知者。然其大归，只为从湘字耳，政使实然，亦不足取，其说详于下条云。或曰，湘字考之《说文》，云烹也。《诗·采苹》：“于以湘之。”从湘为正。）盘之阻，谁争子所。窈而深，廓其有容；缭而曲，如往而复。嗟盘之乐兮，乐且无殃。（殃，方从洪校石本作央。又云：“樊本只作殃。”然阁、杭、蜀本皆作央。王逸注《离骚》云：“央，尽也，已也。”方又云：“此文如丛作，俊作，时作[B081]，皆石本字也。”今按：作殃，于义为得。又按此篇诸校本，多从石本，而樊、洪两石已自不同，未知孰是。其有同者，亦或无理，未可尽信。按欧公《集古跋尾》云：“《盘谷序》石本，贞元中所刻，以集本校之，或小不同，疑刻石误。然以其当时之物，姑存之以为佳玩，其小失不足校也。”详公此言，最为通论。近世论者，专以石本为正，如《水门记》、《溪堂诗》，予已论之。《南海庙》、《刘统军碑》之类，亦然，其谬可考而知也。）虎豹远迹兮，蛟龙遁藏；鬼神守护兮，呵禁不祥。（禁或作御。）饮则食兮寿而康，无不足兮奚所望。（则或作且。）膏吾车兮秣吾马，从子于盘兮，终吾生以徜徉。   
　　【送牛堪序】   
　　（此篇或在后卷之首，阁、杭、蜀本置此。公时为四门博士，堪为太学生，在贞元十九年云。）   
　　以明经举者，诵数十万言；又约通大义，征辞引类，旁出入他经者，又诵数十万言，其为业也勤矣。登第于有司者，去民亩而就吏禄，由是进而累为卿相者，常常有之，其为获也亦大矣。   
　　然吾未尝闻有登第于有司而进谢于其门者，（门上或无其字。）岂有司之待之也，抑以公不以情？（抑一作御，一无抑字。）举者之望于有司也，亦将然乎？其进而谢于其门也，则为私乎？抑无乃人事之未思，或者不能举其礼乎？若牛堪者，思虑足以及之，材质足以行之，而又不闻其往者，其将有以哉？（或无将字。）违众而求识，（众一作俗。）立奇而取名，非堪心之所存也。由是而观之，若堪之用心，其至于大官也，不为幸矣。（于一作为。）   
　　堪，太学生也；余，博士也。博士，师属也，于其登第而归，将荣于其乡也，能无说乎？   　    　          　    　 
●卷二十·序二 
【送董邵南序】 
　　（邵南，寿州安丰人。举进士，不得志，去游河北，公作此送之。公诗有《嗟哉董生行》，亦为邵南作也。南下或有“游河北”三字。）   
　　燕赵古称多感慨悲歌之士。董生举进士，连不得志于有司，怀抱利器，郁郁适兹土，吾知其必有合也。董生勉乎哉！夫以子之不遇时，苟慕义强仁者，皆爱惜焉，矧燕赵之士，出乎其性者哉！（性下一情字。）然吾尝闻风俗与化移易，吾恶知其今不异于古所云邪？聊以吾子之行卜之也。（于古，阁作于吾。云，或作闻，而无邪字。今按：篇首云“古称多感慨悲歌之士”，诸本作“古所云”语，乃相应。作“吾所闻”，犹为近之，而语势已微舛矣。若曰“吾所云”，则都无来历，不成文字，必是谬误无疑也。然此篇言燕赵之士，仁义出于其性，乃故反其词，以深讥其不臣而习乱之意，故其卒章又为道上威德，以警动而招徕之，其旨微矣。读者详之。）董生勉乎哉！   
　　吾因子有所感矣。为我吊望诸君之墓，（乐毅去燕之赵，赵封于观津，号曰望诸君。张华云：“望诸君家在邯郸西数里。”）而观于其市，复有昔时屠狗者乎？（荆轲至燕，爱燕之屠狗者高渐离，日饮燕市，酒酣，歌于市中。）为我谢曰：明天子在上，可以出而仕矣！）   
　　【赠崔复州序】   
　　（公此序，大概与《送许郢州》之意同。郢、复在唐皆隶山南东道，两序皆言于公ν，又皆言民穷敛急，意必有所属也。ν时为山南东道节度使云。）   
　　有地数百里，趋走之吏，自长史、司马已下数十人。（长史、司马，刺史之佐，唐制，每州刺史而下，长史一人，司马一人。）其禄足以仁其三族，及其朋友故旧。乐乎心，则一境之人喜；不乐乎心，则一境之人惧。丈夫官至刺史，亦荣矣。（丈上或有大字。）   
　　虽然，幽远之小民，其足迹未尝至城邑，苟有不得其所，（或无“苟有”二字，或无有字。）能自直于乡里之吏者，鲜矣，况能自辨于县吏乎？能自辨于县吏者鲜矣，况能自辨于刺史之庭乎？由是刺史有所不闻，小民有所不宣。赋有常而民产无恒，水旱疠疫之不期，民之丰约悬于州。（句。）县令不以言，连帅不以信，民就穷而敛愈急，吾见刺史之难为也。（州，或作前；县下或有复出县字，皆非是。）   
　　崔君为复州，其连帅则于公，崔君之仁足以苏复人。（“崔君之仁”上，或有“愈以为”三字。）于公之贤足以庸崔君，有刺史之荣，而无其难为者，将在于此乎？   
　　愈尝辱于公之知，而旧游于崔君，庆复人之将蒙其休泽也，于是乎言。   
　　【赠张童子序】   
　　（子下或有“兵曹”字。唐制有童子科，公此序甚备。公贞元八年，陆贽门下及第，童子时亦升于礼部，故谓俱陆公之门人。）   
　　天下之以明二经举于礼部者，岁至三千人。始自县考试，定其可举者，然后升于州若府；其不能中科者，不与是数焉。州若府总其属之所升，又考试之如县，加察详焉，定其可举者，然后贡于天子，而升之有司。其不能中科者，不与是数焉，谓之乡贡。有司者总州府之所升而考试之，加察详焉，第其可进者，以名上于天子而藏之，属之吏部，岁不及二百人，谓之出身。能在是选者，厥惟艰哉！二经章句，仅数十万言，其传注在外，皆诵之，又约知其大说。（或无大字。）由是举者，或远至十余年，然后与乎三千之数，而升于礼部矣。又或远至十余年，然后与乎二百之数，而进进吏部矣，班白之老半焉。（之老二字，或作者。）昏塞不能及者，皆不在是限，有终身不得与者焉。   
　　张童子生九年，自州县达礼部，一举而进，立于二百之列；（百下或有人字。）又二年，益通二经。有司复上其事，由是拜卫兵曹之命。（卫，谓左右卫；兵曹，谓兵曹参军。）人皆谓童子，耳目明达，神气以灵。余亦伟童子之独出于等夷也。童子请于其官之长，随父而宁母。岁八月，自京师道陕南，至虢东，及洛师，北过大河之阳，九月始来及郑。（洛师，或作洛阳。及郑，或作反郑云。此序疑作于郑，序云：“愈与童子俱陆公之门人”，是童子以贞元八年升于礼部，又二年拜卫兵曹，盖十年也。公十年曾往河阳省坟墓，见《祭老成文》，序作于此时，童子岂或郑人邪？今按：“反”字，诸本多作“及”字，盖自洛东出便可至郑，今以北过河阳，故九月始及郑，童子未必为郑人也。）自朝之闻人，以及五都之伯长群吏，皆厚其饩赂。（“闻”或作“文”。“五都”，当谓雍陕虢蒲洛。“群吏”以阁、《苑》本定，蜀本讹作“郡吏”，今本并讹“吏”为“县”，其失远矣。）或作歌诗以嘉童子，童子亦荣矣。   
　　虽然，愈将进童子于道，使人谓童子，求益者，非欲速成者。夫少之与长也异观。（“与”或作“于”。）少之时，人惟童子之异，及其长也，将责成人之礼焉。（“礼”上或无“之”字。）成人之礼，非尽于童子所能而已也，然则童子宜暂息乎其已学者，而勤乎其未学者可也。   
　　愈与童子，俱陆公之门人也。慕回路二子之相请赠与处也，故有以赠童子。（“与处”上或有“出”字，非是。《礼·檀弓》：子路去鲁，谓颜子曰：“何以赠我？”颜子请曰：“何以处我？”义不当有“出”字也。）   
　　【送浮屠文畅师序】   
　　（公时为四门博士作，后有诗《送文畅师北游》，其略云：“昔在四门馆，晨有僧来谒。谓僧当少安，草序颇排讦。”盖谓此也。）   
　　人固有儒名而墨行者，（“儒名”或作“名儒”，非是。）问其名则是，校其行则非，可以与之游乎？如有墨名而儒行者，问之名则非，校其行而是，（“之名”，或作“其名”。“而是”，或作“则是”。）可以与之游乎？扬子云称：“在门墙则挥之，在夷狄则进之。”吾取以为法焉。   
　　浮屠师文畅喜文章，（或无“浮屠师”三字，“喜”下或有“为”字。）其周游天下，凡有行，必请于缙绅先生，以求咏歌其所志。（“歌”或作“哥”。）贞元十九年春，将行东南，柳君宗元为之请，解其装，（“请”或作“序”。）得所得叙诗累百余篇。（“所”下或无“得”字。）非至笃好，其何能致多如是邪？惜其无以圣人之道告之者，而徒举浮屠之说赠焉。（“告”下或无“之”字。）夫文畅，浮屠也。如欲闻浮屠之说，当自就其师而问之，何故谒吾徒而来请也？彼见吾君臣父子之懿，文物事为之盛，其心有慕焉。（“事为”，或作“礼乐”。“心”下或有“必”字。）拘其法而未能入，故乐闻其说而请之。如吾徒者，宜当告之以二帝三王之道，日月星辰之行，（“行”上或有“所以”字。）天地之所以著，鬼神之所以幽，人物之所以蕃，江河之所以流而语之，（“江河”，或作“河江”。）不当又为浮屠之说而渎告之也。（“渎告之”，或无“渎”、“之”二字。“告”，工毒切。   
　　民之初生，固若禽兽夷狄然。圣人者立，然后知宫居而粒食，（“粒”或作“谷”。）亲亲而尊尊，生者养而死者藏。是故道莫大乎仁义，教莫正乎礼乐刑政。（“大”或作“过”，“大乎”或作“过于”。“正”或作“大”。）施之于天下，万物得其宜；措之于其躬，体安而气平。尧以是传之舜，舜以是传之禹，禹以是传之汤，汤以是传之文、武，文、武以是传之周公、孔子；书之于册，中国之人世守之。今浮屠者，孰为而孰传之邪？（“为”下或有“之”字。）夫鸟俯而啄，仰而四顾；夫兽深居而简出，惧物之为己害也，犹且不脱焉。弱之肉，强之食。（“脱”或作“免”。）今吾与文畅安居而暇食，优游以生死，与禽兽异者，宁可不知其所自邪？   
　　夫不知者，非其人之罪也；知而不为者，惑也；悦乎故不能即乎新者，弱也；知而不以告人者，不仁也；告而不以实者，不信也。（“不为”上或无“而”字，“为”下或有“之”字。“悦”或作“惑”。“弱”或作“溺”。“告人”或作“告之”。）余既重柳请，（“请”或作“诗”，非是。）又嘉浮屠能喜文辞，于是乎言。   
　　【送杨支使序】   
　　（或作《送杨八弟支使归府》。贞元十八年九月，以太常少卿杨凭为御史中丞、湖南观察使，凭奏辟仪之为观察支使。此序乃贞元二十年公在阳山作。）   
　　愈在京师时，尝闻当今藩翰之宾客，惟宣州为多贤。（“尝”或作“常”。）与之游者二人，陇西李博、清河崔群。（“二人”下或有“为”字。）群与博之为人，吾知之，道不行于主人，（或无“于”字，“于”下或有“其”字。）与之处者，非其类；虽有享之以季氏之富，不一日留也。以群、博论之，凡在宣州之幕下者，虽不尽与之游，（“尽”或作“得”，或别有“得”字在“尽”字下。）皆可信而得其为人矣。愈未尝至宣州，而乐颂其主人之贤者，以其取人信之也。   
　　今中丞之在朝，（“中丞”，乃杨凭也。）愈日侍言於门下，其来而镇兹士也，（“而镇”，或无“而”字，“镇”，或作“领”。）有问湖南之宾客者，愈曰：知其客可以信其主者，宣州也；知其主可以信其客者，湖南也。去年冬，奉诏为邑于阳山，（贞元十九年十二月，公贬连州阳山令。）然后得谒湖南之宾客于幕下，于是知前之信之也不失矣。及仪之之来也，闻其言而见其行，则向之所谓群与博者，吾何先后焉？仪之智足以造谋，材足以立事，忠足以勤上，惠足以存下；（本或无“于是知”以下十七字，一本并无“闻其言而见其行”七字，方从阁、杭本，“幕下”即云，“及支使之来也，闻其言而见其行，是知前之信之也不失矣，支使智足以造谋”。今按：此数本，互有得失，而方尤疏略，独今所定详密有序，且及群、博，与上文相应。）而又侈之以《诗》、《书》六艺之学，先圣贤之德音，（“贤“或作“人”。）以成其文，以辅其质，宜乎从事于是府，而流声实于天朝也。   
　　夫乐道人之善，以勤其归者，乃吾之心也。（“勤”或“劝”。“心也”下一有“非文则不能”五字。）谓我为邑长于斯而媚夫人云者，不知言者也。工乎诗者，歌以系之。   
　　【送何坚序】   
　　（“坚”下本或有“归道州”字。）   
　　何于韩同姓为近。（“于”或作“与”。按：何氏出周成王母弟唐叔虞后，十一代孙食采于韩，为列侯，韩王安为秦所灭，子孙分散，居江淮，晋以韩为何，遂为何氏。）坚以进士举，于吾为同业。其在太学也，吾为博士，（公时为四门博士。）坚为生，生、博士为同道。（“生博士”，或作“生与博士”。）其识坚也十年，为故人。同姓而近也，同业也，同道也，故人也。于其不得愿而归。（“不”上或有“志”字。）其可以无言邪？   
　　坚，道州人，道之守阳公贤也。（或无“贤”字。贞元十九年九月，以国子司业阳城为道州刺史。）道于湖南为属州，湖南杨公又贤也。（贞元十八年九月，以太常少卿杨凭为湖南观察使。或无“湖南”、“又”字，“杨”作“阳”，皆非是。）坚为民，坚又贤也。湖南得道为属，道得坚为民，坚归唱其州之父老子弟服阳公之令，道亦唱其县与其比州，服杨公之令。（“杨”或作“阳”，非是。）吾闻鸟有凤者，恒出于有道之国。当汉时，黄霸为颍川，是鸟实集而鸣焉。（“川”下或有“守”字。“是鸟”，或作“是凤鸟也”。）若史可信，（“史”或作“使”。）坚归，吾将贺其见凤而闻其鸣也已。（或无“已”字。）   
　　【送廖道士序】   
　　（公永贞元年自阳山徙掾江陵，道衡山而作。）   
　　五岳于中州，衡山最远。（衡，南岳也。）南方之山，巍然高而大者以百数，（或无“之”字，或无“高”字。）独衡为宗。（“衡”下或有“山”字。）最远而独为宗，其神必灵。衡之南八九百里，地益高，山益峻，水清而益驶。（或无“峻水清而益”五字，非是。“驶”或作“”，音快。）其最高而横绝南北者岭。郴之为州，在岭之上，测其高下得三之二焉。（“测”，如《周礼》“测土深”之“测”，或作“侧”，下别有“南”字，皆非是。）中州清淑之气，于是焉穷。（“州”下或有“之”字。）气之所穷盛而不过，（或无“盛”字。）必蜿扶舆磅礴而郁积。（《选》：“虬龙胜骧以蜿。”“蜿”，蜒也；“”，蚯蚓也。“扶舆”，相如《子虚赋》：“扶舆猗靡。”“磅礴”，《庄子》：“将磅礴万物以为一。”注：“磅礴，犹混同也。”“蜿”，於元切，又音宛。“”，市衍切，又音善。“磅”音“旁”。“礴”音“薄”。）衡山之神既灵，而郴之为州，又当中州清淑之气，蜿扶舆磅礴而郁积，（“郁”上或无“而”字。）其水土之所生，神气之所感，白金、水银、丹石、砂英、钟乳、橘柚之包，竹箭之美，千寻之名材，不能独当也。（或无“英”及“橘柚之包”五字。“当”下或有“奇”字，非是。）意必有魁奇忠信材德之民生其间，而吾又未见也。其无乃迷惑溺没于老佛之学，而不出邪？（“学”或作“教”。）   
　　廖师郴民，而学于衡山，气专而容寂，多艺而善游，岂吾所谓魁奇而迷溺者邪。（“迷”下或有“惑没”字。）廖师善知人，若不在其身，必在其所与游；访之而不吾告，何也？于其别，申以问之。   
　　【送王秀才序】   
　　（或作“进士王含”。）   
　　吾少时读《醉乡记》，（王绩字无功，隋末大儒通之弟也，著《醉乡记》，以次刘伶《酒德颂》。含，其子孙也。序云：“建中初，天子嗣位。”当作于德宗之世，次前后篇，当贞元二十年云。）私怪隐居者，无所累于世，而犹有是言，岂诚旨于味邪？及读阮籍、陶潜诗，乃知彼虽偃蹇不欲与世接，（“乃”上或有“然后”字。）然犹未能平其心，或为事物是非相感发，（“或”或作“不”，或无“发”字。）于是有托而逃焉者也。若颜氏子操瓢与箪，（一云：“颜氏之子，操瓢与箪食”，或无“子”字。）曾参歌声若出金石。彼得圣人而师之，汲汲每若不可及，其于外也固不暇，尚何曲ろ之托，而昏冥之逃邪？（“何”下或有“事”字。）吾又以为悲醉乡之徒不遇也。（“为”字疑衍。）   
　　建中初，天子嗣位，（大历十四年德宗即位，十五年正月改元建中。）有意贞观、开元之丕绩，在廷之臣争言事。（“廷”上或有“朝”字。）当此时，醉乡之后世，又以直废。吾既悲醉乡之文辞，而又嘉良臣之烈，（或无“又”字。）思识其子孙。今子之来见我也，无所挟，吾犹将张之；况文与行，不失其世守，浑然端且厚。惜乎吾力不能振之，而其言不见信于世也！于其行，姑与之饮酒。（“其世”或作“于世”。“于其”或作“于是”。）   
　　【送孟秀才序】   
　　（或注“”字，元和五年，刑部侍郎崔枢知举，试《洪钟待撞赋》，孟中第，《唐书·艺文志》有《岭南异物志》一卷，其岭南人欤？据序云：“今年秋，见孟氏子于郴，其十月，吾道于衡潭以之荆。”此永贞元年十月作。，古满切。）   
　　今年秋，见孟氏子于郴，年甚少，礼甚度，（一作修。）手其文一编甚钜；退披其编以读之，尽其书无有不能，吾固心存而目识矣。（“识”音“志”。“矣”或作“也”。）其十月，吾道于衡潭以之荆，累累见孟氏子焉，其所与偕，尽善人长者，吾益以奇之。（“吾益”或作“余益”。）今将去是，而随举于京师，虽不有请，犹将强而授之，就以其志，（“强而”或作“强有”，非是。）况其请之烦邪？京师之进士以千数，其人靡所不有，吾常折肱焉，其要在详择而固交之。善虽不吾与，吾将强而附；不善虽不吾恶，吾将强而拒。苟如是，其于高爵犹阶而升堂，又况其细者邪？）   
　　【送陈秀才彤序】   
　　（公贞元十九年冬，自御史出为阳山令，过潭州，见陈彤于杨湖南门下。永贞元年，徙掾江陵，送彤举进士，彤后以元和十三年登第。）   
　　读书以为学，缵言以为文，非以夸多而斗靡也；盖学所以为道，文所以为理耳。（“非以”或无“以”字。）苟行事得其宜，出言适其要，虽不吾面，吾将信其富于文学也。   
　　颍川陈彤始吾见之杨湖南门下，（谓潭州刺史、湖南观察使杨凭也。“之”下或有“于”字。）颀然其长，（“颀”音“祈”。）薰然其和。吾目其貌，耳其言，因以得其为人。及其久也，果若不可及。夫湖南之于人，不轻以事接；争名者之于艺，不可以虚屈。吾见湖南之礼有加，而同进之士交誉也，又以信吾信之不失也。如是而又问焉以质其学，策焉以考其文，（时公为考官。）则何信之有。（诸本“何”下有“不”字。旧读此序，尝怪“则何不信之有”，以下文意断绝不相承应，每窃疑之。后见谢氏手校真本，卷首用建炎奉使之印，末有题字，云：用陈无己所传欧公定本雠正，乃删去此一“不”字。初亦未晓其意，徐而读之，方觉此字之为碍，去之而后一篇之血脉始复通贯，因得释去旧疑。尝谓此于《韩集》最为有功，但诸本既皆不及，方据谢本为多，而亦独遗此字，岂亦不尝见其真本耶？尝以告之，又不见信，故今特删“不”字，而复详著其说云。）故吾不征于陈，（“吾”一作“余”，下同。）而陈亦不出于我，此岂非古人所谓“可为智者道，难与俗人言”者类邪？   
　　凡吾从事于斯也久，未见举进士有如陈生，而不如志者。（“志”上或有“其”字。今从阁本。）于其行，姑以是赠之。   
　　【送王秀才序】   
　　（或作王埙。）   
　　吾常以为孔子之道，大而能博，（或无“为”字。“大而”下或有“其”字。）门弟子不能遍观而尽识也。故学焉而皆得其性之所近，其后离散分处诸侯之国，又各以所能授弟子，原远而末益分。（方从阁本作“引”。今按：“以”分为“引”，盖草书之误，然幸有他本可证，方乃不取，而独信其误，何哉？）   
　　盖子夏之学，其后有田子方，子方之后，流而为庄周。故周之书，喜称子方之为人。（“故”下或有“庄”字。）荀卿之书，（“卿”下或无“之”字。）语圣人必曰孔子、子弓，子弓之事业不传，惟太史公书《弟子传》有姓名字，曰干臂子弓，子弓受《易》于商瞿。（“名字”或作“名耳”。或云：子弓，《史记》作子弘，《汉书》作子弓。又云商瞿授子庸，予庸授子弓。传授之序，与此不同。干音寒，瞿音渠。）孟轲师子思，子思之学，盖出曾子。自孔子没，群弟子莫不有书，（“书”上或有“师”字，非是。）独孟轲氏之传得其宗，故吾少而乐观焉。（“吾”或作“余”。）   
　　太原王埙示予所为文，好举孟子之所道者。与之言，信悦孟子，而屡赞其文辞。夫沿河而下，苟不止，虽有迟疾，（或作“疾迟”。）必至于海；如不得其道也，虽疾不止，终莫幸而至焉。（“幸”，或作“得”。）故学者必慎其所道，道于杨墨老庄佛之学，而欲之圣人之道，犹航断港绝潢以望至于海也。故求观圣人之道，必自孟子始。今埙之所由，既几于知道，如又得其船与楫，知沿而不止，呜呼！其可量也哉。）   
　　【荆潭唱和诗序】   
　　（此谓裴均、杨凭。唐《艺文志》，有裴均《荆潭唱和集》一卷，诸本作裴，非也。均字君齐，贞元十九年五月，为荆南节度使。凭十八年九月，为湖南观察使。荆即荆南，潭即湖南也。公以永贞元年，佐均为江陵法曹，详见《外集·河南同官记》。）   
　　从事有示愈以《荆潭酬唱诗》者，愈既受以卒业，（或作“集”，或云“卒业”。字见《汉·楚元王传》。）因仰而言曰：夫和平之音淡薄，（“之音”，或作‘者之语”，非是。）而愁思之声要妙；欢愉之辞难工，而穷苦之言易好也。是故文章之作，恒发于羁旅草野；至若王公贵人，气满志得，（“至若”，或作“若至”。“气满志得”，或作“气得志满”。）非性能而好之，则不暇以为。今仆射裴公开镇蛮荆，（或无“仆射裴”三字。）统郡惟九。（荆南管夔、忠、万、澧、朗、涪、峡、江陵九郡也。）常侍杨公领湖之南壤地二千里。（“之南”，或作“南之”，或无“之”字。）德刑之政并勤，爵禄之报两崇，乃能存志乎诗书，寓辞乎咏歌，往复循环，有唱斯和；搜奇抉怪，雕镂文字，与韦布里闾憔悴专一之士，较其毫厘分寸；铿锵发金石，幽眇感鬼神，（或作“神鬼”。）信所谓材全而能钜者也。两府之从事，与部属之吏属而和之，（属音蜀，吏属，之欲切。）苟在编者，咸可观也。（“在”，或作“有”，非是。）宜乎施之乐章，纪诸册书。从事曰：子之言是也。告于公。（谓裴均。）书以为《荆潭唱和诗序》。）   
　　【送幽州李端公序】   
　　（李益，时佐幽州刘济幕。今相国，李藩也。公因益来东都，序以送之，盖勉其归，使为济言，率先来觐奉职，如开元时也。）   
　　元年，今相国李公为吏部员外郎，（“年”下或有“春”字。洪玉父云：是年春，公犹在江陵，安得有“偕朝道语”？）愈尝与偕朝，（元年六月，公始自江陵召为国子博士。）道语幽州司徒公之贤，（贞元二十一年三月，济检校司徒。）曰：某前年被诏告礼幽州，（二十一年正月，德宗崩，以藩为告哀使，故至幽州。）入其地，迓劳之使里至，每进益恭。（“里”，或作“累”，或作“狭”。）及郊，司徒公红末首、华裤、握刀，左右杂佩，（“末”或作“帕”。华，或作靴。方从杭本“刀”下有“在”字，而读连下文“左”字为句。谢本又校作“在右”。今按：若如方意，则当云“左握刀右杂佩”矣，不应云“握刀在左”，亦不应唯右有佩也。“在”为衍字无疑。杭本误也。《礼》疏云：“带剑之法在左，右手抽之为便”；则刀不当在右。谢本亦非矣。“左右杂佩”，当自为一句，《内则》所谓“左右佩用”者也。华，许戈切。弓服，（，一作韪，或作在。阁、杭、蜀、《苑》作张，引《说文》云，“弓施弦为张”。又云，“服，弓衣也”。今按：（服，皆弓室也，然《诗》云“言其弓”，又曰“交二弓”，则字又可通作虚字用矣。此弓服，谓纳弓于服耳，况弓云施弦与否，于服无利害，作张非是。（，丑亮切。）矢插房，（《左传》：“抽矢纳房。”房，箭舍也。）俯立迎道左。（方从阁、杭本“道”作“宾”，非是。）某礼辞曰：“公天子之宰，礼不可如是。”及府又以其服即事，某又曰：“公三公，不可以将服承命。”卒不得辞。（“卒”上或有“及馆又如是”一句。方从阁、杭、《苑》、《粹》无之。今按：此据次第当有此句。但下文云，“上堂即客阶，坐必东向”，若至馆如此，即是常礼，不足言。唯在府如此，乃见其尊事天子使者，不敢以主礼自居之意。当从方本为是。）上堂，即客阶，坐必东向。（“阶”下一本复出“即客”二字云，《文粹》亦有“即”字，则知古本诚然也。今按：复出二字，古本虽有，然不知是何文理，不足为正也。   
　　愈曰：“国家失太平，于今六十年矣。夫十日十二子相配，数穷六十，其将复平。（句。）平，必自幽州始，乱之所出也。（按：天宝十四年，范阳节度使安禄山反，范阳，幽州也。其年岁在乙未，至元和九年甲午，数穷六十，一甲子终矣。公此序元和四年二月以后为之，故云。平或作乎。今按：若作“乎”字而属上句，则下文不应便重出“如开元时乎”，下句但云“必自幽州始”，而上无“平”字，即又不成文理。今定作“平”，仍属下句。）今天子大圣，司徒公勤于礼，庶几帅先河南北之将来觐奉职，如开元时乎？”李公曰：“然。”今李公既朝夕左右，必数数为上言，元年之言殆合矣。   
　　端公岁时来寿其亲东都，（益父时官洛阳，公时亦官洛阳。）东都之大夫士莫不拜于门。（或无复出“东都”字。“大夫士”，或作“士大夫”。）其为人佐甚忠，（“佐”，谓为幽州从事。）意欲司徒公功名流千万岁。请以愈言为使归之献。   　    　          　    　 
●卷二十一·序三 
【送区册序】 
　　（洪谓区册即区弘，考其始末，非也。贞元十九年冬，公自御史出为阳山令，此序在阳山作，其曰“岁初吉”，当在明年正月也。）   
　　阳山，天下之穷处也。（阳山，县名，属连州。）陆有丘陵之险，虎豹之虞，江流悍急，横波之石，廉利侔剑戟，舟上下失势，（江上或有水有字。廉或作其。）破碎沦溺者，往往有之。县郭无居民，官无丞尉，夹江荒茅篁竹之间，（“荒茅篁竹”，蜀本作“荒榛茅竹”。篁，诸本作丛，《汉书·严助传》：“溪谷之间，篁竹之中。”颜曰：“竹田曰篁。”）小吏十余家，皆鸟言夷面，始至言语不通。（语或作说，不下有相字。川本、北本，又作“言语不相通”。）画地为字，然后可告以出租赋，奉期约，是以宾客游从之士，无所为而至。（士或作事。）   
　　愈待罪于斯，且半岁矣。（贞元二十年，公贬阳山令。或无矣字。）有区生者，誓言相好，自南海舟而来，升自宾阶，仪观甚伟。（观或作冠。）坐与之语，文义卓然。庄周云：“逃空虚者，闻人足音跫然而喜矣。”（见《庄子·徐无鬼篇》。跫，许恭切。）况如斯人者，岂易得哉。（虚或作谷，斯或作其，或无斯字，皆非是。）入吾室闻《诗》、《书》仁义之说，欣然喜，若有志于其间也。（欣然下或有以字。于或作乎。间或作闻。）与之翳嘉林，坐石矶，投竿而渔，陶然以乐，若能遗外声利，而不厌乎贫贱也。（乐上方无“以”字，“厌”下方无“乎”字。今按：“欣然喜”，“陶然乐”，当为一例，故诸本皆有以字，而方本皆无，然窃详其文势之缓急，恐上句应无，而下句应有也。故定从此本。）   
　　岁之初吉，（或作“告”。毛氏《诗传》云：“初吉，朔日也”此盖通言岁首也。）归拜其亲。（拜或作觐。）酒壶既倾，序以识别。（识音志。）   
　　【送张道士序】   
　　（公逸诗有“饮城南道边古墓上逢中丞过赠兵部卫员外少室张道士”，岂此道士耶？）   
　　张道士，嵩高之隐者。（高或作南，下同。隐或作有道。今按：有道，语似太重，当且作“隐”。）通古今学，有文武长材，寄迹老子法中，为道士，以养其亲。九年，闻朝廷将治东方贡赋之不如法者，（方下或有诸侯字。）三献书不报，长揖而去。京师士大夫多为诗以赠，而属愈为序，诗曰：   
　　大匠无弃材，寻尺各有施。况当营都邑，杞梓用不疑。张侯嵩高来，面有熊豹姿。开口论利害，剑锋白差差。（白，或作自，非是。）恨无一尺捶，（或作{垂}。）为国笞羌夷。诣阙三上书，臣非黄冠师。臣有胆与气，不忍死茅茨。又不媚笑语，不能伴儿嬉。乃著道士服，众人莫臣知。臣有平贼策，狂童不难治。（平声。）其言简且要，陛下幸听之。天空日月高，下照理不遗。或是章奏繁，裁择未及斯。（或从阁、杭作“期”，非是。）宁当不俟报，归袖风披披。答我事不尔，吾亲属吾思。昨宵梦倚门，手取连环持。今日有书至，又言归何时。霜天熟柿栗，收拾不可迟。岭北梁可构，寒鱼下清伊。（或作漪。今按：伊水在嵩北，若前两处作“嵩南”，即此处不可作“伊”；若彼作“嵩高”，则此乃可作“伊”耳。漪字虽可通用，然本不从水，只是语助辞，如《书》断断猗，《大学》作兮，《庄子》犹为人猗，亦是此类，故《说文·水部》无之，但因《伐檀》，涟漪沦漪，故俗遂加水用之，而韩公亦有含风漪之句，则此作漪，亦未可知。今上文既作嵩高，则此且作伊亦无害。若有他证见得上文果当作南，则此却当改为漪矣。）既非公家用，且复还其私。从容进退间，无一不合宜。时有利不利，虽贤欲奚为？但当励前操，富贵非公谁。   
　　【送高闲上人序】   
　　（赞宁《高僧传》云：闲，乌程人，克精书字。宣宗尝召入，对御草圣，遂赐紫衣，后归湖州开元寺终焉。闲尝好以川白书真草，为世楷法。）   
　　苟可以寓其巧智，使机应于心，不挫于气，则神完而守固，虽外物至，不胶于心。尧舜禹汤治天下，养叔治射，（史记：养由基善射，去柳叶百步射之，百发百中。）庖丁治牛，（《庄子》养生篇：庖丁为文惠君解牛，文惠君曰：讠喜，善哉，技盖至于此乎。）师旷治音声，（旷字子野，晋平公时人。）扁鹊治病，（扁鹊即秦越人，晋昭公时人。）僚之于丸，（《庄子》：市南宜僚弄丸，而两家之难解。）秋之于弈，（《孟子》：弈秋，通国之善弈者也。）伯伦之于酒，（刘伶字伯伦，晋人。）乐之终身不厌，奚暇外慕？夫外慕徙业者，（徙或作从，非是。）皆不造其堂，不哜其者也。（哜音剂。，侧吏切。）往时张旭善草书，（旭，苏州吴郡人。时或作者，善或作喜，非是。）不治他伎。喜怒窘穷，忧悲愉佚，怨恨思慕，酣醉无聊不平，有动于心，必于草书焉发之。（喜怒，《文苑》作：“喜焉草书，怒焉草书。”不平，监本作“平生”，皆非是。或无焉字。）观于物，见山水崖谷，鸟兽虫鱼，草木之花实；日月列星，风雨水火，雷霆霹雳，歌舞战斗，天地事物之变；可喜可愕，一寓于书。故旭之书，变动犹鬼神，不可端倪。（或无犹字，非是。）以此终其身，而名后世。   
　　今闲之于草书，有旭之心哉？不得其心，而逐其迹，未见其能旭也。为旭有道，利害必明，无遗锱铢；情炎于中，（情，或作精。）利欲斗进；有得有丧，勃然不释，然后一决于书，而后旭可几也。（或无后字。）   
　　今闲师浮屠氏，一死生，解外胶。（诸本并作胶，杭、欧、谢本作缪，莫侯切，犹绸缪也，《庄子》“内者不可缪而捉”，义盖同此。今按：胶者，黏著之物，而其力之溃败不黏为解。今以下文“颓堕溃败”之语反之，当定作“胶”。）是其为心，必泊然无所起；其于世，必淡然无所嗜。（二“所”下，方从杭本皆有“于”字，非是。）泊与淡相遭，颓堕委靡，溃败不可收拾，（败，或作散。）则其于书得无象之然乎？（东坡《送参寥诗》云：退之论草书，万事未尝屏。忧愁不平气，一寓笔所骋。颇怪浮屠人，视身如丘井。颓然寄淡泊，谁与发豪猛。正谓此一段文意也。）然吾闻浮屠人，善幻多技能。（“善”，或从阁本作“喜”。今按“善幻”说已见第四卷《酬崔少府诗》。）闲如通其术，则吾不能知矣。（闲下或有师字。方云：此篇用意皆本于《庄子》，所称“宋元君画图，有一史后至，解衣礴[B18A]”，郭注云：“内足者神闲而意定。”又云：王彦法谓退之此数语，乃深得祖师向上休歇一路，其见处胜裴休远甚。今按：韩公本意，但谓人必有不平之心，郁积之久而后发之，则其气勇决，而伎必精。今高闲既无是心，则其为伎，宜其溃败委靡，而不能奇，但恐其善幻多伎，则不可知耳。此自韩公所见，非如画史祖师之说也。）   
　　【送殷员外序】   
　　（一作《殷侑员外使回鹘序》，元和十二年也。据《传》诏侑副宗正少卿李孝诚使回鹘，可汗骄甚，侑不为屈，虏责其倨，侑曰：“可汗唐婿，欲坐屈使者拜，乃可汗无礼，非使臣倨也。”虏惮其言，不敢逼。还迁虞部员外郎，皆与序合。惟年次稍先后，当以序为正。）   
　　唐受天命为天子，凡四方万国，（阁、杭无“万”字，非是。）不问海内外，无大小，咸臣顺于朝。（杭本无“于”字，非是。）时节贡水土百物，大者特来，小者附集。   
　　元和睿圣文武皇帝既嗣位，（宪宗元和三年正月，上此尊号。）悉治方内就法度。十二年，诏曰：“四方万国，惟回鹘于唐最亲，奉职尤谨，丞相其选宗室四品一人，持节往赐君长，告之朕意。又选学有经法通知时事者一人，与之为贰。”（法，或作术。）由是殷侯侑自太常博士迁尚书虞部员外郎，兼侍御史，朱衣象笏，承命以行。（杭本无“命”字，非是。）朝之大夫，莫不出饯。   
　　酒半，右庶子韩愈执盏言曰：（元和十一年五月，公为太子右庶子。）殷大夫：（或作殷侯。）今人适数百里，出门惘惘，有离别可怜之色，持被入直三省，（持，或作ゎ，入直三省，洪庆善谓唐无三省，“持被入直。”当为句绝。三，息暂反，省，息井切。朱新仲云：唐以侍中两令为三省长官，张籍《寄白舍人诗》“三省比年名望重”。说者以唐无三省，非也。若不言“三省”，不知入直何所。以上下文考之，朱说为长。）丁宁顾婢子语，刺刺不能休。（刺刺，方云：洪庆善云，刺音虑达切，樊泽之云，刺七迹切。若如洪读，则常以戾为义。顾婢子语，何戾耶？潘岳《阁道谣》：“和峤刺促不得休”，语意皆同此，当以七迹切为正。）今子使万里外国，独无几微出于言面，岂不真知轻重大丈夫哉！丞相以子应诏，真诚知人。（下或有“矣”字。）士不通经，果不足用。于是相属为诗，以道其行云。   
　　【送杨少尹序】   
　　（一有“巨源”二字，《新、旧史》无传，《艺文志》云：字景山，贞元五年第进士，以能诗名，尝有“三刀梦益州，一箭取辽城”之句。白乐天赠诗云：“早闻一箭取辽城。”以此诗遂知名。既引年去，命为其都少尹。盖公河中人，即其乡也。张籍有诗送云：“官为本府当身荣，因得还乡任野情。”意盖指此。二疏事，见《前汉》。此序长庆中公为吏部侍郎时作，故序谓“余忝在公卿后”云。）   
</div>
    <div class="pagination">
<a href="韩愈集_page16.html">上一页</a><span>...</span><a href="韩愈集_page12.html">12</a><a href="韩愈集_page13.html">13</a><a href="韩愈集_page14.html">14</a><a href="韩愈集_page15.html">15</a><a href="韩愈集_page16.html">16</a><span class="current-page">17</span><a href="韩愈集_page18.html">18</a><a href="韩愈集_page19.html">19</a><a href="韩愈集_page20.html">20</a><a href="韩愈集_page21.html">21</a><a href="韩愈集_page22.html">22</a><span>...</span><a href="韩愈集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
