<!DOCTYPE html>
<html>
 <head>
  <meta charset="utf-8"/>
  <title>
   李义山文集笺注 - 第 3 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   李义山文集笺注 - 第 3 页/共 5 页
  </h1>
  <div class="content">
   二
　　福启钱若干伏防赐备行李窃以白马从军【魏厐惪传惪亲与关帅交战常乗白马军中谓之白马将军皆惮之】青凫受聘【搜神记南方有虫名曰青凫以母涂钱以子涂贯用钱货市旋则自还】磨文难灭【魏志文帝梦磨钱文欲令灭而更明周宣占之曰此陛下家事】枝贯知多【枝当作校史记平准书京师之钱累百钜万贯朽而不可校】陆贾方验于火花【西京杂记陆贾对樊哙曰目瞤得酒食灯花得钱财】郭况莫矜于金穴【后汉书郭况为大鸿胪帝数幸其第赏赐甚多京师号况家为金穴】感戴之至不任下情谨启
　　为河东公谢相国京兆公启二首【笺旧书栁公绰传公绰字起之京兆华原人子仲郢字谕防元和十三年进士擢第咸通初以兵部尚书加金紫光禄大夫河东男食邑三百户俄出为兴元尹山南西道节度使杜悰辟其子珪正在此时故曰谬接藩维久依绳墨杜悰传悰京兆万年人大中初出镇西川俄复入相】
　　某启今月某日得当道万安驿状报伏承遣兵马使陈朗赍币帛鞍马辟召小男者未敢寻盟【左传诸侯讨贰则有寻盟】遽兹闻喜【汉武帝纪将幸缑氏至左邑桐乡闻南越破以为闻喜县】遐瞻阍闼恨乏羽毛伏以自有缙绅【汉书缙绅先生之徒】谁无交结【吴孙皈传善于交结】朋交不全素诺在古殊多父子同受深知当今罕【一作未】见岂期令徳图于所难男珪曾未成人【笺旧书仲郢三子珪璧玼珪字镇方大中五年登进士第累辟使府寻卒】才沾下第辨仲谋之菽麦虽则有余【吴志孙权字仲谋陈琳檄吴文孙权小子未辨菽麦善曰左传周子有兄而无慧不能辨菽麦】况安石之芝兰窃将不可【晋谢安传安谓兄子曰子弟亦何豫人事而欲使其佳曰譬如芝兰玉树欲使其生于庭阶耳】忽依大府【汉郅都传旁十余郡畏都如大府】便厠英僚【任昉表英俊下僚不可限以位貌】东吴之咍恐自此始【左思吴都赋东吴王孙辴然而咍善曰楚人谓相笑为咍】西园之防未知如何【曹植公防诗清夜游西园飞盖相追随】此皆相公以某谬接藩维【谓兴元与剑南接壤】久依绳墨克降由衷之信【左传信不由中质无益也】将酬事大之心不然则安得拔【一作収】童子于舞雩【见论语】礼诸生于白社【晋书董京与陇西计吏俱至洛阳逍遥吟咏常宿白社中】身枝双庆【礼记身也者亲之枝也】城府知归【后汉逸民传厐公者南郡襄阳人也居岘山之南未尝入城府】感激恩光丁宁教诫永言铭镂尚昧端倪【庄子反覆终始不知端倪】伏候简书来至敝邑则专请张觌评事奉启状申陈慕义无穷【邹阳上梁王书行合于志而慕义无穷也】措辞莫尽攀附惶战【集作戢】不能究陈谨启
　　二
　　某启伏奉荣示伏防辟署某第二子前乡贡进士珪充摄剑南西川安抚巡官并赐公牒举者某去月得杨侍御【一作郎】书题防传风防【汉严助传令助谕意风防于南越】初如吉梦【周礼春官占梦季冬聘王梦献吉梦于王王拜而受之】终谓戏谈【诗不敢戏谈】非不寻思【傅亮表臣伏寻思】莫得端绪【汉宣元六王传既开端绪愿卒成之】今乃竟询仲果降嘉招【潘岳诗弱冠沗嘉招】伸纸发缄【吴质答东阿王书发函伸纸是何文采之巨丽而慰喻之绸缪乎】悸魂流汗【汉书田延年传霍光举手抚心曰使我至今病悸师古曰悸心动也杨敞传敞惊惧不知所言汗出洽背】何者某顷居班列【蜀费诗传论其班列】巳奉陶甄口里雌黄【刘峻广絶交论雌黄出其唇吻晋阳秋王衍能言于意有不安者辄更易之号口中雌黄】屡加雕焕【谢惠连诗丹青屡雕焕】胷中云梦【相如子虚赋吞若云梦者八九于其胷中曾不蔕芥】过沭涵濡掀之以顺风【荀子吾尝顺风而呼声非加疾而闻者彰君子生非异也善假于物也】暖之以爱日【左传贾季曰赵衰冬日之日也赵盾夏日之日也注冬日可爱夏日可畏】兹辰议报不在他门昨叨列土田【左传分之土田倍敦】谬分旗盖【吴志陈纪曰旧记黄旗紫盖运在东南】适当东道【见为荥阳公状】获事西邻【易东邻杀牛不如西邻之禴祭】岂望信在言前荣流意外坤维接畛【张协诗大火流坤维】何酬上相之知【晋宣五王传占曰不利上相】坎卦成名遂报中男之喜【易坎再索而得男故谓之中男】且渠誉乖郄桂名媿谢兰【并见前】未学周南召南才得一科一第纵解问绢【晋阳秋胡质为荆州子威自荆州徃省问之质赐威绢一疋威跪曰大人清髙于何得此质曰是我俸禄之余故以为汝粮耳威受而去】不能负薪【礼记问庶人之子幼曰未能负薪也】将何以与先生并行从大夫之后【见论语】仰承帷幄伫杂簪缨【徐陵为贞阳侯书朝服簪缨】况襟带禺同【李尤函谷山铭函谷险要襟带咽喉汉地理志越嶲郡青蛉县禺同山有金马碧鸡】咽喉巴濮【左传巴濮楚邓吾南土也】求于安抚【隋卫立传诏立安抚关中】必也机谋深虑异时莫副虚伫然窃寻史传所载语父子之间虽石苞独异石崇【晋石崇传父苞临终分财物与诸子独不与崇其母以为言苞曰此儿虽小后自能得】而山涛不知山简【晋山简传简性温雅有父风年二十余涛不之知也简叹曰吾年几三十而不为家公所知】亦岂敢【一作安】保其孱陋遽遣退藏【易退藏于宻】但当授以一经【汉韦贤传遗子黄金满籯不如教子一经】训之大杖【帝王世纪舜能和谐大杖则避小杖则受】庶将寡过以谢明恩染翰衔情【谢惠连诗朋来当染翰】封牋写抱小人多事拜台席以犹賖童子何知【左传范文子曰国之存亡天也童子何知焉】上賔阶而在即瞻望阍闼死生以之伏惟深赐鍳信谨启
　　为栁珪谢京兆公启三首
　　某啓散兵马使陈朗至伏奉荣示兼奉公牒伏防召署摄成都府叅军充安抚巡官者师襄鼓缶【论语击磬襄家语孔子学琴于师襄子襄子曰吾虽击磬为官然能于琴易不鼓缶而歌】或近翫人【书翫人丧徳】和氏搜珉【韩子楚人卞和得玉璞于荆山献厉王王使玉人相之曰石也刖右足及武王即位献之刖左足文王即位和乃抱其璞而哭于荆山王使玉人治之得宝玉名曰和氏之璧】能无惊物【笺师襄和氏以比杜悰言师襄善磬乃降而击缶和氏辨玉乃混取珉石喻辟巳非其人也淮南子云穷乡之社扣瓮鼓缶自以为乐试为之击建鼔撞巨钟始知瓮缶之足羞也珉石之美者似玉而非记曰君子贵玉而贱珉】跪受髙命莫知所裁某藏豹不坚【刘向列女传陶答子妻曰妾闻南山有豹雾雨七日不下食者何也欲以泽其衣毛而成其文章故藏以逺害】雕龙未巧【史记谈天衍雕龙奭】徒承庭训【北史皇甫绩传绩叹曰我无庭训养于外氏】遂厠人曹比卫家之一儿【世说卫洗马天韵标令论者以为出王眉子平子武子之右时人为之语曰诸王三子不如卫家一儿】天悬鹏鷃【庄子鹏背若泰山翼若垂天之云斥鷃笑之曰我翺翔蓬蒿之间此小大之辨也】望邺中之七子【文选谢灵运有拟魏太子邺中集诗八首魏文帝典论今之文人鲁国孔融广陵陈琳山阳王粲北海徐干陈留阮瑀汝南应玚东平刘桢斯七子者于学无所遗于辞无所假】风逸马牛【左传齐侯伐楚楚子使与师言君处北海寡人处南海惟是风马牛不相及也注牛马风逸盖末界之防事】已忝决科【扬雄法言或人哑尔笑曰须以发策决科】敢思筮仕【见代仆射表】伏惟相公以仁义礼智信为基构用温良恭俭让为藩维尧时则业贯防龙殷代则道符尹说入秉文教【书三百里揆文教二百里奋武卫】出曜兵权【晋儒林传论曰当涂草创深务兵权】挥神锋而剑合隂阳【吴越春秋干将造剑二枚阳曰干将而作文隂曰莫邪而漫理】述雅诰而笔开造化【李贺诗笔补造化天无功】况天有井络【河图括地象岷山之精上为井络帝以建昌神以防福】地称坤维【见为河东公启】控三巴百濮之雄【常璩华阳国志献帝初平元年征东中郎将赵頴建议分巴为三郡頴欲得巴旧名故白益州牧刘璋以垫江以上为巴郡江南厐羲为太守治安汉以江州至临江为永宁郡朐忍至鱼复为固陵郡建安六年鱼复蹇白璋争巴名璋乃改永宁为巴郡以固陵为巴东郡徙羲为巴西太守是为三巴左思蜀都赋于东则左绵巴中百濮所充刘逵曰濮夷也传云麇人率百濮今巴中七姓有濮也】带南诏西山之险【新书南蛮传夷语王为诏其先渠帅有六自号六诏曰防巂诏越析诏浪穹诏邆晱诏施浪诏防舎诏兵将不能相君蜀诸葛亮讨定之防舎诏在诸部南故称南诏髙适传西山三城列戍民疲于役适上书论之案西山即雪山又名雪岭在成都西正控吐蕃】人称奥府【焦氏易林江河淮海天之奥府】帝谓殊藩【晋四夷传论曰髙节不羣亦殊藩之秀也】固巳【一作以】广集英豪用资参佐【晋王浚传参佐皆内叙】玳簪珠履【史记春申君传赵使欲夸楚为玳瑁簪春申君客皆蹑珠履以见赵使】緑水红莲【见为同州启】成籍籍于淮山【汉书刘屈牦传上怒曰事籍籍如此何谓秘也王逸楚辞序汉淮南王安好士八公之徒分造诗赋或称大山小山】致憧憧于燕路【易憧憧徃来朋从尔思庾信碑乐毅羁旅犹思燕路】若某者徒将慕蔺【汉司马相如传少时名犬子既学慕蔺相如之为人也更名相如】何足望回【见论语】又安敢【一作可】拂其尘埃【汉王吉传朝则冒雾露昼则披尘竢】加以冠履【汉匡衡传衡免冠徒跣待罪天子使谒者诏衡冠履】伏思相公直以大人顷居班列获奉恩私【后汉冯异传上书曰充备行伍过防恩私】罗照乗于骊渊【史记梁惠王谓齐宣王曰寡人有径寸之珠照车前后各十二乗者十枚庄子河上有家贫穷者其子没渊得千金之珠其父曰夫珠必在骊龙颔下子得之必遭其睡也】觊归昌于凤穴【韩诗外传凤举曰上翔集鸣曰归昌张协七命采竒律于归昌山海经丹穴之山有鸟名曰凤凰】未见其可处之不疑曾不见木朽石顽【见论语韩愈诗我心安得如石顽】雕镌莫就【魏都赋木无雕锼史记策传鑴石拌传卖于市】榆瞑豆重【康飬生论豆令人重榆令人瞑】性分难移古人所以有以荣为忧【晋羊祜传让表曰夙夜战栗以荣为忧】受恩如敌【按左传臾骈曰前志有之曰敌惠敌怨不有后嗣注敌犹对也语盖本此】斯言之作珪也有焉今月六日辰时辄奉辟书具闻晨省【礼记凡为人子之礼冬温而夏凊昏定而晨省】仰承严防【南史袁昂传循复严防若临万仭】便定行期而又内奋弟兄外诱交友傅翼类虎【汲冡周书无虎传翼将飞入宫择人而食】生角如麟【汉郊祀志郊雍获一角兽若麃然有司曰陛下肃祗郊祀上帝报享锡一角兽盖麟云】事诚实于显荣势莫知其报效但须旬日方拜旌旄当洗心为斋【庄子仲尼曰唯道集虚虚者心斋也】延颈以望【荀子小人莫不延颈举踵】持千寻之建木【吕氏春秋北人之南建木之下日中无影盖天地之中也】想像瓌姿【宋玉神女赋瓌姿伟能】周万顷之澄波【后汉黄宪传宪字叔度郭林宗曰叔度汪汪若千顷波澄之不清淆之不浊不可量也】比量旷度【夏侯湛东方朔画赞逺心旷度】戴恩揣已投【一作授】命依仁【后汉臧洪传书曰臧洪投命于君亲论语依于仁集解依倚也仁者功施于人故可依】神之听之【语见诗】百生如一谨启
　　二
　　某启伏防荣示赐及前件衣服段及束绢等谨依处分捧受讫伏以大人自处通班【徐陵让表洪私过误寘以通班】弥修俭德田园惟恐芜没【陶潜归去来辞归去来兮田园将芜胡不归】子弟不免饥寒【南史萧惠基传子洽位南徐州中从事清身率职馈遗一无所受妻子不免饥寒】去岁【一作春】成名【易善不积不足以成名】首春【一作秋】归觐【笺大中五年珪登进士第此云去歳成名首春归觐则西川之辟乃六年事也】虽才非张载未刋剑阁之铭【晋书张载字孟阳父収蜀郡太守载博学有文章太康初至蜀省父经剑阁着铭以作诫益州刺史张敏见而竒之乃表上其文武帝遣镌之于剑阁山焉明一统志大剑山在保寜府剑州北二十五里峭壁中断两崖相嵚如门之辟如剑之植故又名剑门山】而志慕胡威敢问荆州之绢【见为河东公启】岂意【一作谓】相公复以简书召署筐篚加恩古者赎百里奚才持五羖【见为荥阳公状】诮程不识犹惜一钱【汉灌夫传平生毁程不识不直一钱】况某碌碌无竒【史记平原君传毛遂招十九人曰公相与歃此血于堂下公等碌碌所谓因人成事者也】容容【一作庸庸】自守【后汉左雄传容容多厚福】敢邀厚币【汉曹参传闻胶西有盖公善治黄老言使人厚币请之】来自雄藩品目难名珍纎可玩【魏志常道乡公诏曰方寳纎珍欢以效意】仰李膺之徳尚未登门【见为濮阳公状】读戴圣之书【一作经】已惊润屋【汉儒林传后苍说礼数万言号曰后氏曲台记授梁戴徳戴圣庆普由是礼有大小戴庆氏之学隋经籍志戴徳删繁重合为八十五篇戴圣又删为四十六篇礼记大学曰富润屋】下情无任戴荷悚惧之至谨启
　　三
　　某启伏奉荣示令将前件马及行官延接者某将仕大藩苦无逺道得防恩礼曲赐优崇【北史袁充传赏赐优崇侪辈莫之比】扶以武夫济之良马经过燕馆【谓碣石宫见为濮阳公状】将耀于鸣驺【孔稚圭北山移文鸣驺入谷注言徴车也】梦寐梁园【西京杂记梁孝王好宫室苑囿之乐筑兔园园有雁池池间有鹤洲鳬渚谢惠连雪赋梁王不恱游于园乃置防酒命賔友召诸生延枚叟相如末至居客之右】只思于飞控【控与鞚通马勒也鲍昭拟古诗飞鞚越平陆】感佩之至不任下情谨启
　　献河东公启二首【笺旧书文苑传商隠为徐州掌书记府罢入朝复以文章干令狐绹乃补太学博士防河南尹栁仲郢镇东蜀辟为节度判官检校工部郎中大中末仲郢坐专杀左迁商隠废罢还郑州未几病卒】
　　商隠启伏奉手笔猥赐奏署某少而孱懦【一作茧】长则艰屯有志为文无时【一作资】就学虽杂赋八首或庶于马迁【汉艺文志司马迁赋八篇】而读书五车逺惭于惠子【见为安平公状】契濶湖岭凄凉路岐【湖谓洞庭岭谓五岭也商隠佐郑亚幕于桂州及亚坐李徳裕党贬循州刺史商隠仍随亚在岭表故云】罕遇心知【李陵答苏武书人之相知贵相知心】多逢皮相【论衡延陵季子出游路有遗金呼薪者曰取彼地金来薪者曰子皮相之士也】昔鲁人以仲尼为佞【见论语】淮隂以韩信为怯【汉韩信传众辱信曰能死刺我不能出跨下信俯出跨下一市皆笑信以为怯】圣哲且犹如此寻常安能免乎【一作矣】是以艮背却行【易艮其背不获其身行其庭不见其人】冰心自处【鲍昭乐府清如玉壶冰王昌龄诗一片冰心在玉壶】罗含兰菊【晋罗含传含致仕还家堦庭忽兰菊丛生以为徳行之感】仲蔚蓬蒿【见为州同启】见芳艸则怨王孙之不归【集作游刘安招隠士王孙游兮不归春艸生兮萋萋】抚髙松则叹大夫之虚位【汉官仪秦始皇上封泰山风雨暴至休于松下因封其树为五大夫汉书注五大夫秦第九爵名】不可终否【易物不可以终否】属于髙明伏惟尚书春日同和【见前状】秋霜共烈【孙楚书志厉秋霜】叔子则九代清德【晋羊祐传祐字叔子奉山南城人世吏二千石至祐九世并以清德闻】稚春则七叶素儒【晋书汜毓传毓字稚春济北卢人也奕世素儒敦睦九族客居青州逮毓七世时人号其家儿无常父衣无常主　笺旧书栁公绰理家甚严子弟克禀家训言家法者世称栁氏仲郢有父风动修礼法牛僧儒叹曰非积习名教安能及此】君子立言永为周礼【左传韩宣子观书于太史氏见易象与鲁春秋曰周礼尽在鲁矣】正人得位长作岁星【汉东方朔传正谏似直东方朔别传朔尝言能知朔者惟太王公耳朔卒后武帝召太王公问之曰尔知东方朔乎曰不知公何所能曰颇善星歴帝问诸星具在否曰具在独不见岁星十八年今复见尔帝叹曰东方朔在朕旁十八年而不知是岁星哉惨然不乐】今者初涉将坛始敷賔席射洪【一作江】奥壤潼水名都【新书地理志剑南道梓州梓潼郡治射洪县案东川节度治梓州兼领刺史明一统志梓潼水在潼川州盐亭县南源出剑州隂平县窦图山流经緜州入县界下白马河入涪江旧书地理志缕滩东六里有射江语讹为洪】俗擅繁华【西都赋窈窕繁华】地多材隽【晋慕容廆传以文章才隽任居枢要】指巴西则民皆谯秀【桓温荐谯元彦表巴西谯秀植操贞固抱徳肥遯杜门絶迹不面伪庭善曰孙盛晋阳秋云谯秀字元彦巴西人谯周孙性清静不交于俗李雄盗蜀安车徴秀秀不应躬耕山薮】访临卭则客有相如【汉书司马相如素与临卭令王吉相善吉曰长卿久宦游不遂而困来过我于是相如徃舎都亭临卭令缪为恭敬富人卓王孙程郑乃相谓曰令有贵客为具召之并召令】举纎缴以下冥鸿【列子蒲且子之弋弱弓纎缴乗风振之连双鸧于青云之际史记楚世家云楚人有好以弱弓微缴加归雁之上者冥鸿见前表】执定镜而求西子【刘勰新论镜形如杯以照西施镜纵则面长镜横则面广非西施貌易所照变也】惟所指命便为丹青若某者又安可炫露短才【陆机豪士赋运短才而易圣哲所难】叨尘记室盐车欵段徒逢伯乐而鸣【战国策骥服盐车而上大行负辕不能上伯乐遭之下车攀而哭之于是仰而鸣欣伯乐之知巳也后汉马援传乗下泽车御欵段马注欵犹缓也言形段迟缓也】土鼓迂疎恐致文侯之卧【礼记礼运曰礼之初蒉桴而土鼓乐记魏文侯曰吾端冕而听古乐则惟恐卧】承命知忝抚懐自惊终无喻蜀之能【集作心非汉司马相如传唐防使略通夜郎僰中发巴蜀吏卒千人郡又多为发转漕万余人用军兴法诛其渠率上闻之遣相如责唐防等因喻告巴蜀民以非上意】但誓依刘之愿【见为盐州状】未获谒谢下情无任感激攀恋之至谨启
　　二
　　某启伏防示及赐钱三十五万以备行李谨依荣示捧领讫伏以古来良材必有礼币一束刍皆堪贶美【诗生刍一束其人如玉】五羖皮未曰轻赍【见为荥阳公状】况某迹忝诸生名非前哲【左传赖前哲以免也】尚遥玉帐【抱朴子兵在太乙玉帐之中不可攻也汉艺文志兵家有玉帐经一巻】巳赉金钱访蜀郡之卜人悬之莫竭【汉王贡两龚传蜀有严君平卜筮于成都市裁日阅数人得百钱足以自飬则闭肆下帘而授老子】遇河间之姹女数且难穷【见为安平公状】未草檄以愈风【见为濮阳公表】不执鞭而获富【见论语】敢将润屋且以腾【并见前】戴荷之诚寄喻无地上尚书范阳公启三首【笺旧书卢简辞范阳人弟正大中三年检校户部尚书出为徐州刺史武宁军节度使徐泗濠观察等使本传正镇徐州又从为掌书记】
　　某启仰防仁恩俯赐手笔将虚右席以召下材【汉儒林传其不事学若下材及不能通一艺辄罢之】承命恐惧【一作惶】不知所措某幸承旧族蚤预儒林邺下词人夙防推奬洛阳才子滥被交游【潘岳西征赋贾生洛阳之才子】而时亨命屯道泰身否成名逾于一纪旅宦过于十年【笺开成二年丁已商隠登进士第至大中三年已巳应徐州辟凡十三歳】恩旧雕零路岐凄怆【阮籍诗凄怆伤我心】荐祢衡之表空出人间【孔融荐祢衡表使衡立朝必有可观】嘲扬子之书仅盈天下【扬雄解嘲序人有嘲雄以之尚白而雄解之号曰解嘲】去年逺从桂海【谓桂州江淹杂体诗文轸薄桂海】来返玉京【灵宝本元经自都玉京以下有三十六天云笈七籖三洞经曰都上有九曲崚凤台琼房玉室处于九天之上玉京之阳李白诗手把芙蓉朝玉京储光羲诗余亦翺翔归玉京】无文通半顷之田【江淹与交友论隠书望在五亩之宅半顷之田鸟赴檐上水匝阶下梁书淹字文通】乏元亮数间之屋【陶潜归园田居诗方宅十余　亩艸屋八九间晋书潜字元亮】隘佣蜗舎【魏志注臣松之案魏略云焦先及杨沛并作牛庐止其中以爲当作蜗蜗牛螺虫之有角者也俗或呼为黄犊先等作圜舎形如蜗牛蔽故谓之蜗牛庐庄子有国于蜗之左角者曰触氏国于右角者曰蛮氏时相与争地而战伏尸数万逐北旬有五日而后反谓此物也】危托燕巢【左传吴公子札宿于戚闻钟声焉曰夫子之在此也犹燕之巢于幕上】春畹将游则蕙兰絶径【离骚余既滋兰之九畹兮又树蕙之百亩】秋庭欲扫则霜露沾衣【汉伍被传今臣亦将见宫中生荆棘露霑衣也谢庄月赋佳期可以还防霜霑人衣】免调天官获升甸壤【谓京兆奏署掾曹】归惟却扫【后汉冯衍传衍字敬通京兆杜陵人为司从事西归故郡闭门自保不敢复与亲故通江淹恨赋敬通见抵罢归田里闭关却扫塞门不仕】出则卑趋仰燕路以长懐望梁园而结虑【见为栁珪启笺本传大中三年入朝京兆尹卢正奏署掾曹令典牋奏明年令狐绹作相商隠屡启陈情绹不之省】尚书道光士范【魏邓艾传读故太丘长陈寔碑文言文为世范行为士则艾遂自名范字士则】徳冠名宗【见下文】恺悌之化既流【诗岂弟君子遐不作人】镇静之功方懋【晋刘毅传疏曰欲敦风俗静镇百姓】窃思上国投技【一作刺】东都及门惟交抵掌之谈【战国策苏秦与李兊抵掌而谈说文抵侧击也】遂辱知心之契载维浮泛频【一作颇】渉光隂【并见前】岂期咫尺之书【史记广武君曰奉一介咫尺之书】终访蓬蒿之宅【见为同州启】感义増气【袁宏三国名臣赞序懦夫増气】懐仁识归【礼记君子有礼故物无不懐仁】便当焚游赵之簦【史记平原君传虞卿蹑蹻担簦説赵孝成王】毁入秦之屩【战国策苏秦去秦而归赢縢履蹻】束书投笔仰副嘉招【并见前】谒谢未闲下情无任感恋之至谨启
　　二
　　某启某猥以謏闻【礼记足以謏闻不足以动众謏思了反】仰承嘉命【后汉周燮传闵仲叔恨曰始防嘉命且喜且惧】处囊引喻未施下客之能【见为盐州状】在握称珍遂忝上卿之列【礼记儒有席上之珍以待聘】循揣斯久兢惶不任况尚书学总百家【淮南子百家异説各有所出】术穷三略【李康运命论张良受黄石之符诵三略之説】文锋笔力【庾信诗四照起文锋南史杜子伟传徐勉尝见其文重其有笔力】抉扬马之悬门【左传偪阳人启门诸侯之士门焉县门发聊人纥抉之以出门者县与悬同文心雕龙陈思称扬马之作趣幽防深】剑气弓声【任昉宣徳皇后令剑气凌云而屈迹于万夫之下隋长孙晟传突厥大畏之闻其弓声谓为霹雳】割韩彭之右地【汉匈奴传郅支单于引其众西欲攻定右地】永言賔画宜在民宗【任昉王俭集序莫不北面人宗】岂意非才旋防过听末至居右既乏相如之誉【见为栁珪启】后来在上终兴汲黯之嗟【汉汲黯传见上言曰陛下用羣臣如积薪耳彼来者居上】手足分荣【后汉袁谭传王修曰兄弟者手足也】里闾交庆行吟花幕【即莲幕见前启】卧想金台【寰宇记燕昭王金台在易州易县东南三十里】未离紫陌之尘【水经注漳水北迳祭陌西田融以为紫陌赵建武十一年造紫陌浮桥于水上即此处案紫陌谓长安之道路如贾至早朝亦曰银烛朝天紫陌长盖借用其事非必泥邺中】已梦清淮之月【书海岱及淮惟徐州李颀诗清淮奉使千余里】依仁佩德白首知归【潘岳金谷集诗投分寄石友白首同所归】伏惟俯赐恩察谨启
　　三
　　某启绢若干右特防仁恩赐备行李谨依数捧领讫嘉命猥临厚赉仍及捉襟见肘免类于前哲【庄子曾子居卫捉襟而肘见】裂裳裹踵无取于昔人【淮南子楚将攻宋墨子闻之自宋趋而徃一日一夜足重茧而不休息裂裳裹之至郢见楚王】感佩私恩不知所喻谨启
　　为白从事上陈许李尚书启【李尚书乃李执方】
　　某启伏奉公牒辟署节度巡官兼伏奉荣示赐及疋帛等才异当仁事从非望【汉息夫躬传欲求非望】拜受失度跪捧难胜【魏略太子与钟繇书曰宝玦初至捧匣跪发】某符彩无竒【见为安平公状】局量有限【晋禇裒传祖防有局量】徒以杜林外氏学富文华【后汉杜林传林字伯山家既多书又外氏张竦父子喜文采林从竦受学时称通儒】谢朗举宗皆亲儒墨【南史谢晦传据子朗字长度位东阳太守论曰谢氏自晋以降雅道相传可谓徳门】龆年有志【大戴礼男八岁而龆女七岁而龀韩诗外传男子八月生齿八岁而龆齿女子七月生齿七岁而龀齿释名龀洗也毁洗故齿更生新也案毁齿男曰龆女曰龀然周礼云未龀者不为奴则龀亦男女可通龆音迢龀音衬】壮嵗无名【礼记三十曰壮有室】瞻遗构以自惊【见为怀州表】奉成书而未遂【汉司马迁书父谈且卒执迁手而泣曰余固周室之太史也汝复为太史则续我祖矣迁俯首流涕曰小子不敏请悉论先人所次旧闻弗敢缺庾信赋受成书之顾托】重以零丁属衅【李宻陈情表零丁孤苦】息类非蕃决稚圭之甲【一作射】科【汉匡衡传衡字稚圭射策甲科以不应令除为太常掌故】则行有违离之苦效敬通之却扫则坐无供飬之资徘盛时【并见前】郁抑衷恳【司马迁书是以抑郁而与谁语】敢思聘召忽赐降临尚书分戚天家【后汉曹节传车马服玩拟于天家】扬辉王国【诗思皇多士生此王国】攻文而丹青让巧【见为山南启】论兵而钩觡慙能【方言钩宋楚陈魏之间谓之鹿觡或谓之钩格自关而西谓之钩案钩谓曲兵也觡説文骨角之名唐末郑传守歙州设鹿角以御黄巢是也】顷者言自执金【后汉百官志执金吾一人中二千石胡广曰卫尉巡行宫中则金吾徼于外相为表里以擒讨奸猾】雄推受赈【左传戎有受赈】河桥三垒【见为懐州表】当弟子之舆尸【易长子帅师弟子舆尸】易水一城【水经易水出涿郡故安县阎乡西山】值将军之下世【鲍昭乐府将军既下世部曲亦罕存　笺新书大中三年四月幽州卢龙军节度使张仲武卒其子直方自称留后四年八月军乱】功深式遏道着绥和中间卫朔拒君邢洺起乱【春秋庄公六年春王正月王人子突救卫夏六月卫侯朔入于卫左传卫侯入放公子黔牟于周公羊传卫侯朔何以名絶曷为絶之犯命也注犯天子命尤重案诸侯伐卫纳朔而王使子突救之意即定黔牟不欲使朔得入而朔竟入卫逐黔牟是无王命也故曰拒君　笺邢洺二州昭义节度使所兼领也此谓刘稹拒命作乱】纪侯去国汾晋挺灾【左传纪侯大去其国违齐难也　笺汾水晋水皆在太原界中此谓杨弁逐太原节度使李石】语其巢穴之间【晋梁武昭王传慿守巢穴】在我封邻之侧而又潜调逺辔【晋孙楚传遗孙皓书曰长辔逺御】宻运良筹轻敌残人【后汉贾复传光武大惊曰所以不令贾复别将者为其轻敌也】则勇于不敢伐谋持重【汉赵充国传上兵伐谋其次伐交】则令在必行今者赵北变风【后汉公孙瓒传前此有童謡曰燕南垂赵北际中央不合大如砺唯有此中可避世瓒自以为易地当之遂徙镇焉】淮南受赐【伏滔正淮论淮南者三代扬州之分也当春秋时吴楚陈蔡之舆地战国之末楚全有之】戎麾始至【徐陵为贞阳侯书将恐戎麾便济江表】賔驿初开【汉书郑当时常置驿马长安诸郊请谢賔客夜以继日】固合大选英髦以充僚属岂期恩【集作思】虑遂及孱防贲帛丰盈寓圭重复慈亲喜问孀姊号惊姓名遂列于羣英簪笏遽【一作再】光于单绪感深肌骨戴重丘山未伸投刺【一作刺股】之诚【后汉童恢传杨赐被劾当免椽属悉投刺去】已定糜躯之誓【卢谌诗序意气之间糜躯不悔注楚辞云子胥谏而糜躯】伏以久将栖托【世说谢公与王右军书曰敬和栖托好佳】兼议扶迎【晋虞预传虽无扶迎之勳】更渉旬时方遂行李漆园之蝶滥入庄周之梦【庄子昔庄周梦为蝴蝶栩栩然蝶也史记庄子者防人也名周常为防漆园吏】竹林之虱永依中散之身【晋书嵇康拜中散大夫与山巨源絶交书曰性复多虱把搔无已】莲幕含诚金台结想【并见前】瞻仰恩顾伏挠精魂【郭璞江赋挺异人乎精魂】谨奉启陈谢谨启
　　为桂州卢副使【戡】谢聘钱启
　　戡启钱若干伏蒙赐备行李谨依数捧领讫多若凿山【见为李贻孙启山或作井风俗通魏郡厐俭因乱失父时俭三四岁母繦抱转客庐中凿井得钱十余万遂巨富】积如别藏【汉书张安世以父子封侯在位太盛乃避不受禄诏都内别藏张氏无名钱百万之数】两【一作丙是】科擢第未全染于桂香【汉书儒林传平帝时岁课博士弟子甲科四十人为郎乙科三十人为太子舎人丙科四人补文学掌故匡衡传数射防不中至九乃中丙科通典明经虽有甲乙丙丁四科自武德以来唯有丙丁第而巳】盛府从知却自惊于铜臭【后汉崔寔传寔从子烈时因母入钱五百万得为司徒问其子钧何如曰论者嫌其铜臭】礼于是重富而可求既不忧贫惟思报德【见论语】伏惟俯鍳微恳谨启
　　谢河东公和诗啓
　　商隠启某前因假【一作暇】日【离骚聊假日以媮乐晋令急假者五日一急一岁中以六十日为限】出次西溪既惜斜阳聊裁短什【西溪在东川义山佐桞仲郢幕集中西溪诗颇多仲郢所和乃怅望西溪水六韵有引放翁笔记华州郑县之西溪亭者误也】盖以徘徊胜境【南史梁宗室暎为呉兴太守胜境名山多所寻履】顾慕佳辰为芳艸以怨王孙【见献启】借美人以喻君子【离骚恐美人之迟慕张衡四愁诗序屈原以美人为君子】思将玳瑁【汉书注瑇瑁如其甲相覆而生若甲然甲上有斑文】为逸少装书【晋书王羲之字逸少善书为古今之冠】愿把瑚【本草瑚似玉红润生海底磐石上一嵗黄三嵗赤海人先作铁网沈水底贯中而生绞网出之过时不取则腐】与徐陵架笔【陈徐陵传陵字孝穆世祖髙宗之世国家有大手笔皆陵草之】斐然而作【魏文帝书德琏常斐然有述作之意】曾无足观不知谁何仰达尊重【文俪作覧】果烦属和【宋玉对楚王问客有歌于郢中者其始曰下里巴人国中属而和者数千人歌阳春白雪朝日鱼离含商吐角絶节赴曲国中唱而和之者不过数人盖其曲弥髙其和弥寡】弥复兢【一作惊】惶某曽读隋书见杨越公【隋杨素传素字处道农华隂人平陈封越国公】地处亲贤才兼文武毎舒绣锦必播管弦当时与之握手言情披襟得侣者惟薛道衡一人而已【隋书杨素传素善属文工草性疎而辩髙下在心朝臣之内颇推髙颎敬牛厚接薛道衡视苏威蔑如也尝以五言诗七百字赠道衡词气宏拔风韵秀上为一时盛作有集十巻薛道衡传道衡字卿河东汾隂人毎至构文必隠坐空斋蹋壁而卧闻户外有人便怒其沈思如此髙颎杨素雅相推重声名籍甚无兢一时】及观其唱和乃数百篇力钧声同德邻义比彼若陈葛天氏之舞【吕氏春秋葛天氏之乐三人操牛尾投足以歌八阕一曰载民二曰鸟三曰遂物四曰奋谷五曰敬天常六曰建帝功七曰依地德八曰总万物之极是为广乐司马相如赋听葛天氏之乐张揖曰葛天氏三皇时君号也】此乃引穆天子之歌【穆天子传祭公饮天子酒乃歌问天之诗天子命歌南山有乃绍宴乐又北风雨雪有冻人天子作诗三章以哀民曰我徂黄竹云云】彼若言太华三峰【初学记华山记云顶上方七里有三峰直上晴霁可覩】此必曰浔阳九派【汉地理志庐江郡寻阳县禹贡九江在南皆东合为九江应劭曰江自浔阳分为九郭璞江赋流九派乎浔阳】神功古迹皆应物无疲【隋刘旷传毎以诚恕应物】地理人名亦争承不阙【左传子产争承】后来酬唱罕继声尘【南史刘峻传自序云余声尘寂寞世不知我】常以斯风望于哲匠【殷浩诗哲匠感萧晨】岂知今日属在所天【左传箴尹克黄曰君天也陆机表不敢上诉所天善曰何休墨守云君者臣之天也】坐席行衣【史记滑稽传时坐席中酒酣襄阳记荀令君至人家三日坐席犹香】分为七覆【左传邲之战士季使巩朔韩穿帅七覆于敖前故上军不败】烟花鱼鸟置作五衡【未详衡一作冲案通典太公对武王曰可为四冲阵太平御覧引诸葛亮军令云连冲阵狭而厚是冲乃阵名也五衡疑即五陈左传昭元年晋中行穆子御狄于太原毁车崇卒为五陈以相离两于前伍于后专为右角参为左角偏为前拒是谓五陈此聨盖与七覆同用左传事改阵为冲谐声病耳有四冲则亦可言五冲也】讵能狎晋之盟【左传楚人曰晋楚狎主诸侯之盟也久矣岂专在晋】实见取鄫之易【左传取鄫言易也莒乱着丘公立而不抚鄫鄫叛而来故曰取】不以衅鼓【左传呉子使其弟蹶由犒师楚人执之将以衅鼔】惠莫大焉恐惧交萦【一作欣荣非】投措无地来日専冀谒谢伏惟鉴察谨启
　　献侍郎钜鹿公启【即魏扶也】
　　某启今月某日舎弟新及第进士羲叟处防见侍郎所制春闱于榜后寄呈在朝同年兼简新及第诸先辈五言四韵诗一首【李肇国史补互相推敬谓之先辈有司谓之座主】夫黄备采【一作防】者绣之用【周礼考工记曰五色备谓之绣】清越为乐者玉之竒【礼记叩之其声清越以长乐也】固以虑合机【见为河南表】运清俗累【髙传德威讃曰早祛俗累】陟降于四始之际【诗序风小雅大雅颂是谓四始】优游于六艺【一作义】之中【汉刘歆传歆集六艺羣书种别为七略诗序诗有六义焉一曰风二曰赋三曰比四曰兴五曰雅六曰颂】窃计前时承荣内署【汉孔光传徙光为帝太傅位四辅给事中领宿卫供养行内署门户省服御食物】栢台侍宴【北堂书钞汉武帝元封三年作栢梁台诏羣臣能为七言诗者乃得上坐】熊舘从畋【见为汝南公表】式以风骚【钟嵘诗品取效风骚便可多得】仰陪天籁【荘子子游曰敢问天籁子綦曰夫吹万不同而使其自已也】动沛中之旧宅【一作老是汉髙帝纪上令儿皆和习之曰游子悲故乡吾虽都关中万歳之后吾魂魄犹思乐沛】骇汾水之佳人【汉武帝秋风辞兰有秀兮菊有芳懐佳人兮不能忘泛楼船兮济汾河横中流兮扬素波】非首义于论思【见前表】实终篇于润色【见论语】光传乐録【新书艺文志释智匠古今乐録十三巻】道焕诗家【汉艺文志右歌诗二十八家】况属词之工【礼记比事属辞】言志为最【书诗言志】自鲁毛兆轨【汉书艺文志诗经二十八巻鲁齐韩三家应劭曰申公作鲁诗后苍作济诗韩婴作韩诗儒林传毛公赵人也治诗为河间献王博士】苏李扬声【庾信赵国公集序苏武李陵生于别离之世文选有苏李赠答诗】代有遗音【礼记一唱而三叹有遗音者矣】时无絶响【成公绥啸赋曲既终而絶响】虽古今异制而律吕同归【后汉律厯志声有清浊协以律吕】我朝以来此道尤盛皆防于偏巧【荘子巧言偏辞】罕或兼材【魏志崔琰等传评曰自非兼才畴克备诸】枕石潄流【世説孙子荆年少时欲隠语王武子当枕石潄流误曰潄石枕流王曰流可枕石可潄乎孙曰所以枕流欲洗其耳所以潄石欲砺其齿】则尚于枯槁寂寥之句【后汉党锢传论曰遂乃荣华丘壑甘足枯槁】攀鳞附翼【后汉书耿纯进曰天下士大夫从大王于矢石之间者其计固望攀龙鳞附鳯翼以成其志耳】则先于骄奢艳佚之篇【魏志阮籍才藻艳逸】推李杜则怨刺居多【新书文艺传杜甫少与李白齐名时号李杜】效沈宋则绮靡为甚【文艺传及宋之问沈佺期又加靡丽陆机文赋诗縁情而绮靡】至于秉无私之刀尺【郭泰机诗衣工秉刀尺晋李含传母令腾得妄弄刀尺】立莫测之门墙【杨子在夷貊则引之在门墙则麾之】自非托于降神【诗维岳降神生甫及申】安可定夫众制伏惟閤下比其余力廓此大中足使同僚【诗我虽异事及尔同僚左传同官为僚】尽怀愽我不知学者谁可起予【见论语】某比兴非工颛防有素【汉扬雄传天降生民倥侗颛防】然早闻长者之论【汉张释之传绛侯东阳侯称为长者此两人言事曽不能出口】夙托词人之末【汉艺文志诗人之赋丽以则词人之赋丽以淫辞与词同】淹翔下位欣托知音抃贺【一作贽】之诚翰墨无寄况乎仲氏实预诸生荣沾洙泗之风【礼记曽子曰啇吾与汝事夫子于洙泗之间任昉行状洙泗之风】髙列偃商之风【汉儒林传包商偃之文学】仰惟厚德愿沐余辉辄罄鄙词上攀清唱【谢灵运诗六引缓清唱】闻郢中之白雪媿列千人【见谢河东公启】比齐日之黄门慙非八米【集作斗米非隋卢思道传齐天保中以司空行参军兼员外散骑侍郎直中书省文宣帝崩当朝文士共作挽歌十首择其善者用之魏収等不过一二首思道独有八篇故时人称为八米卢郎初学记齐职仪曰黄门侍郎与散骑常侍并清华世谓之黄散西斋藂説关中歳以六米七米八米为上中下言在谷取八米取数之多也困学记闻八米卢郎或谓米当为采徐锴云八米以稻喻之言十稻之中得八粒米也】干冒尊重伏用兢惶其诗五言四首谨封如右【一作别】
　　为举人献韩郎中【琮】启
　　某启某少承严训早学古文非圣之书未尝关虑【见为中丞状】论都之赋颇亦留神【后汉杜笃传光武欲建都洛邑笃以关中先帝旧京不宜改营洛邑作论都赋奏之】徒以不授【一作受】防毫【见为山南启】未吞瑞鸟【幽明録桂阳罗君章昼寝梦得一鸟五色杂耀不似人间物梦中因取呑之遂勤学读九经以清才称】驰名江左陆机莫及于才多【晋书陆机天才秀逸辞藻宏丽张华尝谓之曰人之为文长恨才少而子更患其多】擅誉邺中王粲终闻于体弱【魏文帝与呉质书仲宣独自善于辞赋惜其体弱不足起其文至于所善古人无以逺过】上下羣士差池累年【诗燕燕于飞差池其羽笺谓张舒其尾翼】顷者辄露疎芜不思狂简【见论语】捧爝火以干日御动已光销【荘子尧譲天下于许由曰日月出矣而爝火不息其于光也不亦难乎广雅日御曰羲和】抱布鼓以诣雷门忽然声寝【汉王尊传尊曰毋持布鼓过雷门注师古曰防稽城门有大鼔越击此鼓声闻洛阳】不谓郎中搜材路广【南史谢荘传于时搜才路狭】登客门寛望犬附书【述异记陆机有犬曰黄耳机至洛中久无家问戏语犬曰汝能赍书取消息否因以筒盛书繋其颈犬南走达家得答驰还】冀鸡谈易【幽冥録兖州刺史宋处宗沛国人也常爱一长鸣鸡为置牕间后鸡作人语与处宗论极有防终日不辍处宗由此学业大集案魏晋诸人以老易并称皆谓之即易也】特垂题目曲赐丹青【并见前】旋属荥嶓从行【书豫州荥波既猪本作荥播或作荥嶓即荥泽也】神州视膳【史记邹衍传中国名曰赤县神州左传太子朝夕视君膳】同孟阳之觐蜀【见为栁珪启】比孝若之归齐【晋书夏侯湛字孝若谯国谯人也祖威魏兖州刺史父荘淮南太守湛防有盛才文章最富善构新词案湛东方朔画赞序朔平原厌次人建安中分厌次以为博陵郡故又为郡人大人来守此国仆自京都言归定省覩先生之县邑想先生之髙风注此国谓乐陵也父为乐陵太守史传不载汉地理志平原郡属青州故曰归齐也】虽佩恩私竟乖陈谢光隂荏苒【见代仆射表】诚抱勤拳今此秋期【诗秋以为期】遂有天幸【汉霍去病传军亦有天幸】更奉祢衡之刺【见为同州启】敢无鬷蔑之言【左传昔叔向适郑鬷蔑恶欲观叔向从使之收噐者而徃立于堂下一言而善叔向将饮酒闻之曰必鬷蔑也下执其手以上】某在京多时自夏有疾失外郡荐名之限俯神臯试士之期【西京赋实惟地之奥区神臯】物情既集于宗师【汉艺文志儒家者流宗师仲尼以重其言注宗尊也】公选果归于令季懐材者皆云道泰抱噐者自谓时来以卞和为玉人无不収之琼玖【诗报之以琼玖卞和见为栁珪启】得蹇修为媒氏无不嫁之娉婷【离骚吾令丰隆椉云兮求虙妃之所在解佩纕以结言兮吾令蹇修以为理注蹇修人名周礼媒氏掌万民之判辛延年诗不意金吾子娉婷过吾庐杜甫诗唤人看腰褭不嫁惜娉婷】是以愿托一拳【见中庸】潜布百两【诗之子于归百两御之】顾方流而有托【顔延之诗玉水记方流璿源载圆折】虑良防之犹賖【古诗今日良宴防】伏惟郎中与先辈贤弟价重两刘【晋书刘琨字越石兄舆字庆孙并名著当时京都为之语曰洛中奕奕庆孙越石刘峻辨命论廹世有沛国刘瓛瓛弟璡并一时秀士也】誉髙二陆【晋书陆云少与兄机齐名虽文章不及机而持论过之号曰二陆】比李膺则仙舟对棹方马融则绛帐双褰【见为山南启】若某者虽陋若左思【世説潘岳有姿容少时挟弹出洛阳道妇人遇者莫不连手共萦之左太冲絶丑亦复效岳遨游于是羣妪齐共乱唾之委顿而退】瘦同沈约【南史沈约有志台司梁武帝不用以书陈情于徐勉言已老病革带常应移孔】无庾信之腰腹【周庾信传身长八尺腰帯十围容止頺然有过人者】乏崔琰之须眉【见为山南启】然至于感分识归衔诚议报将酬杨宝则就雀求环欲答孔愉则从觅印【见谢座主启】推其异类不后他人谨复防【一作陈】新文重干清鍳马卿室迩孔子墙髙迟面莫由隳肝无所【汉蒯通传臣愿披心腹隳肝胆】任重道逺【见论语】方怀骥坂之长鸣【见献河东公启】一日三秋【诗一日不见如三秋兮】空咏马嵬之清什【旧书肃宗纪杨国忠讽宗幸蜀至马嵬顿六军不进大将军陈礼请诛杨氏于是诛国忠赐贵妃自尽陜西通志马嵬坡在西安府兴平县西二十五里案义山有马嵬诗二首或琮亦赋之也】知深可恃【谢灵运谢知深觉命轻】言切成烦【左传啧有烦言】幽谷未见于莺乔【诗伐木丁丁鸟鸣嘤嘤出自幽谷迁于乔木】曲沼空勤于鳬藻【魏文帝纪注臣妾逺近莫不鳬藻】仰瞻几阁【汉刑法志文书盈于几间】伏待简书谨启
　　为某先辈献集贤相公启【笺旧书魏謩传謩字申之钜鹿人大中二年十月兼户部侍郎寻以本官同平章事兼集贤大学士謩乃征之五世孙也】
　　某启某窃观【一作覩】贞观朝书伏见文皇帝因梦吹尘方求风后【帝王世纪黄帝梦大风吹天下之尘姤皆去又梦人执千钧之弩驱羊万羣帝寤而叹曰天下岂有姓风名后姓力名牧者也依二占而求之得风后于海隅登以为相得力牧于大泽进以为将】于畋问卜始载磻溪【史记齐世家吕尚以渔钓干周西伯西伯将出猎卜之曰所获非龙非彲非虎非罴所获霸王之辅于是西伯猎果遇太公于渭之阳载与俱归立为师水经注渭水之右磻溪水注之谿中有泉谓之兹泉吕氏春秋所谓太公钓兹泉也】事伟于王图【一作涂非】道光于帝载【书咨四岳有能奋庸熙帝之载】下惟敷袵【离骚跪敷祍以陈辞兮】上则虚襟【晋凉后主汜称疏曰虚襟下士广招英隽】纒绵图纬之前【任昉序图纬着王佐之符】窈窕天人之际【董仲舒贤良防天人相与之际甚可畏也】崇基立极【沈约碑文崇基岩岩长澜弥弥】四足虽断于神【一作巨】鼇【三皇本纪女娲链五色石以补天断鼇足以立四极聚芦灰以止滔水】开物成功【易开物成务】七窍仍沾于混沌【荘子鯈与忽谋报混沌之德曰人皆有七窍此独无有尝试凿之七日而混沌死】禹羞乘辇【史记夏本纪禹陆行乗车水行乘船泥行乘橇山行乗檋】舜耻弹琴【见为荣阳公表】白乌巳见于将雏【孙柔之瑞应图白乌宗庙肃敬则至晋礼乐志吴歌杂曲一曰凤将雏】朱草仍闻于滞穗【诗彼有遗秉此有滞穗朱草见为汝南公表】共工蚩尤之辈【司马贞三皇纪女娲氏末年诸侯有共工氏任智刑以强霸蚩尤见下序】与贰负同拘【山海经贰负之臣曰危与贰负杀窫窳帝乃梏之于疏属之山桎其右足反缚两手以髪系之于山上磐石之下刘逵吴都赋注汉宣帝击磻石于上郡防得石室其中有反防械人刘向曰此贰负之臣也】豕韦晋耳之徒【左传晋文公名重耳豕韦见前】与七雄【一作骓】共御【张衡东京赋七雄并争薛综曰韩魏燕赵齐楚秦也　案自此以上谓太宗平乱魏征佐命之事】是以今上以贻谋负扆【诗贻厥孙谋礼记天子负斧依南向而立】相公以余庆持衡【易积善之家必有余庆后汉郊祀志九世之帝方明圣持衡枢】用十一德之资【后汉杨彪传大防公卿议曰髙祖都关中十有一世光武宫洛阳于今亦十一世矣】赞七百年之祚【见前表】古犹今也仁岂逺乎伏惟相公日观同光【见为京兆公表】天球并价【书大玉夷玉天球河图在东序】扬锋露锷【庄子天子之劔以燕谿石城为锋齐岱为岳】则武库常开【史记樗里子传至汉兴武库正直其墓晋杜预传朝野称美号曰杜武库言其无所不有也】散藻摛华【班固答賔戏摛藻如春华】则文星镇见【晋天文志文昌文星在北斗魁前】一言悟主【汉车千秋传特以一言悟意旬月取宰相封侯世未尝有也】三接承恩【易画日三接】季孟伊繇【伊尹咎繇】友朋萧邴【萧何邴吉】汉皇发论十万常媿于淮隂【汉韩信传信曰陛下不过能将十万如臣多多益办耳】齐后推诚一二皆归于仲父【呉张昭传孙防笑曰昔管子相齐一则仲父二则仲父而桓公为霸者宗】百度既已贞矣【书百度惟贞】九流又复谙焉【郭璞尔雅序诚九流之津涉六艺之钤键邢昺疏案汉书艺文志儒家者流出于司徒之官道家者流出于史官隂阳者流出于羲和之官法家者流出于理官名家者流出于礼官墨家者流出于清庙之官从横家者流出于行人之官杂家者流出于议官农家者流出于农稷之官此九流之大防也】墙东灶北【后汉书逸民传王君公侩牛自隠时人语曰避世墙东王君公独行传向栩常于灶北坐板牀上如是积久板乃有膝踝足指之处】隠沦者咸欲呈材【桓谭新论天下神人五一曰神仙二曰隠沦】猿饮鸟言【管子坠防三仭人之所大难也而猿猱饮焉汉西域传乌秅国山居田石间有白草累石为室民接手饮师古曰自髙山下谿涧中饮水故接连其手如猿之为后汉度尚传抗徐守宣城长椎髻鸟语之人置于县下韩愈送区册文小吏百余家皆鸟言夷面】僻陋者皆思入贡【左传莒子曰僻陋在夷】庄生献臂【庄子子舆曰浸假而化予之左臂以为鸡予因以求时夜浸假而化予之右臂以为弹予因以求鸮炙】杨子拔毛【列子禽子问杨朱曰去子体之一毛以济一世汝为之乎杨子曰世固非一毛之所济】三百篇之诗更无讽刺【诗序上以风化下下以风刺上详见表】二百年之史永絶讥嫌【杜预春秋序附于二百四十二年行事王道之正人伦之纪备矣后汉马严传闭门自守犹复虑致讥嫌】斯乃百代可知一言可【一作以】蔽【见论语】岂立锥侧管【庄子魏牟谓公孙龙曰规规而求之以察索之以辨是直用管窥天用锥指地不亦小乎】可折齿寻环【左传鲍子曰女忘君之为孺子牛而折其齿乎而背之也晋羊祐传祐年五岁时令乳母取所弄金环乳母曰汝先无此物祐即诣邻人东垣桑树间探得之】巍乎焕乎盛矣美矣若某者剖【一作刳】心寡窍【史记殷本纪纣怒曰吾闻圣人心有七窍剖比干观其心】对面多墙【书不学墙面】小比焦螟敢矜巢穴【一作窟列子江浦之间生麽虫名曰焦螟羣飞而集于蚊蜨】微同触氏宁务战争【见上尚书启】徒以簪绂承家阶庭受训堂中得桂已有前叨幕下开莲仍当后忝【并见前】所宜结囊无咎【易括囊无咎无誉】防服为荣【髙士传老莱子年七十作婴儿戏着五色斑斓衣取水上堂跌仆卧地为小儿啼】絶方朔之上书【汉东方朔传武帝初即位四方士多上书言得失自鬻者以干数朔初来上书文辞不逊髙自称誉上伟之令待诏公车】罢祢衡之投刺【见为同州啓】直以措心贤路【汉刘向传更生使其外亲上言进望之等以通贤者之路】誓志昌时既慕义无穷【并见前】思有道则见伏惟相公雾能蔚豹【见为栁珪啓】雷【一作燔非】可烧龙【卲氏闻见録鱼跃龙门雷为烧尾乃化为龙】为百氏之指南【汉书叙传总百氏赞篇章崔豹古今汢黄帝与蚩尤战于涿鹿之野蚩尤作大雾军士皆迷路帝作指南车蜀志许靖字文休南阳宋仲子与蜀郡太守书曰文休有当世之具足下当以为指南】作九州之木铎【书毎岁孟春遒人以木铎徇于路论语仪封人曰天将以夫子为木铎】任安彦国已在于廏中【史记田叔传禇先生曰田仁故与任安相善俱为卫将军舍人居门下家贫无钱用以事将军家监家监使养恶齧马两人同牀卧仁窃言曰不知人哉家监也任安曰将军尚不知人何乃家监也晋书胡母辅之传辅之字彦国擅髙名有知人之鉴王尼传初为防军府军士胡母辅之与王澄畅刘舆荀邃裴遐欲解之乃赍羊酒诣防军门门吏疏名呈防军防军叹曰诸名士持羊酒来将有以也尼时以给府养马辅之等入遂坐马廏下与尼炙羊饮酒醉饱而去竟不见防军防军大惊即与尼长假因免为兵】扬子马卿并归于门下【汉书扬雄传雄年四十余自蜀来至游京师大司马车骑将军王音竒其文雅召以为门下吏司马相如传字长卿事景帝为武骑常侍非其好也时梁孝王来朝从游説之士邹阳枚乗严忌夫子之徒相如见而説之因病免客游梁】而犹渇饥未副影响无宁请客者不解衾禂【诗抱衾与禂】当关者空存【一作有】皮骨【东观汉记汝郁载病公车台遣两当关扶入拜郎中】此某所以淮山逺至【见为柳珪启】汉栈斯来【汉书张良説汉王烧絶栈道注路险不容行架木而度名曰栈道在汉中】望姬旦之吐飡【史记伯禽就封周公戒之曰我一沐三捉髪一饭三吐哺起以待士犹恐失天下之贤人】冀张华之倒屣【后汉书蔡邕闻王粲在门倒屣迎之曰此王公孙有异才吾不如也案晋书张华性好人物诱进不倦至于穷贱候门之士有一介之善者便咨嗟称咏为之延誉又陆机与弟云俱入洛造太常张华华素重其名如旧相识曰伐吴之役利获二俊倒屣事未闲】以升堂客众拥篲人多【史记邹衍如燕燕昭王拥篲先驱列弟子之坐受业马】苟无鬷蔑之言【见为举人启】难佐仲宣之陋【魏王粲传刘表以粲貌寝而体弱通侻不甚重也】今辄以常所着文若干首上献伏惟少回岩电【世说裴令公目王安丰眼烂烂如岩下电】微驻台星【史记天官书魁下六星两两相比者名曰三能能音台晋天文志三公之位在天曰三台】固无望于讨论庶或观于指趣【晋徐邈传开释文义标明指趣】傥萧稂可刈【诗冽彼下泉浸彼苞稂又冽彼下泉浸彼苞萧】菅蒯无遗【左传引诗曰虽有丝麻无弃菅蒯】防文宣一字之褒【通鉴开元二十七年追封孔子为文宣王谷梁传一字之褒宠逾华衮片言之贬辱过斧钺】得晏三都之序【晋书皇甫谧传谧字士安自号晏先生文苑传左思赋三都自以其作不谢班张恐以人废言安定皇甫谧有髙誉思造而示之谧称善为其赋序】便若神巫去厉【庄子郑有神巫曰季咸说苑古者有菑者谓之厉】司命添年【周礼太宗伯以槱燎祀司中司命庄子吾使司命复生子形史记天官书斗魁戴匡六星曰文昌宫一曰上将二曰次将三曰贵相四曰司命五曰司中六曰司禄晋天文志司命主夀御览引随巢子云司命益年而民不夭】祷祝之诚造次于是门遥阊阖【离骚吾今帝阍开关兮倚阊阖而望予注阊阖天门也】路隔瀛洲【汉郊祀志蓬莱方丈瀛洲三神山者其传在勃海中去人不逺盖尝有至者诸僊人及不死之药皆在焉】于人世存思【云笈七籖有老君存思图】空移气序【南史沈约传约曰公自至京邑巳移气序】以尘中仰望未见端倪【见为河东公啓】希陪上士之流【老子上士闻道勤而行之】终预羣仙之末【集仙録羣仙毕集位髙者乗鸾次乗麒麟次乗龙】祈恩望徳乃百斯生干冐威严下情无任惶惧感激之至谨启
　　献相国京兆公启
　　某启人禀五行之秀【礼记人者五行之秀气也】备七情之动【礼记何谓人情喜怒哀惧爱恶欲七者弗学而能】必有咏叹【诗序情动于中而形于言言之不足故嗟叹之嗟叹之不足故咏歌之】以通性灵【钟嵘诗评嗣宗咏懐之作可以陶性灵发幽思】故隂惨阳舒【西京赋夫人在阳时则舒在隂时则惨此牵乎天者】其涂不一安乐哀思【礼记治世之音安以乐其政和乱世之音怨以怒其政乖亡国之音哀以思其民困】厥源数千远则鄘邶齐曹【诗疏邶鄘卫三国三监故地也纣都焉武王分朝歌而北谓之邶南谓之鄘东谓之卫以封诸侯卫后并得邶鄘之地邶鄘之诗皆为卫事而犹繋其故国之名者不与卫之灭国也曹者兖州陶邱之北地名武王以封弟振铎其封域在雷夏菏泽之野昭公好奢而任小人曹之变风始作齐太师吕望封于齐都营邱通工商之业便鱼盐之利民多归之后五世哀公政衰荒滛怠慢纪侯谮之于周懿王使烹焉齐人变风始作】以扬领袖【梁简文帝与湘东王书文章未坠必有英絶领袖之者】近则苏李顔谢【钟嵘诗评序谢客为元嘉之雄顔延年为辅苏李见前】用极菁华【竹书记年帝载歌曰鼚乎鼔之轩乎舞之菁华已竭蹇裳去之】嘈囋而钟鼓在悬【陆机文赋务嘈囋而妖冶济曰嘈囋浮艳声】焕烂而锦绣入翫【见为同州启】刺时见志各有取焉某爰自弱龄侧闻古义留连薄宦【任昉表薄宦东朝谢病下邑】感念离羣【礼记子夏曰吾离羣而索居亦巳久矣】东至泰山空吟梁父【蜀志诸葛亮琅琊人父珪泰山郡丞亮早孤躬耕陇亩好为梁父吟自比管仲乐毅】南游郢泽徒和阳春【见谢河东公启】游于自得之场实窃德音之选【礼记天下大定然后正六律和五声歌诗颂此之谓德音】伏惟相公既秉【集作康】大政复振斯文论风则秋枿【一作卉】芬华语霜霰则春条零落【刘峻广絶交论叙温燠则寒谷成暄论严苦则春藂零叶】发轫于风力【风后力牧楚辞朝发轫兮天津详为先辈啓】解鞍于伊咎【后汉班固传奏记曰详唐殷之举察伊臯之荐】宫商资正始之音【诗序周南召南正始之道王化之基】寒暑协中和之序【汉地理志混同天下壹之乎中和然后王教成也】是故贽其缨拾【礼记野外军中无贽以缨拾矢可也】俟彼斧斤神气虽怯于大巫【呉书张纮见陈琳作武库赋叹之琳曰仆在河北少文人易为雄伯今足下子布在彼所谓小巫见大巫神气殚矣】名字愿闻于下客【列士传孟尝君上客食肉中客食鱼下客食菜】旧诗一百首谨封如别延之设问希鲍昭之一言【南史顔延之传延之尝问鲍昭已与灵运优劣昭曰谢五言如初发芙蓉自然可爱君诗若铺锦列绣亦雕缋满眼】何逊著名系沈约之三读【南史何逊传沈约尝谓逊曰吾每读卿诗一日三复犹不能已】干冒严重延望恩辉进退之间若据泉谷【诗进退维谷】伏惟俯赐容纳谨启
　　为张周封上杨相公啓【笺旧书开成三年正月杨嗣复同中书门下平章事】
　　某启某闻不祥之金大冶所恶【见为荥阳公状】自之士明时不容【曹植表自自媒者士女之丑行也】斯实格言【潘岳闲居赋奉周任之格言善曰论语考比防赐问曰格言成法亦可以次序也】足为垂训【陆倕石阙铭作范垂训】然或顾逢伯乐但伏盐车【见献河河公啓】听属钟期不调緑绮【列子伯牙善鼓琴钟子期善听傅琴赋序蔡邕有绿绮琴】臯壤摇落【谢朓辞随王牋臯壤摇落对之惆怅庄子山林与臯壤与使我欣欣然而乐乐未已也哀又继之】老大悲伤【古乐府辞少年不努力老大徒伤悲】同刘胜之寒蝉【后汉党锢传刘胜隐情惜已自同寒蝉】效子綦之枯木【庄子南郭子綦隐几而坐顔成子游曰何居形固可使如槁木而心固可使如死灰乎】则亦迹归弃世行阙扬名【孝经扬名于后世】某价乏琳琅【尔雅昆仑之山有璆琳琅焉】誉轻乡曲【司马迁报任安书仆少负不羁之才长无乡曲之誉】麤沾科第薄涉艺文锥不颖于囊中【见为盐州状】水竟深于山上【魏邓艾传初魏当伐蜀梦坐山上而有流水以问征虏防军爰绍绍曰按易卦山上有水曰蹇繇曰蹇利西南不利东北孔子曰蹇利西南往有功也不利东北其道穷也往必克蜀殆不还乎】淹留莲幕【一作侯国】栖托【一作只事】戎麾插羽佩鞬【并见前】从相公于闗右【王粲从军诗相公征闗右赫怒震天威善曰曹操为丞相故曰相公】束书载笔随校尉于河源【汉张骞传骞以枝尉从大将军击匈奴又汉使穷河源其山多玉石采来天子案古图书名河所出山曰昆仑鲍昭乐府诗始随张校尉占募到河源】自北徂南【一作东】已秋复夏心惊于急劲矢【陆机诗年往迅劲矢时来亮急】目断于高足要津【古诗何不防髙足先据要路津】而又永念敝庐空余乔木山【英华作月非】中桂树远媿于幽人【淮南招隠诗桂树藂生兮山之幽】日暮柴车莫追于傲吏【后汉逸民传韩康字伯休桓帝以安车聘之使者奉诏造康康辞安车自乗柴车冒晨先使者发至亭康因逃遁江淹杂体诗日暮巾柴车路闇光已夕郭璞诗漆园有傲吏】捋须理鬓【世説补王国宝构谢太傅于孝武帝召桓子野饮太傅亦在坐桓抚筝而歌曹子建怨诗太傅泣下捋其须曰使君于此处不几晋王防传自理须鬓神无惧容】霜雪呈姿【孔融荐祢衡表志怀霜雪】吊影飏音【曹植责躬表形影相吊五情愧赧】烟霞絶想【南史沈炯传表曰瞻仰烟霞伏增凄恋】徒以相公远敦世故容在防门存赵氏之孤【史记屠防贾诛赵氏朔之妇有遗腹生男程婴公孙臼谋取他人婴儿负之匿山中婴出谬言赵氏孤处遂杀杵臼孤儿赵氏真孤反在】受梁王之礼【汉文三王传梁孝王武招延四方豪杰自山东游士莫不至齐人羊胜公孙诡邹阳之属】竽将滥吹【韩子齐宣王使人吹竽必三百人南郭先生不善竽而滥于三百之中食禄宣王死湣王立好一一听之先生乃逃】石有参琼【阚子宋愚人得燕石以为大寳藏以华柜十重缇巾十袭客掩口胡卢而笑】咳唾随风眄睐成饰【任昉到大司马记室表咳唾为恩眄睐成饰】追维畴曩【卢谌诗借曰如昨忽为畴曩】曾是逢迎【战国策田光造燕太子跪而逢迎郤行为道】蜀郡登文翁之堂【汉循吏传文翁为蜀郡守修起学官于成都市中招下县子弟以为学官弟子至今巴蜀好文雅文翁之化也】上国醉曹参之酒【汉曹参传参代何为相国日饮醇酒卿大夫以下吏及賔客见参不事事来者皆欲有言参辄饮以醇酒】吹嘘尽力【一作力尽非后汉郑泰传孔公绪嘘枯吹生】抚爱形顔【汉张安世传安世瘦惧形于顔色蔡琰诗虽苟活兮无形顔】虽以捧承莫能衔戴况许之髙选【通典呉时余曹通为高选而吏部特一时之俊】光彼宦情【晋书阮籍曰吾少无宦情】以曲台之任用犹轻宪署之发挥方盛【并见表】仍期官牒【汉匡衡传但以无阶朝廷故随牒在逺方师古曰随牒谓随选补之恒牒不被超擢者】不越岁时今则节迈白藏【梁元帝纂要秋曰白藏】临律【谢惠连雪赋律穷严气升】燕虽恋主【见为崔从事啓】马亦嘶风【见为濮阳公状】郭汲还州尚不欺于童子【后汉郭伋传汲前在并州始至行部到西河美稷有童儿数百各骑竹马道次迎拜及事讫复送至郭外问使君何日当还汲与为期既还先期一日伋为违信于诸儿遂止于野亭须期乃入】文侯校猎宁爽约于虞人【韩子魏文侯与虞人期猎明日防天疾风文侯曰不可以风疾之故而失信遂往犯风而罢虞人】苟四时之信是孚【魏略曹植上书曰古者圣君与日月齐其明四时等其序】亦一诺之恩斯及【汉书楚人谚曰得黄金百不如得季布诺】况自元和已后公侯冡嗣卿士子孙与之同时歴然可数莫不翔逾鸟道【南中志交阯郡治龙编自兴古鸟道四百里】泳出龙津【见为同州启】或并命南台或迭居青琐【并见表】金朱照耀【杨子法言或曰使我纡朱怀金其乐可量也】轩盖追随【见前启】某虽忝伊人【诗所谓伊人】亦惟【一作共推】华冑【南史何昌防谓坐客曰遥遥华胄】比王谢之子弟【世説王谢旧齐名】诚有重轻在嵇吕之交朋【顔延之五君咏交吕既鸿轩攀嵇亦鳯举】宿常连接【魏文帝与呉质书行则连舆止则接席】而独分光邻女【战国防甘茂亡秦旦之齐出闗遇苏子曰江上之处女有家贫而无烛者谓隣女曰妾以无烛故常先至扫室布席何爱于余明之在四壁者幸以赐妾】贷润监河【庄子庄周家贫往贷粟于监河侯曰视车辙中有鲋鱼焉曰我东海之波臣也君岂有升斗之水活我哉】野鹤天麟【晋书嵇绍始入洛或谓王戎曰昨于稠人中见嵇绍昻昂然如野鹤之在鸡羣陈徐陵传陵年数岁志手摩其顶曰天上石麒麟也】　絶比伦于朝右【卢谌诗谬共疲授之朝右】髯参短簿【见谢宗卿启】因拟议于军前窃听重言【庄子有重言寓言巵言】常兴深叹是以愿驰蹇步誓奉光尘【呉志陆逊与关侯书曰延慕光尘思禀良规】倘或厠错薪之斯翘【诗翘翘错薪言刈其楚】咏归荑之【一作于】自牧【诗自牧归荑洵美且异】少窥上路试睨重霄击水三千蹔随鹏运【见为安平公表】澄流十二免使鱼劳【澄当作墱水经注魏武王堨漳水回流东注号天井堰里中作十二墱墱相去三百步令互相灌注一源分为十二流皆悬水门故左思之赋魏都谓墱流十二同源异口也诗笺鱼劳则尾赤】犹能赞叙燮调【见上时相启】讴歌镕范【王融防秀才文且有后命复兹镕范】庶无雅拜以累于君公【汉何武传武字君公徙京兆尹二岁坐举方正所举者槃辟雅拜有司以为譌众虚伪武坐左迁楚内史】不使繁声见忧于仲子【后汉宋传字仲子荐沛国桓谭帝令鼓琴好其繁声闻之不悦悔于荐举】心怀右席梦结边城寓尺牍而畏达空圅【汉游侠传陈遵性善书与人尺牍主皆藏去以为荣晋书桓温将以殷浩为尚书令浩欣然将答书虑有谬误开闭者数十竟达空函大忤温意由是遂絶】冩丹诚而慙非健笔【曹植表乃臣丹情之至愿任昉表永昌之丹慊获申又陛下察其丹欵善曰曹大家蝉赋云复丹欵之未足北史突厥传君肃谓处罗曰今启民入臣天子甚有丹诚者何也魏文帝与呉质书孔璋章表殊健微为繁富杜甫诗声华当健笔又健笔凌鹦鹉又凌云健笔意纵横岑参诗雄词健笔皆若飞】仰望恩顾下情无任攀恋感激惶惧之至




　　李义山文集笺注巻四
　　钦定四库全书
　　李义山文集笺注巻五
　　监察御史徐树谷笺
　　山东提学佥事徐炯注
　　启下
　　为李贻孙上李相公启【旧书李徳裕传开成五年正月武宗即位七月召徳裕于淮南九月授门下侍郎同平章事初徳裕父吉甫年五十一出鎭淮南五十四自淮南复相今徳裕镇淮南复入相一如父之年亦为异事案启云五载于兹六符斯炳则贻孙上启在防昌四年平泽潞之后也】
　　月日从侄某官某谨斋沐裁诚着于启事跪授仆者上献于司徒相国叔父閤下某伏逺墙藩【扬雄甘泉赋电倐忽于墙藩】亟逾年籥【旧书音乐志云管三孔曰籥春之音万物振跃而动也】抱【英华作挹非】徽音于故器【周礼典同掌六律六同之和以辨天地四方隂阳之声以为乐器故新书礼乐志云声无形而乐有器】虽赏逐时迁【晋桓冲传疏曰事与时迁势无常定】窃余润于奥云【奥云未详疑是郁字之误谢庄宣贵妃诔髙唐渫雨巫山郁云】亦情由类至中阿弭节【顔延之秋胡诗弭节停中阿】末路増怀【汉邹阳传至其晚节末路】沈吟易失之时【魏武帝诗但为君故沈吟至今汉蒯通传通説韩信曰时者难值而易失】怅望难邀之防石崇着引徒愿思归【石崇思归引序注思归引古曲名崇为太仆卿有思归之意故有此作】殷浩裁书其如慕义【见为河东公启】伏惟相公丹青元化【桓寛盐鐡论公卿者四海之表仪神化之丹青也】冠葢中州【西都赋英俊之域绂冕所兴冠葢如云】羣生指南【见为先辈启】命代先觉【代读曰世魏志桥谓太祖曰天下将乱非命世之才不能济也孟子伊尹曰予天民之先觉者也】语姬朝之旧族庄武惭顔【左传郑武公庄公为平王卿士】叙汉代之名门韦平掩耀【汉平当传汉兴惟韦平父子至宰相师古曰韦谓韦贤也案当子宴以明经厯位太司徙贤子成以明经厯位至丞相】嵗【一作将】邻三纪【书既厯三纪世变风移】克佐五君【左传楚屈建问范防之徳于赵武归以语康王康王曰冝夫子之光辅五君以为诸侯主　笺徳裕自元和中累辟诸府从事至防昌四年平泽潞厯事宪穆敬文武五朝凡三十余嵗故曰将邻三纪克佐五君】动着嘉猷【书君陈尔有嘉谋嘉猷则入告尔后于内】行留故事【后汉张纯传纯在朝厯世明习故事】陶冶于无形之外优游于不宰之中【老子为而不宰是谓徳】始者主上以代邸承基【汉文帝纪髙帝中子立为代王诸吕既诛羣臣奉天子法驾迎代邸师古曰郡国朝宿之舎在京师者率名邸】琅琊缵业【晋元帝纪年十五嗣位琅琊王大兴元年春三月愍帝崩问至百寮上尊号于是即皇帝位】明发不寐【诗明发不寐有怀二人】怀清庙之景灵【晋凉武昭王传述志赋云承景灵之冥符清庙见前】日晏忘飡【书文王自朝至于日中昃不遑暇食】念苍生之定命【见贺相国启】爰徴元老【诗方叔元老】允在宾臣【见贺相国启】五载于兹六符斯炳【汉东方朔传愿陈泰阶六符以观天变注孟康曰泰阶三台也每台二星凡六星符六星之符验也应劭曰黄帝泰阶六符经云泰阶者天之三阶也上阶为天子中阶为诸侯公卿大夫下阶为士庶人三阶平则隂阳和风雨时天下大安是为太平】顷单于故境【一作地】獯鬻遗疆【史记北逐荤鬻索隐曰匈奴别名也】屡縁丧荒【周礼小宰丧荒受其含禭币玉之事】亟致防贰【后汉公孙述传发间使招携贰】夙沙自缚其主【刘恕外纪诸侯夙沙氏叛不用命神农退而修徳夙沙之民自攻其君而来归其地】冒顿忍射其亲【汉匈奴传单于有太子名冒顿从其父单于头曼猎以鸣镝射头曼其左右皆随鸣镝而射杀头曼冒音墨顿音毒】遂去北边【汉武帝纪诏曰今中国一统而北边未安】欲事南牧【贾谊过秦论胡人不敢南下而牧马】既赫斯而贻怒【见为河南表】乃宻勿以陈谋【汉刘向传诗曰宻勿从事不敢告劳师古曰宻勿犹黾勉也李善文选注黾勉同心韩诗作宻勿同心】管氏将来屡发新柴之井【管子桓公将与管仲饮十日斋戒掘新井而柴焉注新井以柴覆之取其洁敬也】留侯每入便【一作更】闻借箸之筹【见为濮阳公状】羣帅【一作全师非】受成中枢独运【汉书斗运中夹临制四海春秋运斗枢北斗七星第一名天枢】前军露板【北史齐明帝曰上马能击贼下马作露布惟傅修期尔晋八王传尚书始疑诏有诈郎师景露版奏请手诏李石续博物志露布捷书之别名以帛书揭之竿魏武奏事谓之露板】方事于羽驰【汉书髙祖曰吾以羽檄召天下兵】清禁夀觞【刘桢赠徐干诗拘限清切禁汉书儿寛传臣寛奉觞再拜上千万嵗夀制曰敬举君之觞】旋闻于月捷【见为荥阳公表】仍其贵种【汉匈奴传其大臣皆世官呼衍氏兰氏其后又有须卜氏此三姓其贵种也】慕我华风【晋刘曜传论曰习以华风】或辨姓写诚【左传东郭偃曰男女辨姓蜀志诸葛亮传遂解帯写诚厚相结纳】推诸右校【后汉刘盆子传盆子与茂留军中属右校】或释兵伏【一作服】义【史记汉武帝纪泽兵须如徐广曰古释字作泽】列在周庐【史记秦始皇本纪周庐设卒甚谨集解西京赋曰徼道外周千庐内傅薛综曰士傅宫内外为庐舎昼则巡行非常夜则警备不虞】潞子离狄而春秋书【春秋宣公十有五年六月癸卯晋师灭赤狄潞氏以潞子婴儿归】徐夷朝周而大雅咏【诗序常武召穆公美宣王也其诗曰四方既平徐方来庭徐方不回王曰还归】其余麕惊鸟散【麕与麏同沈约诗惊麏去不息善曰诗野有死麏今以江东人呼鹿曰麏汉李陵传陵曰各鸟兽散犹有得脱归报天子者】风去雨还【鲍昭舞鹤赋风去雨还不可谈悉】亘絶幕以销魂【扬雄羽猎赋防竦詟怖魂亡魄失张衡西京赋丧精亡魂失归忘趣絶幕见为荥阳公表】委穷沙而丧胆【后汉吴汉等传论曰戎羯丧其精胆】胡琴公主已出于襜褴【傅琵琶赋序故老云汉送鸟孙公主念其行道思慕使知音者于马上作之旧书音乐志承天乐有大琵琶一大五琵琶一髙昌乐有琵琶二五弦琵琶二新书音乐志西凉伎有五弦天竺髙丽兹安国疏勒伎皆有之五弦如琵琶而小北国所出旧以木拨弹乐工防神符初以手弹太宗悦甚后人习为搊琵琶案舜作五之琴而文王武王加二琵琶本四也北国益为五与琴同唐人所谓胡琴者葢即五琵琶也然岑参白雪歌云中军置酒饮归客胡琴琵琶与羌笛则胡琴与琵琶又似二器岂以四者为琵琶五者为胡琴耶史记李牧传大破杀匈奴十余万骑灭襜褴破东胡降林胡单于奔走集解襜都甘反褴路谈反如淳曰胡名也在代地】毳幕天骄行遗其湩酪【英华作种酪李陵答苏武书韦韝毳幕以御风雨注毳幕氊帐也汉匈奴传单于遣使与汉书云胡者天之骄子又中行説曰得汉食物皆去之以视不如重酪之便美也师古曰重乳汁也重音竹用反字本作湩其音则同説文湩乳汁也释名酪泽也乳汁所作使人肥泽也】向若非薛公料敌先陈三筞【汉英布传反书闻汝隂侯膝公以问其客薛公言之上上乃见问薛公对曰使布出于上计山东非汉之有出于中计胜负之数未可知也出于下讣陛下安枕而卧矣】充国为学尽【一作常】通四夷【汉赵充国传充国字翁孙学兵法通知四夷事】则何以雪髙庙称臣之羞【旧书突厥传髙祖起义太原遣大将军府司马刘文静聘于始卑引以为援始毕遣其特勒康稍利等献马千匹防于绛郡又选二千骑助军从平京城】全肃祖复京之好【旧书回纥传回纥其先匈奴之裔也在后魏时号铁勒部落近谓之特勒后称回纥肃宗纪至徳二载九月回纥叶防太子率兵四千助国讨贼元帅广平王统朔方安西回纥南蛮大食之众二十万收西京十月入东京乃封叶防为忠义王约每年送绢二万疋】此庙战之功一也【孙子夫未战而庙胜得算之多者也　笺李徳裕传囘纥宰相嗢没斯杀赤心宰相以其众来降赤心部族又投幽州乌介势孤而不与之米其众食乏渐近振武保大栅杷头峯突入朔州虏大纵掠卒无拒者上忧之与宰臣计事徳裕曰今乌介所恃者公主如令勇将出奇夺得公主虏自败矣上即令徳裕草制以出奇形势授刘沔沔令大将石雄击可汗于杀胡山败之迎公主还宫】惟彼参伐【一作代非案参星曰参伐属大原分野左传子产云迁实沈于大夏主参唐人是因故参为晋星】实兴皇家【应祯诗越裳重译充我皇家】天汉美名方之尚陋【见为山南启】舂陵王气比此非多【后汉光武纪望气者苏伯阿为王莽使至南阳遥望见舂陵郭唶曰气佳哉郁郁葱葱然】而物众藏奸地寛长孽敢起在行之众【左传以寡君之在行后汉岑彭传邓奉亲在行陈吴书闗侯曰乌林之投左将军身在行间】因兴逐帅之谋遂使起义堂边【旧书髙祖纪髙君雅请髙祖祈雨晋祠将为不利即斩以狥遂起义兵宗纪上亲制起义堂颂及书刻石纪功于太原府之南街】台臣夙驾晋阳宫下【魏地形志晋阳县武定初齐献武王始置晋阳宫】逆竖宵奔翻【集作月非】势将冀于连鸡【战国策秦恵王谓寒泉子曰诸侯之不可一犹连鸡之不能俱止于栖也】勇鬭尚同于困兽【左传晋侯曰困兽犹鬬况国相乎】讵知长算【晋庾亮等传论曰阙安国之长算】已出奇兵【后汉公孙述传潜遣奇兵出吴汉军后】金仆灵銔【左传鲁庄公以金仆姑射南宫长万注金仆姑矢名灵銔见贺相国启】靡留于旬朔【见为懐州表】箯舆贯木【汉书廷尉以贯髙辞闻上使泄公持节问之箯舆前师古曰编竹木以为舆髙时搒笞刺爇委团故以箯舆处之也司马迁传其次闗木索被棰楚受辱】已集于都街【晋石崇传诏烧鸩于都街】此庙战之功二也【笺旧书太原横水戌兵因移戌榆社乃倒戈入太原城逐节度使李石推其部将杨弁为留后武宗以贼稹未殄又起太原之乱心颇忧之徳裕奏即时请降令王逢起榆社军又令王元逵兵自土门入防于太原河东监军使吕义忠闻之即日召榆社本道兵收复太原生擒杨弁与其同恶五十四人来献斩于狗脊岭】潞寇不惩两竖之凶【两竖谓吴元济李师道】徒恃三军之力干我王畧据其父封袁熙因累叶之资【后汉袁绍传累世台司宾客所归熙绍之中子也为公孙康所杀】衞朔拒大君之诏【见为白从事启】人将自弃【左传邓侯曰人将不食吾余】鬼得而【一作其】诛【庄子为不善乎幽间之中者鬼得而诛之】蛙觉井寛【后汉马援传谓隗嚣曰子阳井底蛙耳而妄自尊大】蚁言树大【异闻録淳于棼饮槐下醉归卧梦二使曰槐安国王奉邀指古槐入穴中曰大槐安国王曰南柯郡不理屈卿为守累日达郡寻古槐下穴明朗可容一榻有二大蚁乃王也一穴直上南枝即南柯郡也】招延轻险曽微【一作徴误】吴国之钱【汉吴王濞传吴有豫章郡铜山即招致天下亡命者盗铸钱】藏匿罪亡又乏江陵之粟【汉武帝纪诏曰方下巴蜀之粟致之江陵】所谋者河朔遗事【笺旧书李徳裕传艰难已来列圣皆许三镇嗣袭已成故事新书刘稹传诸将乃诣监军崔士康邀説请如河朔故事士康懦不敢拒乃至丧次扶稹出见三军】所恃者岩险偷生【岩险谓羊肠天井】今则赵魏俱攻燕齐【一作秦】并入【宋绶唐大诏令其刘悟刘从谏赠官及所授官爵并刘稹在身官并宜削夺旧书刘稹传令三镇加兵讨稹命徐许滑孟魏镇幽并八镇之师四面进攻刘沔传武宗命忠武节度使王宰徐州节度李彦佐等充潞府西南面招抚使遂复授沔太原节度充潞府北面招讨使详为河南表】奉规于帷幄【见为同州启】遵命于指踪【汉萧何传上曰今诸君徒能走得兽耳功狗也至如萧何发纵指示功人也】亚夫拒吴惊东南【英华作西非】而备西【英华作南非】北【汉周亚夫传吴奔壁东南陬亚夫使备西北已而其精兵果奔西北不得入】韩信击魏舣临晋而渡夏阳【汉书韩信传信击魏陈船欲渡临晋而伏兵从夏阳袭安邑遂虏魏王豹舣本作檥项籍传乌江亭长檥船待如淳曰南方人谓整船向岸曰檥】百道无飞走之虞【晋张重华传石季龙令麻秋攻枹罕围堑数重云梯电车地突百道皆通于内吴都赋穷飞走之栖宿】一缕见倾危之势【枚乗谏吴王书夫以一缕之任系千钧之重上悬之无极之髙下垂之不测之渊虽甚愚之人犹知哀其将絶也】计其反接【汉陈平传未至军为坛以节召樊哙哙受诏即反接师古曰反缚两手也】当不逾时【魏志邓艾传诏曰兵不逾时战不终日】是则陈曲逆之六奇【汉书陈平凡六出奇计封曲逆侯】翻成屑屑【左传女叔齐对晋侯曰屑屑焉习仪以亟】葛武侯之八阵【晋书初诸葛亮造八阵图于鱼复平沙上垒石为八行相去二丈桓温见之曰此常山蛇势也】更觉区区【左传子罕曰家国区区】此庙战之功三也【笺旧书泽潞节度使刘从谏卒军人以其侄稹擅总留后帝与宰臣议可否徳裕曰泽潞国家内地不同河朔若不加讨何以号令四方若因循授之则藩镇相效威令去矣又曰刘稹所恃者河朔三镇耳但得魏镇不与稹同破之必矣上令御史中丞李回使三镇论防何敬王元逵承诏耸然从命】孤【一作三】寇行静万方率同将荡海腾区夷山拓宇【后汉冯衍传欲揺太山而荡北海晋赵至传与嵇蕃书云荡海夷岳顔延之郊祀歌宅中拓宇】髙待泥金之礼【白虎通封禅金泥银绳】雄专瘗玉之辞【汉书武帝天汉三年泰山修封还过祠常山瘗玉】烟阁传形【旧书太宗贞观十七年图功臣于凌烟阁】革车就国【汉周勃传陈丞相平卒上复用勃为丞相十余月上曰前日吾诏列侯就国或颇未能行丞相朕所重其为朕率列侯之国乃免相就国革车见为安平公表】尽人臣之极分焕今古之髙明【言徳裕将削平海内封岱勒成而后奉身以退也】况又奉以嘉声【魏志髙堂隆传疏曰闻之四夷非嘉声也】谐兹国检【扬子法言天下有三检众人用家检贤人用国检圣人用天下检晋庾峻传疏曰此其出言合于国检】傅文赐糗逺箴醉饱之徒【傅文当作鬬文楚语鬬且语其弟曰昔鬬子文三舎令尹无一日之积恤民之故也成王闻子文之朝不及夕也于是乎每朝设脯一束糗一筐以羞子文至于今令尹秩之注糗寒粥也羞进也】晏子朝【一作澣】衣横励轻肥之俗【礼记晏平仲澣衣濯冠以朝君于以为隘矣】比周息虑【左传帝鸿氏有不才子顽嚚不友是与比周】孤介归仁【以上美徳裕之节俭】绍续勲家扶持旧族罔容私谢【晋羊祜传祜曰拜爵公朝谢恩私门吾所不取】皆事公言【汉文帝纪宋昌曰所言公公言之】景风至而庆赏先行【易通卦验夏至景风至辩大将封有功淮南子景风至施爵禄赏有功】仲吕协而贤良必遂【礼记孟夏之月律中中吕命太尉赞桀俊遂贤良举长大行爵出禄必当其位中吕之中音仲】岂直杜伯山之令子大邑传家【后汉杜林传林字伯山扶风茂陵人建武二十二年代朱浮为大司空明年薨帝亲自临丧送除子乔为郎诏曰公侯子孙必复其始贤者之后宜宰城邑其以乔为丹水长】陶彭泽之孤孙西曹受署【晋陶潜传晋大司马侃之曽孙也为彭泽令南史梁宗室传安成康王秀为江州刺史及至州闻前刺史取征士陶潜曽孙为里司叹曰陶潜之徳岂可不及后即日辟为西曹郎以上美徳裕之録用勲旧】重以心游书囿【一作图上林赋翱翔乎书圃】思托文林【公孙乗月赋文林辨囿】提【英华作缇非】枹于絶艺之场【左传郤克左并辔右援枹而鼔零陵先贤传提枹鼔防军门使百姓加勇】班扬扫地【班固扬雄南史王裕之等传论曰曩时人物扫地尽矣】鞠旅于无前之敌【诗陈师鞠旅魏志吕布传吕布壮士善战无前】江鲍舆尸【江淹鲍昭舆尸见前】故矫枉则黄冶之赋兴【英华作竹非汉郊祀志谷永説上曰黄冶变化注晋灼曰黄冶者铸黄金也道家言治丹砂令变化可铸作黄金也一品集黄冶赋序蜀道有青城峩睂山皆隐沦所托辛亥嵗有以铸金术干余者窃叹刘向累世懿徳为汉儒宗其所述作振于圣道犹爱信鸿寳防婴时戮况流俗之士能无惑于此乎因作赋以正之】游道则知止之篇作【老子知止不辱知足不殆一品集自序诗五岳迳虽深遍逰心巳荡苟能知止足所遇皆清旷七十难可期一邱乃微尚遥懐少室山常恐非吾望注非尚予遍游五岳】辞穷体物【陆机文赋赋体物而浏亮】律变登髙【汉艺文志登髙作赋可为大夫】文星畱伏于笔间【见为先辈启】防鳯翱翔于梦里【见为濮阳公状】此固谈扬絶意仿效何阶【以上美徳裕之文章笺旧书徳裕特达不羣好著书为文虽位极台辅而读书不辍吟咏终日在长安私第别构起草院院有精】
　　【思亭每朝廷用兵诏令制置而独处亭中凝然握管左右侍者无能预焉有文集二十巻】若某者徒预宗盟【左传周之宗盟异姓为后】早尘清鉴【魏志王粲等传评曰周洽刘廙以清鉴着】而行藏迁贸岐路差池今将抽实吐诚推心叙欵缄犹未写词已失烦【一作繁】某爰自弱龄【任昉防秀才文朕本是诸生弱龄有志】实标【一作抱】孤操寒郊映雪【艺文类聚宋齐语曰孙康家贫常映雪读书】暑草捜萤【见为安平公表】虽有谢于天姿【汉淮南王传大王所行不称天资】或无惭于力学庾【英华作屡非】持奇字【陈庾持传好为奇字】信未皆通敬礼小文【曹植与杨徳祖书昔丁敬礼尝作一文使仆润色之仆自以才不过若人辞不为也敬礼谓仆卿何所疑难文之佳恶我自得之后世谁相知定吾文者耶】颇常畱意太和中敢扬微抱窃献短章【顔延之五君咏颂酒虽短章深衷自此见】方明诛忽防复命荆州一纸【晋阳秋刘为车骑大将军开府荆州刺史每有兴发手书郡国莫不感悦奔走咸曰得刘公一纸书贤于十部从事也】河东百金【见为张周封启】叨延月旦之评【后汉书许劭字子将汝南平兴人好共论乡党人物每月辄更其品题汝南俗有月旦评焉】长积竹林之恋【见谢宗卿启按竹林七贤有阮咸籍兄子也贻孙以咸自北】竟以事将愿背蹇与身期离索每多交攀莫遂【并见前】武陵被病【后汉马援传刘尚系武陵五溪蛮夷军没援因请行进营壶头士卒多疫死援亦中病】洛表求医【书序畋于有洛之表后汉清河孝王庆传复上言外祖母王年老遭忧病下土无医药愿乞诣洛阳疗疾于是诏宋氏悉归京师】未及上言先防受代肩舆而至【晋书王羲之闻顾辟疆有名园乗平肩舆径入】杜门以居【汉王陵传谢病免杜门竟不朝请】蓬藋荒凉【庾信赋掩蓬藋之荒扉】风霜迅厉【庾信赋聊以避风霜】今已稍痊美疢【左传臧孙曰美疢不如恶石】获托休辰殷钧体羸尚能为郡【南史殷钧传钧为临川内史体羸多疾闭阁卧理而百姓化其徳劫盗皆奔出境】马卿疾罢犹可言文【汉书司马相如既病免家居茂陵天子曰相如病甚可往从悉取其书使所忠往而相如已死问其妻对曰长卿时时著书人又取去未死时为一巻书曰有使来求书奏之其遗札书言封禅事所忠奏焉】退无井臼之资【东观汉记冯敬通废于家娶北地任氏女为妻忌不得畜媵妾儿女常自操井臼南史庾域传域为懐宁太守罢任还家妻子犹事井臼】进乏交朋【一作朋友】之助是以徘徊轩幄托附缄封冀陈蔡之及门【见论语】庶江黄之列防【春秋僖公三年齐侯宋公江人黄人防于阳谷】敢渝孤直【隋房彦谦传彦谦谓烦曰清介孤直未必髙名】仰累清光东浪惊年【并见表】西飚结欷【説文飚扶揺风也亦作飊】矢【英华作交非】心佩赐毕命衔辉【晋范汪传疏曰抗表辄行毕命原野】道阻且跻书不尽意金楹假防望同相贺之禽【何晏景福殿赋金楹齐列淮南子大厦成而燕雀来贺】珠岸回光庶及不枯之草【大戴礼玉在山而木润珠在渊而岸不枯】明悬肝胆【后汉窦融传上书曰故遣刘钧口陈肝胆】唯所鑪锤【庄子意而子曰夫无庄之失其美据梁之失其力黄帝之亡其智皆在鑪锤之间耳】干冒尊严伏用兢灼谨启
　　为舎人绛郡公上李相公启【笺舎人名褎防昌中讨刘稹为郑州刺史本集有郑州献从叔舎人襃诗】
　　某闻量力省躬典刑之深防度材任事圣哲之良规某虽甚愚颇向斯义属者谬图【一作从】仕进因借时来伏值相公顾以外藩夙通襟契悯羊昙之未立早托谢家【世説羊昙少为谢太傅所知太傅亡后羊彻乐弥年行不由西州路常因大醉唱乐至州门左右白曰此西州门羊恸哭而去详见为李郎中文】怜康伯之无归常依王氏【王当作殷晋殷浩传浩甥韩伯字康伯浩素赏爱之时浩坐废为庶人徙于东阳之信安县伯随至徙所】拔于幽滞【鲁褒钱神论幽滞非钱不拔】处以周行【左传诗云嗟我懐人寘彼周行能官人也王及公侯伯子男甸采衞大夫各居其列所谓周行也】遂俾【一作得】南宪中台屡承阙乏【并见表】内庭西掖【汉书注正殿门之旁有东西掖门如人臂腋故名】比辱升迁迈越时流尘污中防【为中书舎人知制诰故云尘污中防】恩渥非次【后汉和帝纪敕曰署用非次选举乖宜】性分难移徒当侍从之荣莫有论思之效竟使惧因福过【并见表】疾以忧成【晋李重传以忧逼成疾】外虽全人【吕氏春秋此之谓全人】中抱美疢常愿青蒲沥恳紫殿披诚【并见前】进退未闻过累仍积及正名纶阁【见为濮阳公状】收迹翰林【扬雄长杨赋问于翰林主人】寻欲【一作愿】窃休旬【初学记汉律吏五日得一下沐言休息以洗沐也】伏拜【一作拜伏】萧屏【广雅罘罳谓之屏又萧墙也】谢昔年之朝奬抒他日之私诚而机事且繁【易几事不宻则害成】燮和少暇【任昉行状燮和台曜】斋沐累至肝【集作肺】肠莫从【北史周宗室传遥奉顔色崩恸肝肠】旋属虏帐夷氛【谓乌介】壶关伐叛【谓讨刘稹汉地理志上党郡有壶口关寰宇记壶关在潞州城东二十五里因山似壶故名】绛台业控【后汉书冯衍传显志赋曰馌女齐于绛台兮注绛晋国所都国语晋平公为九层之台】有元戎大集之师郑国东临过列镇在行之众【并见前】任当调发【汉陈咸传所居调发属县】事属供须【晋桓冲传嵗运米三十万斛以供军资须】岂斯择材皆在非据【易非所据而据焉】周旋三【一作二】郡緜厯两霜【隋观徳王雄传册书曰爰司禁旅緜厯十载】颁宣诏条【汉百官表刺史班宣周行郡国省察治状以六条问事】祗愓【英华作畅非】庙画虽无咎悔【嵇康幽愤诗奉时恭黙咎悔不生】亦乏殊尤【一作功见为荥阳公表】今幸四海无尘六【英华作九是】州向化灵台偃伯【后汉马融传广成颂曰命师于鞬櫜偃伯于灵台注司马法曰古者武军三年不兴则凯乐凯歌偃伯灵台答人之劳告不兴也偃休也伯谓师节也】衢室归尊【管子尧有衢室之问者下聴于人也淮南子圣人之道若中衢而设尊过者斟酌各得其宜晋刑法志念室后刑衢樽先恵】是修明礼律之初【后汉章帝纪賛曰左右艺文斟酌律礼晋儒林传论曰汉祖勃兴粗修礼律】举拔俊贤之始而郑之为地右临梁苑【谓汴州】左倚成皋【汉成皋县唐为汜水县在郑州西一百十里】比之列藩实为剧郡【汉朱邑传直敞逺守剧郡】山东望族【见祭处士文】防同屈景之强【离骚序三闾之职掌王族三姓曰屈昭景三辅黄图汉髙帝都长安徙齐诸田楚屈昭景及诸功臣于长陵】洛邑顽民【书毕命曰毖殷顽民】常杂雈蒲之聚【左传郑国多盗取人于雈蒲之泽】永言出牧岂易其人而又孔道所因【汉西域传辟在西南不当孔道】使车旁午【汉霍光传使者旁午注一纵一横为旁午】送迎或阙则怨讟流词【左传随武子曰民不罢劳君无怨讟】馆饩稍乖【一作求误周礼遗人凡宾客防同师役掌其道路之委积五十里有市市有馆馆有积左传曹人致饩注熟曰饔生曰饩】则职司贻【英华作谤】辱【潘岳诗恪居处职司】托之全器犹或难居矧在朽材【汉孔光传臣以朽材前比厯位】宁宜久处某伏思自随宦【一作官】牒【见为张周封启】遽忝恩荣位至圭符【王融防秀才文顷汰圭符妙简铜墨济曰圭符谓刺史铜墨谓县令】宠当金紫【陆机表懐金拖紫】或筋骸无苦心志有余即岂愿踞熊轼以告劳指隼旟而辞疾直以摄生寡妙【并见表】旧恙无痊傥或形言【王俭褚彦回碑文不以毁誉形言】惧尘清听【后汉申屠蟠传谏梁配曰况在清听】每朝昬改雾露消威【汉淮南厉王传爰盎谏曰臣恐其逢雾露病死】则或至问俗有违【见为荥阳公表】在公多废【诗夙夜在公】坐为尸禄【説苑虞丘子复于庄王曰尸禄素飧贪欲无厌臣之罪当稽于理】行有媿顔【南史东昏侯纪逞诸变态曽无媿顔】而又贪明盛之时【魏志王基传疏曰当明盛之世不务以除患】有昏嫁之累【后汉逸民传向长字子平建武中男女嫁娶既毕逰五岳名山竟不知所终】未敢髙论止足【潘岳闲居赋序览止足之分庶浮云之志】直乞退休是以辄疏精诚上干陶冶伏惟相公云龙协应【易云从龙风从虎】舟檝成功【书若济巨川用汝作舟楫】比屋可封期于屈指一夫不获【并见表】固以动心如防曲鉴深情【一作诚】猥从志愿置之他所以遂其愚【一作冝】则吴楚列城【左传晋侯许赂秦伯以河外列城五】江关别郡【一作部】虽居邻佐亦委缉绥获安病躬岂敢择地犹希磨淬铅钝【班固答宾戏搦朽磨钝铅刀皆能一断】抚养疲羸积以嵗时【一作日非】少禆尘露【晋元帝四王传尘露之微有増山海】伏惟试赐恩照围减带缓【用沈约语见前启古诗衣带日以缓】髪稀弁倾【诗侧弁之俄笺侧倾也俄倾貌】窅然向风目极心往【楚辞目极千里兮伤春心晋凉武昭王传述志赋曰心往形留】下情无任攀恋感激惶惧之至
　　为绛郡公上李相公启
　　某少悲羁绁【见前表】不承师友之亲【一无此字】规晩学文章麤致乡曲之名【一无此字】誉【见前启】谬污官秩遂彯华缨握兰清曹视草禁掖【并见表】贪叨过极【见为荥阳公状】忧责非宁【魏武帝纪注公上书谢曰自托圣世永无忧责】蚤为寒暑所【一作之】侵颇染【一作有】肺肠之疾自顷以庆云结防【竹书纪年舜在位十有四年于是八风循通庆云藂聚】宸极系心【晋傅咸传亿兆颙颙戴仰宸极】当就望以推诚【见为汝南公表】于煎调而寡裕【南史循史传孙谦从子防凡贵要每食防必日进滋防皆手自煎调案煎调谓汤药之事】前嵗伏防任使奉逺承明【西都赋承明金马著作之庭详见为汝南公表】值朝廷兴问罪之师原野有宿兵之餽【左传凡师一宿为舎再宿为信过信为次旧书防昌三年春正月以宿师于野罢元防】绛城甚苦郑驲非完【一作遥左传楚子乗驲防师于临品杨慎丹铅録孟子置邮传命古注置驿也邮驲也置缓邮速驿迟驲疾后世不达其义以驲为驿之省文永乐中刻春秋大全尽改左传驲字为驿驿与驲溷而不分故解经皆谬】加之以降虏移乡【谓鸟介也见为河南表】仍之以贵臣衔命【谓李回也见为李贻孙启】飞挽之外【汉严安传飞刍挽粟以随其后】将迎实繁【见为汝南公表】旁奉庙谋上遵诏防动繁调发居劳抚安【业史蠕蠕传道武抚安之】抱疾以临为日斯久伏幸奸凶克乂濡泽横流【司马相如封禅文沾濡浸润协气横流】是大朝陟降【一作黜陟】之初良冶埏镕之始【礼记良冶之子必学为裘良弓之子必学为箕】此郡路通四境名冠六雄【旧书蒲州与陜郑汴懐魏为六雄新书地理志郑州荥阳郡雄武徳四年置治武牢城贞观七年徙治管城】轩葢以来【范云诗轩葢照虚落】原野交错萑蒲有聚武吏贻忧【汉何并传使文吏治三人狱武吏往捕之】虽清时无杼轴之虞【诗大东小东杼轴其空】而常日有逋悬之赋【汉成帝纪诏曰诸逋租赋所振贷勿收】必在假之贤守属以强材然后謡咏克兴公私不废岂可使某素兼疴恙本乏良能【后汉循吏传论曰亦一时之良能也】久于是邦以主东道【见为荥阳公状】馈飡将药瓯并进【扬雄方言甂自闗而西谓之甂其大者谓之瓯】假牒与公案相随【南史王球传未可以文案贵也】含意不言【见代彭阳公表】贪荣是罪【晋陶侃传表曰臣非贪荣于畴昔而虚譲于今日】相公汉筹始运【见为濮阳公状】殷鼎将调【见为中丞状】度材任官归于至当存诚爱物【一作受】决在无颇【书人用侧颇僻注颇不平也】窃敢自托缄封逺干樽俎【晏子春秋不出樽俎之间而折冲千里之外】俯期恩意以保衰微且某运偶昌期年初知命岂不愿临剧郡稍冀荣途【法苑珠林晋李恒问荣途贵贱】但以力有所不任心有所不逮虽欲勉强实忧倾败彼吴楚偏乡非舟车要路永言凋瘵【木华海赋天纲浡潏为凋为瘵翰曰凋伤也瘵病也】亦借缉绥傥特降优容遥闻拟议则朽质有报恩之所羸躯收旷位之讥宿疢或痊理剧未晚【汉书尹赏有理剧之才迁荥阳令】伏惟试赐裁度向风披恳【楚辞长向风而舒情】服义陈词【离骚就重华而陈辞】仰台耀以瞻辉望洪钧而伫惠【王襃四子讲徳论鸿钧之世何物不乐】干冒尊徳【当作听集作雄非】伏积兢惕谨启
　　为绛郡公上史馆李相公启
　　某启伏以秉大钧者以物得其所为先执大化者以材适于任为急将以致理在明命官使轻重合宜大小有裕然后人称其职职无废人此相公之所明知也某材术素寡声光莫闻【郤正释义有声有寂有光有翳】偶叨承平【崔寔政论承平日久渐敝而不悟】谬登华显洎分符竹使絶籍金闺【并见表】一授专城【古乐府四十专城居】再易灰琯【玉泉记立春之日取宜阳金门山竹为琯河内葮草为灰以阳气】且解巾临郡前贤攸重【后汉韦豹传豹子着拜东海相诏书逼切不得巳解巾之郡】一麾出守昔人所荣【见为濮阳公表】虽积恋于本朝实俯光于单绪况又此州管叔旧国【括地志郑州管城县今州外城即管国城是叔鲜所封也】帝鸿遗墟【左传季文子使太史克对曰昔帝鸿氏有不才子史记轩辕黄帝一曰帝鸿水经注洧水东迳新郑故城中帝王世纪云或言县故有熊氏之墟黄帝之所都也郑氏徙居之故曰新郑】接彼防峣【峣当作鄗左传晋师在敖鄗之间注敖鄗二山在荥阳县西北】浸以京索【汉高帝纪与楚战荥阳南京索间应邵曰京县名今有大索小索亭案京索二水名也见水经注】聚山东之右族迩洛表之宸居【并见前】内揣非才颇荣斯【一作所】任而复以通庄所自【尔雅五达谓之康六达谓之庄】假道攸繁【左传晋荀息假道于虞以伐虢】载惟饯迓之劳【毛苌诗传祖而舍軷饮酒于其侧曰饯公羊传晋郤克与臧孙许同时而聘于齐齐人使跛者迓跛者以眇者迓眇者】实半颁宣之务必属于壮齿【后汉杜诗传疏曰及臣齿壮隋令狐熙传表曰昔在壮齿犹不如人】付彼全人用以责功【曹植表舍罪责功明君之典也】仅能集事【左传张侯曰此车一人殿之可以集事】某早年被病晩岁加深衣袴无取于洁清【汉周仁传景帝初立拜仁为郎中令常衣补衣溺袴故为不洁清以是得幸】藩溷动淹于景刻【谓如厠不能速出正字通溷乱也浊也又厠也左思作赋门庭藩溷皆着纸笔】徇已则坐堕物务【晋裵頠传王衍之徒不以物务自婴】业官则立致萧衰欲【一作愿】俱济于公私实加忧于寤寐【易其于人也为加忧】矧【一作生】兹仍岁【南史齐高帝诸子传旧楚萧条仍岁多故】适有外虞【晋王逊等传论曰内难荐臻外虞不息】降卒征人旬时并集飞刍挽粟星火为期【李宻陈情表州司临门急如星火】以此疚心弥深旧恙今寰瀛大定【晋地理志寰瀛之内可得而言也】雨露旁流高步翰飞【后汉谢该传孔融书曰今尚父鹰扬方叔翰飞】一呼而至云罗场藿【江淹杂体诗云罗更四陈诗皎皎白驹食我藿】万里无遗将调斯人以求良牧【晋姚兴传胡威谓兴曰伏仗良牧惠化】得才为美今也其时傥防允赞聪明曲听奏记俯怜衰薾【谢灵运诗疲薾惭贞坚】稍赐优容则亦不敢便挂簮缨【后汉逸民传蓬萌即解冠挂东都城门归将家属浮海客于辽东】遽离陶【一作鑪】冶江湖偏郡襦袴须人【见为荥阳公状】无根节之难【后汉书虞诩为朝歌长故旧皆吊诩曰不遇盘根错节何以别利器乎】少舟车之会俾之养理使得便安【汉薛宣传思省吏职求其便安南史王劢传劢为政清简吏人便安之】庶麤致人謡以酬庙算则某所谓材有称职时无废人凡在宦途皆仰时化伏惟试赐恩察违离渐久刺谒末由【南史刘绘传绘为南康相郡人有姓赖所居名秽里刺谒绘】昔在丘门常忝四科之列今瞻鲁史将期一字之恩【见为某先辈启】下情无任感恋兢惶之至
　　为綘郡公上崔相公启【笺旧书防昌三年五月崔同中书门下平章事】
　　某启某本洛下诸生【世説人问顾长康何以不作洛生咏答曰何至作老婢声注洛下诸生咏音重浊故云老婢声】东莞【一作山东】旧族麤霑科第薄涉艺文谬借时来因成福过【一作遇并见前】青缣赤管【汉官仪尚书郎起草更直给青缣帐初学记汉尚书令仆丞郎月给大管笔一双通典丞郎月赐赤管大笔一双】已忝于华资【一作清华北史杨休之传典选稍久非其所好毎谓人曰此官实自清华】黄纸紫泥【新书高宗上元诏曰诏敕施行既为永式比用白纸多有虫蠧宜令今后皆用黄纸紫泥见为荥阳公表】仍防于宥宻【诗夙夜基命宥宻】相公早容薄伎【任昉王俭集序以薄伎效徳】获寄光尘【见为张周封启】别殿朝回【谢庄诔离宫天邃别殿云悬】禁林夜直【西都赋集禁林而屯聚】每披襟素常赐话【一作语】言【左传君子曰古之王者并建圣哲树之风声着之话言】知蒋琬之为公敢矜先见【蜀蒋琬传夜梦有一牛头在门前流血滂沱呼问占梦赵直直曰君位必当至公后迁大将军录尚书事封安阳亭侯】哀马卿之多病亦辱来言【西京杂记相如素有消渴疾】圭律未遐铭镂斯在相公盐梅调味【书若作和羮尔惟盐梅】舟楫济时晋水擒凶【谓诛杨并】韩都荡梗【谓平刘稹】以不刚不柔贞百度【诗不刚不柔敷政优优百度见前】以无偏无党定九流【书无偏无党王道荡荡九流见状】若某者实有何能可叨出牧绛田巳非厥任【左传晋人谋去故绛韩献子曰不如新田】荥波转过其材【见为举人启】间岁以来为政非易【汉食货志间岁万余人师古曰间岁隔一岁】有南迁之降虏【谓乌介】有西出之成师【谓讨刘稹左传成师以出又何济焉】资屝所供【左传申侯见曰师老矣若出于陈郑之间共其资粮屝屦其可也】饩牵之备【左传皇武子辞曰吾子淹久于敝邑惟是脯资饩牵竭矣】未尝造次敢怠躬亲今枭獍埽除【汉郊祀志祠黄帝用一枭破镜孟康曰枭鸟名食母破镜兽名食父黄帝欲絶其类使百吏祠皆用之破镜如防而虎眼晋崔懿之传谓靳凖曰汝心如枭獍必为国患案獍即破镜古今字异耳】马牛归放【书归马于华山之阳放牛于桃林之野】将使坐臻富庶必先用得才能此地名高六雄实控东道分忧之寄【并见前】自昔为荣况在疎芜敢忘涯分【隋史详传循涯揣分实为幸甚】但以輶轩坌至【风俗通周秦常以岁八月遣輶轩之使采异国方言孔融荐祢衡表溢气坌涌周翰曰坌尘也音蒲闷切】赋贡川流非惟抚字之难【旧书阳城为道州刺史赋税不登观察使数加诮让州上考功第城自署曰抚字心劳催科政拙考下下】兼有送迎之遽【晋虞预传预上记曰自顷长吏轻多去来送故迎新交错道路】旧疴加甚【潘岳闲居赋旧疴有痊】朽质难堪假故稍频【晋陈羣传参伍掾属多设解故以避事任】旷废为惧【晋谢传又自陈既不堪摄职虑有旷废】又以宦游既久故里多违陶令之田园将芜尚平之婚嫁未毕【并见前】顾惟羁绊【魏畧植上书曰固当羁绊于世绳维系于禄位】未可归休【韩诗外传田子方为相归休得金百镒】窃敢逺疏丹诚【晋刘乔传刘与乔牋曰披露丹诚不敢不尽】上干清重【晋丁潭传贺循曰郎中令职望清重实宜审授】非独祈恩于时宰【南史刘瓛传仲熊执经议论往往与时宰不合】实将誓欵于已知【张衡思赋恃已知而华子兮】傥防以然诺为心【汉张敖传上贤贯高能自立然诺】诚明济物【嵇康书是乃君子思济物之意也】垂忧不逮赐议所安则吴楚之间郡邑不【一作非】少非【一作不】当冲要【谢灵运诗河兖当冲要】或异膏腴【汉贾谊传高皇帝割膏腴之地以王诸公】使之颁条庶可求瘼昨贼平之后启事寻成【见谢宗卿启】氷霜始严笔札未暇【汉书楼防与谷永俱为五侯上客长安号曰谷子云之笔札楼君卿之唇舌】又伏虑内庭展【一作曩】顾称已推迁【谢灵运诗逐物遂推迁】外郡寓词颇乖流品沈吟有日郁抑经时【并见前】今则情素坐煎【邹阳上梁王书披心肠见情素】驱驰行久【诸葛亮出师表遂许先帝以驱驰】若犹缄嘿是负陶甄伏惟曲赐恩鉴诚悬书殿恋积台阶比殷浩之空函【见为张周封启】情同事异望孙之东閤【汉公孙传元朔中封丞相为平津侯于是起客馆开东閤以延贤人与防谋议】魂往形留【陆云答兄机诗神往同逝感形留悲参商】下情无任感激攀恋【一作感恋兢惶】之至【曹植表贵露下情】谨启
　　为韩同年【瞻】上河阳李大夫启【笺韩瞻字畏之韩偓父也开成二年与义山同登进士第案李大夫疑即懐州李中丞】
　　某启某材术空虚行能无取【扬雄剧秦美新行能无异】因縁慰荐【晋李宻传有因有缘】得【一作防】记姓名刘一纸之荣方斯未重【见为李贻孙启】季布百金之诺比此犹轻【见为张周封启】昨者李涿侍御北来【全唐诗话河阳从事李承性好奇古与翊善坊保夀寺僧智増善库中得画访于常侍栁公权方知张萱所画石桥图按新书公权开成中迁学士承防涿殆以侍御而为河阳从事者也】又防降以重言【见为张周封启】将之厚意望辉光而便同簮履【韩诗外传孔子逰少原之野有野人哭夫子问焉曰蓍薪而忘簮是以哀非伤亡簮吾所悲者不忘故也贾谊新书楚昭王与吴人战楚军走而履决失之行三十歩复旋取左右问曰何惜是一踦履乎王曰楚国虽贫岂爱一踦履哉思与偕出弗见与入也】在负荷而何啻丘山况某姻婚早聨门馆【后汉边韶传章华赋曰夕回辇于门馆】外舅以列藩之故【尔雅妻之父为外舅】家人延自出之恩【左传子产对曰庸以元女大姬配胡公而封诸陈以备三恪则我周之自出】重叠依投【玉台新咏西曲歌曰出入见依投】绸缪顾遇【后汉李固传奏记梁商曰况受顾遇而容不尽乎北史李弼等传论曰缔构艰难绸缪顾遇】东床坦腹早以愧于郗公【晋书郗鍳使门生求壻于王导令就东厢徧观子弟王氏诸少咸自矜持惟羲之在东床坦腹卧若不闻鉴曰正此佳壻耶遂以女妻之】朱邸曳裾复欲阶于谢掾【谢朓拜中军记室辞隋王牋朱邸方开效蓬心于秋实善曰诸朱户故曰朱邸曳裾见为山南启】傥复清风时至丹慊获申【任昉表不任丹慊之至】实于生前识其死所伏希恩詧谨启
　　为贺拔员外上李相公启
　　某启某闻被彩饰于无用之姿斯须或可垂休光于不报之地始卒攸难至有马疲而尚服轻轩席敝而犹存华幄【战国防嬖色不敝席宠臣不敝轩鲍昭诗弃席思君幄疲马恋君轩】推仁则极备用无闻虽有切于恋思冝自量其涯分呜呼某者今甚类焉翰柔莫申【左思诗弱冠弄柔翰】语苦难聴聊凭牋素用写肺肠伏惟少霁尊严猥赐披省某伏思早嵗仰累深知龙尾贻讥敢通交契【魏畧华歆邴原管寜三友号曰一龙歆为头原为腹宁为尾】牛心前防实媿时才【见贺相国启】世故推迁年华荏苒【并见前】葭灰檀火屡变于寒暄【周礼烜氏冬取槐檀之火葮灰见前】灵济泥泾遂分于清浊【汉沟洫志时人歌曰泾水一石其泥数斗案济水伏见不常故谓之灵济后魏文帝祭济文曰惟渎畅灵协辉隂辟】羁离管札【谓佐幕】僶俛歌【谓宰县顔延之诗僶俛见荣枮】名污栁营【汉书河内太守周亚夫为将军次细柳】顔惭花县【白帖晋潘岳为河阳令遍树桃李人号河阳一县花】竟以千金乏产【汉书谚曰千金之子坐不垂堂】三径无归【三辅决录蒋诩字元卿隐于杜陵舎中三径惟羊仲裘仲从之逰二仲皆挫防逃名】初服莫从【见为栁州表】迷津亟问属者伏幸相公羮梅调味川楫济时【并见前】起塌翼于冲风【杜甫诗十年犹塌翼楚辞冲风起兮水扬波】活枯鳞于涸辙【见为张周封启】登诸兰署辖彼芸籖【并见表】台阁移文语薛夏而无取【魏志薛夏字宣声太和中以公事移兰台夏报之曰兰台为外台秘书为内阁台阁一也何不相移之有】东南才子并张率以何能【南史张率传率字士简梁天监中直文徳待诏武帝别赐率诗曰东南有才子故能服官政余虽惭古昔得人今为盛】未报前叨旋承后顾版图被召花幕分荣【并见前】收驽骀于皁栈之中【东方朔七谏却骐骥而弗乗兮防驽骀而取路庄子伯乐曰我善治马编之以皁栈】刻蚣蝑于乐悬之上【説文防虡县钟鼓之器饰猛兽之象于其足春秋桓公五年秋螽注蚣蝑之属为灾故书案考工记梓人为箰虡天下之大兽五又有小虫之属以为雕琢蚣蝑者小虫之属也尔雅蛰螽蚣蝑郭璞曰王蜙蜼也俗呼防黍】势髙足跌道泰身屯未竭私诚已婴沈痼况某素无灵气【郭璞诗燕昭无灵气汉武非仙才】夙昧摄生【见代仆射表】乏单豹养内之功【庄子鲁有单豹者行年七十而犹有婴儿之色饿虎杀而食之有张毅者行年四十而有内热之病以死豹养其内而虎食其外毅养其外而病攻其内】阙王吉实下之效【汉王吉传疏曰休则俛仰诎信以利形进则步趋以实下吸新吐故以练臧专意积精以适神于以养生岂不长哉】湫底莫适节宣失中【左传子产曰节宣其气勿有所拥闭湫底以露其体】然犹深愿待年少酬厚徳三医毕访【列子杨朱之友季梁得疾七日大渐其子谒三医一曰矫氏二曰卢氏三曰俞氏脉其所疾】百药皆投【司马贞三皇本纪神农尝百草始有百药】竟非无妄之灾【易无妄之疾勿药有喜】莫见有瘳之【汉公孙传病甚上书乞骸骨因赐告居数月有瘳视事】滨于九死【齐语桓公曰管夷吾射寡人中钩是以滨于死楚辞虽九死其犹未悔】夐彼十旬【谢朓诗故乡邈已夐济曰夐逺也十旬见懐州表】取暖则烦加寒必痢髪宁支弁带不成围【并见前】谢述心虚方兹未逮【南史谢述字景先小字道儿有心虚疾性理时或乖谬】田光精竭比此犹强【史记刺客传田光曰今太子闻光盛壮之时不知臣精已消亡矣】岂有尚占职员但尸俸入久尘物议【南史谢防卿传醉则执铎挽歌不屑物议】且速残骸况相公职统薄违【书圻父薄违】时登众寡【周礼乡大夫以岁时登其夫家之众寡辨其可任者国中自七尺以及六十有五皆征之其舍者国中贵者贤者能者服公事者老者疾者皆舍】任崇按比【后汉江革传每至岁时县当案比注案验以比之犹今见阅也】务系孤终【周语仲山甫曰古者不料民而知其多少司民协孤终注无父曰孤终死也】职是宾僚【北史裴延儶传广平公赞盛选宾僚以伯茂为文学】岂宜虚旷【书无旷庶官王猛疏督任弗可虚旷】固不可下私微物曲降深慈悯将尽于桑榆【淮南子日夕垂景在树端谓之桑榆】妨得材于杞梓【左传声子曰如杞梓皮革自楚往也惟楚有材晋实用之】是以推枕兴感摄衾占辞愿申敛迹之期以赎旷官之咎只听裁防用息兢惶必也旧履留恩遗簪结念【见为韩同年启】恤以孀孤非少【淮南子寡妇不孀礼记少而无父谓之孤】婚嫁未终不使衰羸便辞禄仕【诗序君子遭乱相招为禄仕笺禄仕者苟得禄而巳不求道行】致乎外地晞以末光【魏都赋彼桑榆之末光】未乖念录之仁稍减忧惭之累【呉志诸葛恪传与弟融书曰忧惭惶惶所虑万端】亚尹诸府别乘近郊【亚尹即少尹别乘即别驾】负荷无羞【左传古人有言曰其父析薪其子弗克负荷】饘糊有继【见为懐州表】则犹冀逢十全之艺【周礼医师职曰十全为上十失一次之十失四为下】延一日之生重登门墙【见献侍郎启】再就埏埴【老子埏埴以为器】是所愿也非所望也词多力殆感极【集作深】涕繁避席承言未卜曽参之侍【孝经仲尼居曽子侍子曰先王有至德要道以顺天下民用和睦上下无怨汝知之乎曽子避席曰参不敏何足以知之】封函抒款畏遗殷浩之书【见为张周封启】瞻望清光实动魂守【管辂别传何宴之视候魂不守宅血不华色】伏惟特赐鉴詧
　　为同州任侍御【宪】上崔相国启【笺考新书宰相世系表任宪字亚司髙宗相雅相来孙也崔郸崔珙相文宗崔相武宗崔从崔慎由相宣宗自开成以至大中作相者有五崔焉此崔相国者不知谓谁据启云彰明下武恢拓中华不舞梯防不鸣金鼓复数千里之沃野刷十五圣之包羞则此崔相国谓从也旧书宣宗纪大中二年十一月以户部侍郎判度支崔从本官同平章事三年春正月泾原节度使康季荣奏吐蕃宰相论恐热以秦原安乐三州及石门等七关之兵民归国诏灵武邠宁各出本道兵马应接其来七月三州七闗军人百姓皆河陇遗黎数千人见于阙下上御延喜门抚慰令其解辫赐之冠带八月下制曰左衽输款边垒连降刷耻建功所谋必尅实枢衡妙算将帅雄棱副元不争之文絶汉武逺征之悔与此启所谓不舞梯防不鸣金鼓意正相合又唐与吐蕃和亲自髙祖至武宗凡十五帝至宣宗而吐蕃始弱来归故地会昌一品集序云唐叶十五帝谥昭肃昭肃者武宗也故曰刷十五圣之包羞其为从无疑矣旧书从传云大中四年同平章事非也新书亦承其误以此启证之宣纪为是】
　　宪启宪质异楚材【见为贺拔员外启】宝同燕石【见为张周封启】重以羁丱【诗总角丱兮谷梁传羁贯成童不就师傅父之罪也贯与丱通】即丁悯凶瞻遗构以阙然不堪多难奉成书而未就【并见前】无处求生【庾信赋傅爕之但悲身世无处求生】藐是流离【庾信赋藐是流离至于暮齿】屡经寒暑【诗载离寒暑】逮于【一作乎】既冠【礼记男子二十而冠】犹恤无家【见为盐州状】叨承师友之规获忝簪缨之列此皆相公推孔李之素分【后汉书孔融字文举年十岁随父诣京师时河南尹李膺融造膺门语门者曰我是李君通家子弟门者言之膺请融问曰髙明祖父常与仆有恩旧乎融曰然先君孔子与君先人李老君同德比义而相师友则融与君累世通家众坐莫不叹息】念髙国之旧家【左传齐侯伐晋夷仪敝无存之父将室之辞以与其弟曰此役也不死反必娶于髙国】锼朴雕顽【魏都赋木无雕锼】抉聋抉聩沐膏雨以令植【诗芃芃黍苗阴雨膏之】假顺风而使飞【见为河南表】不然则安得获骊龙之珠【见为栁珪启】假獬豸之角【新书法冠者御史大夫中丞御史之服也一名獬廌冠】荣皆过望感岂胜言而犹怅望下风【左传晋大夫三拜稽首曰羣臣敢在下风】徘徊髙义望贺燕以难去【见为李贻孙启】抚栖乌而不安者【魏武乐府月明星稀乌鹊南飞绕树三帀何枝可依】盖以相公以伊皋之事业佐大君以扬马之文章辅昌运一登宣室【汉贾谊传文帝思谊徴之及入见上方受厘坐宣室】遂借前筹【见为濮阳公状】以有征无战之方【蜀志诏曰王者之兵有征无战】彰明下武以永逸蹔劳之势【扬雄谏不受单于朝书不一劳者不久佚不蹔费者不永宁】恢拓中华不舞梯防不鸣金鼓【左传金鼓以声气也梯防见檄文】复数千里之沃野【汉张良传闗中左殽函右陇蜀沃野千里】刷十五圣之包羞【易否六三包羞案吐蕃和亲自贞观始髙祖尚未与之通太宗至武宗实十四圣也】彼围【疑作违】谷而谷人不知【左传齐陈成子救郑及留舒违谷七里谷人不知】入郑而郑陴皆哭【左传宣公十二年春楚子围郑旬有七日郑人卜行成不吉卜临于大宫且巷出车吉国人大临守陴者皆哭】方兹决胜彼有多惭今百职聿修九功【一作五功非】咸叙【书九功惟叙】万国伫登封之礼五山倾望幸之祥【史记封禅书天下名山八而三在蛮夷五在中国华山首山太室大山东莱此五山黄帝之所常游与神会汉郊祀志郡国各除道缮治宫馆名山神祠所以望幸矣五山谓五岳也】鲽至鹣来【封禅书东海致比目之鱼西海致比翼之鸟韦昭曰各有一目不比不行其名曰鲽各有一翼不比不飞其名曰鹣鹣】茅归楛入【书荆州贡包匦菁茅鲁语武王克商肃慎氏贡楛矢石砮】驰汤骤夏轹汉陵周【班固典引孕虞育夏甄殷陶周】若某者虽不能行舞舜戈【戈当作干书帝乃诞敷文德舞干羽于两阶七旬有苗格】坐耕尧壤【见为荥阳公状】至于献千载河清之序【拾遗记丹邱千年一烧黄河千年一清皆至圣之君以为大瑞初学记宋元嘉中河济俱清鲍昭张畅俱作河清颂】裁二王助祭之诗【诗序振鹭二王之后来助祭也】歌咏相庭发挥帝载则其志愿亦或庶几伏希孙閤时开【见为绛郡公启】邴茵多恕【汉丙吉传驭吏耆酒常从吉出醉欧丞相车上西曹主吏白欲斥之吉曰此不过污丞相车茵耳遂不去也】克懋山公之德【晋书嵇绍字延祖魏中散大夫康之子也十岁而孤事母孝谨以父得罪靖居私门山涛领选启武帝诏征之起家为秘书丞】终全赵氏之孤【见为张周封启】拥篲瞻门【见为某先辈启】封函即路【南史朱龄石传为元帅伐蜀帝别有函封付龄石署曰至白帝乃开】苑沙宫树【见为同州启】虽吟左辅之风烟【汉地里志左冯翊髙陵县左辅都尉治谢朓诗风烟四时犯】良夜庆霄【谢曕诗庆霄薄汾阳注即庆云也】唯望中台之晷度【玉海事始曰黄帝以风后配上台天老配中台五圣配下台为三公也】感恩抚已志投诚仰惟辉光终赐埏埴下情无任感激攀倚【一作荷】惶恋之至
　　为举人上翰林萧侍郎启【笺按元和六年萧俛充翰林学士二年罢穆宗时为门下侍郎计俛为翰林时义山甫十余龄代人恐太早惟萧澣有祭萧侍郎文及哭遂州萧侍郎诗然澣又未甞为】
　　某启某闻师旷之琴不鼓之则无以召鹤【韩子师涓鼓新声平公问师旷此何声也曰清商公曰最悲乎师旷曰不如清徴援琴一奏有鹤二八道南方来集于郭门之扈再奏而列三奏延颈而鸣舒翼而舞音中宫商瑞应图鹤王者知音乐之节则至白帖鹤满三百六十岁则色纯黒】杨羲之石不用之即无以聘应龙【薛莹龙女传震泽中洞庭山南有洞穴梁武帝召问公公曰此洞穴盖东海龙王第七女掌龙王珠藏若遣使通信可得珠宝有瓯越罗子春兄弟上书请通帝命公问曰汝家制龙石尚在否荅曰在谨赍至都试取观之公曰汝此石能制徴风召雨戎虏之龙不能制海王珠藏之龙昔桐柏真人教杨羲许谧茅容乘龙各赠制龙石一片今亦应在帝勅命求之于茅山华阳隐居陶景得石两片公曰是矣山海经应龙处南极杀蚩尤与夸父不得复上应龙遂在地故下数旱旱而为应龙状乃得大雨】物既有之言亦犹是伏惟侍郎学士絪緼降秀翕辟资华【易天地絪緼万物化醇又夫坤其静也翕其动也辟】天上比方但有文星粗尔人间拟议未将泰华为然【并见前】爰自妙龄遂肩名辈当时人物【汉书有古今人物表】何戢惟效于褚公【南史何戢传戢字惠景美容仪动止与褚彦回相慕时人号为小褚公】迩日风流【南史王俭传俭常谓人曰江左风流宰相惟有谢安盖自况也】杜乂难方于卫玠【晋书衞玠字叔宝风神秀异或问杜乂可方衞洗马否刘惔曰杜乂肤清叔宝神清世说注杜治面如凝脂眼如防漆粗可得方诸衞玠】加以成与石【西京杂记成子有人授以文石吞之遂为通儒后成子病吐出文石以授五鹿充宗又为硕学也】郭璞传豪【见为山南啓】涣水倘来皆逢藻缋【陈琳为曹洪与魏文帝书游睢涣者学藻缋之防善曰汉书灌婴睢阳贩缯者也陈留记襄邑涣水出其南睢水经其北传云睢涣之间出文章故其黼黻絺绣日月华虫以奉于宗庙御服焉】荆峯若至只有璆琳【庄子南方有鸟其名为凤以璆琳琅玕为食】合沓缣缃【沈约诗合沓共隐天】纵横笔砚【髙唐赋纵横相追】三都作序不劳皇甫士安【见为某先辈启】万乘为寮只有东方曼倩【夏侯湛东方朔画赞大夫讳朔字曼倩平原厌次人也戏万乘若寮友】况从近岁且有外虞傅介子在楼兰国中竒功未就【汉傅介子传介子至楼兰谓王曰天子使我私报王王起随介子入帐中屏语壮士二人从后刺之刃交胸立死封介子为义阳侯】班仲升于玉门闗外报命犹賖【见代安平公表】虽太平之业已隆【见贺相国启】而震耀之威尚作【汉书叙传天威震耀】侍郎又绸缪武帐【汉汲黯传武帝尝坐武帐中黯前奏事孟康曰今御武帐置兵阑五兵于帐中也】密勿皇图【班固东都赋披皇图稽帝文】九天九地之兵宁因旧学【北堂书钞太公兵法云武王曰休息士众皆有处乎太公曰休兵顿息如从九天之上向九地之下独往独来有莫见者书盘庚予小子旧学于甘盘】七纵七擒之术固已通【北堂书钞汉晋春秋曰诸葛亮征南中所在战捷既得孟获使观于营阵之间问曰此军何如获对曰向者不知虚实故败今防赐观看营阵若只如此即定易胜耳亮笑纵使更战七纵七擒而亮犹遣获获止不去曰公天威也南人不复反矣蔡邕郭有道碑于休先生明德通】用视草之工【见为汝南公表】解按剑之怒【説苑秦王按剑而坐鲍照诗天子按剑怒使者遥相望】手为天马【真诰手为天马鼻为仙源】心绘国图【梁书裴子野传勅使撰方国使图自要服至海表凡二十国】九重之中【见为成魏州表】蹔烦前箸【见为濮阳公状】万里之外辄敢衡车【衡疑作冲春秋感精符作冲车厉武将魏明帝纪注郝昭守陈仓城诸葛亮起云梯冲车以临城】位诚在于论思功已参于镇抚【左传邓曼曰夫固谓君训众而好镇抚之笺旧书吐番冦泾原命中使以禁军援之穆宗谓宰臣曰用兵有必胜之法乎俛对曰兵者凶器战者危事圣王不得巳而用之如或纵肆小忿轻动干戈使敌人怨结师出无名非惟不胜乃自危之道也固宜深慎帝然之】图书之府鼎鼐之司伊咎悬遗怅【一作为恨】之诚防说贮妨贤之媿【说苑虞邱子谓楚庄王曰臣为令尹处士不升妨羣贤路】载惟后命【左传齐侯将下拜孔曰且有后命】夫岂逾时抑某又闻之昔管仲经邦宾客有二【管子管仲会国用二在宾客其一在国】周公待士吐握皆三【见为某先辈启】邴丞相之车茵宁弹醉客【见为同州启】平津侯之宾馆不碍布衣【见为绛郡公启】并脂粉简编【徐陵王劢碑网罗图史脂粉艺文】冠缨图史【北史崔浩传国家积德着在图史】后之披巻【南史王藻传书拱袂而披巻】皆若升堂侍郎美誉旁流【晋王羲之传羲之少有美誉】髙节弥折【汉田蚡传非痛折节以礼屈之天下不肃】担簦者成市蹑蹻者如云【并见前】此乃前贤后贤不殊轨辙往哲来哲非异门墙纵燕有黄金之台【见上尚书启】齐为碣石之馆【见为濮阳公状】料其栋宇【易上栋下宇以待风雨】必已荒芜【魏都赋肴函荒芜】若某者陋若左思丑同王粲须眉不及于崔琰腰腹无预于郑若值庭兰【并见前】固多惭德【书成汤放桀于南巢惟有惭德】如逢岩电【见为先辈启】不望齐名【后汉党锢传范滂母曰汝今得与李杜齐名死亦何恨】重以惠劣祢生【惠与慧同后汉书祢衡字正平少有才辨尝读蔡邕所撰碑文一览识之孔融荐祢衡表目所一见辄诵于口耳所暂闻不忘于心性与道合思若有神】专非董氏【汉董仲舒传下帷讲诵三年不窥园其精如此】殊顔回之易铸【扬子或曰人可铸与曰孔子铸顔回矣】若宰我之难雕【见论语】徒欲万巻咸披【博物志蔡邕有书近万巻汉末年载数车与王粲】且乏五行俱下【后汉应奉传奉字世叔读书五行俱下】叨从岁赋【元稹酬白居易诗昔岁俱充赋】勉致文编户户酱瓿唯闻见辱【汉书扬雄着太刘歆曰恐后人用覆酱瓿也】人人虀臼不肯留题【世说魏武帝常过曹娥碑下杨修从碑背上见题作黄绢幼妇外孙虀臼八字修曰黄绢色丝也于字为絶幼妇少女也于字为妙外孙女子也于字为好虀臼受辛也于字为辞所谓絶妙好辞也】再困于鱼登【见为同州启】一惭于雁序【原注其长兄两举及第礼记兄之齿雁行】然而天付直气家传义方【左传教之以义方弗纳于邪】虽在颛防不苟述作广絶交之论抑有防焉【南史任昉诸子流离不能自振生平旧交莫有收恤西华冬月着葛披练裙道逢刘孝标然矜之乃着广絶交论以讥其旧交曰古人知三衅之为梗惧五交之速尤故王丹威子以榎楚朱穆昌言而示絶有旨哉有旨哉到溉见论抵之于地终身恨之】移太常之书非无【一作敢】为也【汉书刘歆欲建立左氏春秋及毛诗逸礼古文尚书皆列于学官哀帝令歆与五经博士讲论其义诸博士或不肯置对歆因移书太常博士责让之】顷者曽干阍侍获拜堂皇【汉胡建传诸列校坐堂皇注无壁曰皇】既容纳之有加【隋文四子传诏曰容纳不逞】遂希望之滋甚【南史梁宗室传更收士众希望非常】尔后以毛伤崇【一作荣】弹【南齐书垣荣祖善弹弹鸟毛尽而鸟不死海鹄羣翔荣祖登城西楼弹之无不折翅而下南史垣荣祖字华先崇祖从父兄也善弹登西楼见翔鹄云中谓左右当生取之于是弹其两翅毛脱尽坠地无伤养毛生后飞去其妙如此案二史所载则崇作荣为是然二名截去祖字而又不着其姓殊觉未安不如云垣弹为无弊也】鳞损任钩【庄子任公子为大钩投竿东海期年不得鱼已而得大鱼淛河以东苍梧以北无不厌若鱼者】拔刺不迁【谢灵运赋鱼水深而抜刺韵防鱼跳蹳刺蹳北末切刺郎达切】噞喁无暇【左思赋泝洄顺流噞喁沈浮】既乖受教便以经时【古诗但感别经时】今孝秀员【一作爰】来【员与云同隋书诏曰四海之内岂无孝秀】风霜巳积秦人屡出自欲焚舟【左传秦伯伐晋济河焚舟取王宫及郊晋人不出遂自茅津济封殽尸而还】楚卒数奔谁教拔斾【左传晋人或以广队不能进楚人悬之脱扄少进马还又惎之拔斾投衡乃出顾曰吾不如大国之数奔也】是以更持鱼目当夜肆以沽诸【任昉到大司马记室笺维此鱼目唐突璵璠注鱼目似珠张协杂诗鱼目笑明月】复挈豚蹄祝天时之未巳【史记滑稽传淳于髠曰有禳田者操一防蹄酒一盂而祝曰瓯窭满篝污邪满车五谷蕃熟穰穰满家臣见其所持者挟而所欲者奢故笑之】义诚多媿志亦可怜倘防犹枉铅华【洛神赋铅华不御】更施丹雘【书若作梓材既勤扑斲惟其涂丹雘】俾其恩地不在他门虽不及采椽【韩子尧舜采椽不刮茅茨不翦】备枝梧于大厦【汉项籍传莫敢枝梧如淳曰梧音吾枝梧犹枝扞也臣瓒曰小柱为枝邪柱为梧今屋梧邪柱是也文中子大厦之颠非一木所支】亦庶乎秭米【庄子计中国之在海内不似秭米之在太仓乎】增流衍于神仓【左思呉都赋观海陵之仓则红粟流衍礼记季秋之月藏帝籍之收于神仓】与夫九九之能【一作推管子虙戏作九九之数以合天道而天下化之韩诗外传齐桓公设庭燎为便人欲造见者期年而士不至于是东野有以九九见者汉梅福传上书曰齐桓之时有以九九见者桓公不逆欲以致大也师古曰九九算书若今九章五曹之辈】犹或万万相逺【木华海赋万万有余】诚深词切声急响烦仰郭泰之龙【蔡邕郭有道碑先生讳泰字林宗望形表而影附聆嘉声而响和者犹百川之归巨海鳞介之宗龙也】望仲尼之日月【见论语】濡毫伏纸【晋刘琨传臣俯寻圣防伏纸饮泪】亿万常心干冒尊严伏用战灼【晋王濬传上书曰岂惟老臣独怀战灼】谨启
　　为崔从事【福】寄尚书彭城公启
　　福啓福闻雀辞杨馆常怀宝箧之恩【见谢座主啓】燕别张巢永结雕梁之恋【燕别张巢未闻或引张建封妾闗盼盼燕子楼事以当之然义山去建封时不逺恐未必遂据为故实也今按南史孝义传张景仁下附衞敬瑜妻事云妻年十六而敬瑜亡父母舅姑咸欲嫁之女截耳置盘中为担乃止所住户有燕巢常双飞来去后忽孤飞女感其偏栖乃以缕系脚为志后岁此燕果复来犹带前缕女为诗曰昔年无偶去今春犹独归故人恩独重不忍复双飞此与永结雕梁之恋语意颇合启曰张巢恐后人误以为景仁之事而妄改未可知也】推诚况物某有类焉始者尚书晞发丹山【屈原九歌晞汝髪兮阳之阿山海经丹穴之山有鸟名曰凤皇】腾身紫府【云笈七籖轩辕本纪东到青邱见紫府先生受三皇内文大字以劾召万神】晓趋清禁则琼树一枝【李陵赠苏武诗思得琼树枝以解长饥渇】夜直皇闱则金釭二等【何晏景福殿赋落带金釭此焉二等汉书赵昭仪居昭阳舍壁带往往为黄金釭注壁带壁之横木露出如带者以金为釭若车釭之形釭音工】人寰莫见尘路难逢而某志在讳穷【庄子孔子曰我讳穷久矣而不免命也】勇于求益【见论语】辄干皂隶【左传皂隶之事官司之守】自露菲葑【诗采葑采菲无以下体】宝肆回肠【云笈七籖恍若晨景之宝肆司马迁书肠一日而九回】只期和氏【见为栁珪启】毉门投足【庄子医门多疾张衡应问捷径邪至吾不忍以投足】永念仓公【史记太仓公者齐太仓令姓淳于氏名意传黄帝扁鹊之脉书五色胗病知人之死生】果防愍彼颛愚溢为品目勾萌始达依周囿以扬【一作阳】翘【陆机拟古诗譬彼向阳翘月令勾者毕出萌者尽达】滴沥才分托灵光而振响【王延夀鲁灵光殿赋动滴沥以成响殷雷应其若惊善曰言檐垂滴沥才成小响室内应之其声似雷之惊也】遥轻【集作轻轩是】短羽【晋葛洪传大块禀我以寻常之短羽】骤化穷鳞【刘长卿诗沧海一穷鳞】每欲陶冶肺肝耕耘笔砚【华峤后汉书班超投笔叹曰大丈夫安能久事笔耕乎】麤调宫征以谢阳秋【孙盛着晋阳秋阳秋即春秋也避郑太后讳故以春为阳】而义有多涂情非一概辞烦转野意密弥賖虽涂逭如韩遂之书【魏武帝纪马超与韩遂等叛超等屯渭南公与遂书多所防窜如遂改定者超等愈疑遂案涂逭犹涂窜也】反覆若【一作类】葛洪之纸【晋葛洪传洪躬自伐薪以贸纸笔夜辄冩书习诵以儒学知名艺文类聚抱朴子曰洪家贫常乏纸毎所冩皆反覆有字人少能读】终无髣髴可得端倪【见为河东公啓】去岁洛阳获陪良宴频趋绛帐【见为山南启】累坐青氊【见为荥阳公表】况闻恳拒台阶请从藩屏举郗超之幕画【世说桓宣武与郗超议芟夷朝臣条牒既定其夜同宿明晨起呼谢安王坦之入掷疏示之郗犹在帐内谢含笑曰郗生可谓入幕宾也】数阮瑀之军书【魏志阮瑀字元瑜文帝与吴质书曰元瑜书记翩翩致足乐也汉息夫躬传军书交驰而辐辏】悬以嘉招形于善谑【诗善戏谑兮不为虐兮】何言违阻复积光阴潼水千波【并见前】巴山万嶂【元和郡县志巴岭在南郑县南一百九里东滨汉江与三峡相接汉中旧志巴山緜亘深逺冬夏积雪不消中包孤云两角米仓诸山南接四川巴州之小巴山】接漏天之雾雨【寰宇记戎州宜宾县二山四时霑霖俗谓小漏天大漏天洽闻记南广水南二百里漏天穷年宻云不见日月晏殊类要大梨山小梨山在开边县界四时霖霔不絶俗人呼为大漏天小漏天其山自嘉州以来每峯相接髙低隠伏奔走三峡其状难名】隔嶓冡之烟霜【书嶓冡导漾东流为汉唐六典山南道名山曰嶓冡元和郡县志嶓冢山在兴元府金牛县东二十八里按金牛故城在今陜西汉中府宁羌州西北嶓冡山在州北九十里汉水出焉】皓月圆时树有何依之鹊【见前启】悲风起处岩无不断之猿【李陵答苏武书但闻悲风萧条之声格物论猿性急而肠断哀鸣则肠俱断而死】煎向义之初心轸怀仁之劲气窃惟秦镜【西京杂记髙祖初入咸阳宫有方镜广四尺髙五尺九寸表里洞明直来照之影则倒见以手掩心即见肠胃五脏】当詧衞桃【韩子弥子瑕有宠于衞君食桃而甘不尽以其半防君君曰爱吾哉及色衰爱弛君曰是固尝防吾以余桃】昨伏承拥节浚郊【诗孑孑干旄在浚之郊】建牙隋防【见代仆射表】将求捧币申好裂裳就涂【墨子公输欲以楚攻宋墨子闻之自鲁往裂裳裹足十日至郢】接枚叟之余光奉邹生之末座【见为栁珪启】又伏虑旋登殷梦【见太尉序】俄奉周畋【见贺相国启】徴诏巳行拜尘无及【晋潘岳传岳与石崇等谄事贾谧每候其出与崇辄望尘而拜】徘徊失措抑郁谁聊【并见前】必也华榻长悬【袁宏汉纪陈蕃在豫章为徐穉独设一榻去则悬之】简书无废即割任安之席堪哂无图【史记任安与田仁俱为衞将军舍人衞将军从此两人过平阳主主家令两人与骑奴同席而食此两人拔刀割断席别坐】负田叔之钤可嗟非据【当作钳史记田叔传叔为赵王张敖郎中汉下诏捕赵王惟孟舒田叔等十余人赭衣自髠钳称王家奴随赵王敖之长安】伏惟慎安寝膳勉防兴居【徐陵书愿百年之老兴居多福】早秉信圭速调大鼎【并见前】至于祷祝实倍等伦半菽思贮于神仓【汉书项羽曰岁饥人贫卒食半菽神仓见前】一勺愿投于灵海【礼记今夫水一勺之多木华海赋于廓灵海长为委输】道之云逺更开殷浩之函书不尽言重洒杨朱之泪【并见前】攀恋感激不知所裁伏惟俯赐鉴照谨启
　　上兵部相公启【笺旧书大中四年十月翰林学士承旨兵部侍郎令狐绹守本官同中书门下平章事】
　　商隠启伏奉指命令书元和中太清宫寄张相公旧诗上石者【旧书天宝二年三月改西京元庙为太清宫东京为太微宫天下诸郡为紫极宫新书宰相表元和九年六月河中节度使张靖为刑部尚书同中书门下平章事】昨一日书讫伏以赋旷代之清词宣当时之重德昔以道均稷契始染江毫【见为山南启】今幸庆袭韦平【见为李贻孙启】仍镌宋石【见为张周封启】依于桧井【括地志苦县在亳州谷阳县界有老子宅及庙庙中有九井尚存北史王劭传陈留老子祠有枯栢尔雅栢叶松身曰桧】陷彼椒墙【谓刻诗于石陷置壁间也椒墙即椒壁按唐祖元故其庙饰一如宫禁文选注向曰椒房以椒涂壁后妃居之】扶持固在于神明【鲁灵光殿赋序自西京未央建章之殿皆见隳坏而灵光岿然独存岂非神明依凭支持以保汉室者也】悠久必同于天地【见中庸】况惟陋质早预生徒仰夫子之文章【夫子谓令狐楚】曽无具体辱郎君之谦下【郎君谓绹应璩与满公琰书外慕郎君谦下之德内幸顽才见诚知巳铣曰满炳父宠为太尉璩尝事之故呼曰郎君】尚遣濡翰【刘桢诗叙意于濡翰】空尘寡和之音【谓绹诗见谢河东公启】素乏入神之妙【谓巳书张怀懽书断李斯小篆入神大篆入妙伯喈八分飞白入神大篆小篆隶书入妙】恩长感集格钝渐深但恐涕洟【易赍咨涕洟】终斑琬琰【诗赤刀大训璧琬琰在西序周礼考工记曰琬圭琰圭皆九寸】下情无任战汗之至
　　上时相启
　　商隐启暮春之初甘泽承降既闻霑足【诗既霑既足生我百谷】又欲开晴实闗燮和克致丰阜繁隂初合则傅说为霖【书説命若岁大旱用汝作霖雨】媚景将开则赵衰呈日获依恩养定见升平【并见前】絶路左之喘牛用惊邴吉【见代安平公表】无廏中之恶马以役任安【见为某先辈启】偃仰兴居【诗或栖迟偃仰】惟有歌咏瞻仰【一作望】闱闼不胜肺肝谨启
　　上河东公启三首
　　商隐启两日前于张评事处伏覩手笔兼评事传指意于乐籍中赐一人【崔令钦教坊记西京右教坊在光宅坊左教坊在延政坊右多善歌左多工舞东京两教坊俱在明义坊而右在南左在北也按凡妓女隶教坊籍】以备纫补【礼记内则曰衣裳绽裂纫箴请补缀】某悼伤巳来【笺本传王茂元镇河阳爱其才表掌书记以子妻之本集有王十二兄与畏之员外相访见招小饮时予以悼亡日近不去因寄诗】光阴未几梧桐半死【枚乘七发龙门之桐髙百尺而无枝其根半死半生】方【一作才】有述哀【江淹杂体诗有潘黄门岳述哀良曰谓悼妇诗】灵光独存且兼多病眷言息不暇提携【礼记长者与之提携】或小于叔夜之男【见为同州启】或幼于伯喈之女【白帖蔡琰字文姬邕之女也邕夜鼓琴絶琰年六岁曰第二邕曰偶中耳】检庾信荀娘之启【庾信集有谢赵王赉息荀娘丝布启】常有酸辛【杜甫诗镂骨抱酸辛】咏陶潜通子之诗【陶潜责子诗通子年九龄但觅梨与栗】每嗟漂泊【许靖与曹公书漂薄风波薄泊同】所赖因依德宇【魏志王粲等传评曰然其冲虚德宇未若徐干之粹也】驰骤府庭【南史谢朓传牋曰荣立府庭恩加顔色】方思效命旌旄不敢载怀乡土锦茵象榻【潘岳寡妇赋易锦茵以苫席战国策孟尝君之楚献象牀其直千金】石馆金台【并见前】入则陪奉光尘【见为张周封启】出则揣摩铅钝【史记苏秦传得周书阴符伏而读之期年以出揣摩曰此可以说当世之君矣】兼之早岁志在门【汉陈汤传汤曰是所谓门开】及到此都更敦夙契【徐陵为贞阳侯书亲邻之道夙契逾深】自安衰薄【祢衡鹦鹉赋嗟禄命之衰薄】微得端倪至于南国妖姬【古诗美人出南国灼灼芙蓉姿】藂台妙妓【汉地里志藂台在邯郸赵武灵王筑古诗燕赵多佳人美者顔如玉曹植七启才人妙妓遗世絶俗】虽有涉于篇什实不接于风流况张懿仙本自无双【古诗精妙世无双】曽来独立【汉李延年歌北方有佳人絶世而独立】既从上将又托英寮汲县勒铭方依崔瑗【见为安平公表】汉庭曳履犹忆郑崇【汉书郑崇字子游擢尚书仆射数谏诤每见曳革履上曰我识郑尚书履声】宁复河里飞星【陈留耆旧传张寛从汉武帝祀甘泉至渭桥有女子浴于渭乳长七尺帝怪问之女曰帝后七车侍中知之时寛在第七车曰斋戒不絜女人星见】云间堕【一作坠】月【谢灵运诗可怜谁家郎缘流乗素舸但问情若为月就云中堕】窥西家之宋玉【宋玉登徒子好色赋臣东家之子嫣然一笑惑阳城迷下蔡然此女登墙窥臣三年至今未许也】恨东舍之王昌【襄阳耆旧传王昌字公伯为东平相散骑常侍早卒妇任城王子文女也乐府人生富贵何所望恨不早嫁东家王】诚出恩私非所宜称伏惟克从至愿赐寝前言使国人尽保展禽【家语鲁人有独处室者邻之妇室坏趋而托焉鲁人闭户不纳妇人曰子何不如栁下惠然妪不逮门之女鲁人曰栁下惠则可我固不可注以体覆之曰妪】酒肆不疑阮籍【世说阮公邻家妇有美色当垆沽酒阮与王安丰常从妇饮酒阮便醉眠其妇侧夫始殊疑之伺察终无他意】则恩优之理何以加焉干冒尊严伏用惶灼谨启
　　二
　　商隐启某闻周朝贝叶列妙引于王褒【周王褒经藏愿文尽天竺之书穷贝多之叶】梁日枳园洒芳词于沈约【梁沈约枳园寺刹下石记晋故车骑将军琅琊王劭于太祖文献公清庙之北造枳园精舍】必资乎鸿笔丽藻【刘勰文心雕龙鸿笔之徒莫不洞晓刘峻广絶交论遒文丽藻方驾曹王】刻乎贞金翠珉然后可以充足人天【景德传灯录佛年十九欲出家号人天师】发挥龙象【易六爻发挥旁通情也大智度论水行龙力大陆行象力大故负荷大法者比之龙象】苟其暧昧【何晏景福殿赋其奥秘则翳蔽暧昧】即匪庄严【得无姤女经何等为四一种种妙衣庄严法座】爰托亨涂夙闻妙喻虽从幕府【东观汉记卫青大克匈奴武帝拜大将军于幕中因号幕府】常在道场【惠忠禅师安心偈直心真实菩萨道场法苑珠林古德寺诰或名道场即无生廷也或名为寺即公廷也或名净住舍或名法同舍或名出世间舍或名精舍或名清净无极园或名金刚净刹或名寂灭道场或名逺离恶处或名亲近善处】犹恨出俗情微破邪功少二百日断酒有谢萧纲【梁简文帝集答湘东王书曰吾自至都以来意志忽怳虽开口而笑不得真乐不复饮酒垂二十旬】十一年长斋多惭王奂【南齐书王奂为都督诸军事雍州刺史上谓王晏曰奂于释氏实自专至其在镇或以此妨务后有罪被收奂闻兵入礼佛未及起军人斩之按史但言奂奉佛而无十一年长斋之文盖见他书】仰恋东閤【见为绛郡公启】未归西林【髙僧传沙门慧永居在西林与慧逺同门游好遂邀同止刺史桓伊以学徒日众更为逺建东林寺】近者财俸有余津梁是念【华严经赞苦海作津梁】适依胜絶微复经营伏以妙法莲华经者诸经中王【妙法莲华经如帝释于三十三天中王此经亦复如是诸经中王】最尊最胜【瑞应经迦叶二弟问迦叶曰今乃舍梵志道学沙门法岂独大其道胜乎迦叶答曰言佛道最胜因果经我于一切天人之中最尊最胜】始自童幼常所防持【法苑珠林先白众僧曰佛法难值应共防持】或公干漳滨有时疾疢【见为懐州表】或谢安海上此日风波【世说谢太傅盘桓东山时与孙兴公诸人泛海戏风起浪涌孙王诸人色并遽便唱使还太傅神情方王吟啸不言舟人以公貎闲意说犹去不止既风转急浪猛诸人皆諠动不坐公徐云如此将无归众人即承响而回】恍惚之间【老子道之为物惟恍惟惚】感验非少今年于此州常平山慧义精舍经藏院【明一綂志四川潼川州北有长平山冈长而平盖即此所谓常平山也州本唐梓州为东川节度使治所释迦谱息心所栖故曰精舍髙僧传汉明帝于城外立精舍以处摩腾焉即白马寺也文选有谢灵运石壁精舍还湖中诗谢灵运集有石壁立招提精舍诗】特剏石壁五间金字勒上件经七巻【白帖梁武帝于元光殿坐师子座讲金字经】既成胜果思托妙音【胜果见第三启妙音见下文】伏惟尚书有夫子之文章备如来之行愿不逢慧逺已飞庐岳之书【髙僧传慧逺届浔阳见庐峯清净更立房殿即东林寺是也司徒王谧防军王黙等并钦慕风德遥致师敬谧修书曰年始四十而衰同耳顺逺法师庐山记山在江州浔阳郡左挟彭泽右傍通川有匡俗先生出自殷周之际遁世隐时潜居其下】未见简栖便制头陀之颂【姓氏英贤录王屮字简栖琅邪临沂人也有学业为头陀寺碑文词巧丽为世所重碑在鄂州题云齐国录事参军琅邪王屮制屮音彻】是故右绕三匝【法华经右绕三匝合掌恭敬】仰希一言庶使鹅殿增辉【鹅殿即佛坐殿多种经中皆有此名佛游天竺国记达嚫国有迦叶佛伽蓝穿大石作之有五重最下为鴈形鴈堂毗舍离为佛作堂形如鴈字按尔雅云舒鴈鹅鹅亦鴈之属也】龙宫发色【法华经智积菩萨问文殊师利仁往龙宫所化众生其数几何复庵和尚华严论赞龙树菩萨发心入龙宫防藏】流传沙界【金刚般若经诸恒河所有沙数佛世界如是宁为多否弥陀疏抄恒河在西域无热河侧沙至微细佛近彼河说法】震动风轮【法华经大通智胜佛得阿耨多罗三藐三菩提时十方各五百万亿诸佛世界六种震动楞严经故有风轮执持世界观佛三昧经金翅鸟王从金刚直下从大水际至风轮际为风所吹】报恩于莲目果唇【法华经妙音菩萨目如广大青莲华叶又曰如来甚希有以功德智慧故唇色赤好如频婆果按佛氏有报恩经】夺美于江毫蔡绢【并见前】伏希道念特降神锋【见端午启】瞻望旌幢携持碪斧曝身晞髪以候还辞无任迫之至谨启
　　三
　　商隐启伏奉荣示伏防仁恩赐撰金字法华经记一首正冠荐笏跪捧伏读听仪凤之箫管只恐曲终【书箫韶九成凤凰来仪】对仙客之棋枰仍忧路尽【晋书王质入山斫木见二童围碁坐视之及起斧柯巳烂矣世记嵩髙山北有大穴晋初常有一人误堕穴中循穴而行计可十许日忽旷然见明又有草屋中有二人对坐围棋棋局下有一杯白饮坠者饮之出问张华华曰此仙馆大夫所饮者玉浆也说文棋局为枰】欣荣羡慕造次失常前者爰托翠珉将翻贝荚【酉阳杂俎贝多出摩伽陀国西土用以写经长六七文经冬不凋】方资防念【法华经教菩萨法佛所防念】麤冀标题【南史宋宗室传义康稠人广坐每标题所忆以示聪明】换骨惟望于一丸【汉武内传王母谓帝曰子但爱精握固闭气吞液一年易气二年易血三年易精四年易脉五年易髓六年易骨七年易筋八年易髪九年易形杜甫诗相哀骨可换亦遣驭清风魏文帝诗西山一何髙高高殊无极上有两仙童不饥亦不食与我一丸药光耀有五色服药两三日身轻生羽翼】剜身止求于半偈【知三昧忏转轮圣王为求佛法有一婆罗门言若能就王身上剜作千疮灌满膏油安施灯炷然以供养者我当为汝解说佛法涅槃经佛言我念过去作婆罗门在雪山中修菩萨行时天帝释即下试之自变其身作罗刹像住菩萨前口说半偈云诸行无常是生灭法菩萨即语罗刹但能具足说是偈竟我当以身奉施供养】岂谓尚书载持梦笔仰拂文星【并见前】入不二法门【维摩经文殊师利问维摩诘何等是菩萨入不二法门时维摩诘黙然无言文殊叹曰善哉乃至无有文字语言是真入不二法门】住第一义谛【十轮经诸佛菩萨辟支及四沙门果是七种人名为第一义僧在家得胜果者亦名为第一义法苑珠林梁武帝问达摩如何是圣谛第一义答曰廓然无圣】儒童菩萨始作仲尼【造天地经宝厯菩萨下生世间号曰伏羲吉祥菩萨下生世间号曰女娲摩诃迦叶号曰老子儒童菩萨号曰仲尼】金粟如来方为摩诘【发迹经净名大士是往古金粟如来维摩经毗邪离城中有长老名维摩诘】铺舒于无上【金刚般若经无上甚深微妙法】藻辉于至尊【法苑珠林故经中来至佛所云南无无所着至真等正觉是名口业称叹如来德也】而又以七喻之微【法华经七喻火宅穷子药辈化城系珠顶珠医子载教乗法数】较五常之要【一作典列子杨朱曰人肖天地之类怀五常之性汉礼乐志合五气之和导五常之行按佛书云一不杀配仁慈爱好生曰仁五行之木亦主于仁仁则不杀配仁也二不盗配智邪正明了曰智五行之水亦主于智智则不盗配智也三不邪淫配义制事合宜曰义五行之金亦主于义义则不邪淫故以不邪淫配义也四不妄语配信真实不欺曰信五行之土亦主于信信则不妄语故以不妄语配信也五不饮酒配礼处事有则曰礼五行之火亦主于礼礼则妨于过失故以不饮酒配礼也】脗然合契【庄子为其脗合】永矣同涂既令弟子言诗【隋经籍志释迦在世教化四十九年谢世弟子大迦叶与阿难等五百人追共撰述缀以文字集载为十二部法喜录皈依佛法曰弟子】又与声闻受【一作授】记【法华经我等今于佛前闻授声闻阿耨多罗三藐三菩提心甚欢喜传灯録因声闻而悟者名声闻果金刚经燃灯佛于我授记】一佛出世【隋经籍志佛经云末世巳后众生愚钝无复佛教而业行转恶年寿渐短经数百千载间乃至朝生夕死然后有大水火大风之灾一切除去之而更立生人又归淳朴谓之小刼每一小刼则一佛出世】万人所望【诗行归于周万民所望】不知孱微何以负荷【见前启】便当刻之鸟篆【晋衞恒书势黄帝之史沮诵苍颉眺彼鸟迹始作书契】置彼龙宫【见前启】此则吹之以宋玉之风【宋玉风赋此大王之雄风也】照之以谢庄之月【谢庄月赋委照而呉业昌】彼则传之于赤髭疏主【事文类聚佛陀耶舍为人赤髭善解毗婆沙时人号曰赤髭毗耶沙】示之以白足禅师【法苑珠林魏太武时沙门昙始甚有神异足不蹑履跣行泥秽中奋足便净色白如面俗号白足阿练也】然后负箒趋门【见为濮阳公状】前驺入廏【见为某先辈启】以钳奴为欢友【见为崔从事启】与车御为良朋【晋胡母辅之传常过河南门下饮河南驺王子博箕坐其傍辅之叱使取火子博曰我卒也惟不乏吾事则已安复为人使辅之因就与语荐之河南尹乐广召为功曹南史谢几卿传诣道边酒垆停车褰幔与车前三驺对饮】冀必从公【诗无小无大从公于迈】以谢嘉命过此而往不知所图下情无任距跃感激欢喜信爱之至【左传距跃三百曲踊三百注距跃超越也曲踊跳踊也】谨启
　　端午日上所知劒启
　　商隐启五金铸衞形威邪神劒一口银装漆鞘紫锦囊盛【西京杂记髙祖斩蛇劒开囊拔鞘辄有风气射人】传自道流【孔稚圭北山移文覈于道流】颇同古制未遇良工之鉴【呉越春秋越王允常聘区治子作名劒五枚秦客薛烛善相劒王取纯钩示之薛烛矍然望之曰沈沈如芙蓉始生于湖又楚昭王得湛卢之劒召风胡子问之对曰区冶子巳死虽有倾城量金珠玉犹不可与况骏马万户之都乎】常为下客所弹【战国策齐人有冯暖者使人属孟尝君愿寄食门下倚柱弹其劒歌左右皆笑之】龙藻虽繁【左思魏都赋劒则文龙藻】鹈膏稍薄【郭璞尔雅注鸊鹈似鳬而小膏中莹刀】敢因五日仰续千龄【见为荥阳公状】厠玉玦于君侯【见为濮阳公表】拟象环于夫子【礼记孔子佩象环五寸】所冀更防千灌【张协七命乃锻乃铄万辟千灌】重许三卿【一作乡后汉韩棱传肃宗常赐诸尚书劒惟此三人特以宝劒自手署其名曰韩棱楚龙渊郅寿蜀汉文陈宠济南椎成张协七命价兼三乡声重两都】使武士让锋【韩诗外传君子避三端文士笔端勇士锋端辨士舌端】佞臣丧魄【汉朱云传云曰臣愿赐上方斩马劒斩佞臣一人头以厉其余】无荆王之遇敌手以麾城【越絶书楚王令风胡子之呉见干将之越见区冶子作劒三枚一曰龙渊二曰太阿三曰工布晋师围楚三年不解王引太阿之劒登城而麾之三军破败流血千里】有汉相之策勲腰而上殿【汉萧何传列侯毕巳受封奏位次令何第一赐带劒履上殿入朝不趋】嘉辰祝愿【晋佛图澄传乃唱云众僧祝愿】平日祷祠【见代濮阳公表】伏惟恩怜特赐容纳谨启
　　端午日上所知衣服啓
　　商隐啓右件衣服等弄杼多疎【古诗纤纤出素手札札弄机杼】纫鍼未至【见上河东公启】凂李固之竒表【后汉李固传固状貌有竒表鼎角匿犀足履文】累王衍之神锋【世说王平子目太尉阿兄形似道而神锋太儁】敢恃深恩窃陈善祝【左传晏子曰虽具善祝岂能胜亿兆之诅】伏愿永延松寿【汉王褒传心有尧舜之志而体有乔松之寿】常庆防宾【见为荥阳公状】逺比赵公三十六【一作四】年当国【旧书长孙无忌传贞观十一年改封赵国公按帝纪太宗即位迁吏部尚书又进尚书右仆射又进册司空知门下尚书省事又进位司徒又为太子太师同中书门下三品髙宗即位进太尉检校中书令显庆四年方黔州安置故云许敬宗曰为宰相三十年百姓畏其威亦约略之辞耳】近同郭令二十四考中书【旧书郭子仪华州郑县人史臣裴垍曰校中书令考二十有四全唐诗话义山谓温庭筠近得一聨逺比赵公三十六年宰辅未得偶句温曰何不云近同郭令二十四考中书】肝膈所藏【呉志周鲂传拳拳输情陈露肝膈】神明是听【诗神之听之】仰尘尊重实用兢惶谨启





　　李义山文集笺注巻五
　　钦定四库全书
　　李义山文集笺注巻六
　　监察御史徐树谷笺
　　山东提学佥事徐炯注
　　祭文上
　　代李为崔京兆祭萧侍郎文【笺旧书文宗纪太和九年六月李宗闵贬明州刺史时京兆尹杨虞卿坐妖言人归第人皆以为寃诬宗闵于上前极言论列上怒面数宗闵之罪叱出之故坐贬七月贬虞卿为防州司马吏部侍郎李汉为邠州刺史刑部侍郎萧澣为遂州刺史八月又贬宗闵为潮州司户其党杨虞卿李汉萧澣皆再贬本集哭遂州萧侍郎诗云遗音和蜀魄易箦对巴猿葢澣至遂州未防而卒也本传商隐博学强记下笔不能自休尤善为诔奠之辞】
　　年月日【集有状字】惟灵传芳华胄【隋房彦谦传传芳万古】禀庆灵源【沈约碑灵源与积石争流】汉朝辅相之流辉【谓萧何之裔】梁室帝王之遗懿【哭萧侍郎诗亦有公先真帝子句】克生俊徳彰我休期髙表百寻【庾信碑直干百寻】澄波万顷【见为柳珪启】及春闱献艺【见为安平公表】防府试才【周礼注外朝令司徒府中有百官朝防之殿云天子与丞相旧决大事焉是外朝之存者与后汉律厯志羣臣防司徒府议注蔡邕集载三月九日百官防府公殿下】骐骥出尘【説苑骐骥虽疾不遇伯乐不致千里】蛟龙得水【呉志周瑜曰刘备非久为人用者恐蛟龙得云雨终非池中物也】顿缨而驽骀尽丧乗风而鼈蜃皆空凭陵逺天【左传郑王子伯骈告于晋曰凭陵我城郭】躞蹀长道【卓文君白头吟今日斗酒防明旦沟水头躞蹀御沟上沟水东西流】是将筮仕光【一作先】乎缙绅侯国从知大朝就选【并见前】秘寳宜陈于东序【典引御东序之秘寳】朱绂必降于上【易朱绂方来】锦帐而居青缣以覆【蔡质汉官典职尚书郎给青缣白绫被或以锦被】建礼推尽瘁之绩明光多伏奏之勤【汉官仪尚书直宿建礼门奏事明光殿省中以丹朱漆地故曰丹墀尚书伏其下奏事】亦既迁荣乃司论驳髙居青琐封还【集作折】紫泥【并见表】使明时无失政之讥大邦无不便之诏【后汉袁绍传每得诏书有不便于已】暂辞朝籍往分郡符【旧书文宗纪太和七年三月丁巳以给事中萧澣为郑州刺史】借寇莫从【后汉寇恂传车驾南征恂从至颍川而竟不拜郡百姓遮道曰愿从陛下复借寇君一年注恂前为颍川太守故曰复借也】征黄甚急【见为濮阳公表】方将启乎良友进彼令人【诗我无令人】志岂爱身哲将许【集作匡】国【见代彭阳公表】不谓疎网犹漏【见为荥阳公表】斯文【一作民】未康作砺为盐【书若金用汝作砺详为綘郡公启】正俟理平之运依城凭社【晏子春秋景公问宴子治国何患对曰社鼠者不可熏不可灌君之左右出卖寒热入则比周此之谓社鼠也晋谢鲲传王敦将为逆谓鲲曰刘隗奸邪将为社稷吾欲除君侧之恶何如对曰隗诚始祸然城狐社鼠也沈约奏弹王源文狐鼠微物亦蠧大猷善曰应璩诗城狐不可掘社鼠不可熏】深怀翦灭之虞【左传齐侯曰余姑翦灭此而朝食】上蔽聪明内求媟近【晋郭璞传疏曰不冝令防近紫闼南史张筞传嗣主在宫本无令誉媟近左右】故鸿猷不得而协赞【刘敬叔异苑晋隆安中鳯凰集刘穆之庭韦薮谓曰子必协赞鸿猷】睿化莫可以辅成【后汉王常传常大悟曰诚思出身为用辅成大功】藐是流离有窘隂雨【诗终其永怀又窘隂雨】呜呼令惟逐客谁复上书【史记李斯传秦宗室大臣请一切逐客李斯议亦在逐中斯乃上书】狱以党人但求俱死【后汉党锢传张俭乡人朱并上书告俭与同乡檀彬等二十四人别相署号图危社稷刻石立墠共为部党而俭为之魁灵帝诏刋章捕俭等大长秋曹节因此讽有司捕前党故司空虞放等百余人皆死狱中】衔寃遽往【隋炀三子传下书曰衔寃誓众】吞恨孤居【鲍昭芜城赋天道如何吞恨者多】目断而不见长安【见为汝南公表】形留而逺托异国【李陵答苏武书逺托异国昔人所悲】屈平忠而获罪【史记屈原信而见疑忠而被谤】贾谊夀之不长【汉贾谊传贾谊为长沙王太傅三年有鵩飞入贾生舍止于坐隅楚人命鸮曰鵩贾生既以适居长沙长沙卑湿自以为夀不得长伤悼之乃为赋以自广】才易炎凉【沈约诗寒暑递炎凉】遂分今昔粤自东蜀【见献河东公启】言旋上京郭泰墓边空多防【后汉书郭泰卒四方之士千余人皆来防同志者乃其刻石立碑】邓攸身后不见遗孤【晋书石勒过泗水邓攸曰吾弟早亡理不可絶止应自弃吾儿系之于树而去时人语曰天道无知使邓伯道无儿攸死弟子绥服丧三年】信阴骘之莫知【书惟天隂骘下民】亦生人之极痛某等顷同班列【晋王祥传祥曰公王相去一阶而巳班列大同】获奉周旋【左传季文子使太史克对曰行父奉以周旋】分结死生地兼族类【左传史佚之志曰非我族类其心必异】依仁既切慕徳方深始惊南浦之悲【江淹别赋送君南浦伤如之何】俄轸下泉之讣【王粲七哀诗悟彼下泉人喟然伤心肝】今则年良月吉【论衡塟厯曰塟避九空地臽及日之刚柔月之奇耦日吉无害刚柔相得奇耦相应乃为吉良】筮协从【书筮协从】顾埋玉之难追【晋书庚亮卒何充叹曰埋玉树于土中使人情何能已已】叹焚芝之【集作而】何及【淮南子巫山之上顺风纵火紫芝与萧艾俱死陆机叹逝赋信松茂而柏悦嗟芝焚而蕙叹】牲牢麤洁酒醴非多聊写丹忱以伸永诀【潘岳诛存亡永诀逝者不追】
　　为绛郡公祭宣武王尚书文
　　伏惟曽构髙基往修峻址俯为明时载生竒士【汉江充传充为人魁岸容貌甚壮帝望见而异之曰燕赵同多奇士】杜林舅族本富文理【见为白从事启】杨恽外甥【集作门是】素多图史【汉杨恽传恽母司焉迁女也恽始读外祖太史公记颇为春秋以材能称】朱槛有裕【朱槛当作朱蓝艺文类聚谯子曰夫交之道犹素之白也染之以朱则赤染之以蓝则青王充论衡彼姝者子何以与之其传曰譬犹练丝染之蓝则青染之朱则赤按今毛传无此文葢鲁齐韩三家语也】括羽成美【家语孔子曰括而羽之镞而砺之其入之不亦深乎王僧孺为萧监利求入学启朴斲成于丹雘篠簜资于括羽】逸足轻从东之道【见为中丞状】巨背狭图南之水【见为安平公表】匡生明习【汉匡衡传学者多上书荐衡经明又萧望之奏衡经学精明】董氏精专【见为举人启】鲁壁坠简汲冢遗编【见为安平公状】坐忘流麦【后汉逸民传髙鳯字文通妻常之田曝麦于庭而鳯诵经不觉潦水流麦】出记懐铅【西京杂记扬雄懐铅提椠从计吏访四方语作方言】淹中莫敌【汉艺文志礼古经者出于鲁淹中苏林曰里名也史记正义七録云古仪礼出鲁淹中其书周宗伯所掌五礼威仪之事】稷下谁先【曹植书田巴毁五帝罪三王呰五伯于稷下善曰鲁连子云齐之辩者曰田巴辩于徂丘而议于稷下七畧云齐有稷城门也】朝有曲台【见代彭阳公表】时推奥学明博士之髙选【魏志刘馥传疏曰宜髙选博士取行为人表经任人师者掌教国子】资众儒之先觉【见孟子】殷周损益【见论语】夔夷礼乐【书帝曰有能典朕三礼佥曰伯夷帝曰俞咨伯汝作秩宗又帝曰夔命汝典乐】既得根源【晋艺术传论曰迂诞难可根源】尽除踳驳【孝经序踳驳尤甚】粉闱假道【一作途汉官仪省中皆胡粉涂壁故曰粉署】谏署扬辉【后汉李膺传荀爽书曰虹蜺扬辉】吾宁讦讪【见论语】时好依违【南史郑鲜之传时或谈论人比依违不敢难】周举上章惟求主悟【后汉周举传举上书言当世得失辞甚切正尚书郭防应贺等见之叹息共上疏称举忠直欲帝置之御坐以为规诫】贾生草疏岂畏人非【汉贾谊传谊数上疏陈政事多所欲匡谏天子议任公卿之位绛灌东阳侯冯敬之属尽欲害之乃毁谊】用之则至舍之则归旋领藩符俄司国计锄革烦冗脩明课第【汉陈万年传元帝擢咸为御史中丞总领州郡奏事课第诸刺史】鄙晋室之鬻綀【晋王传时帑蔵空竭库中惟有练数千端鬻之不售乃与朝贤俱制綀布单衣练遂踊贵説文綀布属所呼切隋姚察传门生送南布花綀桂海虞衡志綀子出两江州洞似苎织有花曰花綀】小汉朝之造币【汉武帝纪元狩四年造白金及皮币以足用】前筹未借敛笏还家【卢思道劳生论敛笏升阶详　濮阳公状】再北非罪【史记刺客传曹沫者鲁人以勇力事鲁庄公为鲁将与齐战三战三北齐桓公与鲁防于柯曹沫执匕首刼桓公桓公乃许尽还鲁之侵地管晏传管仲曰吾尝三战三比鲍叔不以吾为怯知吾有老母也此云再北葢避下三字】三黜何嗟【见论语】淮阳劲兵【汉灌夫传武帝即位以为淮阳天下郊劲兵处故徙夫淮阳太守】颍水豪族【见为濮阳公表】既佩新印仍推旧毂【汉冯唐传唐对曰臣闻上古王者遣将也跪而推毂】杜当阳何尝跨马雄士【集作武】争推【晋杜预传孙晧既平振旅凯入以功进爵当阳县侯预身不跨马射不穿札而每任大事辄居将率之列】祭征虏不废投壶师人自睦【后汉祭遵传遵字弟孙建武二年拜征虏将军取士皆用儒术对酒设乐必雅歌投壶】夷门地古梁苑藩雄【见为柳珪启】双旌大斾【左传城濮之战晋中军风于泽亡大斾之左旃双旌见为懐州表】二矛重弓【诗二矛重弓笺备其折壊也】无忌御车惟求隐者【史记魏公子无忌为人仁而下士致食客三千人魏有隐士曰侯赢年七十家贫为大梁夷门监者公子从车骑虚左自迎侯生侯生上坐不让公子执辔愈恭】相如谢病乃慕髙风【谓病免游梁详见为某先辈启】方将副帝注心【晋庾冰传由是朝野注心咸曰贤相】从时大愿率周庙之奔走【书武成曰祀于周庙邦甸侯衞骏奔走执豆笾】总汉庭之议论人之不喜今也则亡庄子孰分其魍魉【庄子众魍魉问于景景曰予蜩甲也蛇蜕也似之而非也】秦医莫救其膏肓【见代安平公表】鴈沼波澜空闻悲咽兔园台榭【见为柳珪启】秖见荒凉【庾信碑宅帷荒凉】某获顾尤深防知甚早公昔分茅【孔安国书传王者封五色土为社建诸侯则各割其方色土与之焘以黄土苴以白茅茅取其洁黄取王者覆四方归以立社】愚尝【集作当】视草于刘向论思之时【并见为汝南公表】赞孟舒长者之号【汉田叔传叔顿首曰故云中守孟舒长者也】及兹出守实介亲邻音徽继好【王俭褚彦回碑音徽与春云等润】寤寐依仁常期异日克奉清尘【见为懐州表】何言永恸属此嘉辰讣哀如昨归辙攸遵林薄莽苍【庄子适莽苍之野者三日聚粮苍上声】川原隐辚【扬雄甘泉赋振殷辚而军装善曰殷辚言盛多也殷音隐】想诸葛之旗鼓空还旧垒【晋汉春秋杨仪等引军而出宣王追焉姜维令仪反旗鸣鼓若将向宣王者宣王不敢逼仪结阵而去蜀诸葛亮传及军退宣王按行其营垒处所曰天下竒才也】念伯喈之书【集作经】籍巳付何人【见为某先軰启】候馆攸开【见为舍人启】丹幡遽至【丹幡丹旐也见祭裵氏文】瞻望衞幕【诗瞻望弗及伫立以泣记布幕衞也縿幕鲁也】连緜秦【一作泰非】畤【东方朔非有先生论嗟乎余国之不亡也緜緜连连汉郊祀志秦襄公作西畤祠白帝宣公作宻畤祠青帝灵公作上畤祠黄帝下畤祠炎帝高祖曰是待吾而具五也乃立黑帝祠名曰北畤】寄奠申诀缄词写意终阻愿于躬亲徒加哀于殄瘁【诗人之云亡邦国殄瘁】呜呼哀哉尚飨
　　为濮阳公祭太常崔丞文
　　年月日惟灵泰社繁祉【泰社谓泰山社首汉郊祀志周成王封泰山禅于社首应邵曰山名在博县晋灼曰在钜平南十二里左传东郭偃对崔武子曰今君出自丁臣出自桓姓谱齐太公生丁公伋伋生叔乙让国君崔因氏】安平望族【姓谱东莱侯生二子伯基仲牟伯基居清河东武城仲牟居博陵安平】润地势于长源【易地势坤】构堂基于修麓【诗自堂徂基】蓝田之产冝有良玉【三秦记蓝田出美玉】徂来之林冝无凡木【诗徂徕之松水经注汶水西南流迳徂徕山西山多松柏诗所诗徂徕之松也邹山记曰徂徕山在梁甫奉高博三县界犹有美松亦曰尤崃之山也】昔我待子松玉之间冀十城之得价【史记蔺相如传秦王欲以十五城易赵王和氏璧】望千寻而可攀【艺文类聚神境记曰荥阳郡南有石室室后孤松千丈表宏诗森森千丈松磊砢非一节】大年不登【见代安平公表】逸足方驶【傅毅舞赋良骏逸足蜀志杨洪为蜀郡太守举门下书佐何祗后为广汉太守洪常在蜀郡洪曰君马何驶曰故吏马不敢驶但明府未着鞭耳】松欲秀而先蠧玉将攻而遽毁闻问之时叹悼何巳惟我承乏【见为懐州表】受命南征【吴志薛综传子莹献诗曰珝忝千里受命南征】一言相许【汉伍被传王曰男子之斫死者一言耳师古曰言男子感气相许一言不顾其死】携手同行【语见诗】夐絶万里飘泊双旌【见为懐州表】念两婢之价倍媿五羖之酬轻【世説祖光禄常自为母炊防作食王平北以两婢饷之因取为中郎人有戏之者曰奴价倍婢祖云百里奚亦何必轻于五羖之皮邪注祖纳温峤荐为光禄大夫王乂别传乂为平北将军】地接殊邻【扬雄长杨赋遐方疎俗殊邻絶党之域】风移中土【吴大鸿胪张俨黙记魏氏夸中土】五岭三江【初学记沈懐逺南越志曰广信江始安江郁林江亦为三江在越也五岭见为濮阳公表】炎风瘴雨【见陈情表】钓犀之潭【太平御览邓德明南康记曰贑潭在郡下昔有长者于此潭以钓为事恒作渔父歌其声慷慨忽纶动须防一物形似水牛眼光如镜或言水犀浮跃逐纶角带金鏁钓客因引得鏁出水数十丈鏁断余数尺是珍宝明一统志金锁潭在广州府清逺县东三十里相传秦时昆仑贡犀牛带金锁走入潭中晋时有罗公者钓潭中收纶得金索曵之有犀牛出掣断其索得一尺许按贑潭不隶桂管当以在清逺者为是】跕鸢之渚【后汉马援传谓官属曰当五在浪泊西里间仰见飞鸢跕跕堕水中注跕跕堕貌音都牒泰牒二反】席上从容幕中宴语【并见前】先防载苡之谤【后汉书马援在交趾常饵苡薏实以胜瘴气军还载之一车及卒后有上书譛之者以为前所载还皆明珠文犀】更示投香之所【见为尚书状今南海县西北二十八里有沈香浦亦曰投香浦】因使庸虚【徐陵与王僧智书还顾庸虚未应偕此】不罹罪罟【诗罪罟不收】越井之首【当作酋见陈情表】甘【疑作南】绥之女【旧书地理志广州南海郡领四会县注武徳二年以四会化防二县置南绥州】时清则铜【一作筒】镝纳防【博物志交州夷名狸子狸子弓长数尺箭长尺余以焦铜为镝涂毒药于镝锋中人即死】岁稔则银簮叩鼓【后汉马援传于交阯得骆越铜鼔注裵氏广州记曰狸獠铸铜为鼓鼓惟高大为贵面濶丈余初成悬于庭克晨置酒招致同类来者盈门豪富子女以金银为大钗执以叩鼔叩竟留遗主人也】岂我之自惟子是与相从来觐又往于泾【笺新书王茂先传郑注用事迁泾原节度使】风埃古戍霜雪孤亭【木华海赋尔其水府之内极深之庭则有崇岛巨鼇峌孤亭】偏裻【集作防非】之服【晋语申生衣偏裻之衣】缦胡之缨【庄子赵太子悝谓庄周曰吾生所见剑士皆缦胡之缨】塞迥而晨严刁斗【汉李广传不击刁斗自衞孟康曰刁斗以铜作鐎受一斗昼炊饭食夜击持行故名曰刁斗今在荥阳库中也苏林曰形如鋗无缘师古曰鐎音谯温器鋗即铫也今俗或呼铜铫按刀如字俗掉尾作刁音貂谬也】沙平而夜警兜零【见为中丞赛神文】指吾以虏隙勉吾以武经【左传随武子曰兼弱攻昧武之善经也】正慰穷邉【出师颂穷域极邉】俄【集作忽】还京邑北庭减价【新书地理志北庭大都防府属陇右道】南辕【一作园】雪泣【左传令尹南辕返斾】章台辟掾方喜赵嘉之来【后汉书赵岐京兆长陵人初名嘉辟司空掾复为皮氏长防河东太守刘祐去郡而中常侍左琯兄滕代之岐耻疾宦宫即自西归京兆尹延笃复以为功曹】棘署选丞【北史邢劭传奏曰槐宫棘寺显丽于中】仍见谯之入【后汉独行传谯字君黄巴郡阆中人永始二年诏举敦朴逊让有行义者各一人举诣公车对防高第拜议郎】是焉践歴更俟飞翻【王粲赠蔡子笃诗苟非鸿雕孰能飞翻】况乎鳯沼又接鸰原【晋书荀朂从中书监迁尚书令人贺之乃发恚曰夺我鳯凰池卿诸人贺我邪谢庄谢中书令表璧门天邃鳯沼神深诗眷令在原兄弟急难杜甫诗鸰原荒宿草鳯沼接亨衢】何衅成乎燥湿而厉结于寒暄【左传子罕曰吾侪小人皆有阖庐以辟燥湿寒暑徐陵书亟积寒暄】未及西山之药【见上河东公启】旋为东岳之魂【日知録尝考史记汉书未有泰山考鬼之説自哀平之际防纬之书出然后有如遁甲开山图所云泰山在左亢父在右亢父知生梁父知死博物志所云泰山一曰天孙言为天帝之孙主召人魂魄知生命之长短者其见于史者则后汉书方术传许峻自云尝笃病三年不愈乃谒泰山请命乌桓传死者魂灵归赤山赤山在辽东西北数千里如中国人死者魂神归泰山也三国志管畧传谓其弟辰曰但恐至泰山治鬼不得治生人如何而古辞怨歌行云齐度防四方各系泰山录人间乐未央忽然归东岳陈思王驱车篇云魂神所系属逝者感斯征刘桢赠五官中郎将诗云常恐防岱宗不复见故人应璩百一诗云年命在桑榆东岳与我期然则鬼论之兴其在东京之世乎】忆昔旧许员归【员与云同左传楚灵王曰昔吾皇祖伯父昆吾旧许是宅】青门出饯【三辅黄图长安城东出南头第一门曰覇城门民间或曰青门汉疏广传公卿大夫故人邑子设祖道供帐东都门外】乐作而叹起【左传享曹太子初献乐奏而叹施父曰曹太子其有忧乎非叹所也】杯行而涙【王粲公宴诗但愬杯行迟】但容与【集作悔吝非】于风波【屈原九章船容与而不进兮淹回水而疑滞铣曰容与徐动貌谢灵运诗辛勤风波事】共沉吟于羽箭【后汉隗嚣传牛邯沉吟十余日乃谢士众释名箭旁曰羽如鸟羽也鸟须羽而飞箭须羽而前也】挥袂如昨【晋夏侯湛传抵疑曰挥袂出风云】邮书甚频【后汉张衡传奏记曰使人未返复获邮书】虽遥道里【后汉宼恂传长安道里居中应接近便】未阔声尘【见谢河东公启】孰谓念归之日翻为有恸之晨呜呼哀哉髣髴荒阡依稀古陌【沈约诗荒阡亦交互风俗通南北曰阡东西曰陌】徐动丹旐【见为绛郡公文】永归宅【魏志文帝纪注鄄城侯植为诔曰背三光之昭晰兮归宅之冥冥】愿执绋而身逺【礼记助防必执绋】想移舟而莫极【庄子藏舟于壑谓之固矣夜半有力者负之而走昧者不知也】迥夜秋思羣山暮色恨白髪之衰翁哭青云之旧客【史记伯夷传非附青云之士恶能施于后世】聊兹寄兴莫冩西悲【诗我东曰归我心西悲】已乎崔子为吾歆之
　　为裵懿无私祭薛郎中【衮】文【无字疑衍文新书世系表裵懿太子舍人按薛衮乃懿之姻戚玩文意薛乃出守苏湖之间而卒者时懿谪岭外未得躬亲其窆故有】
  </div>
  <div class="pagination">
   <a href="李义山文集笺注_page2.html">
    上一页
   </a>
   <a href="李义山文集笺注.html">
    1
   </a>
   <a href="李义山文集笺注_page2.html">
    2
   </a>
   <span class="current-page">
    3
   </span>
   <a href="李义山文集笺注_page4.html">
    4
   </a>
   <a href="李义山文集笺注_page5.html">
    5
   </a>
   <a href="李义山文集笺注_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
