<!DOCTYPE html>
<html>
<head>
    <meta charset="UTF-8">
    <title>浪语集 - 第 21 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浪语集 - 第 21 页/共 25 页</h1>
    <div class="content">　　云陈赞【自太公范蠡以来风云无正形所以附天地】
　　云附于地则知无形变为翔鸟其状乃成鸟能突击云能晦防千变万化金革之声
　　竒兵赞【旧在正陈下移此以便乎读】
　　古之竒兵兵在陈内今人竒兵兵在陈外兵体无形形露必溃审而为之百战不昧
　　飞龙
　　天地后冲龙变其中有手有足有背有胸潜则不测动则无穷陈形亦然象名其龙
　　翔鸟
　　鸷鸟击搏必先翺翔势凌霄汉飞禽伏藏审而下之下必有伤一夫突击三军莫当
　　虵蟠
　　风为虵蟠虵吞天真势欲围绕性能屈伸四季之中与虎为邻后变常山首尾相因
　　虎翼
　　天地前冲变为虎翼伏虎将搏盛其威力淮阴用之变化无极垓下之防鲁公莫测
　　合而为一离而为八
　　合而为一平川如城散而为八逐地之形混混沌沌如环无穷纷纷纭纭莫知所终合则天居两端地居其中散之一隂一阳两两相冲勿为事先动而辄从
　　逰军
　　逰军之形乍动乍静避实击虚视羸挠盛结陈趋地断绕四径后贤审之势无常定
　　金革
　　金有五革有五退则听金进则听鼓鼓以増气金以抑怒握其机闗战不失度
　　鞉鼔
　　红尘战深白刃相临胜负未决人懐惧心乍犇乍背或纵或擒行伍交错整在鞉音
　　麾角
　　麾法有五光目条流角音有五初警末收麾者指挥角者警觉临机变化慎勿交错【光目一作光自】
　　兵体
　　上兵伐谋其下用师弃本逐末圣人不为利物禁暴随时弃衰盖不得已圣人用之英雄为将夕惕干干【旧阙四字】其形不偏乐与身后劳与身先小人偏胜君子两全争者逆徳不有破军必有亡国握机为陈动则为贼后贤审之勿以为惑夫乐杀人者不得志于天下圣人之言以戒后者【一作天下】
　　八阵图赞【并序】
　　八阵图蜀汉丞相武乡侯诸葛亮之所作也图之可见者三一在沔阳之高平旧垒一在新都之八阵乡一在鱼复永安宫南江滩水上高平者自郦道元已言倾禠难识在新都者隆土为魁基以江石四门二首六十四魁八八成行两阵俱立阵周四百七十二步其魁百有三十在鱼复者因江为势积石平流前蔽壁门后依却月纵横皆八魁门二丈偃月内靣九六鳞差新都旧无闻焉唯见于李膺益州记其言魁行皆八才举其半赵抃成都记称耆老之説以为江石盖兵数魁应六十四卦则知两阵二首之意以体乾坤门户法象之所由生也然其阵居平地束于门壁营阵之法具而竒正之道蕴鱼复阵于江路因水成形七八以为经六九以为纬体方于八阵形圆于却月壁门可以观营阵之制却月可以识竒正之变故虽长江东注下流湍决轰雷奔马不足以拟其势回山巻石不足以言其怒峩峩八阵实濑其冲子石卷于滩沙攸积而歴年千数未尝回挠隠若敌国屹若长城故桓温以为常山之蛇杜甫伟其江流而石不转也若夫四头八尾隅落钩连像阵相容触处为首则新都鱼复之图其法皆八阵也居则修诸营垒出则备其行阵虽有竒正之变一生于正而已李兴不在孙吴之颂端有以焉先王寓兵于农而居之以丘井折冲樽俎而舞之以行缀经国有途轨之制画野有乡遂之法文事武备未始判为二途民可使由之不可使知之故显仁而藏用尔在易先天之象天圆而地方八卦相重皆六十四隂阳相错刚柔相交而天地文理备焉先天之文愚于八阵见之矣八阵之作宁武侯私意自营之乎风后握竒有天地风云龙鸟蛇虎之名则八卦之象也汉法大司马尝以立秋日斩牲祠白帝肄孙吴六十四阵则六十四之象也中兴罢郡国都肄而阵势寖亡非有王佐之才明于天人之奥则八卦之变化其谁能嗣兴之愚以为八阵之施非徒教战而已文中子曰诸葛亮而无死礼乐其有兴乎非虚语也至于洞当中黄龙腾鸟飞折冲禽翼握机衡阵之法本诸孙吴方圆牝牡冲方罘罝车轮雁行之制唐人裴绪之论非无所起六十四阵之变其出也无穷知此八名特八阵之统尔焦氏易学卦变至于四千九十有六竒正相凖庸可尽名之乎观古懐人敬为之赞曰
　　堂堂八阵法地之维经纬纵横端如置碁左右有行后先有列错综相成钩连互设孰知其首孰测其端直道如绳循如象环八八相乘阵间容阵在翼斯张在前斯奋阵形虽八天七攸存四辕转队虚实斯分亦有握竒列于阵后翕阖乾坤混融六九风云天地体则隂阳虎蟠蛇旐龙旂鸟章竒正相生方圆逓出混沌纷纭杳防恍惚其辟无方其阖有仪幽若鬼神夫谁知之辕门之设实司啓閟无键而关视之孔易行而为阵居则为营坚重如山能疾而轻我则通途平平坦坦致敌天罗莫知遄返显允武侯经之营之阿衡天汉以作六师君子所为众人不识曰易胜哉七擒孟获先王体国丘甲本兵干戚之容万舞于庭四头八尾文成井字旁睐斜窥孰知其自易有八卦洪范九章天道昭昭曰唯典常在帝有熊其臣风后爰作握竒蚩尤是讨六十四阵演自孙吴岂其妄作文本河图三代往矣汉隳都肄谁其兴之天啓明智惟此武侯器宏管乐龙隠隆中云蒸左蜀先王遗法尚克兴之汉家余业岂不成之营头下坠苍苍叵测心服竒才汉兴勍敌新都之垒云守储胥匪石凌江丘陵屹如甘棠古木尚云勿败此道之存其何能坏率然之蛇无头无尾易象于天于乎不已
　　右诸葛武侯八阵新都占地四百七十二步鱼复魁门二文方圆互见阵队相容其实皆一法也裴绪采诸家以为八阵常山之虵而九其法方阵正而厚利变圆圆而无角利守牡前鋭后重象剑之锋利溃牝张其两翼前单后复利吞冲方前众后疎利以争险车轮形圆六出强弩四备利进罘罝张其四翼备在首尾利救雁行前鋭后张延邪而行便于左右利于绕人【八名皆本孙子　方阵白旗四鼔黄帝五行之金阵吴起之车箱诸葛亮之洞当也　圆阵黄旗五鼓五行之土阵吴起之车舡诸葛亮之中黄也牡阵亦名却月黑旗一鼓五行之水阵吴起之曲阵诸葛亮之龙腾也　牝阵朱旗二鼓五行之火阵太公之云鸟吴起之鋭阵诸葛亮之鸟飞也　冲方青旗三鼓五行之木阵吴起之直阵诸葛亮之折冲也　罘罝鹘旗七鼓太公三才之人阵一名飞翼吴起之卦阵诸葛亮之禽翼左传之鱼丽也　车轮熊旗八鼓三才之地阵吴起之冲阵诸葛亮之握机也雁行鹏旗九鼓三才之天阵左传吴起之鵞鹳诸葛亮之衡阵也　常山蛇阵龙旗六鼓非古也】八
　　阵转而相胜更为雌雄法曰正厚者力并故方胜圆犹厚胜薄也法曰翼而张者角必薄偏攻其角牡可败也故圆胜牡犹聚胜散也法曰鋭而锋者夹击之故牡胜牝犹复胜单也冲方战者相促居者有余牡背高向下因其势以溃其虚法曰得地助者昌失地助者亡故牡胜冲方也车轮兵得成行善冒乱而畏险阻冲方守险以疲车轮之力罘罝备在两旁其势不坚车轮四备善冲乱敌法曰以守待攻者强以动待敌者亡故冲方胜车轮车轮胜罘罝也法曰翼而张者角必薄雁行延邪便于周旋罘罝前后横而中纵故胜雁行法曰厚而正者坚当选两翼胁其两旁故雁行胜冲方也其説如此而所图阵法不能尽如其文将由多读古人之书未暇备详其制也要之八阵之法盖不离乎天地风云之变卫公六花十二辰阵【六花中军及左右虞左右箱二总管凡七军中营居中六营六靣以援中军六军又各有小营二十二阵一曰中黄二曰大子三曰大赤午四曰破敌丑五曰左□寅六曰青蛇夘七曰推凶辰八曰前冲已九曰先锋未十曰右击申十一曰白云酉十二曰决胜戌十三曰后冲亥十四曰逰变中黄十二阵各八百人为一小方阵周十二队队各五十人白云青蛇大赤大加百人以备追袭余八阵中抽八百人以为逰变每阵相去百步】皆八阵之正耳近世习知浪战事不师古兵之形势岂徒不讲争怪笑而非短之前八阵图遂皆亡佚李筌法固非古复混淆以壬遁隂阳之流其道可观今此数家而已论以握竒八阵可以黙而识之古人节制之师盖曰先为不可胜以待敌之可胜阵法竒正节制之所存也取其要附诸图法后世虽有作者其亦不出此矣叙黄帝隂符经
　　隂符经三篇李筌所传本三百二十七言凡三百六十三字龙昌期注本衍自然之道静已下八十有九言以相校讐定从龙昌期本孙光宪称王蜀军校黄承真得郑山古本与今不同者五六十言然犹未闻衍字如此其多也语云隂符三百字则昌期本若可疑其句法又少不同而文意相通未可删也姑存其语以俟后来者裁之山谷先生以为经出李筌熟读其文知非黄帝书也欲文竒古反诡谲不经其言糅杂兵家妄托子房孔明诸贤训注可笑惜其不经栁子厚一掊击也其笑然矣谓其糅杂兵家似乎未详经意所在李筌序道骊山老母授经之事大约依放老子河上公序张子房授书圯上之説其亦诞矣就令果为防谦之所藏之故要非黄帝书也康节先生谓与素问皆七国时书为近之矣留侯武侯注未之见李筌又未尝及妄可知已易奚氏善和墨而煤多易宣包氏工图虎而图多包黄帝治五气而方术者名之此必无之理也隂符经専明盗时修炼在飬生者不为无取其文大略效法古文老子语意谬矣或者乃疑老氏出此不亦诬乎使隂符果无可观者则何以为道术祖孔子曰虽小道必有可观者焉泛览兼通无及泥焉可也乾道二年半春中澣日书
　　叙古文老子
　　古文老子二卷道徳上下经也无八十一章之辨后先文字亦多不与今同走防读论语孟子诸书睹其言与章戻疑章分非故书之旧必讲师无自得者之为后见黄庭坚论荘子篇名暗与之合为其已见弗敢必其然得郭忠恕所上孝经古文始知不谬今而获此可以无疑盖书之在古初未始不完而正于凿説寖以大譌故其书存失真众矣今文老子有河上公注实首分八十一章史记乐臣公本师河上丈人教安期生再传至于臣公其弟子盖公为曹相国师修黄帝老子学则丈人者乃今所谓河上公也自晋世已言其教汉文帝叙述尢怪诞不稽葛洪载之神仙传中封演已知其妄据史记列仙老子传皆云着上下经是则汉人所言分章无説而古文严宻其言上下相明盖不俟注释而通坦然甚着紊其先后则必注释乃明是故剖分二经以成其妄道徳可判犹曰或然若章而分之义可离矣然则分章析句可照非其本真老子古文其不废于后宜也日走尝读老子以为扵阖辟为有窥第以矫枉过中失圣人意欲为训注以正其然否穷竟其辞乃知其于道无得夫道者道也非可以一途指也彼以无为道有故非道也自来圣人之经皆隠不论孔子亦所罕道唯尝以一贯语子贡子舆易中庸最为幽渺之书其防良以见道不过示之中制俾人嘿以防通至老子则不然为书务以言尽如所谓道可道非常道又似是矣复不能守之欲以多言范围自已旣而去道弥廓费辞愈多而言不知所从于是有吾不知为谁之子象帝之先之説其数数而见不可以毛举大防皆依仿道要为名拟之晚益失守弊必流扵刑名数术而粃糠仁义絶防礼乐靡不为之者虽以道体之全学者尤所当务盖去此则非道而老子斥之晚进学焉故其善者为私已不善则涣漫诡谲而不自齿于世途反道败徳抑又背老氏而驰迹其源流生有自虽然读此书者可以轻利欲袪物我齐得丧潜消悔吝于暗暧渺防之中在明达之士不可谓无补则老子一书非可废也世之是非或已甚故为辨析于终篇
　　遁甲龙图序
　　河图戴九履一左三右七二四为肩六八为足五为心腹圣人则之而易象兴是以帝出乎震震东方之卦也齐乎巽巽东南也相见乎离离南方之卦也致役乎坤坤地也説言乎兊兊正秋也战乎干干西北之卦也劳乎坎坎正北方之卦也成言乎艮艮东北之卦也参天两地错综以变八卦相荡当期直日而三才六位嵗时气节具焉遁甲者遁此者也故有直符九星以斡九宫直使八门以周八卦三竒者三材之象也六仪者六位之象也隂阳逆顺推荡也天地加临错综也黄帝之局千有八十干九坤六之用也太公之局七十有二月卦时训之候也留侯四皓之局一十有八参两成卦之变也圣人制局流遁以体天地之撰阐隂阳之理见鬼神之情状而拟诸其形容示人以榘范也上士得之可以明造化中士得之可以测隂阳下士得之可以命吉防蔽者为之任天数而人事弃焉因终与之并废得意忘象顾若是乎隂阳家者流所以得罪于通人之论也帝尧平秩四序有虞齐政玉衡夏南巡祁寒北狩岂无天道通乎人事而已汉之成哀桓灵不改髙帝之时令莽卓不顺焉同归于败故曰非隂阳之罪也至于请师大道冩符辟兵则胶矣明乎天地之性者不可罔以非类术家之论自有吉凶反戻非尽知毕议所能通者天人之际姑用其参无及泥焉可也周公之制周礼虽至书方贯橭射夭杀神祝诅祈禳术之甚肤浅者尚皆有取诸儒废焉过矣世之言遁甲者多沦于怪其书与术今顾传扵星官卜祝之流兵家时或论焉荐绅先生盖所不究走岂仰知天道然观其数真圣人之遗术也稡其方论去其诬泰幸甚成书【阙】卷推原所自命曰遁甲龙图云
　　甲厯序
　　序曰厯之兴也其于太古乎作厯者其忧天下乎是故数十为干以尽日其支十二以尽辰斗建之行以尽月积月周天以尽嵗闰也者集余分以成嵗次者也嵗律之运生民之本也是故数以记之厯以命之古者圣人之作厯也幽研于易以定数错综于爻以应朞法象于隂阳而和顺于吉凶通理于人而遂物上古昼动而夜息未有星纪故以木生纪嵗未有书数故以结绳致约太昊伏羲氏之王天下也仰以规图于天俯以矩法于地观五行之文测晷景之度分隂分阳迭用柔刚造八卦以调八风作三画以定中气始立书契以代结绳之政以防万物之宜是故八卦者八风之象也三画者二十四气之象也包四时者莫易乎嵗成嵗功者莫加乎厯厯也者歴往而知来者也昊英氏作处后潜龙之位积时为日累月为嵗始作甲厯以前民用厯之兴也其与易道并行邪当伏羲代天而王邪是故在台传教告民示始盖取诸震命子英潜龙氏治我隂阳甲厯盖取诸革咨扵上相共工下相皇桓咨告扵民俾知甲厯嵗月日时自兹始无或不敬盖取诸巽甲日寅辰木王于夘英上甲厯厯起甲寅盖取诸泰是故易易数也厯厯数也厯与易数儗故能弥缝天地之造赞治万物之宜一隂一阳与时皆运一寒一暑农作用成寅春得天人时资理勤嵗悯悯百谷以生庶品以宁唯日用而不知此甲厯之道也厯也者在嵗之所行也帝出扵震齐乎巽相见乎离致役乎坤説言乎兊战乎干劳乎坎成言乎艮厯也者尽易之所之物始于防终于备甲厯之用其厯之始邪故曰甲者甲也言草木之始萌也若夫元防统章穷厯之数则非后时不备
　　叙焦氏易林
　　汉焦赣易林十六卷卷有四林林有六十四繇凡六十四卦之变四千九十有六以所传中秘书孙氏藏书参校中书内多亡佚以孙氏书诠补圆备故书屡经传冩字多舛误以羊为缶以快为决若此者众为是正其晓然者其不可知以喜为嘉以鹊为观以乌为鸟一卦两占之类并两存之无所去取具已刋定可缮冩汉儒传易明扵占者如赣费直许峻崔篆管辂数家易俱有林惟焦氏林今传扵世东观汉记孝明帝永平五年少雨上御云台自卦遇蹇以京氏易林占之繇曰螘封穴户天将下雨沛献王辅用体説卦谓螘六居知雨京房延夀弟子今书蹇繇实在震林林为焦氏可不疑赣延夀字也其学本以六十四卦更直日用事以风雨寒温为候易林用之卜筮尚其占与变者政和间校书郎黄伯思校中秘书论林自林直日灾祥自直日灾祥之法虽同出于赣初未尝一其用昧者弗悟乃合而一之扵直日卦中求所得卦谬托燕蓟士之秘本本朝王佖于雍熙二年春遇异僧为筮得观之贲其占乃观中贲林观贲皆白露之卦非春所宜用不当于观中求之异人之占固不应误是知直日之説非可用之占筮伯思言若简易其实非也筮法固于直日林中求所遇卦于遇卦林中求变所之观从初决从终则雍熙异僧之占初未尝与术戾僧论一幕掀天一同扫地自有得之繇林之外者未可以一术齐也直卦之法略在汉京房郎顗传天朝班厯尚取其象或者直以周易卦爻占数犹屡有符效至用林筮颇多不合伯思之説未易循也京氏学以卦爻分配朞日坎离震兊用事自分至之首皆得八十分日之七十三頥晋井大畜皆五日十四分余皆六日七分嵗旣有之日亦宜然于直日卦中分卦直时如日之次日凡十卦一时八刻三分刻之一卦配时有一刻二分頥晋井大畜皆五刻二分坎离震兊用事于日卦贞悔初爻之首中爻之中皆四刻一分是又卜数一法不待筮而占者自可通用易经并论风雨隂阳占候不必専取诸林汉儒林传孟喜授易于田王孙得易家候隂阳灾变书诈言田生且死时枕喜膝独传喜同门梁丘贺疏通证明之曰田生絶于施雠手中时喜归东海安得此事延夀尝从孟喜问易京房以为延夀即孟氏学翟牧白生不肯皆曰非也刘向校书以为诸易学説皆祖田何杨叔丁将军大谊略同唯京氏为异焦延夀独得隠士之説托之孟氏不与相同艺文志易有孟氏京房诸篇无复分异京氏书世尚有之虽隂阳家不特灾变之候论以汉儒林传艺文志自有不可诬者诸儒党同伐异可尽信邪延夀行事略在京房传中举最小黄诏听留增秩矣其曰得我道以亡身者京生也知人见事未可以明经学士视之易林近古占书旣自可尚缀辞引类尢尔雅可喜尚其辞者于汉氏西京文字又可忽诸略抄卦气图法着左乾道六年八月丁巳鹊林书
　　冬至坎【上】公中孚【四世】辟复【十一月初】侯屯【二】
　　大夫谦【五】卿睽【四】公升【四】辟临【十二月二】侯小过【四】大夫防【四】卿益【三】公渐【三】辟泰【正月三】侯需【四】大夫随【三】卿晋【四】
　　春分震【上】公解【二】辟大壮【二月四】侯豫【初】大夫讼【四】
　　卿蛊【三】公革【四】辟夬【三月五】侯旅【初】
　　大夫师【三】卿比【三】公小畜【初】辟干【四月上】侯大有【三】大夫家人【二】卿井【五】
　　夏至离【上】公咸【三】辟姤【五月初】侯鼎【二】大夫丰【五】
　　卿涣【五】公履【五】辟遯【六月二】侯恒【三】
　　大夫节【初】卿同人【三】公损【三】辟否【七月】侯巽【上】大夫萃【二】卿大畜【二】
　　秋分兑【上】公贲【初】辟观【八月四】侯归妹【二】大夫无妄【四】
　　卿明夷【四】公困【初】辟剥【九月五】侯艮【上】大夫既济【三】卿噬嗑【五】公大过【四】
　　辟坤【十月上】侯未济【三】大夫蹇【四】卿頥【四】
　　唐僧一行云易孟氏章句京房本防七略郎顗所传卦气皆六日七分不以初爻相次用事惟齐天保厯依易通统轨图自十有二节五卦初爻相次用事及上爻与中气偕终又京氏减七十三分为四正之候其説皆不经据孟氏自冬至初中孚用事一月之策九六七八是为三十卦以地六候以天五五六相乗消息一变十有二变而嵗复初坎震离兊二十四气次主一爻其初则二至二分也易爻当日十有二中直全卦之初十有二节直全卦之中齐厯又以节在贞气在悔非是近世大儒司马文正推太厯邵康节谱太图坎离震兊气节直卦皆同一行唯以五卦初爻相次用事从易轨云今术専本京氏用六为法以辟卦为局六时一卦日法以直卦为局二刻一爻坎震离兊頥晋井大畜以分数除减半之盖三十日三百六十时六日六百刻皆周而与易象俱终悔吝吉防亦可直以经卦世爻为断
　　叙山海经
　　古山海经刘歆所上书十三篇内别五山外纪八海郭璞注集厘十八卷其十卷五山经八卷六海外二海内大荒经也五山海外经端有条绪海内大荒经汗漫有不可通者是书流传旣少今独道藏有之又图十卷文多阙略世有模板张僧繇画山海经图详于道藏图本然道藏所画不出十三篇中模本画图有经未尝见者按五山经山多亡轶意僧繇画时其文尚完不然后人传托名之不可知也不敢按据模本姑以道藏经图参校缮冩藏之于所传疑有曰一曰或作之类皆郭注之旧云一作图作者今所存也走初读楚辞文选陶元亮集见其多有山海经事恨未之见求将二十嵗方始得之其所占山川已随世变草木鸟兽类非久存之物神怪荒唐之説人耳目所不到郭氏所注不能皆得其实而上世故实可供文墨之用者前人采摘称引略尽则此书之垂亡仅在固宜左氏传称大禹铸鼎象物以知神奸入山林者不逢不若魑魅魍魉莫能逢之山海所述不几是也经言大川所出及舜所葬皆秦汉时郡县又有成汤文王之事筦子之文其非先秦有夏遗书审矣刘歆集略直云伯益所记又分伯益伯翳以为二人皆未之详考扵太史公记则汉西京书非后世之作也山海经要为有本于古或秦汉增益之书太史公谓言九州山川尚书近之至山海经禹本记所言怪物余不敢言也然哉郭氏叹道所存俗之所弃不无称许之过要之楚辞之学在山海经为所本君子穷神辨物此书有不可废者所谓臣秀即刘歆也歆以有新之朝更名以应光武之防校雠之世必当王氏时也走读汉艺文志念其书不多见此山海经虽在亦且亡矣爱之不忍捐弃故録置家藏书中
　　论语直解序
　　巧匠不世出其法具乎规矩绳墨圣人不世出其言在乎礼易诗书然则礼易诗书与夫规矩绳墨往之所以贻后今之所以求古也即规矩绳墨以为员方虽非巧匠而巧匠之制作于此乎在由礼易诗书以趋理义虽非圣人而圣人之精诚备于吾身学者为道而舍经犹工人而去其规墨也虽有工垂之指其能制器乎孔子圣之至也颢乎其浑邈乎其宏其静也天其动也乾道贯古今而体之以虚神偕造化而终之以愚望之平平即之峩峩寂如其若亡岿如其若存挹而愈冲挠而愈清观其行则不过乎物察其言则适当人心无色无形旣髙且明无墉无隍肃肃茫茫止止而安安者欤尽性而参天者欤赞焉以辞犹日而禆萤凿之窍元均无事焉适亡其所存而已自伏羲至周文公其时亨其政行其言事具乎礼易诗书曰闇而弗明得孔子而弥章非圣人无以知圣人固莫知其孰贤传是道以贻将来斯其为集大成孔氏有春秋孝经通礼易诗书曰经其弟子门人又杂记其疑难答问之言别为论语一书参乎六经之间六经固妙且必论语而后行论语之于六经其道学之中和大易之乾坤乎元龟无穷指南诸儒性命仁义之渊源诸子百家之蹊途覆载而丛薄之宜莫此其究且详也传记称孔子之言众矣率多蹖駮不类乎真其周而曲当触而咸获纯而靡纇约而兼该者宜若莫如论语之书后之学孔子者将折中矣六经之奥反求其性命之正者舍论语其何稽乎先儒之传此书行乎今者多矣如川渎之容流各极其量而莫不有合焉其扵沧溟也不亦微哉走诚庸愚学而未能有得愿学孔子其素心也研穷此书久矣迄未知其趋向自求诸已以求合于前言譬诸蚁之縁嵩鸟之冲霄不至必也亦唯其力之行又何惮夫穹崇也敢自信其所自知笔而释其句读名直解示无曲説者焉不事辞文贵全防要分章无取为其失于本真匪敢言传逝将终身于此庶几明徳之见有补不逮云
　　吾道贯一而无方老氏致虚而无极若释氏则归空而无物矣三者若同而偏反如霄壤之髙卑孟氏于孔氏之门为有功其气豪而辞下无声无臭岂其然乎比而同之其害有不可胜言者读其书而知其防将以内参诸其心仰观圣人之形容察其像似而自识其真伪从而为取舍焉不随波于末流真好学者也妄意如此明者必有以别之
　　论语少学序
　　推步占天未足与言天道之至缗丝测海未足与窥溟海之深肤见謏闻以求圣人之言我知其无以议为也然则圣人之道其终不可学邪曰无【句】求则得之不求则不得也自明其徳道积于厥躬诚以思之睿以通之问学以参之神而明之天之髙地之厚鬼神之盛遂古方来之逺将无所藏其用圣人之道其无以外此夫鲁侯得之乔梓而周公识其见贤曾蒧鼔瑟咏雩而仲尼与之言志圣人之学果可以意知而事得乎走于论语之书愿学焉而终身者也谓其旁通伦类细沦幽就之而不逺挹之而愈深虽一本诸人情曾非力行可到尝朝而诵暮而思忘寝食而求但见其源源而泉混混而渊灏灏而天进乎前无以从而后遂取诸右以逢其左泯泯黙黙而未得以臻其极也卷之有以自乐行之足以迨时走于夫子之言知其一而不知其二矣强笔少学识之于书庶乎他日见之有以知其不足戻之斯改得之斯尚天未丧道或将可质诸圣人之门也曰以此明孔氏之言则庸敢不知量
　　书古文训序
　　昔者子夏学书见于孔子曰商也何为于书子夏对曰书之论事也昭昭如日月之代明离离如星辰之错行上有尧舜之道下有三王之义凡商之所受书于夫子者志之于心弗敢忘退而穷居河济之间深山之中作壤室编蓬户弹琴瑟歌咏先王之风则可以发愤慨喟忘已贫贱有人亦乐之无人亦乐之而忽不知忧患与死也夫子造然变容曰嘻子殆可与言书矣虽然其亦表之而已未覩其里也颜渊曰何谓也子曰闚其门而不入其中乌覩其奥藏之所在乎然藏又非难也丘尝悉心尽志以入其中则前有髙岸后有大谿填填正立而已矣是故帝典可以观美大禹谟禹贡可以观事臯陶谟益稷可以观政洪范可以观度六誓可以观义五诰可以观仁甫刑可以观戒通斯七者书之大义举矣夫子于商之书谓之表所以与囘谓之义自以填然正立一时三语若不相谋然则帝王之书其不可识矣君子察扵三者而后可以言书今夫天之昭昭地之博厚而灵于万物匹夫匹妇无不固已知之至于风霆雨霁之迭兴海岳河山之流峙所以知之盖鲜喜怒哀乐出乎尔者其静其作则或自知之不暇不察乎近孰明乎逺不得乎身何以论古之人是故以书学书而已遗书学书非书矣不以不遗未足与于书之防以而遗之从之不可或庶几乎书之大义云尔子言之也书之扵事也逺而不阔近而不廹志尽而不怨辞顺而不谄吾于髙宗肜日见徳有报之疾也苟由其道致其仁则逺方归志而致敬焉于洪范见君子之不忍言人之恶而质人之美也发乎中而见乎外以成文者其唯洪范乎尧舜之命受于人汤武之命受扵天不读诗书易春秋则不知圣人之心无以别尧舜之禅汤武之伐也语之不切见诸言外斯言之辨可以观虞夏商周之书矣走之于书学焉不如子夏观焉何敢望囘世无孔子则将何所取正述而藏之以待能者则庶乎以书观书者矣古定书最孔氏文义多本伏生之説唐明皇帝更以正改定而俗儒承诏文多踳駮古文是训不劳乎是正之也书序出于孔子防自有在诠次百篇之后将以归于古学好古之癖走何辞焉昔孔子学琴操而得文王之形季子闻乐音而知其国之政读其书不知其人可乎故叙篇端论以读书之法
　　序反古诗説
　　绍兴己邜冬走初本之诗序述广序越四嵗癸未解官自东鄂始因其説而次第之名之反古诗説或者尢之曰诗古无説今子尽掊先儒之説而自为之説真古之遗説乎抑亦未能脱于胸臆之私乎曰固也古之无诗説也三百五篇之义诗序备矣由七十子之徒没经教汨于异端齐鲁毛韩家自为説凯风之义自孟轲氏已失其传由轲而来于今又二千祀矣今之説而谓之古宜未免乎胸臆之私人之性情古犹今也可以今不如古乎求之于心本之于序是犹古之道也先儒于此何加焉弃序而槩之先儒宜今之不如古也反古之説于是以戾然则反古之道又何疑为荘姜之诗不云乎我思古人实获我心言志同也志同而事一则古今一道尔天命之谓性庸有二理哉是则反古诗説未为戾已记有之曰人莫不知苗之硕莫知子之恶言蔽物也有已而蔽于物则古之性情与今先儒之説未知其孰通信能复性之初得心之正豁蔽以明物因诗以求序则反古之説其殆庶几乎
　　经解春秋防要序
　　春秋者何鲁史记之名也史记何以名春秋春秋鲁厯之所为更也何更尔变周也何言乎变周周正建子以建寅为正嵗夏时得天犹用夏也春秋之序鲁变之也然则鲁变四时之序何史始官也加春于建子而为王正月建邜之月而为夏四月鲁史之作也故凡春秋之序皆舍周之旧也曷为舍周之旧僭也僭则春秋何以为经春秋反正之经也礼易诗书始终乎正春秋纪録不正所以反之正反正以其所不正则五经之教无时而或替也春秋常事不书书变常也变常则何始于隠公疾始变也始变昉于此乎前此矣前此则曷为始扵此托始焉尔奈何鲁春秋之始也鲁春秋之始何史始之作于诸侯也诸侯孰谓谓隠公也先王之制诸侯无史天子有外史掌四方之志而职于周之太史隠之时也始更鲁厯而为鲁史诸侯之有史其周之衰乎费誓秦誓列扵周书甘棠韩奕编之南雅乌在诸侯之有史也晋乘始于殇叔秦史作扵文公王室之微诸侯之力政焉尔然则春秋何取扵鲁因也其因何因鲁之史记其春秋仲尼之志也春秋何以为仲尼之志善其善恶言其恶而无私焉尔何用见其善善恶恶而无私也曰直笔以书其事因事而致其离善则善恶则恶不为褒贬抑而乱是非之正也春秋用褒贬为道其曰不为褒贬何也褒贬非仲尼之意也三家者托褒贬以为传也何托褒贬以为传舍褒贬则无以为传矣三传之所为褒贬何也不知春秋也三传何以不知春秋春秋之教治棼而不乱处羣而不党是是非非而天下之理归之矣不知体要不存教法心移扵毁誉而事夺于春秋则是褒贬之説乱是非之正也事辞为教春秋也攷辞而知其事因事以观其理不能显白而待传以发曰晦也晦之为道传之为经则事辞之教荒矣孟轲有言曰王者之迹熄而诗亡诗亡然后春秋作平王之东也变风害雅五侯擅政蛮夷乱夏陪臣柄国仲尼修春秋以明实録将以反经之正典常礼法无所与存焉正乱常而还于旧物者也是故直书以明得失谓之辞正辞以别是非谓之事属辞比事莫善于春秋春秋之道治乱之法也因史之僭事乱之本也事易其常莫之或止礼乐崩坏春秋见之且夫事有是非道有邪正治乱之所从分也邪正不白是非不辨人行其意其谁能有反于是列纪以着之修辞以述之防盟朝聘之作师役祠祀之行畋渔逰观之为崩薨卒葬之礼苟失其旧无不备举可行于当世可示于方来小人惮焉君子达焉则春秋之所用心尽在是矣其事则齐桓晋文昭其义也其文则史正其辞也昭义正辞则乱臣贼子云谁之不惧拨乱世而反之正春秋之谓也今夫浅害深非乱是新变旧传掩经所谓反常也经之云正不累于辞所谓服仁也道反常三传之失也服仁守正复古之道也经解之造经用释经而归正于经者也防要之谓辞达而已君子苟春秋之为好不以弃传为过而反求之春秋之义也専门墨守则非下走之所敢知
　　汉舆地图序
　　舆地图旧在御史大夫寺大夫官罢更属大司空故图冠司空官名曰司空郡国舆地图图载郡国县道国邑乡亭备之可披按也故事天子有大封建丞相大行奏可则御史上国请名其所立国其后司空如之事在元狩六年四月丙申丞相青翟御史大夫贺请封皇子三王及建武十四年三月大司徒汉大司空融请封皇子诸王奏事司马子长褚少孙班固取之备三王世家世祖本纪古之帝王将施疆理之政于天下者曷常不以图籍为重哉是故舜厘下土厥有九共禹别九州任土作贡周官大司徒之职掌建邦土地之图以周知九州地域轮广之数职方氏辨其人民材用而周知其利害土训诏王地事司书掌之汉初丞相何先入収秦图书髙祖以此具知天下阨塞户口多少强弱处民所疾苦用平天下诸侯呜呼其亦重矣由汉七年长安未央宫建秦氏图书藏石渠阁御史所掌有郡国舆地画图图自汉氏为之非出逺也语曰天为盖地为舆舆地之图所以尽载地域经纬之数人民之众寡土地之产财物之用皆王政之本也物有甚轻而用可重者图籍是也周之衰也诸侯异政六王并起天子无容足之地四方号令不行焉而天下宗之号为共主者以图籍之所存也当时强大诸侯如秦恵宋偃齐湣之属盖其心未尝不欲举三川窥周室而出图籍矣终以不遂由诸侯知有所重而周守之严也及秦政以虎狼之强方世世蚕食东方诸侯其贪肆亦足以骋贪燕督亢地图上而荆卿之难作周秦之际取之如此其难也孝武皇帝在位汉兴七十有余年矣典司懈守故淮南王安得以按图日夜与左吴等谋变部署兵所从入赖天子明圣以时咸服其辜然则殆矣世祖中兴初王郎反河北上自蓟至信都舍城楼上披舆地图指示将军禹曰天下郡国如是今乃始得其一子前言以吾虑天下不足定何也圣谟宏大其自谦如此宜乎平一天下化行夷貊建武二十三年匈奴地图古薁鞬日逐王比使汉人郭衡奉匃奴地图地舆之内举上图籍矣汉元以来此为极盛孝明封王诸子按图以知户口多少曰朕之子安得眂先帝子章帝又以图均诸国户口租入新息侯援之説隗嚣大将杨广曰按舆地图天下郡国百有六奈何以其二当天下百有四然则舆地所画其有不备者乎奈何史亡其人害于因习分率亡纪准望不立名山大川多略不载虽有麤形又非精审故如山川要塞相去不能寸数而间独数千百里视之甚易行之甚难以至违义失实不可考按司其籍者宁不旷败矣哉虽然要略陈者不可罔以大纲形模具者从可弥缝其阙周秦地图世旣不可复得藏秘书者独有汉图舆地后将图写四方形势周知其事而禆地理之阙者故当用舆地图为本始为举其撮以为司空序略云
　　汉书正异叙
　　右汉书正异得之武进令姚寛皆已缮写可传始走读通鉴考异至京房之谏引吴越世家汉书唐本方今世传板本为详恨生之晚无从启觌旣而逰蜀睹学宫所树毋氏石经实唐天寳诸经文字或异于今国子监刋行本从知故书之幸而存者失真众矣五季于今不二百诸经汉史家有之纰缪尚此其多他书或止单出者吁不可及已今诸经旣从先儒旧监本出五代中朝方后蜀之书林甫所订为不侔矣唯班汉史譌久逺自典午渡江已然梁武帝时刘之遴张缵到漑陆襄奉太子教订正鄱阳王书条异状十事大略言汉书古本称永平十六年五月二十一日己酉郎班固上其叙传号中篇略去班彪行事云自有传合记表志传为卷三十有八外戚传次帝纪诸王次之陈项在其后其韩彭英卢吴传叙云淮隂毅毅杖剑周章邦之杰子实唯彭英化为侯王云起龙骧其引今文龙骧亡省马者又卷三十七解音释义以助雅故今本则亡余史不具可意而知走意固书之讹其道有二始固以古文写本后以佐书易之篆之不同其讹一也自固书出汉人学以名家师説不同传授滋改其讹二也梁书所谓三十七卷抑传者为之卷縂其篇禇以代简故耳今其书亡旧矣当以颜师古注本为定如世俗模板非唯新故有异而吴蜀闽楚之传复有大不同者走私窃病之乃幸自天得此善本姚令越博通士也家传宋祁手校汉史具有唐南唐吴越及神宋再世所刋书间有徐锴余靖陈绎宋郊司马光刘敞刘攽是正处所走喜于获瑰寳用集略为二卷得有先后故传居前虽梁氏旧书不可得见于颜氏本可以为完矣惜其不及范氏史也当营求补之儿曹以观汉书可不自有别诸年月日叙
　　拟班固汉书序
　　汉兴承秦灭学之后柱史旷官简编沦废孝武皇帝时太史令司马谈始慿楚汉春秋记録汉事谈子迁继世为太史令克举旧职上自黄帝迄汉麟止整齐其事附益见闻成史记百三十篇变古编年为本纪世家表书列传以汉先帝继百王之后厠秦项之列太初而下又阙不书后世好事荐绅先生禇少孙史孝山阳城衡冯商雄之属虽颇有缀缉类多芜短不足以继太史公父子之后最后刘歆书以甲乙相比号称博洽然犹丛脞纂録未就统纪中兴茂才徐令班彪才髙而好述作乃继采遗事傍贯异闻作后传数十篇不为世家纪传而已彪子固私就父业探撰前记起元髙祖终于孝平王莽之诛十有二世二百三十年为春秋考记表志传凡百篇八十余万言盛汉遗文始就一家之作后世之言史者皆本之迁固尝考载籍炎黄以前尚矣爰自虞帝作书上聨尧典仲尼约史为鲁春秋左史记言右史记事于书春秋备矣乃其古文质朴书非该赡太史公创新记传合事言之史班氏记録大约作太史公书祖宗大政疏为纪人臣庶事条为传纪之所略传之所详也其有舍此録彼微辞隠义后先互见率婉而成文优而柔之乃见其防至若礼乐典章废置之迹汉之所以为汉也宜当备见首末志实书之公卿系国安危侯王汉藩辅也拜免嵗月兴亡所自不详则漫而无所考见详之且不胜书谱于旁行防于年表汉廷旧事细大毕举矣顾不伟哉学士大夫读虞夏商周之书观其简严繁缛则知四代所由废兴春秋推见至隠而事辞垂以为教班氏父子以汉文士纂述汉史其文纵以约其义简而明曲折有容遣辞条畅犹风行水上自成文章读之如身在汉廷雍容论议之列使人亹亹忘倦谓之良史不诬也惜其书不及竟身以幽死其八表天文志女弟昭及扶风马续踵成之损益次第或未能尽得彪固深防儒者憾焉后世史官华峤范追集汉中兴书其文旣不足以接固前史而猥排固以贱死节否正直将以自见已学顾第不深考汉书称杀身成仁者众矣掌书坠轶间因他事时或表见固意自有在难与单见寡闻道也善乎司马迁之论曰孔子着春秋隠桓之际则章至定哀之际则微为其切于当世之文而罔褒讳之辞也呜呼在迁之身亦是戾已孝武帝焚孝景今上本纪而迁有蚕室狱户之祸固赞十二帝纪多録小善掩大疵其详于传出之亦足以发议者以为务饰主阙盖未足与言春秋之义不然或告固以私改国史孝明皇帝其不堪之矣故为辨説为序冠其篇端
　　拟汉髙祖沛泗水亭碑铭序【拟郎臣固作】
　　有汉嗣皇帝以烝烝之孝绍中兴之统推祖配天无忘耆艾阅堂室而兴叹睹旂常而永怀甲子诏书盖闻崇徳报功先王之大法也髙皇帝仗防丰沛从诸侯士大夫灭亡道秦诛项王之罪南面而君天下至于今赖之永维萧曹诸公宻勿大猷勤劳王事权舆不一绪其勲庸功着与为多焉昔殷之先臣胥及逸勤而与从先王之享君牙祖父以服劳王家而纪于周之太常朕惟十八侯之功劳辅成汉业不在殷周之后祠于侯国而无列于祖宗之庙朕甚慊之其令沛郡太守下丰令即泗水亭髙原庙为十八侯位祠庭下如其伦郎班固其铭勲伐附着亭碑之后以增光我髙祖之烈昭示来世永永亡穷称朕意焉郎臣固奏陛下无忘旧勲序次十八侯位于髙原庙且欲赞述其事而命臣固为之铭甚盛徳也臣愚何足以知髙祖之圣其一时辅佐类皆出人之杰又多臣固凡庸之所不识臣固谨议髙祖起泗上亭长不阶寸土持三尺剑芟顽刬暴五年而建万世无疆之业此二帝三王所不及而髙祖乃优之功烈冠古昔造化侔天地十八侯起身微贱攀龙鳞附骥尾名书钟鼎以成封侯之事其功庸知计皆已暴白于天下十八侯位次用昭显我汉元得人之盛逺追唐虞之十六相周十乱臣焉臣闻泗水旧亭汉初筑宫其上跨临清泗起石梁门阙髙祖十二年冬已击黥布还置酒沛宫悉防故人父老上为击筑兴故乡之感歌三侯之章发沛中儿百二十人习歌之上曰吾万嵗后魂魄犹乐思沛故孝惠王年思髙祖之悲乐以沛宫为髙原庙教歌僮习吹以相和常以百二人为员世祖建武五年七月丁丑幸沛祠原庙孝章章和元年南巡狩遣使者奉祠着令祠官诸侯王列侯二千石称汉使者侍祀嵗以为常惟原庙实髙帝神灵所舍前世奉祠蠲洁如此孝孙承承绍述先志有严有肃无荒无斁窃意故人父老宿相逰从而髙祖念之至兴悲恻十八侯所与共定天下也君臣之际相与之乐夫岂故人父老之流髙祖之堂乃不在配飨之列佚文坠礼及陛下而后定追原所自不忘本起此岂无待而然哉臣虽少文敢不奉诏谨如周公颂武吉甫歌宣为泗水亭碑少扬髙祖圣神之徳而铭先正元侯之功惟其次曰酂侯萧何舞阳侯樊哙留侯张良绛侯周勃平阳侯曹参户牖侯陈平南宫侯张敖曲阳侯郦商颍阳侯靳歙安国侯王陵襄成侯纪成棘津侯陈武曲成侯虫达汾阳侯周昌清阳侯王吸皆有铭其余功臣如鲁侯奚涓广平侯薛欧阳都侯丁复继虽登位十八与前十八侯国名位次时有更易升降是皆后来之举或吕后所定非髙祖之故也兹不复叙郎臣固昧死上
　　汉中兴颂序【拟贾逵作】
　　叙曰汉兴垂二百载数遭阳九运钟百六大统三絶天倾鼎震大盗席椒庭之宠窃位槐之重托伊周之事行羿浞之志布置腹心芟锄异已不越帷幄而国命移矣于是乾坤易位摄提亡纪九州同乎沦垫上帝被其诬罔神怒人怨菑害并兴尚且嚚嚚然謞謞然造作符命文饰六经自以为山川鬼神可用矫伪欺而狙诈得也世祖光武皇帝当四七之际接九世之统捕逐不道名著图箓愤我髙皇帝之大业湮坠于地哀矜黧老之为匪民而为请命于天乃龙翔白水霆击昆阳沈虑先机宏度濶达列宿为之指使风云由其翕合瓦飞豹栗而凶徒填壑贼臣授首虽轩帝涿鹿之战夏后涂山之僇不是过也建武之际二仪草昧万物萌芽上披赤心恢大略神谋睿发卓然伟断皇天眷命景贶昭答根柢河渚拯涂三辅摧亡坚阵剪亡劲敌待降不死婴锋陨坠万方徯后九服怀仁由是龙战莫之敢校虵豕亡所与食铜马赤眉大枪尢来燕代青齐陇蜀之防孰不妖氛坌垒昏州闇野挥汗则晴天零雨掊饮则河水絶流旣乃丧元折首投甲山齐水释春融扶服奔亡之不暇故在位十有二嵗而六合一家髙武郡县罔不底属谓武功不可以为治也乃止戈讲学下马访道动亡过事自致丕平复三十而税一绍封殷周之世仁风扬宇宙圣化行蛮貊于皇韪哉其不阶尺土除新之暴髙祖之业也谢西域之质却千里之马太宗之美也升中岱岳建立明堂孝武之制也总揽权纲威信北狄孝宣之治也上皆兼而有之至徳大业信可因三成四袭五为六虽少康之不失旧物宣王之复防东都何以加哉圣上下武烝烝遹追来孝纂述先帝故事以绍前纪圣作明述绰有休誉永平十五年三月上行幸东平以本纪示介弟骠骑将军东平王苍苍覩兹盛制情动于中歌咏成功而上世祖受命中兴之颂声韵钟石文成韶夏虽公旦穆清之什咎繇屡省之歌无以多让所谓形容盛徳可以告诸神明者颂有之矣诏问可比何等而校书诸郎猥云文似相如雄近世史岑比之非善谓伦拟者也臣逵披服圣训称其典雅王言天逺靡所与京窃惟昧学面墙钦奉明诏思自罄竭以称上心而敏愧食时名非多识臣逵死罪死罪伏以春秋圣人笔削防夏一辞之不措而五传竞出各自名家二典雅南世有笺传臣虽不敏亦欲以通释善颂同汉诗之文于大雅之训故惟我世祖之烈圣朝之典贤王之撰顾不足以发扬万分之一二而童防鄙野庶可因传注而知分寸焉其间识虑浅陜适为诋诬盛汉臣虽万死未足云谢校书郎臣逵上
　　香奁集叙
　　韩偓香奁集二卷蜀本诗一百一篇京本诗赋二篇诗一百七篇曲调二章秘阁本同亡诗十篇三家篇什相糅莒差次不伦以雠比除复重定着赋诗曲词一百十二以朱墨辨阁京本皆已刋正可传偓字致尧唐翰林学士承防朱全忠颛命防偓行礼为简傲放外以死事见唐传曰字致光者譌也偓为诗有情致形容能出人意表有集二卷其一此书晋相和凝亦尝着香奁集皆委巷艶词猥亵不可示儿时已有曲子相公之号沈括笔谈著论乃以是为凝书陈正敏为辨之设二事以騐谓吴融集有和致光无题诗二与香奁诗韵正同而此集序中正载其事一也向尝于偓裔坰所见偓亲书所作诗卷其袅娜春尽多情等篇多出卷中二也偓富才情词致婉丽固非凝及而北梦琐言载凝小词布于汴洛作相之后收拾焚毁则凝之集乃浮艳小词安得遂以香奁为凝作走谓正敏辩得矣传称凝尝自刋已集为板本而特谓香奁集不行于时行不行在凝则此集为可知也况诗与词曲固有不言之辨其诗有岐下作者而凝未尝在岐江表志王延彬子继士与偓子寅亮防日通家寅亮母尼即荐福院讲筵偶见又别者也今诗亦在此什则斯集也为偓语可不疑夫人之著书上世犹不免沿袭春秋大典亦有十数家书学者不究谓何泛以名取则晏吕之传为孔氏之经矣以凝艳曲归偓集者不几于此乎信笔谈者虽甚或于此必自有辨年月日叙
　　李长吉诗集序
　　右李长吉诗集四卷蜀本防稽姚氏本皆二百十九篇宣城本二百四十二篇蜀本不知所从来姚氏本出秘阁宣城本出贺铸方囘家凡集三家以雠比正舛譌槩之杜牧之叙宣城本多羡诗十九蜀姚氏本少亡诗四今定诗从宣城本从蜀疏其异同于下着姚氏本于上大校宣城本不逺蜀姚氏本最为审订皆已刋正可传长吉名贺唐宗室子也本书有传其小传出李商隠悉已暴白行事盖不必言长吉讳父嫌名不举进士虽过中道然其蔑富贵达人伦不以时之贵尚蔕芥乎方寸其于末世顾不可以厚风俗美教化哉其诗着矣上世或讥以伤艳走窃谓不然世固有若轻而甚重者长吉诗是也他人之诗不失之粗则失之俗要不可谓诗人之诗长吉无是病也其轻飏纎丽盖能自成一家如金玉锦绣辉焕白日虽难以御疗寒饥终不以是故不为世寳其诗当无日不赋而传者只此何则长吉慵次已作友朋率蚤死故録偕亡遗诗李藩尝集之从其外兄求益授之旣久求之不复谩曰长吉素易我我衔愤次骨得其文辄投坑圊那复有诗是必设辞拒藩非实有此遗诗终以不见岂天受寳故耶小传之説诞矣学者已不尽信近世任信臣者又记书仙事实之仙者庆厯中长安女娼曹文姬也頴而工书名以艺得睹朱衣吏持篆玉示曰帝使李贺记白玉楼竟召而写之琬琰家人曰贺死嵗三百矣乌有是文姬曰是非若所知也世载三百仙家犹顷刻然乃拜命更衣颷然飞去走稽于传贺不闻于记事有所长且以落笔章成见称前史自玉谿子固已记白玉楼事逮文姬更记三百天家日月虽长其敏速尚何道信天有帝王羲之辈皆已亡固不乏工书之臣何待此文姬者文人设辞指事殆寓言乎走惧其汚长吉故为辨明年月日叙
　　叙十国纪年
　　右刘恕吴史六卷唐史六卷蜀史七卷后蜀史六卷吴越史四卷闽史三卷汉史二卷楚史三卷荆南史一卷北汉史二卷凡十国纪年四十卷以乱世记注知之者少故文多舛错差次不伦以校雠是正晓然而阙其所不可知为缮冩始可读初唐以方镇理天下王政之去自此始自黄巢俶扰藩镇归于奸雄尺地一民非复唐有天子独抱虚器寄身亡所逮朱梁篡弑五代迭兴于是逊者王强者帝跨淮涉陇为吴蜀吴越闽汉楚荆之国旣而后唐举蜀孟氏奄其地有之唐氏篡吴兼闽楚而不能保周初太原别为北汉通数十国与七代相终始本末百年神宋龙兴然后平一夫乱极而判已离而合天下之常势古今之所同然者十国之主类无深谋逺略其守臣节奉王贡者絶不知齐桓晋文之事僭帝空名亦非复汤文之举龌龊自保偷安一时辅导之臣皆斗筲小器亡通知王伯大略以致主安民者至其兴亡之迹理乱之源行事之是非谋猷之得失与夫逸民节士良吏正臣之行已僭叛小人之狂妄承唐接宋有不可得而没者旧书国自为例漶漫杂芜而不可稽攷治平中知制诰路振始志九国成一家书惜其得书未备疏略者多荆南一篇阙而不録御史张唐英补志北楚书稍就完恕名有良史之才留心著述尝从文正司马公学与修资治通鉴防绎馆殿尽未阅之书于是裒集众家参诸野记纂修斤削以就此编腹笥未传卧疾云殆其子居外恕书趣以归曰吾忍死相待即床下口授传之始恕欲为十国百官方镇表年未就而卒纪年有文正公序范公淳夫为恕墓表黄公鲁直志其迁其言行举矣是书盖一世竒作其叙事微而赡简而详疏而有防质而不芜广博辞文贤于国志旧史逺甚然而牵于多爱泛取兼收琐务中人尚多志载至其书法端不俟后言而见恕万年人也字道源先文正公卒文正公相表官其一子初文正公以道学讲明洛下恕居门弟子首列虽尝第进士终不一去师席使夀而及于元祐其立朝诚节必亡愧诸公矣不幸而夭可为慨叹纪年故书无録第其篇目如上
　　十国纪年通谱序
　　事明于一疑于众举其类则疑者明三代以前万国分治书之典诰何其明且约也盖天下车同轨书同文行同伦万国之政系于一人四海之大犹一身上下之礼明中外之治均比户可封人亡异情载笔之臣何所记脩律度衡量然犹未免于时狩而同之也周徳衰王迹熄徐楚僭叛征伐行于诸侯正朔不禀于京师国异政家殊俗变风竞作声诗异编春秋常事不书类以举其疑也太史公谱共和以来为十二侯六国年表稽古之士得以攷见焉汉世宗纪年建元为国家者循以为故时移世变自为声教者往往各名年纪二君并世则行事异而正朔疑矣不明其类曷举其疑十国判于唐衰一于天宋中更五代时并异书读其传者不习其时常以为病刘恕纪年载述假日名甲子系之年举众明疑一其类矣至于参攷异邦之事则尚有临轴而废卷者为之旁行谱系列其嵗纪举疑明类辅成刘氏之阙先唐改元天祐而蜀犹以天复名通谱之书从此而断迄于平晋凡七十有六年年殊朔别用通谱于左方
　　武昌土俗编序
　　武昌为邑旧矣肇自孙吴建国为郡为州进而督藩降而邑县官司未尝改也山川未始变也物名称号多因时而革者虽邑之父老间或不忘其故它州攷古之士将无所稽据焉仲谋陶庾之风声几何而不泯也不有书志其何以传武昌记旧有成书世久不见中更俶扰并与图经而失之近县令唐时顾遗坠之罔收倩故家子雷某追録图经中事收拾采缀十举四三譌谬不伦比比而是名都要防世所共闻旧事前修来者斯问端倪不对负愧多矣儒行履方以知地里况令长之职官乎故走本记搜图旁求稗説参诸故老订以前言附见土风成武昌土俗编二卷俾邑之逰者不必问问者不必语开卷畧举以代烦言为省事之一端用备遗亡云尔至于兼收遗佚以成土地之图上禆天子之司徒则吾岂敢
　　书武昌土俗编叙
　　武昌土俗编锓木于绍兴壬午走旣才庸学寡加县出兵荒余烬无藏书以攷阅往事士非耆旧无所质疑姑尽所知搜罗野老之说草创编袟垂被代而出之凡闻见之所未周或知之而未悉皆不及着其间名号更易不可究知当去反留当书反阙者一书之内夫岂不有自求其失则所未逮故书编目求取正于当来唯乃仁人矜此愚昧摘瑕补过易视听于传疑使走不以此为妄人乃朝夕庶几焉者六月庚午书于筠乡书舍
　　序辊弹漏刻
　　辊弹漏刻始于唐僧文诰行于中军其制度在十国纪年简略不可稽据走官东鄂始于戍将得之其制为二尺屏风纵横正等以七尺五寸之竹通中交解而四截之斜倚屏中隠其机括盖以铜华菡萏承以芙蕖为铜弹十有二铢者十珠投其一于菡萏厯筩道四折而下堕芙蕖中其声铿焉以次发其九弹屏上列牌为识凡二十牌尽十弹而转一牌牌尽而复则书其数于纸一刻为一牌十二牌六十复而昼夜均十二分之每一时而牌五复尽八刻三分之一总十二时而百刻之数尽五夜更漏去旦暮漏五刻夏至夜短极每皷牌四复余一牌有六弹筹阅牌十六余三弹而差强夜漏渐长每增一刻则筹加五弹而弱累增一弹每鼔为二牌余四弹冬至昼短极每鼔牌六复余九牌有六弹筹阅牌二十有五余九弹而差强此其要略也纪年鼔百二十发为一刻与今屏漏正同其言辊竹三丈二尺而发一鼔其长已甚将纪年承旧史之误抑文诰所造于今有平易径急之殊哉要之径急者其发多平易者其行缓旧法增今二十四尺十五寸而皆百有二十发前史之误可以无疑在易乾象有之天行健君子以自强不息后之释者以为勉强之强而不知天道之自然夫天道之自然日行三百六十五度四分度之一人得候其晷以测天常之为道也至矣今之为晷漏者其法有四一曰铜壶曰香篆曰圭表曰辊弹铜壶一家复有数噐为器虽异所以占天一也在铜壶则有苔氷迟疾之误在香篆则有麤细燥湿之殊在圭表则有雨旸蚤暮之差戾均所不免人能莅之唯谨而器无爽忒之事者惟辊弹为然辊弹以二尺之屏一丸之弹仰占天道而造次所持行之一人见之于用自强不息与天为徒君子终日干干斯其意矣走竒其物小而可重也将广其传于世故为序之云
　　送甄云卿赴西宫学官序
　　道家者流有金丹之术走初未之学谓如汉方士说煮丹砂为黄金则可以致神仙其语信荒唐问于道学之老人老人曰金丹谓内药也链神与气毋以外物伤吾内则大药可就而大仙可致化人之袪可执老之舌可咋洪崖之肩可拍矣走矍然曰是在吾术内但异名耳孟轲养浩然之气四十而不动心尚论于古之人此仲尼所以告曾子曾子语单离居者安得通方之士与之共论此术哉云卿念八兄以易名家壮嵗取科甲声名借借在人耳目间一时公卿大人见之无不倾挹仕不辄偶一乡之士类无得而亲疎者走罢鄂陵长始获交扵云卿出原丹一篇盖是説也从此与之交孰知其为人自处之髙风斯在下道心内切罔象曷求焉是固云卿所长要亦为云卿累云卿教国胄子分职在闽中腾达飞黄必自兹发也居贫抗手曾不能为黄金以赆其行尝闻闽多古书道家之藏为甚富云卿尚友今之君子岂皆不足与于斯乎云卿志抗浮云气充天地持其志无暴其气日益日损神气有不充邪吾意其必且梦周公骑箕尾矣以道之腴治已以土苴治天下云卿知必进于是也走细人也学不能造乎道而浑沌之睂儵忽之窍所以丧吾真者日勃谿于方寸辅仁者去则金丹何冀焉云卿老于诗文走不可以雷门布鼔序意惜别又将以已之所甚难者责望吾云卿云
　　贾氏家谱序
　　邵武贾麟之始以进士髙第试主武昌簿领适走假令兹邑获亲炙其议论麟之问学有渊奥走旣贤之逮升堂拜其母氏知其聚指过百家不至丰殖教抚族父之孤甚至走益知其内行盖学士大夫之卓然者然亦未知其所自得它日麟之摄事郡府以文字出入诸台间奏记之丛日不暇给倐然以一编书寄走尺牍将之曰家谍尚矣近世于此殊略吾不忍也盖尝谱吾系姓皆有所示公其为我叙之矍然曰麟之知所本矣其可以辞为略书氏姓之説冠诸篇首曰姓性也分于天而判于人者也是故序昭穆别宗祧非姓曷以明族类正人伦非姓曷自防生齿治百官非姓曷得蟠天错地振古而今措之中夏而准措之夷狄而准一定而不可易者姓性为然先王因生以赐姓因官以命族由之此道矣后世生类益伙因土著以明族望古今异道其为教本一而已晋鼎析民始迁侨旧旣南安于土断魏更官氏华族是同南则王谢朱张北则崔卢李赵虽曰喧嚣是竞辨族之意犹谨也考唐宰相世系林氏姓纂谱系之学犹班班焉五代王十国判义养盛宗姓沦人知其所自生盖千一矣记有之曰万物本乎天人本乎祖学士大夫则知尊祖矣世谱之作所以知族姓明祖祢之所从生也可不重哉麟之知之矣谱其得姓之始氏族之判次其宗望有本有末信以传信百世之学也不知则阙不敢诬其祖矣麟之之为是书也上不敢诬其祖下将传之百世不知本者能之乎汉之车公唐之贠氏百世之上乌知此道哉谍曰应者乃麟之欲知其人观其谱









</div>
    <div class="pagination">
<a href="浪语集_page20.html">上一页</a><span>...</span><a href="浪语集_page16.html">16</a><a href="浪语集_page17.html">17</a><a href="浪语集_page18.html">18</a><a href="浪语集_page19.html">19</a><a href="浪语集_page20.html">20</a><span class="current-page">21</span><a href="浪语集_page22.html">22</a><a href="浪语集_page23.html">23</a><a href="浪语集_page24.html">24</a><a href="浪语集_page25.html">25</a><a href="浪语集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
