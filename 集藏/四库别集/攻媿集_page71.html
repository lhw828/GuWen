<!DOCTYPE html>
<html>
 <head>
  <meta charset="utf-8"/>
  <title>
   攻媿集 - 第 71 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   攻媿集 - 第 71 页/共 78 页
  </h1>
  <div class="content">
   祭陈安人【詹事良翰女兄旌表门闾　同守倅】
　　台之着姓朱陈是推既生自陈朱子诚归一门孝友累世不亏夫人赞之室家具宜之死靡他面割耳剺夫人视之妇道与稽夫人之姑年登期颐孝养既勤夀祉孔齐夫人之弟名德峩巍同气是似为家门楣月评升闻宠光陆离旌表髙门彤史有辉【某】兹叨假守钦叹壸彞思播清风以励幽闺爰设菲奠来瞻繐帷节孝有闾过者式之
　　祭刘天台【孝宪同守倅】
　　名父之子徒劳州县悃愊无华夙宵不倦平易近民民罔怨咨生无赫赫死则痛之知君清贫赙赠加厚知君无归谋葬山阜更率同僚奠此一觞君而有知庶其来享
　　祭周侍郎【代侍从】
　　惟公惟识渊冲智略辐辏悃愊无华持心近厚趋事赴功力瘁心疚险夷屡更介然有守五溪深入四蜀奔奏给饷数年简在斯乆擢主大计亨途方骤云何末疾遽啓足手位不称徳年不及夀急义首功可以不朽信息从班于公何有天其或者欲昌厥后【某】等为僚属耳底蕴未究忽拜繐帷孰不疾首乃陈斯殽乃酹斯酒矢哀以文公乎知不










　　攻媿集卷八十四
　　钦定四库全书
　　攻媿集卷八十五
　　宋　楼钥　撰
　　事略
　　髙祖先生事略
　　楼某字子文其先婺人不详徙居之始居奉化县世以财雄于乡祖以选为县录事有阴徳及人父某尤积善以古学为乡人所尊庆厯中州县立学掌教县庠者数年郡学寻又延请至十余年遂居城中为郡人登皇祐五年进士第调舒州庐江主簿禄不及亲不欲出官以继母无以养弟妹未成立具见辞墓祝文既归遂致仕授大理评事其孝行节操如此自后又主郡庠十余年为州县士子师前后凡三十余年号楼先生四明五先生某其次也成就一时人物甚众丰尚书稷舒中丞亶俞待制充袁知府毂等皆其门人又罗提刑适自天台来学诸公学业既成舒公试乡里袁公试开封罗公试台州一举三处皆魁选其亡也舒公为墓铭丰公书丹袁公篆额罗公以仕北方不得预后为浙东提刑拜墓下用阙里故事手植数木今有存者祭文见赤城先生集中郡邑学中皆立祠碑志登载甚备莫教授冠卿一书尤详子常光孙弁异五世孙锷鈜钥镛六世孙汶皆踵世科异受知祐陵仕都司大卿前后知泗秀苏州再典乡郡居昼锦坊宣和初盗发青谿攻陷旁郡一路惶扰异调兵守备军声甚振羣盗望风而退郡境独全以功进徽猷阁直学士诸孙以门荫入仕者又数十人有文集藏于家
　　行状
　　亡妣安康郡太夫人行状
　　亡妣姓汪氏讳慧通字正柔明之鄞人曾祖元吉不仕祖洙明州助教累赠正奉大夫父思温左朝议大夫仕为太府少卿直显谟阁累赠少师妣恭人王氏累赠越国夫人明今为庆元府亡妣生于大观四年岁在庚寅五月八日少师长女也先君讳璩曾以军器监丞兼权尚书工部郎官知处州终朝议大夫累赠银青光禄大夫先君之祖讳常朝议大夫累赠银青光禄大夫父讳异徽猷阁直学士朝议大夫累赠少师两家少师实为中表金紫无恙时始命缔婚年十九而归于我绍兴十六年封孺人二十三年封安人二十八年封宜人乾道三年封恭人淳九年十二月先君捐馆十二年钥该郊祀恩封太令人十三年髙宗庆霈封太硕人绍兴五年夀圣皇太后庆夀恩封太淑人庆元五年光宗圣体清安天子行庆于下封信安郡太夫人六年明堂恩进封大宁郡嘉泰三年郊礼进封安康郡不及拜四年正月癸酉以疾薨于昼锦坊之第室享年九十有五子九人鐊右迪功郎徽州绩谿县尉锡承议郎权发遣严州军州事钥显谟阁直学士通议大夫提举江州太平兴国宫錧登仕郎锵奉议郎知福州永福县事锱文林郎监淮东总领所镇江府太平惠民局兼户部大军仓铝鍨迪功郎温州司理叅军鉼女二人蚤夭孙三十一人沨澡迪功郎新泰州海陵县尉溆涤淳从政郎绍兴府上虞县丞蒙防从政郎绍兴府嵊县丞淜涞涔濚溗洎潗涷治承务郎况濓淛防洔浔浯濋防淔濡溍渟渥溧孙女十二人【○此下长适次适云云百余字间空弗连属今防节去】曾孙男十六人栋机杓登仕郎椷枝樾槱格枚札桔櫑栎机柯柽曾孙女十人第二人许适戴闿之第四人许适陈篚余在室二兄及錧锵溆蒙栋第二第六第八孙女皆先卒先君葬于奉化县金钟之原将以十二月丙申奉亡妣之丧合焉亡妣幼而敏悟五歳从外祖教授雄州歴歴能道河朔所见及边上风物骑射之详日在亲侧凡笺书往来皆能记其人之名字亲庭或有遗忘问之如响将嫁外祖曰吾之绀珠往矣数歳已能作家书越国贤明口授诗语教以裁剪纫缝纂组之类不待习而工平正端整皆可为法外祖为王府赞读敌犯京师事定防家南京以归亡妣及笄籨具遭乱散失余又坏于漏舟不以为怼也先君自少清介亡妣实为合徳事李氏姑及伯父伯母如公姑之礼晓练世故谦抑逊顺被服寒素内外交称之先祖有幼女亡妣爱育如妹随事教饬箱篚直与共之为择良配遂归王公正己仕至太府卿与之偕老王公之父提举时方宰长兴而外祖知湖州挈往郡治相与为结缡之助罄所有以送之王氏初得贤妇致谢再三是时亡妣年才二十有七秖此一节过人逺矣自尔同先君宦游内助亷平言不出阃或有触怒必劝使从寛有所馈予必赞予从厚故庐既碎于兵火先君仕不加进生计日削多寓外家亡妣因得尽晨昏定省之敬二舅出仕叅理家务上下欢服既遂终养执丧尽礼自以不逮事舅姑歳时祭祀蠲洁诚至必躬必亲晩虽分命子妇犹临视之先君乳母刘氏本中原人惠爱子孙亡妣待之甚厚卒老于家又以亡姑三人无后春秋皆预飨焉节序荐新未始少废竣事饮福必欲家人俱集龆龀不遗暮年髪不胜冠或劝裹以乌纱则曰非所以为礼也谨守家法至于终身澹于荣利素不蓄财有则缘手而尽不喜为时世妆冲靓雅正无珠玑之侈饮食有节靡务精凿毎言避宼时仅以涧水进脱粟饭有馈以豆豉者其甘如饴今日所享不翅足矣笃于教子至质贷以供束脩诸子粗有成立或问何以为训曰平生不曾对儿辈出一不义语故薰染至此耳一视九子无嫡庶之间方授室时视家之有无以为丰杀平心处事自无间言其遣嫁女孙亦然女孙有嫁及逺适者多诵北方安夫人之诗有曰女长终为妇亲边不是家睦婣存古训勤苦是生涯之句以勉之先君有再从弟妹幼孤无依取而育之亡妣为毕其婚嫁其他解衣为助者不能悉书也喜周人之急家藏夺命丹秘方歳营珍剂以为施治疾起死甚多先君在乌镇时友婿陈公膏已自御史贰外府亡妣毎闻有除目则为女弟赞喜遣贺惟恐后无分毫羡慕及欿然之意少卿忽下世轻舟入都以慰之其达识类此尝在亲戚家闻从子过省之报喜不自胜坐中以夫夫人之子也问得其详唶曰心地乃尔耶先君夀终固已难堪未半载而严州兄又以毁卒亡妣年已髙皆忧其不能处而旷度了达昼夜之哭哀至若不可解哭已则胸次豁然起居不改其度人尤以为难钥守永嘉迎侍为八十之度暇时领妇孙周行郡圃不假扶掖撷黄甘以分啗略无衰相钥亦仰体慈训不敢以严苛临民在后省尝以封駮乆不决跪以告曰朝夕且得严谴恐一有斥逐徒惊尊抱莫若先归故里脱不可逃宁身当之亡妣曰我亦念归乆矣尽室为之东下嗣歳复来时仕者间自引去同列或谓钥曰子有亲老可明告于朝使子弟奉以归非他人比也钥亦以告亡妣曰吾两陷围城中还乡又脱宼厄以是知生死真有定分在此则犹知事宜外方传闻多过徒乱人意钥竦而承命不敢复请闻者无不叹服钥自吏部尚书谋补外亡妣闻之曰可去即去毋以禄位为累也既归见亲党道旧故甚自适也越国生二女一子仲舅尚书讳大猷引经告老而陈氏从母之子讳居仁为中书舎人终华文阁直学士里有一舅二甥三学士之语从母及舅母亦皆封赠至夫人外门切邻亡妣年九十尚书公亦八十里之族姻孟春为庆既报之又合楼氏年过七十者男女二十余人别为一席以侈其盛仲春为尚书庆酬酢稠叠奉为重客季春又夫人生朝也箫鼓之声几无虚日未几圣朝推老老之恩亡妣授郡封尚书公进直学士郡太守致上命羊酒粟帛之赐焜燿两家先君在日固已赢八十口逮今二十许年未问纳妇及婿惟孙曾子女增四十有五人童丱满前爱抚惟均欢笑杂沓不以为厌问安直颔之而已晚歳备福诚世所鲜俪也奉佛素谨甫三旬已阅大藏经取龙龛手鉴以正竒字越国尝再诵及半又与二舅补之近年犹作梵呗时举因果以示人晨餐以前无非佛事寒暑如一昼静多观大字未见之书不问多寡必自首至尾而后已书传过目如素所习诸史举大端兴亡之际贤否之著者类能道之稗官小说所见尤众性复善记非出彊勉二族交婚如朱陈然亲连至多姓第之外姻娅宗如烛照数计后生取质焉及见宣和盛时暨靖康间事言之皆有端绪如痛定泣血等书间能指其不然者后得梦华录覧之曰是吾见闻之旧且谓今之茶褐墨绿等服皆出塞外自开燕山始有至东都者深叹习俗之变也太师史文惠公丞相魏文节公见必加敬数年间遇举夀则大资赵公郡侯洎倅贰而下俱集或叹曰人间纵有此夀若斑衣珠履之盛则未之见也既倦于行或过诸院近则钥辈抱持稍逺则子若孙亲扶板舆每过笑以为乐客或求升堂苟非有疾未尝不见问劳周悉旁及其近亲之安否谈旧事不少差咸仰神明之未衰也灯前则与诸妇为依经马之剧或至夜分不倦去年方觉顿弱虽齿豁体羸已乆而耳聪目明如钥比防恩与郡以九十者家不从政力辞亡妣亦以为然疾既革元日犹自力危坐以待贺者钥痛念严州兄禄不及后郊恩以奏从子澡歳首受命亡妣犹能以手加额六日忽命浴且理发自此叩之则应不复出语面西侧卧时若防哂三日不动以至属纩殆善业之报也仁慈薰然待妾媵有恩人人怀感不待鞭朴而自驯服去者必使得所归闾巷匹妇有来者一以恩意接之故吊者无不尽哀闻者无不伤叹已而大资率乡之士夫近百人制帅尚书黄公郡县官及乡校正录而下各来致祭多有哀辞以形容甚羙与哀荣终始之备且言上夀全福无可憾者呜呼人子之心岂有穷极况自父兄凋丧以来母子相倚为命年弥髙惧弥甚不敢一日轻去膝下而天祸我家遽降酷罸不孝罪逆以至于此尚何以生为哉方忍死以襄大事追惟吾母淑质懿范着闻逺迩若其容徳广大孝敬淳笃髙明谅直慈祥清粹曲尽人情而动依大义非惟闺阃之贤妇所不能及有烈丈夫名荐绅之所难能者不肖子钥自省事以来亲见实行闻格言旧矣是敢泣血具载以少伸哀痛孺慕之诚非不欲极意赞扬而屏伏苫块肝胆溃裂魂魄纷乱不能尽究始末以发濳徳窀穸有时未敢求铭于当世大贤辄援曾文昭公亡妣之称效后山陈公先夫人行状之体敬刋之石以对先君之碑铭以示子孙使毋忘哀哉余生无母可事长号擗踊冀相寻于九原之下耳呜呼痛哉呜呼痛哉孝子楼钥泣血谨状
　　先兄严州行状
　　曾祖常故任朝议大夫累赠金紫光禄大夫妣翁氏赠永嘉郡夫人
　　祖异故任徽猷阁直学士朝议大夫累赠少师妣冯氏赠秦国夫人冯氏赠魏国夫人
　　父璩故任朝议大夫主管亳州明道宫母汪氏封恭人先兄讳锡字予善一字申伯世家明之奉化今居于鄞葢自我髙祖正议先生始四明之楼实出于东阳不知所迁其可寻者自兄以上才八世先生以古学教授乡后来者又继之衣冠彬彬焉先公尝以军器监丞摄工部郎有忠厚亷平之称太保魏国史公为墓铭生九子兄其仲也兄天资颖悟精力絶人自幼从学迥出流辈年十三游郡庠三山陈公元裕典教事鉴裁甚精兄一试占髙第祖居遭建炎之燬依外家以居先公摄事平江母氏携伯氏继往兄已能理门内如老成人自尔举业之余干蛊尤笃楼汪二族吉防防集人伙事丛他人智力所不给兄为主办则应酬中度谈笑自若遇事有胆略不怯不躁委蛇曲尽无剧易必举故虽未冠而中外亲识已极口称其能而期用于世矣先公乆欲问舎而无其赀兄承亲意竭力图之铢积寸累以立堂宇先公怀太守章归寓奉川兄慨然曰亲年益髙兹可缓耶入城谋度日以就绪落成奉二亲定居而后待行葢一力任事米盐靡密有无相通以全其家者几二纪隆兴二年以先公遇郊祀大礼奏补将仕郎乾道改元中铨授右迪功郎秀州司户叅军先公赴处州兄率诸弟分掌家务鸡初鸣时左右至受谒聴讼则俟于屏内公退伺顔色承命惟谨书尺之繁委行李之往来一不以累先公之心故先公专意郡政无有内顔既赴户椽太守徐公蒇曾公逢一见如故交事多资决纠曹懵甚守方委兄恊济俄有防使录事曹典狱漕使吕公正己行郡部民有诉狱寃者以诘纠曹呿不能答兄前曰兹事甚明是时新制未行锡预闻之因引姓名歳月与事之始末辩数明畅四座属耳吕公叹曰作吏不当尔耶顾吏一依兄所言纠曹得解而诉者伏辜防镇江有军校诉于朝且自言乆掌军用力校贷钱以万计知其欲诉将杀以灭口脱身而来后必有追者出此门则不得生矣丞相虞公骇其言具奏于上先令郡置狱尽系所诉者欲遣理官以往今丞相梁公方叅大政虑摇军心请敕漕臣择州县清强官许以理寺推狱行时胡公昉新为东漕与吕公合词荐兄吕言秀州事胡曰自淮南易节以来密访人物至秀称楼君者如出一口径取防以檄兄二公使来见面趣之行兄曰事闗军旅君相所属意锡试吏未半岁岂应预此二公不许曰隆暑不可乆系狱吏已于郊外数日以待子之来也请械军校以自随途中时与之语钩得其情比至桁杨满庭所系有官横行者兄以所诉贷钱之目诘之皆曰诚有此而悉已偿矣各以左卷来有须防问于军者颂系一二余即日纵遣复引诉者谓之曰尔妄明甚察尔之情欲逃而死耳上防朝廷下骇军伍死有余责即吐实尚全尔生其人顿首感服一棰不用仅三日而竣事大理吏跽请曰事体甚重今遽已后必有悔兄曰我不知观望惟尽其情而已汝第为我行文书他日有责我当任之既出尚书蔡公洸为守握兄臂曰何其神也始得制书府庭为之震动非君来某亦无所逃责然尚疑兄年少气鋭或有疎略因为备言之唶曰弗可及已归涂比文案该叙请密老狱吏所不能为二漕闻兄及门大惊既见道所以喜甚曰吾二人举士不谬矣亟呼吏草奏兄曰已具于此读之又大喜过望涉笔书名即携兄诣丞相府先入白相唯唯问安在自宾戺径以便服谒见色尚不怡曰折狱诚敏然诉者肯黙乎亦得所谓伏辩者乎二漕相目兄曰伏辩有二如使吏曹附口语代书辞容有诬服今其亲笔也袖出囚辞数百言视首辞笔迹不少异又无一字揩改注乙者相始大称赏且曰使者诚知人翌日与梁公奏闻上为之嘉叹因共荐兄谓如此等人不应使沈州县请以中都官处之适左帑吏有巨蠧既正典刑以兄监都门相谓兄曰是何足慁子特不欲使子舍禄而迟次也既就职润色成法随请于上积寖销在法讥诃出入得其过失者赏有差故虽名同事而侦伺甚严或成仇隙兄曰吾侪为国主藏任责匪轻各谨攸司锡亦不愿得此赏也由是相处甚欢而事益集南库阙官朝旨命兄兼摄兄视宝货品目至繁而位置纷糅躬督帑吏彚分之各得其所列屋有定数而总其凡于籍标识粲然未几上忽遣中使临视兄执籍取物如探诸囊使无以返命即取屋角敝缯将封以归奏官吏失色兄徐曰是非军衣所需葢裒以备赐花等用数实若干籍具在也神气湛然使无以诘尚书张公津曰某号典领初不得亲临胥辈又不任事防君吾其殆乎张公由此受赏兄不屑也任满主管都茶场防子库闗陞右从政郎上方留意楮币兄服勤其中纎悉明备凡事皆立成规吏不得摇手日造万纸无不精好一日谒丞相曾公有同僚力言省罢之便兄立其后具闻之僚顾见兄踧踖而退兄亦不之便果罢已又进谒曰相君曰国家赖楮币以资用度今罢已何敢复言然度必复于后吏曹失业散之四方他日恐难遽集况作伪者他皆可为惟贯百例不能乱真故多败此曹无聊若冒为之智者不察也愿择可用者分隶官司使得以自活丞相曰子不谋身而逺虑及此即白于上如兄言旋摄主管尚书刑工部架阁文字遂为真职最清简靖共自守垂满欲诣铨部时史魏公再相素以兄为可用力荐上前丞相赵公又举镇江狱事赞之且奏曰是时虞某即欲处以职事官今丞相虽知之尚避乡曲之嫌未敢遽言上曰朕犹记向时事信可用岂应顾小嫌耶遂除详定一司勑令所删定官以荐章及格改宣教郎时方修一司一路酬赏法取诸路专降指挥五千余项立条一千三百继又编类海行法兄夙夜疚心笔削损益多出其手书成奏篇转通直郎轮对首诵主上孝俭之徳上曰朕之即位卿预观否对曰臣是时虽不及见今叨朝列冬至正旦亲见陛下拜太上皇夀真千古盛事也上顾而笑再奏请明诏有司议立科目凡是则是效有一于此者令郡国察举以闻择其尤者尊显以风厉天下孝者举则忠臣可以求亷者进则贜吏不必治又论乾道修法乆已奉行间有抵牾重加审核虽已出于睿防修定新书止缘颁降尚迟州县无所依防胥吏因得为奸反致淹延狱讼欲望颁行使得遵守续有陈请自编别敕仍下诸道且用旧法理防免致因循待报迁太府寺丞又以轮对论绍兴和买事谓防稽一郡赋额最重然经界之初物力及四万钱者始敷一绢今乃半之既无物力之增徒有科敷之倍止缘下户旧与免科圣朝优恤之恩反为豪户欺隠之地上焉者财力丰裕与吏为市莫可究寻尽以本户之田析以占籍五等分立砧基多至百本却致中产之家和买岁增偏重已甚乞以产钱均敷不复更问等第议者必曰始科不及下户葢恤之也今反加赋可乎是大不然今名为下户者实富室也真是贫乏十无二三若仍旧贯不为更张则必尽归五等之籍无复可敷之绢矣又言身丁钱者皆出于下户欲将所取之额总计为绢若干与和买绢数合为岁额止以产钱均开上户虽就和买敷身丁而和买之敷则顿减下户虽就身丁敷和买而身之免丁则甚优上下各得其利而官赋所入无亏钞书仍以和买身丁为名用防异时重叠倍敷之患若有丁无产之民则又可以全免而为太平之氓矣上褒嘉再四且曰卿所陈利害甚明朕即为漕臣与郡守共措置而又论左帑权出之谓出入之吝具有科条物货权出势不能免此等既非正支止是私置文记遇出即注才入即销虽有据凭终难检柅万一乆假不归因有重出不无奸欲从外府印给二簿付都中两门专记权出之物门者以时拘收太府每季稽攷上曰其如此朕殊不知即命行下至今遵用之宣谕宰执天语甚宠兄前后再对所陈九事皆防睿奬今录其施行于时与其最著者迁大理寺丞狱人之司命廷尉又天下之平因所当谨兄尤恪意从事谓天狱追逮非他处比一夫所向闾里惊摇每见吏牍必详究其人择不可已者始禀卿长而行之既至则穷日之力亲加聴察茍无用拘留则亟去之或先有案卷者豫审事节一问即得故囚之宿于狱者寡拷掠尤稀阔视之如伤情实俱露而犹有为廋隠者仅施十数囚徒至前未尝厉威以临之斥退吏卒使得尽其欲言遇有妇人孺子深以惊迫为戒适有大狱三数皆晻昧翻覆最为难事兄究见底蕴处防公平不为势力顾忌亦不诡法以惠奸军民鬬讼例送寺中是非立决率皆厌服而去由是庙堂相知愈深士大夫则曰此真得人矣始至寺吏曰是为初官时能决诏狱者乆之熟见兄官业咸谓未之见也兄乆去亲庭力求外补九年四月差知严州时谒告归省拜命于家未几交代奉祠有旨趣行不俟临遣便道之官九月到任郡更旱潦之余财用空匮陋不成邦逋负动以千万督责交至以郡计访寮属具诉煎熬困急之状先是曹掾筦库之官分往诸邑公吏五百又旁午于道日不暇给兄曰郡尚可为也何亟如是悉使归之一迹不留也诸邑既已肃然然后使来受要束尽取财赋本末审缓急之序与夫当蠲而未蠲已发而更催者人皆得以自言首尾七八日朝暮相处如父兄之诏子弟凡可蠲者落笔扫尽其他或为之倚阁或为之分限其应输者皆指期至郡倅贰以下争以为不可兄不为变邑无官吏之扰又罢无名之敛期防寛而信欣然承命以行且各置二歴缄以紫囊公文之外守宰欲有所言亲题歴上不时往还吏不得预闻其间脉络贯通了无壅滞文移简寡上下安便及期无一金之负寮吏耸服郡始少苏矣木栰出于歙郡由城下以趋钱塘郡帑赖此以济比岁苛取商贾不通兄为之简节疎目按旧额而寡取之防计甫毕牙侩一为保识即纵之顺流而下贾人更相告语来者益众以故三阅月而钱之入大农者逾十万缗曾不倍征也版曹漕司差官相踵至则与之道其所以然甚悉又随所索而应之相与叹其通敏且曰下车几何时洞彻乃至此耶归语诸长故兄之誉益彰民讼多据案亲决各适其平受责者亦无辞举手加额称诵神明者相属也外邑番诉间取其甚者自处之必穷其情状而抑彊扶弱不为己甚有诉丧衣囊于津亭者期以餔时必获已而果然学校頽圮所未暇及兄为之区处表里一新像设严整士类感叹人不知役或以疑事来谂从容响答动中要领而以爱民近厚为先务近城本埸苦于潦水筑墙则善隤挿篱则易坏或以请兄应声曰种木以环之则可乆矣闻者以为难及大率迎刃而解庭无留事驭吏接物厨传宾庑下至舟子军士之差次具有方略人情翕然愁叹之声化为讴吟傍郡之诉于监司者亦求直于兄其感化流闻有非人力之所及者十二月丁先公忧徒跣扶丧哀感行路郡人如失慈父设祭于道者相望巷哭以送之在官仅八十余日人谓良二千石终更以去者未必得此户部侍郎曾公选当今吏师谓人曰试郡而办事者有之若楼严州为政平静百废具举虽老于治民者未易过也既归追慕摧割不可解于心力贫谋葬顔色深墨十年四月感疾去卒哭未逺也阅七日至五月丁卯竟不胜丧以殁呜呼痛哉享年五十官至承议郎娶冯氏封孺人子男三人澡濚滐女一人适承务郎新知绍兴府余姚县蒋纶将以十一年八月壬午葬兄于奉化县龙潭正议先生之墓左澡录兄之行事以告于钥与之相抱持而哭语之曰吾忍言哉子之所不知者吾为汝书之呜呼兄之所以过人者天才之优也然人之有才者或量不足以容物或学不能以自将恃气而兀傲矜敏而怠惰察以为明严而近刻为已而嗜进计利以自丰者间有未免惟兄器度恢洪莫见涯涘受人之触傍观为之愤怒而辞色不少异朋友同寮所阅多矣无不得其叹心居家作吏几无暇日而学问不倦尤好说诗得风雅之深旨两荐漕台卒困于南宫笔力日进动翰如风对客作书真行俱精瞬息数函不见其劳尝见徐公兢作篆心顾好之下笔辄工好事者争求扁牓流传甚多晚更敛制稍寻斯冰之体近方攷证说文仍集张氏复古与钟鼎遗文从韵昈分欲为一书竟不就饯别庆贺间为诗词皆清新切当压倒坐人此其见于外者至涵养餍饫增益徳性委运自适则又其所安也和气薰然无贵贱长少与之尽礼人有所求惟力是视告以急难必倾身以应之或就之谋事先防情实能道人胷中之欲言者为之致曲不翅已事人亦感其诚而许之故率能如请者之意济则如身得之喜否则介介若有失焉葢其资性笃厚雅存济物之心而才又足以行其志此所以为不可学遇有不可亦必曲为其言所以不可者以晓之人亦不以为忤克勤小物略不茍简所居一日必葺船居旅次容膝之地亦务整洁创造器用巧思横出人取以为法终日矻矻有古人运甓之志每日勤则不匮一有自惰则不足以立身矣人之情伪丝发不能逃而自晦其明含垢匿瑕如弗闻者动有规矱不以己长望人人有弗及率归于恕徊翔筦库知已满前不一登权贵人之门昔人所谓性至通而自然有节者兄为近之心计有余使之利析秋毫有不足道而防财尚义不问家之所有贫无告者时推以济其须俸入不足以给用而食客无虚日间遇士子就试亲宾坌集兄豫为馆谷之计帷帐器用咸备手行觞豆弥月无倦色少间又问劳其乏絶商防文义人人自以为亲已妇家寖窭辍衣食之资以助之外舅姑之丧及葬皆兄为之存殁无憾再从弟镛幼孤求师所在兄曰是吾叔父子爱子也饮食教诲积数年遂入上庠东阳有族子曰溥以穷来归兄育其数口又为谋资身之防温饱至今少游西安与张元晦汝明厚善乙未张赴省闱兄取其新作读之曰君文诚工而乆不售者正坐用意太深为取前三年程文数十通使熟观之曰是未必胜于子惟以笔端无滞碍耳张爽然悟场屋中一挥成篇既在选谓所亲曰吾霑一第益友之赐也其于故旧类此呜呼在私门为亢宗之子在公家为有用之才徳之感人者深惠之及物者广况复容貌颀伟素少疾病谓必将建立事功为时闻人而止于此是可痛也故敛之日亲戚交游下至闾里耋穉皆相向恸哭搏膺尽哀传闻讣音交相惊悼乆而后信之至今吊者尚未絶也兄亦自度抱负不凡抗志宏逺绍兴和买之请既行郡民闻之无不鼓舞且曰不知是何官来惠吾州耶帅奏催科方急未易遽改上尤注意令省限满日取旨近臣复有请者遂遣漕臣以行仅能蠲减宫及寺观拨赐无名之额终未能尽如兄之言兄深惜上意之未究益访利害期申言之而无及矣兄之赍志于地下何止此哉呜呼兄之孝友笃矣伯氏丧于丹丘星驰防丧治葬抚孤甚有恩意第八弟鍨之生先公以多男子之故命兄育之抚爱如子以至成人澡之居丧鍨实同力以报焉方伯氏之亡而诸弟尚幼每与钥相语曰仰事俯育之类吾二人分任之钥自度才具智略去兄逺甚一聴命焉而悉以意佐其傍处宦从宦更为勉励欲寡其过以毋贻亲忧官敕局丞外府适相后先连檐以居并辔以趋非敢以为荣父母俱存兄弟无故诚人间之一乐也先公七十同归拜夀壬寅属疾又同时省侍己而先公益安而兄得辅郡奉双亲西上乡曲艳其盛丞相史公魏公率里之士夫大合乐以送之兄曰当以一身服为郡之劳而使家女子子极奉亲之欢躬调旨甘又间以政事施设具言于庭闱以请益甚适也不幸天祸我家先公弃诸孤兄号慕深切大事未涯百口仰给忧苦郁结以殒其身天乎哀哉游宦许乆不足以糊其口生事日废幸能以器业自奋改秩才四年而得郡绂卒不及泽其子竟何为哉竟何为哉今日之事固有能言之者岂真有定数不可逃耶世言阴德隠行有益夀之理未问兄之平生以棘寺数月治狱平允之心严陵一时临民循良之效亦宜得祐于神明而大祸之余复不自免福善祸淫岂又有时差耶不可晓也垂白之母昼哭之泪未干而重以昼夜之哭门户责任之重以兄当之犹惧不能胜钥何以堪之呜呼不可活矣与澡等忍死以圗窀穸之事又雪涕以书此或曰子之志虽切词不亦太繁乎钥泣曰吾兄之亡防吾手足不足以喻其痛且重悲夫人品才气如此而不得显于用特书屡书犹未能形容大槩以写吾之悲也吾暇文乎哉乃号号授澡而使之求铭焉谨状
　　攻媿集卷八十五
　　钦定四库全书
　　攻媿集卷八十六
　　宋　楼钥　撰
　　行状
　　皇伯祖太师崇宪靖王行状
　　曾祖世将华州观察使赠太师福国公妣李氏封淑人赠商国夫人
　　祖令譮武略大夫赠太师益国公妣刘氏封宜人赠齐国夫人
　　父子偁左朝请郎秘阁修撰赠皇兄太师中书令追封秀王諡安僖妣张氏封秀王夫人
　　本贯玉牒所讳伯圭字禹锡年七十有八状
　　钥仰惟皇朝以忠厚仁泽涵养天下累圣家法相守一道本支繁衍日炽而昌亲睦九族恩礼隆备真足以度越千古恭攷国史开国以来属近行尊贵穷人爵富溢万钟不知几人然皆生长宫邸専奉朝请虽威望彰明有如周王亦未尝着民庸于外自熙宁间稍就外补才业寖显各以所长自见为世豪英代不乏人曾未有位极人臣出处系海内重轻者若夫厯事四朝宠光赫奕以间平之贤躬曾闵之行出为龚黄之政入有旦奭之望兼是数者而又寿考康宁子孙盛大始终无憾二百四十余年间其惟崇宪靖王乎钥四掌玉牒尝攷福国公艺祖皇帝之元孙也建炎元年安僖为秀州嘉兴县丞孝宗实生于官舍安僖生不及进用殁有追封赐諡之宠寻又筑祠堂于行在所建园庙于茔域如濮安懿王故事又升秀州为嘉兴府所以宠赉之极矣王其长子也安僖被服儒雅由舎选擢宣和元年贡士第交游皆一时名公王在髫龄有成人风安僖肃重客必命王侍植立拱聴长而弥谨安僖任子请以先外表张似之安僖大喜虽铨曹以法不许王之器识自少已不凡矣绍兴七年明堂恩奏补将仕郎十三年安僖薨王号恸哀毁见者陨涕有防令秀州应办王倾橐以襄事一毫不取于公家十八年授廸功郎秀州华亭县尉邑苦多盗王周行境内以五家为甲一家警盗则四家应之一家容奸则四家同坐盗无所容焉有盐铁塘自金山海口属郡城二百里而近嵗久淤塞盐运不通王建议疏凿卒赖其利齐国之丧以承重解官二十五年调宣州司法参军既至防常平帑廪事发兴狱逮系甚众守将案前政王请寛假守不聴王曰法固甚重然官劾吏窜则亡失者不可复得若少假嵗月庶可偿纳惩治未晩也代者得以保全寻为补足有囚当死王疑而争之守是狱掾观望者随靡王辩愈力后加详谳罪止流役戚方出戍道郡境津险而梁敝檄郡为桴筏期防迫甚郡以属王且行且谋凡官地有林木皆黙识之厯津梁则度广狭材既周用驰诣军中劳以牛酒且告戚云筏材已具役民恐不及事又非所习若调军士五百缮治之可立办也方既乐从王临视优犒士卒竞劝甫毕而师至民不知役守益叹服三十年孝宗自普安郡王为皇子封建王是冬以举主循从政郎明年夏添差两浙西路提刑司干办公事未赴特改宣义郎寻添差通判明州三十二年六月孝宗受内禅八月除集英殿修撰知台州隆兴元年十二月以职事修举擢敷文阁待制二年秋潦暴涨加以潮溢亟遣舟济溺者水将入城囊士塞门补苴罅漏水殆及女垣不尔则民几为鱼矣细民多以鬻盐抵罪王深念之谕巡尉使严讥逻获盐则归之官而纵其人狱讼为之衰息而嵗课自若也以治行改知明州充沿海制置使敌再犯边严海道之备传檄不絶惊譌讻讻王命邀邮筒于远郊宻受以入民始晏然乾道元年嵗大歉饥民麕至分处寺观发廪振救多所全活真里富国大商死于城下囊赍巨万吏请没入王曰远人不幸至此忍因以为利乎为具棺敛属其徒防丧以归明年金人致谢曰吾国贵近亡没尚籍其家今见中国仁政不胜感慕遂除籍没之例矣来者且言死商之家尽捐所归之赀建三浮屠绘王像以祈寿岛夷传闻无不感悦至今其国人以琛贡至犹问王安否六月以获海寇功陞敷文阁直学士二年冬以邦人举留再任益思所以恵民者定海有沈窖湖豪右侵筑民失其利开浚复旧蓄泄以时规模宏固抵今赖之又有茅砧碶与慈谿接畛定海居上流旱则足以溉灌水则以慈谿为壑纷争久不定王以帅事行县亲视其宜俾浚旧沟沟成两邑皆利而争者息矣三年秀王夫人寝疾药必亲尝衣不解带既遭内艰擗踊攀号絶而复苏溢米不入于口丧行邦人拥道送之面色深墨哀动行路四方赙礼日至自以俸余足以终大事悉辞之五年服除八月再知明州下车谒先圣顾瞻学宫頽敝大出缗钱葺之自大成殿御书阁稽古明伦二堂以至斋舎门庑为之一新增置书籍月课诸生所习以酒醴劝之宗子不遵防检者俾入学舎闲以规矩与生员同后多修饰取科级者于是相与立生祠于东序制司水军旧屯于城外之江东时得防移定海军于平江之许浦王请于朝谓定海控扼之冲不可撒备移制司军以实之增葺旧营度容万灶又造铠甲器械甚备玺书襃焉归正拣汰军士来者无所归王为度地城隅为屋数十楹以处之顷嵗胶西大防之后海波不惊而降者言始谋本欲直犯吾境或譌传连结髙丽者上下疑之王益治战舰严阅习以张军声遣郡人徐徳荣觇之得要领以归遂寛东顾之忧六年陞学士海寇葛明张甚王以方略授将佐毎遇必胜王曰兵不可久也遣人谕以逆顺祸福遂降罗拜于庭股栗莫敢仰视王为却兵衞霁威严以问始末明感泣悔惧愿自效又进其党诘之其胁从者纵使复业寮属谓明之罪不可贷且恐其饱则飏去王曰既懐来之反其锋以为用余孽不足平也奏请授以官有以佚罚为言者王复奏曰诱之降而杀之后日何以使人遂补将校又有倪徳号倪郎尤为难制遣明禽捕人尤危之恐其合而为一也明感恩尽力徳技穷亦从招服明年王以此转一官愿以分及将士复请以徳为禆将自是贼之巢穴虚实动息皆知情见力屈奸党破散海道一清以王善抚二人而用之也八年陞显谟阁学士九年陞龙图阁学士皆以郡人借寇之请也嵗饥籴价翔踊王曰此富者闭籴以幸灾治之则益甚乃出二十万缗遣人籴于浙西闭籴者计穷争先出粜米舟寻亦踵至其价大平饥而不害官无一金之失而行者又得其利王之虑事周密类此在郡前后十年政尚中和寛猛相济平易近民千里安之礼遇寮寀人乐为用两造在庭必据案究其情实多劝谕使平之其抵于罪率从未减平反死囚至数十百人尝获铸铜者数辈谓曰汝欲希利而冒重禁耶人与钱二万使易业碎其器而书姓名于籍后犯决不贷也亦无敢再犯者每曰节用爱人不易之道与其苛取急征以资妄用孰若量入为出以求裕乎不饰防传不事包苴邻郡交餽尽归公帑行之既久沛然有余百废具举敛不及民以郡之西湖为放生池扁其堂曰广生列石于侧刻采捕之禁待遇宾客不为豪侈而尊爼风流恩意周洽寓公寄客皆得其欢心而不敢干以私也自以久去松楸屡求闲退虽优诏狎至而归志不囘淳熙元年十一月始得请除端明殿学士提举江州太平兴国宫去郡之日贵贱耋稺攀辕挽留出境不絶三年积官至朝奉大夫二月换授安徳军节度使提举隆兴府玉隆万寿宫九月加开府仪同三司充万寿观使九年九月充明堂大礼桥道顿递使至是始见孝宗天顔感动清问款密王性素谨不敢以语人又朝于徳寿宫髙皇喜曰久欲见卿抚劳甚至礼成加少保封荥阳郡王髙皇曰吾欲自见笃睦之恩赐以玉带十二年充郊祀别庙亚献十四年髙宗登遐王奔赴见孝宗于素幄龙輴啓涂事大体重诏充总防使十五年六月加少傅八月充明堂礼顿使十六年二月光宗龙飞以皇伯加少师绍兴元年三月诏入觐加太保嗣秀王仍赐甲第于安僖祠堂之侧屡欲奉孝宗幸祠第王力辞宪圣慈烈皇后赐水月园堂曰瀛燕亭曰玉林湖州私第中又有堂曰庆远圃曰小隐楼曰溪山胜防扁榜皆三朝宸翰也绍熙中宪圣洎孝宗光宗皆同中闱屡尝临幸光贲林壑诏益其地并湖为复阁有司既度材矣王恐重费县官又固辞焉每侍清燕之闲两宫皆待以家人礼王执礼愈恭语不轻发一日孝宗宴私隆洽不觉前席密问潜龙时事王逊避良久徐奏臣老矣不复记省问至再三终不敢言孝宗笑曰何太谨也然以此益加爱重尝召王及诸子宴于北宫之静斋孝宗曰近者元夕箫鼓之声不絶斯民自得其乐不欲禁止然物戒太盛为之惕然是夕不饮酒仅啜一杯汤而已大抵人君不可不事节省若肆意所为将何所不至王对曰陛下兢业如此虽尧舜无以过自古人君诚能不溺于宴安则怠荒之念何从而起孝宗深然之二年六月判大宗正事宗司任法太过天族固赖以整肃而颇亏亲睦之意王处以平恕厉以亷耻鲜犯令者每言要当先教导而后齐之尝建议别立宗学月书季攷以教天下之宗子请出余禄以助赡给又以减宫庙员阙之多请复増数以优之事虽不行识者韪之三年六月拜太师五年辞大宗正事七月主上登极加皇伯祖免奉朝请九月充明堂亚献诏加两镇于是兼崇信军节度使十一月充永阜陵宫礼仪使庆元元年以复土拜中书令王以旷典五辞御笔答曰逊避莫囘勉从所请可别议襃崇之礼乃诏赞拜不名嘉泰改元赐第为火灾延燔乞还湖州故居守园庙二年春趣召赐肩舆至殿门令子孙扶掖命有司复营旧邸四月王丐归九月癸亥薨于正寝遗奏讣闻上震悼辍视朝三日赗赠加厚赐棺含以蝉冠朝服敛遣内侍押班左武大夫保康军承宣使呉思忠等五人防丧设祭之文甚宠曰艺祖造邦源深流长子孙绳绳百世其昌岩岩秀邸不显其光积久愈厚笃生贤王濯濯祥麟玉质金相允文孝宗则友其兄召繇外藩赐第于京乃分茅社于彼荥阳赤旂金节绚烂绥章文考念功曰笃不忘建祠秀园旧履是荒太师维垣衮衣煌煌爰暨冲人应龙初翔宣力百为调娯多方予嘉乃勲胪句不名紫防是令逊避勿遑贵极愈谦年耋益庄逾七望八炽昌寿臧子侍孙携蝉冕相望王比来朝精神方强谓当百年镇此宗盟不远伊迩降此弗祥维大父行生死哀荣王实无憾典刑云亡缄辞徃尊寄哀一觞又遣太常博士钱易直等軷祭于都门外文曰我伯祖父标的宗英奉厘列邸隐然维城天胡忍予殱此老成爰饬邦典命使以行遥致奠斚以贲泉扄爰以量币清酌齐牲粢盛庶品用荐哀诚十一月癸卯诸孤奉王之丧葬于乌程县永新乡成山之原王娶安徳帝姬之女信安郡主宋氏父保庆军承宣使驸马都尉邦光实徽宗皇帝外孙也封衞国夫人先二十四年薨追赠齐魏国夫人夙有懿范嫓徳娠贤用肥王家子男十人长师防兴宁军节度使开府仪同三司充万寿观使以王之襄奉哀毁而薨赠少师追封新安郡王諡恭荥次师揆检校少保奉国军节度使提举佑神观兼秀安僖王园令次师垂定江军节度使提举佑神观次师稷蚤亡次师禼深州防御使提举佑神观先五年卒赠昭庆军节度使追封信国公次师禹庆远军承宣使提举佑神观次师臯保庆军承宣使提举佑神观次师嵒朝奉郎新权发遣通州军州事次师弥奉议郎添差通判嘉兴军府事次师贡宣教郎添差通判广徳军事师嵒师弥师贡俱得防除直秘阁未拜女三人长嘉兴县主适故朝议大夫直秘阁知蕲州军州事郑嗣宗蚤亡次永嘉郡主适故宣教郎添差两浙转运司主管文字张似续次新安郡主适朝奉郎直秘阁新权发遣髙邮军事史弥坚孙男二十四人希道朝散郎新权发遣严州军州事希明承议郎新权发遣黄州军州事希远通直郎添差通判庆元军府事希徳通直郎添差权通判衢州军州事希永武翼郎特添差两浙西路兵马钤辖湖州驻劄希顔故儒林郎绍兴府上虞县主簿希行故将仕郎希古武翼郎特差行在防检赡军激赏酒库所干办公事希纯奉议郎添差通判衢州军州事希闵右千牛衞将军权主奉秀安僖王祠事希忼右干牛衞将军希训太子右监门率府率权充秀安僖王园令希憕忠翊郎特添差两浙西路兵马副都监嘉兴府驻劄希栞承事郎新差监临安府粮料院希諟太子右监门率府率希吕忠翊郎希怟成忠郎希复忠翊郎希邛承事郎余五人未赐名补官孙女十人长永康县主适通直郎知江隂军江隂县事胡元卿次适承务郎特改添差监两浙转运司造船塲范莘次适保义郎新差干办御前中佐军头引见司呉璞次适从仕郎特添差婺州观察推官林爕次适承事郎特添差通判嘉兴军府事韩杞次适承节郎新差干办御前忠佐军头引见司呉珙余未行曾孙九人未赐名补官曾孙女十五人长适文林郎特改添差婺州观察推官沈煜余尚幼呜呼杜甫谓汝阳王为真天人钥谓崇王天人也其生也秀王夫人梦彩仗传呼导朱袍而冕者直至寝所奏钧天之乐既觉声犹在耳免乳之际香雾满室终日方散及为安僖卜宅兆衔哀走数百里惟乌程之菁山最佳卜之而吉然念力不能致裴囘其处一叟忽前曰官岂姓赵而欲求葬地乎王矍然曰汝何以知之叟曰尝梦神告我矣指所卜之地以售今寝园是也方丞郡时居湖心僧舍梦有形状狞异而绣衣者乘小舟环绕数四诃问之则曰公他日当为地主故巡防尔既为守又尝梦其人言有召公者过小桥人之憔悴与支体不具者纷纷求拯援甚哀寻见所召者曰适所见得无动心乎此曹久不安居愿庇之唯而觉莫知何故后出郊过一桥恍如梦所见而道旁藁葬累累有暴露者王悟曰神岂以是望我耶悉为掩瘗之晩尝率乡人祷雨道士伏章王盛服端立左右见嵲屼久之暝而不跌顷之语人曰适觉神游帝所以闵雨告帝既许我矣翌日膏雨如注阖境告足翰林学士洪公迈载于夷坚志尤详神异之事固为难言如王之交于神皆明白而又有验于后故属纩之日起处如平时夜尚观书甫二鼓始觉体中有异集子孙告之曰时至矣了无怛化殆仙去矣呜呼王真天人也王风姿秀挺襟度粹夷忠孝诚笃恭俭谦勤皆其天分加以好学善持论春秋二丁必具盛馔祭先圣于家塾率子孙拜之四十年未尝废每曰熟读论语一书平生受用不尽又喜诵孟子间举二书之疑与客反覆论辩又摭其防而为言曰食色虽重礼义以安之富贵可求非道则不处又旁取释老二家而为之説曰爱欲烦恼对治法门又曰愿有情皆得度无情保长生书之坐隅以自警尝有方外之士书广大慈悲方便忍辱八字以献其徒复为之辞几数百言王书其旁曰广大圣之事也慈悲仁之用也方便智之功也忍辱谦之徳也防要在此奚俟多言其人愕而退葢其所存者如此喜玩法书字画温秀如其为人赋咏赓酬愈出愈新多记诗词笔端富丽棊品甚髙皆其余事居闻则以此自娯也寛厚有余事秀王夫人尤谨迎养在官退食娯侍夫人必勉以恕服膺慈训不严而治未尝案一寮属作尉时有部使者责以躬督人舟王无难色使者见王徒步亦悔之后其子将丞属邑久之不敢进王趣之且曰何待我之浅也终为剡奏丞至感泣燕居自怡申申夭夭无疾言遽色侍侧胜冠者众童丱纷如也皆假之色辞第戒以谨守儒素下至臧获未尝怒辱之不以贵盛自居尝见丞相魏文节公于山间先屏驺閧及门下车趋就宾庑呉兴太守旦日拜表仅毕而谒已入矣宾客至前少贱亦为之加礼总角朋游虽寒左皆能记忆至録其小字以示不忘乡人为真率之集以势位辽絶不敢有请王曰非所闻也竟与之周旋自奉至薄食不重味器不华饰衾襦用布浣濯纫补不弃也买屋而居稍加葺治詹事王公十朋为守叹曰某起书生筑屋尚穷事力意邸第必极轮奂之美今见之使人媿叹亲旧之贫者月有廪给嫁娶病故随髙下济之雨雪日久则令人走闾里赈施婴孩遗弃则募乳者收育之葢用之以义者则所不吝也钥父子兄弟出入王门晩预班缀时得进拜眷抚有加焉王在朝端山立玉色貂蝉宝带进止有度照映班列固已增重朝廷绍熙末年徃来两宫调虞密勿若不动声色而外廷属目倚王以为重造厀从容多有献替一语不露于人或有以传闻求质者但曰无之故莫得闻焉此钥所亲见者兼直禁林王之加恩两镇拜中令三制皆忝视草迨丐外而归隆暑中访别于官舍屏居海角不敢以姓名入脩门王赐之书且致酒殽之馈若施于敌已者铭于心不敢忘也王之讣闻识不识皆有殄瘁之痛惟明之人去思最深至流涕相吊葬既不及为执绋之役亟走五诗以寓哀挽之私王之诸子自少保而下远寄事实俾状王之行将以求墓隧之碑钥不佞窃惟王之抱负非浅陋者所能究识爰自建节之后富贵逼人名位日尊而所蕴自是无由表见于外人但见其养威重保明哲而已盛徳全美细事本不必书王自少涉厯至多克勤小物持循有素故能善始以终为一代宗工重臣正以平时践履积而至此故亦不得而略也敢具列之告于太史氏以备采择谨状












　　攻媿集巻八十六
　　钦定四库全书
　　攻媿集巻八十七
　　宋　楼钥　撰
　　行状
　　少师观文殿大学士鲁国公致仕赠太师王公行状
　　曾祖本累赠太师鲁国公妣陈氏赠鲁国夫人
　　祖登故任承议郎累赠太师魏国公妣陈氏赠魏国夫人
　　父师徳故任宣义郎累赠太师楚国公妣时氏封魏国太夫人
　　本贯婺州金华县大云乡安期里王公讳淮字季海年六十有四状
　　王氏系出太原五季避地至婺居义乌之鳯林后徙金华遂占名数八世为儒至鲁公守道自晦始辟家塾延名士以训子孙政和二年魏公以科第起家知潭州湘潭县是生四子次曰师心继踵世科仕为吏部尚书终显谟阁学士其幼即楚公也倜傥有大志义风为乡里所敬故翰林学士何公溥志其墓公生于靖康元年六月七日幼颖悟粹温凝远寡言正色顾瞻步趋率有彛度力学善属文绍兴十五年由漕荐擢进士科调左迪功郎台州临海县尉郡守萧公振一见即以公辅期之郡事多委公裁决捕盗应格不就二十三年秩满循左从政郎萧公帅蜀辟以自随已而召还诸公争欲罗致公曰受萧公深知故奉亲为万里行讵为利禄计耶既归授国子监书库官改主管吏部架阁文字二十七年为省试防检试卷官知举汤公鹏举荐除枢密院编修官冬兼检详诸房文字二十八年改左宣教郎八月为秘书省校书郎二十九年兼呉王益王府教授既入馆屏远人事益读未见书假休亦入抵暮始归一时名臣汪公应辰史公浩虞公允文陈公俊卿刘公珙雅相器重三十年再攷省试知举朱公倬尤知公诏举台察荐公及史虞刘四人四月擢监察御史六月迁右正言首论大臣矜势以养尊小臣持禄以遂私二三执政以括囊为智以引去为髙愿陛下正朝廷以正百官体貌大臣勿假以权刑赏黜陟之柄一聴于上使号令无纷更官吏无数易则其他将不革而自去上欣然嘉纳公自以不世之遇论事益切其大者论时宰初无素望偶中科目权臣引之要途致位公宰窃弄威权动循覆辙假封駮以行其意嫉风宪以沮其言既罢政又论其植党营私懐谖迷国竟镌其职又论大将刘宝之在镇江私殖货财隂交权幸方命掊克之罪而罢之此外遇事必言言之必尽时高宗更化之初兴滞补弊公所言无非经纶要务尝谓道揆正于上则法守明于下乃者用事之臣持己私以専国柄四方奏请有送部勘当看详措置之类当处以无心总要聴成以诏废置而已今乃均是事而有前批后批之殊同是法而有元降续降之别情法不相当则云更合取自朝廷指挥自知无法可行则云如朝廷特降指挥于本部成法即无所碍变旧章而惑观聴有司失其守而名实乱矣欲望明诏大臣令各以成法来上尽去宿弊或依违迁就则坐以违制御笔令三省六曹遵守此实公之相业也眷遇日隆且将大用三十一年正月转左奉议郎四月丁楚国忧上闻之恻然因谏议大夫何公溥入对就令传防慰问亟有金缯之赐隆兴元年服除孝宗励精政事妙选部使者是冬除直敷文阁福建路计度转运副使除科盐之宿洗滞讼之寃枉治最上闻乾道改元召赴行在陈责难之説必欲致君于尧舜又奏监司郡守数易及内治外治之防尤详上皆赏难且曰卿居言责有补治体四月除秘书少监又以公端厚诚慤五月兼皇子恭王府直讲六月兼国史院编修官未几皇孙降生申乞检照典故有沮之者与外任三年闰七月转左承议郎十一月起知江州四年奏事改建宁府仍旧职对祥曦殿陈择将备器简兵足食四事又言差役关征赋籍酤水旱义仓典狱御军之要既赴镇人熟公仁厚炷香以迎莅政尤以慈祥清简崇风教务节俭为先明年就迁转运副使寻有召命言者尼之公亦力辞而止始建谿用浮梁潦水则撤去行者告病公命以石为之既去而桥成榜曰平政生为立祠八月转左朝奉郎六年六月改两浙西路提防刑狱公事入奏闽中利病及建剑汀邵上供银悉施行之奏事毕上令一至东宫皇太子以师儒之重加以拜礼公于详谳之际尤切哀矜直欲使无一人之狱又切戒豫借折帛之扰冬转左朝散郎七年天申节上寿奏浙右水灾欲令许浦水军任疏凿之役又言州郡任情或以轻罪编置失太宗奉法除奸之戒赐田之家或取民间已佃之田所当禁止县之推吏当行重禄盗贩货配加详上曰议论切当朕所简注八年十一月除太常少卿十二月兼权中书舎人九年闰正月兼权吏部侍郎二月兼太子左庶子四月兼权直学士院七月除中书舎人仍兼直学士院论军兴以来上下相沿事干机速则先施行而后书押朝臣除授亦有先次供职者望申旧制正救于未行使天下不见其过九月兼侍讲十二月兼太子詹事转左朝请郎封东阳县开国男食邑三百户淳熙元年陈觉民非随龙而援例转两官龙大渊已致仕而越例求恩数执政罪罢而犹除资政殿皆封还之训词深厚得王言之体十二月除翰林学士知制诰兼侍读依旧太子詹事二年知礼部贡举上俾择文学行谊之士荐郑伯熊李焘程叔达三人皆被进擢张説罢枢密除太尉在京宫观力陈其不可竟奉外祠三月以东宫讲易彻章转朝奉大夫四月兼修国史兼实録院修撰公在禁林昼接夜对退不以语家人无得而传焉闰九月除端明殿学士签书枢密院事进爵开国伯公恳辞上谓卿存心至诚学有渊源及倚用之意且戒以推诚待遇将帅同济国事有曰人臣须是徇公不当邀权古人有愿公无权之説又尝曰枢密每事详审有未合法度处必将上理防其善朕亦从容多暇又称遇事无私详练谨密深赖协济四川制置使范公成大奏郭钧驭众无术几致生变命龙雱体究上曰成大所陈则钧之罪大雱条奏亦有不然者公奏雱谓其留心军务但绳治弛堕甚严乃是称其所长然谓僻于自用克剥侵渔势不可复留因荐可代者六人又奏江西捕茶寇真是有功行赏太滥却须核实此皆大节目也其他应酬边事如湖北之夷人占城之劫掠皆因事制宜随即帖息髙宗庆寿奉上尊号为篆宝官进爵东阳郡开国侯三年申议使汤邦彦使囘上怒金人无礼公奏天下为度惟当讲自治之防以待之四月国史日厯书成转朝散大夫八月授中大夫除同知枢密院事上又称公尽公无私禆益为多签书枢宻院事赵公雄留身奏事上又语之曰王某难得卿宜同寅协恭傜人姚明敷已就禽而率逄原擅入多杀文州蕃部渐就安业而李昌祖诱杀降人公皆谓不足为武徒伤好生之徳上皆令体究责罚上言中宫躬俭诚信太子温恭俭薄本朝后妃多贤朕自以为幸所少者则是功业未成公奏功业虽中主可成齐家治国非上圣莫能及上曰然徳行为本功业次之尝宣谕十年来欲令宰执进呈退将得防文字再具熟状进入朕再行审阅批出然后施行既免専擅之嫌且无迁令之患参知政事李公彦頴奏曰此光武以吏事责三公之道也公奏唐制宰相奏事止是口奏曲折或赐茶而退即作圣防施行国初范质等系前代旧人懐不自安始日具事目进呈退就殿庐批防然后上焉今若再经审阅然后付外则事无过举人无可议亦保全大臣之一端也翌日又命进拟仍注乡贯于臣寮姓名之下公谓除授当论贤否不事形迹诚贤耶不敢以乡曲故旧而废苟曰非才亦不当以己私而庇之上曰善郊祀充仪仗使礼成进爵开国公四年六月除参知政事时宰席久虚公与李公同行相事五年三月知枢宻院事十月拜大中大夫枢宻使公在右府忧边思职约束诸军擅差白身人任职事拣汰筋力未衰屯驻离军人改陞等为合入差遣禁黎州所部邀功生事抚存草羌山招到作过人措置归正添差员阙及冒名承代之弊安边鄙以懐远人动中机防江西赖文政郴寇陈峒李接之变淮隂刧寇等公应酬羽书号令赏罚明审平当上亦称其毫厘不差又尝顾签书枢宻院事钱公良臣曰王某临事至公遇事不曾放下卿宜恊赞又曰向来大臣不知兵所以用兵多无成功今卿等究心军务朕复何忧钱公亦语公曰近郭棣尝云防宣谕王枢使在西府数年不曾错了一事六年四月日厯书成转通议大夫八月防要书成转通奉大夫九月明堂充礼仪使或请主兵官置亲军者宰执谓主帅不可无此如韩世忠置背嵬卒能成功上欲令三衙建康主帅相度闻奏公独曰若令主帅相度孰不愿置此军恐内有肘腋之虞外有尾大不掉之患世忠等辈当艰难日握兵于外置背嵬等军以募死士今无事而置此他军必谓主帅自有私人不肯为用又请受赏给势须加厚怨望日生万一有警使之择勇敢出死力亦何不可上曰卿任腹心之寄长虑却顾如此真善谋者也尝论立贤无方而或言闽人不可用者公谓固有章子厚吕恵卿蔡京蔡卞然曾公亮苏颂蔡襄陈襄亦闽人也江浙固多名臣亦有王钦若丁谓辈顾人主所以用之如何尔上极以为然七年八月诏公今后垂拱殿及后殿奏事并免宣名赐宴隐秀上曰朕比来临事未尝茍且近欲按军法诛成光延等王枢使言平常寇赏格比北敌战功减半议罚亦宜如此朕释然而悟称奨久之公复奏曰败军之将罪固当戮圣恩溥博遂从寛宥臣何力之有十二月四朝正史书成进正议大夫食邑实封满万户封信国公公执政累年谨守成宪执内降之难行者张説之子荐以水教溺士卒褫官封还叙复诏命至于再三乃止守边綂兵之官各当其才孝宗明见万里公区处军务率皆合宜眷意益厚公归美君上无一毫矜伐之色人望愈归之八年九月拜右丞相兼枢宻使授光禄大夫封福国公累月亢旱至是大雨霑足人心闿怿公奏事力辞上曰卿直道自将知无不言朕所信用卿而不宜尚谁宜者又曰卿等朕所倚信当尽言无惮公对曰有君如此茍为缄黙岂不辜任用之意右丞相赵公雄罢政朝中蜀士率有去意公曰若宰臣一出而引用之人相随以去是激之使为党也皆以次进迁于是始按堵矣大拜之初好进者蚁附逾月无所更易或问之公曰此正奔竞之秋若骤尔陞黜非惟有骇观瞻尤非平日所喜也旱势既广力赞荒政起李椿于休致以次对帅长沙知南康朱熹擢浙东提举以为郡国之倡两路出粟専济边郡归正之阙食者借贷二麦种子戒饬检视官司甚严孝宗遴选从臣皆出独防版曹阙贰俾公择才因荐曾逮周嗣武皆从之尤见责任之意公为闽漕时侍御史李处全尝论公召命至是公谓处全久闲若不録用将有私憾之嫌奏起知处州同列皆服公之仁朝士有论朋党始闻五鬼七殇之目者上以为问公曰此乃不得志者所为示之以静则无事矣金使魏正吉朝见执书未进公谕以礼而正吉防行欲退公即奏请皇帝还宫降防别日引令馆伴议之次日卒如仪而去枢密副都承防王抃窃弄威柄招权纳贿军机边事輙用白劄子径作得防行下朝廷又不预知士论籍籍无敢斥言公忧之已久至此颇甚造膝极陈上始为之动色既而欣然开纳曰非卿尽言朕不闻此当为卿斥之后数日上又及之公奏近习弄权人主鲜不以此受谤一旦斥去中外无不服陛下之明防既而宣谕欲改用文臣公曰救弊之初当有以新天下之耳目力荐萧燧以待制为之上尝谕丞相直谅无隐君臣之间正欲如此今后有合处分事只与丞相议之上曰朕欲奬用直言以起治道而好名之士至于以虚为实毁誉乱真岂朕所望公曰诚有此病然不可因噎废食必欲兴天下之大利除天下之大害非奬用忠言不能济也防章頴轮对上以为言涉沽激全无根蔕自王蔺以言进用一传而为刘尧夫此后如周洎郑建徳辈妄肆臆説相师成风不少示以好恶则此风遂扇而章頴又有甚焉欲批与外任以卿前奏故留至今公奏顷以象纬失度陛下畏天求言搢绅当不讳之朝以言相髙耻不相若虽入于激讦而不自知士风如此良亦可贺或加阻抑则有讳言之谛莫若奬其切于治道者好名无实置而不问以示优容则自各安其分矣上称善久之丰储仓蠧弊上闻有司请穷治公奏将有不胜治者欠数虽多厯年亦深吏已随所犯流配官则更易已多难以令见任人独任其责上即蠲之知防州林栗奏谭汝翼之罪而汝翼亦伏阙诉陈有防索案而栗奏谭省劄上怒其擅格君命镌秩罢之大理当汝翼死罪公以其与夷人杀伤略相当又诣阙声寃欲贷命编管内地处以不死潜消奸宄之心又奏栗亷介有才学此亦无他上曰少俟复职除二广监司恭涪忠万饥公奏去嵗荒政施行略备蜀远旱伤尤当赈卹乞就江陵及总所各拨万斛以济之职事官阙上令先及侍从荐举人公拔其尤如罗防陆九渊彭仲刚刘清之并与职事官莫叔光赵巩除删定官武臣邹诩乞大减任子之数以清宂官上付外集议公奏去郊尚远姑令熟议若行之当自大臣始遂定宰相十人执政八人侍从六人卿监四人带职员郎以上三人致仕遗表裁减有差上曰张大经説近日差除颇协人望亦欲卿知上又曰黄洽称成都除留正甚当以得人为贺朕谕以近日进拟莫非公道二人皆台谏也公奏圣主在上贤不肖较然禀受圣训庶几寡过敢不竭诚以图报尝因进拟宣谕曰选得甚当丞相于人物不茍如此公奏臣于人物恐不能尽记自有手记有繙阅十余过而不得其人者何敢轻也九年七月为明堂大礼使九月拜特进左丞相进封冀国公监修国史日厯提举编修玉牒详定一司敕令制词有曰似不能言而智足以决天下之疑如不胜衣而勇足以任天下之重士林诵之是日梁公克家拜右丞相同心辅政上益倾任之公首以用人为己任以馆职及郎官多阙欲召试及选治郡髙第者为之于是荐召蔡戡谢师稷周颉尤袤林枅郑侨罗防郑锷等又以张枃傅淇徐诩王正已京镗等分为监司一时翕然称为得人户部申明赦文蠲阁税租之外其余赦所不载者欲起催则洊饥方苏恐致重困公奏尝令计之为缗钱三十七万有竒若朝廷补其经费方可蠲放上慨然从之明堂讫事上以任子减前郊几半公奏仁宗时韩琦等减任子犹不免纷纷陛下行之既尽人情后效不止此也十年以太夫人将八十久任机衡求退甚力上不许尝欲行推排事公谓同列曰非不知其利以臣寮所请而行犹或可缓若作直防则奉行过当利未及而害先之吾辈在此见民所苦当如疾痛之在身可不救乎天长水害七十余家或谓不必以闻公曰昔人谓人主不可一日不闻水旱盗贼礼曰四方有败必先知之可谓人之父母矣因拟周极安丰军公奏跅防之士缓急可用临难不顾其身小亷曲谨者未必能之平日爱惜人才正为此耳对境报金主归上京所差人使权止一年公既陈设备之详又谓接伴亦不湏遣葢彼既止吾使之来亦难受彼之使上意恐啓争端已而敌又报使人更不差发上曰卿言乃验于今岂非真庙谟哉十二年十一月为郊祀大礼使髙宗庆八十议典礼赏赉甚详既被命撰尊号册文又为礼仪使礼成转两官力辞恩许囘授十三年三月象纬告异求解机政章四上不允九月公丧长子求去愈力天语开勉又不敢去国史院进四朝国史列传秘书省防要为礼仪使玉牒又进书力辞官进封鲁国公十四年以旱又求去上一日以手札问枢宻非古制晩唐不足法欲罢之人吏并归三省公奏庙谟雄防非臣下所及未敢轻对乞少俟筹度已而昼度夜思基命之地军中禀承号令习熟见闻一旦更张非所谓振士气又批贞观开元兵强天下其视唐末密院岂系轻重哉公又奏祖宗规模既定难以轻改上令促拟指挥且曰此于兵将别无利害公奏唐之盛时兵柄在外藩镇权重不无疑贰故置监军事从中覆后患其难制又建本兵之地谓之内枢天子临朝亲加裁决实收天下兵柄以制外重于军中岂无利害与其行而中辍孰若小忍以待大业之定其事遂已髙宗不豫公诸依唐贞观四年典礼权不视朝以见不遑安之意逮升遐扈从于徳寿宫门外一时典礼皆参画成之充撰諡号册文官及陵名庙号充上册宝礼仪使公撰册文号大手笔称天定諡众説竞进髙庙之号公力主其议及定永思陵名因山之役事绪非一皇太子参决庶务于议事堂调防尤多兵部侍郎林栗乞增置遗补御笔欲除薛叔似许及之二人资序才望相当否密具奏来公复奏曰陛下方修废官遴选在廷难逃圣鉴虽非臣所敢预知然二人资序才望实与官职相当上乃出命葢孝宗无事不与公议如此者非一谨着其大者公又以亲年益髙上章丐外议政复不茍同十五年髙宗祔庙礼毕请益力五月除观文殿大学士判衢州内殿朝辞襃谕劳勉至于再三退辞东宫慰抚尤厚宰执百官郊饯奉版舆还乡极衮衣昼锦戏防之盛又以便亲求闲秋提举临安府洞霄宫明堂大礼加恩积食邑一万五千户食实封五千七百户十六年嵗旦谐乡校讲释菜序拜之礼齿于韦布间二月光宗受内禅以诏书咨询初政略曰卿曩以经术羽翼朕躬以徳业股肱圣父周旋政地十有四年凡国家利害生民休戚与夫因革损益之宜可以禆朕者其悉以告朕将受而行之公奉诏感泣遂奏疏曰初诏求言中外之臣咸得条奏不遗旧臣复加特诏臣受国恩至深至厚此而不言臣则有罪天下之事莫难厥初厯陈尽孝懋徳奉天敬民用人立政六事又言髙宗寿皇如尧舜而以禹处陛下又力言禹之所以继舜者以对有防建节开府仪同三司防魏国薨服阕日降制公执丧孺慕悲泣无时不肯少近滋味仲秋中使传宣抚问赐内帑银绢七百匹两为赙公亲具表谢才数日忽语诸子曰六十有四卦气已尽而衰苦衰病如此其能久乎主恩未报母葬未举为恨耳遂乞休致口授遗表戒子孙忠孝无一语及他前一月大星陨于第至是神色不少变夜漏下一刻黙然而薨实八月十二日也拜少保致仕遗表上闻两宫震悼辍朝二日赠少师赐银绢一千匹两亲属一人添差本路干官以防葬官其子若孙七人防典甚备殄瘁之叹中外所同绍熙元年十二月甲申葬于婺城之北十里许隆寿之原绍熙二年赠太傅五年赠太师皆以诸子陞朝该大礼恩也娶何氏左奉议郎知温州瑞安县绅之女封冀国夫人后公十二年薨子八人长曰模通直郎监西京中岳庙次曰枢朝散大夫新知岳州军州事次曰机通直郎监西京中岳庙次曰朴迪功郎次曰栋朝散郎通判临安军府事次曰檝通直郎知绍兴府上虞县事次曰橚朝散大夫新知辰州军州事次曰栻修职郎新监台州支盐仓模机朴皆先卒女三人长适故宣教郎通判平江军府事姚頴余皆蚤卒孙男十三人俨承奉郎仪伦俱承务郎亿将仕郎俌承奉郎脩承务郎侑仍承奉郎佖偃俦信倓孙女十一人长适廸功郎新建康府府学教授程珌次适将仕郎姚元特次适姚元哲次适从事郎信州贵溪县主簿赵汝鍨次适将仕郎丁嗣延余未行公神宇秀整雅有丰度清虚粹夷望之自是风尘表物加以问学邃深词藻赡丽蚤步清要舆望已属中虽邅回晚乃际遇孝宗皇帝以不世出之资直欲鞭笞四夷以遂大有为之志一时进用多趋事赴功之人淳熙以来益务内治选任儒雅厚重经远好谋之士而公为之称首君臣相遇千载一时国家左右相之下则有参知政事右府则有使知枢密院同知签书凡七府公独遍厯以王端揆近所未有也孝宗聪明果防临照百官公以寛厚精深调娯万务守法度行故事大纲小纪持守无失取人才则先器识治民事则务优容理财则不为苛急论兵则尤极周密赏不遗劳而裁其滥刑必当罪而归于寛中外之官各当其职方内乂安君相儆戒上无骄盈之迹下无危溢之忧至今言治者必称淳熙之际焉天资谦谨辅赞弥缝而藏诸用者外人不得而见其所荐进能尽其才而避远名迹若不自已出葢有受恩而不自知者冲澹寡欲自奉至薄食不重味衣至十年不易素不喜酒外物一无所好屏絶声色之奉一意笃学聚书数万巻无所不观虽机务业委退坐静室饮食亦不释巻夜则使子弟读而聴之制诰尤有体要一时文学之士皆出衡鉴上选词臣必以密访之有诗文制草奏议四十卷藏于家聚族余百口上奉慈亲既极其诚敬友爱诸弟任子恩先以及之抚息遗孤居无惰容家人不见喜愠之色不治生产门无杂宾功缌之惨素服尽礼皆当于古人中求之钥不肖再防朝行负丞太府忽有容台博士之除上问班序反下若左迁者公奏议礼之地最当择人而近嵗乃以序迁臣所以为此者欲重其选也钥何足以当之有以见公知遇之深虽以私讳不及就职至今不敢忘公之薨一纪钥之投闲亦久矣枢等以行状为属将以上于太史氏仰惟公之备道全美宏才远业钥何足以知之谨叙次爵里履厯行实之大槩参以见闻而书之葢公之为善不可胜书徒恐辞费又不敢以溢美也呜呼髙宗擢之言路不及大用孝宗眷倚最久经纶未究而乞身以去光宗以旧学之重待以为政而公不胜丧矣此搢绅之所重叹然自古称君臣遇合之难而善始以终者尤为罕遇如公之受知累朝哀荣终始士之致身至此者有几亦可以无憾矣谨状




　　攻媿集巻八十七
　　钦定四库全书
　　攻媿集巻八十八
　　宋　楼钥　撰
　　行状
　　敷文阁学士宣奉大夫致仕赠特进汪公行状
　　曾祖元吉不仕妣何氏
　　祖洙皇明州助教累赠正奉大夫妣陈氏累赠太硕人父思温皇左朝议大夫直显谟阁致仕累赠少师妣王氏封恭人累赠越国夫人
　　本贯庆元府鄞县武康乡沿江里汪大猷字仲嘉年八十有一状
　　惟汪氏派出黄帝得姓尚矣然自厯代以至本朝未尝有一显者宣城鄱阳上饶四明诸郡大率皆出于新安英济王庙食千载后裔繁衍宦路相遇多讲宗盟祐陵时大司成澥以耆儒名翰林学士藻以文章显尝谢司成荐举止用张衡思赋汪氏龙鱼及檀弓童汪踦事且曰遥遥谱牒之相传没没衣冠之不振虽更魏晋之远莫厠崔卢之间槩可知矣丞相伯彦首相髙宗遂为佐命之臣绍兴间签书枢密院事勃枢密使澈俱至大位子孙宦达相踵端明殿学士尚书应辰以重名崛起虽不至公辅而道谊风烈足为一世师表此其尤盛者也公以文昌旧臣厯仕四朝康宁耆艾独殿诸老抑其次焉今汪氏所在众多几如王谢家岂族姓盛衰亦有待于时耶公之曾祖处约而有士君子之行受知范文正公王荆公正奉为乡先生文行淳备沾丐后学少师绍兴初为太府少卿两浙漕使风谊尤髙搢绅推重生四子公其仲也始越国方娠公之从伯父梦应真受生产于叔父吏部鄞县丞之官舎生而岐嶷骨相頴异四嵗诵孝经能对客问学中所讲论语孟子輙述口义以示同舎一日千里侪辈皆畏之绍兴七年以少师遇宗祀补将仕郎调右迪功郎衢州江山县尉公渐渍义方晓畅吏道若老于州县者所部百人黙识姓名及干力之优劣輙得其用分乡警捕境内肃然钩攷滞讼防之以理嵗在甲子洪水稽天发廪为粥以食避水者又取盐商大舟救之存活为多时方申兼经之制以尝试南宫公余肄业再荐漕台遂中十五年进士乙科秩满闗陞左从事郎为婺州金华县丞处事益明期限必信文引可以质钱至有以润其屋者豪民陆氏析产嚚讼案牍纷积公诘其要谓祖屋枕山长兄据其前而使诸弟由山蹊以出公曰此最其不平者按图更分已得要领又诉义逊及赡茔嫁姑之厚公曰尔父兄同力起家义逊有法奉先冢嫁诸姑岂得不厚一妇以众钱买田托以嫁资公攷妇家户籍不满半顷复取均之且谂之曰若送所司一门无全人至亲不复可相见汝家破矣命讲长幼之礼叹服而退时户部侍郎李公椿年建议行经界选公为龙游县覆实官约束严峻已量之田隠藏亩步不以多寡率至黥配盛气临人无敢忤者公独曰愚民不识弓步不善度量若田少而所供反多须使之首复乃可并行李公问当何如公曰凡有不实许其自陈俟验实与改正悉皆施行受赐者已不知其几既至躬行阡陌唱弓量之目则已黙计其广袤之实吏运筹久之无毫厘差观者以为神凡事俱有方略邑人鼓舞旁县皆取为法事毕躬纳图帐李公又欲以十保合为一图仍与邻都犬牙相入公曰一保之图用纸二百番已无地可展又从而十之不惟不能图画亦安所用之徒重劳费无益于经界也由是诸郡俱免催科办事谈笑而了不失忠厚二十年丁越国忧星奔哀毁悲动行路服除为严州建徳县丞二十四年饥民啸聚炽甚守御调度多出规画以讫无事分都赈给众中指一夫诘曰是某都某人也葢居两都之间而冒请者械系于前余多引去事已徐释之又尝逊荐牍辞受输皆人所难能明年用举者改宣教郎知平江府昆山县旋遭外艰既造朝有达官使献生财之説将用以为荐公曰财不可生也生财者必害于民宁甘心寸进耳遂谢之差总领淮西江东军马钱粮所干办公事金亮犯边馈饟王师髙宗廵幸供亿百出公佐其长以办羣工扈从咸知公名三十二年赐绯鱼袋改干办行在诸司粮料院文书盈几目不给视公间摘一二无不切中老吏惊叹谓未有也或言货务左藏库有羡储朝防以诿公躬自检校得其实以对隆兴二年四月参政钱简肃公宣谕淮东辟为干办公事九月改充参议官内禆幕府外按边陲海泗唐邓之弃钱公执以为不可公亦赞之虽不得尽行终免仓猝之变者宣谕司之力也迁大宗正丞乾道元年兼吏部郎官主管侍郎左选又兼户部右曹有蜀士理和籴酬赏吏必欲以小节取防公曰在法有旁照可验许比类而行即取其同类者并上之省吏沮抑尤急公力争之自是始为定例六月轮对钱公先荐于上乞与之言察其人物公奏总覈名实责任臣下因才而任毋违所长量能授官毋拘流品又乞表荐宗子随事録用止注目久之谓辅臣曰疏通详雅有议论今日有用之才也除礼部员外郎公自登第尝习宏辞科应用之文足以行意在州县时守将多委以笺奏南宫名表一出士林诵之此外无他职务同列言于庙堂谓公拨繁治剧有余而清简太甚丞相洪文恵公以此谕公七月遂兼吏部侍郎右选九月除吏部郎官主管尚书左选庄文太子初建东宫妙选僚寀是月以公兼太子左谕徳太子侍讲两日一讲孟子多寓规戒庄文深所钦重尝出龙大渊禁中所进侍燕乐章谕宫僚同赋既退公谓同列曰燕既不预无以措辞若出于御制或储禁为之犹可赓和郑衞之音近习为倡非讲读官所当预也白于太子而止二年为省试参详官参政林公安宅以户簉同知贡举就除谏议大夫自言去场屋久以攷校事属公公为之恊心焉讫事日欲邀公议论辞不徃林既罢政独免于评议六月除秘书少监髙宗圣政书成进读于紫宸殿徳寿宫道山清髙领袖名士职当修神宗以来防要而旷嵗不举深惧典故散逸率属分纂上闻之为置局命宰臣提举书奏五朝之大典始备金国来贺四年正旦借吏部尚书为接送伴使上阅语録见公敏于酬对处事有体滋向之寻兼权刑部侍郎六月兼崇政殿説书八月兼权给事中孝宗厉精民事访问不倦宿直玉堂夜宣对选徳殿赐坐从容导公使言时欲遣察官决狱畿邑公奏使果有滞囚亦且先次决遣事体太重徒扰诸县必又甚于监司之临按不得不谨于始遂改命通判以行公首以一言移主意自尔每遇夜对上多访以时事尝曰卿为侍从天下之事无所不当论朕毎厌宦官女子之言思与卿等款语正欲知朝政阙失民情利病茍有所闻可极论之公悉进所欲陈者奏对明白曲尽情伪上多耸聴而行之其造厀啓沃之际若讲义进故事论治道之要具有遗编亦或削藁而不传惟见于事功之实者谨书之以池饶信建水灾乞用澶州刘涣收买耕牛之法令州郡广收籴以备赈粜论役法则陈一乡通差物力均差均钱雇人官户例减限田之详又别白里正则専主烟火盗贼耆长壮丁则催科承引今取耆长雇直拨入经总制司并縁法意里正承役之初抑使兼充役者受害为甚至死必争又乞改定役法未可轻变广求众议而后可必须迟以嵗月若欲寛其困苦当先严禁诛求又论亭户不充役次以盐折税或有未尝亲熬波之劳居近塲监贷钱取息射利为厚且三公尚有限田而此曹独无定数反受官户隐寄又均和买于编民欲将家产及二等以上依官户充役又论给赐勲旧近戚以田一得指挥豪夺占据桀黠者妄指官之籍没民之户絶者以为献借势陵轹州县至不能谁何宁忍恵及一家而使人重罹其苦自今惟当锡以金帛使自求之又论籍没财产止可行于强盗囊橐官吏犯贜之人然朝为富室暮为穷民流离冻馁已自可念至有仓库纲运负陷官钱而致破家者宜有以处此欲应以欠负拘产不在给赐出卖之数计其租入偿欠既足则以给还使复故业以至废乡村私立税铺罢官监酒坊及陈万户酒之防尝因轮对论铜器之害则曰产铜之地不发浸铜之水渐涸鼓铸重费楮劵弊深泄于边境而法不严壊为器用而官不问若立用铜之罪重于销铜之人居官而使人为器用者坐以赃私罪则法乃可行论捕酒之害则曰民户遭劫盗者犹有官司可告盗既不敢肆毒邻里亦得救应今捕酒者空人之家邻里至前则诬以拒捕官司不复明白则是捕酒之暴甚于劫盗也杀人者罪止一身而老幼自若今一遇捕酒举家拘絷非法受苦则是犯酒之罪重于杀人也大率公之论事皆深切着明攷究详备玉音嘉奬尝曰卿前后所言皆今日可行之事臣僚所未及一一付外虽议有不同不尽见诸施用亦有遂着之甲令者五年再为参详官四月除权刑部侍郎兼侍讲职千秋官二年余孝宗垂意刑章哀矜庶狱公乞重修法令谓中兴之初首立详定一司自建炎四年六月以前着为绍兴法今四十年多编集监学贡举常平茶盐等一司之法而一代条章因革损益迄无成书敕局官多吏繁俸优赏厚因减宂官遽行废罢举数十年之法一切不省建炎以后续降指挥二万余条若不删其繁重定其当否有司率用新制而弃旧法日移月改轻重舛牾无所遵承使舞文之吏时出而用之以售其奸及今不为久益难攷乞明诏尽行编纂命大臣典领而选廷臣讨论庶几笔削必当以杜吏奸以一民聴上极以为然即令条具仍差大理二卿本部三郎官寺丞司直各一员公遂兼重修敕令详定官此四年之冬也他官去留不一惟公疚心修定以为己任推举详明通练之士以自佐访求旧吏网罗故牍若一司一路専法不系海行者即厘送之一时申严或虽系续降寻即冲改者即删去之于见行法中增损元文五百七十四条带修创立者三百六十一全删旧文八十三存留照用者百二十有八墨书旧文朱书新条年余书成进书之奏公所草也谓将前后续降参以累朝法意酌以四方人情攷订编入各有看详案册明言去取之因而例不以颁降欲申敕有司凡州县于新书有所未晓许条具申所当以元修因依行下孝宗取进本列于选徳殿之左右朝夕观览尝宣问所疑随即奏对上又取条册指问与所奏俱合嘉赏再三曰文字繁拏不易尽记留意所职乃至于此对曰此法将与天下共之况屡承宣谕敢不尽心他日又问如初遂亟称于宰执有忌公者遽入谮言赖圣明不以为信尔后屡更修定今凡再易矣其规画大率循公之旧而精力不能逮也上又尝问本职事刑罚黜陟岂无过差公因奏温台大水郡不以闻使之具析以守臣王之望尝为执政陈岩肖为从官特免违慢之劾乃移罪二漕各降一官上云亦觉未是待作一名目改正公又奏知其未是当明以示众若别作縁故则前失仍在不若径改之有防改正又奏知信州赵师严补籴前政所亏常平米方及半而坐擅用鑴两秩永不得任亲民提举李庚巳尝申明送饶州取勘亦以不行检察坐之且不得与监司虽欲示警而皆不当其罪案上皆得追改前命辩台民杨大任匿盗而能告捕不应坐以越诉即依条给赏仍免其罪论一案推结之法屡变防问无期狱讼淹延即令别行立法时尚书周公执羔韩公元吉枢密刘公珙以强盗率不处死无所惩艾侍郎林公栗为右司谓今之强盗非亲下手已杀人者类皆不死请依太祖旧法赃满三贯者皆斩公恐遂行曰此吾职也遂具奏曰强盗岂可恕用旧法而痛惩之何为不可惟是天圣景祐宣和以来益用中典太上与民更始非以刃杀人者一切贷死远近归心循袭既久寖失禁奸之意今已议为法六项犯者依法处防非此而但得财惟再犯者死可谓寛严适中矣此辈虽愚岂无黠者为谋知有可生之路志在得财而已所全尚多若不分首从虽不杀伤悉皆抵死则凡得财鲜不及三贯者此法既立未必能禁其为盗彼先以死自处则被盗者将无噍类为盗者无复全人究其极而计之死者益众矣陈公良祐为谏议大夫请取案例公以见定一案闻奏用六项法则死者十七人用见行法则才四人若如旧法则百七人俱死遂从公议借吏部尚书为六年贺金国正旦国信使归至盱眙得印榜云今后犯强盗并依祖宗旧法所有六项指挥更不施行到阙未及结局即以不得其职自列求去上闻其详即日复行六项之制至今遵用焉有请以大辟奏案如情理可悯即上朝廷若情法相当者止从刑部审覆行下公以为既经奏闻非有司所得自専当依旧例拟防降防处分尤见详审钦恤之仁监司按发官吏不得送置司州军根勘绍兴之良法也久而寖紊为弊亦多公申严之使见有违戾者并行改送勘院翻异当究问其词具申监司有诏物价腾踊以绢定罪者毎匹增为三贯公乞以钱定罪者亦如之其明罚敕法助圣朝好生之徳者未易悉数也使金之役权要为辅行公在朝累年于人甚周而介然有守未尝与之通至是惟议使事相处亦不为异惟不能过为奉承事已又疎之众服其裁正而其人自此不相乐矣时孝宗方欲经略中原使囘者或承顺防意过为大言公归首以为问因具陈经行所见闻者上曰如卿所言则未可为攻取计耶公顿首曰诚如圣训今日岂可轻动且湏益务内治以俟机防耳玉色不悦公又曰臣不敢妄论迎合闻者以为名言七月除权吏部侍郎九月兼权尚书再置敕局兼详定一司敕令先少师尝为吏部郎仕者脱兵火亡失文书诉者日集躬为辨析吏不得蔽建请改官状五纸之外许令改举声绩卓然公少亲见之自为郎尝厯三选以至长贰清通简要兼古人之长建明尤多率以先徳为法或曰今日凡事从窄非曩时比葢有务为沮抑号能任怨而至显用者公曰方且鄙之何忍效尤乎调官陈词者多孤寒之人于此不为留意使不得其平尚谓之铨衡耶由是郁者得伸滞者得速求者得遂人人感悦亦未尝屈法以从人其有不可明以告之退无所恨辨宗室及阵亡人女夫不当在七色之数乞恩科权官选人愿致仕者请以厯过岳庙为攷修正川广定差之弊命官被诉不经勘正者免闗刑寺注籍以妨差注县令臧否欲俟其任满奏闻案后收坐不当之人止就部检照免行下取防又条列部中留滞节目附赦施行皆欲去弊剔蠧使选法流通以为公私之便中使尝夜传防学士院袖出资治通鉴一册指唐沈既济论选举事曰今日有无此弊其説可与不可行来蚤面对退即呼烛草奏既入先厯陈数项谓事与今异弊虽似之其言则难行上曰卿言甚明更试一言因奏正恐言不能尽曾笔于纸深夜书写不谨上即令展读读毕不敢留中退至庑下又遣宣取且云更欲详观可遂留下宸眷日隆防当郊特差充卤簿使人知枋用有渐而忌者愈甚竣事力求外祠上亦知之七年正月除敷文阁待制提举江州太平兴国宫侍从馆阁诸公赋诗留题以饯行色今石刻存焉还乡四月起知泉州到郡遇事风生不劳而办郡实濒海中有沙洲数万亩号平湖忽为岛夷号毗舎邪者奄至尽刈所种他日又登海岸杀略禽四百余人殱其渠魁余分配诸郡初则毎遇南风遣戍为备更迭劳扰公即其地造屋二百间遣将分屯军民皆以为便不敢犯境后左翼军狃于盗赏忽又报侵犯径捕至庭自以为功公曰毗舎邪面目如漆黥湼不辨此其人服饰俱不类何耶察之乃真腊大商四舟俱行其二已到余二舟以疑似被诬公验其物货什器信然军人犹譊譊不已公谕其将曰使真是寇贼固不应纵舍既知其为商旅又岂得陷以深文始皆退聴即使尽入来远驿所贩黄蜡偿以官钱命牙侩旬日间遣行军屯城外有入盗库银者逾垣而出为逻者所侦反执而归诬以为盗而上之郡公已得其情仍械逻者使参对失银十二铤得十而遗其二主将辩数甚苦公不为动已而军士首伏即其所窖取之皆伏辜微公明察善处则俱失其情矣蕃商杂处民间而旧法与郡人争鬭非至折伤皆用其国俗以牛赎罪寖亦难制公号于众曰安有中国而用畨俗者茍至吾前当依法治之始有所惮无敢鬭者三佛齐请就郡铸铜瓦三万片舶司得防令泉广二州守臣监造付之公上疏极论其不可既犯中国之禁又为外夷所役独不与南外宗正司廪给嵗广久以为病公撙节用度増价以籴民始免于茍取公再嵗两求奉祠九年以治行尤异除敷文阁直学士再任赐衣带淳熙元年申前请始有兴国宫之命归次延平除知隆兴府兼江南西路安抚使赴阙奏事甫入国门即令引对临遣甚宠江上有篙师谋害主人而据其女因有资财女闻公威名密告县令公为究治得主人夫妇二尸于神祠之傍寃始获伸吉民王氏雄于财怒武尉之不容冒佃官地诬诉于州尉不屈夜归过其门使人折其足事逹帅宪公同奏其事且谓父子皆以赀得官恐从末减无以惩奸乞先除其名孝宗阅奏震怒径下所勘建昌军皆黥配岭海并坐推吏之受赇者江右无不快之五月茶寇赖文政等起湖北自湖南向江西帅司即令境上防托江西所恃惟赣吉将兵亟遣未及而贼已入境与吉兵遇一使臣死之以湖南曾戕官军至此又小胜止为逃死之计遂据禾山洞公遣副总管贾和仲总数州之兵以讨之和仲老将意颇轻敌或已议其狠愎难任然兵官无逾此人者未及出门而得防果以委之主帅调发而簉牧领兵职也武人谓朝廷専委凡事寖不相闗一到贼垒暮夜驱迫将士入山反为所覆不可复用又遽遣约降至折箭为誓人知其为诈而不寤贼立旗帜为疑兵由鸟道窜去两日而后知之六月初有防湖南令帅臣王炎节制如已入江西即令贾和仲綂率四路人马讨捕是时犹未委公及和仲轻举妄发将兵已溃贼势日张则乞就委江州都綂制月末始得金字牌令公节制大暑中兼程而进洪至吉七百里势不相及贼亡命习险阻常隠丛薄间弓矢所不及官兵驱逐接战十余杀伤相当多猝遇于陿隘之处交锋者不过数人余已遁去不知踪迹使荷戈被甲之士与之追逐虽欲列阵并力有所不可既逐入广而又复囘初就招安列六百余人后止余百辈则知所丧已多势既已穷而有许抜身自首指挥间有禽获者亦言本非凶逆若开其生路必来降矣遂以小榜具载指挥募人入贼贼云望此久矣茍得晓事文官来即当随徃提刑辛弃疾同议遣士人借补以行而公已罢尽复逃去未几兴国尉黄倬请行正合前説遂降公初以和仲败事自劾降龙图阁待制防有为和仲地者又降集英殿修撰后帅既以儶功受赏公遂落职南康军居住至四年自便十二年始得外祠十三年髙宗庆霈复龙图阁待制十四年再奉祠十六年提举鳯翔府上清太平宫绍熙改元尽复旧职二年致仕两朝即位之初皆有诏求言上又赐诏书抚问赐银合茶药公退闲既久无复用世拳拳忧国终不弭忘疏论天下事各数千言庆元五年十一月朝家优老特除敷文阁学士赐衣带鞍马六年秋初感疾七月庚辰薨于正寝遗奏上赠四官官一子娶楼氏封硕人先二十七年卒于隆兴男三人端中奉议郎两浙西路提举常平司干办公事立中宣教郎知婺州武义县丞沿檄归省弗可久留方将丐祠就养而公亡矣中将以遗恩补官女四人三蚤夭一适奉议郎知福州永福县事楼锵孙男四人之翰承奉郎监嘉兴府华亭县市舶务之干之辅之范硕人以淳熙五年葬于慈谿县石台乡龙潭之原诸孤将以十二月丙申奉公之柩合焉礼也呜呼公之为人几于全矣少而孝弟称于乡党长而声誉振于塲屋入仕则公勤亷恕施恵于民立朝则忠谅精白结知于君用虽不尽退而居乡髙谊特达四明素为义郡至公而忠厚之风益盛焉天性乐易于人无不容而风裁自髙截然有不可犯者其在朝行史文恵公有同年之好钱公知奬最深魏成公少小相处如兄弟蒋丞相同为宫僚王侍御伯庠实为姻家前后同时公乐于平进既无附炎之迹又不涉于指议公精敏而寛和处事有体其在禁路尤为梁文靖公陈正献公及今少傅周益公所知惟虞雍公与史魏钱三公不咸雅不相乐徐而避之孝宗察见隐微幸保终始方龙曽鼎贵一时诸公不事孙刘者葢寡龙在閤门闻谕徳之除亟称以为当有史官坐中问曰亦与之熟耶龙曰在此未尝徃来某少为三衢兵官只见人説江山汪县尉之贤如出一口闻者益以此服公之介曾向有简驩之嫌隆兴之屡贬南康之久谪既归而八年不得祠多其力也时硕人未葬岂不念归史公风公通书修好谓求进则不可不尔恐梗归计公叹曰若能为此前必不致相失竟达空函贻羞千载老矣一聴天命耳后得善脱史公深叹美此节每以语人谓不可及南康之行亲戚恐公未免撄懐或致摧沮公方挹送行者曰使某年近六十以恩科得官今赴星子一尉岂不为我贺其旷达类此既至乐庐山之胜杖履徜徉登临自适若将终身者借书郡庠益沈酣于史册上下数千载兴亡大槩下至稗官小説罔不该究涂中和渊明归去来辞平易精切视前辈无媿佳处或出其上遇觞容则使歌之王鲁公谓公不求复用公闻之曰求之庙堂而辞之君父非自欺乎既登七十即抗章引年求致其事朝论以为髙又予之祠再申力请其后诸公相继得谢遂为清时美事实自公发之尚书郑公丙贻书曰公少某二嵗先吾着鞭矣始少师以深仁厚义称于世尝曰事事上行方便物物上有利益此吾志也公又能推广之少师奉先茔素谨公之葬二亲皆力贫襄事规橅宏大纎悉周备乡人视以为式既毕窀穸假货经营久而冢舎方就庐居终丧拜埽之外讳日必亲荐羞于山间南城祖陇外家王氏奉川诸坟一一经理可为永久三妹尚幼竭力嫁遣俱得所归聚族寖众辟先庐房宇百余楹皆身任之内外百口独当家务出私财以佐用者二十余年凡公所得尽为诸院公费又以及女弟之贫者二外孙既孤收养至今官赋输送皆亲为之不以累兄弟又得整办无一金之负少师既任诸子晩嵗一以及伯氏长子行中次当及公位以伯氏子众推以与次子积中寻又奏其二子得中稽中又及季弟江州之子敏中既拘限员将复与叔弟之子阐中而不果然终念之厥后江州沿公之意命以一官甚惬初志而公之孙今尚有白丁焉两宫圣节非有疾未尝谒告子弟之已仕者必使之俱行曰汝曹世受国恩终嵗闲处独不能以顷刻之劳效后天之祝乎宗党有急以公为归产业素薄仅足自给纳禄之后用亦寖窘随力周施嫁人之孤女葬贫者之丧不知其几叙宗盟及累世外门姻党宗派条列号兴仁録以遗子孙使之不替亲好豫营美槚尝辍以予人至于再三无靳色家有一池邻里来汲每叹曰安得有财如水以济人之欲乎力既不及遂率乡之人为义庄首割二十余亩以为倡众皆竞劝至三百畆又得郡中益以絶产二顷凡贤士夫之清贫身后不给者量多寡周之买地立庄于城西门之阿亲为约束防闲曲尽可谓无穷之利庠校自兵火草创嵗久寖圮劝率巨室且为之文谓崇释老之居以徼福不如新夫子之宫以助风化首创仪门闻者不约而趋黉舎一新冠于东南冬至嵗旦序拜有规主盟斯事少长以礼推年长者为学宾遇释菜则为祭酒自编于布韦之间以为一乡矜式凡里中义事率自公倡之宾客造门必与钧礼不问远近必亲谢其门性不喜饮而好客觞豆不至过丰而情意周备嵗讲寿席自为歌词皆安分知足之语人多传诵防者不下百客手自劝酬连夕不厌貤及僮仆无不霑给间赴宴集必尽主人之欢危坐笑谈虽达旦不先退真率之约觞咏琴奕未尝以爵齿自居此皆终身行之后生之官多以巻轴求教公乐于训诱随所职一一以告能行公言者多着能称真一代之吏师也成就人固多矣而荐举非名士不预枢密大资政叶公翥方为掌故公一见识抜于稠人中尚书钱公象祖侍郎刘公孝韪史公弥大经略潘公畤屯田郑公锷签判沈公铢皆卓然者其他汲引光显于中外有知人之称晩更笃学如少年书生有适斋存藁二十册观书手抄曰适斋备忘十七册取唐宋名公诗集编为诗韵四十册又有漫録训鉴等书端中等方防稡俟他日锓木以传今藏于家钥曾祖金紫娶翁氏公祖母陈氏翁陈出也两家少师为表兄弟行又甚相好先君工部遂缔姻焉公之硕人又钥从伯父之女交婚至今如朱陈然先君依甥馆钥辈生长外家防外祖教育之赐事诸舅如诸父受知于公尤深且久公为礼部秘监时钥留侍侧防客使金皆许侍行晩而侥幸与表兄华文阁直学士陈公居仁继登从班居素切邻公既谢事而钥得奉祠六年之间有行必从有唱必和徒步徃来殆无虚时剧谈倾倒其乐无涯去嵗老母年九十公少十嵗乡闾合庆元夕之后箫鼓相闻暮春方止嵗晚公既为真学士老母亦进封信安郡太夫人郡奉诏防均致粟帛羊酒之赐皆为一时之盛平时慕白乐天之为人仕俱至尚书白以五十八归休犹一出为京尹公之归又先二年而寿过之以适名斋宜静名室画履道宅图于屏且书池上等篇于其顔后又易以无可奈何之歌诗造平淡能道人情曲折和达哉乐天行等篇置之集中殆莫能辨也钥尝与公同阅石林避暑録话论乐天事甚详公厯言出处大槩慨然而叹谓吾非敢追配古人而大略偶似之钥遂録于册益公见之赋诗甚工以公比乐天尤切公曰虽不敢当然足为不朽之荣矣遂砻石寘适斋中公既有疾时问安否一日奉版舆过公笑语竟日不见少异才隔再宿有报公之疾变者亟走牀下则已不可为矣药石禬禳皆所不及呜呼公岂厌尘世而径仙耶何去之速也内行修饰名节纯全寿考令终几无可憾惟仙风道骨必谓上寿祸起非意最为惊痛闻公之亡者无问贵贱大小骇怛赴吊相向而哭俱为尽哀乡之达尊郡太守而下至庠校之士相与设奠而寓哀于文皆盛徳之感也钥痛彻肺肝固已不堪若太夫人之悲恸罙不忍闻行道之人所共叹也诸孤以葬日迫近未遑求铭于当世儒宗俾钥叙次行事窃自维念爱我抚我莫如吾舅而知舅之详者亦莫如钥公之名位至此小官时事不必屡书痛惟侍坐之次公厯言入仕之初以至通显凡经区处者嵗月姓名一一不忘闻见所及既不可胜书谨择其可法者备载之不嫌于详也他日定谥法秉史笔者庶有取于斯焉谨状







　　攻媿集巻八十八
　　钦定四库全书
　　攻媿集卷八十九
　　宋　楼钥　撰
　　行状
　　华文阁直学士奉政大夫致仕赠金紫光禄大夫陈公行状
　　曽祖砥故不仕妣林氏
　　祖嘉谟故赠右朝奉郎妣黄氏赠安人
　　父膏故任左朝奉大夫太府少卿累赠特进妣蔡氏赠安康郡夫人汪氏封咸宁郡太夫人赠新平郡夫人本贯兴化军莆田县崇业乡孝义里陈公居仁字安行年六十有九状
　　惟陈氏胄出姚虞为世着姓后汉文范先生以来世系蝉联皆可推攷七世祖司直避五代之乱自光州徙于泉之莆田国朝陞邑为军至今衣冠不絶特进宦游联姻四明遂着籍庆元之鄞始特进来依甥馆公以建炎己酉生于奉化未及月而寇攘蠭起亲党窜伏穷山公在襁褓不作一声同行相与言曰此贵子也少长頴悟性不好弄厚重如成人十嵗已学属文特进以文章气节望于朝始分教汾州佐延康张公克戬守城捍寇知恵州值曾衮之变径至贼垒譬晓之贼气夺而降为御史四明有僧法恩谋不轨而事觉或请屠城以示四方力论多杀非圣世事得防赦不在法恩之籍者又争之谓籍余万人其实不足稽据况皆胁从愿悉寛宥两州皆赖之其大节如此宜其有子也公幼时侍立闻汾州事能愤然激烈特进为泣下且曰此儿当大吾家特进尝语之曰似闻欲以我使敌固不惮行汝能任家事乎公曰大人恵州见贼时未尝反顾今尚何念某虽幼敢不勉特进益竒之甫十四嵗而孤执丧如礼新平夫人挈以依外氏誓终靡他公尤尽孝养相倚为命勉之学益自刻苦有一日千里之敏外祖少师外祖母王夫人抚爱如己子以特进遗泽补将仕郎调信州铅山尉连取漕荐绍兴二十一年登进士科特进旧与秦丞相投分至密时御史多由此大用尝风特进论一二大臣坚拒之而抗疏求外坐此左迁而弗能害也时秦公威柄方盛喜公取世科或劝一见可得美官公曰是有命焉终不自通铅山当孔道盗贼出没公设方略部分而厉使之盗不得发尝以公事忤泉使及行县以威胁公公请纳告辨白退束装以俟劾使者竟负媿去继之者翻以此知公授永丰令改监行在防检赡军激赏酒库所籴塲隆兴元年孝宗修髙庙圣政妙选僚属时参政范公成大为和剂局与公皆自筦库中兼检讨官二年攷满当改秩既已进巻丞相寿春魏公使金公尝学事之辟公为书状官时和战未决敌兵在淮北人请恟惧公以身许魏公至境上议久不定突骑大至上下失据公欲上马犹从容举酒告魏公曰先生冒寒且釂此觞观者壮之既退京口寻复北向真所谓飞矢在上行人在下遣谕敌兵开道而入皆引满以待魏公察公无惧色唶曰仁者之勇也卒遂成礼减嵗币而还公之赞画为多改左宣教郎以奉使赏转两官差充诸王宫大小学教授时魏公日贵乾道元二年间进秉国均公方忍贫需远次闭门读书未尝求进初虞雍公一见竒公欲引以为用公不欲就六年始赴又导公言兵谢不能退以书抵之谓有定力乃可立事若徒为大言终必无成幸成亦旋败雍公为之动色逾年始为军器监主簿明年宗寺阙官竞谋摄事以希宝牒之赏俄得堂帖权丞宰执谓公曰求者纷然择不求者授之轮对奏立国之要在规模先定陛下非无可致之资而规模未立孝宗初颇不怿曰朕未尝不立规模公奏陛下鋭意恢复继乃通和和战守三者迄今无定论不知何者为规模上曰此则随机而应公复奏发号施令使人必信可也今朝令夕改人得一阙临时更易尚不能保外间至有前降指挥更不施行已差下人别与差遣之类此不可以不戒以録本纳政府雍公曰适已见之规模即前日定力之论某今益知此言之当也迁将作监丞国子监丞秘书丞再对奏文武并用长久之术陛下奬进武臣深得持平救偏之道正恐未必得智谋勇略之士或多便佞轻躁之徒又非兼用之本意上曰只为文臣太胜要当扶而正之又奏圣虑甚至但又不可过恐复至于偏胜又奏边民盗马事宣谕直防行下少蓬去位公専省事台察奏太史局生所学浅陋请増三二书以试之公顾同舎曰国家禁此等书严甚不应用此増试无敢忤御史者公入奏上称善即寝前议议者不乐公乞去相君坚却之且曰上方誉美未巳将上则御史不安是年郊恩赐绯荐摄礼部郎中尝奏论台阁宜多用明习典故之士上曰知名之士试举一二公奏如周必大洪迈久在禁林不待臣言李焘莫济岂应弃之侯国上欣纳甫数日首召李公寻再请差知徽州时朝行三数人以故去皆乞免对公不欲为异亦乞免谢辞上指曰陈某无他可令陛辞而行临遣甚宠且曰方欲用卿乃遽求去卿其清省狱讼尽心民事政成当召又谓大臣曰陈某论事明练貌类汪大猷曽丞相曰是其甥也淳熙四年赴郡郡自五季杨行密割据刺史陶雅宿重兵赋入倍旁郡祖宗削平每下寛令又以山多田少米则输八折十绢匹当重十二两徽独止十两左帑忽加退剥守遽使如令民益不堪控诉彻闻上慨然欲蠲之出自睿防谓申旧制恐悍吏或能重为民病乃命并输十二两而举郡所输之数率十二匹而蠲其二以絶并縁之奸公适当其时官吏奉行过当拣择太精公即谕告而痛革之时版曹威严无敢忤之者公贻书谓天子节经费以恵俭瘠不能推广圣徳吏则有罪自今茍中度程随至輙受敢豫以告已即自以名衔受输植二表于庭有中度而遭抑退者抱所输立表下老校抗声以告亲为分明之钞至随即批销人无留滞吏不得揺手实恵确乎及下秋苗益选良吏减加耗之甚者石可四五升民徃徃里赢以归徽之政甚休而得民之深多此类又连嵗大稔米至不论钱民以为数十年所未有也郡有大溪嵗晏民未病涉忽鸠工造渡舟数十艘莫测所用梅霖暴涨遂得以济始知公先事远虑之效自是嵗一举行抵今赖之既新军资库造阅武亭复于郡庠创御书阁甚伟皆取于余财民不知役聴讼明敏剖析滞事情法曲尽或至千言邻境有诣台省愿得公定防者御史府索案去官吏创见为之股栗公略不排比径以授之御史亟称于朝曰古之良二千石也既受代吏民遮留真有截镫防桥者公由他道去父老或送别数十里外生为之祠去郡十余年遇生日郡人必来拜寿后赴武昌取道郡中犹聚防掲旗填拥道路亡虑千万人非素有以感其心顾能尔耶还朝入对襃谕再三首曰新安之政甚好从臣台谏屡为朕言且举卿所防水利之讼为之赏叹不已奏劄四篇皆依奏付出其一乞编类隆兴以来寛恤诏令有曰法久则易玩事久则易怠惟申加戒饬有以儆其观聴则千万年犹一日也上读此数句至再曰可谓名言其二论绢赋匹数既减吏胥市例大有朘削恐后日复有苛取重扰乞加告戒上曰变法之初赖卿尽力方成实恵正恐后人未能遵守寻即御批行下本路监司常切觉察如敢违戾具申尚书省取防重作施行初在郡因奏五事末章极言归正忠顺过于优渥而战士反轻虽曰猥多固自有十三处战功之别此辈皆出万死防勲之人今老矣添差已罢廪稍牛给至丐于市军士叹恨有解体者乞明诏优恤以示终始念功之意坚后生图报之心上览之嘉叹防驾幸白石大阅即以是日出命再添差两任衣粮全给三军为之呼舞至是上又称向来五事中论战功事甚当此曹既曾为国尽死力岂应老不加防卿于职事之外能用心采访尤见为国公逊谢玉色甚悦且曰便当用卿自是受知益深矣翌日谕大臣曰陈某详练敏达为政极有声奏论又切当且留为郎以俟用遂除户部右曹郎官防要书成奏篇适在除郎指挥之后特防转行朝议大夫且语丞相曰治行方为天下第一一官不足道尝兼摄度支贰卿欲援嵗例从南帑借贷公曰用度方殷援例或不从则无防去嵗明堂借拨左帑金帛莫若径乞拨还上初以借贷不可为例知为还拨即许之贰卿曰公之先见乃尔耶再兼礼部防枢属阙员方以着庭名进拟上曰陈某今何官对曰今为郎上曰岂有人才如陈某而可久为郎乎即除枢宻院检详诸房文字二枢不受私谒差遣恩例悉令投牒送检详所公为之攷令甲酌故实可否立决右选翕然归心年除嵗迁徧厯左右司三年至中书门下省检正诸房公事天下事上于政省者无不闗都司公处事明审持心忠厚议论寛平咨白又为明畅执政晓然易从间有不可随事辨析终归于是乃已退亦不以语人诸公由是开心相予纲餫调拨展转失序谓如湘潭来赴升润江西却上荆鄂之类道里回远费幸滋繁公尽搜故牍攷阅程限择其便且顺者更之计嵗省导行费等百余万缗赏典不预军屯得米既便且速尝因轮对及之上曰非卿忠于体国谁能及此又叹曰似此非一端本为贪赏如此郑重人乐因循故不能改耳荒政方急事有便民者立为禀行徽旱尤甚蠲放至八九万缗严婺亦且十万防有论徽饶二守捄荒无术又有言流移多二州之民上震怒皆至追停自是守令罢者相踵公奏长吏不能奉行黜免为宜但送迎费重文书防絶职业且废今既罢去其太其者余或有闻请姑从鑴秩以责来效上深纳之先是文书之下六曹指定勘当者三日之限或逾月不报公擿其尤者绳之长贰径白宰府请从阔略公曰六卿虽尊事在有司安可慢令吾位固卑所以纠六曹者安得以尊挠法卒治之朝纲为肃刑房狱案如山翻阅不倦一以平心应之谓有罪幸免则寃者何告以故平反虽多而无失刑士夫陈理恩赏改正过名有所拘阂者一至都司鲜有克济公曰吾岂卖恩者若一切沮之则吏愈弄权失职者何赖躬自疏白不以属吏有任满赏为部吏所格者公诘之乃曰指挥中有自今后之文公曰前乎此后乎此者皆得之矣指挥本欲从寛今乃为汝辈舞文之具耶径为放行且请删此三字以絶吏奸又捕盗赏有执续降为言者公曰格改之法不可用乎吏骇服大礼之后埋雪纷至公为之裁订择取七一皆当改正丞相难之辨论数四艴然曰检正自将上则可公曰丞相以为多耶某于二百人中精覈得此皆坐罣误而沈抑者愿推内沟之念而行之固争不可退各疏其冤状且欲引去丞相径以公手疏者将上上一阅之即曰陈某精审尚复何疑便与施行庙堂尝啓拟某人能文上曰朕但闻陈某能文尔是嵗摄侍立者三尝因旱求言公应诏乞公卿务行寛大顷嵗监察御史京镗极论从窄之弊已防开纳此风未革殊无和平气象闻者韪之仲冬上谓宰执曰欲令陈某奉使闻其有亲能为朕一行否试谕之公囘奏有贱息可以奉老亲惟命之从遂借吏部尚书差淳熙十一年贺金国生辰国信使正初陛辞公尝兼领左藏三库上首曰每以繁剧相浼备见忠勤但非所以累贤者耳祖宗用人不拘清浊全才湏详试乃见公奏毎恨驽蹇不足以共烦使襃谕非所敢当也使还除起居郎入谢上曰卿端静自文将处卿以清要久矣去嵗欲用为谏官今日立螭不必多谢论圩田多势家所据使水无所潴复无所泄圩田未作嵗多丰稔作圩以来水旱屡告利害甚明上称诵久之又曰卿今在迩班凡有所闻悉当忠告防西掖暂阙即令摄事曰朕亟欲观陈某词命兼同详定一司敕令上曰朝士中如陈某惟善是从所谓心平气定之人也明年春兼权中书舎人泛恩滥赏封缴无避有察官奏旅榇之殡寺院及十年无子孙祭省者许自与焚爇公即缴论谓如此则缁徒之无赖者得以借口而子孙之不肖者亦得以挟诈请増为二十年必经涉郡邑为之勘验得实方许埋葬仍标识以待其家寻访上大悦从公之议曰台谏给舎多成一律如此方见和而不同时金使不通人情多疑公因对上问卿比出使见其情状果何如对曰必不动自古敌国欲有为必匿其壮士健马今呈露无余又其上下习骄以兵为讳决不轻举顾在我不可不备臣以为外敌不足畏而内患不可忽也前郊祀四日除中书舎人人益知上眷之渥陞兼详定既谢上曰已将宿斋百宂中忽记得卿未为真岂应更过二郊耶公曾以足疾求去问劳尤笃且曰当自处一方赐卿湏是就补中有去风药乃佳移时方得出奏劄论上有恩恵而小民不预名为寛逋负足以恵顽民耳名为赦宥罪足以恵奸民耳愿因庆赦尽放天下五等户身丁四等户一半上笑曰正合朕意乃于赦中行之公在词掖最久论事不为苛细而诏令有不便事闗国体人所难言公輙论奏率防报可安定郡王乞封妾为夫人公以葵丘同盟事缴奏他日入对上迎谓曰所论子彤事极痛快且是有补风教朕为之击节不已奏事讫求去上曰今气宇大胜前时何为及此对曰进退之义所当讲明况近列乎上曰朕用卿之意殊未艾又尝论朝廷之事失于好详君人之道贵在执要今陛下亲细故而忽远猷事末节而紊大体愿深思汉明帝黄老养性之言俯循唐刘洎多记多言之谏举纲要以御臣下省知虑以颐精神上曰迩亦自觉丛脞远近大小之臣未曾及此尤见忠诚次日语辅臣陈某之言甚忠卿等相与持守簿书细故可省即省不必繁琐自今亦当少降指挥中书务清方是朝廷之体全在卿等留意熟复其言可也后数日王丞相以外郡财赋事奏上曰前此方言之如此则又非陈某奏劄中意朕不欲自催几钱此当责之监司方説不可丛脞不应又尔丞相以下媿谢此事已编之圣政中阁老李公巘出疆以阙官奏上曰陈某一人足办不必更差他人内相洪公迈典贡举复命兼直学士院王言俱出公手应之不繁上临朝尝曰官欲择人信非虚语向来中书或用三人今内外制独陈某一人当之略不见其难时因逻者兴狱公奏长吏帅属有赃不劾至烦陛下自用耳目既非执要之道又恐人不自安乞诏内外长吏各公心攷察陛下端拱责成可也伺察之风诚不可长又论列圣徳泽至深自熙丰变更崇观侈靡利源日以浚广脂血日以朘竭今赋入数倍于昔而大农调度略不少寛日以益甚圣心焦劳固欲省赋以寛之而养兵所仰有不可阙然今日曰养兵明日曰养兵是终不可为岂不深可虑哉愿诏大臣博议絶浮费汰宂兵以其可省之数定为蠲除之目所以续民命而寿天下之脉岂止召和致丰而已哉上皆是之一日从容谓辅臣曰陈某老成凝重可大用葛邲亦其人也又曰使是人坐庙堂自然安靖和平天下本无事庸人扰之耳秋复丐外上固留且曰卿忠厚而疏通朕大用之意已决切勿旷也冬髙宗升遐医官王泾死有余罪止从鑴官编置公勃然必欲寘之极典率同僚俱入奏省吏谓无前此公曰台官既许全台省官独不许全省乎极论之得防贷命杖脊于都市刺配筠州无不快之给舎久无连衔之举至是复振矣思陵之役台察漕臣相继以戒苛扰节宂费为言公独奏欑宫应办事重期迫不无繁扰议臣不得不以上闻陛下不得不加申饬臣剽闻沿路八顿只作二顿翻滚酌献神幄亦欲转移酒果微物三日一易过为裁抑四方何观愿存大体毋至削弱以全送徃之孝徳寿宫官属兵衞宜与寛假上瞿然曰人但以浮宂当节不思反失钦奉之意忽泣数行下曰向非卿言朕亦未悟尤见忠荩更降一诏明示朕意如何对曰不必降诏前日诏百费自内库支罢诸路州军贡献已自明白但乞持之以坚则圣孝有光矣上曰卿毎事尽忠而知体久欲置卿于经筵适无阙近諌大夫有阙深欲处卿亟阅班簿在职已二年不应下迁少湏径为中司可也公力辞不敢当上曰祖宗时必用淳厚忠直者为之卿正其选又固辞上曰别思所以用卿数日兵部尚书宇文公价对方及欑宫事上遽曰若欲省费防然不可公与权礼部侍郎顔公师鲁俱久次宰臣奏各二年有半矣上曰顔某奉使囘即与为真陈某则更欲少俟近及三年以其代言论事皆得体又甚尽忠俾久留后省湏殊迁以报之十五年五月新平已被疾求对力丐外祠以便医药上却之且曰卿毎毎要去可见易退即日当峻迁非平进也对曰臣岂敢以求去要进上曰尊亲寿几何何以致疾公对曰小人有母何敢当尊亲之称具以实对竟不许去公再拜复奏恳切上为之蹙额眷眷不已虽许留劄子退及家则不允之命已颁上方之药踵至次日旬休十一日欲下除目宰执奏已遭内艰矣上嗟恻久之亟赙以全帛公哭过于哀公卿吊者不惟惜公之去国而尤虑公之几于毁也服阙除集英殿修撰知鄂州鄂号难治唐崔郾所谓土沃民剽杂以夷俗非用威莫能治者在今日最为重镇三司鼎立尤费调娯及公为之从容泛应三司如一家军民帖服郡计仰商征公总大纲加恵行旅而课入倍蓰人情翕然尽心力为之三四月而领略江山得坐啸之适政誉流闻以为前后所无有寛赋劝耕旷土加辟筑隄捍江水患遂除兴国沔鄂之间私铸聚众至数千人巢穴深阻寖成盗敚公闻之曰势已滋炽缓之则害大急之则事生诸司欲调兵公曰计必出此然民兵习知地理可使大军持重以为声援不足平也密召总首谕告纎悉俾图之不逾旬枭其魁以徇余皆纵使归业始以奏闻仍乞分戍以镇其地郡有案乐寮以养穷民病夫嵗久渐隳公为増大之具器用给公田至者如归焉绍熙三年进焕章阁待制襃治行也秋大比计使以外郡士子附试公固持不可则径以势临攷官公度其必致纷争五夜躬至棘闱之前叱外郡士毋得入哗者始定屯兵数万军民有讼平心而处随轻重曲直牒军中治罪主帅既乐其不相侵亦不轻贷由是感悦而知惮去郡数年人皆祠之不忘此岂驱之使然哉秩满移建宁府俗尤劲悍动輙杀人公始治鬭殴尤严于为首者环视不劝止亦且连坐鬭者为之衰息闻浦城有谋弄兵者戕一家数人邻里扰动公召左翼戍兵五十人授以方略计日擒之崇安又有因告籴而杀伤者寻亦捕获今上覃霈公与二使者议此辈皆乱民茍赦之不惟死者含冤将复出为恶矣遂诛之而待罪自列境内肃然郡苦多讼葢有専以把持诬诉为业者家已致饶凿空造事吏因为奸日不暇给公亲笔数百言疏其情状示以法禁且戒属邑无轻受妄诉受者先坐之举必行之令严反坐之法自此缿讼顿清矣寛宿逋十余万又代输下五等茧税民以生佛称之公在鄂渚政声行于江湖间建去行在所不远朝家益知公为详改知镇江府适当洊饥请粟于朝谓郡有余赀不应公再疏曰旧将所留缗钱十有四万不能籴三万斛以支兵食尚不足何以为振业计又不报直以书抵丞相曰丞相平昔以爱民称一旦得政岂应遽变所守畿甸之近尚委而不顾遐方远徼且将若何某愿乞身以归不忍千里之民徒为饿莩也始许称贷公分画详备讲究深切委遣僚属事无遗虑犹以为未尽乘扁舟屏驺衞时一到给散之所茍朝去而暮可还者皆不惮徃有弊即惩有劳即劝至诚恻怛无不感励吏胥亦习知公劳瘁之意至不忍欺人人如使君临其旁阖境均及全活数万计他郡流移者亦及之邦人以为自昔赈荒未有如今日者也始米价翔甚虽给粜以平之正恐不继又告籴于荆楚远商闻之曰是陈待制耶俱告于湘北计台愿以米就粜计使胡公瑑以书来曰公之恩信固有以孚于商贾此事殆古所未见米舟沓至价遂以平郡民不知饥之为害也前守造闸于丹徒镇欲取江潮以灌漕河而地势髙仰水终不登公为之撤去改造石防以泄霪潦父老因公按视罗拜谢曰固民所愿不谓使君虑及此也埭下巨艘连樯栉比江浒公问风涛猝起汝曹安得无患合词对曰沈溺时有之顾无防以避耳公访问旧有海鲜界港嵗久湮塞亟徃营度鸠工濬治民旅相贺谓自此可以无恐矣又造二巨舰以济扬子之险皆为永久之利尝有一僧投牒自言结庐濒江每为逻卒所侵扰愿行禁止公察其庸悍诘之曰距此几何曰在镇江江隂之间各数十百里公曰吾得之矣地僻而介于二境官府既远盗贼出没汝必为之囊橐僧惧甚立命尉曹掩捕果得盗数辈其中多为便房曲室即破壊之悉寘于理撤其屋以增养济院籍其田归焉吏民惊以为神咸曰此巨蠧也非迅雷不及掩耳未易鉏治自此奠枕矣饥民既苏帑庾赤立几不可支商旅久服公名愿出于涂课入增羡公不欲多积又代下户之输嚚讼未息公自以向者三郡令无不孚此邦独未尽服是吾之过也乃罚俸以自咎百姓咸悦宪使何公异闻之曰韩延寿之闭阁复见于今具列政绩及此事闻于上三山谋帅公为首选加宝文阁待制邦人挽留不可迓吏至或诋之曰尔辈乃夺吾慈父耶赴镇过建上父老欢迎如过徽时喜公容貌不衰无不以手加额福之属邑十有二有去城数百里者豫戒令佐毋得诣郡専以静镇之推所以治建者行之八州初入境领帅事狂民有啸聚者公念攻之必散入旁郡分遣迓兵数路要截如指诸掌裨校奉成算以行贼计穷酋豪度不能脱皆自经余数人定罪有差胁从者纵去奸盗为之屏迹治宗子之横暴申蛊毒之旧禁蠲买盐之宿逋优贡银之市估内侍干办啓运官忽折简相要公恶其桀傲劾去之庆元三年二月召赴行在长途冒雨得疾及闗遽剧既平待对萧寺又为岚湿所乘疾复作力请外祠至再始进华文阁直学士提举江州太平兴国宫六月庚戌抵家甲寅疾势遽变遂薨于正寝甫归即语诸子吾之病病矣仕至禁从五绾郡组事君临民不敢有媿于心今日无可憾者惟先茔之碑未立义庄规矩未备汝曹其图之其为我上章休致寻有防转一官致仕遗表闻赠金紫光禄大夫娶王氏赠朝议大夫居隠之女封令人先十三年卒赠硕人子男六人曰巩宣议郎曰革曰曅曰芾通直郎新知湖州武康县曰卓宣教郎新知绍兴府余姚县曰阜承奉郎巩先一年卒革暴未命女一人未嫁皆前卒孙男四人允恊承奉郎允迪允修允谐女五人长适绍兴府乡贡进士石榘次许嫁王埜余尚幼硕人葬于鄞县丰乐乡横溪西奥之原诸孤将以十二月甲申奉公之柩合焉公性资浑厚风度凝远胸次洞然而临事甚密与物无忤而见义必勇和气袭人望之而意消至诚待物不能以形遁忠孝笃实始终不渝耻言人过寸善必取不以己长望人而喜人之胜己自奉如寒素而周人之急则不计有无善与人交久而逾敬道广而能周虽有强戾鄙俗之人一与之处自然降心非意相干恬不之较彼自悔忸待之如初推贤扬善不遗余力无一毫媢嫉之心人以为不可及而公出于中心不自以为长也自为小官所立已不茍出入朝行奏论一于纳忠知无不言言无不聴推诚荐士有味其言一时推挽多名流有致身法从者林公栗防州之罢上怒未已公力救之杨公万里由秘书监漕江东上疏留行皆人所难献替甚多而不自表暴故天子信之而士夫推服在都司尝以论事忤王鲁公久乃信服曰吾之益友也知院胡公晋臣同省尝曰旧闻名而未识面今自以为得师也给事中王公信每语人曰陈公一片心地所谓海内少双少以文受知于魏丞相汪端明应辰进学不倦文亦愈工尚书韩公元吉称之曰文词温润有制诰体异时必以名世正献陈公尝荐于上曰前御史陈某在太上朝挺然为名臣今其子贤而有文金玉之徳絶似乃父文恵史公屡执手曰观公人物器业必当鼎贵在相位时恨不得相成尚书程公大昌曰陈同年文章今日之巨擘而政事则龚黄当反出其下待制杨公曰陈公海内名胜某平生之知己也周益公尤爱公之文时以佳句诵于百僚上又荐之孝宗尝曰某交游多矣耐嵗寒者惟公一人此相知之最深者也特进之徙于鄞田庐之在莆者悉与羣从鄞才有租四百斛仲氏蚤世尤爱其季毎以自随特进捐馆新平命公中分以与叔父后以特恩补官卒老于贫公时自窘于用而周防其家甚至试郡奉叔母与板舆俱行葬送婚嫁一力办集二子诸壻及甥又皆仰给久而弥笃二女弟适张氏王氏夫妇俱亡矣以张氏中女嫁曾严州集又嫁其季女王氏妹生一子曰澈新平尤爱抚之今上受内禅公在建命之奉表遂补文资莆中宗族生事死葬无不被赐从弟翟仕于南而殁其兄雃方教育其孤而雃又亡公取其季以来爱之犹子也遂联入太学兄子肇颇友爱而贫无以自存公以叩益公益公为感动遂官之公又命诸子斥田二顷略用范文正公义庄规矩以给宗婣三山之行昼绣有光族党接踵至戏下待之如一捐俸以给之亲故有急无不周防待安康之族不异汪氏义襟特达人有难及徽州招三衙军立表于门有愿行者躬阅之有一人疑其气度不类卒伍问姓名曰雍彦恭详问之则泣下曰有先人之遗泽可以仕厄贫故自弃为此公恻然既饮食之命取文书来为召保任奏上且给其费命下又抚养之至数年在都司有稚子诉其父官广中嵗余不得俸竟死厯劵具在即堂白下左帑代支令本郡偿纳仍饬诸道小吏俸不以时给者劾长吏在建有妪自言前推官之家夫妇俱没二子乞食久矣求自便公访其实乃华亭柳氏即为辟官舎给常平之粟取布帛于私帑为之买田又教以学去又以属代者公之及物类如此者众三事尤其著者公自宰掾以至禁从无嵗不上丐外之请或劝止之则曰叨在要涂不可待君相厌薄而后去晚临四郡在外八年后来者多已得政或为公称屈则笑曰前辈有言人生五马政不恶与人处处为春风故能不薄其官奉职日谨精力徳量皆不可及所至恵利及民水旱有祷率应如响若有相之者尤善因其俗以为政寛猛适宜锄奸无所顾忌抚恤善良若不可觧于心去徽之后尚为长虑论夏税和买着在甲令两数有差更法以后臣既去郡乃悉输十二两是欲轻而反重请并从定制上从之徽人闻此感徳深矣僚吏各尽其情乐为之用贤者推毂恐后间有按劾皆甚不得已而后发一吏一卒不至属邑各置一厯守宰亲笔徃复吏不得窥情实具见如对面语不待钩距出竒而政成于户庭矣未尝以私喜怒施一棰亦不妄用一钱非有疾故不谒告惜官物如己物治公事如私事每曰要当一日必葺而便坐萧然自谓凝尘满室澹如也遂以澹名室公退则读故书尤熟于班左摘其精要为一编名曰撷芳故公之文温厚尔雅有二书之风有奏议制藁二十卷诗文杂著十巻藏于家诸孤将版行以传世厯任四朝出藩入从饬已甚严了无玷缺天下之言长者莫先焉钥亦汪出与公俱生长外家公见老母及舅氏尚书每兴如存之感待中外诸表俱厚钥既奉祠无时不过舅家闻公之归谓当春容里社乡人已有一舅二甥三学士之谣天乎何夺吾表兄之遽也始公荷孝宗隆眷埀上政涂而以忧归今春召还谓必枋用及门而病不能朝终不得究经纶之蕴岂非命耶呜呼姑无问此以公之仁原有余竒厐福艾意必享上寿而年不及七旬以卒尤为可痛也薨之日上而士夫下而儿童走卒识不识无不伤叹内外姻党哭之尽哀五郡吏民以次致奠且道其邦人闻讣涕泣防为罢市殆传记所罕见也诸子承公义方各以材器自奋巩尝魁国子监芾两以漕荐上礼部卓登绍熙元年进士科积善余庆其在兹乎将芾等泣拜求状公之行知公之详无如钥者又以旧所闻审于母氏舅氏谨书之将以告于太史氏而请諡于朝若处乡治家之法皆公之余事也不屡书谨状




　　攻媿集卷八十九
  </div>
  <div class="pagination">
   <a href="攻媿集_page70.html">
    上一页
   </a>
   <span>
    ...
   </span>
   <a href="攻媿集_page66.html">
    66
   </a>
   <a href="攻媿集_page67.html">
    67
   </a>
   <a href="攻媿集_page68.html">
    68
   </a>
   <a href="攻媿集_page69.html">
    69
   </a>
   <a href="攻媿集_page70.html">
    70
   </a>
   <span class="current-page">
    71
   </span>
   <a href="攻媿集_page72.html">
    72
   </a>
   <a href="攻媿集_page73.html">
    73
   </a>
   <a href="攻媿集_page74.html">
    74
   </a>
   <a href="攻媿集_page75.html">
    75
   </a>
   <a href="攻媿集_page76.html">
    76
   </a>
   <span>
    ...
   </span>
   <a href="攻媿集_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
