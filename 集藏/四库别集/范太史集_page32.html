<!DOCTYPE html>
<html>
<head>
    <meta charset="UTF-8">
    <title>范太史集 - 第 32 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>范太史集 - 第 32 页/共 36 页</h1>
    <div class="content">　　左侍禁妻范氏墓志铭
　　君范氏京师人曾祖守斌赠左司御率府率祖文玉内殿崇班父滋累举进士隐居自适君既笄归于郢州防御使越国公之子左侍禁子闵性质温粹仪度端雅喜习笔札尤嗜书史事舅姑勤孝姑爱之如已女中外宗族一无间言元祐四年五月癸未卒年二十有三三男曰伯度次早夭曰伯庠一女九年二月已酉葬河南永安县铭曰
　　范本祁氏陶唐之裔嫔于宗子令仪婉懿宜其家人弗克永世











　　范太史集巻五十
　　钦定四库全书
　　范太史集巻五十一　　　宋　范祖禹　撰皇族墓志铭
　　昭信军节度处州管内观察处置等使检校司空开府仪同三司赠太师追封崇王諡孝温墓志铭
　　王讳宗瑗字君玉太宗之曾孙鲁恭靖王之孙濮安懿王第十三子英宗之弟也嫡母王三夫人王氏韩氏任氏所生母耿氏以王贵封徳国太夫人仁宗赐名补右监门率府副率歴左清道率府率右监门卫将军右领军卫大将军右骁骑大将军龚州刺史治平中英宗谓辅臣曰朕自即位罕见都兄弟心实慊然宜以正官奉内朝冀时得顾视迁真州团练使神宗践阼迁宪州防御使改邕州观察使三夫人改葬濮园王护丧如礼还拜镇寜军节度观察留后王兄济隂郡王薨神宗临奠因诣濮王祠堂王与昆弟序班祠下神宗劳问甚悉遂下诏曰因谒濮祠顾瞻诸伯叔父形容齿髪皆非昔日深用恻然除崇信军节度使封汉东郡王今上嗣位授昭信军节度使检校司空开府仪同三司王性沈静喜愠不形于色器质浑厚容止荘肃虽疎贱必冠带见之而寛大无所不容居室器用不尚华侈衣服纯素食无珍异爱人好施振恤急难亲族之贫者多赖焉英宗入居储宫委王调防神宗习之世务意甚勤切徳国在堂王禄未丰显怡顔养志服御玩好凡可以顺适其心者罄其所有无所不为英宗雅称王笃孝徳国病逾嵗王昼夜省视席不安寝衣不缓带灼臂祷请无所不至卒不起居丧哀毁徒跣扶柩以至墓所表乞庐墓终制天子虽夺情不许深嘉叹之自徳国薨不迩声色独居静处出侍妾数十人元丰中从幸琼林苑命射一发中的神宗称赏赐与甚厚神宗不豫王处一室忧见于色外人不得入者月余闻宫车晏驾号恸不食感疾失语逾年稍复自支常追懐神宗眷遇之厚虽久而哀不忘居家嵗时祭享必先期处别室斋洁累日然后行事恭恪无少惰燕闲诸子侍左右教以忠孝皂有过必三犯然后罚闺门上下雍睦严整宗室亲戚多指以为法喜读左氏春秋厯代史书晚年无疾方食于正寝神色精明如平日忽不语少顷而薨年五十有六实元祐三年五月癸亥讣闻天子震悼辍视朝三日制服苑中哭之百官慰于崇政殿门太皇太后同临奠恤其孤恩意甚厚归赗赙别赐金帛加等赠太师追封崇王諡曰孝温命入内省押班梁惟简内供奉官刘永年入内省髙品季祁防丧事六月甲午具卤簿鼓吹出殡于城北乾元福圣佛祠王先娶彭氏武昌军节度使眷之孙女封英国夫人今正室刘氏昭化军节度观察留后与之孙女封嘉国六男曰仲伊右监门率府率早卒曰仲诘右武卫大将军永州【阙】
　　哗曰仲皆右千牛卫将军十女长夀县主适东头供奉官任懐亮太康县主适内殿崇班徐珪秀容县主适文思副使程逹卒永宁县主适西头供奉官胡天经和义郡君适西头供奉官周轸卒遂宁郡君适右侍禁夏悦同安郡君适左侍禁彭訽长乐郡君适右侍禁翟士永文安郡君适右班殿直周泾次在室孙男十人士耑左班殿直士迈右班殿直士苛士碌皆卒士士仇右班殿直四人未名女八人长早亡余幼九年二月已酉从太皇太后之丧于河南永安县永裕陵之西铭曰太宗诸孙安懿多子英宗承统藩国奉祀于穆崇王宗邸称贤治平之初有命自天帝曰嗟予伯仲叔季咸造内朝以慰予志神宗嗣服濮属攸尊大啓土宇并王而藩惟是崇王协赞帝徳英宗所托神考是翼上之光宅惇叙九宗将旄相印益以附庸生有显荣没有令誉从西陵利其后嗣
　　楚州防御使楚国公赠奉国军节度使夫人宋氏墓志铭
　　夫人宋氏开封人曾祖龟赠太师中书令尚书令祖臯赠太师中书令尚书令谯国公考絪西头供奉官母张氏伯父绶参知政事年十七归楚州防御使楚国公世恩封永康县君夫人奉舅姑恭顺接娣姒以和抚诸子均一元祐八年五月二十四日卒年五十有二八男曰令勔右武卫大将军濠州刺史次未名而亡曰令右侍禁曰令防曰令觌并左班殿直曰令右班殿直早卒曰令珸左班殿直曰令剔右班殿直早卒九女长适故右班殿直宋安国次早卒次适右侍禁范湍卒次适陈州司法参军吴环卒次三人早卒次二人尚幼孙男十二人子裪三班奉职子禋右千牛卫将军袭封楚国公子禨三班奉职子早卒子禄子祾子球子禬子琰子禅未仕二人幼孙女十人四人早卒六人幼九年二月已酉河南永安县铭曰
　　远矣宋氏有商之裔宋在今朝世徳孔昭懿哉夫人终始惟一载其令淑有铭斯石
　　左侍禁妻郭氏墓志铭
　　君郭氏开封人后徙家许州今为颍昌人曾祖荣祖澄赠左千牛卫大将军考瓌左藏库使母长安县君李氏君生数嵗已能承顺父母顔色既长丧父白其母曰不幸早孤劬劳无所报惟是不嫁以终养母母兄不能抑处室二十三嵗宗室士闻其孝行叹曰吾母亦寡居嵗久幼弟未昏若得此女为妇使娣姒共奉甘防岂不善欤遣行媒力请于长安君长安君感其意夺君志而嫁之遂适士弟左侍禁士兟赠防州观察使仲行第三子也入见禁中赐霞帔服君既嫁果能事姑与兄公恭恪尽礼闺门雍穆上下欣悦然未甞须忘母思念感疾元祐三年十一月十一日卒年二十有四一子后三嵗未赐名亦卒九年二月已酉河南永安县铭曰处为孝女归为孝妇虽则有行终念其母铭以昭之纯孝之墓
　　右监门卫大将军赠洺州防御使追封广平侯墓志铭
　　侯讳令攀字子髙赠保静军节度观察留后髙平郡公惟叙之曾孙赠同州观察使齐国公从贶之孙耀州管内观察使世逸之子侯幼而竒警记诵文字一见如宿习比既长严于礼法动静周旋容止必肃衣冠必正母和义郡夫人疾笃医有难色公刲股为羮以进母疾随愈仁宗为育宗子闻侯幼敏赐以飞白小字宗室荣之初赐名补太子右内率府副率歴右监门率府率千牛卫将军右监门卫大将军元祐五年某月甲辰卒年三十有六娶李氏皇城使诜之女封仁夀县君三男曰子安三班奉职早卒曰子巂右班殿直曰子宏三班奉职四女长适石州司録参军吴徳言三人幼九年二月已酉河南永安县铭曰
　　广平早慧仁祖所知既长克孝以礼自持玊韫于椟其卒不施
　　廉州防御使赠感徳军节度使华国公墓志铭
　　公讳仲歜字子威鲁恭靖王之曾孙濮安懿王之孙济隂荣王宗辅之子母惠国夫人裴氏少自刻厉不狃骄侈翘然秀颖见者不敢待以常儿及长循守法度上下无间言内外莫不加敬事荣王能顺顔色怡声气喻之于道终王身无过行宗族以为有贤子之助王寝疾药必尝而后进病革刲股肉以馈王薨庐于殡卒哭而后返惠国太夫人薨时神宗山陵有日上与太皇太后遣内人吊临公因复命号诉愿与王皆得从许之归悉出王余积陈于庭召诸弟子姓下至妾媵颁之无不满其意俸廪悉均分孤弱为置师友教育如已子诸子弟矜慎谦俭如寒素之士晩益清约所居一室萧然终日服用不过缯布元祐七年二月乙卯卒年四十有三娶安定郡君康氏男四人右侍禁士闶右班殿直士士黍士九年二月已酉河南永安县铭曰
　　孔氏之门闵子克孝人无间言举以为教公孝于亲以睦族人有闻于宗是谓立身
　　右监门卫大将军赠蕲州防御使蕲春侯墓志铭
　　侯讳子买字汉翁莱州防御使东莱侯从恪之曾孙武宁军节度观察留后鲁国公世规之孙襄州观察使襄阳侯令龟之子母和顺县君梁氏初赐名补右监门率府副率歴右监门率府率右千牛卫将军右监门卫大将军侯天资挺特不待教而有立初鲁公未有冡孙得侯甚喜故极爱之长而好学事亲孝敬友于兄弟睦于宗族虽生长富贵而有儒者之风或勉以换官吏部者侯曰余重去亲侧如不得奉晨昏之养虽日受万钟不愿元祐五年三月某日卒年三十有七娶杜氏封长夀县君三男曰伯璵三班奉职二人及三女皆幼九年二月已酉河南永安县铭曰
　　古之求仕不逺千里或以亲屈捧檄而喜惟侯之孝不去其亲南陔戒养今见其人
　　右监门卫大将军墓志铭
　　侯讳仲全字端玉曾祖元佐赠魏恭宪王祖允言安逺军节度使同平章事父宗説池州团练使祁国公母清河县君张氏初赐名补环卫官累迁右监门卫大将军仁宗不豫上表请灼臂以祷仁宗疾愈赐御书以旌之轻财好施治第吹台之东亭榭池阁雕饰甚丽圗书翰墨环列左右当世知名之士间与往来晓音律尤善奕棋通于工巧技艺之事元祐六年二月庚寅卒年六十二娶陈氏封新安县君先卒九男曰士隽右武卫大将军贺州团练使曰士琫右监门卫大将军曰士贝早亡赠右屯卫大将军曰士黝右监门卫大将军曰士傥士遒皆右侍禁士鋭左班殿直余幼亡十六女长早亡次适左侍禁裴公谨次适内殿崇班周复古次适吉州司理参军王洌次适台州録事叅军许求次适三班奉职裴阡次适三班奉职曹叅三在室六人亡孙男十三人不溢右监门率府率不惑右班殿直不愚未仕不磷三班奉职不怍未仕不謟三班借职不佞不惧不华不危不羣不疑不渎皆防孙女十人四早亡曾孙男二人女二人长夭次幼九年二月已酉葬河南永安县铭曰振振宗子侯多才艺灼肌请命忠简于帝保其宠位以没于世诒厥子孙绳绳善继
　　蔡国长公主墓志铭
　　神宗皇帝之第九女母曰武美人生于元丰八年正月庚戌上即位为皇妹封嘉国薨于元祐五年正月壬辰生六嵗矣上辍视朝三日主性慧悟已能好书画追封蔡窆奉先资福院九年二月已酉祔永厚陵之西原铭曰
　　易赞帝妹诗美王姫其位在中车服有仪英宗之孙神宗之子何彼秾华未龀而止
　　右监门卫大将军嘉州刺史妻永安县君向氏墓志铭
　　君向氏皇太后之侄女曾祖传正赠太尉祖约赠工部侍郎考宗儒刑部贠外郎君年十五适右监门卫大将军嘉州刺史仲企性専静寡言事舅姑勤孝温谦敬慎族人称之为皇太后所亲爱嵗时赐赉有加及疾日遣中人存问国医诊视元祐三年十一月癸丑卒年三十有四太后遣中使致奠厚赙其丧十男曰士鑈曰士虑曰士焆曰士誃皆左班殿直曰士次未名余皆幼亡女八人其壻三班奉职田有嘉施求三女未嫁余皆幼亡孙男三人孙女三人皆幼九年二月已酉河南永安县铭曰
　　作嫔于宗帝母所亲宜其室家子孙诜诜遐不眉夀早世陨身
　　右监门卫大将军贵州刺史妻永兴县君程氏墓志铭
　　君程氏开封人曾祖懐亮左藏库副使祖勲父祥供备库副使归宗室右监门卫大将军贵州刺史令话事舅姑循法度以礼自防安素乐俭不喜纷华教子日督程课敦序夫党勤劳中馈尽斥奁具置书史以助其夫之学有古贤女儆戒相成之风元祐六年三月癸亥卒年二十有九二男曰子传三班奉职曰子僊三女长早夭余在室九年二月已酉河南永安县铭曰
　　程伯休父宣王司武娈彼宗妇克永其绪敬戒夙夜配古贤女
　　右监门卫大将军妻仁和县君曹氏墓志铭
　　君曹氏京师人曾祖诩赠比部郎中祖同文赠朝奉郎父评右奉议郎通判颍州君事父母孝性尚俭素好读儒者书作五七言诗百有余篇人多诵之其笔札亦精妙父尝曰此女所配宜得贤君子年十八归宗室右监门卫大将军仲孴濮安懿王之孙南康郡王之子夫妇相敬如賔其夫前室之诸子爱之不异已出者无少不均接内外亲族以和莫不宜之元祐四年四月丁巳卒年十有九二男曰士徂左班殿直曰士右班殿直四女皆在室九年二月巳酉河南永安县铭曰
　　曹出于周叔铎始封遥遥后裔有嫁于宗方结其缡早閟厥容
　　右侍禁墓志铭
　　君讳士字子舆镇江军节度使兼中书令郇国公允成之曾孙华州观察使华隂侯宗鼎之孙奉国军节度使申国良僖公仲婴之子母金华县君陈氏继曰长夀县君魏氏君事亲以孝闻丱嵗知学既长博通羣书善属文美风仪材武过人尤长于射御初赐名授右班殿直迁左班请补外官监军器库门累迁右侍禁监西京商税未赴元祐六年五月甲戌卒年二十有六娶曹氏四男二人幼未名二人与二女皆早夭九年二月已酉河南永安县铭曰
　　男子之事礼乐射御诗美鲁侯允有文武矫矫公子早终令誉
　　右班殿直妻李氏墓志铭
　　君李氏开封人五世祖昉相太宗曾祖昭述翰林侍读学士祖正卿赠朝议大夫父士彦朝奉郎母嘉兴县君刘氏君夙丧父嘉兴择壻得其姊之子冀康孝王之云孙英州防御使之子右班殿直子翔入见禁中赐霞帔服君性淳和动有法则善书札通音律笃志于女功既嫁以书札音律非妇事絶不复为専奉祭祀勤定省箴纩纫缝未尝不亲动必聴于其夫无所敢専随夫监驿于邢州享年二十元祐八年九月已亥卒于官舍二男皆幼九年二月已酉河南永安县铭曰
　　李氏家法未坠素风舍彼繁声専此妇功洁荐苹藻公侯之宫
　　右屯卫大将军妻吉安县君杨氏墓志铭
　　君杨氏开封人曾祖全美赠太师中书令兼尚书令邢国公祖崇勲赠太师中书令兼尚书令齐国公考宗识赠左卫大将军母福昌县太君赵氏君幼端重容止有法柔静寡言长适右屯卫大将军仲参敬其夫如賔事舅姑以孝闻屯卫早世君年始二十母悯其孀独欲夺志而嫁之君泣而不许母怜其节不强也自是屏簮珥斥铅华衣服无文采晨起扫一室薰洁诵佛书柔日必齐素终老不厌穉儿未胜衣俾就学学昼诵夜讲日课稍怠必严顔色而训之族人或曰夫人有子单子名系属籍设不使知道学富贵可坐致何苦效寒素家急禄养耶君曰生子不可不教吾独一儿尤当力学以荣其身惰而愚非吾之志也族人乃服君有兄曰中孚有弟曰中良皆早卒藳殡未福昌君以为忧君捐斥奁具珠玊服玩以相其费余以赒族人之贫者福昌君卒君号慕每哭衂血不止既以哀毁感疾病革子孙环泣嘱其子曰吾见若成立瞑目无憾矣元祐五年十二月癸丑卒年五十男二人长未名而卒次士侐右武卫大将军庆州刺史一女早亡孙男四人不器三班奉职不习右班殿直不忧三班奉职次未名孙女四人长适右班殿直防彦若三人幼九年二月已酉于河南永安县屯卫之墓铭曰
　　卫母七子不安其室邦人刺之凯风是作宋有宗妇二十居之死靡他义殉其夫始为节妇终为贤母千载之后当式其墓














　　范太史集巻五十一
　　钦定四库全书
　　范太史集巻五十二　　　宋　范祖禹　撰皇族墓志铭
　　左班殿直妻杨氏墓志铭
　　君杨氏曾祖延福左监门卫上将军祖忠金吾卫大将军父永保左侍禁母费氏年十八元祐五年正月适宗室左班殿直士諘十一月丙子卒君性柔和幼敏悟寡言笑在家孝父母爱之及归赵氏勤共妇道闺门之内上下皆得其欢心姑复爱焉九年二月已酉河南永安县铭曰
　　之子于归春氷未泮不腊于室良人哀叹
　　右侍禁墓志铭
　　君讳令注字景相赠彰化军节度使舒国公惟忠之曾孙赠宣州观察使从谨之孙贵州防御使世恬之子母大宁郡君邢氏初赐名授右班殿直迁左班进右侍禁幼不好弄及长静黙寡言笑喜学论语孟子扬雄法言皆畧成诵治尚书通大义读史传必反复详洽然后进不贪多务得而渉猎不精间则作诗以自适初调监河南第二草场门公方二十吏卒以其未尝更事皆易之已而莅事敏察无敢以欺始大畏服司农卿廉正臣操下严急部吏鲜能可其意独荐君之才文潞公一见器之曰吾读史爱汉唐宗子之贤子其勉之授光州监酒税未赴元祐六年十一月乙巳卒年二十有五娶曹氏左藏库副使备之女二男曰子彀三班借职次未名一女在室君俸入无几而辍之以延文士者常三之一及卒室无余赀九年二月已酉河南永安县铭曰振振宗子学以入官工欲善事器利且完方升而陨如彼飞翰
　　右武卫大将军凤州刺史妻永安县君郭氏墓志铭
　　君郭氏开封人髙祖从义事汉为燕王曾祖彦升左监门卫大将军祖遵式左领军卫将军父昭简内殿崇班母长安郡君王氏继曰长乐县君王氏君年十六适右武卫大将军凤州刺史令缉君在家事父母孝及归凤州事舅姑如事父母凤州昆弟众多君上奉兄公下待诸叔处娣姒和敬夫族长幼莫不称之鳯州性疎财君约已俭素奉养有节虽脂泽奁具金珠服玩往往斥以佐用度助家费殆尽不以介懐元祐八年八月癸丑卒年三十有八五男曰子玊前监颍昌府舞阳县酒税曰子称三班奉职曰子懿早卒曰子佩三班奉职一幼未名七女长适三班奉职王仲约次适三班借职潘绛次早卒次在室次夭次二人幼九年二月已酉河南永安县铭曰
　　郭本姬氏二虢之后世有显人以及宗妇成夫之义不以其富
　　右千牛卫将军妻崇仁县君髙氏墓志铭
　　君髙氏曾祖继忠四方馆使荣州团练使赠左金吾卫上将军祖遵奭内殿承制赠左骁卫将军考士永文思使君宣仁圣烈太皇太后之侄也年二十归右千牛卫将军士纮事舅姑孝敬教子以义方喜读儒书尤能翰墨千牛力学应科举家事悉以委君治有条理好赒人之急俸禄随辄费尽不介其意常若有余元祐五年二月十一日卒年三十子男四人曰不矜早亡曰不逺三班借职二人幼三女在室九年二月已酉葬河南永安县铭曰
　　姜任之族马邓之家贤淑有闻而夀不遐
　　右屯卫大将军妻静安县君郑氏墓志铭
　　君郑氏开封人曾祖守忠赠太师中书令兼尚书令諡安毅祖惟懿赠左卫大将军父佐内殿承制母赵氏君嫁右屯卫大将军令音封静安县君六年而屯卫卒元祐四年五月十二日君卒年二十有九君归屯卫为冡妇敬事舅姑如事父母温和谦谨喜愠不形于色居夫丧昼哭夜止心内惨怛而奉舅姑貌常舒裕见者不知其抱忧戚也三男曰子渐三班奉职次早夭曰子涓三班借职孙男一人九年二月已酉葬河南永安县铭曰造次用礼企彼敬姜夀弗克永名则不亡
　　右监门卫大将军妻永安县君夏侯氏墓志铭
　　君夏侯氏曾祖廷敏不仕祖仁讷安陆尉父缅右侍禁君年十七归右监门卫大将军令蜕勤孝俭约夫族宜之封永安县君元祐元年四月二十日卒年二十有三殡于金辉门外兴教佛祠九年二月已酉河南永安县铭曰
　　柔惠且淑宜其公族胡啬其年弗享终禄
　　右监门卫大将军妻孙氏墓志铭
　　君孙氏开封府助教惟道之女母张氏适右监门卫大将军士稷性简静奉舅姑敬接娣姒睦长幼称之嫁六年元祐二年三月二十三日卒年二十有一一男曰不屈三班奉职二女皆幼九年二月已酉河南永安县铭曰
　　坤道柔顺隂徳静専无非无仪乃妇之贤
　　台州防御使赠武康军节度使追封崇国公墓志铭
　　公讳仲绾字公权魏恭宪王元佐之曾孙懿恭平阳王允升之孙保宁军节度观察留后东阳公宗辩之子初赐名授右内率府副率歴右监门率府率右千牛卫将军右监门卫大将军右武卫大将军雅州刺史侯少愿慤寡言有成人风长而机警无他好燕居一室环列书史凝尘满席澹然终日每叹曰宗室托肺腑坐糜爵禄无补于时饱食暖衣丧其良心岂不惜哉由是尽心于学専治诗从师受易通大义是时朝廷屡诏选教官以教宗子有能通经术行谊修饬者以名闻公为举首召试学士院以诗易对义中选拜开州防御使迁卫州防御使今上即位迁台州元祐三年二月戊子疾卒享年四十有七夫人王氏封永康郡君十二男曰士托右武卫大将军汀州刺史曰士仹士舂并左班殿直士并右班殿直卒余早卒七女第三女适推官任寳贤余早卒孙男七人曰不謟曰不柔并三班奉职余幼孙女三人皆幼九年二月已酉河南永安县铭曰
　　维古公族溺于富贵宴安懐毒败徳速戾有斐宗子学以自修诒厥子孙以公以侯
　　赠蔡州观察使汝南侯墓志铭
　　侯讳令赫字民瞻冀康孝王之曾孙陈州观察使淮阳侯之孙彰信军节度观察留后济隂公之子太祖元子越王即侯之髙祖康孝王国于冀特命立宫故子孙别而属于冀母张氏金华县君侯初赐名授太子右内率府副率歴右监门率府率右千牛卫将军右监门卫大将军右武卫大将军领龚州刺史幼而秀頴自异于羣儿中或戏之则正色俨然笑语不妄记识敏悟四嵗受孝经六嵗通论语七嵗能为二韵诗丧父哀毁如成人既长渉猎百家书能为文章事母尤笃孝奉诸兄敬顺为雁序斋日学侯每先至及退必最后金华君性严治门内有绳法子孙诸妇皆畏惮侯有所规则能寛容而纳之元祐元年闰二月戊申卒年三十有九娶王氏封永和县君一男曰子瑜右班殿直三女皆幼九年二月已酉河南永安县铭曰
　　英宗建宗学广教官神宗俾宗子得从科举而公族彬彬益向学矣如侯之美秀而文使之立朝廷岂不为名卿才士大夫哉
　　右监门卫大将军天水郡开国侯妻新安县君陈氏墓志铭
</div>
    <div class="pagination">
<a href="范太史集_page31.html">上一页</a><span>...</span><a href="范太史集_page27.html">27</a><a href="范太史集_page28.html">28</a><a href="范太史集_page29.html">29</a><a href="范太史集_page30.html">30</a><a href="范太史集_page31.html">31</a><span class="current-page">32</span><a href="范太史集_page33.html">33</a><a href="范太史集_page34.html">34</a><a href="范太史集_page35.html">35</a><a href="范太史集_page36.html">36</a><a href="范太史集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
