<!DOCTYPE html>
<html>
<head>
    <meta charset="UTF-8">
    <title>栾城集 - 第 40 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 40 页/共 114 页</h1>
    <div class="content">
　　马有千里足，所愿百里程。马心自为计，安用终日行。何人志四方，欲买千金轻。吾弟有俊才，见事心眼明。二年坐北部，万口传佳声。谈笑顽狡伏，何曾用敲榜。艰难得铜虎，洗眼长淮清。民事不足为，但当食鱼烹。负重贵余力，过饱多伤生。不见大路马，垂头畏繁缨。

　　【次韵子瞻书黄庭内景卷后赠蹇道士拱辰】

　　君诵《黄庭》内外篇，本欲洗心不求仙。夜视片月堕我前，黑氛剥警日妍。一暑一寒久自坚，体中风行上通天。亭亭孤立孰傍缘，至哉道师昔云然。既已得之戒不传，知我此心未亏骞。指我婴儿藏谷渊，言未绝口行已旋，我思其言夜不眠。

　　【次韵子瞻好头赤】

　　沿边壮士生食肉，小来骑马不骑竹。翩然赤手挑青丝，捷下巅崖试深谷。牵入故关榆叶赤，未惯中原暖风日。黄金络头依圉人，俯听北风怀所历。

　　【送葆光蹇师游庐山】

　　建城市中有狂人，纵酒骂市无与亲。敲门访我何逡巡，头蓬面垢气甚真。截河引水登昆仑，下洗尺宅骨髓匀。告我入室要自门，仙翁道师岂遗群。归来插足九陌尘，独游凝祥芳草春。萧然孤鹤鸣鸡群，子欲不死存谷神。海山微明朝日暾，丹成寄子勿妄云。出入无朕穷无垠，相思一笑君乃信。

　　【同子瞻次梅圣俞旧韵题乡舍木山】

　　江槎出没浮犀牛，波涛掀天谷为洲。江寒水落惊霜秋，危根瘦节鸣寒流。脆朽吹去谁镌锼，连峰叠嶂立酋酋。吾家此山不易得，十年弃置空自尤。猿号鹤唳岂无意，委也怪我怀羔裘。西归父老拍手笑，笑忆翁子躬薪樵。去时三山今有五，不问故园惟一丘。

　　【次韵子瞻送千乘千能】

　　少年食糠核，吐去愿一官。躬耕遇敛获，不知以为欢。谓言一飞翔，要胜终屈蟠。朝廷未遑入，江海失所安。多忧变华发，照影惭双鸾。恩从万里归，独喜大节完。日食太仓米，箧中有余纨。奇穷不当尔，自信处此难。长女闻孀居，将食泪滴盘。老妻饱忧患，悲吒摧心肝。西飞问黄鹄，谁当救饥寒。二子怜我老，辇致心一宽。别久得会合，喜极成辛酸。忽闻倚门望，有书惊岁阑。深情见缓急，欲报非琅。劝尔勤孝友，慎毋慕衣冠。渊氵亭自成井，放泻当生澜。岂有白雪驹，举足无和銮。

　　【题王诜都尉画山水横卷三首】

　　摩诘本词客，亦自名画师。平生出入辋川上，鸟飞鱼泳嫌人知。山光盎盎著眉睫，水声活活流肝脾。行吟坐咏皆自见，飘然不作世俗词。高情不尽落缣素，连峰绝润开重帷。百年流落存一二，锦囊玉轴酬不訾。谁令食肉贵公子，不学父祖驱熊罴。细毡净几读文史，落笔璀璨传新诗。青山长江岂君事，一挥水墨光淋漓。手中五尺小横卷，天末万里分毫厘。谪官南出止筠颍，此心通达无不之。归来缠裹任纨绮，天马性在终难羁。人言摩诘是前世，欲比顾老疑不痴。桓公崔公不可与，但可与我宽衰迟。怜君将帅虽有种，多群智慧初无师。篇章后发已可骇，丹青妙绝当谁知。自言五色苦乱目，况乃旨酒长伤脾。手狂但可时弄笔，口病未免多微词。歌钟一散任池馆，幅巾静坐空书帷。偶从禅老得真趣，此身不足非财訾。世间翻覆岸为谷，猛兽相食虎与罴。逝将得意比春梦，独取妙语传清诗。眼看宫酿泻酥酪，未与村酒分醇漓。解鞍骏马空伏枥，寄书黄狗闲生牦。江山平日偶有得，不自图写浑忘之。临窗展卷聊自适，盘礴岂复冠裳羁。欲乘渔艇发吾兴，愿入野寺嗟儿痴。行缠布袜虽已具，山中父老应嫌迟。我昔得罪迁南夷，性命顷刻存篙师。风吹波荡到官舍，号呼谁复相闻知。小园畜蚁防橘蠹，〈橘性甘，多蠹。南人入畜蚁于园中，蚁缘木食蠹。虽邻家柯叶相接，而蚁不相过。亦一异耳。〉空庭养蜂收蜜脾。读书一生空自笑，卖盐竟日那复词。城中清溪可濯漱，城上连峰堪幕帷。十千薄俸聊足用，鱼多米贱忧无訾。东坡居士最岑寂，岌然深见狐罴。坐隅止鹏偶成赋，蟆中食暮时作诗。怜君富贵可灸手，一时出走羞啜ㄤ。泽傍憔悴凡几岁，胸中芥蒂无一牦。江山别来今久矣，不独能言能画之。同朝执手不容久，笑我野马方受羁。神中短卷墨犹湿，傍人笑指吾侪痴。方求农圃救贫病，它年未用讥樊迟。

　　【次韵子瞻十一月旦日锁院赐酒及烛】

　　铜钚玉锁闭空堂，腕脱初惊笔札忙。红烛遥怜风雪暗，黄封微泻桂椒香。光明坐觉幽阴破，温暖深知覆育长。明日白麻传好语，曼声微绕殿中央。

　　【送周正孺自考功郎中归守梓潼兼简吕元钧三绝】

　　白发熙宁老诤臣，凛然心胆大于身。吾侪坐看冯唐去，谁起云中废弃人。十年符竹守吾州，故吏相逢嘲土牛。毋谓徐公不堪用，诸人自与世沉浮。东道如闻近稍安，乘骢按部凛生寒。忽逢太守能相下，俱是从来言事官。

　　【雪中访王定国感旧】

　　昔游都城岁方除，飞雪纷纷落花絮。径走城东求故人，马蹄旋没无寻处。翰林词人呼巨源，笑谈通夜倒清樽。住在城西不能返，醉卧吉祥朝日暾。相逢却说十年事，往事皆非隔生死。惟有飞似昔时，许君一醉那须起。兰亭俯仰迹已陈，黄公酒垆愁杀人。君知聚散翻覆手，莫作吴楚乘朱轮。

　　【次韵王定国见赠】

　　枯木无枝不记年，寒灰谁遣强吹然。南迁不折知非妄，未老求闲愈觉贤。屡出诗章新管龠，偶开画卷小山川。簿书填委惭君甚，拨去归来粗了眠。

　　【王子难龙图挽词】

　　帝子乘鸾已列仙，遗芳留得众孙贤。俊科蚤与寒儒竞，禁从终偿白发年。辇路联镳惊往事，圃田回首泣新阡。旧闻推历知天命，看熟黄粱定洒然。

　　【次韵李豸秀才来别子瞻仍谢惠马二首】

　　小床卧客笑元龙，弹铗无舆下舍中。五马不辞分后乘，轻裘初许敝诸公。随人射虎气终在，徒步白头心颇同。遥想据鞍横槊处，新诗一一建安风。

　　【吕司空挽词三首】

　　少年轻富贵，一意在诗书。共恨经纶晚，才收老病余。寡言知德胜，善应本中虚。卒相承平业，讴歌元初。将相家声近，勋名晚岁隆。给扶安旧德，赐府压群公。不见弥缝迹，空推翼戴功。山公旧多可，寒士泣清风。罢郡来清颍，微官忆宛丘。颓垣那可住，隐几若将休。复起民欣愿，全归天不留。世间反覆手，有德竟无忧。〈公罢颍州，退居于陈，辙为陈学官，时请见焉。〉

　　【范蜀公挽词三首】

　　能言人尽尔，有立世终稀。忧国常先众，谋身亦勇归。见奇初或笑，要极未应非。仅似西山老，终身止食薇。赋传长啸久，书奏钟新。共叹文章手，终为礼乐人。遗风满台阁，好语落簪绅。欲取褒雄比，终非骨鲠臣。剑外东来日，城西却住年。高斋留寓宿，旅食正萧然。语惬闻投石，诗新看涌泉。清樽寄苦泪，一洒叶坟前。

　　【范百嘉百岁昆仲挽词二首】

　　少年何敏锐，才气伏诸生。展卷五行下，挥毫万字倾。百年殊未艾，一病竟无成。谁谓从夫子，同开郁郁城。季子尤高爽，颜家早哭回。白头生便尔，黄坏遽相催。旧草谁收拾，新松剩插栽。悲伤有伯氏，诸子尚婴孩。

　　【安厚卿枢密母夫人挽词二首】

　　家起侧微中，身兼富贵终。慈仁本宜寿，勤约自成风。大府宁居久，名邦赐沐雄。共传生子福，仍指读书功。早岁参戎幕，开门对粉墙。初闻寡兄弟，共羡好姑章。一别飞腾速，全归福禄长。遗芳在子舍，它日望岩廊。

　　【题李公麟山庄图〈并叙〉】

　　伯时作《龙眠山庄图》，由建德馆至垂云氵片，著录者十六处，自西而东凡数里，岩隐见，泉源相属，山行者路穷于此。道南溪山，清深秀峙，可游者有四：曰胜金岩、宝华岩、陈彭氵祭、鹊源。以其不可绪见也，故特著于后。子瞻既为之记，又属辙赋小诗，凡二十章，以继摩诘辋川之作云。

　　○建德馆

　　龙眠渌净中，微吟作云雨。幽人建德居，知是清风主。

　　○墨禅堂

　　此心初无住，每与物皆禅。如何一丸墨，舒卷化山川。

　　○华岩堂

　　佛口如澜翻，初无一正定。画作正定看，于何是佛性。

　　○云芗阁

　　清溪便种稻，秋晚连云熟。不待见新春，西风芗自足。

　　○发真坞

　　山开稍有路，水放亦成川。游人得所息，真意方澹然。

　　○芗茅馆

　　山居少华丽，牵茅结净屋。此间不受尘，幽人亦新沐。

　　○璎珞岩

　　泉流逢石缺，脉散成宝网。水作璎珞看，山是如来想。

　　○栖云室
</div>
    <div class="pagination">
<a href="栾城集_page39.html">上一页</a><span>...</span><a href="栾城集_page35.html">35</a><a href="栾城集_page36.html">36</a><a href="栾城集_page37.html">37</a><a href="栾城集_page38.html">38</a><a href="栾城集_page39.html">39</a><span class="current-page">40</span><a href="栾城集_page41.html">41</a><a href="栾城集_page42.html">42</a><a href="栾城集_page43.html">43</a><a href="栾城集_page44.html">44</a><a href="栾城集_page45.html">45</a><span>...</span><a href="栾城集_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
