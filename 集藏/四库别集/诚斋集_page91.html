<!DOCTYPE html>
<html>
 <head>
  <meta charset="utf-8"/>
  <title>
   诚斋集 - 第 91 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   诚斋集 - 第 91 页/共 120 页
  </h1>
  <div class="content">
   诚斋集巻八十一
　　钦定四库全书
　　诚斋集巻八十二
　　宋　杨万里　撰
　　序
　　诚斋江西道院集序
　　某昔嵗四月上章丐补外任夀皇圣帝有防畀郡寻赐江西道院葢山水之窟宅诗人之渊林也既抵官下二百有八旬有四日今皇上诏令奉计诣北阙骏奔道途逾月乃至脩门道中得诗可百许首乃并取归途及在郡时诗录之凡二百有五十首析为三巻目曰江西道院集先是舟经钓台地主故人陆务观载酒相劳于江亭之上索诵近诗因举两度立朝今结局之句务观大笑曰立朝结局此事未可料朝天集真结局矣因并书之自笑云淳煕己酉十月三日诚斋野客庐陵杨万里序
　　霍和卿当世急务序
　　予淳熙甲辰十二月初识霍和卿于监察御史谢昌国之賔阶稠人中未之奇也既同见昌国和卿先退昌国留瀹茶小语因曰适某客识之否有一书曰当世急务者尝见之否予即借之以归夜吹灯细读之不觉起立曰此秦少游陈去非之亚匹也今世有此奇士而我独不知非恨欤幸识其人又见其书未恨也予尝见有居里而林于宅者既荒且孤又不幸有盗焉与之同是里不惟同是里又邻是宅或惎居者曰盍垣焉盍门焉盍甲而衞焉或曰垣乎衞未若门乎衞之易也或曰门乎衞未若庑乎衞之力也且夫盗在吾里吾犹却之里之外盗迫吾邻吾犹却之里而又以门易垣以庑易门乎而三言者乃尔为主人者将初者之从乎抑中者终者之从乎此不待仲尼子贡而后知其可不可也今也骎骎焉自里而邻矣自邻而垣自垣而门矣而为之计者日持中者终者之説而诋初者曰迂不殆于以家为戏乎哉和卿此书葢初者之计也孰有持是书献之乎吾相而勿曰迂乎尔进之乎吾君而勿曰迂乎尔予犹有贺焉不然中者之説行矣乎未可知也终者之説行矣乎亦未可知也非予所敢贺也予既为之序又以告当世之君子于斯三言者宜亦审其择也乎虽然不中者终者之从而从其初者其亦止于此乎哉曰其犹有焉家人之睦若睽也子弟之良若窳也甲者之竞若羸也与其资之窭若裕也和卿之书虑之葢详矣其亦止于此乎哉曰犹有焉和卿名篪京口人登隆兴元年进士第自军器监丞出知盱眙军今在盱眙己酉十二月十二日庐陵杨万里序
　　诚斋朝天续集序
　　余随牒倦游登九疑探禹穴航南海望罗浮渡鳄溪葢太史公韩退之柳子厚苏东坡之车辙马迹予皆畧至其地观余诗江湖岭海之山川风物多在焉昔嵗自江西道院召归册府未防而有迎劳使客之命于是始得观涛江歴淮楚尽江东西之奇观于渡子江二诗予大儿长孺举似于范石湖尤梁溪二公间皆以予诗又变余亦不自知也既竣事归报得诗凡三百五十余首目之以朝天续集乡友寓长沙刘继先来索予近诗因以此集并江西道院集并旧朝天集遗之俾携以示其兄炳先余诗自壬午至今凡十七集近三千首云绍熙元年四月九日诚斋野客杨万里序
　　诚斋江东集序
　　绍熙庚戌十月予上章丐外防恩除江东副漕辞行诸公间参政胡公笑劳曰诚斋老子是行天不以其欠江东集耶予谢不敢当也既出脩门友人巩丰追送予于舟次因举似胡公语且自笑曰金陵六朝故国句未易着又经半山品题着句亦未易丰曰先生何畏焉钟山吾师也石城大江岂欺我哉金陵之胜絶固也抑诗家未有勍者与有勍者则与半山并驱诗坛未知风月当落谁手先生何畏焉予复谢不敢当也既抵官下再见夏时因集在金陵及行部广徳宣池徽歙饶信南康太平诸郡所作诗得五百首乃命曰江东集以寄刘炳先伯仲壬子五月二十五日诚斋野客杨万里序
　　罗氏一经集序
　　本朝三舎养士之胜至宣政间极矣是时庐陵有乡先生曰罗天文以诗学最髙学者争从之在庠序从之倾庠序在乡里从之倾乡里盖来者必受受者必训训者必成也于束脩之间虽不却亦不责往往贫者从多于富者之从之也尝荐名至京师闻敎而归自是不复试有司建炎戊申其仲子上行始登第绍兴丙戌其长孙全畧又登第后防年其孙维藩维翰同年又登第后防年其孙全材又登第后防年全徳又登科后防年其曽孙瀛又登第至于荐名者上达先生之长子也曰维申曰孚皆先生之孙也曰澥亦先生之曽孙也维申以特奏名得官上达之子瀛之父也自先生至瀛荐名登第皆以诗学猗欤盛哉予观乡里士大夫之家葢有儒其躬而农其子者矣葢有儒其躬儒其子而农其孙者矣如先生儒其躬又儒其子又儒其孙又儒其曽孙不亦鲜乎哉天下之事不积不精不传不永如先生之家以诗学世相传焉所谓积而精传而永者欤里之士见其业儒之盛明经之専争求其以经义对有司之文而谒余序之因名以罗氏一经集予之于天文亲也犹李汉之于昌黎云序其可辞绍兴元年六月十日朝议大夫试秘书监兼实录院检讨官杨万里序
　　千岩摘藁序
　　士饱乎学而不疗腹之饥肥乎徳而不救妻子之瘠兹谓贫列御冦黔娄是也才经天下而一身之不达名垂后世而当时之不逢兹谓穷仲舒冯衍是也人孰无耦已则鳏居人孰无承已则哭子兹谓灾子夏庄周是也吾身之可乐也非吾身之可乐也身安之可乐也一日不安则是身者吾之忧也岂惟吾之忧也抑亦吾之仇兹谓疾冉伯牛左丘明是也今使恶人之憎夫人也憎之矣不必穷之可也穷之矣不必贫之可也穷之矣又贫之矣不必灾之可也穷之矣又贫之矣又灾之矣不必疾之亦可矣有并举其四不必者而集之于一身借曰其人之恶其忍憎夫人而厉之至此极乎人且不忍也天其忍乎吾友萧东夫余初识之于零陵一语意合即襆被往其馆与之对牀时天暑东夫诘朝欲蚤行五鼓东夫先起吹灯明灭搔首若有营者予亦起视之盖东夫作诗一章以赠余别也予即和以答赋东夫喜曰吾定交如定婚吾与子各藏一纸自是别去各不相闻者十有六年淳熙丁酉余出守毗陵东夫丞龙川相遇于上饶之西郊一揖而别后二年余移广东常平使者东夫官满归访余于南溪之敝庐自是吾二人者不再见至今顷广西提防刑狱尝阙员丞相王公问余孰可余以东夫对丞相惊曰子亦知东夫乎吾深知之何俟子言子不知乎东夫病矣尝使守峡州不能行葢东夫既不达又贫又疾又防其妻若子今惟一子与诸孙在耳此恶人之憎东夫者不忍举前之所谓四不必者而集之东夫之一身者也天其忍乎人不忍而天忍焉忍其一复忍其三吾知天之必不然也必不然而然焉吾何以知其忍不忍然不然哉虽然东夫以盖代之气经世之才惊人之诗窒其二亨其一安知夫天之不私东夫乎専其私尤其忍东夫其忍乎余至金陵之一月呼中男次公而告之曰东夫可念亟遣骑以书之东夫答余书其辞充然自得其意怡然自乐寄书一编曰千岩摘藁属予序之若未尝穷且贫且灾疾者予媿谓次公曰东夫甚乐而不忧余浅之为丈夫也余何足以知东夫哉余尝论近世之诗人若范石湖之清新尤梁溪之平淡陆放翁之敷腴萧千岩之工致皆予之所畏者云绍熙辛亥九月七日友生诚斋野客庐陵杨万里谨序
　　雪巢小集序
　　雪巢小集天台林宪景思之诗也梁溪先生尤延之既序之矣景思复征余序其后景思之诗似唐人信矣延之之论也然至如桃花飞后杨花飞杨花飞后无花飞天空霜无影等句超出诗人凖绳之外其遐不可追其卓不可跂矣使李太白在必一笑领此句也似唐人而已乎然延之深爱景思之才而悯其穷至谓岂发造化之秘而天恶此耶又谓富贵者人之所可得而才者天之所甚靳既取所甚靳则不兼其所可得又谓才者致穷之具人何用得此而天亦何用靳此有未易以理晓者予尝摘此语以唁景思曰子何必以才而致穷耶子何必发天之所秘而逢天之所怒耶子何必争天之所靳而不即人之所可得者耶景思笑曰子不见唐人孟郊贾岛乎郊岛之穷才之所致固也然同时之士如王涯贾餗岂不富且贵哉当郊岛以饥死寒死涯餗未必不怜之也及甘露之祸涯餗虽欲如郊岛之饥死寒死不可得也使郊岛见涯餗之祸涯餗怜郊岛乎郊岛怜涯餗乎未可知也子不见本朝黄秦乎鲁直贬死宜州少游贬死藤州而蔡京王黼相继为宰相贵震天下当黄秦之死王蔡必幸其死及王蔡之诛黄秦不见其诛亦必不幸之也然黄秦不幸王蔡之诛而天下万世幸之王蔡幸黄秦之死而天下万世惜之然则黄秦之贫贱王蔡之富贵其究何如也且彼四子之富贵其得者防何而今视之不啻如粪土而此四子之贫贱所得者如此今与日月争光可也然则孰可愿孰不可愿乎亦未可知也今吾不才岂敢拟郊岛黄秦而吾之穷有甚于郊岛黄秦吾何幸得与郊岛黄秦同其穷而不与涯餗王蔡同其达而子为我愿之乎且吾与诗人同争夫天之所靳是天之横民同犯天之所恶是又天之横民也治横民宜以横政既与诗人同为横民又欲不与诗人同受横政可乎余贺之曰子既无遗力以取所靳无惧心以犯所恶无怨言以安所致然则延之为君惜延之为过也余举延之语以唁君亦过也然君心欲専享诗人所谓才之所致者而不顾不悔以不辞造物之横政亦过也子盍持此语再见延之为余问之
　　顺宁文集序
　　余绍兴己卯之冬负丞永之零陵则闻有大夫士为永之决曹掾以与太守争议狱而弃官去者曰刘子驹余固起敬恨未识也偶张敬夫谈问及子驹敬夫曰子驹之去无所于归亦无所于食则之其先人之墓次而庐焉尝有帅桂林者是时秦太师之势震天下帅其客也一日因见賔赞寓公集府廷则大唱曰某日之夜去城一舎所其驿曰秦城者有光属天某愿与诸君赋将以闻焉坐皆曰唯唯不赋者二人曰李成叔其一则子驹也余益起敬敬夫曰子驹行且来此未防果来魏国忠献张公时尚居馆士于此也余于是初识子驹曕其容寂如也聴其言蔼如也初若不可亲而久若不可离其殖学原委茫乎有所不可穷而其论事根据确乎有所不可易余犹记其一二如谓渡江以来立法端有至当者若大比试艺之日天下郡国同以仲秋之望是已使立法皆然岂不简而易守余每思斯言每懐斯人也子驹没后十有三年余官于金陵子驹之犹子无玷遗予书曰伯父有文二十巻文目曰顺宁集湘中学者欲属士人刘光祖刻枣以相传矣而未有题号其指义者伯父之交游尽矣惟君在耳君其毋逊余得其文集且披且吟则见其文之似其容其味之似其言也仲尼所谓有徳者必有言其子驹之谓乎子驹名芮河间人忠肃丞相之曽孙读易先生之孙其学葢得之孙奇父尹和靖终官刑部员外郎湖南提防刑狱卒年七十有一大抵子驹长于嗜古而短于谐今工于料事而拙于售世遇合之诎而幽独之伸流靡之憎而强毅之悦故其事落落而其心优优云
　　唐李推官披沙集序
　　予生平百无所好而独好文词如好好色也至于好诗又好文词中之尤者也至于好晋唐人之诗又好诗中之尤者也予于天下士大夫家传唐人诗数百家多至千百萹自谓三百年间奇珍诡寳畧无遗矣晩识李兼孟达于金陵出唐人诗一编乃其八世祖推官公披沙集也如见后却无语别来长独愁如危城三面水古树一边春如月明千峤雪滩急五更风如烟残偏有焰雪甚却无声如春雨有五色洒来花旋成如雪蔵山色晴还媚风约溪声静又囘如未醉已知醒后忆欲开先为落时愁葢征人凄苦之情孤愁窈之声骚客婉约之灵风物荣悴之景所谓周礼尽在鲁矣读之使人发融冶之驩于荒寒无聊之中动惨戚之感于谈笑方怿之初国风之遗音江左之异曲其果絶而不可煎胶欤然则谓唐人自李杜之后有不能诗之士者是曹丕火浣之论也谓诗至晩唐有不工之作者是桓灵寳哀梨之论也或曰推官之言子能辨之子之言将使谁辨之曰嗟乎后世有曹丕灵寳推官公无知己矣予则有忧矣不然推官公其已矣予何忧哉推官讳咸用唐末人也孟达请予序之后二年乃能书以寄之孟达亦能诗殊有推官公句法云绍熙四年十一月既望诚斋野客杨万里序
　　通鉴韵语序
　　司马文正公资治通鉴之书学者读之孰不有席巻篇帙包举事辞囊括百代并呑千载之心然其涯也浩则其记览也艰其绪也纷则其诵数也苦此学者通病也临川黄君日新齐贤陟彼药山瞻彼令芳既撷而担之复导而淅之既硙而屏之复糅而剂之举二百九十四巻之书一千三百六十四年之事而纳之于四言之诗目曰通鉴韵语既成以书走六百里缄其副寄予且介艮斋先生之书求予序之予曰是书不出而传学者是书茍出而传学者可以咏可以可以欣可以慨昔也病记览之艰今则艰者夷昔也病诵数之苦今则苦者怿然则齐贤三十年成之之劳学者一日享之之逸也齐贤无负于学者矣绍兴癸酉十二月二十四日诚斋野客庐陵杨万里序
　　诚斋集巻八十二
　　钦定四库全书
　　诚斋集卷八十三
　　宋　杨万里　撰
　　序
　　石湖先生大资叅政范公文集序
　　子畴昔之晨与客坐堂上遥见一健步黄衣负一笈至庭下呼而诹其奚自曰自叅政公范氏也发其笈公之文集在焉索其书读之则公之子莘叩头请曰莘不天不自霣越而先公一夕奄忽弃其孤莘欲死而不敢者先公付托之重任在方先公之疾而未病也日夜手编其诗文数年成集凡若干巻逮将易箦执莘手而授之且曰吾集惟江西杨诚斋与吾好且我知防斯人畴可以嘱斯事小子识之若莘则何敢请而先公之治命不敢坠惟先生哀而诺之予执书抱遗编而泣万里与公同年进士也公先进至为朝廷大臣与天子论道发政坐庙堂进退百官而万里环堵荒寒之士也何敢与公友公不我薄陋而辱友之万里不敢拒公亦不敢以执政事公也今忍死丁宁之托其敢辞初公以文学材气受知夀皇自致大用至杖汉节使强邻即其庭伏穹庐不肯且袖出私书切责之君臣大惊有自阶闼之嬖窃枢臣之位者其势方震赫公沮之竟不奉诏而去其所立又有不凡者矣若夫刿心于山林风月之塲雕龙于言语文章之圃此我辈羁穷酸寒无聊不平之音也公何必能此哉古语曰争名者必于朝争利者必于市二人者使之以此易彼二人者其肯乎哉非不肯也不愿也亦各乐其乐也诗人文士挟其所乐足以敌王公大人之所乐也不啻也犹将愈之故王公大人无以敖夫士而士亦无所折于王公大人今日乃自屏其所可乐而复力争夫士之所甚乐所谓不虞君之涉吾地者其不多取乎然公之诗文非能工也不能不工耳风神英迈意气倾倒拔新领异之谈登峯造极之理萧然如晋宋间人物他人戛戛吃吃而不能出诸口者公呻噫欠之间猝然谈笑而道之则其诗文之工岂十日一水五日一石之谓也哉甚矣文之难也长于台阁之体者或短于山林之味谐于时世之嗜者或离于古雅之风牋奏与记序异曲五七与百千不同调非文之难兼之者难也至于公训诰具西汉之尔雅赋萹有杜牧之刻深骚辞得楚人之幽婉序山水则柳子厚传任侠则太史迁至于大篇决流短章敛芒缛而不酿缩而不窘清新妩丽奄有鲍谢奔逸隽伟穷追太白求其只字之陈陈一唱之呜呜而不可得也今四海之内诗人不过三四而公皆过之无不及者予于诗岂敢以千里畏人者而于公独敛衽焉于是文士诗人之难者易偏者兼矣其不盛矣乎嘻人琴今俱亡矣广陵散今此声遂絶矣惠子不生庄子不死复何道哉公之别墅曰石湖山水之盛东南絶境也昔夀皇尝为书两大字以揭之号石湖居士云公讳成大字至能世为姑苏人其世次言行职官则有少保大观文大丞相益国周公之铭诗在绍熙五年六月十一日诚斋野客庐陵杨万里谨序
　　罗允中尚书集説序
　　六经易之外惟书最古而其事最明其辞最直其道最易行也然自伏生以放于今学者每病乎通之难者何也训诂家者流曰象必有类义必有比不释其象其类某肖也不解其义其比某若也其学能使人由类以释象由比以解义及胶者为之若问津焉取信于告者之咮而不取至于行者之趾不迷焉则穷焉义理家者流曰训诂糟粕也义理精醇也守训诂忘义理是谓守糟粕而忘精醇也其学能使人自流而泝源及躗者为之至指秫稻为糟粕而水泉精醇废秫而饮泉以求防酒之味可乎师家者流曰梓必般奕必秋而况经乎其学能使人不以今薄古不以已废人及蚩者为之如得曹野葛张老食堇之方秘而蔵之他日遇疾出而试之有不杀人者乎心防家者流曰道欲自得其有承者虽尽善犹非自得而况未必尽善乎其学能使人见独而超诣及凿者为之如幻人之吐火可曜不可以燎也今有人合是四家者流而一之为训诂而不胶为义理而不躗为师承而不蚩为心防而不凿去四家者之短而集四家者之长使学者兼四家者之善而愈四家者之病其惟吾友罗惟一允中尚书集説之书乎尚书集説者集诸家之説也自孔氏疏义而下八九家与焉大抵存其大槩而通其精防去其抵牾而合其通达至于文义自相矛盾者则又出已见以补其缺易其説以达其意如论正错之説谓赋之有九等者以九州相推比言也赋之有错者以四州相推比言也如论三江之説谓天下之物皆五行也五行一隂一阳也隂阳散于五行五行散于万物其本一也其本既一其流岂有不合哉如论伊尹放太甲之説谓伊尹初未尝放其君曰放者使君居忧于外古有是礼以明天下之大法也葢太甲之縦欲败度女子小人导之也居忧于桐女子小人不得以荧惑之矣三年防毕则奉之以归故夫子序书不曰思庸复归于亳而曰复归于亳思庸如论有一于此未或不亡之説谓譬之一身五脏六腑其一受病则五六相传五六皆传则死一心之病亦犹是焉爱身者不可以一脏之病为未必死而不惧爱国者不可以一事之失为未必亡而不忧此説予尤爱之可以为有国者之上药已是皆先儒所未有之説而允中之所自得者也允中自叙谓去古虽逺前圣贤虽不可作而受中秉彞根于心者不可泯也惟一岂敢多逊哉士友皆谓其言信而非矜云年月日诚斋野客杨万里廷秀序
　　送郭才举序
　　人之聪明有不用无不达也不用而不达咎在不用用而不达咎在不精用而精精而达物何坚而不攻理何幽而不穷哉今夫日星行于天漏刻制于人制者有限而行者无穷也而精于数者乃能以吾有限之器而推夫无穷之行然则天亦不能逃于人乎哉吾友郭克明之子才举家书生也以卖文授徒为生产作业今乃得耿中丞张平子之学制一器于此而尽天行于彼使夫二曜五纬二十八经昆仑磅礴于三十万里之间其行也止也常也变也皆不遁吾盈虚之器是何从而来哉曰古人之法也然古人之法常存而古人之意不传何也岂非吾之聪明有用有不用有精有不精故耶才举所谓用其聪明而精者也然则以吾之聪明而用以求尧舜禹汤文武周公孔子之学而曰有不达者可乎然彼之学宜难而易此之学宜易而难何也予于是乎有感庆元丁巳二月既望诚斋野客杨万里序
　　杜必简诗集序
　　吾州户曹掾赵君彦法以公事行县因访予于南溪之上赠予七言古诗一篇命意髙秀下语有气力予惊异焉则劳之曰豫章代出诗人今君家进贤山谷江西之派今有人矣吉州司户官虽小曽屈诗人杜审言予于赵君亦云君曰寒防有此诗人而无其集非阙典欤近已旁搜逺摭得其诗四十二首将枣印以传诸好诗者且以为寒防之寳玉大弓愿得先生一言以伸其説予谢曰逢澄江而不敢咏者诗人畏谢功曹也予于必简独无畏乎必简先贤予后学一也唐人诗国朝诸公尚宗之况予乎二也必简之师其竞已甚又有少陵以为之孙遂建大将旗鼓以出独主百世诗人之夏盟无是孙有是祖予犹畏之况逢是祖挟其孙乎三也鸟无世鳯兽无种麟王仲任自以其言为至矣然山谷之父少陵之祖可曰无种哉今观必简之诗若牵风紫蔓长即水荇牵风翠带长之句也若鹳子曵童衣即山鸟怪童衣之句也若云隂送晚雷即雷声忽送千峯雨之句也若风光新柳报宴赏落花催即星霜鸟变身世白驹催之句也予不知祖孙之相似其有意乎抑亦偶然乎至于往来花不发新旧雪仍残如日气残虹影如愁思看春不当春明年春色倍还人如飞花搅独愁皆佳句也三世之久莫与京也宜哉然则仲任之言未必然也然必简之后有子美而子美之后宗文宗武皆无闻焉则仲任之言夫岂不然矣乎赵君其为我商略焉庆元乙卯熟食日诚斋野客杨万里序
　　定斋居士孙正之文集序
　　大江之南郡国以多士名者莫庐陵若也每大比兴能士之羣试于有司者至于盈数葢有过之无不及也故以儒名家而世业者尤多其间如庐陵印冈之罗吉水兰溪之曽龙泉之孙又世于儒之尤者也至于迩年収科相望者罗氏七人曽氏四人而孙氏三人孙氏视二氏若加少然二氏者或散而羣从至于同产三人相继収科者惟罗氏之仲谋仲谟仲宪及孙氏之从之正之防之而已此又盛之尤者矣然又盛者罗氏之一人今为二千石曽氏一人为二千石一人今为右史而孙氏则一人为二千石一人为天官小宰岂不又盛矣哉孙氏三人以文行相髙以声名相摩将皆光显矣而正之独不幸蚤世岂不甚痛矣哉始予与从之尊公立谊大夫同荐见于乡既又与从之同荐相识最早晚乃识正之于中都是时嵗在辛卯正之来诣太常奏名试集英殿下考官国子监司业林谦之得其所对制防惊曰此王符潜夫崔寔政论之作也将寘之异等而其中用魏郑公名遂不果然林公见予每屡叹不一叹也正之自是名满中都朝士以不识为恨正之既与予别学日益进文日益奇名日益着其文雅而肆工而不雕多至百千言寡至数语皆切于理不迂于事适于用不惟其辞读之沛然若决九川距四海有不可御之势徐而察之无一辞半语越凖绳逾律令者此集是已淳熙戊申予与从之同在三馆初得之既喜其文复悲其人不幸而未有逢也未有逢可也未有逢少假之年犹不可欤既无逢于人复无逢于天予是以重悲之后之览斯文者必有与予同其悲者矣必有悲之甚于予者矣虽然同归于尽物之究也使正之富贵夀考得志于一世其究不归于尽哉彼皆归于尽此独有不尽者予又何悲焉正之名逢年正之其字也享年四十五终官从政郎南安军上犹县令自号定斋居士云庆元乙卯十二月朔诚斋野客杨万里序
　　眉山任公小丑集序
　　绍兴丙子我髙宗皇帝厉精更化载震干刚有赫黎民揽福威四辟言路廪廪乎庆厯元祐之未逺也而士习坏隤噤莫先发眉山任公来自遐方厯抵诸公移书执法诡以死义其言劘切痛心刮骨见者朗诵闻者逓吿传之纸贵于是任公之名一日满四海天下之士识与不识皆想见其风采予时为贑之掾曹既恨不得端拜其人而师尊之又恨当时未有用之以咸唐虞而登禹汤后三十年予为丞相府长史而公之子今新安使君寺丞清叟时为长掌故一见倾豁定交首问公无恙则已即世久矣问公终官何曹则内不过奉常簿正摄尚书外不过祥刑使者而已问公之文集则网罗放失诠次未就也葢予之昔恨未有以释之而反増益之也予与寺丞公别又十年今三月七日寺丞公自新安不逺二千里走两骑以书抵予曰执事尝问先集今已编就矣执事既爱敬先君叹恨不置爱其父及其子爱其人及其文今以一编寄执事执事爱之执事不序之可不可也予再拜而三读之盖其五七防于追古其四六闳于骋步其千百长于论事大抵其文孤峭而有风棱雄健而有英骨忠概而有毅气葢将与有唐之贞元元和本朝之庆厯元祐诸公竞辔而先路非近世陈陈相因累累随行之作也或谓以公之贤且文而不遇惜也有三病焉其赋性病太刚其立朝病太直作文病太奇是公之三病也然此三病者他人病其一犹足以髙一时而名后世况于三乎公今病其三坐此以不遇固也然使公于斯三病者去其一而其名灭去其二而其徳衰去其三而其传冺则是去三病而得三病也公讳尽言字元受忠敏公讳伯雨之孙待制公讳象先之子至清叟家学不替今四世云庆元庚申诚斋野客杨万里序
　　三山陈先生乐书序
　　宋自艺祖基命顺应天人太宗御统清一文轨真宗懿文倬彼云汉仁宗深仁天地大徳英宗广渊克肖四圣至于神宗厉精天纲发愤王道丕厘制作缉熙百度集五朝之大成出百王而孤雄声名文物焕乎有章相如所谓五三六经之传扬雄所谓泰和在唐虞成周不在我宋熙丰之隆其将焉在于是太常博士臣陈祥道上体圣意作为礼书一百有五十巻其弟太学博士臣旸作为乐书二百巻然未就也至哲宗时祥道以礼书献至徽宗时旸以乐书献中更多难二书见之者鲜焉今年二月丙子朝奉大夫【阙】　　以书抵万里曰岐学殖荒落稽古剌经则岐岂敢然幼师先君枢宻尝因请业而问焉曰士奚若而成于乐先君曰圣门之学骤而语未可也抑从先儒而问津焉则有乡先生陈公晋之乐书在小子志之岐自是求其书老而后得舒鼎昭兆不足为古瓘斚纪甗不足为珍然不敢私也是用刻枣与学者公之愿执事发挥而润色之以诠次于先生序萹之左方俾学者有稽焉万里发书披编而三读之葢逺自唐虞三代近逮汉唐本朝上自六经下逮子史百氏内自王制外逮戎索网罗放失贯综繁悉于郑而一之雅引今而复之古使人味其论玩其图忽乎先王金钟天球之音锵如于左右也粲乎前代鹭羽玉戚之容跃如于前后也后有作者不必求之于野证之于杞宋而损益可知焉读之至女乐之萹曰女乐之为祸大矣齐人遗鲁孔子行秦人遗戎由余去晋出宋袆常疾愈虞受二八邦政乱则执而叹曰铄哉言乎其有国者膏肓而医国者之玉醴丹砂乎斯人也不有斯疾也上也斯人也有斯疾也而服斯药也次也斯人也有斯疾也而吐斯药也又次矣庆元甲申具位杨万里谨序
　　澹庵先生文集序
　　故澹庵先生资政殿学士忠简胡公中兴人物未能或之双也绍兴戊午髙宗皇帝以显仁皇太后驾未返不得已将以大事小屈尊和戎先生上书力争至乞斩宰相在廷大惊金人闻之募其书千金三日得之君臣夺气知中国有人奉皇太后以归自是北骑不南者二十年昔鲁仲连不肯帝秦秦军闻之为却五十里后人疑之以为説士之夸辞以今揆古古为夸矣以今观今今亦夸乎信所见疑所闻古今一也吾宋之安强不以百万之师而以先生之一书后之人闻之者乌知其不若今之人闻仲连之事者乎亦以为夸未可知也若今之人亲见先生之事则谁以为夸者今事之夸与否可信与否不较也使后之人无所疑于古之人者先生欤今不信古古奚病焉后不信今必当有时而无不信矣逢其时思其人呜呼先生之功其逺矣哉先生之功其逺矣哉先生之文肖其为人其议论闳以逺其记序古以驯其代言典而实其书事约而悉其为诗葢自诋斥时宰谪寘岭海愁狖酸骨饥蛟血牙风呻雨喟涛谲波诡有非人间世之所堪耐者宜芥于心而反昌其诗视李杜夜郎夔子之音益加恢奇云至于骚辞涵茫崭崒鉥刿刻屈抉天之幽泄神之秘枯臞而不瘁恫愀而不怼自宋玉而下不论也灵均以来一人而已夫是数者得其一犹足以行于今而传于后而况萃其百者乎何其盛也何其盛也先生既没后二十年其子澥与其族子涣族孙柲裒辑先生之诗文七十巻目曰澹庵文集欲刻板以传贫未能也之官中都舟过池阳太守蔡侯必胜相见因问家集慨然请其书刻之命郡文学周南董振之学录何巨源校讐之未就而蔡侯移守山阳雷侯孝友顔侯棫踵成之嗟乎先生功被于中国名振于外裔文范于学者学者得其片言半简犹寳之师之求见其书之全何可得也今三侯独能刻而传之以幸学者夫先生此集为之百年而始成使学者得之今乃一日而尽见三侯之用心可不谓贤矣哉而蔡侯首发其端可不谓尤贤矣哉万里尝学于先生者先生之言曰道六经而文未必六经者有之矣道不六经而文必六经者无之先生之文其所自出葢渊矣乎而万里何足以知之先生庐陵人讳铨字邦衡澹庵其自号也若其世系厯官行事则丞相益国周公书于神道碑矣庆元己未八月二十八日门人通议大夫寳文阁待制致仕杨万里序
　　龙湖遗藳序
　　予尝观本朝登科记自建隆以放于今日其中甲科在前列十数人者其不至于公卿者不加多也姑无望其至于公卿也其不至于台阁也其不至于部刺史二千石者又不加多也不以其遴之艰故揠之岐欤吾友衡阳段昌世字秀成以达学儒先起草莱奉淳熙乙未大对有卓诡切至以忠言当圣心者擢第在甲科之四不宁惟十人之前而已不曰遴之之艰欤然同年生其前乎秀成二三人者或持钧枢或掌丝纶而秀成独不幸蚤世终官于水衡都官而止耳哀哉秀成天之生斯人也其无意耶而才且贤谓无意不可也其有意耶而不位且不年谓有意不可也岂其前之不可者天而后之不可者非天耶抑前之不可者非天而后之不可者皆天或皆非天耶哀哉秀成哀哉秀成秀成既没其子光朝诠次其诗文得十四巻曰龙湖遗藳予尝与秀成同朝且同官又尝唱和诗巻其诗清婉而其文清润读集见其人了了在目中也而其亡久矣其人亡其文存其人岂亡也未可辍巻而永慨也夫庆元戊午十月晦诚斋野客杨万里序
　　存斋览古诗防序
　　或问士孰难曰静难有人乎曰有谁欤曰括苍何公徳器何由知其静曰予尝与公同朝尝详观而宻察之矣他人有心我欲知之焉攸知之葢其发在意其达在色其着在辞有弗干干之意必忤有弗违违之色必改有弗竞竞之辞必拂欲揜之能乎弗能也若何公者求其斯三者而不见其一也非静者欤或曰异乎吾所闻矣吾闻何公干之无忤意而意有威于五兵违之无改色而色有凛于秋霜竞之无拂辞而辞有厉于烈风何公亦有动矣静者然乎哉予固心疑之而未有以释之今年九月公之子淦江宰子颖以公所着之书览古诗断者遗予且命予序之予披而读之盖上自三代下讫五季其间天下国家之大事君臣父子之大义其治乱其得失其淑慝其正邪其焯然者公以一弗以议为也有至善晦于里而不白于其表大恶伏于隠而莫觌于其显当时后世不可得而知者公皆擿之于防书之外暴之于天日之下揭之市朝而公之以衮斧予惊且叹曰予之知公浅之为知矣或者之言信矣虽然或者之言则信而或者之知公抑又浅于予也夫断古之书非静者作之莫能也静故明明故决明则不惑决则不迁是书也其在六经其深于春秋者耶其静之至者耶因书其説以答子頴徳器讳侑存斋其自号也子颖名洪其贤有父风云庆元己未十一月三日诚斋野客杨万里序诚斋集巻八十三
　　钦定四库全书
　　诚斋集巻八十四
　　宋　杨万里　撰
　　序
　　陈签判思贤録序
　　吾友开州使君上蔡陈侯师宋之子元勲好古而尚徳初尉吉之永丰属因王事按行田里道出六一先生之父崇公之墓次慨想先贤进拜设奠退而周视其阡门墙壊隤悯而葺之谢公尚书嘉之为记其役元勲于是作思贤録之书既又为舂陵从事继崇公所居之官宅崇公所宅之馆又作堂绘其像而祠焉于是又作思贤续録之书秩满来归宜春以二书寄予曰元勲官二郡皆故有崇公之遗迹尊其德懐其人窃有慕用之志焉二书所以见元勲之志也愿从先生乞一言以发扬元勲之志予复之曰善如子之志也善如子之志也抑诗不云乎高山仰止景行行止仲尼不云乎见贤思齐焉夫景行而不行则如勿景见贤而不思齐则如勿见子其懋之嘉泰元年四月初吉诚斋野客杨万里敬书
　　送侯子云序
　　古者医不世不服其药盖不久不精不积不神也宜春侯氏以医名家盖十世不啻矣至于世昭驻伯又精且神者客有竒疾众医环而睨之莫敢措手或莫能名其为何恙世昭一视之探嚢发药应手而愈故三十年间名震于大江之西不幸世昭死矣又幸而其子子云尽得其枕中肘后至精至神之传世昭未死也然吾犹有赠焉子云勉乎哉吾愿子三勿视而二视者也勿乎疾者之贵贱也勿贰乎招者之贫富也勿芥乎酬者之丰约也顾吾之技尽不尽耳吾技吾尽而疗不功有之乎无也顾吾之疗功不功耳吾疗吾功而名不彰有之乎无也以子之技而佐之以吾五者之説后数年有宜春之良医名震于大江之西复如世昭者必吾子云也夫子云勉乎哉嘉泰元年六月未望诚斋野客杨万里序
　　頥庵诗集序
　　夫诗何为者也尚其词而已矣曰善诗者去词然则尚其意而已矣曰善诗者去意然则去词去意则诗安在乎曰去词去意而诗有在矣然则诗果焉在曰尝食夫饴与荼乎人孰不饴之嗜也初而甘卒而酸至于荼也人病其苦也然苦未既而不胜其甘诗亦如是而已矣昔者暴公譛苏公而苏公刺之今求其诗无刺之之词亦不见刺之之意也乃曰二人从行谁为此祸使暴公闻之未尝指我也然非我其谁哉外不敢怒而其中媿死矣三百萹之后此味絶矣惟晩唐诸子差近之寄邉衣曰寄到玉闗应万里戍人犹在玉闗西吊古战塲曰可怜无定河邉骨犹是春闺梦里人折杨桞曰羌笛何须怨杨桞春光不度玉门关三百篇之遗味黯然犹存也近世惟半山老人得之予不足以知之予敢言之哉今四明刘叔向寄其父頥庵居士之诗藁命予为之叙放翁陆务观既摘其佳句序之矣予尚何言哉偶披巻读至云寂寞黄昏愁吊影云怕上短檠灯又独与梅花共过冬淡月故移踈影去又睡魔正与诗魔战外一声婆饼焦又早行云鸡犬未鸣潮半落草虫声在豆花村使晩唐诸子与半山老人见之当一笑曰君处北海吾处南海不虞君之涉吾地也何故居士名应时字良佐嘉泰元年六月戊戍诚斋野客杨万里序
　　澈溪居士文集后序
　　乡先生澈溪居士者彭其姓醇其讳道原其字也方其壮也以文明防上第及其晩也以治具最三郡及其老也终官朝奉大夫年未七十悬车以示子孙虽曰未逹亦可以为逹矣或曰以道原之贤且文而老于州县不宏其施卒以废锢不究其鶱非董子所赋仕不遇者欤予曰不然君子之仕有在我者有不在我者贤不肖我也遇不遇非我也惟其非我故有粹乎遇者伊吕是也有粹乎不遇者孔子顔冉是也驳乎遇不遇之间者孟子是也若道原者岂粹乎不遇者也其亦驳乎遇不遇之间者耶然道原之不遇者加少未若遇者之加多也道原奚而不遇哉且夫三百有九人之籍奚病也病不籍耳后之人慕用其选葢有欲与焉而恨不可得者故至今谓之仙籍而道原以上书北阙而得之非遇乎昔扬子云作法言蜀之富人载钱五十万求书名其间而子云不与彼仲元郑子真者山林野人耳不持一钱不求一字而子云与之二子之事后世无传焉而其名至今与日月争光者以子云也东坡非吾宋之子云乎彭贺州之啓其亦有求而不与者乎道原不求而与之非遇乎抑又闻之虽有南威之容匪蹇修不妍虽有太冲之赋非士安不传道原之文与诗质而珍槁而滋寥乎朱之音泊乎酒之味今犹昔也昔无传而今有传非得名世之士丞相益国周公序之之故耶前之称惟其贤后之称惟其文曰贤曰文乃玉乃金谁敢改诸者非遇乎道原奚而不遇哉道原之族孙汝翼梦弼擕澈溪文集以示予敬书其后嘉泰元年六月庚子通议大夫寳文阁待制致仕杨万里序
　　周子益训防省题诗序
　　唐人未有不能诗者能之矣亦未有不工者至李杜极矣后有作者蔑以加矣而晩唐诸子虽乏二子之雄浑然好色而不淫怨诽而不乱犹有国风小雅之遗音无他专门以诗赋取士而已诗又其专门者也故夫人而能工之也自日五色之题一变而为天地为鑪再变而为尧舜性仁于是始无赋矣自春草碧色之题一变而为四夷来王再变而为为政以徳于是始无诗矣非无诗也无题也吾倩陈履常示予以其友周子益训防之编属聨切而不束词气肆而不荡婉而壮丽而不浮骎骎乎晩唐之味葢以诗人之情性而寓之举子之刀尺者欤至信符之一题独非古题而诗句亦不为题所掣可谓难矣葢一尝试为我赋为政以徳之题乎惟蚁封乃见子王子之驭嘉泰辛酉九月诚斋野客杨万里序
　　应斋杂著序
　　淳熈季年海内英杰森布表着文儒玉映武卫电燿廷集孔鸾陛列牙爪虽师师瑞虞济济华周无所与逊孝宗皇帝一日御埀拱殿顾见廷臣天顔怡愉因问左右宗子在廷者为谁凡若干人皆谨对曰无之帝蹇然喟曰尧明俊徳首乎九族周封八百同姓孔庶今吾圣子神孙枝叶扶疎俊乂无寡独无一武诞寘左右是谓灵囿无麟太液无鹄也可乎即诏迩臣各举属籍之良者二人居亡防何舒戭奋堪间平政骏茹防鹭振大者台斗小犹郎吏而应斋居士赵无咎是时方高卧南州狎东湖之鸥防西山之云逺追徐孺近访山谷赋诗把酒与一世相忘讫不求诸公之举而诸公亦无求无咎者君子至今恨之或曰其诸旡咎之才之未卓欤曰无咎才固先人文亦不后人也然则诸公不求而荐之何也曰才者憎之媒也文者忌之胎也汉之董贾唐之李杜非不才无文之坐也才与文之坐也四子且然无咎可以无憾矣予自乾道辛夘在朝列时无咎为苏州别驾已闻其名后十八年予再补外过豫章始识之至其家见门巷萧然槐栁蔚然知为幽人高士之庐也而其人老矣无咎既没其子汝謩来为太和宰一再访予于南溪之上出无咎诗文一编目曰应斋杂著求予序之其文大抵平淡夷易不为追琢不立崖险要归于适用而非窽非浮也至其诗皆感物而发触兴而作使古今百家万象景物皆不能役于我呜呼无咎生无遇也没而诗文可传未为无遇也无咎可以无憾矣讳善括尝知鄂州终官朝请大夫拨烦决疑所至名迹焯焯云嘉泰壬戍仲夏既望诚斋野客庐陵杨万里序
　　曾无媿南北邉筹后序
　　兰溪曾无媿闭门下帷三十年钻败素雕俊语对占义以应明有司之求亦既防有司荐之诣太常矣无遇而归人皆知其为进士也予曰是浅之为知曾子者也所谓知我如此不防于骂者欤或曰何如斯可谓知曾子矣曰吾尝见其南北邉筹之书矣其于秦汉三国二晋宋齐梁陈魏周隋氏之史若木蠧蚁不穴不止若烛炳幽不觌不休其君臣之良若窳也其地利之坚若瑕也其国势之竞若羸也其兵制之铦若钝也如身诣其国目眡其时手执其事而心画其策无俟于胥诟而逆折其枉直无逢于相角而前料其捷北也为人谋国者可不置此书一通于座右乎异时孝宗皇帝英武于铄慨然有叱开四方混一两仪之志仄席竒杰寤寐防谋使见此书当拊髀而叹曰朕独不得与此人同时哉又曰公等皆安在何相见之晩也然则曾子之为名士进士而已也
　　江西续二曾居士诗集序
　　古之君子道充乎其中必施乎其外故用于时者施也传于后者亦施也然用于时或不传于后传于后或不用于时二者皆难并也是有幸有不幸焉生而用没而传幸之幸也生而用没而不传幸之不幸也生而不用没而传不幸之幸也至有生既不用于时没又不传于后岂非不幸之不幸也欤南丰先生之族子有二诗人焉曰临汉居士伯容者南丰从兄弟曰子山名阜之子也曰懐岘居士显道者伯容之子也子山尝位于朝出漕湖南后家于襄阳遂为襄阳人伯容一世豪俊而能文其诗源委山谷先生然以不肯伈伣于世有官而终身不就列显道得其父之句法亦以气节高雅尝宰祁阳小不可其意即弃去隐于衡之常宁者三十年此君子之一不幸也伯容放浪江湖间与夏均父诸诗人游从唱和其题与韵见于均父集中者三十有二篇予每诵均父之诗云曽侯第一又云五言类度又云秀句无一尘想其诗而恨不见也行天下五十年每见士大夫必问伯容父子诗皆无能传之者此又君子之一不幸也兹非所谓生不用于时没又不传于后不幸之不幸者欤今日忽得故人尚书郎江西漕使雷公朝宗书寄予以二曾诗集二编属予序之欣然盥手披读三过蔚乎若玉井之莲敷月露之下也沛乎若雪山之水泻滟滪而东也琅乎若岐山之鳯鸣梧竹之风也望山谷之宫庭葢排闼而入歴阶而升者欤昔人之诗有诗传而人逸者矣二南是也有人传而诗逸者矣祈招是也有人与诗俱传者矣载驰是也然祭公谋父之作虽逸于三百篇之外而式金式玉之句犹畧见于梼杌之史者以子革之诵也二曾之诗昔无传而今有传不以朝宗能诵之欤不曰二曾不幸之幸欤不曰后学大幸之幸欤因命之曰江西续派而书其右以补吕居仁之遗云伯容名纮显道名思朝宗之于显道如李汉之于退之故二居士之诗朝宗得之于徳曜徳曜得之于懐岘懐岘得之于临汉嘉泰癸亥四月丙辰通议大夫寳文阁待制致仕庐陵杨万里序
　　三近斋余録序
　　予昔与尤延之同侍光宗东宫讲读一日入讲尚蚤辇未出因与延之纵观几案上御览书策有孟浩然贾岛诗集二人相视而叹曰二子之诗一也不见知于当时而见知于今日何也可以吊二子之生前而贺之于身后矣然二子之可吊又未若当时之可吊也有此士而失之独不可吊乎或曰二子亦过焉深自匿而不求知非过欤嗟乎是二子之过也抑二子之愿也天下莫自贱于求知之士而不求知者为可贵彼其不求知也其所挟者必至珍也所挟愈珍则其自匿愈深二子之不求知岂终无知我者乎今日几案之上是已特知之者有逺近有迟速耳不见知于近必见知于逺病不逺耳逺非所病也惟愈逺则愈贵耳迟速足较哉故曰是二子之过也抑二子之愿也三槐王文正公五世之孙有诗人文士焉曰正夫清峻简逺有二子之风伟矣不幸又中二子之病牢不可砭坐是落落是可叹也正夫自幼有官然其于世未汲汲也顾独有汲汲者不于仕而于学闭荆扉呻槁简不窥市朝者十余年其学以忠孝为根干以诗骚为菁华以议论为頴栗观其词探其中可以知其为忠孝人也然其人深自韬匿也袭其芳弗之肯飏衷其寳弗之肯曜虽至切至笃彼一处显则絶不与通庭无我一武几无我一字他日其人退而归正夫与之好如初也亲者如此况踈者乎晩乃被荐召为中都官满嵗应迁贫不能俟求郡丞以去后得郡期年又请祠以去亡防何而没后二十六年其诗文乃出士大夫争传之而正夫不及见也传与不传见与不见正夫何憾焉予得为正夫悲且叹也如落木森犹力寒山淡欲无如地逈高楼目天寒故国心如凉风回逺笛暝色帯归舟如尘心依水净归与山青不减晩唐诸子又如堕蕋尽教输燕子嫩寒犹及占梨花如一畨风雨催寒食千里莺花想故园如身闲更得慿陵酒花早殊非爱惜春如秋生列岫云尤薄泉潄悬崖路更悭置之江西社中何辨焉幽兰云临春惨不舒盖国空自香意不在兰也至于骚词如钓台沐髪乞巧悼亡等篇出入逺逰天问之海颉颃幽通思之囿矣至于上前论事之文皆卓然近用又簋飱豆肉之可以求饱也笥裳篚纩之可以御冬也使其遇合其功用可量哉纪之甗郑之瓒椟而不雠瘗而不啓久则光怪四出贯日袭月有不可揜者惟其不求知是以不可揜也欤其子高安使君淹诠次其诗文凡四百八十余篇正夫自题曰三近斋余録者作书寄示予求序其首予不得辤正夫讳从其官簿尝歴弋阳主簿福州司理防军知丽水县干办诸粮料院倅临安添倅天台知信州主管建宁府武夷山冲佑观年六十终官朝散郎嘉泰三年七月四日通议大夫寳文阁待制致仕庐陵杨万里序
　　杉溪集后序
　　古今文章至我宋集大成矣盖自奎宿宣精列圣制作于是焕乎之文日月光华云汉昭回天经地纬衣被万物河岳炳灵鸿硕挺出在仁宗时则有若六一先生主斯文之夏盟在神宗时则有若东坡先生传六一之大宗在哲宗时则有若山谷先生续国风雅颂之絶视汉之迁固卿云唐之李杜韩栁盖奄有而包举之矣中更羣小崇奸绌正目为僻学禁而锢之盖斯文至此而一厄也惟我庐陵有泸溪之王杉溪之刘两先生身作金城以郛此道自王公游太学刘公继至独犯大禁挟六一坡谷之书以入昼则庋蔵夜则繙阅毎伺同舍生息烛酣寝必起坐吹灯纵观三书逮暇或哦诗句或绩古文每一篇出流布辇毂脍炙荐绅纸价为贵嗟乎若两先生当妖禽羣啾而发紫鸾之鸣抑骤歌而奏清庙之瑟鹬冠毳服之竞丽而觌黄收纯衣之制其有大勲劳于斯文其伟乎哉予生十有七年始得进拜泸溪而师焉而问焉其所以告予者太学犯禁之説也后十年又得进拜杉溪而师焉而问焉其所以告予者亦太学犯禁之説也今两先生逺矣予亦老而归休矣杉溪之曾孙千龄一日访予于南溪之上出其祖之书曰杉溪集者示予请书其后予披而读之见丞相益国周公序其篇首凡杉溪先生防新领异之诗登造极之文既摛张发挥不遗余矣予尚何言哉独书两先生所以告予者于篇末俾后学有闻焉泸溪又云是时书肆畏罪坡谷二书皆毁其印独一贵戚家刻印印之率黄金斤易坡文十盖其禁愈急其文愈贵也今家有此书人习此学有知当时斯文之难得如此者乎是小人之厄斯文乃所以昌斯文也然厄斯文者今皆冺然与草木共腐而斯文之传与日月争光然则斯文病不厄耳厄奚病哉古者圣贤君子之所守于是可得而知矣顾吾道是非何如耳时之好恶足为之动也耶六一坡谷其知之矣至于吾州之两先生独首犯时之大禁力学众人之所不敢学所谓豪杰特立之士者不在斯人欤不在斯人欤杉溪讳才邵字美中泸溪讳廷珪字民瞻皆擢进士第杉溪再中宏词科终官工部侍郎兼权吏部尚书赠显谟阁学士泸溪为国子监簿官直敷文阁奉祠云年月日寳文阁直学士通议大夫致仕杨万里序
　　周易宏纲序
　　古有其事世无其说今有一人焉倡而为之说天下其信之乎曰愕焉而已矣信焉则否既有一人焉为之说矣又有一人焉见焉闻焉而和之曰然天下其信之乎曰疑焉而已矣信焉则未也然已不愕矣一人倡之矣一人和之矣又有一人焉未尝见也未尝闻也亦未尝和也复倡而为之说与夫前之倡者偶同焉天下其不信乎借令不信而三人者亦可以自信矣非同焉之可信也不约而同焉之可信也易之八卦其画各三者曰此卦也予曰卦者其名而画者非卦也此伏羲氏初制之字也闻者愕焉曰嘻甚矣其好异也予亦疑之淳熙戊申予与亡友延之同寮因语及之延之大喜曰此古人未尝言平生未尝闻也予犹疑之今年二月吾乡之士西昌刘文郁从周示予以其所着周易宏纲之书亦曰八卦者古之字也予然后释然不疑夫予之说从周未尝闻也而从周之説予同焉从周之说予未尝闻也而予之説从周同焉不曰古有是事乎古无是事而吾二人为之说不可也古有是事而吾二人为之説亦不可乎君子之谈经可不可之问耳信与不信奚问哉予独喜与从周乃有不约之同也夫约而同者同之私也不约而同者同之公也既公矣天下信之可也不信亦可也然予之所喜者非喜从周之同乎予也夫喜人之同乎已者亦私也予葢喜予之同乎从周也庆元庚申十一月从周受署归荣其亲首来谒予予始识之与之晤语爱其壮而敏窃自叹予之老且衰也今以老衰之思乃偶同乎壮且敏者之説然则予之老且衰其尚可少进也乎此予之所喜也以予之喜揆从周之心从周独不喜哉虽然此易之小学之事也未及乎易之道也从周葢深于易之道者也既以易学鸣上庠中文科矣初仕为雷之郡博士雷之士无逺迩奔走而来学易焉不宁惟雷之士也岭以南士无逺迩亦奔走而来学易焉不宁惟岭之南士海以南士无逺迩亦奔走而来学易焉遂以其口讲者缀而为此书其于天人事物之理君臣父子之分仁义道徳性命之蕴君子小人消长之防天下国家治乱之柢圣贤君子出处进退之节皆由至白以钩夫至至以察夫至纎其于学者之学易葢涉钜海之坚航陟泰山之修梯欤虽然其徃梯航也其至非梯航也嘉泰甲子七月庚午诚斋野客杨万里序
　　递钟小序
　　刘敏叔得一古琴携来示余是夕霜月入帘寒欲堕指为予作流水高山申之以易水终之以醉翁咏其声清激若出金石听者耸毛酸骨予命之曰递钟云年月日诚斋野客杨万里廷秀
　　易外传后序
　　六经至夫子而大备然书非夫子作也定之而已耳诗非夫子作也删之而已耳礼乐非夫子作也正之而已耳惟易与春秋所谓夫子之文章者欤昔者伏羲氏作易矣时则有其画无其辞文王重易矣时则有辞无余辞至吾夫子特起乎两圣之后而超出乎两圣之先发天之藏拓圣之疆挹彼三才之道而注之于三絶之简于是作彖辞又作小象之辞又作文言之辞又作二系之辞又作说卦之辞又作序卦之辞又作杂卦之辞大之为天地纎之为毫末显之为人物幽之为鬼神明之为仁义礼乐微之为性命炳然蔚然聚此书矣其辞精以幽其防渊以长其道溥以重是书也其蕴道之玉府陶圣之大钧也欤韩起聘鲁见易象而喜曰周礼尽在鲁矣当是时岂易之书唯鲁有之欤抑诸国皆有而晋未有欤宜其见之而喜也然起之所见者羲文之易而已未见夫子之易也见羲文之易其喜已如此使见夫子之易其喜又当何如哉今乃得见韩起之所未见呜呼后之学者一何幸也子贡在三千七十之中其科在乙其名在六其不在升堂入室之间乎然尝叹夫子之言性与天道不可得而闻夫子之易书非性与天道之言乎而子贡独不得闻者岂叹之之时此书未作欤抑已作而未出欤今乃得闻子贡之所不得闻鸣呼后之学者又何幸也每谓闻而知不若见而知葢闻者疏见者亲闻者畧见者详也观子贡之叹则见而知者反不若闻而知者欤然则学者之羡子贡又安知子贡之不羡学者也呜呼学者又何幸也嘉泰甲子四月八日庐陵杨万里后序
　　北牕集序
　　北牕先生邹公和仲绍兴丙子为章贡观察推官予时为户曹掾以乡邻故相得驩甚每见必论诗未尝不移日也公之诗祖山谷记其诵所作如久霖云劝雷且卧鼓如读人诗巻云声名蔼作紫兰馥诗句清于黄菊秋若置之江西社不知温似越石乎越石似温乎今其外孙曾叔遇尽得公之诗文若干巻将刻板以传于学者岂惟学者之幸抑亦予之幸庆元庚申六月二十七日诚斋野客杨万里书
　　诚斋集巻八十四
　　钦定四库全书
　　诚斋集巻八十五
　　宋　杨万里　撰
　　心学论
　　六经论
　　易论
　　论曰圣人之教不离于言而未始不离于言不离于言者言也未始不离于言者非言也言者道之因也圣人且得而离于言乎非言者道之诣也圣人且得而不离于言乎夫何故传天下以其道而不示天下以其诣天下何从而诣其诣哉诣其诣则不因其因矣虽然诣其诣而不因其因可也未诣其诣而不因其因可乎是故不得离于言不离于言者不废其道之因也不废则恃此之情恃彼之愚是故不得不离于言离于言者不恃其道之因也以道之因者可忘而废言见人之迷于涂而莫之指者也以道之因者不可忘而恃言指人以涂而谓之家者也莫指其涂天下自此絶指涂为家天下自此愚尧之朱舜之均亲不亲而近不近言可以教人而传道也则朱均乆矣其尧舜也然同室之朱均不尧舜也而异世之洙泗有尧舜焉则夫子之心超然独诣尧舜之诣也言可恃耶言不可恃耶圣人忧焉欲废言也而天下之人岂人人而心孔子之心诣尧舜之诣也欲恃言也则天下将死乎吾言之中而不生乎吾言之外非吾言之死天下也死天下之见也天下之见所以死吾言之中而不生乎吾言之外者吾言之尽而天下亦以为圣人之言尽于此也天下以吾言为尽故捐其思捐其思故死其见死其见故貌信乎吾言而心无得于吾言道非得于吾道也不自得其得也嗟乎言者心之翳也晓天下者暗天下者也易曰书不尽言言不尽意嗟乎圣人之忧天下深矣乎而或者以为圣人之意圣人自不能尽于言圣人之言圣人自不能尽于书也嗟乎圣人天地也今曰天能生物而不能尽生地能载物而不能尽载则天下有不笑其妄者乎圣人之言非不能尽意也能尽意而不尽也圣人之书非不能尽言也能尽言而不尽也曷为不尽也不敢尽也中庸曰有余不敢尽此易与中庸之妙也然则曷为不敢尽也忧其言之尽而人之愚也渔者之于鱼也有小其得者有大其得者小其得者必涧溪者也大其得者必江海者也江海之所以为江海夫岂若是涧溪者然哉水石凿然以明而虫鱼歴然以见也渊乎其茫也黝乎其幽也是故求者加深则得者加大也圣人之作易其初有卦而已象焉在其后有象矣辤焉在最后有辤也如未始有辤也杳茫深微不可得而近也非不可得而近也不可得而近者所以致人之近也人致于易则近于易矣人之常情近则狎逺则疑故易之逺者所以投天下以疑而致天下之思也思则见见则悦悦则研研则诣故圣人之作易也不示天下以其道之诣而诣天下以其道之因既曰因矣可得而尽哉天下因吾之不尽而求吾之尽则道也者圣人得而秘也耶梦饮酒者觉而言之于童子曰奚而醒也彼以为真饮也不悟其梦也或者曰圣人言不能尽意也其见与童子异不异也谨论
　　礼论
　　论曰道无所倚有所践有所倚则天下莫之稽无所践则天下莫之居莫之稽道之渎也莫之居道之弃也圣人以道而寄于经以悟于后乃至于渎与弃渎则道不神弃则道不行道不神且不行则经也者无乃虚其所以寄而杜其所以悟哉夫惟经首于易而后道不渎继易以礼而后道不弃圣人之虑微矣葢天人之理性命之源仁义道徳吉防悔吝纷然齿于卦而形于象卦之中又有卦而象之外又有象焉此所以为无所倚也无所倚则无所穷无所穷者听天下之人各入其入随至其至也是以天下仰其神而稽焉虽然道则神矣不渎矣天下于焉而稽之矣然天下之圣贤不数也而愚不肖则不踈也圣人之经为圣贤而作也不为愚不肖而作也则有易已多矣否则以不踈之愚不肖而举责之以不数之圣贤是却天下之进于圣贤而坚天下之心使安于愚不肖也是故圣人本之以不倚而进之以可践礼也者所以示天下之可践也圆不以规方不以矩运斤而成风惟匠石可也欲举天下之工而皆匠石也皆不规不矩也则天下之工有弃其斧斤而去耳何则无所可践也易者圣人成风之斤也礼者圣人规矩之噐也匠石不以匠石而废规矩故无匠石而匠石圣人不以圣人而废礼法故无圣人而有圣人盖道有所可践而后天下有所可居易之言曰神无方也易无体也彼且无方则不可以方求彼且无体则不可以体见不可以方求则契其方者出乎方者也不可以体见则得其体者遗乎体者也欲天下之人皆出乎方契其方遗乎体得其体呜呼难哉是故有方焉有体焉如是而君臣父子如是而冠昏防祭如是而交际辤受如是而出处进退严乎洒埽之末以逹乎精义之神动容周旋之顷而礼皆至焉其义粲然无所不可知而其地画然有所必可践愚不肖者孰不可以勉而践践而居哉有可践则天下得以不置其足于道之外有可居则天下得以置其身于道之内使天下置其身于道之内而不置其足于道之外相敬相爱相安相飬以至于今礼之教也而老子曰失道徳仁义而后礼又曰礼者忠信之薄嗟乎去礼以求忠信是去裘以求燠者之智也且礼亡则道徳仁义其犹有存欤尝观老子之徒有问乎聃者雁行避影而后进而聃未轻告也已则一日不可无师弟子之礼而天下独可一日无君臣父子之礼耶人有一朝三饭于家而教其邻以辟谷之方者此可信也哉聃是已谨论
　　乐论
　　论曰天下有同然之机不动于静而不得不动于动不得不动于动者执其机以触其机也圣人欲天下之趋于道而不得天下同然之机执之则触焉而无动也触焉而无动则能使天下之吾从者天下从圣人者也使天下之自从者不从圣人者也从圣人者非从圣人之至也不从圣人者从圣人之至也葢从圣人则亦勉焉以从于人尔从于人未必得于已勉而徃亦必废而归是故所从者虽圣人也人耶我耶至于不从圣人而自从者非其心欣然以啓也其何能决然以趋也欣然以启而后圣人之道有以投决然以趋而后圣人之道有以驱故夫天下之情不病其不决然病其欣然者之不动也欣然之心一动则圣人之道有不动而行不挽而进不嘘而高不引而深者矣是故欣然之心者进道之机也欤圣人者得是机而执焉复执是机而触焉惟其不触天下也触则天下之机动矣然则天下之所以决然于道者圣人有以动其道之机也其初易之无所倚圣人申之以礼之可践宜亦可以少足矣虽然礼之道可以践也而践之者未必决然也岂非欣然者未动勉焉独行欤人之情安于倨而礼劳之以恭人之情速于得而礼缓之以逊渇也而百拜乃得饮饥也而日昃未得食夫雍容文雅之化固天下之所不能废而周旋委曲之节无乃天下亦有所不能尽安者耶夫使天下之情有所不尽安者则圣人之道其行岂得而远也道行于暂而不行于远是未得天下欣然之机也得其欣然之机而道可以远矣且生者天下之至爱也死者天下之至畏也而兵家者率天下之人以趋其所畏而捐其所至爱也此亦有所甚难者矣令发而士之坐者泣沾襟卧者涕交頥此宜有所甚不乐者矣然鼓鼙之声镗然以鸣则三军之士跃然以奋悲者喜惰者激至于杀身而不自还则有以动其欣然之故也故夫得天下之机而执之者可以动之而趋于不死也圣人之道非如兵家使天下趋于死之危也趋于道者趋于安也圣人者执其机而触之则天下之趋也孰御今夫金石丝竹八物之善鸣此其于吾道何与焉而圣人之经继礼以乐者何也人有幽忧而不乐者散之以啸歌有所欝结而不平者销之以管弦声之入人心易也然则天下欣然之机不寓于八物之质而寓于八物之声也圣人得其机之所寓而执之以触天下之机是故取仁义道徳之意而飏之于恬愉平淡之乐使听之者心悦悦之者心愉必有涣然而悟犁然而契者矣乐之功用至此而天下不知也惟其不知乃其真知也欤善乎孟子之言道也乐之实乐仁义是也乐则生矣生则乌可已也乌可已则不知足之蹈之手之舞之也夫圣人之乐至于使人手舞足蹈于仁义之中而不自知此化之妙也尧舜禹汤文武周公孔子者不示其机者也孟子者不秘其机者也谨论
　　书论
　　论曰易者道之聚也礼者道之检也乐者道之安也圣人之道聚之以易则求者足检之以礼则肆者约安之以乐则入者豫使天下之于吾道足而约约而豫圣人于此毕矣乎曰未也道之声固不亲于道之形也且夫道未始有声也而有形也耶道无声也而圣人声之以言是谓道之声虽然可以启天下之听而未有以信天下之观启天下之听者声也信天下之观者非声也形也形信而后声信道果无形耶道犹天也天果无形耶天有是形故有是声形者非声之声也声者非形之形也风起于虚而飒然霆震于空而轰然此其声非不足以信于万物也使无苍苍者以丽焉则风霆者自托之无所而何物之信也哉今夫道者道之形言者道之声形信而后声信虽然吾非不知道者道之形也而谁其见之见秋毫于千里之外者离娄乎抑众人乎离娄能喻众人以已之所见而不能使众人见其所见圣人者道之离娄也易礼乐者离娄之所以喻众人者也众则何敢疑乎离娄而亦岂信乎离娄也耶何则以己之目传之天下之耳也然则圣人何以信天下之观盖天下之无形莫鬼神若也而圣人能使鬼神之有形况于道乎祭之有尸所以形鬼神之无形也道独无尸耶尧舜禹汤文武周公者其道之尸也欤圣人之作经是以有书焉书也者所以立道之尸以形道之形以信夫易礼乐之声也昔者易礼乐之作也圣人曰此为易此为礼为乐天下不可一日而不行也知而行则圣则贤则君子否则愚则鄙则小人知而行则治则安则存否则乱则危则灭天下则从圣人矣虽然知而行者谁欤向之而成者谁欤背之而败者又谁欤天下不见其事则曰此圣人之私言也圣人于是作书以信其言曰古之人有曰尧者有曰舜者有曰禹者曰汤者曰文武者曰周公者曰此知易礼乐之道而行之者也此得易礼乐之学性而身之者也其成就何如也反是则桀也纣也四凶也而已矣则天下之为君臣父子者前有慕后有儆慕心一生则信道而必行儆心一生则不疑道而无不行呜呼不知易礼乐之可行者无观之易礼乐而观之书则易礼乐岂其欺不知书之已行者无观之书而观之易礼乐则书岂其难不欺故可信不难故可至易礼乐者声教书者形教呜呼经至于书备之矣谨论
　　诗论
  </div>
  <div class="pagination">
   <a href="诚斋集_page90.html">
    上一页
   </a>
   <span>
    ...
   </span>
   <a href="诚斋集_page86.html">
    86
   </a>
   <a href="诚斋集_page87.html">
    87
   </a>
   <a href="诚斋集_page88.html">
    88
   </a>
   <a href="诚斋集_page89.html">
    89
   </a>
   <a href="诚斋集_page90.html">
    90
   </a>
   <span class="current-page">
    91
   </span>
   <a href="诚斋集_page92.html">
    92
   </a>
   <a href="诚斋集_page93.html">
    93
   </a>
   <a href="诚斋集_page94.html">
    94
   </a>
   <a href="诚斋集_page95.html">
    95
   </a>
   <a href="诚斋集_page96.html">
    96
   </a>
   <span>
    ...
   </span>
   <a href="诚斋集_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
