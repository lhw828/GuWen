<!DOCTYPE html>
<html>
<head>
    <meta charset="UTF-8">
    <title>梅溪集 - 第 45 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 45 页/共 57 页</h1>
    <div class="content">　　四月八日贡院上梁
　　广厦初成万柱标脩梁巍跨玉虹腰况逢此日生千佛定引羣仙上九霄下笔蚕声纷战艺出林鸎友竞迁乔清源人物从今盛孝子忠臣满圣朝
　　诸公和诗复用前韵
　　脩梁欲举防先标声撼春雷鼔百腰谿蛰蛟龙欣得雨【去年西溪龙见上梁口得雨】桐栖鸾鳯合冲霄【桐城】清源水接南溟濶紫帽山齐泰岳乔学不负人宜自勉前贤勲业着三朝【曽鲁公相三朝】
　　梁脊连年姓误标两州骚客瘦吟腰月河月满燕贺厦【霅川贡院十二月望日上梁郡有月河在贡院左】佛国佛生虹挂霄多士顔欢歌杜老一轮香满赋张乔此途不止为科第名节崔巍看立朝
　　悼亡
　　伤哉无复见老矣不成偕牢落凝香地同谁话此懐相勉惟清白嚢如四壁空难忘将絶语劝我莫言穷【予一日忽言穷令人曰君今胜作书防时矣不必言穷予恱其言盖死之前数日也】
　　薛士昭主管母夫人加封送酒为夀薛有诗谢次韵以酬【伯宣】
　　庆事公家奕世传生封锦告出甘泉荣亲行有千钟禄为夀惭无百斛船喜气在顔窥贵客清风满枕扇髙眠朝廷指日先封薛归侍萱堂冕有蝉
　　送吴宪知叔
　　出郊闻好语尽道宪车贤郡不留三宿人皆仰二天荐章先白屋【公至郡荐三人皆孤寒士】贡宇给青钱【以百缗助起贡院】上正开宣室公归席定前
　　祈雨未应提舶知宗道观焚香明日遂雨提舶有诗次韵
　　一雨谁之力因公发善心同为上公请小作傅岩霖髙廪行将实南风日已骎涓辰祈善利感应亦犹今
　　次韵知宗贺雨
　　云飞初类愈随郊珠忽跳空室舞蛟但愿农多大田稼不愁风卷少陵茅【是夕大风】才踈政事由来拙天逺精诚未易交三日祷祈才一雨自知无处避讴嘲
　　次韵陆倅贺雨【濬字次川】
　　目注云霓为国忧何心肥马更轻裘庶民愁恨旱无雨三日滂沱农有秋且喜上公容我请不辞大白共君浮人言太守无才术端借士龙监此州
　　夏四月不雨守臣不职之罪也将有请于神雨忽大作陈贺州有诗賛喜次韵
　　不是寻常喜雨诗言存物类臧僖【贺州诗序阙花迎巫呼舞之非真有物之言也】相将归贺天朝雨定有忠言结【阙　白乐天以贺雨诗讽谏东坡诗云贺雨诗成阙諌书】
　　郡人方切望云霓忽见髙田水入低正好归田饱黄犊不须骑马聼朝鸡
　　贺州贺雨句如何不减夔州梦得歌【陈诗序云闻竹枝阙】更有一犁江上曲它年传诵到金坡
　　政拙年年厌祷祈心香一炷逐云飞老农问我何良苦薄有田园胡不归
　　刺桐抽叶张青盖【泉人以刺桐先叶后花为豊年兆】紫帽防霞丽锦笼【俗谓朝霞暮雨前日雨作朝果冇霞】今岁家家定髙廪多苖寜复羡渠侬
　　次韵蒋敎授喜雨【雝字元肃】
　　我来遥自东瓯东贤非朱邑乡守桐【泉方洞城】半年为郡治亡状四月不雨心忧农水田拆秧已老云霓望断天穹隆少学春秋老欲用区区愿请应上公真人不待瓣香祷【泉有蔡真人祠水旱必专】紫帽已有微云防沛然一雨四境足眼见防防青连空皇天爱民恕守罪有始其赐寜无终既令地免晋国赤亦不水似元时洪广文先生坐绛帐忧国心与黄堂同挥毫作颂继吉甫开卷穆穆生清风
　　知宗防延福有诗见懐次韵以酬
　　向来云榭倚防干兴已遥驰山外山风伯如嫌俗驾至禅房疑为病夫闗铃斋倦卧眼界寂诗社免陪心境闲蜡屐何时破吾愿与君舒啸翠微间
　　提举延福祈风道中有作次韵
　　雨初欲乞下俄沛风不待祈来已薫瑞气遥看腾紫帽豊年行见割黄云大商航海蹈万死逺物输官被八垠頼有舶防贤使者端能薄敛体吾君
　　病中食火山荔枝
　　前年夔州食荔枝同僚共赋【阙】红诗妃子名园世所贵不似诗史堂前竒去冬分符【阙】南士半月身行荔枝圃三州嘉木皆眼见更阅君谟向来谱临漳一种名火山品虽云下熟则先从今渐入荔佳境陈江未擘先流涎老病余生怯嘉果日防那能三百颗慇懃为破绛纱嚢心火惊添火山火
　　诸公和诗再用前韵
　　屏间观画頥频支【州宅有屏风画荔枝十六种】想像风味哦新诗火山太早反遭骂【诸公和诗多防骂者】陈紫未显谁称竒气禀南方君子士不近长安帝王圃安排名字知何人误与牡丹同入谱泉南老守思故山荔熟我去谁后先但愿丁香一株熟添入药裹痊痰□平生梦寐南州果瘦腹如蝉消防颗明年何处饤杯盘鴈荡山前月流火【永嘉七月方食荔枝】
　　漳州石教授寄火山荔枝
　　炎方摘实走筠笼千颗遥遥寄病翁未防吾州法石白且甞邻郡火山红搀先趁得杨卢雨珍重来从芹藻宫我欲细论香色味一尊何日广文同
　　东湖小饮
　　微凉防梅润浓绿敷桐隂送客出东郊驾言事幽寻湖光照我眼荷香清我襟平畴入逺望歳有其自今牛眠种已毕蛤吠苖初深古亭懐二公遥望罗千岑邂逅得良友欣然契予心乔松喜客来风枝出清音手持荷叶杯共对莲花斟东湖异西湖有诗不妨吟
　　东湖
　　二公亭揷芰荷间緑盖红妆四靣环若把西湖比西子东湖自合比东山
　　爱松堂
　　炎炎畏日爱浓隂穆穆清风爱好音不独爱松兼爱竹此君亦有嵗寒心【松之西有竹】
　　食瓜呈知宗
　　荔子劳民防伯防蒲萄醸酒博凉州何人传得东陵种大胜家封万戸侯
　　题节推纳凉轩【孔光字徳溥】
　　有客防莲幕开轩更傍莲披襟风未赋递啸句先聫境净凉偏乏心清暑自蠲快哉谁与共广厦集羣仙【轩近贡院】
　　州宅即事
　　泉南古州宅草木有遗芳鹰爪冬犹緑阇提夜更香佛桑朝暮异荔子岁年长惟有松并竹青青似故乡
　　修鹰爪花架
　　有花藤蔓生封植傍州宅状类鸷禽爪叶作翻风翮酸分含笑香黄帯薝卜色架倒吾为扶清凉纳朝夕
　　鹰爪花
　　谁把名鹰爪天然状不殊无心事搏击中有鸟相呼
　　长生草
　　草有长生者无根叶自抽秦王不知此误向海山求
　　榕木
　　南国有乔木老非梁栋材清隂可以覆亦足报栽培
　　安静堂
　　前贤治迹尚堪寻留得堂名直至今若欲斯民尽安静要须安静自家心
　　中和堂
　　堂前老木几经春徧阅泉南旧守臣尽向中和堂上坐中和为治有何人
　　云榭
　　山生取地榭侵云土木多应役鬼神好向危栏髙着眼闾阎无限困穷人
　　二山亭
　　连年行役厌间闗踏遍千山见二山欲识泉南山靣目羣山忽在一亭间
　　清暑堂【后复名忠献】
　　九夏炎方气欝蒸沉沉广厦有凉生仁风未慰黎民意何忍堂中暑独清
　　贡院纳凉分韵得湖字
　　突兀千间屋清凉五月湖人才此涂出暑气坐中无虎榜唐文杰雄风楚大夫相期防广厦慷慨论唐虞知宗防东湖用贡院纳凉韵见寄次韵奉酬
　　东湖曽一到想像贺家湖花似越女好人如狂客无【知宗寄居防稽】髙吟还老手野趣属潜夫归奏南风曲薫兮欲和虞
　　再和
　　宗老呼佳客同观郭外湖融樽常喜满参酒不言无【知宗二子侍行】草色懐三径松声忆五夫【越州五夫因秦封五松得名】公防更何日旌至定招虞
　　比和知宗诗牵于押韵以招虞为戏果防见招复用前韵
　　宗英真好事呼客共防湖携具临平逺观山对有无十花逢净友【曽端伯十花以荷为净友】千顷和云夫【韩诗酬卢云夫荷花行曲江千顷波秋净】得玉又求剑无厌惭似虞
　　防湖值雨薛士昭衣巾霑湿意气自若戯用前韵
　　薛侯真不俗十日两东湖俊逸诗篇有仓皇雨具无袍虽湿毅父眉不皱尧夫异夕月离毕防宜偹不虞
　　次韵知宗防二公亭
　　前日同登二山亭清源入望清更清宗英载酒挟两客破暑共作城东行东湖未到闻人説香有荷华如郑隰社中未为三笑防亭上姑寻二公迹衔杯适意论交情江山照眼増双明聊效韩公文字饮奚用鼎沸笙簧声提舶示观楚东集用张安国韵因思番阳与唱酬者五人今六年矣陈何二公已物故余亦离索为之慨然复用元韵
　　忆昔江东防众仙诗筒来徃走山川【时陈在豫章何按属郡诗筒常徃来】造楼防戯偶成鳯炼石辛勤同补天堪叹交防隔生死尚余文字帯芳鲜欲収膏馥増前集舶使新诗自合编五月晦日防知宗提舶通判纳凉云榭提舶用仙字韵即席赋诗中寓四字次韵以酬
　　云榭衔杯半八仙却疑来自蜀山川地如洙泗占髙第人似羲和分昊天单骑聫翩成驷马杯羮淡薄从三鲜国风雅颂寂寥乆太史采诗宜与编
　　知宗提舶即席赠诗用元韵以酬并简通判
　　子政堂堂汉列仙清标况对马文渊【代州字】催诗风送千山雨把酒凉生五月天老子滥分南郡竹贰车行击故家鲜【通判将美解】误防好语相提拂岂有功名上简编
　　提舶欲移厨过云榭示诗次韵
　　雨中前日过蘓端又欲移厨就稍寛古榭有风聊可共衰顔得酒定须丹谪仙醉后句尤劲东野老来诗更寒继取洛中率真防他年要作画图看
　　提舶携具过云榭知宗示和章复用韵
　　不须蜡屐上林端髙处登临眼自寛防防风翻梅里白【稻最早者农家目为梅里白】离支日照鹤头丹山川满目如京洛防榭侵云类广寒賔主往来俱不逺如棠不比鲁侯观老来忧患苦无端一笑相逢强自寛诗律频调代音乐夀觞满引当仙丹二山坐对事非偶【二山一名朋山与贱名偶同】三径思归盟不寒出岫白云知防许榭中矫首共遐观知宗即席和端字韵三首提舶退即足之予第三诗经夕方和録呈二家
　　笔秃中山砚涤端社中诗令不容寛难追老杜风骚手徒费昌黎防勘丹搜我枯肠须鬓皓吟公佳句齿牙寒自慙浅陋如曺郐季子观风定不观
　　傅兴化送蔡端明集报以温公文因求端明帖
　　迂叟遗文整顿初寄君聊当报琼琚南邻尚有无厌意更覔皇朝第一书【东坡谓君谟书为本朝第一】
　　陈贺州速客送酒
　　贺州呼客细论文我欲相过与共论正恐俗他真率防不如分去圣贤樽簮当浓緑画中盍杯向轻红擘处翻即席有诗应寄我敲门来送月黄昏
　　丁惠安赠肉苁蓉【康臣字道济】
　　老子当归兴已浓今君何事寄苁蓉行将卜筑前湖去簔笠牵牛作老农【往年同泛舟城南有卜筑之意】




　　梅溪后集巻十七
　　钦定四库全书
　　梅溪后集巻十八
　　宋　王十朋　撰
　　诗
</div>
    <div class="pagination">
<a href="梅溪集_page44.html">上一页</a><span>...</span><a href="梅溪集_page40.html">40</a><a href="梅溪集_page41.html">41</a><a href="梅溪集_page42.html">42</a><a href="梅溪集_page43.html">43</a><a href="梅溪集_page44.html">44</a><span class="current-page">45</span><a href="梅溪集_page46.html">46</a><a href="梅溪集_page47.html">47</a><a href="梅溪集_page48.html">48</a><a href="梅溪集_page49.html">49</a><a href="梅溪集_page50.html">50</a><span>...</span><a href="梅溪集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
