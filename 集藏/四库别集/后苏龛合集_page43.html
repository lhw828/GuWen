<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 43 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 43 页/共 58 页</h1>
    <div class="content">
　　迭韵再答

　　美人在何许？痴想古夷光。试诵莘田句，吟笺草自香。好色本「国风」，骚人性不灭；所以屈灵均，字字芷兰撷？草幽香可怜，香幽不可掇。安得素心人，缄香寄寥阔？鬓丝禅榻间，六根此参透。彼哉物之尤，南威而郑袖！

　　迭韵三答

　　一场昙影幻，秋士话春光。顿悟空中色，犹余去后香。天女散花时，诸魔任起灭。谁怜王者香，竟同野花撷？风人比兴多，芣苣薄言掇。茫茫白鹭洲，中有爱河阔。十儒今九酸，独诗未酸透。他日碧纱笼，尘拂美人袖。

　　「鳌城陈氏宗谱」为客耕茂才题

　　二汉宗■〈氵〈厥，去欠〉〉风颍川，如今瓜瓞更绵绵。我来读碣崇祠下，低首枌乡拜昔贤。

　　芝圃当年数九畴，献廷世业绍箕裘。游人重过高阳里，弹指沧桑又几秋？

　　一瓣心香泮水芹，千秋家乘诵先芬。鳌城此是中兴史，汗简何人首策勋？

　　太丘终古「德星堂」，群从彬彬谱牒光。禾屿宾萌遥寄祝，有妫之后世其昌。

　　黄蕴轩挽诗

　　磺溪之水激于矢，磺溪之道平于砥，轩然一鹗翔其间，鸷鸟累百不如矣。黄公天挺游刃才，保障茧丝卧而理，牛刀小试初发硎，艾虣功成在桑梓。獠酋帖耳惊神威，十八碉橧驯犬豕。挂冠勇退门悬车，老去愿从赤松子。岂知束帛贲丘园，安石强为苍生起，白裘杜厦万口碑，德星长聚高阳里。向禽昏嫁况粗完，五岳芒鞋自此始。箕畴福备杖期人，声光掩映扶桑史。少微忽陨东瀛东，重过黄垆泪如泚！七鲲我亦旧遗民，恨无椽笔为公诔。海山古有兜率宫，真灵位业仙龛里。千年华表倘归来，前身辽鹤非耶是？

　　黄母萧太君寿诗

　　鹭江千顷此汪汪，我为金萱侑一觞。设帨荷花重闰寿，舞衣莱子恰归装。瑶池王母仙灵集，丹穴封君史乘光。词客幸叨西幄宴，红毹曲谱荔枝香。

　　瞰青主人属题「东山丝竹图」，香山郑霁林所绘

　　元和进士肩吾施，弃官学仙隐于诗；不及郑虔有三绝，诗与书画能兼之。山谷主人黄鲁直，爱此两家诗画笔。解道中年谢傅情，小草在山不肯出。有时丝竹写风流，人说东山挟妓游，貌入图中成故事，诗坛画苑足千秋。瞰青四面尽石刻，琳琅别墅纱笼壁，斗然一幅好丹青，满堂黄绢无颜色！不须周昉工缋肥，不用添毫顾虎痴，美人名士各生动，是真粉黛真须眉。画品既宗板桥氏，诗传亦绍愚山子，书名江夏更无双，从兹鼎足而三矣。噫吁嘻，膻尘鹭市腥风吹！艺林之宝宝者谁？眼底纷纷没子碑，咄哉羊质而虎皮！牙签玉轴徒尔为，鸦涂蝇污将谁欺？噫吁兮，吁嘻！日光岩下千顷陂，中有健者老铁彝，目光闪日麤如箕，醉睨伧楚狂掀髭。自云吾壁肤凝脂，俗笔一疥那可医？郑五歇后不作语，但以赠画当赠纻。东施老丑强效颦，呕诗酸涩寒虫呻！铁彝书斋本十砚，鹭屿园林挥洒遍。神物翻愁破壁飞，一夜僧繇点睛变。

　　寄祝林怡庐六十

　　相怜晚圃剩寒香，权以吟■〈木前〉代寿觞。江上诗盟招白鹭，人间劫火痛红羊。旧交几辈周花甲！薄宦何时筑草堂？磨蝎自惭穷不死，杖乡今又五年强！

　　恕斋新悼亡姬，以诗慰之

　　悲秋叹逝可怜生，吊影斜阳百感并：燕玉岂惟娱老计？况闻络秀女中英！

　　情禅解缚了前因，弹指维摩劫后身。二五么弦双断绝，伤心侬是过来人！

　　寄和赵剑楼韵

　　不分苍苍果忌才，林泉一席强安排，管宁避地家何在，高适攻诗志未灰。劫后鲸氛沈赤坎；老来骏骨失金台。倚楼宗派吟身健，共说翁真矍铄哉！

　　闰七夕乞巧，戏仿回文

　　针穿两度暗丝抽，巧乞痴人笑女牛。深院绣帏香梦冷，心机费尽夜灯秋！

　　蓂添叶子蟢添丝，鹊驾重逢巧节时，曾未乞灵针谱秘，登楼绣伴笑侬痴。

　　联珠巧值闰秋清，影照双丝两种情，穿孔细针神汝助，填桥鹊渡夜星明。

　　杨臧厚挽诗

　　地球商战纷如毛，华人手无寸铁鏖，矧我海滨号邹、鲁，安能货殖成猗陶？是何年少宏农子，笑掷毛锥奋袂起，一篇「平准」读父书，弓冶箕裘从此始。迢迢菲岛天之南，朅来海客瀛洲谈，宾萌十万首屈指，中流砥柱君真堪。买丝争绣平原侠，载道口碑芬齿颊，长裘广厦庇孤寒，侨域主盟牛耳歃。君食旧德服先畴，祥虹饮釜鸠传钩，临川黄紫等闲耳，鲁囷范麦名长留。彼苍梦梦那可臆？君德虽丰君寿啬！蓉城一去蒿里悲，回首黄垆黯秋色。西风短发吹腥尘，拊时别有伤心人，坠天沈陆亦俄顷，遑暇梓泽哀季伦。古来富寿难兼有，五福自天畴锡九，考终好德君无亏，何必彭、聃共悠久。劫灰老我沧桑间，向禽夙愿悭游山，隙驹不反东隅失，年年驽齿增汗颜。子敬人琴今一恸，挽诗权当虞歌送。令威化鹤倘归来，市尘己醒豪华梦？

　　重九日次黄墨卿韵

　　白鹭江干遇黄九，十砚诗孙愚山友，中原沸鼎方然萁，彼此姜牙各敛手。栖栖夫子独何为？旁观笑杀微生亩。三万六日不愿醒，月日掀髯措其口。陈芳古国心太平，诗中万象称繁阜；郑五作相事可知，不若骑驴吟歇后。神州战野血元黄，此日群龙见无首。谢公小草卧东山，恶岁幸逃鸡主酉。君今泛宅我浮家，一笑木人逢土偶。为问渊明归去来，故园松菊犹存否？千林黄落秋霜飞，始信晚花香耐久；炊粱未熟梦已残，恨不淮南作鸡狗！桑田三浅昔所经，眼底浮云我何有？雄飞无力抟扶摇，洞天寂寂甘雌守。向禽辜负五岳游，依旧风尘牛马走。中书秃尽砚磨穿，妄想立言垂不朽！六十五年过隙驹，如此蹉跎复谁咎？客中安得纪群交？何幸丈人于我厚。抱琴海上久不弹，一曲成连忽相诱；东施自镜强效颦，满纸涂鸦下笔苟。巴人里语赓阳春，对君珠玉惭形垢！光阴诗卷百无聊，挥毫权当扫愁帚。鼠肝虫臂我何知？作达惟师漆园叟，黄花三径苍苔深，重帘垂押门键牡。烟尘六合纷腥膻，谁为粟秕谁苗莠？倏然天籁以诗鸣，君作黄钟我瓦缶，歌君去年重九诗，侑我今年重九酒。

　　定海方雪舲封翁六十寿诗（代刘孔昭厅长作）

　　翁洲旧号羽人宅，上有葛仙泥爪迹，千年嫡乳老方回，眼底丹丘孕灵脉。仙家古有桃花源，吾乡今有桃花石。是翁矍铄杖于乡，甲子平头头不白，含饴绕膝悟真趣，翁之行乐计亦得。梁、孟青山况偕老，胜他子鹤妻梅客。寒香晚圃花正黄，丈人一星见南极，扶鸠含笑看莱衣，森森兰玉大椿侧；幔亭秋宴仙乐张，跻堂称觥寿千百。贱子何幸同梓桑，两世纪群交莫逆，龙亭家范夙所闻，纫翁行谊沐翁德。一庭诗礼伯鲤趋，能读父书兼读律；士元宁仅百里才，十抱豫章今已植。芾棠膏黍万口碑，即以义方为政绩，岿然驷马于公门，九畴五福自天锡。神州六合纷腥尘，翁独占领烟霞窟，悬车雅慕达人风，洛社耆英会真率。山林亦有经济事，手营庠序理沟洫，此间孝弟与力田，那知世上虫沙厄！一经何必金满籯？永保蛟峰君子泽，竹屿深苍信幽媚，笠屐咏觞恣所适。更从父老问桑麻，「多稼亭」前话畴昔，海田陵谷几剎那，老蓟愁摩旧铜狄。楞严别有坚牢仙，剧谈健步百无疾，三医不谒二竖逃，姓名早列东公籍。嗟予釆药愧刘辰，故山回首天台隔？驹隙匆匆驽齿加，恋栈何心长伏枥。鹭门薄宦今倦游，露白葭苍此相忆；梦绕明湖逸老堂，安得从翁执鞭策？临风遥为翁祝延，邮笺入坐高千尺。

　　感事，次墨卿韵

　　妖欃照眼喷腥尘，白发飘零劫后身。我恨翩翩当浊世；天教草草作劳人！狂来呕句才偏鬼；老去医穷术不神。剩有「鸣秋」诗一集，纪年私署义熙民。

　　卢生好梦昔曾雄（谓卢坦公），今日黄粱醒吕翁。豪饮君能同北海；微名我已愧南宫？四山草木惊弓鸟，万卷神仙食字虫。留得余霞江上绮，金天权借夕阳烘。

　　杨新田科长为外王母蔡太君七十征诗

　　香江一舸返鸱夷，偻指萱龄到古稀。娱老彩衣莱子舞；祝延黄绢外孙辞。邕琴壶内传宗■〈氵尘〉，欧荻机边式母仪。我忝清班编旧史，为赓彤管播风诗。

　　海客谈瀛轩和菽庄主人韵

　　天然图画蒋南沙，经济山林老作家，门对草堂双桨泊，园通菊径一篱斜。谈瀛有客吟仙李，赋海何人拟木华？满地黄金秋富贵，白头七见菽庄花。

　　雁汀病后来诗索和，迭韵复之

　　感旧怀人见性天，不鸣如我是雌婵！阳春已到愁难和，零落吟窝鹭水边。

　　幽鸟嘤求各任天，谁知五德在于蝉。雕虫小技吾滋愧，腹笥经师合让边！

　　不妨小极卧壶天，抱叶高吟足隐蝉。自有好诗能治疟，临风遥祝向君边。

　　穷冬旅夕奈何天，凄绝餐风吸露蝉！读罢君诗如食蜜，十分甜已澈中边。

　　黄和圃孝子建坊征诗

　　黄童举孝古今闻，辉映箕裘复见君。我亦汉家东观吏，瓣香旧史诵清芬。

　　曾、闵遗风久寂寥，嘉禾瑞典纪新朝，千秋崎岭碑亭在，邑乘池、黄两不祧（峡岭有「母节子孝碑」，厦人为池皋声建亭于此）。

　　题曾逊臣茂才吟香小筑

　　子固谁云不解诗，化工妙手仿仇池，分明雪浪新斋壁，安得髯苏一写之？

　　芥子须弥未足夸，几时缩地到君家？勺泉卷石关经济，始信壶中有九华。
</div>
    <div class="pagination">
<a href="后苏龛合集_page42.html">上一页</a><span>...</span><a href="后苏龛合集_page38.html">38</a><a href="后苏龛合集_page39.html">39</a><a href="后苏龛合集_page40.html">40</a><a href="后苏龛合集_page41.html">41</a><a href="后苏龛合集_page42.html">42</a><span class="current-page">43</span><a href="后苏龛合集_page44.html">44</a><a href="后苏龛合集_page45.html">45</a><a href="后苏龛合集_page46.html">46</a><a href="后苏龛合集_page47.html">47</a><a href="后苏龛合集_page48.html">48</a><span>...</span><a href="后苏龛合集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
