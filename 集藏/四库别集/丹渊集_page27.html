<!DOCTYPE html>
<html>
<head>
    <meta charset="UTF-8">
    <title>丹渊集 - 第 27 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丹渊集 - 第 27 页/共 28 页</h1>
    <div class="content">　　君讳慎从字公泽曽祖讳某父讳某其先八世祖讳逺本京兆府万年县人广明中随驾入蜀为晋原令后遂不去家成都之温江今又迁为郫人至大父始不仕父赠太常少卿母文氏某县君少卿有子五人尽使学进士教导有法自成童悉与他儿异至有未胜冠而能中其科等者慎修慎交也慎防后亦取皇祐元年高第二已物故惟慎修今为都官郎中君性精敏自少其气骨已岌然秀爽读书不废防为文辞皆具晓大端不烦其师少卿厌世诸兄既从宦弟幼各未立君视家事缺然亡他赢以待供索乃脱身治产设次第积居与时遂未几号饶益督其弟慎用日夜从于学不容堕防尝语之曰尔勿与我事凡婚嫁一主于我尔自勤尔之所当为勿中休给逺资近上下防足无间言慎思亦登皇祐五年进士先卒而君独享优防之乐扵其里闾为善人君子众虽景慕之而不可以力致苐嗟咨信向而退自恨其不能如也君复和裕坚正内外亲友以至落邻閧之人无不相与驩遇其有所未善不屑正之无不改以谢凡吉凶燕集未有一日忽在众人之后客子防仕至其邑有所求须先诣君君为之推引裁处各称其所欲以去故其善誉寖闻于人人贤之盖用此也张少愚明劲辩博少所推借走海内识人无限而每谓君彊果通干生于自然不假増修而皆诣当处他不能及也少愚将有所欲为而尚犹豫者必更取君讲解辨析然后乃定其扵治事明审能厌人意也如此君平时尝谓人云吾夀已自知不能久于世问之但笑不道其所以能得自知之者故于易老庄释之书必亹亹再三研玩其极深之论而有意于其间者焉某年某月忽得疾虽甚革而神意不乱治后事尤委曲至某日遂不起享年若干君娶申氏继娶王氏生五男曰某某皆好学整饬不务敖荡人皆曰公泽宜有后也三女长适何氏二许嫁某等将以某年某月某日葬君于某乡某原谓某于君为亲且宻知君最详来求铭君之墓某泣而为之铭铭曰于乎公泽之为人也外虽夷易而中甚端劲故其接乎物也以和而处乎事也以正惜其名位有遗其才谋而乡党止述其谊行胡为善不得其酬兮卒阏之以所命甫五十而遂没兮夫何遘兹乎不幸推其无所欿然兮有后之盛何以知其然兮曰元昆之显而诸嗣之令
　　卭州处士郭君墓志铭
　　余少时与郭周田蟠叟同学西州交防甚熟知其父处士者之为人常爱之处士今既死蟠叟求余铭其墓处士讳某字某自言本汾阳忠武之后子孙流落居蜀不知凡几世占民于卭家素饶财处士少任侠倜傥无畛域善格五意钱之戏每入市羣豪朋来从随上下酣饮讴歌嘂謼击鞠弄鹰犬罢即入隐坊与其徒投五木争缯防金贝一掷不卢遂推去不顾借时亦胜人不赀为寒士丐乞尽畀之不以为已物故义声铮然不琐琐治家事人语之处士曰尔焉知我但我业此而所恃者我有子矣异日教之使立千万人上令晓道义善文章者争来推髙之视此讵不若尔曹占田藏镪之无涯哉我岂欲效里闾庸人旦暮龊龊经营后时不使寒饿计耶于是出蟠叟令力学蟠叟才冠便知名四方所友皆当世才杰处士之高识自此愈逺闻处士晩好读书尤扵班马二史为精深与人议论牵引证据甚可听治平三年四月十一日忽被病遂不起年七十五其配文氏生蟠叟后一年亦卒年若干治平四年十月一日蟠叟葬之扵临卭县思君乡丰义里息头山蟠叟蓬头蠒足披风露践泥潦昼夜号哭负土为坟凡三年逺近观者日日来不絶叹喟嗟悼而去铭曰人生常患已之所欲乐为而礼法从而撄之束缚如囚曽不得恣肆而自嬉若处士者少脱畧而无羁敖荡一世而胷中不置乎险夷以夀而返兮羣口为之赍咨发其庆以昌后兮其子宜之
　　荣州杨处士墓志铭
　　君讳某字某荣州荣徳人其上世官族见紫防石公杨休龙圗李公绚为其考虞部郎中见素妣崇徳县君袁氏之墓铭君少敏慧尝授经于唐安罗勉先生通博善讲议辨者不能敌晩工扵诗既久且精意词髙新无所得其迹于父母昆弟一尽其孝友崇徳病累亟君再剔髀肉以馔进悉愈郎中好接賔客两蜀闻人无不至门下君善治产致资以赡给其用多寡称之杨氏所以义声满天下实由君振之也间尝语羣弟曰家事不可以累大人予其主之尔曹苐力学予将资尔异时求有以昌大门户者是后屡有繇郡举试礼部而若冲者遂中其第今已入尚书为郎矣君性方亷重许诺视人有不类辄耻遇之如一善可喜则奨励称述亹亹不已宗族邻里婚防之用所不能足者君咸为办之頼逺别业为一郡之冠其林峦之秀涧谷之异围拥列位若设圗画君扵其间筑室百楹裒辑古今书史万卷引内外良子弟数十人召耆儒之有名业者教之其子约果登皇祐五年进士授遂州小溪县主簿先君卒余皆摐摐号称佳士者君以至和二年九月十五日以疾不起享年若干娶王氏生男子五人纲约絪纪纮女子六人壻普州进士汝某资州资阳县尉袁某进士勾某袁某张某著作佐郎知绵州魏城县张某孙男十人某曽孙某君以嘉祐五年二月二十五日葬于崇徳县荣川乡南坦庄锜以书并状拜道士李有庆来诣同山居始求铭君之墓同亦与锜识故为之铭铭曰古语有之天道难论吾今于君以为知言种善殖徳所获未蕃中夀亟亡人闻而寃何以慰君有文诸孙
　　绵州李处士墓志铭
　　先生讳某字某绵州巴西县人曽祖某仕孟昶意其国不能以久复位下无所信道遂解官以去就闲居焉祖某善计策广政末年两川抢攘郡邑多寇盗能用之以庇护族党获亡恙乡人以才豪名之父某博学有智思尤深于诊剂人逺近頼其术而不夭枉者无防数然未尝蕲之来以贿为谢者有问之曰吾求以此徳遗后人生先生遂使被儒服先生少通敏才辩倾给自向师学专精讲问一力不厌横波絶浪大涉经史时出其语以耸坐客虽其朋流率无不下之者景祐初就进士举试礼部既不得叹曰吾不能是矣吾有子宜其为之扵是归教其子及里中良子弟昼夜相临随自不少懈不十年其子文艺益精凡两偕计吏一试大廷下遂中皇祐五年第蜀人常谓先生意与物出入相应効乃如此性孝友家饶财不自靳啬养同产常使厚于已归二甥扵良家奁盝所与视已子一防独不异寳元蜀旱大饥朝廷遣贵臣抚谕发私峙合程者畀赤牒先生曰民困蹙上忧之若此岂幸之以儌身名时耶吾所蓄虽不能如其格忍自闭以视元元捐瘠乎悉倒廪输之官无徳色在位咸髙之士有来绵者未授馆悉先诣先生所先生从之防无间风雨相驩至去皆满意不戚戚故其好事之声闻四方也以此所居西偏构月轩常隐几其中端静凝黙人不知其所以为时复论譔有书号百一者凡十卷大抵明古意述世务自言此书百分厪有一能补于吾道者乃名耳好吟诗逮千余篇语近而意高皆不徒为之者治平四年十月十五日以疾卒扵家病已革尚能作诗以与其交亲为诀其日起索冠帯坐求笔疏纸曰不为不道不为不正裁八字气渐短目瞑笔落遂化去一城之人无谁何皆奔走哭嘂相属道上春秋六十有六矣娶文氏生一男三女男谊伯为秘书丞知卭州大邑县女适周氏范氏文氏周范二女先亡孙若干人卜以某年某月日葬先生于某乡某里祖茔之东呜呼同尝忆去年六月自广汉移守安岳道先生门下入拜先生于南堂先生与同语时有不任被病恐不能久留于世之说同解之先生笑曰事当然者何足异矣别未百日而秘丞君遣使以状来且谓同曰谊伯恶逆深重而遽防所天先人临终揽谊伯手属之曰吾死当使普州志吾墓幸矣慎无防谊伯敢持遗训以累君诚死罪同读已曰噫善人也今死矣其治命尚能以予文为求于予厚矣肯不为之铭之欤遂为之铭铭曰山蟠于离而水走乎干之维中有墓兮蹲而巍问焉居之者云谁成纪先生之所归先生之生兮为乡里之所师宜其遗光余耀兮愈华而不衰吾恐绵人世世之子孙兮望者趋之而过者拜之刻载善行无愧辞呜呼先生安所亏








　　丹渊集卷三十八
　　钦定四库全书
　　丹渊集卷三十九　　　　　宋　文同　撰墓志
　　龙圗母公墓志铭
　　公讳某字某其先河东人鳯翔天兴令赠太子中舍讳某之曽孙汾州介休令赠比部员外郎讳某之孙国子博士赠刑部侍郎讳某之子也母裴氏累封长夀县太君比部既倦官未六十脱簮笏以去爱鄠杜美田望紫阁并圭峯筑室灌园与其人上下击鲜酿醇相招延为林野之欢逺近附从之遂为其土人侍郎虽宦游四十年而资尚恬泊不竞回视其先人之髙亦自引避居故庐读书吟诗教其子为学公之昆弟时甚少已皆有才名倾动闗陜识者悉曰母氏庆门也不在彼此矣公生而聪悟不烦师训阅经史造词章能尽至其精工应天圣八年进士中其等调原州军事推官州倚邉凡所处轻重索谋虑适当乃无事不尔或纷乱至有可以为忧者殊与内郡政令不相若其将既用武人少晓此得公佽助裁讲至去民夷帖帖无他议转运使李纮刚严介急遇其下未尝相从容独以公为才能渭州酒税常课屡缺纮怒主吏不职议逐去且荐公领之公至以巳所入补前之不足主吏因免戾善罢公尚以其最得大理寺丞乃知京兆府栎阳县县民横猾好犯法号难治第一而公以易术治之民自信约不得妄入公之廷下迁殿中丞移知卭州蒲江县满岁知黎州黎为西南絶境越严道濵大渡连山如墙中断一道州正扼其口乘高见卭部川聚落如饾掌上实朝廷所挂虑而择人以为守长之处诏书常以本道按察使视其部吏有长才善抚驭者荐充之故公得以行焉百蛮都王城岁駈马过河抵公城中与中国相贸易摩抚有术则靡耳柔服如人一不厌其欲则嘷呼搏捽羣辈跳荡闾閧不能止此其常也公既示以恩信其骜桀不驯者擒戮之众惮且爱二年无敢辄以彊语附译者以及公转太常博士以侍郎忧去职服除还本官通判干州林瑀守成州放手受赇不顾傍他锁奸键恶密不可发包拯为转运使以威察自名顾无如瑀何然疾之甚愿必以诛死请公摄其州得状即寘之狱公往见瑀以数语伏其罪不务奇中而与法正相等瑀无憾众咸允之迁屯田员外郎通判鳯州改都官员外郎移坊州州自唐涉五代节度使麤武暴横訾用不法下祸部邑征税闗渡多设虚筭敛以残虐因仍至今役乡户使典领其人得此即破产以至一缕尽输之官而未偿者公曰桀法也吾岂忍若前人坐视之耶上章极言请别立新课以下捄危亟朝廷从之坊人所以获疽疖断溃而肌肉完好者公惠也未几召入为侍御史尝赐对便坐公言帝王治国之本职在专求公相以自羽翼杜衍范仲淹不幸早去陛下左右自后所得如衍仲淹者几何人虽有可用者皆被散使在外窃恐陛下风教自此无如先时仁宗大悟连复其所可用者朝论翕然嘉之二年除三司盐铁判官寻为言事御史明年拜起居舍人知谏院淮南京西转运使以赋外他钱贡上曰羡余请不大农给中上将议赏上曰是两道比他财用尤为不支苟非诛取惨横安所出此如恩之是借吏手以推剥吾民之肤髓耳不可遂罢近岁士大夫多营占民田以自膏润幸民向役出下估尽所有纳之相尚无制而其诸所以徭扵官者负愈重去瘠取沃镌蠧益暴公请限其顷亩各以官品裁约之议行上下以便国朝任子之令比前世最为优典凡得以官岁上其名者数百矣入流既繁仕路纷杂公深疏其敝章下近臣防议类皆顾已谓久令遽更之不宜公持之益坚道利害上前卒得请无虑岁减三百员其源少清孤平者获叙进公之建説有大体可行之为良法皆类此长夀从其少子官南岐且疾公亟请省视获告日夜驰往至即以居防闻终制用前官充两浙路转运使未行改兵部员外郎直史馆知邠州数月授直龙圗阁知梓州岁余乞内郡得泾州转工部郎中移充成都府路转运使拜刑部郎中蜀土浓演诸产极富伙官之府库日入岁受泉币流溢公尝谓戌兵曰尔得赐帛与易之以钱也何利众云帛亦货诸市利莫如以钱便诸用外所售往往与官贾不相直得钱且幸公曰吾募愿者两可矣用是凡得十数万疋今上即位大布恩赏事出不素他道悉配入民下旦暮高直踊数倍百姓讙扰急欲求死而公部中以所尝居者当之闾里静黙无苛求猛督之旤事帖然济矣永昭调用多目有司欲天下之财应所费疾若星火公以法移蜀之积钱百万衮衮相属陆走三千里旦暮副其急大计以办已而公且遘疾矣嘉祐八年十二月二十八日卒于官舍享年六十公性端重寛硕质状严伟望之岌然使人肃恭戒饬不敢慢惰而与之语议雍容委靡色和而气温久不能舍而去之也其为郡邑专务究极隐敝与人兴起长利故所去未尝无余思居台奏正皆中外所望以为言者用谏纸不肯书竒谲么琐事以凟上听总大端发正论冀君相黙用之不设痕声以夸露于已也既而一落外官频年不归视当年朋流已翩翩上薄霄汉人悉以用公为不当然而公亦自无一语为戚戚先帝升遐日夕涕泣遂以病病遂以死而公尝所莅之郡邑与常所往来之人无不哀恸号嘂云善人何负天天夺之也何遽而不少假矣公既死朝廷遣其弟沆乗驿迎其柩归权厝于鄠县以治平一年某月某日葬公于某所祔先侍郎之茔夫人王氏累封永安县君男二人轲太庙斋郎十二岁辄试秘书省校书郎若干岁女一人若干岁沆以都官郎中为陜西转运判官好学有义行奉公之夫人与公之诸孤居长安事如母教如已子愈于公之存以某尝获逰扵其伯仲之间来请铭铭曰镇东俭以忠殉魏后恶祸去丘为氏积流藏晶入幽閟宜发其裔洪以炽惟公生实世所冀厥中端完外恢粹学焉久充道少试君防其休民被利眇然权财用曷既卒以不幸讙众欷驰词穷天浩无寄其将兴之比贤嗣
　　太子中舍王君墓志铭
　　治平二年三月二十日有以笈携书而进立于庭下者问之曰长安王氏之仆来时主戒云汝亟往广汉问所题官居纳之自去彼凡十二日走四十驿而至此矣余曰事必有不可缓者命受其书视其所以逺来见谕之意曰希明不幸先人以去年三月十四日得疾弃诸孤于家今年某月某日欲举其柩从祖母以塟于万年县龙首乡鳯栖原之先茔窃念先人禄位不甚显使志业不克燀燿于当时今已矣若非有以善文载其事寘诸圹中以信于人以传于后世为人之子者之所为心乎如闻执事常以文章论譔人父祖之生平其子若孙得以实自以为事父祖之道无忝矣希明虽未尝一见左右敢遣仆持先人行状以闻求数语以铭其墓使先人之灵不郁鬰于地下希明死幸矣唯执事哀怜之其词始末凄楚读之殆不忍闻其所以云云者余曰噫斯人也耶尝忆皇祐初余在卭州幕时有以强干为转运使所委往来卭蜀间办公事者此君耳余葢尝识之今其死而其子幼不知余与其父有一日之素能逾重闗越险栈于二千里外以是事见属或拒之于情可乎乃为缀次以慰其子云君讳绅字公仪其上世太原人唐末因官居阆中后复以官居长安三代矣君生十年以父防为太庙斋郎自少喜读书记问精博为词章有条理举进士不第遂调鳯州梁泉县主簿初仕已籍然以亷勤闻满授汉州徳阳县主簿令老且惽都不省职事羣吏骄恣飜乱文法以欺枉吾民民不堪矣而君且至数日视案牒阅租赋攷徭役尽暴蔽隐悉伏其罪而一县乃治转运使张公掞明毅端肃少所推择独称君才而数任之绵州百姓冯仁美兄弟讼田十年不能决公以此狱累君未浃日其情得争语遂息虽其本郡邑之吏尝厯手者悉曰是善治此吾不及也公乂俾其市五州絶户遗田不数月获钱四百万纳诸库而民恬然无驱督之扰代归授其州长丰令未防以市田令转大理评事知绛州正平县防县人行守事者有产占君籍中其邻民张顺探守意诣州言状谓可凿渠以引其水溉吾村地若干顷甚便守从之下县如其议君亟至守所建利害百一于前谓不可行守怒趣君去决令开渠君抱笏徐起顾守曰渠则不可开令头可断也既而守亦悟遂使罢君归一乡之民拥马首谢曰我辈非公压抑且死矣愿为公刻石以示吾子孙俾知公为其父母衣食之也累迁卫尉寺丞大理寺丞知鳯翔岐山县君之父度支尝治此彼人德之遗矩余范君一守无易故居四年而民不敢以不可治之事干君去之日老幼妇女皆奔走涕泣谓君何时复当此来也今上即位转太子中舍赐绯衣银鱼入朝授通判干州事还长安遽得疾不起享年四十一君性孝友事母兄有闻于里闾含光门有大第乃唐官寺之遗址老株巨石气势甚古偃蹇崒罗立如画亭观榭号一城之甲名公巨卿才人豪士往来过雍未尝不下马入门登覧叹爱君少时与兄中隐君出入迎候游陪不厌人咸喜之君素博洽好辨论尤不憙狂诡而絶重气节在岐山时有妄人邹仅称先生者自言八百余岁厯防公卿之门好谈人前世事立祸福以揺撼人人信畏之谓神人云不知凡几年负此术行扵世矣过县谒君君与语察其怪谬诃下麾左右寘狱问状悉伏诬诞门外要官重臣交书下捄君置之一不省械送府恐惧以死讫无他异君故人国子博士刘祺自蜀解官归至县寓僧舍且病其子赴举京师顾前后皆孱輭无一人可任事君亲为煮药视食旦暮伺且累日无少懈既卒凡防事一切具办无有不如其至亲欲奉其死者之意闻者嘉之君大抵所为类此亦足可纪也曾祖彬赠光禄寺丞祖识赠刑部侍郎父渎任尚书度支员外郎三司度支判官母高氏封长安县君赠尚书令琼之女见君死遂寝疾后一年亦卒君娶舅氏引进使继隆之女生五子曰希明希杰希正希亮希益女三人铭曰于乎公仪命谁君尸与其才良而不夀宜人之于官其几谓能如君之为死有可称身大位防奚足比方陵磨谷阗铭发愈光
　　龙州助教郭君墓志铭
　　君讳友直字伯龙其为人也和裕淳懿畛岸旷阔两蜀士大夫与四方从宦扵西南者于伯龙无有不识非伯龙之求之也而其人自以为苟不识伯龙则为徒至于此矣盖伯龙善与人交又喜藏书书至万余卷誊写校对尽为佳本伯龙无不读人问之者伯龙无不知所以人多与之逰伯龙亦未尝辄厌见其人所以善誉闻于天下将五十年景祐中被荐试尚书省不第遂归不复就举成都学舍为诸郡之冠聚生员常数百十人伯龙典事其中凡三十年教导揖纳上下信爱事继母朱氏至孝朱尝病痹輭不立伯龙访诸术士力求已之遇隐者得火龙水虎之法转授其母行之遂起体轻如风享年八十四而卒于兄弟尤友顺不相狠防公赀产独占其至下者后虽有所不足亦自无一语之愠有识义之治平诏求遗书伯龙所上凡千余卷尽秘府之未有者熙寜四年四月朝廷以伯龙景祐进士恩授将仕郎守龙州助教一日忽召其子大年等曰吾生平以儒术承家已而自知扵禄位固不可以强干所以不求宦达退居田里今天子念吾之老特赐一命吾其遂止此乎是年十月果以疾卒于家初一日也伯龙既为累世令族之后内外亲戚交友甚盛凡逺近庆吊伯龙未始后他人而至者才智敏给善酒戏辞吐如射坐客不能当至有丛吻急击争欲胜之者伯龙左右酬对愈辩而愈精四坐笑伏叹其俊锐死之日无不嗟悼之春秋六十四所著书有劒南广记四十卷毛诗统论二十卷厯代防革乐书十三卷曽祖某祖某考某皆不仕母杨氏夫人宇文氏乃蜀之大姓某之女年二十一归于伯龙闺阃仪范邻里矜式相夫以义教子以学正顺慈严无有未至先伯龙卒生四子大年大方大亨大受皆举进士有名称女二人长适太常博士李彤封夀安县君次适进士文惟几孙男八人女八人大年以六年二月十日塟伯龙于华阳县升仙乡俱利里先人之次举夫人之塟祔焉大年等以同为姻家来求铭伯龙之墓为之铭曰学无不深行无不淑天胡啬之弗畀以禄鸾羽鳯翼敛不得张有翾者微高鶱逺翔神道难知人理亦悖吾于伯龙一付茫昧所不已者郁然清芬更千万年有信此文
　　秘书丞冯君墓志铭
　　君讳某字某其先始平人在僖宗朝有官于蜀者广明之乱唐统紊裂视世浊溺留避于此子孙蕃衍有居于普者五世祖绍卿于五代时以宗族门地雄于一州高祖讳光伟佐东川节度曾祖讳峤祖讳元晏并潜隐不仕父讳某少举进士以苦学被病遂不顾旧业专治养生之术作诗百章道其事自号丹珠子年过八十无疾而终子三人君其长也君生而頴慧不憙他技未冠求师于成都是时任玠温如李畋渭卿皆以道义文章教授诸生君执业门下并为其高弟归将试艺扵其郡廷以干荐书而豪士恶子竞以财赂占压寒素不得一步进扵其下乃退而叹曰是等也我安能与之以力相较耶于是收敛退缩芟去仕意僻居静处讨究羣策经深史隐钩擿蔵诣驰词吐论坐者常屈闾里讼诉槩先诣君所平决以至不复更由官治而两讲解矣教诸子事业悉有端次庆厯中其子今中都外郎如晦用其法一举中进士君曰是吾门户之大望自此子尔嘉祐初以子官授大理评亊致仕三迁为秘书丞赐绯衣银鱼尝即其居盛创亭宇榜之曰荣恩自作记道其所以获当世为人之甚幸者乡人景慕之治平二年春中都为晋原宰君以双舆就其养晋原之治髙出一道君实有所诲助闲则吟诗饮酒日日不倦一旦召中都语之曰官居之乐诚乐矣然而吾之旧庐近常往来扵吾懐也汝当具吾归装宜无吾留十月促就道中都遂假檄侍还其家既至亟遣去曰汝速往无以吾累汝汝当忧民慎母吾忧也自是日召乡里故旧聚饮欢呼歗歌愈益精健诸子立左右忽顾之曰父母之年古人谓可以喜惧者汝等当知之吾受禄养几二纪名复挂朝籍人能如吾者几何此可喜也然吾春秋已髙汝能无所惧乎家人闻之错愕皇惑问何以及此体中有觉不如平时者何所但俛首嘻笑不答又数日食饮渐不进求就枕瞑目良久以纩其气已不属矣遂终焉十一月十二日也享年七十五夫人赵氏同郡之甲族婉懿有善誉宗党模其闺法四封为夀光县君生男六人三早夭次中都也次处晦用晦并举进士有文行闻其朋流女五人适昌元解惟正都官员外郎景思问郡人周着进士景思永归思问者先卒后继之以其娣封永寿县君孙男十人某某皆向习文艺孙女九人其一始嫁河南赵仲遘其孤将以三年二月某日塟君于乐至县普安乡之西山从先茔也中都与同有塲屋之旧走仆诣同求铭其墓为之铭铭曰孰不种善君获其多奄然而归所少谓何子官曰荣学者愈侈君所常望久焉益伟人生世中超跌百端如君初终十八九完老安先庐没集旧兆更万千年铭永其诏












　　丹渊集卷三十九
　　钦定四库全书
　　丹渊集卷四十　　　　　　宋　文同　撰墓志
　　任郎中夫人宋氏墓志铭
　　宋夫人职方员外郎任伋师中之元配也父广陵先生凡数女而夫人最为先生之所爱简静寡语言居处有度不妄易尺寸家名髙赀先生常营诸嫁赠紫金大珠巧绣华炽日为收置他皆以先得为已物而夫人第拱手嘻笑若都不欲求之者先生窃视之叹曰是不可不以耦佳士故归之师中既来事姑嫜接先后勤顺柔婉有仪法师中性傥逷畛宇宏大好賔友每相聚集必办具嘂謼酣饮连日夜不管无有索足夫人豫敇僮婢色色给过无少厌他日问之已脱簮珥襆袿裾质酒肉供矣未尝以为言教诸子与其壻学至夜分读书声未絶夫人亦不去房下时至勉励之寓家蔡之新息忽语其子曰吾夀不能永异时蔵吾扵淮上汝等之孝也家人初甚怪之但不诘其何以出如此语已而果得疾遂瞑目终日而去春秋五十矣熙寜元年九月三十日也明年正月二十九日葬之于光州光山县千步村从其志也男二人大节大防女子四人长适高遇次适杨亷善二幼大节自蔡归蜀见其父友文同伏地哭拜所诉不忍闻起即求同铭其墓乃铭之曰异哉夫人生于眉之眉山而塟于光之光山也其间相濶五千里胡为自彼而止此人事万变孰可得而知之矣夫之官日髙子之学日新后事如是之盛也岂不足下慰于夫人呜呼哀哉
　　寿安县太君何氏墓志铭
　　秘书丞赵防将以熙寜九年正月癸酉塟其母夫人夀安县太君以其状来求余志其墓余昔尝学易于秘丞君之父秘丞君又尝为余僚于兴元府之南郑县其为旧如此当为之书按夫人姓何氏咸安郡人少孤其母爱其敏惠有智思视遇过诸子乡里大族有求姻之者母悉置不答尝谓人曰是女非得佳士谁可妇者有马服先生者名某眉山人傥逷任气侠风槩高逺以文章道义防两蜀声称烂然士人欲宗师之至蓬母闻其名曰可妻也遂求以夫人归之秘丞君生方数月马服去客诸郡为人挽留主师席凡不归者十四年夫人依其弟右賛善大夫绛之家寥然专一室以居日夜其子裁能道语言乃教之学书念文字既冠遣从师为词章后登嘉祐某年进士独夫人训导之力也马服初无预焉马服常曰吾子有母吾何忧赞善尤悌顺事夫人至谨凡家事一以诿夫人不问夫人为之收拾藏贮岁时均节调用内外所给如一无半毫之私识者各以谕其家指夫人为姆师焉赞善捐馆贫甚防夫人从其子解官归尽倾其橐装葬如礼乃携其孤女抚视养育择可婿者嫁之匳具称足如已出者夫人性仁爱凡左右使令常自视其饮食衣服俾各满其所欲无叹恨鞭朴未尝施于家而闺庭凛然每戒其子曰罪囚不幸触宪网尔既治之刑常宜轻不独成尔善名庆当流扵后世居处严洁四坐清洒几榻帷幔屏障之类整娖次置无一尘之栖所服不务华靡自非临祭祀对賔客之外袿裾帬襦皆补澣者家人每难进之夫人曰是物【阙】但被体不至穿敝何在新丽纺绩之工可惜也素安强虽春秋甚高而鍼缕不废八年八月十九日忽得疾卒于汉中所寓唐安佛舍男子三人曰防秘丞君曰莘曰荀皆举进士铭曰于乎夫人柔婉静黙午发未筓已闻懿德出配有道生子岌岌教以诗书日夜训饬居贫益坚礼防义墨愈久不渝乡闾矜式见子成名至升闺籍覃庆疏封夀安有邑金屑涂罗华诰五色持此就地何慊于臆八十一年晩具五福世亦鲜俪可瞑去目陈仓之山有名鸡帻问之青乌此云佳宅宜尔子孙世绪奕奕告后以辞镂之坚石
　　文安县君刘氏墓志铭
　　蜀有贤妇曰文安县君刘氏者简州阳安人著作佐郎琚之女故太子中允许平施益之之夫人也性巧慧志尚柔婉在家常以孝谨称于其亲长嗜学书传无有不经覧者于左氏春秋尤能通诵之中间事迹词语防端极涯开说讲辩名氏世族地里岁月条分绪解癸甲不乱自归许氏事上接下祥顺友爱循蹈矩法益之资禀旷濶磨荡崖畛常以防饮敖佚自喜夫人每乗间引古之所以因是而取诸悔咎者指谕之益之未尝不慑然愧畏遂至扵不复更敢为此恐或戾夫人之所陈者益之每语人曰予之所以将放而复敛者谓何虑其闻于予之梱中也盖使人听其言惕然若严师良友在侧动静语黙以教义谆谆警诲人者予过渐鲜有奥助尔从知平定军乐平县未几而益之卒夫人擕诸孤奉輤车还成都至则旧产已空萧然无一椽之屋以居寄人舍下合聚闾巷亲族良家儿女之稚齿者授训诫教书字逾十年获所遗以给朝夕仅取足不营于他其所居左右之人凡过其门悉俛首遽进不敢諠謼作高语大笑惧闻于夫人清风满家寒苦霜雪督诸子学昼夜不废改诘捡问使中程律一或不及谯励不贷故其子天启尝预郡府贡书名在高等夫人教之也自是夫人之徽烈懿行愈闻于人万口一词谓絶伦类忽得疾于熙寜五年七月二十三日卒于家享年四十八人无贤愚相与嗟悼有六男子曰某某某天启娶阎氏太常博士灏之女天娶陈氏屯田员外郎昻之女余未娶然皆俊爽愿饬异时当尽能成立者天启卜以某年十一月四日塟夫人于华阳县某乡里海云山之东原与益之之域同焉以同昔年尝志益之之墓遣天衷来陵阳以夫人之治命俾同亦为夫人铭之乃为之铭铭曰猗猗夫人夙懋廼德厯求扵他类者鲜克既畀令淑复辅以文有蔚其章兰薰茝芬自居州闾养善秘阈化流郡闺不戒亦式显懿旁衍众龆之师十年其家观书诵诗匳盝久捐裁辨袿防践履幽素以仪自律恫视诸藐其孤而茕经耕史耘待获厥成遽尔云亡闻者愕无谁不知语即涕洟可防风节详而记诸附史以篇庸完国书彼幽良人一纪与别东山之阳遂此同穴能事金石其有子贤为次清休刻之墓前
　　长夀县太君杨氏墓志铭
　　职方员外郎许仪之母夫人姓杨氏彭州蒙阳人世以大族雄其邑夫人柔懿端靖自覊贯已为其内外戚属所称服年十九归太常博士许瞻太博占籍成都之新繁自得夫人遂相与奉其母来府中就师友以学太博性高爽不惜所有以交当时之贤俊朝夕防遇讲磨其所习夫人常自临灶鬴手和羮炙以过给賔客无一日不如事且未尝有倦之色事其姑尤孝谨凡曰妇之淑节懿行他不能行之者夫人服之为终身太博以母老职方君等皆渐长乃谓夫人曰新繁我旧业向来此者为将营进士求起家今龃龉矣命也太夫人念故里数子已可教盍归以新吾之所为乎夫人喜遂复还所居新繁督诸子学愈勤而亲见其子为尚书员外郎用其恩进封长夀县君太博治家号严饬夫人每以慈恕润饰之故梱内斩然若官府纚纚可述为乡里所矜尚夫人好施舍不嗜蔵盖闾巷媪妪每告所乏未尝不称其求予足且谢其所以为报者后见夫人春秋高潜相与语出涕泪祝天愿夫人更逾百年我曹常所欲芘頼之其爱惠得人也如此夫人晩喜酒然杯杓甚浅但日日索当有既饮色愈温而气和语言尤婉致故诸女暨众妇常好酌进之乃欢素安强忽得病遂不効扵药熙寜四年二月一日卒于其第享年八十一职方君初以太博服除赴阙授通判绵州以夫人之年日夜西走至家夫人疾虽棘见职方君归尚怡然起与语若甚慰其所以愿见之者后四日乃启手足矣夫人生四男子曰伸曰仪曰伦曰偕伸尚举进士偕七举一试殿廷下伦治产赡其昆弟以学二女子长适勾叔良次适周惣皆服习夫人之训戒事亲从人咸有佳誉男孙五人善之庆之余未名内外女孙七人以是年四月二十九日葬夫人于万善乡修仁里祔于太博之茔职方君与同为有旧书来俾同铭夫人之墓同不当拒而当铭也乃为之铭铭曰猗欤夫人有显令徳修于其家而外以则女妇懿行母姑嘉式曰其宗姻循蹈矩墨慈柔恕惠芬楙阃阈防诸里闾抚济艰棘积报在子外科列职暨登于朝取宠自国轴瑁囊锦金罗五色天子命书夫人封邑富木长夀锡畀以食夫人氶之能自谦抑惟众所艳防祉畴克飨年滋高获疹遂亟命属以纩告不能息闻之逺迩孰防不衋彼繁之阳在益以北夫也良兆同归其域猝次徽范琅然秘刻期千万年廼铭之泐
　　张夫人墓志铭
　　夫人张氏其上世为武信军大姓少防父以孝谨事母兄有闻里巷宗族凡称道夫人者必曰是性固所有不待训戒而后能也年二十嫁始平先生希元希元有才名夫人既归之人皆以嘉耦贺两家然恨已失舅姑不得以瀡从事希元旧结庐墓侧夫人与同去不入城市凡十年撤纨绮屏脂泽惨惨朝暮奠馈有法希元以经史教子弟夫人亦班班成诵之讲解义训无不通晓希元喜接士賔客日满门下终岁未尝独执匕箸以食夫人多自调絮和齐供儗无少倦至猝遽无有乃解装购物以治其具惟恐一缺不能相属者生四子正已正雅正卿皆不许视家事督之学常以愿成汝父之志励之故正符以春秋学为龙圗阁直学士刑部侍郎知梓州何公取其书闻朝廷正雅以明经正卿以进士为郡国所贡一门佳士乡人仰伏夫人力也三女长适乡贡进士王贲次适进士贾端次适前青石县令陈公锡治平元年三月十日夫人以疾卒享年五十八以三年四月十四日葬于小溪县永夀乡鳯凰山之先茔曽祖德权祖昉父奎皆不仕正符以余与其父子游见余哭且拜求铭夫人之墓余铭之曰幽闲而为女柔婉而为妇慈严而为母是皆有令誉余岂愧铭其墓兮
　　华阳县君杨氏墓志铭
　　宋治平二年十月二日故太原先生太子中舍致仕阎君讳路字蹈之之夫人以疾卒享年七十九明年正月十一日葬于普安乡沙坎里与先生之穴同焉其子灏以同为同年进士来求文志其墓同故采其善状以书夫人姓杨氏华阳人父讳元吉安道守节乡里信慕有善人君子之称夫人少孤外祖张崇文春卿携养于其家春卿为孟昶时秀才通五经博极羣书铿然有声于当年昶归朝春卿留蜀畏逺仕遂为西南士人文章宗师既老无子止有女及夫人在左右恭愿柔懿动向礼法薰渍善术该涉文史徽德婉行闻之闾里成都多豪宗巨家有以媒求姻接迹于门者春卿每拒之曰是女与孙循服素俭甚已深矣盖非可以侈丽华靡之好以化其所嗜者吾将求朴茂清粹嘉才美业之士以归之且当其意尔后果以女妻国子助教周式而以夫人配先生者焉式讲道著书为诗书名儒先生履尚简洁学问无厌常以易礼春秋左氏传名其家居陋巷坐黉舍教诸生与二子四时诵风雨不废夫人亦以章句字画训诲诸女及里中内外亲表之甥侄每佳时令节车交马集衣冠拥防立墙宇隣钗巷帔招约呼引帬裾以次罗列梱内修弟子之礼为经师教姆之贺如是者凡三十年逺近称仰之先生素贫窭衣椸食囷无有赢衍而夫人服敝恶享麤淡怡如也虽华章美品之在侧未尝以我之无有耻之性孝且慈奉养舅姑无阙礼抚育诸叔一尽乎仁爱生二子旦暮督其学长曰温景祐元年进士及第以职方员外郎通判戎州代归逆江上至嘉州舟覆溺死次曰灏中皇祐元年丙科迁秘书丞授雅州名山县县在层峦复岭之中林莽隂郁岚雾日发殊不与高年者起居相宜灏重其行部刺史知之使假蜀之永康县夫人至县才七月病乃作灏言之复得就药成都九月二十四日至私第厯请诸医卒不效遂启手足矣夫人既知书达理道不若寻常妇人女子之所为亲见温湛没不救收泣抆泪一断以命不复更嗟悼为不可活之计被疾归围儿女与语无戚戚爱恋难舍之意此傥非尽道事物当尔之说虽烈丈夫吾固知其未必能矣夫人以温封华阳县君三女适无锡唐棐崔庶几刘绎孙二人仲防仲韪铭曰惟夫人出甲族粤在少失所育祖外氏恤之独养而教性浑淑鍼缕余亲简牍配先生保邕睦执阃范端且肃固窘陋安水菽以书史化邑屋生二子勤其读并入仕及以禄夫人者备五福数云尽瞑就木岁时吉问厯卜彼东山地高陆从先生关陵谷刻铭章慰子哭
　　仁夀县太君李氏埋铭
　　宋治平三年丙午春正月壬午太常博士宋璋与其弟瑄葬其母夫人仁夀太君李氏于犀浦县金砂下村从其父赠殿中丞讳某字易从之神域也夫人扵元年闰五月二十三日以疾卒享年七十有九惟其懿徳徽行宜所以表之扵墓者皆具于兴元太守集贤校理杨君绘之文博士复俾其友广汉郡尉秘阁校理文同谨岁月之实纳圹中以告其后人同乃系以辞云藏扵此者谁欤是为母归而有令嘉之称于其宗族乡党者成纪夫人尔后千万年兀者夷缺者阗而瑑者或不漫而泐也嗣人其知之矣噫此博士所以属余渠渠者之志耶书以薶诸幽










　　丹渊集卷四十
　　钦定四库全书
　　丹渊集拾遗卷上　　　　　宋　文同　撰诗
　　卭州赏丰亭【并序】
　　赏丰亭太守窦公为而名之也摸景画意羣贤皆榜诗其上同忝大幕理亦当有纪述遂为此百五十言尘于其间然句断甚俗而文辞不深者葢欲使沟垅之下耕夫饷妇读易晓诵易记用而歌太守之徳也易传尔故不惧人之指笑而敢以献云
　　人之创亭意大率繇已便夫何我公者所作异他见临卭郡东北井井画羣甸其民喜施力无岁不登衍公因到城上有此多稼羡而云彼嘉谷诚我民所擅如其每用此岂不乡土恋伊我牧其众胡尔惧流转遂兹谋栋宇显显向一面题为赏丰字义不止营缮常时命僚侣扵时歌管荐高谈诧上瑞衮衮莫之倦擎酒揖大野指顾一欣抃田夫各相语我辈谁曰贱太守亦为我今日又张防
　　卭州倅防三省堂
　　将欲言治人必先由正身身正人自治此化行如神总緫羣圣书论説尤谆谆后贤守为法不敢防逡廵有欲着其迹更假他物伸或取几杖明或用盘盂陈或则铭于座或则书于绅此皆贪道者欲巳日夕亲涵泳既滋久盛德光璘璘鲁侯相门子佩义而服仁来乗别驾舆齿发何青春开口议政事条件皆有伦春露与秋霜畏爱其吏民尚惧有片缺不使其质纯乃于防事侧开轩承甲寅题曰三省堂大构高榜新地古物象野水竹清衣巾公暇每居此寂嘿如隐沦防心以自观外揣复内循一有所不逮补绽无纎尘既已自作诗文理相彬彬宛转示明戒欲使风俗淳愚重侯所存再拜无辞频待已固如此贤哉君子邻常愿此基构永不罹荆榛有壊则请修使之名不泯
　　题何靖山人隐居二首【靖蒲江人】
　　锦屏山下何夫子铁帯麻衣真古人苦学诗来偷鬓老乐为儒后却家贫酒中酌月江村夜琴上弹风鸖寺春君已归寻旧闲味肯骑肥马入红尘
　　其二
　　因循失计下青山却恨谿云占断闲黄巻圣贤忻对语青云歧路秪低顔月墙槐影侵堦暗雨槛秋花满目斑自爱萧条真吏隐心清不累有无间
　　题兠率寺
　　簿领迷人喜暂闲聊寻古寺陟孤峦栢藏一迳中间窄云敛千峰四面寛逺目已将飞鸟过寸心更乞老僧安若为借得禅房宿卧看龛灯一防残
　　题鳯凰山后岩
　　此景又竒絶半空生曲栏蜀尘随眼断蕃雪满襟寒涧下雨声急岩头云色干归鞍休报晩吾待且盘桓
　　子瞻戏子由依韵奉和
　　子由在陈穷于丘正若浅港横巨舟每朝升堂讲书罢合两眼深埋头才名至高位至下此事自属他人羞犹胜俣俣彼贤者手把翟籥随羣优岌如老鸖立海上退避不与鹙鸧逰文章岂肯用一律独取无问有神术所蓄未尝资巳身搰搰恰如蜂聚蜜有时七日不火食支体虽羸心不屈陵阳谬守卑且劳马前空媿持旌旄平生读书苦诟老大下笔侵离骚贫且贱焉真可耻欲挞羣邪无尺棰安得来亲绛帐旁日与诸生供唯唯须知道义故可乐莫问功名能得几君子道逺不计程死而后巳方成名千钧一羽不须校女子小人知重轻
　　依韵和子瞻逰孤山
　　跨明越压蘓湖钱塘风物天下无玉峯孱顔石穿漏雪海浩荡潮喧呼旧尝持之诧吾孥防挈尔去相与娯宦逰若不来此都腰间防组徒云纾子瞻鳯咮新结庐日哦其间兴不孤平生美志自偿足休问满眼生雈蒲有物可比中鄙夫蜉蝣朝生死于晡公攘显夺入胠箧骄穉无乃非良圗子瞻之乐固有余辨説是非从鲁蘧我今有索君勿逋归日好景为我摹
　　再和
　　问子瞻何江湖乃心魏阙君岂无胡为放浪检束外日与隐者相招呼蓝舆往往从以孥灵运石壁无此娱穷深极险兴未已岂复更惮梯登纡过客休夸衡与庐天下此景君勿孤欲将文字写物象当截无限寻江蒲登髙能赋属大夫逰覧木厌嗟已晡安得世上有絶笔尽取君诗妆在圗此身之外何赢余成然而寐其觉蘧请看湖上人名逋此子形相谁解摹
　　和陈基载大雨
　　黕黕云如涌淙淙雨若倾骤翻银汉浊匀洒玉防明雷怒无停势风豪有遏声危楼已初伏犹谓裌衣轻
　　和张推官荔枝
　　长嗟珍果滞遐方好种华林奉帝王夏簟满风罗秀色晓梯乗露摘新香泼霞乍染愁将变烹玉才凝忍更尝正在临卭病痟甚忽防佳惠敢相防
　　赠李仲祥道士
　　不见先生已数年相思惟是诵嘉篇因来守郡空山里又喜通名画防前抵掌剧谈犹矍铄堆胷豪气尚蜿延近闻买得鹅池住且向人间作地仙
　　和陈基载重阳日
　　文酒寻常不厌求坐中须得贾长头幸逢九日称佳节宜对三嵎赏素秋岁月但看随叶落利名当信与云浮凭君且学龙川饮一醉能令万事休
　　寄张郎中
　　常媿无才动有权十年乡里但留连养成答飒人应笑学得支离自谓贤三馆旧逰层汉上一麾今守乱峯前幸逢别驾如张轨免对蘓章説二天
　　逰闲居院
　　乗暇访闲居临行欲所须急沽龙口酒忙打佛前鱼丹渊集拾遗巻上
　　钦定四库全书
</div>
    <div class="pagination">
<a href="丹渊集_page26.html">上一页</a><span>...</span><a href="丹渊集_page22.html">22</a><a href="丹渊集_page23.html">23</a><a href="丹渊集_page24.html">24</a><a href="丹渊集_page25.html">25</a><a href="丹渊集_page26.html">26</a><span class="current-page">27</span><a href="丹渊集_page28.html">28</a><a href="丹渊集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
