<!DOCTYPE html>
<html>
<head>
    <meta charset="UTF-8">
    <title>盘洲文集 - 第 43 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘洲文集 - 第 43 页/共 56 页</h1>
    <div class="content">　　伏审命出前旒权尊横榻防年弄印上曰无以易尧一角峩冠仕者皆严惮黯幅员共语纲纪毕张恭惟某官天以刚方古之直谅广庭大对洗凡马而一空要路重来别良金于百链方招诸生而诲道徳之说已立防陛而书起居之言凛朝望之无隣庆台端之独步惟雌黄夙判于胷次宜白黑大明于笔端去奸邪于双阙之前义方之声不坠语轩槛每数刻而罢仁约之眷益深孤忠不避于婴鳞羣枉相惊而落胆风霜若是霖雨可期某引脰云逵庇身江介望风而解印绶未敢赋归餽粮而后樵苏所忧获谴
　　除司农少卿谢宰相啓
　　两载供军无补千金之费亚卿分职忽叨九扈之荣祓饰芜音铭藏大播伏念某续鳬则病处鴈不鸣天既赋之材驽人皆知其绠短失瀛洲之故步久隔朝班盗列宿之虚名外司戎赋増灶出日边之旅连樯严淮外之期呼庚癸于首山偶无羽檄束春秋于高阁焉用毛锥况襁负之东归复缧俘之北至析毫言利者鲜矣上防张頥湏哺则倍于曩时问一嵗之钱谷防何岂能赡用餽千里而樵苏在后所虑乏兴曽蔑微劳敢图明陟窃揆侥幸之故悉由造化之私兹盖伏遇某官任重济川权尊挈国和玉烛之四气开夀域于八荒政事内修有输平之强敌巧拙杂进无饰诈之宵人恐绛老之辱泥涂若周公之下白屋曲怜弃物良苦麤官借其惟月之称广此如云之覆某敢不思惟推择畏惧旷瘝财货未丰媿宏羊之心计箴规可献戒顔异之腹非
　　回郡守贺除少卿啓
　　给饟再朞惧军需之不足窜名九列惭使指之无功揆谫薄以奚堪知防扬之有故恭惟某官高标耸壑瑞物媚川梦既协于三刀歌已喧于五袴奉夜半之问将寤意以搴华擅月旦之评每过情而借誉致兹误渥廼及衰踪顾弱楮之未缄拜珍题之先辱宾堦何逺尚乖宿雾之披谴域可逃更赖余汲之及
　　贺汤左相啓
　　伏审庭宣显册位峻元台黑头人曰三公岩聸已久青氊我之旧物鼎任逾新庙社奠安华夷称颂恭惟某官闻多而约气大以刚一槩诸圣而譔重黎名超前哲五尺之童羞称曹陆文擅正声蚤符梦卜之求独尽都俞之美开通公道窒塞幸源帝达四聪选臯陶不仁者逺矣天享一徳若伊尹则见而知之中寻緑野之防甚鬰苍生之望防圣君之继代思旧弼之赞元复作栋梁兼筹帷幄定国是则自治为上防固邦本则若烹夫小鲜两宫资调燮之勋四海企升平之效材翘东阁无失职以书空谋寝北邻遂乞盟而欵塞方将丰财而图朽贯之积谁谓忘战而生藏械之疑盖后先进退必度于时宜而今古安危具存乎世监俟颛面有同于饥渴故信眉相庆以讴唫某窃伏江干莫披河目诵贱子于百寮之上屡玷衮褒器蟠木于万乗之前更资钧播
　　贺张右相啓
　　伏审诞敷涣册复正台司望赤舄于我公浸逾二纪还青氊之旧物请视六符宗祏防休玑衡献瑞恭惟某官学轻王霸忠贯羲娥乾坤资整顿之勲鼎鼐着调和之效重开督府大畅王灵自陜而西召公主之权均内外由斗以南一人而已望耸迩遐城池坚固于金汤师旅比方于熊虎传檄而遗民蚁附抗旌则士众麕惊军容彰无敌之威边备窒可窥之隙察秋毫于万里寛昃食于两宫天欲兴邦将犁庭而制胜敌能觇国遂欵塞以输平美绣裳之来归思霖雨而爰立廼居宰席仍总筹帷方图事揆防而务出万全盖収功立名而可期再造登庸之始歌颂无前某久泛恩波获逃谴域増千金于敝帚屡玷衮褒转一气于洪钧敢奸器使
　　贺交代王少卿啓
　　伏审肃将王命来治军需聆鼓檝之非遥冀班荆之有便恭惟某官材能超诣峰距髙明朱草嘉禾披瑞篇之珍物盘根错节发利刃之新硎蚤负时名已光郎选俛仰鉴湖之上驱驰蜀道之间刺史问以六条屡更使指天下号曰八俊逺继芳尘兹陟农臣将持从槖乃以屯田之奏遂分给饷之权兴十万师则费千金自然优裕率三十钟而致一石正赖斡旋助成清壹之勋益对便蕃之渥某二年无补百谪已盈窃欣故旧之来获托子孙之契积薪居上秪惭穅秕之扬胶柱不调尚幸瑾瑜之匿
　　回秀州姚知郡啓
　　叨荣禁路备数词垣拜刻画之好辞佩吹嘘之髙谊伏惟某官长离览仞结緑辉山蚤驰骛于翰墨之塲尚倥偬于米盐之事襦歌甚播玺召可期我辈登科久厚顔于李郃吾徒掌制复缩手于柳州未寒萧寺之盟更赖残膏之助
　　回明州赵待制啓
　　北门摄事已积空餐西掖代言甚惭窘步误宠莫知所措游谈厥有自来恭惟某官川岳灵晖鳯麟嘉瑞出神明之贵胄负标的之清规徳备忱恂独乐东平之善学该贯变尽读河间之书屡諠五袴之謡叠应三刀之梦憩棠隂而聴讼白日显行拔薤本以抑强严霜可畏每吹嘘于朽质有刻画之珍题某夙仰英猷宻依余润摇情宾仞莫瞻五马之光寓意书邮奚报双鱼之遗
　　回宣州陈殿撰啓
　　伏审疏宠出【阙】　佩左符之重涓刚涤篆争伸前弩之迎老稚防休封圻改观恭惟某官星躔隤祉月脇铸辞卓尔昂霄壁千仞而独立汪然韬世陂万顷以有容自高鹓鹭之行不借蚍蜉之援蓬丘彯组久领袖于英防柱史挥毫浸羽仪于禁路芳埃益邵公望所归方批敕于要津乃把麾于名郡清香画防洽惠露于郡编叠嶂双溪踵诗声于前躅宁容黔突即迓赐环某叨缀近班仰依余润摇情宾仞莫瞻五马之光寓意书邮奚报双鱼之遗
　　回刘侍郎生日诗状
　　五十当贵偶同治越之年八千为秋难辱借秦之谕珠玑可玩琼玖是惭空积感怀莫知报礼
　　回工部胡侍郎啓
　　伏审契元后之虚怀寻贰卿之故步典刑所系表着有光恭惟某官昂霄耸壑之长材敛锷淬锋之利器乘桴浮海尝久厄于防波束带立朝遂横翔于禁路蹈载籍致君之道积平生忧国之言掇一麾皁盖之行领两组青氊之旧备周王之器械盖赖逺猷为汉室之栋梁竚观伟业兹勤翰墨来访丘园佩四益之谦斯惟盛徳展七襄之报秪媿前闻
　　回饶州王侍郎啓
　　伏审急流易退暂违上笏之班荒政尽行俯屈左符之寄光前耸望来暮兴谣恭惟某官际美台衡腾芬俊轨演纶彰独步之誉持槖起横飞之程旱魃为灾咸虑晨炊之阙寓公作牧便同昼锦之荣亶为谋国之英必有捄民之防一防复受千里更生顾此居闲欣然借润将欵粲花之论先藏烹鲤之书
　　答镇江宋尚书啓
　　伏审异恩亨否还旧物之青氊重镇承流凝清香于画防江山动色草木知名恭惟某官识略髙明智能超诣早骞禁路积三千牍之嘉谟久蛰故园藏十九年之利刃当宁渇仪刑之想起家膺方面之除惠露所霑骧谣竞起即迓玺书之宠复归簪笔之班念髙阔于英躔屡变更于缇律得烹鱼之尺素深仰谦光想舞鹤之髙楼无因谭欵
　　回贑州陈侍郎啓
　　髙牙在望饱闻五马之声健步徕前遂辱双鱼之惠敬修短札曷报英瑶恭惟某官负昂霄耸壑之材利敛锷淬锋之器论思献纳居紫槖之上防抚字追科慕黄堂之下考报政已逾于五月赐环将出于九天顾此衰迟濶焉暌隔藏孟公之牍少慰驰心览汉圣之书不能释手
　　回钱枢宻啓
　　丝纶出命走天下之置邮帷幄运筹得人中之英杰国势奠安于九鼎魁躔协比于六符伏惟某官瑞应舜仪寳参郢握片言自能寤意多士孰敢追踪凤掖摛词文声掷地牕批敕忠力回天嵗已庆于九迁昼益隆于三接径跻宥宻仰赞规恢齐人归郓讙之田大儒有效宣王复文武之土中兴可期记往日之从容惊流年之荏苒不圗翰墨来贲丘园行四益之谦兹惟懿徳脩七襄之报深媿前闻
　　回刘侍郎啓
　　班聨玉笋蚤骞从槖之荣符佩银菟曲借侯藩之重双旌宻迩四境驩迎恭惟某官学緼髙明材资超诣陟要津而阔步结当宁之深知贯朽粟陈过宏羊之心计裘轻带缓指叔子以肩齐精神已折于遐冲盘错少休于利器值仍嵗秋収之损致九重旰食之忧思忠信慈惠之师行劳来安集之政廼烦旧徳逺捄疲甿穷阎免尘甑之嗟森防非黔突之地念暌违之浸久喜防合之有期燕坐挥犀遂幸盍簪之欵邮籖倩鴈自惭削牍之迟















　　盘洲文集巻六十一
　　钦定四库全书
　　盘洲文集巻六十二
　　宋　洪适　撰
　　题跋一
　　跋欧书温彦博碑
　　按新唐列传云温大雅字彦彦博字大临大有字彦将如史所书则是彦博兄及弟皆名大字彦独彦博反此耳近世陈朝散正敏着遯斋闲览间证史传之讹谓古人葢有以字显者彦博当是以字行于时殆旧史之误而新书未之正窦苹作唐书音训亦云以兄弟名字推之似名大临而字彦博予考新唐世系表乃云彦将字大有又顔鲁公尝作顔勤礼碑内叙顔温二家之盛其略曰思鲁大雅俱仕东宫愍楚彦博同直内史游秦彦将皆典袐閤如表之所书碑之所序则是彦博彦将皆以彦配名惟大雅异耳又欧阳文忠公在中书日有顔氏裔孙献其祖思鲁除仪同诰内云内史令臣瑀宣侍郎臣封徳彛奉舎人臣彦将行公谓不应称臣而书字彦将固当为名惟三公名字不应伯仲异同后人率皆惑之予家有彦博墓志及神道碑皆云讳彦博字大临不云其以字行陈窦二公虽疑史策之误然碑碣不容失实其说无据当从碑志为正以鲁公之文思鲁之制新书之表为凭则是大雅独与二弟不同予复考大雅尝撰唐创业起居注内书炀帝遣使夜至太原温彦将宿于城西门楼上首先见之报兄彦驰以啓帝帝方卧闻而惊起执彦手而笑据此则温氏昆弟皆以彦为名明矣而此书首题乃云大雅奉勑撰又顔碑亦云大雅抑又何耶葢唐之孝敬皇帝讳如文馆改昭文农县改恒农姓者改洪徐有功本名敏亦縁避讳遂以字行大雅正类有功亦以孝敬故遂称其字耳鸡者曰有功葢避同时讳大雅生在孝敬之前不应亦避其讳是不知生虽不避后世追改之故称其字为名如晋书避髙祖讳不云刘渊而云刘元海避太祖讳不云石虎而云石季龙李延寿亦以韩擒虎为韩禽司马迁作史避武帝讳改蒯彻为蒯通班固避宣帝讳改荀况为孙况为明帝讳改庄忌为严忌史策之例縁帝讳而更易姓名者多矣新书有韦机传而旧书止作韦机又可见其因孝敬而削也新书正之故复用本名而大雅犹名其字者葢当时国史所改新书因之不加研究失于复正故尔
　　跋欧书皇甫府君碑
　　皇甫诞当汉王谅挻祸之际能抗章力争至幽囚狴犴犹发扃城之谋事偶不克遂殒其躯可谓忠节凛然捐生靡顾者也北史列传既不能发扬其英烈至叙其官秩又多阙略传云开皇中迁治书侍御史后为尚书左丞拜并州总管司马以抗节遇害碑歴叙其仕周为毕王府长史隋初授广州长史为益州总管府司法传虽略而不书可也至除比刑二部侍郎及自御史之后歴大理少卿再为尚书左丞河北河南安抚大使其赞并州也加仪同三司其赠柱国也兼光禄大夫史皆无之葢其阙也又碑记其祖赠胶泾二州刺史而传止称泾州碑云诞字元宪而传作元虑是皆其失考此碑乃诞子无逸与欧子并肩于武徳贞观之间故于制其文而欧笔之决无误者况皇甫终于隋仁寿间李延夀修史在唐正观末相距四十余年已脱略舛误如此况逺者乎
　　跋欧书丹州刺史碑
　　率更之书名天下而为后世法世传絶笔于丹州之一碑笔力劲健他书无出其右者今视其书信然而是碑文字刓灭尤甚世无复知丹州为何人详考其碑隐然犹有公讳崇字平高六字按唐史裴寂之左方有张平髙一传史载其在隋为鹰扬府校尉事唐授左领军将军封萧国公贞观初守丹州刺史坐事以右光禄大夫还第所书与碑同则知崇之姓张氏无疑矣而传载歴官次序甚略于碑疑崇无赫赫大功故为史氏所略而传云以坐事还第碑乃美其知止戒覆以就闲葢碑志溢美无足怪者传又书其追封罗国赠都督事而碑独不记则是勒碑之后复被宠褒作者不及记之然崇之本传及忠义传列凌烟功臣及裴寂传所书皆云张平高而不名岂唐人多以字显如殷开山之类史册皆以字称者乎但唐人虽以字显史必随着其名今平高本传则亡之岂其史氏之逸乎凡唐史纪人姓名尤多缪误如郑濳曜乃作郭濳曜程处亮或作程怀亮之类今平高之碑既不载其以字行葢史家删修误以平高为名余尝考殷开山名峤封徳彛名伦高士防名俭尉迟敬徳名恭姚思防名简高季辅名冯苏定方名烈唐休璟名璿郭元振名震王方庆名綝在唐无所讳避不知何为而行字遂至君臣之答问诏防章牍之所称一切以字若李靖见于纪传皆书名而裴寂传后载武徳九年差功之事则又书曰李药师是既以名称又以字行此尤为二三唐人名字余久惑之因平高之辨略志其梗概云
　　跋欧书唐瑾碑
　　唐初文章承五代之衰务以骈俪为工碑志之作多浮靡而无事实惟世系子孙官封名字可以考据唐瑾碑乃于志宁所撰欧率更所书今以其文考北史列传则史之失甚多碑云瑾字子玉而传作附璘新唐世系表又作子瑗葢玉瑗小有差衍传则误矣碑云瑾曽祖俨祖文轮而北史于瑗之父永传云父伦祖揣今以新唐世系推之则揣乃瑾之髙祖俨则其曽祖正与碑合传既逸俨之名遂误以高为曽【阙】　瑾祖名文轮而传作伦既失实矣新唐又作轮字文转此又唐书之失碑云文轮终东莱太守而传作青州刺史唐表又作青州太守且刺史之秩尊于太守使文轮歴之则作碑者不应不载此北史之误又太守乃典郡之称唐表云青州太守非也碑以俨为守东安而表作东海亦非也碑云永终车骑将军唐表作仪同三司则楚碑记其武散官之崇者表书其文散官之崇者传置不书碑及唐史皆云永为平夀忠武公而传又不书其諡皆其阙也碑歴叙瑾初以魏大统元年为员外散骑侍郎周文引为记室及河桥之胜而封平昌县子是年有陟岵之忧起为太子舎人迁膳部转右丞加持节抚军将军大都督通直散骑常侍转吏部郎中龙骧将军然后改伯临淄继除黄门侍郎拜车骑将军仪同三司散骑常侍迁吏部尚书然后赐姓宇文于谨南伐以为行军长史谨多其才求与通籍然后更万纽于之姓江陵既平乃加骠骑大将军开府仪同侍中进公爵而本传云封姑臧县子累迁右丞吏部郎戸部长进骠骑仪同赐宇文及万纽于姓进封伯转吏部长夺哀复位从于瑾平江陵以勲封公今据碑所载则始封乃平昌而传作姑臧碑云丧父在魏大统三年封子之时而传乃在作吏书封伯之后碑云夺哀为舎人而传云复吏部尚书碑云封伯在未赐姓之前而传则在后碑云赐二姓在吏书之后而传皆在前碑云从于谨南伐然后更姓万纽于而传则先已更姓凡歴数年始同戎事碑云骠骑仪同之命在江陵已平之后而传乃在未赐姓以前其他歴官传多阙之独传有戸部之除而碑则无之碑又叙自入周之后尝为宗伯出判拓蔡授司宗御正转内史纳言又刺荆州迁大宗伯而亡本传乃云出判蔡州歴拓硖荆州入为吏部御正纳言内史除司宗而亡如碑所载则是出典二城乃入迁四职复出治荆据传则是连尹四州然后入官中都以至葢棺不复补外碑则自蔡州入为司宗传则歴迁数职而终于司宗惟传有硖州吏部二命而其碑不载碑云生为大宗伯而传云死赠小宗伯碑有刺史之赠而传无之碑云諡献而传作方唐表又作文献若此之类皆以碑为正葢唐皎歴任于武徳贞观之间志宁亲受其事而作斯文必无误者予既辨二史与碑之抵牾因以北史之传校新唐之表传云永孙悟而表作怡传云瑾次子令则而表作则又二史之不同者然北史之误其可一二言哉
　　题松漠纪闻
　　右松漠纪闻一巻先君衔使十五年深阸穷漠耳目所接随笔纂闻孟公庚发箧汴都危变归计创艾而火其书握节来归因语言得罪柄臣诸子佩三缄之戒循陔侍膝不敢以北方事置齿牙间及南从炎荒视膳余日稍亦谈及逺事凡不闗今日强弱利害者因操牍记其一二未几复有私史之禁先君亦枕末疾遂废不録及柄臣盖棺弛语言之律而先君已赍恨泉下鸠拾残编仅得数十事反袂拭面不复彚次或可广史氏之异闻云尔
　　题輶轩唱和集
　　右輶轩唱和集三巻绍兴癸亥六月庚戌先君及张公邵朱公弁自燕还途中相唱酬者中兴以来出疆者几三十辈或留或亡得生渡卢沟而南者三人而已初朔庭因赦宥许使者归其乡诸公惩久絷幸稍南率占籍淮北惟先君及二公以实告既约和于是淮以南者廼得归八月戊戌先君至辛丑张公至乙巳朱公至九月乙夘先君以徽猷阁直学士入翰林是月甲子出为乡州后四年南迁八年薨又三年赐諡忠宣张公以修撰袐阁主佑神观是年出居明州后六年待制敷文阁六年为池州明年卒朱公以直袐阁亦主佑神观明年卒先君字光弼饶州人张公字才彦和州人朱公字少章徽州人
　　题金国文具録
　　右金国文具録一巻贾生五饵计亦匪疏尚父六韬愧未能习以今概古非人力之所能致宇文氏既为蕝其书力强先君同汚新秩初有翰林直学士之命又有中京副留守之命最后有承徳郎留司判官之命先君以死自誓文章衔袖至于再三卒拒不受王春二月家弟遵迈接踵召对上谓先君与宇文虚中同时作使宇文受伪命先君独执节不屈且道秦桧毁隔之说所以不得大用呜呼渊衷不忘旧编具在揽涕涉笔存之左方
　　敬书先忠宣赐諡制书后
　　臣闻足再刖而玉显其美火百链而金知其精人臣忠邪至身后而是非始判发濳徳之幽光诛奸谀于既死孔子作春秋之防也先臣当戎马纷纭之际使不可测之絶国十有五年然后归陛下谓苏武不能过且许笔赐其传防先臣席不暖而逐弗获藏金璧之寳今又十有五年弟遵入对陛下褒叹忠节复道前语恩念再三宠之令諡生虽竒剥芬香多矣臣谓卫律李陵屡说而武不降先臣则为宇文虚中韩昉所逼三换官而不受张胜事泄武有拟劒幽窖之危先臣则不同龚捣仕齐寜蹈利刃冷山无以异于穷海之北糊口于悟室无异于靬王只影南翔所不及牧羝者四嵗至若通永祐之表朝长乐于燕间道蜡书其至有九潜见王人防偾牢戸问答往反皆有闗庇民之语投其诗文篇篇以戢兵为意此则武之所无者陛下以为武不能过圣训明哉然燕王声霍光之罪以武久絷而归才得一典属国扬敞无功乃为搜粟都尉遂谓光颛权自恣疑有非常而秦桧排妒先臣不使一旬寓乎玉堂之直致陛下有大用之意而不遂终之流放异地九年不返则得祸之酷特甚于武武之一子党叛人而诛汉廷怜之为之逺赎敌出苏氏頼以不絶而臣以先臣故获戾亡桧至谓家传强暴曲法免官非遇天日清明则亦禁锢就死呜呼一言华衮万世不刋易名崇终匹休麒麟图画诸孤不肖咸叨録用恩徧存没又过苏氏臣砻石以识异渥泰逢吉镇之松区泄九京之寃鼓忠义之气于兹见之
　　题曹公显所书陈体仁梅清传后
　　香草以比君子固多见于骚人之辞至刚长嵗寒之际能舒翘扬芳表表于风林雪岭间惟梅为然其奔轶絶尘之姿殆与庄士端人无异彼揭车杜若尚不敢与之齐驱而冶桃繁李瞠若乎其后诚未可同日而语陈君用太史公法为作佳传曹侯一见知赏泚笔特书而冠文其首抑可谓三絶也
　　跋杜氏墓志
　　夫利不十者不易业若良弓良冶之子必世其家可也杜君以和缓之术声于乡而以周公孔子之道命厥子使其后能掞藻决科翔缨华涂推父祖汤剂济人之心以施有政兹无负籝金之遗矣
　　跋米元晖画二
　　丘壑之士久寂寞则起朝市之念朝市之士久喧嚣则怀丘壑之放古今之理一也予赞治丹丘虽环郛皆山可以拄颊而霞城云屿亦得驾言穷览然尘缨冗牍之所羁束终不能莹心而醒目米西清所作潇湘图曲尽林臯烟波之胜遐想鸥鸟之乐良不可及予尝客毗陵一苇太湖旧矣去之六年风朝月夕则思怒涛裂山澄漪见云梦寐间时一往焉观此恍然所谓逃空谷而喜闻足音者
　　跋孔门四科图
　　鲁论第孔门四科先言语而后政事太史公先政事而后言语此画有行行其容者似子路氏而次在八是以鲁论为序者也
　　跋十六尊者图
　　天台石桥世称尊者道场归心佛氏者薰洗斋宿或见林端有殿阁之形而聆钟鼓之响千灯发光拥锡来去屑然有闻予尝欵其山慨无所见手舒此画为之肃然作礼
　　跋莲社图
　　惠逺师作净社四方不约而至者百有二十三人此其表然有称者师欲致范武子而不可得谢康乐欲同社而师不纳彼招之不来麾之始去亦各从其志也
　　跋戒杀文
　　礼云牛羊犬豕无故不杀盖君子心根于仁必不至暴殄天物佛家者流集杀生事作文以戒世使中人览之可以止杀迁善此书其仁者之用心乎















　　盘洲文集巻六十二
　　钦定四库全书
　　盘洲文集巻六十三
　　宋　洪适　撰
</div>
    <div class="pagination">
<a href="盘洲文集_page42.html">上一页</a><span>...</span><a href="盘洲文集_page38.html">38</a><a href="盘洲文集_page39.html">39</a><a href="盘洲文集_page40.html">40</a><a href="盘洲文集_page41.html">41</a><a href="盘洲文集_page42.html">42</a><span class="current-page">43</span><a href="盘洲文集_page44.html">44</a><a href="盘洲文集_page45.html">45</a><a href="盘洲文集_page46.html">46</a><a href="盘洲文集_page47.html">47</a><a href="盘洲文集_page48.html">48</a><span>...</span><a href="盘洲文集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
