<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 86 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 86 页/共 88 页</h1>
    <div class="content">　　聨臂谁听玉漏催前门红袖摸钉回太平鼓静鼇山暗锦勒香车不断来
　　灯市常年灵佑宫今年灯市散春风
　　圣朝罢却天魔舞烽火休敎照夜红
　　秧歌椎击惹闲愁乱簇儿童戏未休见説寻常歌舞竞大头和尚满街游【都下儿童竞唱秧歌击椎相应又扮大头和尚为戏】
　　繁华胜事恨难论一架华灯五百缗不是祝融先夺取黄金买去向谁门【先夕一灯被火尝索价五百缗】
　　为朱守亭题秋山独坐图
　　射阳湖畔多才子况复超宗有鳯毛见説文辞满京洛臯比坐拥且挥毫
　　箕踞深林复几人秋山红树倍还春东风又到不归去梦里沧江生白苹
　　山中喜遇朱锡鬯严荪友姜西溟秦留仙诸游好
　　花林深翠月初明无限春山独夜情聨骑相逢成一笑西峰絶壁共题名
　　磵底花
　　山行鶗鴂欲鸣时磵坞余花少客知草是怕春归去早殷勤留蕊独开迟
　　潭柘归途重经戒坛山下得口号
　　骋兴峰头复水隈云深路转骑重回山家儿女相看笑昨日寻山客又来
　　同耦长有懐蔡九霞叶九来陈其年诸子
　　卧龙冈外挂斜曛谷口花飞细路分遥忆浑河东畔客湖临裂帛万条云
　　和叶九来忆鹤
　　羇栖莫遣报春残无那乡心到药栏遥愧故山林下鹤相思清夜数声寒
　　骆令君小照【名襄雷号雷庵别号龙媒浙盐官人丁未进士江都令】
　　抱膝科头岂世情芜城赋就旧知名凭君留得心如水应照防江彻底清
　　陂陀芳草緑侵衣坐看晴云拂面飞梦在青山身赤绂不妨防事当渔矶
　　宗定九属题李叔则画
　　垂垂老树傍江干数防疎花照水寒似怪春风不相识几人留眼雪中看
　　王侍读以诗索耦长画扇兼属和【有只写澄江与北楼之句】
　　乡心尝梦旧溪游朔雁南飞又早秋纵写敬亭团扇上何如高卧谢公楼
　　走笔促严荪友检讨作画
　　秃笔沧洲兴杳防凉风客馆又泠泠惟君最共看山癖写出龙山几防青
　　尚署梁溪老布衣尘中冠盖似君稀迂疎且作倪高士不为丹青论是非
　　题枫江渔父图为徐电发检讨
　　秋云漠漠水漫漫一色芙蓉十里寛不向长安饥索米那知回首羡鱼竿
　　才调东呉数菊庄骚歌渔父兴偏长孤舟讶许疎狂甚家在虹亭鲈鲙乡
　　邵子湘重过言别因宿寓斋得二絶
　　临发停车复几回后期怀抱好谁开连朝阴雨重阳过恨失青山黄菊杯
　　策骑明朝海畔行重来襆被话离情悬知此去三山近少我三人共月明
　　尢悔庵检讨以家在江南杨柳村作二句属耦长画率尔用韵缀巻后
　　家在江南杨柳村芰荷匝水复萝轩白头共是羇栖客怕听尊前説故园
　　家在江南杨柳村霜林满眼动归魂扁舟系处茆堂近笑指临矶旧竹门
　　和张荀仲先生枉哭家叔父四首
　　呜咽亲书堕泪辞涙痕直彻九泉知回思在日难分手百遍踌躇别去迟
　　伤心不忍复登楼旧日残诗壁上留扶病白头拚恸絶敬亭云树一时秋
　　何限交情共素襟死生辛苦范张心似闻欵欵遗音在重向楼前月下寻
　　生憎鉴水隔江南老去离防总不甘千里龙钟还挂剑延陵义重几人惭
　　再题王山长小像
　　坐客无氊未厌贫纫兰佩蕋楚灵均扪胸五岳难平却闲弄焦桐不语人
　　词赋丹青总绪余便便二酉腹中书平津賔客今时盛不信难容一仲舒
　　见彭羡门同年怀旧居三絶率尔次韵
　　药裹经心髩早华随人蹀躞御沟涯尘中何处寻春色昨梦山堂几树花
　　三春不雨百花愁韦曲蓝田满眼秋此日江城芳树里敬亭深翠满楼头
　　松屋云多触手披花溪卷幔读书时一官垂老不归去送尽春光却恨谁
　　偶同王侍读衍庵看海棠即次王韵
　　频年春事属谁家送客青门日又斜烂漫相逢禁不得凭阑深坐半楼花
　　把酒听莺计已迟花宫锦树自垂垂饱看三十年前事犹记韦公寺里时
　　老年不许重关情遮莫韶光过帝城何事东风太无赖几人春恨此中生
　　干戈休忆蜀川红携手犹怜一笑同膓断山园余老树丛枝冷亚石阑东
　　荅梅子翔渊公见怀用王阮亭侍读韵
　　东山诗伴久寥寥愁思春江带雨潮忽报梅花来驿使南飞客梦落双桥
　　絶唱连篇乂手成怀人长啸气纵横东风为尔吹惆怅重引乡心满蓟城
　　论文坐对北山时草阁平临宛水湄自笑生涯诗巻在迩来累月少新诗
　　柏枧东溪无限春山花相劝酒千廵旧时猿鹤应嘲我近许何人更结邻
　　寄题王汉侯畅心阁
　　槛水兰桡忆旧游龙湫天姥傍层楼主人爱客余豪兴谁共开襟在上头
　　朝飞云雾暮飞霞浦榭山斋次第花正是永和觞咏处兰亭终古属君家
　　题宋牧仲双江唱和集
　　坡公游处路重经讶许诗人共客亭留得官桥长好在使星曾伴少微星【君尝于使院池上搆小桥以待魏和公】
　　荔子桑花劝客杯匡云东送片帆回郁孤台畔休回首早卷双江雪浪来
　　王阮亭宋牧仲谢方山诸公偶集寓斋适高侍郎念东先生至即席见赠口号漫和纪兴
　　陋巷何当驻两骖却怜嵇阮共清谈先生自带一壶酒不待倾杯已半酣【公嗜苦酒故自取家酿一壶】
　　盘中惟有露葵羮惭被高贤説大烹冲口诗成杯在手清欢那复问侯鲭
　　奉詶高念东侍郎饷新橘用韵
　　洞庭嘉实碧云笼入手香生满院风安得容身如盎大此中长作对碁翁
　　携来十月正烟霜料理呼朋伴蟹尝纵使酸寒吾意足故乡一物九回膓
　　得姬人珠渊寄诗怜而和之
　　少难离别老何堪锦字传来泪一函莫为天寒愁北客梦中夜夜在江南
　　【附珠渊诗　雨滴梧桐秋不堪忆君谁共接清谈老天如识妾心苦北地风霜尽入南】
　　同馆汪钝翁编修假归
　　悠悠相聚别相怜不浅论文二十年头白何时重执手忽惊双泪落君前
　　闭门高枕谢公卿史笔纷纶数巻成特报
　　主恩臣力竭江臯天放歌行
　　金门兴嬾梦云沙襆被风轻二月槎妒杀长年相约定到时犹及牡丹花
　　尧峰别自五湖东竹径茅堂画舫通云壑逢迎猿鹤喜少微星果照呉中
　　送高少司冦念东先生归淄川
　　朝辞阙下暮山隈襆被行歌酒一杯莫道先生归去晩十年前已乞身来
　　东山再起志多违才应征书又拂衣喜脱朝簪官好在白头犹荷主恩归
　　晨趋阊阖每愁迟乂手官曹自咏诗此后闲吟高枕得山青云白卷时
　　中书廿四考何如把巻松根烂醉余仙佛髙谈长在口那知戴笠与乘车
　　斋厨滋味止虀盐此日归装转不亷虎穴鳯毛来万里无官有子一时兼【公冢君官黔中阻乱九年矣至是适归】
　　星轺见説登衡岳芒屩重看过岱宗海畔羣山青满眼杖藜咲指两三峰
　　淄水盈盈傍锦湖春来桃李覆菰蒲花前野酌容谁伴覔得香山九老无
　　诗篇别是髙常侍懐抱应同陶隐居来嵗春风刚七十归田余兴着何书
　　【附元唱　词人大雅是吾师莫笑金门曼倩饥我较昔贤归较好青门无此送行诗　吟坛韩孟防竒勲刻烛题诗晓漏闻它日相思何处好泰山云接敬亭云　讲堂聋瞆一时新白鹭青原泗水濵四百年来吾道在鲁斋今现再来身】
　　送蒋波澄
　　西陵词客共招邀三径无端归梦遥倘忆黄金台畔路濯缨应爱浙江潮
　　十年音驿断金沙学士门前有暮鸦【谓虎臣】在日怜君君念旧悬知问讯一停槎
　　哭茅一峰
　　哭君泪尽不胜情往事凄凉过半生才入金门又泉路天风都作断膓声
　　萧萧归榇冷斜阳药裹诗留字几行最是哀荣独絶处一时馆阁尽沾裳【时朝列诸钜公同年赠赙者百余人】
　　胪唱聨翩竞一时霜风先折好花枝归魂倘认家乡好多在潺湲宛水湄
　　放榜后知汤潜庵王蓼航宋牧仲三君之子并见遗怅然志憾
　　长就珊瑚铁网遗讵迷五色数偏竒它年腾逹非难事膓断知交欲泪垂
　　口号索黄祥符河鲂
</div>
    <div class="pagination">
<a href="学余堂文集学余堂诗集学余堂外集_page85.html">上一页</a><span>...</span><a href="学余堂文集学余堂诗集学余堂外集_page81.html">81</a><a href="学余堂文集学余堂诗集学余堂外集_page82.html">82</a><a href="学余堂文集学余堂诗集学余堂外集_page83.html">83</a><a href="学余堂文集学余堂诗集学余堂外集_page84.html">84</a><a href="学余堂文集学余堂诗集学余堂外集_page85.html">85</a><span class="current-page">86</span><a href="学余堂文集学余堂诗集学余堂外集_page87.html">87</a><a href="学余堂文集学余堂诗集学余堂外集_page88.html">88</a><a href="学余堂文集学余堂诗集学余堂外集_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
