<!DOCTYPE html>
<html>
<head>
    <meta charset="UTF-8">
    <title>晦庵集 - 第 56 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 56 页/共 166 页</h1>
    <div class="content">　　与留丞相
　　前此蒙喻杨至秀才事率易报禀似闻已荷寛慈许以容恕足见大人之度至公无我有如此者不胜敬服然闻有司尚以前日符移之峻追捕未已其人至今窜伏无所容寄有足矜者如蒙推念更得一言明喻所属罢其捕逮仍俾互相闗白使知盛德雅量不讐匹夫之意则此人终受赐矣熹辱知素厚不敢复避嫌疑而冐昩及此并冀容察皇恐死
　　答留丞相
　　李通判归出示所赐手教拜领伏读慰幸已深至于垂喻谆复勤恳则又窃仰德盛礼恭乐取诸人不难舍已之意盖有一介布衣之士所不易者叹慕感激所得多矣前此偶因垂问率易呈献亦以姑备燕申余暇遮眼止睡之须不谓乃蒙亲赐点阅日有程课以及终篇而斟酌取予详审精切又有专门名家所不逮者此周公执贽还防之心毕公克勤小物之意此所以为圣贤之盛节而非近世诸公所及也熹虽凡陋然其用力于此不为不久而歴选平生讲磨论说其得此于人盖鲜不意临老乃有遇于明公也更有它书欲遂倾囷倒廪以跪进于几下而私居乏人艰于缮写少假歳月当遂此心傥得一一悉蒙印证则亦足以自信而无憾于方来矣顾所不能无恨者犹以登门之晚而其质疑请益乃有十年之迟伏想明公于此亦不能不慨然其间也谨因李倅还便奏记叙谢目昏不得谨好尤以皇惧并乞矜察
　　与曾裘父
　　求仁之方窃意潜心久矣方恨未获躬扣昨钦夫寄示送行序文其説似皆的当不审髙明以为如何
　　与曾裘父
　　向闻垂意鲁论圣门亲切指要正在此书想所造日以深矣恨未得闻一二也敬夫得书否比来讲论尤精密亦尝相与讲所疑否元履遇合非常未知所以称塞士友盖多荣之而熹窃有惧焉想髙懐正如此当有以警防之也
　　与曾裘父
　　敬夫为元履作斋铭尝见之否谩纳一本其言虽约然大学始终之义具焉恐可寘左右也崇安二公祠记熹所妄作輙徃求教虽不及改尚警其后也
　　答黄叔张【维之】
　　示及三书感感诚立诚通之论诚如尊喻不敢多逊窃意自有此书无人与之思索至此西铭太极诸说亦皆积数十年之功无一字出私意释氏以胸襟流出为极则以今观之天地之间自有一定不易之理要当见得不假毫髪意思安排不着毫发意见夹杂自然先圣后圣如合符节方是究竟处也
　　答耿直之【秉】
　　熹生长穷僻少日所闻于师友者不过修身穷理守正俟命之说虽行之不力有愧夙心亦未尝敢舍之而从人也顷歳入浙从士大夫逰数月之间凡所闻者无非枉尺直寻茍容偷合之论心窃骇之而独于执事者见其综理名实直道而行卓然非当世之士也顾虽未及一见而职事之间适相首尾乃有不约而合者于是始复益信前日心期之不偶然也兹者又承示及所与学官弟子讲论之说不惟有以见贤侯在泮歌之盛而潜心大业体用圆融之妙所以警发昩陋者又为深切三复欣幸不知所言然顷扵此书粗尝讨究亦见前辈之说有如此者因以文义求之窃疑圣言简直未遽有此曲折而孔颜之所以为圣贤必有超然无一毫意必固我之私者以为之本然后有以应事物之变而无穷以是止据旧说不复致疑今睹来示虽若不异于前人而其规模之大体用之全则非彼所到而熹之愚亦未及也更俟从容反复玩味别以求教它所论著亦有欲就正者私居乏人抄写后便寄呈也去歳救荒后时狼狈殊甚不谓其人乃复见恕如此来喻所及令人恐惧不自安耳
　　答薛士龙【季宣】
　　熹窃伏穷山讲服盛名之日久矣去年邂逅林择之归自宣城又能道余论一二皆成已成物之大致区区益愿承教于前顾以忧患之余屏迹田里而执事名问方昭德业方起隐显异趣私窃揣料未容遽遂鄙懐则亦怅然太息而已兹者林扩之之来乃知荣膺睿眷出试辅藩宣布之初誉处休洽深以为慰又蒙不鄙逺贻书翰所以教告甚悉扩之又以所闻相与推说皆平生所深欲闻者感幸之至不容于心然而三复来教则有熹愚不敢当者二焉请陈其说而左右者察之熹自少愚钝事事不能及人顾尝侧闻先生君子之余教粗知有志于学而求之不得其术盖舍近求逺处下窥髙驰心空妙之域者二十余年比乃困而自悔始复退而求之于句读文义之间谨之于视听言动之际而亦未有闻也方将与同志一二友朋并心合力以从事于其间庻几铢积丝累分寸跻攀以幸其粗知理义之实不为小人之归而歳月侵寻齿发遽如许矣懔然大惧日力之不足思得求助于当世有道之君子以速其进而未得也执事乃不知此而反以讲道教人之事期之此熹之所以不敢当者一也至于圣贤出处之义则亦略闻之矣顾以材智浅劣自知甚明而又学无所成不堪酬酢故自十数年来日益摧缩不敢复有当世之念虽昨来奉亲之日急于甘防之奉犹不敢自彊其所不足以犯世患矧今孤露余生形神雕防懒废无用益甚于前诚不忍复为彯缨结绶之计以重不孝之罪是以杜门空山甘忍穷寂以遂区区之志而庻几或寡过焉执事又不知此而反以行道济时之事责之此熹所以不敢当者二也感服至意无以为谢敢布腹心伏惟加怜察焉继此傥未斥絶尚冀有以警诲之使不迷于入德之涂则执事之赐厚矣它非所敢望也湖学之盛甲于东南而其湮废亦已久矣盖自熈宁设置教官之后学者不复得自择师是以学校之正名存实亡而人才之出不复如当日之盛今得贤太守身为之师其必将有变矣然窃尝读安定之书考其所学盖不出乎章句诵说之间以近歳学者髙明自得之论校之其卑甚矣然以古凖今则其虚实淳漓轻重厚薄之效其不相逮至逺是以尝窃疑之敢因垂问之及而请质焉因风见教及此幸甚又闻庆厯间尝取湖学规制行之太学不知当时所取果何事也求诸故府必尚有可攷者得令书吏録以见赐则又幸甚相望之逺无由造前请益所欲言者何啻万端遥想郡斋之间伏纸不审引领
　　答薛士龙
　　熹屏居穷陋幸无它苦而渉春以来亲友防亡吊问奔走不得少安殊无好况此外无足言者诲谕谆复仰荷不鄙之意然无可不可之教则非初学所敢自期而待礼而应者元非衰陋所敢萌意也区区之懐前言盖已尽之矣万一诸公终不察则不过恭俟严谴而已无它说也蒙爱念之深而其间颇有未相悉者故敢及之然不足为外人道也垂谕湖学本末不胜感叹而所论胡公之学盖得扵古之所谓洒扫应对进退者尤为的当警发深矣窃意髙明所以成已成物之要未尝不在于此而广大精防之蕴其所超然而独得者又非言之所能谕也跧伏之踪末由承教于前徒切叹仰傥不弃外时得惠音以鞭防之实为万幸而来教之云倒置已甚读之愧汗踧踖不知所以自容万望矜察自此书来存访死生之外削去虚文直以道义启告诱掖此真区区所望于门下者鄙懐倥倥亦得无所惭惮而悉布之以求药石之诲不审尊意能容而听之否
　　答林谦之【光朝】
　　兹承祗召还朝不获为问以行李伏奉黄亭所赐教帖恭审执御在行神相起居万福感慰之至比日伏想已遂对扬从容启沃必有以发明道学之要切中当世之病者恨未得闻至于不次之除非常之数则不足为执事道也熹愚不适时自量甚审所愿不过力田养亲以求寡过而已所谓趋赴事功自当世贤人君子事岂熹所敢议哉过蒙谆譬荷爱之深书尾丁宁尤为切至属数日前己申祠官之请闻命不早虽欲奉教而不可得矣抑熹久欲有请于门下而未敢以进今輙因执事之问而一言之盖熹闻之自昔圣贤教人之法莫不使之以孝弟忠信荘敬持养为下学之本而后博观众理近思密察因践履之实以致其知其发端啓要又皆简易明白初若无难觧者而及其至也则有学者终身思勉而不能至焉盖非思虑揣度之难而躬行默契之不易故曰夫子之文章可得而闻也夫子之言性与天道不可得而闻也夫圣门之学所以从容积累涵养成就随其浅深无非实学者其以此与今之学者则不然盖未明一理而已傲然自处以上智生知之流视圣贤平日指示学者入德之门至亲切处例以为钝根小子之学无足留意其平居道说无非子贡所谓不可得而闻者徃徃务为险怪悬絶之言以相髙甚者至于周行却立瞬目扬眉内以自欺外以惑众此风肆行日以益甚使圣贤至诚善诱之教反为荒幻险薄之资仁义充塞甚可惧也熹緜力薄材学无所至徒抱忧叹末如之何窃独以为非如执事之贤素为后学所观仰者不能有以正而捄之故敢以为请执事诚有意焉则熹虽不敏且将勉防驽顿以佐下风之万一不识执事亦许之否乎谨此布闻因谢先辱余惟为道自重以慰后学之望上状不宣
　　答江元适【泳】
　　孤陋晚生屏居深僻未尝得亲几杖之游乃蒙不鄙使贤子遗之手书致发明道要之文三编加赐亲札存问缱绻反若后进之礼于先进熹愚不肖不知所以得此于门下者拜受踧踖若无所容退而伏读以思至扵三四虽昏懵无闻未获直闚所至之堂奥然窃有以识夫所谓求仁之端者而知其玩心髙明深造自得非世儒之习也幸甚幸甚熹天资鲁钝自防记问言语不能及人以先君子之余诲颇知有意于为已之学而未得其处盖出入于释老者十余年近歳以来获亲有道始知所向之大方竟以才质不敏知识未离乎章句之间虽时若有防扵心然反而求之殊未有以自信其所以奉亲事长居室延交者盖欲寡其过而未能也日者误蒙收召草野之臣其义不敢固辞造朝之际无以待问輙以所闻于师友者一二陈之岂胸中诚有是道以进之吾君哉特欲发其大端冀万一有助焉耳不谓流传复误长者之听伏读诲谕惭负不知所言然厚意不可虚辱敢因所示文编其间有不能无疑者略抒其愚以请于左右伏惟幸复垂教焉无极斋记发明义理之本原正名统实于毫厘几忽之际非见之明玩之熟讵能及此然其间有曰易姑象其机诗书礼乐姑陈其用熹窃谓姑者且然而非实之辞也夫易之象其机诗书礼乐之陈其用皆其实然而不可易者岂且然而非实之云乎又有曰髣髴曰强名曰假状凡此皆近乎老庄溟滓鸿蒙之说以六经语孟攷之凡圣人之言皆慤实而精明平易而精奥似或不如是也又有曰礼乐政事典谟训诰皆斯斋之土苴耳土苴之言亦出于荘周识者固已议之今祖其言以为是说则是道有精粗内外之隔此恐未安又曰老兮释兮付之大钧范质之初语意隠奥亦所未喻又曰西伯不识不知仲尼毋意毋我兹盖乾坤毁无以见易易不可见乾坤或几乎息矣熹窃谓诗人之称文王虽曰不识不知然必继之曰顺帝之则孔门之称夫子虽曰毋意毋我然后之得其传者语之必曰絶四之外必有事焉盖体用相循无所偏滞理固然也且大传所谓易不可见则乾坤息者乃所以明乾坤即易易即乾坤乾坤无时而毁则易无时而息尔恐非如所引终篇之意乃类于老氏复归于无物之云也若夫中庸之终所谓无声无臭乃本于上天之载而言则声臭虽无而上天之载自显非若今之所云并与乾坤而无之也此恐于道体有害自所谓求仁之端者推之则可见矣士箴本末该备説天人贯通其于指示仁体极其亲切三要书推天理而见诸人事其曰体不立而徒恃勇断以有为一旦智穷力屈善后之谋索矣可谓切中今日之病又曰体中心之诚实者逹于礼乐刑政之间而加之四方万里之逺可谓善补衮职之阙皆非浅陋所及也然熹窃尝闻之圣人之学所以异于老释之徒者以其精粗隠显体用浑然莫非大中至正之矩而无偏倚过不及之差是以君子智虽极乎髙明而见于言行者未尝不道乎中庸非故使之然髙明中庸实无异体故也故曰道之不行也智者过之愚者不及也道之不明也贤者过之不肖者不及也又曰差之毫厘谬以千里圣人丁宁之意亦可见矣凡此谬妄之言皆不知其中否正欲求教于左右以啓其未悟故率意言之无复忌惮盖以为不如是不足以来警切之诲尔因来不吝垂教实所幸愿而非敢望也
　　答江元适
　　别纸所喻汪洋博大不可涯涘然窃以平生所闻于师友者验之虽其大致规模不能有异至其所以语夫进修节序之缓急先后者则或不同矣盖熹之所闻以为天下之物无一物不具夫理是以圣门之学下学之序始于格物以致其知不离乎日用事物之间别其是非审其可否由是精义入神以致其用其间曲折纤悉各有次序而一以贯通无分叚无时节无方所以为精也而不离乎粗以为末也而不离乎本必也优防濳玩餍饫而自得之然后为至固不可自画而缓亦不可以欲速而急譬如草木自萌芽生长以至于枝叶华实不待其日至之时而揠焉以助之长岂不无益而反害之哉凡此与来教所谓伤时痛俗急于自反且欲防通其指要以为驻足之地者其本末指意似若不同故前后反复之言率多违异今姑论其大槩以为求教之目其它曲折则非得面承不能究也精义二字闻诸长者所谓义者宜而已矣物之有宜有不宜事之有可有不可吾心处之知其各有定分而不可易所谓义也精义者精诸此而已矣所谓精云者犹曰察之云尔精之之至而入于神则于事物所宜毫厘委曲之间无所不悉有不可容言之妙矣此所以致用而用无不利也来教之云似于名言之间小有可疑虽非大指所繋然此乃学者发端下手处恐不可略故复陈之不审髙明以为如何
　　答江元适
　　熹尝谓天命之性流行发用见于日用之间无一息之不然无一物之不体其大端全体即所谓仁而于其间事事物物莫不各有自然之分如方维上下定位不易毫厘之间不可差谬即所谓义立人之道不过二者而二者则初未尝相离也是以学者求仁精义亦未尝不相为用其求仁也克去己私以复天理初不外乎日用之间其精义也辨是非别可否亦不离乎一念之际盖无适而非天理人心体用之实未可以差殊观也孟子告齐王曰权然后知轻重度然后知长短物皆然心为甚王请度之呜呼此求仁之方也而精义之本在焉孟子其可谓知言之要矣今执事以反身自认存真合体者自名其学信有意于求仁矣而必以精义之云为语道之精体而无与乎学者之用力又以辨是非别可否为空言不充实用而有害乎简易之理则熹恐其未得为至当之论也盖曰道之精体则义不足以名之以义强名则义之为名又无所当此盖原于不知义之所以为义是以既失其名因昩其实于是乎有空言实用之说此正告子义外之蔽也一不知义则夫所谓仁者亦岂能尽得其全体大用之实哉近世为精义之説莫详于正蒙之书而五峰胡先生者【名宏字仁仲】亦曰居敬所以精义也此言尤精切简当深可玩味恐执事未以为然则试直以文义攷之精义入神正与利用安身为对其曰精此义而入于神犹曰利其用而安其身耳扬子所谓精而精之用字正与此同乃学者用功之地也若谓精义二字只是道体则其下复有入神二字岂道体之上又有所谓神者而自道以入神乎以此言之断可决矣抑所谓反身自认存真合体者以孔子克已复礼孟子勿忘勿助之说验之则亦未免失之急迫而反与道为二大抵天人初无间隔而人以私意自为障碍故孔孟教人使之克尽己私即天理不期复而自复惟日用之间所以用力循循有序不凌不躐则至于日至之时廓然贯通天人之际不待认而合矣今于古人所以下学之序则以为近于傀儡而鄙厌之遂欲由径而防出以为简易反谓孔孟未尝有分明指诀殊不知认而后合揠苗助长其不简易而为傀儡亦已大矣熹窃以为日用之间无一事一物不是天真本体孔孟之言无一字一句不是分明指诀故孔子曰吾无隠乎尔又曰天何言哉而子贡曰夫子之文章可得而闻也夫子之言性与天道不可得而闻也夫岂平日雅言常行之外而复有所谓分明指诀者哉此外抵牾尚多然其大槩节目具于是矣以执事教诲不倦念未有承晤之期不敢久虚大赐是以冐昩罄竭其愚伏惟恕其狂妄少赐览观还以一言示及可否虚心以竢如有所疑不敢不以复也
　　答詹体仁【仪之】
　　湘中学者之病诚如来教然今时学者大抵亦多如此其言而不行者固失之又有一二只说践履而不务穷理亦非小病钦夫徃时盖谓救此一种人故其说有太快处以啓流传之今日正頼髙明有以救之也为学是分内事才见髙自标致便为不务实了更说甚的今日正当反躬下学读书则以谨训说为先脩身则以循规矩为要除却许多悬空闲说庻防平稳耳不审尊意以为如何
　　答杨廷秀【万里】
　　程弟转示所惠书教如奉谈笑仰见放懐事外不以尘垢粃糠累其胸次之超然者三复叹羡不能巳巳数日偶苦脾疾心腹挠闷意绪无聊值此便风不敢不附报自力布此仅能问何如他皆未暇及也时论纷纷未有底止契丈清德雅望朝野属心切冀眠食之间以时自重更能不以乐天知命之乐而忘与人同忧之忧毋过于优游毋决于遁思则区区者犹有望于斯世也
　　答李季章【璧】
　　两书缕缕皆有飘然逺引之意不审果以何日决此计耶熹恳祠得请深荷上恩既还旧官无复可辞之谊孤危之迹虽未可保然姑无愧于吾心可也承问及先人绍兴中文字遗藁中劄子第三篇疑即此奏豫章所刋集中有之今以纳呈已加籖贴于其上矣笔削之际傥得附见十万幸甚诸公争和议时先人与胡德辉范伯逹诸公同入文字皆史院同寮也当时此一宗议论不知有无登载魏元履所集戊午傥议一书甚详亦尝见之否耶如馆中未有得行下建宁抄録上送亦一事也庆逺计程已到零陵久矣又闻其自处泰然亦不易也但未知便得一向安坐否耳前年与陈君举商量拈出孝宗入继大统一事当时议臣如娄寅亮赵张二相岳侯范伯逹陈鲁公皆未有褒録恐可更询访当时曾有议论之人并与拈出也
　　答李季章
　　昨承喻及先君奏疏已蒙笔削得附史氏篇末幸甚痛念先君早歳读书即为陆贾之学遭时艰难深愿有以自见而不幸不试所得陈于当世者止此而已今乃得托史笔以垂不朽岂不幸甚但恐贤者去国之后或为不肖之孤所累因见刋削未可知耳又闻黄文叔顷年尝作地理木图以献其家必有元様欲烦为寻访刻得一枚见寄或恐太大难于寄逺即依谢荘方丈木图以两三路为一图而傍设牝牡使其犬牙相入明刻表识以相离合则不过一大掩可贮矣切幸留念
　　河西为一　　陜西为一　河东河北燕云为一京东西为一　淮南为一　两浙江东西为一湖南北为一　西川为一　二广福建为一
　　大略如此更详濶狭裁之相合处须令脗合不留缝罅乃佳
　　答李季章
　　熹罪戾之踪竟不免吏议然已晚矣又幸寛恩未即流窜杜门念咎足以遣日不足为故人道也累年欲修仪礼一书厘析章句而附以传记近方了得十许篇似颇可观其余度亦歳前可了若得前此别无魔障即自此之后便可块然兀坐以毕余生不复有世间念矣元来典礼淆讹处古人都已说了只是其书衮作一片不成叚落使人难看故人不曾看便为憸人舞文防法迷国误朝若梳洗得此书头面出来令人易看则此辈无所匿其奸矣于世亦非小助也【勿广此说恐召坑焚之祸】
　　荆公奏草不记曾附去否今徃一通可见当日规摹亦不草草也禹迹图云是用长安旧本翻刻然东南诸水例皆疎略顷年又见一蜀士说蜀中嘉州以西诸水亦多不合今其显然者如蜀江至泸州东南乃分南流东折迳二广自畨禺以入海以理势度之岂应有此必是两水南北分流而摹刻者误连合之遂使其北入江者反为逆流耳然栁子厚诗亦言防牱南下水如汤则二广之水源计必距蜀江不逺但不知的自何州而分为南北耳又自泸以南诸州今皆不闻必已废并幸为询究一一见喻其图今徃一纸可为勾抹贴说却垂示也
　　答李季章
　　熹今歳益衰足弱不能自随两胁气痛攻注下体结聚成块皆前所未有精神筋力大非前日之比加以亲旧凋零如蔡季通吕子约皆死贬所令人痛心益无生意决不能复支久矣所以未免惜此余日正为所编礼传已略见端绪而未能卒就若更得年余间未死且与了却亦可以瞑目矣其书大要以仪礼为本分章附疏而以小戴诸义各缀其后其见于它篇或它书可相发明者或附于经或附于义又其外如弟子职保傅传之属又自别为篇以附其类其目有家礼有乡礼有学礼有邦国礼有王朝礼有防礼有祭礼有大传有外传今其大体已具者盖十七八矣因读此书乃知汉儒之学有补于世教者不小如国君承祖父之重在经虽无明文而康成与其门人答问盖已及之具于贾疏其义甚备若已预知后世当有此事者今吾党亦未之讲而憸佞之徒又餙邪説以蔽害之甚可叹也喻及仁里士人有志于学而能不事科举者近亦似曾闻说但不知其姓名此殊不易得幸因风略报及也旧来诸经说三四年来幸免煨烬今亦恐未可保然间因讲说时有更定欲寄一本去恐可与西州同志者共之而未暇也留卫公得诗说日阅数版手加点抹书来颇极称赏仍尽能提其纲亦甚不易老年精力乃能及此又不厌章句训诂之烦也要是天姿深静纯实故能若此亦恨其闻此之晚不得早效区区之愚耳德脩文叔家居亦何所务各有一书烦为致之子直亦然也今年闽中郑黄邓皆物故气象极觉萧索扬子直得祠又遭驳项平父闻亦杜门不敢见人其它吾人徃徃藏头缩颈不敢吐气甚可笑也熹明年七十已草告老之章只从本贯依庻官例陈乞亦不欲作庙堂书劄而或者尚恐触犯祸机顾念礼律自有明文而罪戾之余尚忝阶官亦无不许致仕之法并已决意为之不复顾虑政使不免亦所甘心盖比之一时辈流已独为优幸矣尚欲低囘贪恋防禄以负平生之懐复何为哉
　　前此附书似是因李普州便书中欲烦借黄文叔家地里木图为制一枚不知逹否此近已自用胶泥起草似亦可观若更得黄图参照尤佳但恐此书或已浮沉不曾制得即亦不必为矣礼殿图旧亦有之但今所寄摹画精好想正得古本笔意也三五之目不可考古事类此者多矣今日岂能必其是非也邪但既有是名号则必有是人易大传但举其制作之盛者而言耳如汉人但言髙祖孝文岂可便谓其间无惠帝耶洮研发墨锋铓可畏此所难得足为佳玩矣
　　答李季章
　　熹伏承不鄙贶以先正文简公诗编行实并及三夫人二圹刻文跽领伏读足慰平生髙山仰止之心而反复再三又见其立德立言明白磊落所以开发蒙吝有不一而足者幸甚幸甚至于不察熹之愚陋而将使之纂次其事刻之幽宫以视来世则熹之不德不文人知其不足以胜此寄矣顾念平生未尝得拜文简公之函丈而读其书仰其人则为日盖已久又尝听于下风而知公之所以相知亦有不待见其面目而得其心者是以愿自附焉而不敢辞也唯是今者方以罪戾书名伪籍平居杜门屏气齰舌不敢輙出一语以干时禁而凛凛度日犹惧不免乃于此时忽尔破戒政使不自爱惜亦岂不为公家之累是以彷徨顾虑欲作复止而卒未有以副来命之勤也伏惟执事姑少察此而深计之窃意髙文大笔取之今世不为无人固不必眷眷于一无状罪废之人而使盛德百世之传不得以时定也
　　熹区区鄙意前幅具之详矣始者亦尝深念欲便草定而托以前日所为既而思之又似不诚而不可为也又念刘孙所定本出贤昆仲之手者自足传信后世但循例必欲更经一手删节则虽在今日隂窃为之亦是不害只是目下未可使人知有此作将来草定亦不可使人知有此书此则难遮防耳来使本欲留以少俟渠亦以丁宁之切不来相逼但觉此终是未敢落笔不如且遣之还俟一面更将所示者子细繙阅随记所当增损处密托人送令弟处又恐经由都下不便不若且少忍之若未即死固当有以奉报或使溘先朝露亦当以付儿辈令转奉闻也平生多做了闲文字不能无愧词今此好题目可惜不做但又适当此时令人郁郁耳续通典见诗中及之恐有印本求一部长编改定本只写改处不知有多少册得为致之为幸或云建炎绍兴事亦已成书不知然否尤所欲得但恐字多难写耳顷见靖康间事杨山多有章疏不曾编入不知后来曾补否盖汪丈所刻本不曾载福州成都二本皆然其奏议后来南剑一本却有之恐亦不可不补也
　　答范文叔
　　大学之序固以致知为先而程子发明未有致知而不在敬者尤见用力本领亲切处今读来喻知于主一盖尝用功则致知之学宜无难矣而尚欲更求其説何耶熹旧读大学之书尝为之说每以浅陋有所未安近加订正似稍明白亲知有取以锓木者今内一通幸试攷之或有未当却望诲喻然切告勿以示人益重不韪之罪也
　　答范文叔
　　读书不觉有疑此无足怪盖徃年经无定说诸先生所发或不同故读书不能无疑比年以来众说尽出讲者亦多自是无所致疑但要反复玩味认得圣贤本意道义实体不外此心便自有受用处耳尹和靖门人赞其师曰丕哉圣谟六经之编耳顺心得如诵己言要当至此地位始是读书人耳子约之去私计良便象先相从所论云何去歳相见不欵未得尽所欲言至今为恨耳讲义反复详明深得劝诵之体特寄此章岂亦有感于时论耶大学近阅旧编复改数处今徃一通试以旧本参之当见鄙意也
　　答范文叔
　　春风堂记久已奉诺安敢忘之但近觉孤危之迹为当世所愤疾日以益甚遂絶口不敢为人出一语非独畏祸亦义理之当然也兼亦觉得此等空言无益扵实仅同戏剧区区装点是亦徒为玩物防志而已若论为已切实功夫岂此等所能助而为仁由已亦何待它人之助耶况明道先生气象如此乃是不违仁之影子今于影外旁观而玩其形似孰若深察其心之所到而身诣之之为实耶窃谓为仁之要固不出乎圣贤之言若子夏所谓博学笃志切问近思夫子所谓克已复礼所谓恭敬忠恕可以备见其用力之始终矣幸深味乎此而实加功焉则为有以慰区区之望固不在于言语文字之间而已也
　　答陈君举
　　熹自顷寓书之后南来扰扰未能嗣音至于懐仰德义则无日而不勤也乃蒙不忘专人枉教此意厚矣何感如之垂谕诗说向见二君能道梗槩大指略同意其必有成编故以为请今承语及乃知尔雅虫鱼决非磊落人之所宜注也唐突负愧如何可言诲示之勤尤荷不鄙然尝谓人之为学若从平实地上循序加功则其目前虽未见日计之益而积累功夫渐见端绪自然不假用意装点不待用力支撑而圣贤之心义理之实必皆有以见其确然而不可易者至于讲论之际心即是口口即是心岂容别生计较依违迁就以为谐俗自便之计耶今人为学既已过髙而伤巧是以其说常至于依违迁就而无所分别盖其胸中未能无纎芥之疑有以致然非独以避咎之故而后诡于词也若熹之愚自信已笃向来之辩虽至扵遭谗取辱然至于今日私心耿耿犹恨其言之未尽不足以畅彼此之懐合异同之趣而不敢以为悔也不识高明何以教之惟尽言无隐使得反复其说千万幸甚老病幽忧死亡无日念此一大事非一人私说一朝浅计而终无面写之期是以冐致愚悃乡风引领不胜驰情
　　答陈君举
　　前书所扣未蒙开示然愚悃之未能尽发于言者亦多每恨无由得遂倾倒以求镌切近曹器之来访乃得为道曲折计其复趋函丈必以布露敢丐髙明少垂采择其未然者痛掊撃之庶有以得其真是之归上不失列圣传授之统下使天下之为道术者得定于一非细事也惟执事图之
　　与陈君举
　　先人自少豪爽出语惊人逾冠中第更折节读书慕为贾谊陆贽之学久之又从龟山杨氏门人问道授业践修愈笃绍兴初以馆职郎曹与修神宗正史哲徽两朝实録而于哲録用力为多其辨明诬谤刋正乖戾之功具见褒诏后以上疏诋讲和之失忤秦相去国补郡不起奉祠以终
　　与陈君举
　　先人赠告必已蒙落笔母妻二告如亦合命词则前日失于具禀今再有恳先妣德性纯厚事姑极孝敬祖母性严先妣能顺适之治家寛而有法歳时奉祀必躬必亲抚媵御有恩意无纤毫嫌忌之意亡妇先世自国初时以儒学登髙科其父讳勉之字致中绍兴中尝以布衣召至都堂与秦丞相议不合而去东莱吕舍人所谓老大多才十年坚坐者也凡此曲折得颇见于词命足为泉壤之荣幸辱矜念脱或已行亦乞刋定幸甚幸甚
　　与刘德修【光祖】
　　方念久不闻动静忽阅邸报有房陵之行为之怅然寝食俱废累日不能自释不审彼以何日就道自简至房道里几何取道何州阅几日而后至风土气不至甚异否居处饮食能便安否官吏士民颇知相尊敬否吾道之穷一至于此然亦久知防有此事但不谓在目前耳偶有鄂便托刘公度转致此问如有的便亦望得一书之报使知动息少慰逺懐十万之幸冯李亦复不容季章得郡而名见乃弟疏中恐亦非久安者李良仲鸿飞冥冥使人深羡第恨不得扣其中之趣范文叔却幸未见物色想亦深自晦也熹足弱气痞已半年矣策杖人扶仅能畧移跬歩而腹脇胀满不能俯案观书作字一切皆废独于长者未敢依例口占耳数日又加右臂作痛写字不成衰惫至此无复久存之理承教无期尚冀以时深为世道自爱耳熹随例纳禄幸已得请中间盖亦小有纷纷后虽粗定然犹不免为之之累亦可叹也【一本为下空一字】
　　答黄文叔【度】
　　八月二十二日具位朱熹顿首复书于知府显谟正言执事熹跧伏穷山闻执事之名旧矣未获既见每窃恨焉去歳趋召北归道闻新天子以执事为贤擢居言路方与善类同深喜幸以为上新即位首择一人以为諌官即得执事之贤以充其选是必将用其言以新庻政无疑矣以执事之贤如此又遭难得之时如此其必将有以开悟上心谨始建极以慰中外之望又无疑矣而未一二日已闻出守之命则又为之惘然昏惑莫晓所谓比至中都亟问其故则凡有识无不扼腕而刘德脩独取执事所上免章誊本相视熹于是时亦复慨然浩叹盖不惟为执事惜此事防亦为朝廷惜此举措且自恨其失一见之便而又决知吾道之将不行矣曾未两月果已罢遣道间闻当来婺又以行役有程不能宿留以俟车骑之来还家又苦疾病重以春夏之交气候大变邪毒薰心危证悉见自谓必死矣固不能先自通于左右乃于呻吟之中忽奉手教之辱三复醒然过望幸甚然而执礼过谦称道浮实比拟非伦则非浅陋之所敢当也岂其戏耶则执事荘士也非以言为戏者也以为诚耶则惧其有伤执事者阅理之明知人之哲也至论古昔圣贤所处之难易则执事之意可知矣如熹之愚盖尝不自揆度而妄窃有志于此然学未闻道言语无力精神不专不足以动人悟物盖昔人所谓说将尚不下者而又何足以议此耶虽然今亦老矣衰病益侵旦暮且死此心虽不敢忘亦无复有望于将来矣顾今运祚方隆圣德日新有永之图必将与明者虑之则夫所谓致一以格天者乃执事事也执事其亦察乎舜之所谓人心道心者为如何择之必精而不使其有人心之杂守之必固而无失乎道心之纯则始终惟一而伊尹之所以格大者在我矣于以正君定国而大庇斯人于无穷岂不伟哉鄙见如此不识执事以为如何如有未当愿反复之以卒承教之愿千万幸也前此承书未久即闻去郡来使遂不复来取报章今想已还防稽不审为况复何如时论日新尚复何说因赵主簿归天台寓此为谢不能尽所欲言又苦目痛不能多作字不得亲书深以愧恨相望千里邈无晤见之期惟冀以时自重使斯世犹有頼焉则幸甚不宣
　　答徐元敏
　　昨者拜书方愧草率人还赐教勤至区区悚仄已不自胜别纸垂诲警发尤深但词意之间谦卑己甚非晚学小子所敢当伏读再三益增恐惧然窃伏观尊诲之防指大率以曲礼首章为脩已治人之大要喜其易行而病于难久此非择善之精反躬之切何以及此顾念平昔所闻于师友者其大端诚不外是然行之不力一暴十寒其乐舒肆喜谈谑之病殆有甚于髙明之所患者而何能有以少补于万分抑又闻之主敬者存心之要而致知者进学之功二者交相发焉则知日益明守日益固而旧习之非自将日改月化于冥冥之中矣所闻如此然躬所未逮不自知其当否敢因垂问之及而以质焉傥蒙矜怜还赐诲饬使不迷于入德之方则熹千万幸甚
　　答林正夫【湜】
　　慕仰髙风固非一日中间虽幸寅縁再见然苦怱怱不得欵奉诲语至今以为恨也归来抱病人事尽废无繇奉记以候起居每深驰跂今兹杨通老来忽奉手诲之辱假借期许既非愚昩之所敢当而执礼过恭尤使人恐惧踧踖而无所避也虽然髙明之所以见属之意岂若世之指天誓日而相要于声利之塲者哉况在今日而言之尤足以见诚之至而好之笃是以不敢隐其固陋而愿自附于下风焉盖尝闻之先生君子观浮圗者仰首注视而髙谈不若俯首歴阶而渐进盖观于外者虽足以识其崇髙钜丽之为美孰若入于其中者能使真为我有而又可以深察其层累结架之所由哉自今而言圣贤之言具在方册其所以幸教天下后世者固已不遗余力而近世一二先觉又为之指其门户表其梯级而先后之学者由是而之焉宜亦甚易而无难矣而有志焉者或不能以有所至病在一观其外粗觇彷佛而便谓吾已见之遂无复入于其中以为真有而力究之计此所以骤而语之虽知可恱而无以深得其味遂至半途而废而卒不能以有成耳窃计髙明所学之深所守之正其所蕴蓄盖已施之朝廷而见于议论之实于此宜不待于愚言矣然既蒙下问不可以虚辱而熹之所有不过如此若不以告于门下以听执事者之采择则又有非区区之所敢安者是以敢悉布之可否之决更俟来教熹所虚伫而仰承也通老在此相聚甚乐比旧顿进知有切磋之益惜其相去之逺忽起归兴而不可留也从之闻以牙痛为庸医所误投以凉剂一夕之间遂至长徃深可痛惜然此亦岂医之所能为哉德脩崎岖逺谪令人动心然闻其平居对客诵言固每以此自必乃今为得所愿然所闗繋则不浅矣有写其记文以来者已属通老呈白想亦深为废卷太息也元善寓霅川殊不自安旦晚必归子宣今日方得书也熹气痞不能久伏几案作字草草且亦未能究所欲言临风引领怅望亡量惟髙明察之


　　考异
　　答袁机仲
　　八卦相错其数殊涂【其一本作二】
　　以上五条只少个柱杖【个下一本有拈字】
　　伏承别纸诲谕况説卦之本文【云云至】未尝有一隂一阳始生之説也【一本作】况説卦之本文于防则但取其洁齐而位之东南于干则但取其战而位之西北防以三画言之虽为一隂之生而其所以位之东南者初非有取乎其义至于干则又三阳之全体而初无一阳已生之义可得而取也【接】凡此﨑岖【云】
　　来喻谓坤之上六阳与复遇之说【遇一本作垢】易说垂示以前论参之【之一本作伍】
　　答周益公范碑既起而乐为之用【一本无既字】
　　前日之所为【前一本作当】当行之路【当一本作常】
　　答林谦之简易明白【简一本作坦】
　　答江元适孤陋晚生正名统实【一本无统字】
　　熹尝谓天命之性由径而防出【由一本作出】













　　晦庵集卷三十八
　　钦定四库全书
　　晦庵集卷三十九　　　　　宋　朱子　撰书【问答】
　　答戴迈
　　熹来此得足下于众人之中望其容色接其议论而知足下之所存若有所蓄积而未得其所以发之者心独期足下可共进于此道及以论语之说授诸生诸生方愕眙不知所向而足下独以为可信也手抄口诵而心惟之熹谓足下将得其所以发之者矣甚慰所望今辱书及以所抄四大编示之而责其浅陋之辞托名经端则非熹之任而足下之过也夫执经南面而以其说与门人弟子相授受此其非熹之任明矣熹无所复道独敢窃议足下之所以过愿寛其僭易而幸听之夫学期以自得之而已人知之不知之无所与于我也今足下自谓其已自得之耶则宜无汲汲于此而熹之言亦何为足下重不然虽熹妄言之于足下何有足下之为甚过足下勉自求之期有以自得之而后已熹虽荒落矣尚能与足下上下其说而讲评之四编且以归书室而具其所以然者报足下幸察
　　答林峦
　　辱示书及所为文三篇若以是质于熹者熹少不喜辞长复嬾废亡以副足下意然尝闻之学之道非汲汲乎辞也必其心有以自得之则其见乎辞者非得已也是以古之立言者其辞粹然不期以异于世俗而后之读之者知其卓然非世俗之士也今足下之词富矣其主意立说髙矣然类多采摭先儒数家之说以就之耳足下之所以自得者何如哉夫子所谓德之弃者盖伤此也足下改之甚善示谕推所闻以讲学闾里间亦甚善记曰教然后知困知困则知所以自彊矣熹所望于足下者在此足下勉防
</div>
    <div class="pagination">
<a href="晦庵集_page55.html">上一页</a><span>...</span><a href="晦庵集_page51.html">51</a><a href="晦庵集_page52.html">52</a><a href="晦庵集_page53.html">53</a><a href="晦庵集_page54.html">54</a><a href="晦庵集_page55.html">55</a><span class="current-page">56</span><a href="晦庵集_page57.html">57</a><a href="晦庵集_page58.html">58</a><a href="晦庵集_page59.html">59</a><a href="晦庵集_page60.html">60</a><a href="晦庵集_page61.html">61</a><span>...</span><a href="晦庵集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
