<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 122 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 122 页/共 228 页
  </h1>
  <div class="content">
   戚党中有张西铭者官南康幕而佐榷税于浔阳以贾客长年之羣感叙司农郎陈君之徳政而问记于王子王子曰关征非右也其七雄之贪心乎讥而不征古之道也七雄之世关梁咫尺而外皆敌垒而贾客阑入其间势不得不严其讥既讥而得其贿物之状而欲心生以国家之日寻于干戈也农入且不给何为乎独商之恤至汉而用益侈农益以不给而商益以富于是益峻征之而商之入几与农埓若关征其一也髙皇帝以恭俭享天下稍衷其平故于关不能无征而能无苛征二百年间贾客长年安其出以为固然而司征者顾不能画一其法大较寛则利商而病国刻则利国而病商而稍以己与之则国与商俱病而私槖巍然矣于是谤讥集而简书随之卒以俱败即不以己与之而鲜有衷其平者亦不获无偏胜以张生所称陈君其下车不问利而问弊弊之所急则先荡除之首戢其下毋得挟使者威而轻为哃喝摇撼吏胥无所染指贾客长年之来谒谆谆命之毋匿舟寻尺以希减税夫求减而得全没非若利也若无所匿而吏胥故聊萧之吾必以罪归吏胥君所示期无论雨雪寒暑皆躬为之启闭关之上下无滞宿者猝有风涛之警君所散布侯人已慰安之矣夫君岂直不以己与之不与其赢而与其困苦以故贾客长年依之若父母而吏胥畏之若神明善乎张生之言始而不能欺既而不敢欺又既而不忍欺盖实録也君少年以春秋魁其乡聨第进士甫离诗书之业而于钱谷琐屑出纳有老吏所不能如者其就何可量耶今夫守令以牧民称者也一失其民之心则报之若仇雠关征一事耳孟氏之所谓矢人也一得其心则讴谣咏歌之不忘然则可不自思所勉哉余既嘉陈君之廉能与张生之意而记之且以风夫嗣为关者君名鸣华字孟起福建晋江人
　　
　　扬州文峯塔记
　　
　　有介胄之士曰杨天祥者尝游江南北大帅军中其拳勇超出辈流逺甚而恂恂若不能言者至于负节槩信然诺则儒生所不及也余以唐叔逹故知之既乃得其本末则少尝为僧少林寺从师披剃命名曰镇存托钵维扬至南关之外福国庵结夏有感于阿育王事发希有想拟剏寳塔今大中丞邵公时以御史按其地闻而嘉之给帖化募维扬故多商估客覩天祥曲跃距跃伎击剑舞之状若猿猱鬼神而骇焉争出其訾以佐木石砖甓之费可三万金不三载而塔成御史榜之曰文峯塔盖取于堪舆家言为一方科甲助也天祥后忽蓄发仍故姓名有妻子然犹不能忘情于兹塔而再拜乞余记之余居恒慨诸郡县吾夫子十亩之宫徃徃剥落旁风上雨有司相顾束手而筴无所出计其费不过千金或半之耳然不能从四民募一镮石粟其人过之漫然而不小置念岂因果之说胜而名教之用屈耶天祥既用其说以一念而成此胜果不宜旋舍而从俗既已从俗必其心之悔之不宜复以此塔求余记也苟以余记成其名则所谓不住色而行布施者又何说耶天祥于是乎两堕矣夫是塔之费三万金可以三十吾学宫然而未有能损一镮石粟及塔成而借堪舆家言以为科甲助然则为吾儒者亦两堕也余不能辨第以语天祥异日懴宿憯而礼诵于兹塔之下其去西方尚当不逺也哉塔既成其檐角寳瓶朱铃则今住持僧任之僧名亦镇存固不偶也
　　
　　疏白莲沼筑芳素轩记
　　
　　余弇园第七记所谓出惜别门土山蛇纡而壮其右大有隙地者北垣为参同室之外屏凿方沼种白莲然延袤不能二丈许于游境无所当又时苦旱涸丙戌冬乃募工更疏之至四丈许又深之取其土为土山于沼之南髙与东山埓多种玉螺緑蕚深浅红梅绯桃木芙蓉之属杂以垂栁东西称是山之后隙地亩许皆令种竹竹径设石榻一二沼左为曲沟通天镜潭资其水以为沼浸沼之北筑精舍三楹因叅同室之垣以壁垩而素之中三堵乞张复元春图白莲社傍壁则陶征士归去来辞白少傅池上篇前不设牖下縁髙槛湘帘依之榜其楣曰芳素轩芳言气素言色皆自白莲取也轩之右一室小而洁可以坐卧榜之曰曲肱左为短廊窦而入衡屋二楹枕天镜潭水一曲昔盖为溷聚之所今亦荣矣上楹贮素案二庋二吾前后所成文章及纂述诸书在焉案头笔砚纸墨各受职有周易毛诗语孟老子庄列黄庭太玄维摩圆觉楞严诸经檀弓左氏司马二史古诗纪数书秩秩得所下楹则虚白湛然一榻而已总为榜之曰归藏取易语也余自谢郧楚节归即居弇中然徃徃为游客所窘入昙阳观奉香火者六载余其室居湫浅冬寒而夏炎晨则狎贵客之迹而暮则狎童稚之喧渐老渐不可耐于是避之乡居颇閴寂而稍旷环堵百穿有戸无牡时时为盗憎三月而后客复随迫家饷鲜继于是复治弇然小出则触客小避则面墙竟不得喧寂宜而今而后息交之门可杜矣可以无出矣余尝以夜止宿尔雅楼之耳室终夕无犬吠警晨起礼叅同捧经咒毕则启东戸入归藏或卧或起或寘心阿唯越或弄笔大小言少厌则启西窦出兹轩倚栏而坐山水花木皆目睫间物莲之叶始而钱终而盖其蘤之自緑而碧而纯白香之忽清忽酽度匝岁中吾得其四之一亦不为廉矣剥啄之响敛而杖履之踪逖游不触客处不面墙非斯沼斯轩之适而谁适或曰予沼而植白莲壁而得逺公社何以不西方之思而仅以芳素榜子轩也予笑而不荅嗟乎予偶以寄余适耳西方白莲耶白莲西方耶逺公既误予安可再误乃记之附于八篇之后
　　
　　振始堂记
　　
　　阳羡之甲族毋逾吴者吴之先有味菜公以经术显名尝筑室东溪之上读书而乐之署曰沧浜味菜公以贡至都下会其从子文肃公在翰林公咲曰吾老矣安能与儿子辈衡进遂归而公有子武城令是曰沧溪公因沧浜之旧而稍饬之沧溪公卒沧浜之业属其仲子驾而仲子■〈斤〉弛不问产遂落他人手驾之兄詹簿君毎过之辄扼腕叹曰余王父及余考之履迹不浅矣而据之者乃某子甲苟不复异日何以见地下悉槖而赎之因故址崇堂其上宏丽隃于曩时周山人公瑕大书扁之曰振始傍亩益拓治圃其左有堂仿振始而小扁之曰葆真堂后凿池种红白茄累石为山竹树杂暎与鱼鸟共之别构一楼曰揽秀以承铜官山之胜烟峦出没百态楼之前砌石台台之下有池与东溪通凭栏而坐则风帆沙鸟歴歴在目詹簿君间从客觞咏其中甚乐也已而叹曰公瑕之所以名堂固有指也具其事属世贞俾専为堂记世贞昔宦游燕中燕中之公卿戚畹甲第名国崇甍累栋金碧璀璨借空夺目者不可以指数然不转盼而它属所谓朝长平而暮冠军者欲追踪其故主而不可得嗟乎其始岂不艰缔构也而为之子若孙者多委■〈疒尔〉昏■〈执上皿下〉当其未衰已梦醉于绮靡之场而不觉及其既衰则摧飒于徙废之箸而靡悟毋论即其地求其主而不可得即得其主问其地而亦不能辄捐目也此其人何可论振今夫沧浜者吴下一别业耳其丘壑之胜味菜公父子擅之几五十年已非有长安奕棋之叹而詹簿君慨然能复之于既失又能大新其故以光昭先王父与厥考之业以慰其思于九原公瑕之所以名振始者岂诬也哉余故不辞而记之使刻之石以示君之子孙曰堂之中乙帐其左右丙舍池岛卉树曰某某先味菜公之所手创也某某詹簿君之所手拓也取铜官之山以为表世世称吴氏物不亦快哉君名驭别号少溪尝以才为肃皇帝侍从臣乞身于壮年归而为徳于乡者非一云
　　
　　萧氏寳纶楼记
　　
　　周虽以文胜而天王之所以褒嘉其臣者其辞命自晋仇齐环之外无闻焉汉东京而后迄于魏晋乃始有诏册之属然亦王公将相已尔唐宋以还其册拜臣下大而麻小而告身以至一命之士靡所不沾被然一切施之拜官则太滥而不行之考最则无劝明兴易世而后始能折衷之于典备而核矣嘉靖中宰相有侈大华衮之锡者为楼以奉藏之请于上得赐名曰寳纶曰寳翰曰寳泽曰珍谟曰寳谟盖不一而足于是人主之恩益尊而人臣之愿广若迩者尚书刑部郎萧子元冈之以东安令最考也其敕命七品而已尔其所得父母及身与妻二通而已尔顾卜居于岭北有楼五楹甫落成而天子之玺书下遂奉而藏之署其额曰寳纶学士大夫争为咏歌以称之萧子乃谒世贞于缙云氏问记焉世贞语之曰是额也世庙之所以狥请于永嘉相者也曰不知也夫天子之欲报其臣其轻重殊为纶一也人臣而欲荣天子之施以示其后其大小殊为寳一也且夫自九列以上苟能积至三载未有不拜赐者也天下之为邑令者千二百余其能积至三载者十不能一也三载而能以最拜赐者二十不能一也某今乃幸得之夫岂敢蔑忘天子之贶而自弃于小抑某之始未有居也尝感异梦而得兹地固先世之所遗而后人之所未暇经画者诛茅而沃土见斩棘而佳木列一登兹楼而四顾襟严岩带淇塘背武姥夹澄江凡金华玉华武溪鹿溪之胜皆争出以媚吾楼某何敢当之将有天子之贶在唯公之一言是贲世贞乃复谓之曰吾闻子之先有宫师公者其所拜玺书当不啻他相岂其奉藏之不知将无乃不胜其朴而未之有记也子可谓能尊君者矣能继志者矣记而且歌之曰旦而霞兮夕而虹昭回兮子之宫龙函启兮光烂烂中有宸章兮贯霄汉夕复夕兮旦复旦缙云氏者移领邦禁矣而且归今称白云氏云
　　
　　重修法华庵记
　　
　　出太仓城东北为冈身路古捍海塘址也自冈身而北三十余里为涂松冈居民数百家聚焉为涂松镇镇之中有法华庵唐之龙朔二年开士所创建也毋论莲华法界弥纶大千即多寳塔亦可上割半空四掩由旬而以一兰若承之盖亦芥子之纳须弥丈室之容方广云尔是以法力所摄歴千余年虽栋宇间新而寳额如故属明嘉靖之辛夘有诏毁天下淫祠株及庵院之私剏者涂松异见婆罗门陆姓居邻其傍窃谋据之谓可以别置廛室罝网利源而顾姓婆罗门亦与之同欲而生妬构讼于台寺僧文英乃走京师疏白其状下之台台下常熟以邑志证之兹庵得不毁而陆顾俱抵罪六十年之间庵之丙舍为楹者尚七而二姓之庐潴矣其踪迹问之田叟牧竖而不能荅庵之僧天寜奋然有志兴复与其徒绍元法隆福庆性禅辈尽缩三衣中食之资以庀木石甓堲而乡进士曹君巽学大损槖以佐之为经堂五楹翼以两厢而州判官杨某者以治水憩焉悯其弗廓给帖付天寜辈化募杨某去而天寜辈之募益专遂有佛殿五楹中塑大雄氏像晨钟夕灯香火严饬兹庵遂巍然称丛林矣天寜乃走金陵谒侍御苏君以居士邵弁之状来请记余尝谓古之士大夫若王东亭周颙明僧绍之属未尝有福田利益之觊而慨然舍其所居以公之释氏之宫彼盖深见夫幻迹之易沦而佛力之宏逺也彼其牟侵而无已所得几何而展转堕落其苦亦当无已且也纵文英不能抗而归之二氏将并二氏之庐而尽废之一旦有任其兴复者法华之址尚可寻而二氏之迹安在也若曹氏可谓闻王周之风而兴者已故不惮为详书之以告涂松之人
　　
　　州大夫南宫韩侯去思碑记
　　
　　大夫南宫韩侯之去吾州也盖以母丧云荐绅先生及衿裾之士相与泣而送于郊吏民城居者暨乡之赋长胥役相与哭而送于河之浒老稚妇女有追而及者有弗及者则又相与咨嗟叹息以侯之不可复得为恨而中间感侯之深服侯之真者其送或抵郡或抵浒墅或抵梁溪晋陵咸望侯舟之樯与飞鸟并泯而后踟蹰以返耆老陈光裕钱天福吴珍等凡四十曹复相与追述侯之徳政曰吾失吾父母矣谁与生养拊循我乃醵金伐石谋勒记以伸去后之思而请于兵使者雩都李公署州事郡同守嘉兴沈君俱报可乃北走金陵谒世贞而问记当是时州之荐绅若观察使季公徳甫尚书凌公云翼乡进士太学博士弟子合二百余曹闻之咸曰韩侯之泽深矣寜以吾党之与闻诗书幸习事君子而彼嗤嗤之不若于是争以谓世贞侯宇下人也而知侯最先当侯之自选人而得吾州也羣为侯忧之以赋重而讼繁矛戟之锋与锄耰错处耳轻听喙轻发前守丞以下无得脱者侯意独不然曰传不云乎心诚求之不中不逺下车延接官师吏民虚心谘问吐无不茹响无不应谒者出举手贺曰吾有君矣侯乃首饬曹吏牍有缓急诸应急而误者抶毋宥以缓先尝我者抶母宥次饬胥隶曰吾不轻以若下乡下乡非奉命者抶母宥即奉命而恫喝人缗钱者虽至少抶母宥乃定催征之限以寛之曰及限而输者数小不足亦汝宥乃饬司柜者曰受输必衡及衡而加重者罪弗宥乃饬讼者
　　
　　曰吾为汝析之以付三老更详之衷辟等者息衷辟异而小者辟则抶之抶不过十不汝狱也乃饬主文者曰若毋专城旦家言吾不从深文也舞则罪不汝宥乃饬诸应役者曰役等以田田等以赀轻者辅重者必不竭若力于是赋役平矣讼衰息矣而会天之不吊明年大水侯昼夜行视水所抚慰宛切白之台察监司以蠲赈为请涕泣而絮得报可中产以上稍稍苏然亦自感侯之恤不忍流徙而至明年旱诸州邑皆议赈及粥诸饿者独侯精心为之民得以寛殍死又明年大旱侯上书请蠲赈如前于是一切罢催科之令人或谓侯不虞大司农较赋政殿最耶侯曰吾安忍以一身最而易我赤子盖侯在事三岁余与水旱相首尾其精神流通于蔀屋之内心力悉竭而无所爱小暇则躬至学宫为诸生教授择其稍儁异者都肄其文躬与评隲出酒炙以劳之月至再不倦谓诸生有不得已事以白若师长白之不谷毋使公廷溷若迹也士大夫以居间至者和色而纳之不逆不徇徇者无所恩逆者无所怨故自吾一州之人亡虑数十万计或有小不满于侯者吏胥耳然小反之而知所以不絓三尺者孰非侯之教也嗟乎诗之所称咏歌先王之徳不过亲贤乐利而已而能使其君子小人歴世而不能忘夫余之所述乎韩侯者至浅琐也其清节媺行贞心大度未能一数也然而所谓亲贤乐利以成不可忘之思实在是我则何敢蔽之诸君子曰善于是耆老复进曰日侯之初至偶有逸狱者十辈故事满十辈者守当它调盖吏民旦暮惶恐散骑士追捕田父亦操耒而从之老稚则累累诅于神不浃日而十辈尽获乆之侯父太公感热疾须梨柿以不时得则争走数百里购得之以荐老稚复累累诅于神祠不浃日而太公之热解夫是以得安侯于三载今者太夫人之疾我曹未尝懈于祠药也而不应者何也岂太夫人之数尽而不可挽耶抑我曹之福亦尽而不以侯畀我也屈指立州以来九十有七年矣凡更四十余守而始得侯今者又夺之公其谓何世贞谓耆老母忧侯之不来今天子数下诏以考功法大计吏治侯之声称于考功法着矣异日服除为吾吴守为吾吴饬兵使者即不佞且有宇下之觊而况诸耆老吾姑记之且姑相与强饭以俟侯名策万厯十四年以进士髙第除
　　
　　弇州续稿巻六十五
　　
　　●钦定四库全书
　　
　　弇州续稿巻六十六
　　
　　（明）王世贞 撰
　　
　　○文部
　　
　　△纪
　　
　　金母纪
　　
　　我师昙阳子之谒金母而归也谓不佞贞与元驭盍治一室而奉我观世音大士以母配乎请母号则手书一赫蹏曰西池元始玄真女真教主太阴金母于是不佞贞退而徧考道藏及他稗官黄衣所志删其复而窃纪之母一曰九灵太妙龟山金母又曰太虚九光龟台金母总其凡曰金母又曰西王母在昔一气浮黎混沌未剖而有元始天王其治玉清圣境已而有灵寳太上大道君治上清真境已而有我母锺太阴之精居西华至尊位凡三界之繇女徳造仙真者皆隶焉或云有木公者宰苍灵之墟以发阳和气理震方盖与母称东西帝云世之仙者凡九品一九天真王二三天真皇三太上真人四飞天真人五灵仙六真人七灵人八飞仙九仙人当其成也所谒先木公而后金母受事讫乃得朝元始灵寳与玉帝玉帝者释家所称天帝释也故汉初有四五小儿戏于路歌曰着青裙入天门揖金母拜木公唯留侯听而识之乃前拜曰此东王之使玉童也或曰母毓于神洲之伊川姓纵氏受元始天尊教为弟子一曰灵寳君弟子其事渺忽不易言也母所都龟山有昆仑玄圃阆风三苑下皆积水环之与云气暎莹若积瑶故曰瑶池洪波万寻弱不任毛故又曰弱水非颷軿云驺不可驭而到也金城千里玉楼造空璚华之阙光碧之堂青琳之宇朱紫之房连琳彩帐明月四朗下俯轩砌白环为枝丹刚成林天籁自音与八会谐和鸣铿锵母年算无始章亥茫然而貌恒若三十许天姿掩霭光彩絶世左右侍从皆玉女灵真不可胜记大抵其都视中夏为极西在昆仑则东南故尔雅曰西王母日下又山海经云王母髼发戴胜虎齿善啸盖母之使金方白虎神也公孙氏其始曰黄帝命风后力牧征师之讨乱者蚩尤蚩尤为五里雾又多纵虎豹焉帝不胜退而清斋于王屋山之天坛以请命母乃将元始命髣髴见之使者被玄狐裘授帝符曰太乙在前得之者战必克符广三寸长尺咫青玉为廓丹血填之帝拜稽首佩符则复有人首鸟身者曰吾九天玄女也阿母受汝以三宫五意阴阳之畧太乙遁甲六壬步斗之术灵寳五符五胜之文帝复拜稽首受习之以剪祛蚩尤于涿鹿天下大定乆之母复使西方之神乘白虎而授帝舆地图若曰与女期以孤竹之野而见我帝即斋戒如期徃仰盼天表千乗万骑闪倐而至其扈者多御龙虎乘鸾鹤从七寳幢绮盖骊珠之节傅以流苏坐斑龙车慿如意九曲几既下谓帝曰天下定矣乆即戎事无■〈谷九〉苦乎帝再拜谢乃为帝设酒诸花果樽彛大小异状不可辨啖帝紫芝数头九咽为爽已命仙女宋妙英歌万年长生曲竟则冲天去后三岁仲秋朔白虎之神复集曰其以月之望嗣见我于大隗帝复斋戒幸洛师自白坡涉如期而上王屋之坛青鸟来语曰阿母降矣俄而母降其服御具如孤竹语小欵乃谓帝若曰饮啄不止身不轻思虑不止神不清声色不止心不寜湛然方寸无所营营乃可长生帝欲为母从者设食母笑曰吾众岂待若而后免饥渇也顾左右锡帝碧霞浆赤精果而别黄帝自是日夜修其业鼎成而驭黄龙以升天为悬圃真人后代享之据五帝之中尊位则母教也去黄帝之后四百五十余年舜有虞氏化成母使授以白玉环复授之地图俾分九州岛为十二州已又授白玉管俾吹之以来凤皇舜南巡陟于苍梧之野而为上帝司徒主九疑山则又母敎也其又千有一百五十余年而周穆王驾八骏以西至于茂苑之山右执白圭玄璧以见王母好献锦组百纯丝组三百纯母受之明日宴于瑶池之上母为穆王谣曰白云在天山■自出道里悠逺山川间之将子无死尚能复来穆王和曰予归东土和洽诸夏万民平均吾顾见汝比及三年将复而野王毕饮遂驱升于弇山乃纪行迹于弇山之石而树之槐眉曰西王母之山既别舍于旷原东归而歌黄竹曰余一人则淫不皇万民用是享国百年乃陟登于仙籍则又母教也其又八百二十余年而为汉元封元年武帝既好神仙之事祀嵩山筑宫而返夏四月戊辰夜见一青衣美女子怪而诘之女曰我墉宫玉女王子登也为阿母使从昆仑来母将以七月七日宾汝俄忽不见帝以质侍臣东方朔对曰是西王母之紫兰室玉女也母必以其日来矣帝乃期斋祓断中外章奏诸宫掖扫除荒秽设灵真之席于中殿衣地以锦燔百和香然九光灯屏息以竢乙夜所白云轮囷起西南挟箫鼓声而近云绡虹旌缭戾纷绕灵官羽流充斥墀陛母戴太真晨缨冠履玄璚鳯文舄衣黄锦祫■〈衤属〉文采射目腰灵飞大绶寳剑双头头上作大华结挟二真而（阙）上帝拜跪起居毕母命帝曰坐坐母侧母为设天厨馔芬旨萎蕤芬若填樏浆酒殊絶帝所张设异域诸味不敢以荐也顾侍者索七桃大若鸡卵形色青以四食帝帝艳其味甘食辄録核母问何也帝曰拟种之上林后曰此桃三千年仅一实耳中夏地薄种之不生如何帝乃止后复顾侍者召诸真入于是王子登弹八琅璈董双成吹云和笙石公子击昆庭钟许飞琼鼔震灵簧阮灵华拊五灵石范成君击洞庭磬段安香振九天钧安法婴歌玄灵曲和之其词曰大象虽寥廓我把天地户披云沈灵舆儵忽适下土空洞成玄音至灵不容冶太真嘘中唱始知风尘苦頥神三田中纳精六阙下遂成万龙椿驰骋盼九野又曰玄圃遏北台五城焕嵳峩启彼无涯津泛此织女河仰上升绛庭下游月窟阿顾眄八落外指招九云遐忽已不觉劳岂悟少与多抚璈命众女咏发感中和妙畅自然乐为此玄云歌韶尽至韵存真音辞无邪少间帝乃前叩头引諐摧谢祈请至道母闵而抚之曰闻之元始天王求长生者取诸身但坚守三一保尔旅族金锳夹草广山黄木昌城玉蕋夜山火玉鳯林鸣酢西瑶琼酒中华紫蜜北陵緑阜太上之筑风实云子玉津金浆月精万寿碧海琅菜蓬莱文丑浊河七荣动山髙栁玄都绮华云山朱蜜夜河天骨昆吾漆脉空洞灵瓜四刼一实宜陵麟胆炎山夜日扶桑丹椹长河文藻素虬童子九色鳯脑太真虹芝天汉巨草南宫火碧西乡扶老有得食之后天而老太上所服非中仙保其次药有八光太和斑龙黒胎文虎白沫出于西丘七玄飞节九孔连珠云浆玉酒玄圃琼腴钟山白胶王屋青敷阆风石髓黒河珊瑚蒙山鳯肺灵丘鸾血东英朱菜九节交结太微嘉禾琼华脑实流渊鲸眼赤河绛璧太玄之酪握二仪脉云渎藂艾昆丘神雀广夜芝草流渊青狄真陵雷精玄都平盖左食神元右饮玄濑兰圃金精圆丘紫柰白水灵蛤八陔赤薤万载一生流光九队有得食之后天而逝天帝之服下仙所逮其次药有九丹金液紫华红英太清九转五云之浆玄霜绛雪腾跃三黄东嬴白香炎洲飞生八石十芝威僖九光西流石胆东沧青钱髙丘余粮精石琼田太虚还丹盛次金兰长光緑草云童飞干子得服之白日升天飞仙所服地仙所见其下药有松柏之膏山姜沈精刍草泽泻枸杞茯苓菖蒲门冬巨胜■〈艹黄〉菁云飞赤版桃胶朱英椒麻续断萎蕤黄连草类繁多名有数千子得服之可以延年身生光泽还发童颜役使羣鬼得为地仙要且録此有阶渐寻逺胜也是以天官逺妙灵药别灵无竒挺真仙有域今不可谓呼吸六炁安在一身灌溉三宫近出阿庭浅薄其术弃而不为也夫呼吸御精保明神炁是以精不脱则永乆炁长存则不死既得其和其寿不已又复不用药物之烦费营索之劬劳者也百姓日用故上品谓之自然者但不得游乎十天飞我八外自得纵身于四域之内亦驻策众灵焉夫始欲修之先营其炁太上真经所谓行益易之道益者益精易者易形能益能易名上仙籍不益不易不离死厄行益易者常谓思灵寳也灵者神也寳者精也子但爱精握固闭炁吞液炁化血血化精精化液液化骨行之不倦神精充溢为之一年易炁二年易血三年易精四年易脉五年易髓六年易筋七年易骨八年易发九年易形易形则变化变化则道成道成则位为仙人吐纳六炁口中甘香欲食灵芝存得其味微息挹吞从心所适炁者水也无所不成至柔之物通致神精矣此元始天王丹房之中微言所说今敕侍笈玉女李庆孙书出以相付子善録而循焉母敕严车欲去帝固恳留之乃遣侍女郭密香与上元夫人相闻曰王九光母敬谢不相见者四千余年天事劳我致以愆面汉主好道适见之似了了然形慢神秽脑血淫漏五藏不淳关胃彭勃骨无津液脉浮反升肉多精少瞳子不夷三尸狡乱玄白失时殆非仙才不易语至道吾在人间实为臭浊然时复可游望以写细念庸主对坐悒悒不乐夫人肯暂来否若能屈驾当停相须也俄而郭蜜香以夫人侍者偕至报云阿环再拜上问起居逺隔绛河扰以官事遂替颜色蜜香至奉信承降尊于汉帝处登当倾倒先被大帝敕诣玄洲校定天元正尔暂徃如是当还还便束带须臾少留帝问上元夫人何人也母曰此真元之母统十万玉女名箓尊贵神也俄而夫人至向母拜母止之呼与同坐帝伏谒如礼夫人曰五浊之人躭湎荣利嗜味淫色常耳若以天子贵当倍之而能舍而愿乐无为者何也母曰有心哉此子夫人复顾曰女好道勤乎女胎性暴胎性奢胎性淫胎性酷胎性贼暴则气奔而神攻淫则精漏而魂疲奢则真离而灵秽酷则丧仁而服乱贼则心鬬而外絶女能舍女五慝反诸柔善察下矜怨惠穷施劳存孤济厄孜孜行之于是闭尔淫养尔神祛至奢归至啬勤斋戒薄滋味涤臰腥鸣天鼓饮玉浆荡华池叩金梁按而行之当有异耳今阿母迂天尊之重而降蟪蛄窟妙唱玄发子励之哉帝再拜谢母抚其背曰女希长生则夫人真女师耳帝睨母巾笈中小巻子盛以紫锦囊因问何灵真玉文也不审可容肉眸与覩否母出而示之曰此五岳真形图也三天太上所出秘禁极重岂得侑女秽质耶女所可希者灵光生经耳帝叩头勤请不已母乃曰昔上皇之纪太上道君下观六合立天柱条地维安水神乎极阴之源栖大帝于搏桑之墟方丈为理命之室沧浪养九老之堂中植五岳以拟镇辅因山源之规矩盘曲回转周旋委蛇形似书字是故因象制名出为灵真之信佩如传章经行山川百神羣灵尊奉亲迎以女有心今辄相与慎之哉上元夫人嗣戒帝曰阿母发紫台琼笈八会之文以赐女女虽得之而无五帝六甲左右灵飞之符太阴六丁通真遁虚玉女之箓太阳六戊招神天光策精之书左乙混沌东蒙之文右庚素收撮杀之律壬癸六遁隠地八术丙丁八火九赤班文之符六辛入金致黄水月华之法六已石精金光藏影化形之方子午夘酉八禀十决六灵威仪丑辰未戌地真曲素之诀长生紫书三五顺行寅申巳亥紫度炎光内视中方凡阙此十二事者何以朝地祇集山灵摄万鬼棰使蛟龙虎豹乎帝遂请之上元夫人不得叩头流血母复为帝请之复不得至作色曰夫人何意泄之而复秘之耶当别敕三官司直推夫人夫人意殊不怿已而命侍女纪离容至扶广山敕青真小童出六甲左右灵飞致神之方十二事来授帝也寻纪离容至致青真小童讯云弟子阿昌欲受教承阿母相邀诣刘彻家不意天灵至精乃复下降于臭浊中也离容所云尊欲得金书秘文十二事辄封一通付上彻虽有心者实非仙才讵宜以此传泄于行尸乎阿昌近在帝处见言彻者甚众云山鬼哭于丛林孤魂号于絶域兴师旅族有功峻法箕敛纵横白骨驿搔黔首淫泆自恣嚣言互闻怨气上腾必不得度世也真尊见敕不敢违耳母咲曰言此子者诚多帝亦不必推也此子念道累年斋祷名山校计功过殆以相掩但自今以去勤奉夫人言涤前累耳夫人乃立而致辞以授帝辞多不载帝既受十二事如前语母复戒曰此皆太灵羣文三天太上或天皇三真或九天父母真人赤童所撰着藏于紫陵之台约以北罗之素印以太常之玺詧其人而后授之学道者四十年而授得道者四百年而授得仙者四千年而授得真者四万年而授升太上者四十万年而授授非其人是谓泄天道可授不授是谓闭天寳授不以限是谓轻天老受而不敬是谓慢天藻斯四者皆罪也复命侍女宋灵宾更作一图与帝盛以云锦囊具如向巾器中者立以付帝祝曰天髙地卑五岳镇形元津激炁沧泽玄精天回九道六和长平太上八会飞天之成真仙节信由兹通灵泄坠灭腐寳归长生帝拜稽首母复曰受符者宜别祭五岳诸仙真灵洁斋而佩之今亦以六甲杂事须用节度相与可明案之也若汝遂克明正身反恶修善后三年七月更来告汝要道也寻有窥于窓者帝惊问何人也母曰女侍郎东方朔吾邻家小儿也性滑稽三偷我桃矣此儿尝以太上教助三天司命録羣仙以放酒惰务谪近金华九疑仙君为陈请原之矣乃复命酒上元夫人自弹云林之璈歌步玄之曲以觞母其辞曰昔涉玄真道腾步登太霞负笈造天关借问太上家忽过紫薇垣真人列如麻渌景清飙起云盖暎朱葩兰宫敞琳阙碧空启璚沙丹台结空构暐暐生光华飞鳯踶甍峙烛龙倚委蛇玉胎来绛芝九色纷相挐挹景练仙骸万刼方童牙谁言寿有终扶桑不为杳母命侍女田四飞荅歌曰晨登太霞空挹此八玉兰夕入玄元阙采蘂掇琅玕濯足匏瓜河织女立津盘吐纳挹景云味之当一餐紫微河济济璚轮复朱丹朝发汗漫府暮宿句陈垣去去道不同且各体所安二仪设犹存奚疑亿万春莫与世人说行尸言此难寻与上元夫人聨辘而逝帝惝怳乆之乃自撰次其事其所授经符箧以黄金函以白玉轴以珊瑚袭以紫锦贮之柏梁殿斋而后启之以为恒然不能惩于兵革及土木女谒之累母不复降柏梁灾图及十二事俱飞去存者仅墨副焉然帝竟以老寿崩崩而能见形御女伎鬻隧中藏物玉箱玉杖于市按仙法亦尸解之中者则犹用母教也当帝时而咸阳之南关有茅君盈者字叔申以景帝之中五年生十八入恒山学道六年见王君于西城又二十年而王君携之至龟台朝谒母搏颊而拜陈所得于王君者请正焉母曰女心至矣吾所受于吾师元始天王及皇天扶桑大帝君有玉佩金珰之道与太极玄真经女欲得之耶金珰者上清之华盖阴景之内真玉佩者太上之隠玄洞飞之寳章元始搏桑所授太霄二景隠书即玉佩金珰文也又有阴阳二景内真文与本文相随太上法唯令授诸司命女玉札玄挺録字刋金黄暎内曜素书上清勉之异日上卿司命任也第不闻明堂玄真道亦无由得太清隠书耳于是茅君退而益精思至元帝初元四年而道成赴句曲任又（阙）年而度其弟西河太守衷执金吾固哀帝元寿二年母率王君及方诸青童君降于茅君之靖所绣衣使者冷广子期以天皇火帝之神玺玉册来三天左官御史管修条以太微帝君之八锦舆紫羽华衣来恊晨大夫石叔门以太上大道君之金虎真符流金铃来正一上玄玉郎王忠鲍丘以金阙后圣君之四节燕胎流明神芝来拜茅君为东岳上卿司命真君太元真人母与王君设天厨食宴茅君仍授固衷以太霄隠书丹景道精等四部经而别其后若清虚小有天王王褒子登正一三天法师张道陵辅汉以泊九圣七真得受书者皆朝母于昆陵之关而后领事晋咸和末紫虚元君南岳夫人魏华存道成而斋于阳洛隠元之台母偕九微元君金阙后圣君降焉乘八景云舆与偕之清虚上宫出玉清隠书四巻以授之大合乐飨魏夫人时在坐者上元夫人与紫阳左仙宫石路成太极髙仙伯延盖公子西城真人王方平太虚真人南岳赤松子桐栢真人王子乔凡三十余真母击节而歌曰驾我八景舆歘然入王清龙旌拂霄上虎旗摄朱兵逍遥玄津际万流无暂停哀此去留会刼尽天地倾当寻无中景不死亦不生体彼自然道寂观合太冥南岳挺真干玉暎辉颕精在任靡其事虚心自受灵嘉会绛河曲相与乐未央上元夫人倚云璈而和歌竟母及上元夫人清虚王君复偕魏夫人与东南行诣天台霍山道句曲金坛茅君宴二日一夕复转而西税于霍山俾夫人即事乃别母有女二十余其著者曰云华上宫夫人长女也讳瑶姬领童真主治玉暎台当帝尧时召禹而诲之命陵容华出上清寳文授诸神人狂章虞千黄麾大翳庚辰童律俾佐擒无支祈辈以奠水土南极夫人第四女也讳林字容真一号紫元夫人或曰南极元君主治大丹宫为金阙后圣君上保司命右英夫人者第十三女也讳媚兰字中林主治苍浪山复为云林夫人紫微夫人者第二十女也讳清娥字愈音主治羽野二夫人俱以晋兴寜中授东华杨司命道要太真夫人者最小女也有子为三天太上都官司直降主东岳曹事夫人依之以间度马明生入道王世贞曰自南真出而我金母示迹至于昙阳子盖千三百年矣不亦寥寥希阔哉始昙阳子道成而谒苏元君朱真君偶师霰■〈弥上女下〉辈于集道宫也寔庚辰之夏五月廿又八日真君抚而命之曰金母而主也谒其时矣为具启事一通昙阳子具启事则以六月朔飞使上之以次日早得报命曰弟从朱真朱真所犹吾所也昙阳子意忽忽不自得会日甫昃而有后命约以次日晡时见昙阳子即发食顷而抵集道宫与真人之仙使偕黎明候命阙下四周皆积水白云弥滃五彩间发不辨天地雕甍碧瓦时出时没昙阳子怳然自失曰此瑶池也而近乃尔或曰行宫也典谒者入而不得命彷徨乆之更一日真君至乃始报许宫殿大小若人间帝者其地无甓砌色正白坚润可鉴栋柱似竹木亦似玉而殷殷红紫螺文糺错可爱昙阳子伏谒如礼母令前昙阳子前乃降色慰劳曰子良若何修而遂证此道耶昙阳起立羣真后覩母所御若一横案纵可五六尺衡丈许而上又设一小坐绣彩与云飞相错莫可辨左右列女真数百人其傍操幡麾羽扇唾壶翣拂者复数百人中或交相贺曰益一佳侣矣亦有举手贺昙阳子者左班之首曰毛夫人少美然色庄甚其三曰南真魏夫人发鹤矣而温若元君与真君故同列也金母忽驾起云报谒真君于集道宫羣真从其下体氛彩拥羃之不复见身动而倐忽已逹宫所坐定昙阳子复前谒金母乃顾左右启箱出黄色天衣一袭赐之衣如绫锦而不见针线迹服之则紧束可体曰而以御寒暑也又赐紫磨金镯二环镂梵书十余如印文故称印镯云昙阳子拜赐归以语父学士锡爵甚详且云质之列仙传而不合者三母貌固端美然亦似中岁人而传称之过丽一也魏夫人老而传谓成道时返少若处女子者二也竟日一再饮仅天浆而传谓具行厨百味者三也又云母尝造观世音大士礼恭甚大士为起延坐膝语谈笑良欵欵母即十地菩萨化也或以为文殊昙阳子之语云尔或谓母自开辟与元始玉晨并毓而胡文殊之化夫文殊者古佛也开辟之先称之矣或谓母天中天也岂其以欲界故而有女夫女者气所化也四王天之有天男女盖倐然而现膝前以縁表父母耳佛书固言之矣或又谓男真隶木公今胡以不称木公金母司女籍其不女籍者若轩辕周穆而下棼如也嗟嗟是胡可思议哉世贞又曰始余读汉武魏夫人诸传见其文章歌诗徃徃类晋六朝语而疑之及读真诰而稍有会以灵真之旨或当尔尔五言古体肇自苏李河阳上元四飞之咏固为之前茅哉乃今聆我师昙阳子所遘会抑何昭灼不爽也语云少所见多所怪世尊丈六紫金身阎浮提覩之云尔十地菩萨见其四十亿万里六道下者以为五尺童且炭色呜呼奈何以一阐提见而论大道也虽然其文与歌诗或不能无傅饰吾故备着而两存其疑信者
　　
　　昙鸾大师纪
　　
　　昙阳仙师之示化也顾女史分谕众若曰而曹今者知我去乎而不知我来我昙鸾菩萨也所以来者为度而曹尔盖化之一月而余始读宣律公所譔髙僧传悉其事节采之师传中已又于莲宗乐邦诸集及它传加悉之乃草鸾公纪鸾公者一曰峦公不详其姓字阀系雁门人也家去五台百里而遥文殊之道场在焉诸灵怪种种然不恒现现必以縁縁必以深浅为巨细而公年未志学郄侣穷探备觏宏胜遽皈心释门决筴削染精陶内典傍及二乘属五凉奠平大集经至自天竺翻译虽备窔奥难解公慨然思为注故以启初地湛精腐毫毕锐继晷铅椠甫毕膏肓示隙乃暂尔辍功行访医药至汾州泰陵故墟入城东门忽覩天裂寳气郁浡交光相罗六欲阶位烱列森峙俄而复合灵腑若濯沈痾顿愈将返精兰追绎故绪忽自疑曰是身危脆迁改刹那年不待人道将安傅吾姑缉吾身以为道槖乎而是时梁有陶隠居者宪章农岐兼综籛素方之内外翕然推养生主公将谒而受术焉以梁之大通中渡江叩台城通刺称北国僧某请见典客意其为间武帝览刺咲曰此岂为间者引入重云殿改复道曰千迷试之殿中设髙坐上安几拂而身被袈裟冒纳帽傍憩小绳床以待公直上殿左右顾无人遂登坐执拂竖性义而三命帝曰大檀越安在今畧已标叙能相质不帝乃却纳帽数关徃复旌辙甫交思蓄余勇顾谓公曰葳蕤至矣暂还以需诘旦公遂孑然孤出所经诘曲二十余门了无误者帝骇曰此千迷道从官犹难之如何不假典客而自无误及明即诏公入对太极殿降阶握手优以师宾示瑕攻坚迭备敌主既各畅本懐徐问公所繇集公曰本师西竺而忧东岱欲从陶隠居问方术延此色身以受布萨耳帝曰隠居坐啸朱明非可屈者为传致公书即得报曰去月耳闻音声今晨眼受文字将由顶礼深积故使真应来仪正尔整拂藤蒲具陈花水端襟倾思伫聆警锡也公遂至隠居所欣然叹晩尽以仙方十巻将赠返渡浙江值阳侯之警贾浪七日行旅都断公信屧江浒有鲍郎子庙者入而致情且许为新宇貌神即示相如少年子拱揖听命斯须飐息公安行抵岸报命梁帝帝许如约鼎饰即晨拜表北首既抵魏境拟卜名麓依止修饵行届洛中以所受方请于三藏流支唾地曰胡轻相儗也而所不死得少时不死耳死即轮回三有矣出十六观经授之曰是真不死方也夫不生者长生非不死者不死以修此而超生死故也公曰善遂颛西方观且以授迪学人流布郡邑多所开济魏帝闻而嘉重之号曰神鸾下敕令住并州大刹晩节四摩汾之壁谷玄中时时徃介山阴别构阿练千众羯磨咸取则焉所称鸾公岩是也时有僧达者亦以大通中南游志公覩而识之以见梁武至是法席骈盛芳讯肆驰武帝时时北面和南且谓鸾达二公肉身菩萨悔不昔留三事供养庶几铭石之赞达磨矣公神宇髙逺识情宏达机锋所触前无衡抗调心炼气对病识縁尝着调气论隋著作郎王邵注之又撰浄土十二偈续龙树偈及安乐集十二巻魏兴和四年即梁武之大同八年也于汾之平遥山寺持诵次忽有梵比丘轩然而入曰吾龙树也以汝坚浄土心聊相证耳言已倐灭公乃示微恙乆之大期将至悉集弟子广示罪福勉之精进训励繁苦令齐声唱阿弥陀佛公敛视竚听俄尔奄然俗腊六十有七寻有音声人部自西振空而来幡花幢盖缤纷云表■〈柂，冉代也〉檀艾蒳勃郁庭院守令具状上闻特勅塟于泰陵文谷立碑纪行焉后八十七年而有僧道绰事道绰者并之汾水人也少便服膺公教安居玄中摩娑遗碑讲授浄业既得藴空以真观二年四月八日浴佛毕会众告逝忽覩五色云气中公乘七寳船俯命绰曰汝净土堂成但余业未尽少迟岁年耳诸化佛菩萨后先翼公者不可胜计绰后开九帙而终语见绰公传嗟乎净土者不退转地也公化之八十七年而先诸佛菩萨命绰公其阶级不浅矣更九百五十四年而却为昙阳子用童女托体宰官得灵真之度而始证欲界果者何也菩萨行化众生不辞舍尊就卑以示出入之无间观自在之所以达磨僧伽文殊普贤之所以寒山拾得弥勒之所以传大士也顺逆方便不辞出入三氏以明大道之无二儒童光净之所以洙济迦叶之所以苦县也学者奈何显岐而交相嫉也宣公传谓公得流支语则取陶先生方而烬之此亦偏门语耳夫既取陶先生方而烬之后胡以着调气论也且夫宣之所谓对病识縁者何能亡相矛盾也陶先生之礼鄮县阿育塔而表胜力菩萨縁然不废蓬莱都水鸾公之谢陶先生方而受十六观然不废朱真君弟子昙阳子表女身仅二十三而化然不废三教师呜呼真大叅同哉
　　
　　纪丘长春及僧
　　
　　余少尝阅陆文量所著菽园杂记谓元太祖以宫嫔赐丘长春逼使污之长春乃自刃其势以誓得不污京师人至秋九月合道俗为素馔以祀白阉九会此宪庙时语也余游京师絶不闻举此会徧考七真谱传甘源録及风云庆会磻溪集诸书皆无之又长春应元祖聘年已七十有六不应有此事而于白云观所塑像王太史所惠图验之独长春俨然一老中涓积余疑者十余年而不可解近阅丘公弟子尹清和诸君语録乃始叅考得其详而记之尹谓公自苦志炼磨后遇二死魔一自浄身几死一为飞石扑折三胁肢几死又谓公自揣福慧命相俱不能如丹阳长真诸公以十年炼心而犹未得浄每夜辄束草履行山巅徃返者几二十徧以祛睡魔五十日而后心死觉真性常明莹然如水晶塔一日凡念忽起痛哭自誓乆之赴长安统军斋一夕而三漏复痛哭自誓坚固逾于昔寻道经天魔为飞石所中折胁肢以是叅伍公净身事诚有之当在赴统军斋夕后也公又谓重阳真人诸弟子独马丹阳最长最先得凡二岁加半而得谭长春五岁加半而得刘长生七岁而半而得已最少最为重阳所属意而最晩得踰二十年而得之寻复夺之又乆而始复得之所谓夺者当亦谓统军斋夕事也僧中亦有一人曰光仪光仪者故宗室琅琊王子也天后朝王以从越王贞起义法至族光仪仅八岁逃遇圣僧为披削导之至一伽蓝遂为僧十八而琅琊之寃白有诏推求得光仪传诣扶风李使君女甫笄见而悦其美乗李出多将侍婢逼淫之光仪度不可已诡谓女曰乆秽请就浴而后寝处既浴闭关操削发刀顾持其势曰为尔此根而受欲逼除之何难即刃而投诸地闷絶乃苏既入都力辞王爵为僧于终南山法兴寺大展道价提奬劝诱道俗弟子恒百千人至开元末枕肱右胁而寂将葬状貌若生异香芬馥彩云覆輀车不散白鹤数百嘹唳空中或谓世尊勒束黄门不男者不得入道又玄敎亦云阳根一絶人理总废从何处修验彼二君子者何以哉不知心境既彻性真常湛固自有离形而超悟者况莲花寳台悉现化男之机（阙）王弟生获转根之报神化感应固自照灼不可思议也故曰纯觉遗身斯为第一旨哉
　　
　　纪王孝子世民事
　　
　　王世民者金华之武义诸生也父曰某业南亩自给愿而弱与族子之悍者醉狎而口语相失也族子倚之墙筑其胁伤困卧且死抚世民曰死柰何时世民犹在稚也泣曰直之官不则死之父曰不然直之官必检检则骨析我是重僇我也且若彼钱神何汝孱有汝母胡以死哉父死而诸宗人之长者以好会请捐族子之腴五十亩偿世民曰以为若死生资不则吾曹力能屈若也世民饮泣而见母以父之遗命告母曰秘之其姑受田而塟汝父世民既受田复白母曰家幸给饘粥毋食雠遗也田之入以共赋役外手籍其数市金而封之扄固之岁以为常世民自是口不及父时事而昼夜读书入试有司补博士弟子以至婚娶举一孺子教弱弟使亦有成立而其于族子以兄礼礼之亡间毎有召宴则亦徃饮食谈咲如恒时然归必识其数曰脯菜若干浆粥酰酱若干为镪几何族子意世民且忘之即母亦意且忘之冀共养没齿而已然世民毎岁旦即谒家祠之父主前而以两筳篿卜之不吉则掩泣而退至辛巳卜得吉乃走冶工所铸一利刃已厌其薄不任弃之复为刚斧镌姓名于背而匣焉日伺族子所之一日族子之它山之姻家饮大醉童子掖而归至无人所世民前揖曰兄何自醉若此族子曰吾饮已氏甚乐也弟何之世民指其傍山僻凹曰母老矣先陇陿不受归而兹山有当于青乌子书者兄试为我铨之族子盖素挟称其术者也世民谓童子而迟我山之址而吾掖兄上既上袖斧而挥之中项踣族子呼謈曰杀我耶世民哭曰畴令若死吾父吾腐心者十年矣而今得反之若姑徃吾亦随若矣族子不能对再斧其胁立死嚢其首而下俄童子寻声至世民叱曰吾所以不偕汝上者恐邂逅伤汝报而家吾身赴狱矣归致首于家祠之父主前曰幸不辱也拜辞其母曰弟今壮可养有孙不鬼馁矣疾趋至县令所出袖中牍诵而授之且出其藏金如干曰此雠亩所出也又出其它镪如干曰此饮雠费也愿并亩悉以还之令诘曰死者不汝兄耶世民恚曰彼雠也杀父安得兄之且囚所以来偿死耳非蕲脱死也于是世民之母来请代曰妾所使也其弟亦来代曰某实为之兄不与也世民曰手刃雠者世民也能抚世民孤者母也代世民养母者弟也何代为令义之俾浮系于丽谯之上饮食之具其事以请监司檄它邑令某与令会勘它邑令谓世民所杀族子殴世民父死者也法殴从父死者斩世民杀应斩之人当减徒然法必检父尸而后狱可成检有日矣世民闻之自谯投而下败面折肢乆之乃苏叹曰吾为父复雠事已毕偿死法也且吾徃者独不能闻之官惧暴我父骨以牵率至今今乃为我而暴我父骨也吾杜吾口矣自是絶不食令使其所厚力强之不应积十日翛然而逝它邑令愧逃去御史闻而嗟赏乆之下邑令为祠世民令请以世民所归田金为材费御史曰雠金也而资之以祠孝子安乎乃议发他赎锾嗟乎报雠快心事耳即使烈男子能之然未有纯恒不息因时处中从容之死如世民者其在伦常不亦中行之圣乎哉即尧孔所称奚让焉友人曹昌先自金华归谈其事时漏下三刻微灯忽明毛骨为悚退而绎其事欲为作一传而质之曹不能举其父与雠二令及弟名母何氏聊纪其畧以待异日
　　
　　书鸡鹤事
　　
　　余恒以未明起礼诵而虞不获时童子买一鸡犹稚乆之始能啼然不为置敌偶不辨其能鬬与否也园丁以一驯鹤至步中庭饮食自如鸡始自匿不敢近已就食焉而稍亲已又若有竞者鸡倐起搏鹤鹤喙其冠而举之数掷乃下冠血涔涔流矣鸡复奋翼起髙与鹤齐然不能突其喙而入鹤复喙鸡翼而举之又数掷不下童子为解之鸡尚竦身自淬砺也已复前则为鹤所蹈而数喙其翅羽离披散坠童子惧其遂毙也抱而去息之它所浃晨鹤复食庭中鸡匿身松柏间忽从后奄至趣其后距鹤惊不暇反顾而走则追逐之走愈急逐愈劲匿跳入水中乃已又明日园丁复以鹤之雄至谓其戾足以刺五尺童子者鸡复持击前鹤法击之则败遁愈甚自是鹤匿林左右探伺计惟有走而已嗟夫鹤之形髙五倍于鸡其大三倍之其力四倍之鸡不以不相当故逆自沮鬬而不以伤故退却从容以完其气多方以图其间掩其所不备攻其所不能顾破其胆使不复振夫岂真悍勇趫敢哉厥亦有胆智焉季路之所以饰而冠也彼二鹤者但植立毋缩一喙足以逆十距无难也计不出此而不羞走者何也汝独不忧夫摩空之鵰俯而尽汝技汝不血肉乎哉为我语山司徒曰嵇延祖孱且败矣
　　
　　纪汉昭烈关张诸葛画壁神趣事
　　
　　故汉昭烈皇帝与前将军行荆州事汉寿亭关忠义侯云长车骑将军领司隶校尉阆州牧西乡张桓侯翼徳同起义范阳破黄巾累战勋至领豫州而义师败投刘景升始礼故丞相益州牧武乡诸葛忠武侯孔明于南阳之庐鼎足而赞成霸业所谓谊等昆季情则肺腑寄者以心报者以身盖自古迨今君臣之谊未有若是其殷且笃者考之真诰昭烈见为酆都之北河侯属仙官籍而孔明翼徳皆血食于蜀者累世其威神极为赫奕迨元之至治辛酉孔明追封威烈忠武显寜仁济王天厯戊辰云长封显灵义勇武安英济王后至元庚辰翼徳封武义忠显英烈灵惠助顺王夫生为明人没为明神则自古记之矣第孔明不免再出而为韦南康以功食于蜀翼徳不免再出而为岳少保以忠殉于宋而云长独超然自脱于轮回之外其威神行天下万世愈乆而愈大岂非我天台智者之力摄之使入三摩钵提耶今世人知云长之神而不知昭烈孔明翼徳之神又不知云长之所以乆且大故乞尤生绘像于庙后之寝宫壁而志其大畧如左
　　
　　纪胡佥宪二义仆事
　　
　　胡佥事者讳某字某徽之某邑人也尝举进士为尚书郎其佥事而得贵州则以道逺故不携家而所从苍头曰胡文训文学者为书室掌故最近能得其意佥事所按部曰毕节尝以早暮■行瘴雾中遂感脾疾乆益羸削且殆文训忧之甚曰吾故闻之老长者言寝瘵非人肉不得起乃斋沐刲股肉血杂粥药进之佥事病为小损居月余益笃且易箦而是时文训方以股创卧疾文学痛不忍见佥事死曰死而倘可代也吾此六尺直鸿毛耳即不获代而主君卒不讳孤魂在万里外谁与从者有先死以俟而已遂自刭其喉咽所不合者仅指许然竟不死而佥事死矣嗟乎人子之于亲有刲股而药者人妇之于夫有以死殉者此皆縁于深爱至契发于不得已之痛而始捐其所不易捐是二苍头事佥事非乆寜复有以固系其心又岂有诗书礼教为之摩浃于胸腑而一旦慨然争先而赴义若此人心固不与末俗而俱死也佥事之治毕节即安氏酋地安氏之先君长不知其几然代有簒逆矫攘之祸佥事所治多惠利拊循之政既浃而始以樽节退让诱之其人且入笠矣今又能感其仆以义其仆又能奋然以义殉其主谁谓夷非人覩此而不奋发兴起哉吾乡侍御毛君按贵州而得其状书谓余先生好称节义事故所纪任韩二馆人人人称之矣其为我纪二苍头亡何行部至毕节毕节人筑祠宫请祀佥事侍御善而许之复书谓余幸终此诺且为刻石而壁之祠以风夷嗟夫孰谓夷非人哉自是而有亲上死长者二苍头故与有力也虽然微侍御君阐之夷且以二苍头用他故死即死而不见述何所贵死也
　　
　　弇州续稿巻六十六
　　
　　●钦定四库全书
　　
　　弇州续稿巻六十七
　　
　　（明）王世贞 撰
　　
　　○文部
　　
　　△传
　　
　　五鹿子传
　　
　　五鹿子名仲山字仁卿居自号五鹿不知其所以而康太学时万尝乞余诗戏之五鹿岳岳云自是颇有知者五鹿子之先陈虎林人也而徙家华亭其王父某与中表张翁友善张翁亡子欲得王父子子之而王父指其季曰以乞汝季遂冒张氏稍长能自树立起家娶妇有丈夫子四而五鹿子复其季也少惇敏通经术补博士弟子而诸舅奉化令徐献忠者以才髙倾一时鲜所许可顾独善五鹿子每入谒必缓带接膝为竟日谈时语人是子何必减殷家韩康伯也父季念以诸子长其人羯羠而屋舍陿不能容始议析箸而材五鹿子小欲有斫私而五鹿子让弗取取最下瘠者顾独与其父母偕五鹿子之治经术精试颇褎然得既廪于官以其业教授诸生诸生日益进所奉修帛足以资共养父白屋中不至絶甘毳也而五鹿子益夔夔孝谨一兄仲友一弟仲甫贫不能具饘粥各有子不能室五鹿子为之食其父而室其子一兄仲孝瘐岁赋被系为之悉槖以偿而出之女弟适郡文学胡生五鹿子重其行悯其贫为抚诸甥若子妇父朱贞悔蚤世五鹿子既已治葬而曰吾不忍其嫠与孤也别僦舍迎而衣食焉及孤之长而授偶子之妇父赵完素亦蚤世其嫠与孤如贞悔也五鹿子顾其子曰非而所能办吾且资若诸所以待之亦如贞悔五鹿子之父母居恒谓吾唯一子葢终其身不复就他子养殁而调棺殓卜窀穸亦唯一五鹿子也五鹿子性又好施予人或相谓夫已氏者以窭书生而终始奉父母推及兄弟子姓外家无弗共者岂其有所受丹术耶而司其橐则弟子后先所奉修帛如洗矣于是督学御史禇君郭君李君巡按御史邵君田君每行部辄以行谊旌五鹿子青浦令屠长卿罗（阙）至表其庐以比于郑康成五鹿子恂恂如弗克胜也诸美五鹿子者赠之诗歌累百余篇有称经明行修者盛世醇儒者弇州外史曰五鹿子以授经闻东南而其弟子如进士田炯乡进士宋资太学康时万诸生张邦茔仅数曹然亦不尽显顾其被服儒素雍容樽节有西河之风识者推本所自而得五鹿子虽然余竟不能定五鹿子为何如人也
　　
　　长梧封人传
　　
　　长梧封人者顾其姓汝玉其名栗如其字吴其里其称长梧封人者何顾君以子贵凡再受封封皆五品故自称封人曰长梧则引庄生据梧语以自况也顾之先为越支庻自句践起而其后在孙吴以至六季皆最为甲族自王谢繇北来顾始稍乙明之初以豪徙京师有支子赘于张得不徙然遂从张几失姓久之始复已而其孙显复赘于吴亦几失姓子钺笃行君子人也入赀当得官不肯仕以终有丈夫子二君其仲也嗟乎顾之得为顾难矣君以甲申五月十三日生而其父难之曰五月皃不祥法不举举且妨父大父呵之曰孟尝君不云乎即以长齐戸妨父者髙其戸使不得齐何害遂举君而俗故称竹不易徙至五月十三日而醉徙之茂君异日叹曰竹醉而徙乃茂者全其天也吾之生以天全哉遂自号曰竹醉生老更称竹醉翁云君质颖甚读书一目三行下为文有竒气且肄愽士矣而父坐鼓铸株累当戍狱甚急君上书谳者辞甚哀恳得不瘐死然业少挫君益发愤读书二十七补诸生试于学使者得第一人遂廪于庠君既少罹家难已而为盗憎槖如洗并去人所典衣物称贷而偿之曰盗非憎诸彼也家贫徙箸入城顾必得今博士王敬臣巷而邻之曰吾以观德也博士亦能知君君以母韦太夫人渐老而有子其志工制科业即委之书曰吾有余力藉供养母不能从少年伊吾当是时君所与社中习制科业者今袁宗伯抑之发解南省擢进士友壻申少师士章虽蚤逝然有子汝黙状元及第君既以奇其志尝抚而笑曰吾不敢望抑之若能汝黙乎哉未几而其志膺选贡韦太夫人喜君曰未也其志遂连第进士由长兴司理进同知南昌府考最于是君亦且贡矣舍而就封或谓顾君岳岳佹得官奈何舍而从皃子章服君笑曰吾不以一日佚易升斗也君故好为诗以不获意于名场则益工诗诸所经变态憔悴愉适之境与游览酬酢缱绻乖暌之际一于诗乎发之居谓愁欲以当饮饥欲以当食倦欲以当偃息天下之快多矣度非诗不足当也其深思之极见若为雕刿者然要归之自然即率尔而为之若不经意然求其不合于古者鲜也所善皇甫子循司勲刘子威侍御张幼于周懋修二太学倡和无间其志入为工部郎君间一之京邸视之少师为开东阁行酒修甥礼甚备归而以诗赠君且怅然曰竟不能停阿游驾耶君念欲徙居行求得故朱中丞先生纨祠傍舍曰吾去孝子而得忠臣故快舍傍隙地结庐读书其中杂莳卉药苐使独多竹谓孺子毋忘醉时吾得长如竹足矣君甚好行德而自以窭故伤其德之不能徧一日叹曰使吾独行德孰若晓天下使人人自行德哉于是采古经传格言及子史稗官之纪凡善福而淫祸者会而梓之为树德録二巻其言天人征应之理核矣曰无为而为善者固鲜也诱而善去诱而恶奚啻千里今年丁亥君年六十四治圹于虎丘之东塘游而乐之为诗见志且语其志曰吾甚严琅琊王先生幸及吾之见之为我乞一言弇州生曰吾吴最为天下雄郡金阊之中崇甍腴圃相望封人舍而之乎硗确之区求所谓贤者祠宇而邻之此其意宁与伯鸾之依皋氏异哉世所共荣不必有之世所共讳不必无之以诗自适优游天年抑亦逹矣乃所谓树德録者指近而警深守约而施博甚哉封人之工为仁术也
　　
　　大理卿宋公传
　　
　　宋公者讳仪望字望之其先丹阳太守哲徙吉水为吉水人已又徙永丰定为永丰人公之曽大父邦铉尝输粟助边拜彩币羊酒之赐里人荣之大父七品散官魁昻父闻义以公贵赠吴县令再赠御史公之为诸生也数试于有司辄冠然省试而屈亦如之既荐即第进士为吴县令未几即擢河南道御史移疾归复为御史御史之未几即超为大理右寺丞已落职补知夷陵州未上即拜霸州兵备佥事亡何超为大名兵备副使移监福建军寻削二秩需次久之补四川按察佥事即复为其按察之副使移视福建学政以妇卒自免归道迁其省叅政即入为太仆少卿甫上迁大理左少卿遂进都察院右佥都御史巡抚南直隶提督军务粮储久之以功迁右副都御史改南京大理寺卿已转大理卿有所龃龉乞归需次里中而公卒矣公之成进士自丁未以至戊寅踰三十载一居忧一移疾一自免再坐谪再需次而其起家与迁移之峻且速大畧亦相当公之不出天下以为非公无可与任者而及其既出则蹑而肘之必不使其有以自遂其在下位苟遇一名缺亦必念及公以为非公不足当而既迁之后复噏噏訾訾互见指目以躐致累公葢公之才识果敏精神焕发足以鼓舞人之视听而时亦一中其忌至于遒骨劲挺髙论横溢必不肯舍己而徇人之好其忌者与知者错而为公屈伸最后知公者方柄国举东南腹心之地以委公公亦竭其力以大有显见天下方延颈冀公之大用而卒不胜其忌者公亦老且不起矣呜呼人耶天耶始公令吴而其邑人犹少之公不动声色发擿奸弊如神胥吏洗手而治念诸区所苦者长赋而长赋所苦者长运徃往破家公倡诸区各出公田以赡之所出田亩计本受田为差次即贵势无得免者民以不困敌大入冦饷不给大司农计专官并责吴旧赋人汹汹且窜公白郡榜慰之而条处其缓急窜者复矣乃与比邑合而置义塜于六门之郭禁毋得水火葬吴俗几变言公偃故吴人公创文学书院以祠之与诸生讲道肄业其中后皆出为名公卿如今魏郡太原二相国其表表者公既精于法比时时丽情两造数百人不踰时解去而他所经画撙节皆出人意表故既征而人为尸事之为御史时上书论大将军仇鸾拥劲兵居肘腋间挟冦自重无人臣礼时鸾恃宠骄甚闻者为缩舌上虽内私鸾而无以易公寝不下未几鸾暴死事露僇尸及妻子公意益发舒陈时务十二策为识者所重出按河东鹾持法亡所徇许鹾赋简少事公创河东书院申东越之学以与诸生讲习多兴起者移疾归省母病痊复为御史司大计时公之乡人幸相有所昵子横而贪公欲糺之不果因论边事遂及东南而以督臣胡之淫侈抚臣阮之婪荒请摄治之二臣昵子之心膂也以是不悦公而会公督视三殿大朝门又中贵人议工直日一镮公不可又欲悉易殿址石公又不可第易其毁弗堪者而昵子私贾人五千金属工部欧阳尚书者辟与工事公又持不可于是众怨丛矣公之迁大理丞昵子自以为公功公无所报谢而逡巡引避以请急归适风霾变幸相欲有所废树及大计吏而尚书迁吏部与昵子比而谋谪公公之兵备霸州也前是有西宁侯者道其地盗夜迫之仓皇溺死尽剽其资财诏捕之格甚峻公钩得其渠党悉置于理霸人慑公威神竟公任无窃发者涿为畿南辅公请城之最为坚完又疏豁洪武以来养马逋税民大悦其自大名移闽监军名为材公而实逺之且困以兵事后太宰于公按鹾时有所不悦故也公至闽与大帅戚继光合筴破倭卤斩无筭入与棘事所撰程序义冠一时籍籍称公有文武材而计吏之谪复下矣太宰修前指必欲斥公以快而考功郎一儒力持之曰宋某材且法不至斥必斥宋某请先斥郎乃止议谪而公方从容游武夷赋诗归而灌园读书意甚适也属边事棘廷荐公者前后十八疏于是公补四川按察佥事以至复为副使视福建学政一以髙皇帝卧碑训诸生而时刻东越理性诸书翼之所以鼓舞振德尤备自是叅其省政佐太仆大理皆不久迁无可见者其抚南直隶九郡则自江陵张相国居正所谓知公者也公故令吴深晓民间疾苦与吏弊风俗至则一切务为寛大而于云间金坛溧阳豪贵人之匿赋而以重累单赤者亡所纵贷诸郡邑中水公上书请减岁租发储粟以赈水不大灾是时海警稍解吏士讳言兵而公独与兵使者王叔杲计益修余皇炼卒伍饬戎器申严赏罚亡几倭果狎至公遣舟师三覆之于外洋俘斩虏口夺仗器甚众公于清浊靡所不扬激而所敦励尤在忠节会有诏雪靖难死事诸臣公谓金陵其死事所也建表忠祠聚而祀之公之乡人宋扬邦又以不屈女真死江宁其祠与墓在焉而墓且湮矣公行求得之为置封树因故祠址宫而岁飨荐焉太常卿袁公洪愈国子祭酒姜公宝皆里居非相国所急而姜尤甚公力荐之意与左使琐臣绳公公不顾人以是知公虽以材见器相国要之不苟为附离者坐与御史论塩盗事相异同公廷辨不少屈虽入为廷尉犹用前隙指訾公公所部一郎病狂易尝阑入交戟肆侮公置弗较也而郎犹时时毁公偶有中之者遂继及之相国绌其说然犹小停公任以解公遂决意不复出以至卒海内咸惜之得年六十有五耳公生而磊落感慨有大人志一日读宋史至秦桧陷岳武穆事掩巻而叹赠公恠之对曰令皃生其时不饮血而碎桧首者有如日又读唐史裴度传所谓贼灭则朝天有期贼在则归阙无日大嗟泣曰壮哉男子当如此耳赠公谓公当以名义见媺且必能为县官致死力公工于举子业负重名然好习史汉书及少陵氏诗善其言矣偶从乡先生聂贞襄公豹所得闻东越良知之旨而服膺焉东越者故王文成公守仁也公遂游贞襄公门已又游欧阳文庄公德邹文庄公守益门贞襄及两文庄公皆重公以为能负荷大事最后印证于故罗文恭公洪先其诣益醇深时方议以文成公从祀孔庙而拘儒或难之公曰是未易以口舌争也乃着或问一篇反复数千言大较谓尧舜开道心精一之传未尝求理于物牿心于外孔门大学首言明明德明德即道心之灵觉不昧者然则明明德之功要在致知而训故之士乃谓致知者推极其知识是求之物而牿之外也文成公指而示人曰致吾心之良知而已是知也孟子之所谓孩提之知爱知敬颜子之有不善未尝不知也然则得大学之本旨而上遡尧舜精一之传者无如文成公公之或问出见者无不爽然后十余年卒以王文成公论祀公于学能识其大其为人气豪不帖帖细琐然内行特纯笃赠公有五子公最晩举能得其心殁而公哭之毁悉其妇槖装以营丧葬母太夫人九十矣大会客称觞为乐比毕会入而视省者四五公时已踰艾犹烝烝然孺子慕也所受产室悉以让诸兄兼为行履得好田圃辄买益之推而至于三族之亲以逮疎者又推而至于交知及闾左亡不沾公之德以为恒卒然有凶吉取之若寄公亦自忘其德于人少喜其邑之阳山以自号有诗曰阳山稿晩抚吴又喜句曲之华阳尽裒其诗文目之曰华阳馆集始难子子仲兄之次子瑜已而自有子曰珝曰玘曰珽有女婚嫁皆名族详胡观察直行状中
　　
　　弇州生曰胡观察曽中丞之称公古文辞也谓世之师述迁史汉者刻意刿心雕镂模拟其极至于盗哭为悲借笑为欢公每叹以为中古影子一切扫去之咏歌必性情论议自道法因其固然本其诚然嗟乎文不在兹乎哉乃胡公又谓不佞齐名公夫不佞恶能齐名公记在燕中与公还往然不数论文叩其学亦不甚酬返独酒间为歌孟氏牛山之木章击节咏叹低昻宕佚不假长字而余心豁然若有会又若有创警者夫公之益我深也若公所遘际在通塞之间踬则必起起则必踬以为人乎人所不宜有天乎天所不可解虽然公所自立于天人之外者微矣
　　
　　徐节妇汤氏传
　　
　　国家于嫠妇未三十而守志者及其踰五十也而旌表其门闾所以风励女德至隆重也然往往多蹈常而食腴无甚危甚艰之事以拂挠之仅守其一节以终其身而已君子犹谓之贤要未有婴百罹出万死而卒以其孤济若徐节妇者也徐节妇者汤女也汤在宋以睦见旌为义门凡二十传而为津津无子仅有一女曰节妇生五岁而津死母吴抱季之最少子而子之节妇待之甚雍容无间父所遗槖悉推以与之不吝也十七归徐君（阙）甫四岁而失母七岁而失父父故豪负气谊与里中雠家相阋夜见构以不良死节妇之事徐君固柔嫕相爱然不欲以狎进间与道两家变难荼苦未尝不嗟咨涕洟也乃徐君及其父死时状则齿龂龂髪上指冠矣而会徐君读书属文露其颖已又露其憾于雠者则益惧且妬之节妇年十九生子明德仅弥月而徐君中寒疾颇■〈谷丸〉雠者赂医故左其药遂得死节妇痛极絶而复苏者数矣已屏汤粥弗进时徐氏独世大父子先夫妇在妇沈孺人指明德而抚之曰若夫所为血胤者此呱呱耳若从而夫死谁与乳此皃且也何以见若夫地下节妇乃勉强食而断发毁容不栉沐鐍戸垂幌亲族罕识其面当是时沈孺人倦家政而才节妇悉以委之节妇为谨槖钥治■〈施，酉代方〉醴御臧获秩秩有度子先有三女晩始举一子后明德节妇之字之犹明德也三女之视节妇非嫂也而姊矣而亡何沈孺人卒节妇乃独处自治炊废丘之卤百亩人或谓所受王父遗不均以动节妇者节妇指明德而谢曰是皃苟有立宁遗产足埒哉于是夜诲明德受书篝灯荧然机杼声与占毕先后矣明德小懈即跪之庭责数甚苦曰佚汝而成汝懈是吾负而先人也涕泣数行下明德益自感奋补博士弟子有声然屡试辄不利最后以倭难匿身幕府上绩簿天官授宝源局为大使迎节妇京邸具冠服伏谒节妇愀然曰吾不望汝仅仅至此虽然亦足酬而父矣吾闻之孝弟忠信礼义廉耻此八者古人之所恒言而今人之所希备者也勉之毋以禄薄而怠事毋以官冗而挫节明德顿首拜受教以故居官有廉能声当穆庙时国家有干清永陵诸工役明德皆与劳沾赐金币者凡二十余次以寿节妇节妇未尝色喜曰小臣辱上恩何以报塞葢节妇业四十六而有司以状闻御史年不应格唯岁给粟帛而已又十年而明德具疏上请下御史验实大宗伯奏如例敇旌其门于是粟帛有恒给而会明德满考貤赠徐母如其官而节妇之旌典适下焚香望阙谢上恩已睨明德泛澜久之曰若所以为父母足矣吾不枉抚若明德用节妇教数却商人饷罢之日其槖萧然跪谢不能供养节妇笑曰吾已长斋事佛何所烦汝簋且清白吏养故甘也乃率明德妇课督女红而身从三孙授经夜就灯一室曰老者与少者孰勤也及两孙经明补博士弟子已复举曽孙乃悬徐君像指以告明德曰吾不自意全又全汝今实见汝三子一孙吾且下报而父矣明德贫然好客客多长者节妇至脱簪珥为酒费毋使罍耻明德又间购古文竒籍名画以空其槖妇亦弗问也用是得贤雅声而节妇年七十五矣忽中寒疾且殆明德露祷于天中夜忽闻空中有声若掷石迹之得异香惊喜甚液汤而饮之病苏食饮如恒时居半月忽语明德曰明日午时良乎吾欲见汝弟弘德弘德者即节妇所依沈孺人时少叔氏之子也叔氏卒节妇居恒鞠之如叔氏而加诲训成立为诸生日午弘德来悲喜骈集慰语者许时俄一笑而逝既殓颜如生踰年明德葬节妇而来谒余曰先生惇史也其为吾母传以示后世
　　
　　弇州生曰是所谓婴百罹出万死而卒以其孤济者也夫死事易成事难则自古记之矣吾所悲者节妇六岁而称孤女十九而称嫠妇以其身为两宗殉者七十年以比于丈夫子则文信公夫信公之所为艰虞者十年耳然节妇之晩而成则胜之呜呼贤哉虽诗所称柏舟何加焉
  </div>
  <div class="pagination">
   <a href="弇州续稿_page121.html">
    上一页
   </a>
   <span>
    ...
   </span>
   <a href="弇州续稿_page117.html">
    117
   </a>
   <a href="弇州续稿_page118.html">
    118
   </a>
   <a href="弇州续稿_page119.html">
    119
   </a>
   <a href="弇州续稿_page120.html">
    120
   </a>
   <a href="弇州续稿_page121.html">
    121
   </a>
   <span class="current-page">
    122
   </span>
   <a href="弇州续稿_page123.html">
    123
   </a>
   <a href="弇州续稿_page124.html">
    124
   </a>
   <a href="弇州续稿_page125.html">
    125
   </a>
   <a href="弇州续稿_page126.html">
    126
   </a>
   <a href="弇州续稿_page127.html">
    127
   </a>
   <span>
    ...
   </span>
   <a href="弇州续稿_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
