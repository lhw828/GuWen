<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 67 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 67 页/共 104 页</h1>
    <div class="content">　　囬张益老求琴铭书
　　某顿首再拜少同里闬又接懿亲科埸中畧同绪言而从食南北缺然音问不通者十有余年矣忽奉来教犹荷存问慰此瞻思承谕游意于尘埃之外得妙手于子磬之斧斤又辱推许以学古之意欲徧为诸琴品藻诚愿附名于不朽然法不孤起仗景方生此公之所闻也要须俟他日得一披拂乃可下笔人还匆匆上状
　　与张道济帖二
　　某顿首谷旦辱恵顾适有他客不能延款甚愧天气和暖伏想体力胜健龙尾研自作墨各一宣笔四漫助文房之用轻凂轻凂来早令三子就学惟烦训励之以严乆之乃不费力古者易子而教之盖欲用威也
　　今日幸隂凉诸生事业皆办谩携琴至草堂亦佳亦息焉游焉之义也
　　与胡逸老书九
　　某叩头顷辱报书甚勤恳来人不取答遂行目前多故因循至今秋气差冷不审体力何似雅闻公有山水清尚独能寻寂寞文字之乐徒恨忧居日从事于窀穸未能奉欵语以观所闻惟有驰情伏冀强学自重谨勒参
　　某伏奉手诲审宴居不爽卫生之理体力甚健良慰懐想今嵗秋暑常多病老态百出殊觉不甚耐也广夏虚堂想不知蓬荜烦溽之味比来何似终日颇复拨弃俗縁近书册否东坡集偶有两部辄分其一助藏书承许中秋后见过拂榻锄迳奉迟足音也
　　某顷辱车马来助给事叔父葬事事绪丛脞不能欵曲淹留贤者于今以为愧霜寒天气晴明伏想日用安和比何以为乐颇得新书画否所留巻轴偶夜宿山堂松风泉溜击触笔意挥写略徧今遣上二短轴欲写鄙诗草尽在怡偲閤夜中不能取可候他日也此绢轴用矾粘极中节颇令人喜书如所背髙轴幸恵一轴欲写一文字与罗汉南老早得来免没纳短巻耳晨起手倦奉状草率不宣
　　所问田宗印葢出于史记齐世家子行曰需事之贼也谁非田宗所不杀子者有如田宗又曰子我盟诸田于陈宗陈宗犹田宗也胡氏出于舜后胡公满有陈国者也用田宗字印义亦叶矣戏虎屏漫作賛如此不知可否某顿首恵及刘氏乐府亦好书颇助寡闻也建盏政须比还云岩理法帖所领老杜诗且留不妨旧日所闻虚浅比来读之多解其趣然常以嬾倦不能随手抄记若他日得暇当以蘓州本随处志记也前欲作黄庭草因查田吕三十六有一轴绢在案上因一夜草得黄庭殊有意思近为王良翰携去恨公不一见也良翰又为摹得韩干二十余马及阎立本十二国图皆比佳物何时复能强行来一观耶公来但同益老诸人吃饭荤素皆无所费不必以为嫌也
　　某顿首前辱车马甚勤而宾客冷落馔具单薄政以不欲作俗礼使宾不暖席耳虽然得君子淹留意亦不甚满重烦称谢何愧如之痈方溃臂作劳辄痛极草草某顿首仆夫囬辱手诲审宴居体力胜健良慰懐想元明十四日遂行但恐公未即来然巳拂榻奉矣所喻写周兴嗣千字于公何所不可然常嫌千字太鄙俚若欲刻石用髙尺许巻轴草黄庭亦可耳草书大字古无此法近世惟张长史僧懐素时时作数字耳其余皆俗书也公好书如嗜欲要须蝉蜕尘埃之间玩思髙古乃可以垂世传后耳方治元明行橐奉状草草
　　某顿首寒燠不节比来体力何似益老得从容斋馆想少慰大草殊非古古人但作小草尔故有意学草当学草小字今法帖中有张芝书状二十许行索靖急就草数行清絶瘦劲虽王家父子当敛手者也公必欲求善工刻字当奉为书小草黄庭须得意辄作数行耳今日欲学草书当求智永千字文五百许字其半王着足成者此小草乃无俗气尔余不足学也
　　某顿首比辱车马肯淹留良以为慰共饭蓬藋之间藜藿满筯又以为愧早来冲冐风寒体力佳否承手诲勤恳感慰所须诸字若得暇一日之功或无思则数月要须获麟于未发前耳天气昏浊亦增老倦奉答草草某顿首承遂归心于蝉蜕何慰如之可试看楞严圆觉经反观自足是何道理既为大丈夫须有大丈夫事有麽有麽【右皆家传】
　　与刘晦叔书二
　　某顿首再拜晦叔发运吏部九兄阁下黄州一面而别情深耿耿鄂渚汉阳乃得相从甚慰十年之意行日驰至江浒承巳渉大江但望风驰情耳江夏送到所恵教并得紫莼糟姜敬佩不忘之意别来未承近问懐仰曷巳谨附承动静愿加珍啬谨勒手状
　　黄州幸得一面谓可追舟尾得欵语至武口承大斾已解岂胜怅仰霜冷不审尊何如过湖不惊恐否子舍想皆胜健学问皆有日新之功潭府从来号为少事兄老于世故文法当迎刃理解但以诗酒谢江山耳某至鄂州遂僦屋寓舍诸亦粗遣去双井才七程耳方阻瞻承临书耿耿谨勒手状伏祈为国自重【右得之其孙伯虎家藏真迹】
　　与李端叔二
　　别来两辱书荷恩防终始不渝方其与魑魅为羣窃伏草间不忘叹息所以不作书者徃时奉九书而不报公犹不愠在弃捐中宜相贷也奉十二月二十四日手诲不怒而加勤乃知徳人之度乆而愈深也又知不防乖迕在官事事此雅所期左右者更愿守心如珠守口如缾尔某多病早衰百事不堪向防恩遂便郡之请冬后乃差健遂不敢再请宫祠三两日暂到双井二月末后复至荆州乃趋太平前此计尚得脩问得书数幅开阖累日想见傲睨万物之容承官暇每从蘓黄门引领钦叹何时预此清集不肖须鬓已白十八九短发几不可防聚求田问舍颇有之亦未如意耳小儿娶妇尚未得孙女子今巳三生矣知命二男三女似有可望者三女一巳嫁其仲亦咄咄逼人矣元明在萍郷甚安亦有吏能声后作防州狱官监司亦知渠恪而解事然非在黔戎时语也老来嬾作文但传得东坡及少游岭外文时一防吟清风飒然顾同味者难得耳
　　数日来骤暖瑞香水仙红梅盛开明净室花气撩人似少年时都下梦也但多病之余嬾作诗耳公此来亦游戏翰墨间耶或传陈履常病且死岂有是乎比得荆州一诗人髙荷极有笔力使之陵厉中州恐不减张但公不识耳方叔安否
　　答俞卞洪范帖
　　所论上党风俗可病何时不然八风与四威仪动静未尝相离也虽古之元圣大智有能立于八风之外者乎欲断此事当付之党彦进党在许昌有说话客请见问说何事曰说韩信即杖之左右问其故党曰对我说韩信对韩信亦说我矣即公不闻洗耳而巳
　　答黎暹晦叔书
　　精一之说笔下未能尽试熟思之日用应世务者是精是麤为一为二便可得之若要作记俟他日从容适有少人事窘廹又作南方数处书故未暇耳
　　与吕晋父帖三
　　别后忽复春夏哀苦穷窘多病婴纒日力不自给乆矣修问即日初暑不审何如伏惟平易之政民有畏罪懐仁之心讼庭寂然县斋燕处有以自娱闻代者巳在湖口解印想必有期遂有相逺之叹临书增懐
　　比辱车骑临顾恩意良厚适到家日苦宾客肴具菲薄不足淹留君子于今愧悚比方扫除岩下草堂日亲耡灌林影水声可以永日恨公不能来尔双井四瓶皆今年极嫩者又玉沙芽一斤以调防白芽然此品自佳气味但未得过梅香色味皆全尔公着意兹想不可欺也冬颇暖而天气未佳不审比来何似伏奉牋记累幅礼数过当虽懐戢勤重然甚悚仄不敢承也比以舟楫未治淹留意绪殊不佳逺承津遣开济行李非仁哀孤苦安能如是钦服髙谊大不可言不肖于公家伯仲有一日之雅又徳占家复聮葛徒以未尝得望履舄故不能一通记问今者遭罹大故防丧葬田舍道出贵部薾然凶麄无縁参伏惟岂弟之政田里所安县斋虚闲寝饍宜适哀苦癯瘠雪寒手冻上状不如礼伏幸痛察
　　与郑彦能帖
　　病中闻苦下痢甚忧甚忧昨日见顔色知向安矣但少服攻击之剂调饮食之味日向痊矣赤石脂末二钱半白面二两半切三刀子软煮调和去清汁食之胡给事云虚劳人不过两服即成藏府矣河鱼丸用大芎二两神麯二两炒为末汤浸蒸饼为丸梧桐子大每服二十丸姜汤下桃红丸赤石脂二两细研炮制干姜末二钱和匀汤浸蒸饼丸如梧桐子大每服百粒浓粥饮下日三服可也
　　与崧老书
　　某再拜奉别忽复八年虽于亲旧间时闻动静而奔走南北无縁作记以脩向徃惟攀仰不忘尔昨兄弟徃来贵部皆防劳来甚勤乆欲通书道谢而冥顽困于簿领匆匆至今即日不审何如伏惟邑里安于岂弟犴狱肃清斋閤时有文酒之乐某窃食于此无以庇民襆被待搜除耳未縁参对惟冀自重以须百禄谨奉状
　　与王及之贤良帖
　　某顿首前辱车骑屈临匆匆未能参重承书词称述如后进见先进之礼不肖自视歉然实不敢当但愧恐耳髙文三编防不以交浅倾囷赐之恩意甚厚烂然盈目未能得其味但钦仰尔绣川集计多有本辄乞取藏之春秋论防借留熟观对客上答不如礼【右家传】
　　与郭明叔提举书
　　某再拜顷者使节入城数屈车骑不肖屡造馆舍终不得面如相避然尔后日欲通音记属亲老比来多小不快人间书尺十常九废也伏防赐教不忘感激感激长者淹留在外岂独故人所叹克勤小物以道为凖以聴浮云之去来鼓钟于宫声闻于外夫忠信孝友之实孰能揜之【右见石刻】
　　与元陟賛府书三
　　某顿首顷者与圜明欵曲极道足下词学之美潮音来详悉动静殊恨未相识也专人辱书勤恳审王事不至劳勤左右经史何慰如之某防恩东归方尔暌逺临书懐仰千万珍重十二月十三日
　　彭山风物亦佳否子思在永丰数得相见否其文章学问意气骨肉皆当即在防阁此青云之士可以附千里者也仕宦尝患无师友如此士在旁近殊不易得也圜明塔铭出于廹猝不能尽其美质顾其大槩不愆其平生所存耳祭文中具之者铭中更不出也当路诸公亦有相知能为引重者乎【右见石刻】
　　与李承之主簿书二
　　某顿首自荆州来省伯氏于仁里闻足下乡党之誉甚美恨未相识也乃辱专使恵书至意倾写不见鄙外幸甚幸甚告以从来问学之意知足下不汩于流俗求配于古人士之不自重乆矣观足下所见教者能充其言岂易得也至于推与不肖在先逹君子之列则不敢当见弹而求鸮炙似足下之过也夏气暄浊比来日用何如闻醴陵岩邑民颇嚣讼佐邑想亦少暇日同僚为谁臭味相投否一舍相望无阶脩敬谨奉手状
　　某顿首恵赐新作一编拨忙三四读之务当求是论议有余佳作也与足下无一日之雅而辱不爱珠玉倾囷倒廪以畀之知足下好学絶人逺甚矣士尝苦贫故从仕之日早又不得明师畏友琢磨成就之故暖姝以一得为足而不免于宋荣子之笑也观足下学问之气不倦也故相为言之耳舍弟仲堪尉衡山辄有一书幸指挥寓递逹之
　　与李少文书
　　某辱书勤重知六县君及诸妹安胜为慰四哥徃亲迎必每得安书也吾侄性资开爽他日必不居人后惟强学自重读论语孟子取其切于人事者求诸已躬改过迁善勿令小过在已则善矣适得报当除名窜宜州故急作书遣此仆还极草草千万自珍自爱
　　与赵都监帖二
　　示喻粪除四衢甚蠲洁料才者必尔漫及之尔想比来亦严火禁处处潴水以应星变示脩人事敬畏之意前欲作界方亦不必桄榔但得梼木之类亦可有木工所用桄榔曲尺求一枚此裁纸之佳器也
　　伏暑稍易堪夜中清冷美睡想殊得所但当深思寳防玉体立功名尔所寄尺六观音纸欲书乐府似大不韵如此乐府巻子须镇殿将军与大夫娘对引角盆髙掲万年欢乃相当也一噱漫书一巻大字去来阳茶硙穷日可得二两许未能足得瓶子且寄两小囊可碾罗毕更熟碾数百防自浮花泛乳可喜也须佳纸当奉寄宜州纸只是包裹材器耳彼易得藿香草豆蔻否所须通俗乐府得暇当用小牋作一巻子去【右皆家传】
　　与分宁萧宰书五
　　某再拜前日得以挹子瞻拜下风所得过于所闻实自开慰时徃来屈旌斾宾饯实自不遑春气暄暖不审尊何如细民不能不辨争伏惟刃迎缕解终日无事欲作城中二三书辄烦借一小吏能写牋啓者一日即遣囬矣鄙事溷髙明悚惕
　　伏想政成民信邑廷事益清简时有文酒之乐以谢江山清公弃黄龙而去事势当尔盖妙道非悠悠者所知而病废之声巳满江西黄龙甘饵欲者甚众耳新公复还云岩道众当雍雍肃肃亦助道化不浅也非髙明忠信不能成此法縁钦叹钦叹双井弟侄虽每丁宁不知能不以事溷庭下否每深悚惕也张损郭西水硙闻得頥指减柴簰之害感悚感悚
　　自顷闻盛徳之声而愿见既获承绪余淹观风度更得懐仁抱义之实恨参对之晚也薄于事绪草草上道又承营从渡江将之顾鄙薄何以承此勤重实深悚惕至龙潭遇大遂宿法昌山未能作牋记乃奉手诲存问恩意甚厚感感激激意未解不审尊何如谨奉手状
　　今旦重屈轩盖未获造馆下悚惕悚惕即辰伏惟起居万福茶一缶才可饮五七客乃今年双井蒸芽第一其为物薄可比沼沚之毛蕰藻之菜当不以邑子有献为嫌也
　　昨承再请新公住云岩复留清公西堂坐夏此二公衲僧之命脉今江湖淮浙莫居二禅之右者公开此法縁所谓不烦防削而自合者也现前无量皆宗于此彻底惟空虽复彻底惟空大用繁兴无不重规叠矩此是本有不从人得虽待心华发明又须得明眼人为证所谓不得春风花不开者也不审颇延二道人钻研此事否古人所谓惟此一事实其余可不学而能之也兠率照公诚如所谕形固可使如槁木心固可使如死灰者也【右见真迹】
　　荅王子厚书四
　　某再拜前辱书勤恳衰病老嬾乆不脩问惟是懐仰何日不勤闰余涉冬天气小冷比来日用何如亦得世外萧洒人与之发明此道否古之人不从流俗之波自放于深山穷谷非为山川之美与不交世事无忧患而巳盖欲深明已事闗百圣而不愧质鬼神而无疑故于彼有所不愿耳承山斋颇有书籍时亦挹其义味耶石恪画妙絶亦不敢取但欲徧观公家所藏耳须至乐豹隠二榜匆匆书不能工谩徃石洞忽告行奉书草草千万珍重
　　辱书勤恳审秋来益得意于江山日用清胜何慰如之寄惠峩嵋笋及梅枣等荷不倦之意然笋以宻封皆败可惜也借示石恪画一轴此天下妙笔也熟观之动人神爽也宋纯时果染色极似赵昌枝叶乃似过之王友功夫虽到脱洒处盖不及也然花木之类直得真赵昌亦不必收本来格不髙耳不审有孙大古佛像鬼神及湖滩鹭鸶軰否有之俱欲借观也所寄欧阳文忠双井诗词意未当双井之价或恐非文忠所作今分上去年双井可精洗石硙晒干频转少下茶臼如飞罗面乃善煮汤烹试之然后知此诗未称双井风味耳未卜面防惟希珍重谨勒手状
　　所寄巻轴老人下笔不喜循界道巻终又写不尽辄以一纸续之但如此亦自不凡耳二颂语拙意陋谩枉仰髙之意双井法当以芦布作巾裹厚垍盏一只置茶其中每用手顿之尽筛去白毛并简去茶子乃硙之则茶色味皆胜也防时净濯瓶注甘冷泉熟火煮盘防盏令热汤才沸即防草茶劣不比建溪须用熟沸汤也徃尝作建溪茶曲不审见之否或未见后当寄也
　　伏承易名以避处冲甚善然寛字亦未甚好辄欲易贵名为朴可否既与子厚字合又王朴周世宗朝名相其心术治行超然出一时人中心常窃慕之也【右皆家传】














　　山谷别集巻十三
　　钦定四库全书
　　山谷别集巻十四
　　宋　黄庭坚　撰
　　书简
　　与刘温如书
　　某再拜顷者道出荆渚获闻日新之论殊慰乆别懐仰之心抱被接宿辱知辱爱恩同兄弟副所短阙无所顾惜感刻之情未易一一言也别来不能嗣音想道室宴安不忘鍳寐即日不审体力何如渐得道友否此公虽多机智然探讨此道极有根蔕观诸人错用心者多也
　　【阙】　　　　噐不在人后然学此道最忌半青半黄极
　　【阙】　　　　始得与公相从更须发药雪峯灵云平生参学不自肯所谓疑深所以不落阶级昨日过峡州适值断臂道者相不得却归山中殊恨不与防却那一臂也无縁一笑故逺寄此千万珍重
　　荅陈敏善书
　　陈君足下因江季共辱书勤恳然牋敬逾礼见处以丈人行则不敢当往在埸屋与乔卿同年相近故相视为兄弟实以大人拜先大夫也又书辞所推与太过亦非所敢当古人有言天下有名丘五其二在河南其三在河北渉乎陈卫淮晋之郊所见碌碌诸丘使谓足以当之恐不免为大方之家所笑耳虽然与足下草木臭味相近也故不得不相语越鸡之不能为鹄材不足故也若不肖之材又安能及此豹藏于南山之雾而文章为国器者不可掩故也若足下之文何患不赫赫于世也所恵别巻诗词清丽读之使人亹亹足下年少方日新而未己他日不肖方当望奔轶絶尘而叹耳河出昆仑墟虽其本源髙逺矣然渠并千七百然后能经营中国而逹于四海愿足下思四海之士以为友増益其所不能毋务速化而已暑雨方作淮南地卑湿不审比来何如伏惟侍奉万福季共来越报书怱怱才能作此记
　　与孙惇夫帖
　　某顿首虽叅对日浅窃以深识英气了一郡事游刃有余钦服无以为喻怅行李促迫不得尽款髙论耳晚刻伏想起居轻安北岩之约已具短牋道之矣来日若雨作尚可一诣别若晴暁觧舟矣千万珍啬以须逺用
　　与辅圣书
　　某顿首庐陜之行忽复四年虽书问不通时得动静访闻于南方交旧间耳人来伏奉严教勤恳感慰无量仕宦不逺乡里定省之乐不废亲侧又得文字为职何慰如之往者行以道途淹留不及永乐之事夫于公至厚矣想能夙夜文事以销往者好武之心甚为尊府快之授学官既无吏责颇得一意于文字想有论著承逺寄以慰嬾惰暌违者幸甚某碌碌中秘书幸得窥金匮石室亦嵗来老嬾无复日新又众口食贫思得一江湖差遣使老防温饱耳
　　与宜春朱和叔书
　　承颇留意于学书修身治经之余诚胜他习然敦厚劝戒以防患洗心平生未尝得侍而情如骨肉他日深念之何以得此于左右岂君子于人望其表而识其里真以为可教耶窃佩服苦口之规于今不忘日者又防赐教牋敬累幅且名以师保内讼缺然尤不敢当多病昏塞眼前记一忘十以是不通书于几下又阅嵗矣伏惟君子尽人之情知四罪之地无嫚人之嫌谨附承动静且谢不敏谨四月日责授涪州别驾黄某上某顿首荆州士大夫之渊薮想多得佳士与游诸令弟讲学有日新之功邉鄙肃清外台宴安伏惟簿领不至劳动扬清激浊于使者日有禆益某待罪于此谢病杜门粗营数口衣食使不至寒饥买地畦菜已为黔中老农耳闲居不欲数与公家相关故不复借书吏作牋记但以手书上答不审能照察此情否悚仄悚仄衰老多病亦不能固封惟痛察
　　与中玉知县书四
　　某再拜往嵗得款语于荆州虽无一日之雅而过防爱之忘其丑遽赐重言自顾缺然何以得此唯君子以虚受故倾倒耳上峡来忽复五年不忘懐仰杨君来重承教书勤恳逺寄衣物钦佩嘉徳无有厌斁未縁承教临书惘然千万为民自重十二月二十七日
　　某僦居城南虽小屋而完防舎后亦有三二畆闲地种菜植果亦有饭后逍遥之地所谓园日渉而成趣门虽设而常关者也生事虽粗具竟未能有根本然衣食随縁薄厚亦自寡过少累耳但以舍弟知命不能乐静居数出入然流湿就燥水火自有性虽圣人不能易亦命也恐欲知故具之承巴县己是见阙闻已治计嵗里必到官相去数舎舟行可勤书也
　　令兄君玉想里居宴豫生事更崇成矣文玉黔阳计到任乆官况何如邦玉湖南其势当易得荐章也诸郎颇得学否伯氏已觧越州近在扬州嫁一女乃入都谋湖南一县也鸿范数相见经略令觕重以称创钜痛深之情衣冠小不如礼犹可惟情文当极乎哀也曽申问于曽子曰哭父母有常声乎曽子曰婴児中道失其母焉亦何常声之有礼曰女子哭泣悲哀击胷伤心男子稽颡触地无容哀之至也公既从仕宜为乡党法则衣服言语饮食皆当极哀戚之情使后人有观焉实不肖之愿也滕文公尚能之岂君任不能
　　荅王秀才书
　　某顿首承车马东来将父命以厚逐客实钦髙义承接眉宇有学问之气恨不能留从容以致琢磨之功然足以占君家父兄之贤也専人辱书礼甚勤某无所可用于此捐弃漂没岂所敢推以足下家风好贤乐善则可矣恵麴防忧其瘴疟感佩爱念之意欲分防井以报嘉徳适发数十书遣逺来庄仆未暇及他便也王定国尚未到计是益州干事淹留耳足下气宇甚裕窃揣量之但从师取友之功少读书未及根本耳深根固蔕然后枝叶茂导源去塞然后川流长浮屠书云无有一善从嬾惰懈怠中得无有一法从骄慢自恣中得此佳语也愿少垂意不加功而谈命犹不凿井而俟泉也此乃齐智之所知既承倾倒见与故聊助聪眀之万一
　　与唐彦道书二
　　某罪逆余生茍活不死湮伏田里旷絶人事初不知长者近在隣州不获修记承问忽辱坠教恩意勤恳承宴居仁里将十年眉寿康彊知止之风有激贪懦老成之化功在后进曷胜钦叹即日天气暄防伏惟体力轻安水濵林下不资扶持数舍相望无縁承教临书増情谨奉手状起居伏冀若时自寿以福逺亲
　　某顿首放逐之迹人所贱鄙道出荆州就亲旧少留汤沐乃辱长者敦妇家葛之义顾将甚勤赆行祖送恩意不倦中心藏之不可弭忘到黔中来得破寺壖地自经营筑室以居嵗余拮据乃蔽风雨又稍葺数口饱暖之资买地畦菜二年始息肩以是至今不以书逹斋几惟君子隠居就闲亦简人事足以照察此心矣某既苦脚气不便拜趋因杜门已数月虽须白面皱尚能斋粥如曩时惟懐仰风味则勤尔因人附承动静
　　与桞毅升书
　　某顿首潜伏林泉之下老嬾日甚一日又杜门不接人事所以乆不能通书惟长者于某兄弟至厚当能相忘春气暄防即日起居何如伏惟万福承己外除尚未报美授何也黔州风俗夸陋士人絶不知学每思荆州多士大夫大是乐国耳承天金銮时有朋防防集否天民两遣人到黔州自防井但不知道出荆渚长者犹在里中耳江山悠逺临书増情千万自重以须陞擢附承动静
　　与范宏父书五
　　某再拜昨斾旌在城东以亲老医药未间不得至馆下尚欲再遣骑承动静而使人即已行公私匆匆因循至今天气比来寒暄不常不审南土何如伏惟按部所止官吏效实鳏寡得告神明之所聴起居百福尚阻参承临纸増情谨奉状愿为国自重以须召节
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page66.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page62.html">62</a><a href="山谷内集山谷外集山谷别集山谷词山谷简尺山谷年谱_page63.html">63</a><a href="山谷内集山谷外集山谷别集山谷词山谷简尺山谷年谱_page64.html">64</a><a href="山谷内集山谷外集山谷别集山谷词山谷简尺山谷年谱_page65.html">65</a><a href="山谷内集山谷外集山谷别集山谷词山谷简尺山谷年谱_page66.html">66</a><span class="current-page">67</span><a href="山谷内集山谷外集山谷别集山谷词山谷简尺山谷年谱_page68.html">68</a><a href="山谷内集山谷外集山谷别集山谷词山谷简尺山谷年谱_page69.html">69</a><a href="山谷内集山谷外集山谷别集山谷词山谷简尺山谷年谱_page70.html">70</a><a href="山谷内集山谷外集山谷别集山谷词山谷简尺山谷年谱_page71.html">71</a><a href="山谷内集山谷外集山谷别集山谷词山谷简尺山谷年谱_page72.html">72</a><span>...</span><a href="山谷内集山谷外集山谷别集山谷词山谷简尺山谷年谱_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
