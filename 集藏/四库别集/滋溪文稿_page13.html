<!DOCTYPE html>
<html>
<head>
    <meta charset="UTF-8">
    <title>滋溪文稿 - 第 13 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滋溪文稿 - 第 13 页/共 29 页</h1>
    <div class="content">　　碑志十 

　　○碑志十 

　　高邑李氏先德碑铭 
　　杨氏东茔碑铭 
　　宁晋张氏先茔碑铭 
　　真定杜氏先德碑铭 
　　元故赠亚中大夫东平路总管李府君神道碑 
　　元故广宁路总管致仕礼部尚书李公墓碑铭 

　　△高邑李氏先德碑铭 

　　至顺二年春，兵部侍郎李公思明擢太禧院断事官。是冬，迁户部尚书。明年，拜陕西行台治书侍御史。元统元年，调江西道廉访使。二年，召为工部尚书。又除大都路总管。岁余，拜中奉大夫、江浙行省参知政事。于是推恩褒封先世，大父翰林直学士、亚中大夫讳平加赠嘉议大夫、礼部尚书、上轻车都尉、陇西郡侯，考嘉议大夫、礼部尚书毅加赠中奉大夫、河南江北等处行中书省参知政事、护军、陇西郡公，祖母宋氏，母陇西郡君王氏，并追封陇西郡夫人。公得告北归，谓郡人苏天爵曰：「思明少读孔氏书，起家试吏，列官台、省，致位光显。鸿恩褒命，施及考、祖，思明何有焉。今将树碑先墓，以彰朝廷之宠光，以表先世之潜德，子其为我铭之。」
　　谨按，李氏其先太原人。公之曾祖府君讳成，金季避兵入赵之临城山中，生四子，长即郡侯，次曰鹏，曰弘，曰荣，艰难鞠育，皆克有成。府君既卒，兵复至，各逃难解散。弘、荣被俘，郡侯物色百至，卒不能得。后闻弘、荣俘云、朔间，复往求之，竟出钱赎还。中统初元，中土已定，乃自临城迁居高邑，因着兵籍，遂葬府君于县之新丰乡营村原。顷之，有诏调兵戍襄，谋伐宋，郡侯亦在遣中。宋亡始归，而弘、荣别占民版。先是勑「凡民已着兵籍别入民版者罪之」，或劝当诉于官，郡侯不可，曰：「为兵虽劳，宁独任之，忍令吾弟罹于罪乎！」至元十四年卒，年八十六。二子，长曰：讷，次即郡侯公。事母以孝闻，治家俭勤，宗族雍睦。公仕于朝，欲迎养，不许，曰：「吾不忍离乡井丘陇也。」公既贵显，未尝喜见于色，惟教以清慎持身，忠实事上。春秋既高，益自谦恭，里人咸化其德。郡邑牧宰岁时存问，必造其庐，曾无一事干焉。泰定四年卒，年七十二。鹏二子：曰旺，曰琪。弘四子：曰威，曰辉，曰某，曰某。讷之子二：曰信，曰德。郡公之子二：长即公也，次曰思敬。公之子二：曰庸，曰让，俱补国子员。思敬之子二：曰允，曰权。允补宗仁卫译掾。
　　公初由丞相西曹掾为寿福院都事，历府正司典簿、工部主事、大都留守司都事、山北宪司经历、户部主事、河南行省员外郎、陕西行台都事、刑部员外郎、御史台都事、辽阳行省郎中、山北道廉访副使，遂为兵部侍郎。公为人质实自信，未尝矜智饰名，居官临事，毅然有守。其为山北经历也，先时有诬告大 【 「大」原作「天」，据徐刻本改。按山北辽东道廉访司所属有大宁路。】 宁路官不法者，逮系三十余人，久之狱不能具，宪长傅致其罪。公至，阅其狱辞，不可而止。泰定间，丞相倒剌沙当国，其党与有坐贪墨者。时车驾在上京，公以都事往奏其事，丞相怒，欲沮之万方。中书参政杨庭玉亦以官市锦受赇事觉，词连丞相壻大都路治中某，丞相请令台、省、宗正鞠之。台臣以为世祖立制，官吏贪墨者唯令台宪劾治，今曰与省、宗正共之，是违祖宗旧制也。上请者七，不报。公辞归京师，台臣复闻，始可其请。庭玉等欵伏，当治其罪。丞相急奏贷之，弗及，于是益怒。会御史封章言：「天下水旱，贫民流徙，皆枢机之臣不能调变赞襄所致。」丞相取其封章入言：曩者柏柱 【 「柏」原作「相」，据李氏钞本改。柏柱又作拜住，元史有传。】 铁失言论异同，构成国祸。今御史诬诋大臣，惑乱朝政，当置狱鞠问。」乃矫敕令诸生省、院、宗正杂治，中丞、侍御史皆下狱。及无所得，遂以台臣损益御史封章奏闻为罪。公曰：「是皆某等之责，台臣无与也。」辞气奋激，众皆耸听。倒剌沙屡奏诛之，赖天子知其无罪，不允。复自请为御史大夫，奏释其事。公退归田里，泊然不以介意。丁内外艰，治丧以礼，由是声名益着。朝廷连拔用之，其在户、工二曹，力能正其钱谷滥出者乎。 【 此句各本均同，疑有误。】 
　　呜呼，祖考积累于其先，公承于其后，硕大显融，为时闻人，是宜有铭，以表见于后世。铭曰：
　　李氏徂迁，肇自太原。畜其善庆，以贻后昆。维兹后昆，益大以显。乃本厥初，流泽日远。于皇建官，式放汉、唐。中书宪台，纲纪四方。公才而贤，扬中历外。细不必陈，当录其大。在昔泰定，有臣擅政。虐焰烁天，百僚震悚。公于是时，执宪在庭。风采冽冽，奸谀是惩。彼骋其威，我励其操。若金弗渝，如木不挠。退安田里，华问弥彰。帝嘉其直，登用日光。尚笃其先，玺书褒赉。匪徒褒之，用劝有位。自昔人臣，显亲为孝。数备礼登，以有先庙。维今之制，树碑新阡。铭诗孔昭，百世其延。

　　△杨氏东茔碑铭 

　　杨氏为着姓旧矣，其家真定由束鹿徙。推本世次，鹿城翁某生总管成，总管生严斋君义，严斋生从仕郎、灵寿县尹昌荣，县尹生应奉翰林文字、承事郎、同知制诰兼国史院编修官俊民，凡五世。元统二年夏，县尹遣人持先世事状谒铭于天爵曰：「吾家葬真定郡城东秦家里。先考不幸客死江淮，先妣无恙时，尝曰：『杨氏茔域弗广，礼当别兆，第祖宗神灵安此殆且百年，未易改卜。汝父初配已葬兆域，吾老，汝其别为我茔葬郡城西栢堂原。』今将卜葬先妣，念先世坟墓尚无文字以表其潜德，敢请。」天爵少与俊民同门学，今又同执笔太史，郎闾故家遗事固所喜闻而乐道也。
　　谨按，鹿城翁为人孝谨慈祥，金季播迁南踰河，以先陇暌隔，岁时不克展省，遇祖考忌辰，悲哭弥日，因号鹿城，以示不忘乡井。平居无疾言遽色，盖温然驯行君子也。年八十余而卒。总管字道原，早岁嗜学，有志事功。值时多艰，抱器弗售。岁壬辰，北渡河，侨家真定。郡新刳于兵，民无屋宇，乃寓僧舍。亲终，悉力以营冢圹，手桓松栢，孝闻远迩。岁丁巳，遂占户版，隶刘元帅织局。时官制未备，元帅廉君有守，因命董匠众，称总管。君分功授法，岁献其程，已而朝廷所设官至，君退就匠列，织组谋画，众咸咨焉。殖家清俭，童奴年出四十，悉皆良之，曰：「均人也，独可久役乎！」春秋既高，命构崇屋，绘孔子、老子像祠之，间集幽人，诵说道义，以佚老焉。卒以至元八年三月，年七十三。其配尚氏、李氏、王氏，俱开封人。尚氏没于兵，李氏卒年四十一，王氏卒年八十五。生五男子：曰和，曰元，曰义，曰律，曰某。
　　和字和甫，性好简静，知与世不偶，克然自乐以终其身。大德八年八月卒，年七十七，配任氏。生子三人：珍、定、用。元字符甫，倜戃不覊。闻江南佳山水，輙徃游观。至元二十五年六月，行次江州卒，年五十五，藳殡彭蠡湖侧。配王氏。义字义甫，严斋君也。丰姿雄伟，弱不好弄，寡言笑。长入乡校，师友异之。母既早世，奉继母以孝，事兄尤笃，里徭门役，已独任之。治家严栗，闺门肃然。凡与人交，始卒一敬，曰：「欢狎者，交纪之媒也。」尝遇相者，戒君不可远出，出则事叵测也。及兄讣至，即日成行。或以相者言止之，君曰：「兄亡不奔赴，可乎？」至则兄墓已沦于水，君居踰时，哀恸无已。乡人见而怜之，援君同归。过淮易舟，君以舟弊，别僦一舟，而乡人差在前，讶其后，讯之，莫知所在，至元二十六年二月也。年五十五。相者之言果验。县尹徒跣 【 「跣」原作「既」，据李氏钞本改。】 奔涉江湖，冲冒风涛，物色百至，竟不能获。久之，作木主即淮滨迎神以归。
　　君初配王氏，前卒；继室张氏，有贤行。生男四人：全、昌荣、显允、德秀。孙男十人：逸民、殷民、及民、献民、怀民、中民、信民、黎民、斯民，其一俊民也，皆读书业儒。俊民登至顺元年进士第，知名于时。铭曰：
　　燕南赵北，有城峩峩。上峙恒岳，下瞰滹沱。山川炳灵，将相焉出，亦有清门，世业儒术。敦行孝友，蕴德于身。身焉弗彰，焘及后昆。有美孝孙，溢于翰墨。射策王廷，思报皇国。昔在炎汉，杨世显融。雄为巨儒，震官三公。天懋其功，克衍厥后。衣冠相承，嗣有贤冑。真定之宗，来胤日隆。顾瞻东原，封树是崇。维古公侯，必复其始。碑以表阡，匪荜桑梓。

　　△宁晋张氏先茔碑铭 

　　昔至元中，宁晋有名公伟人，故按察使王公忱、参知政事王公椅、廉访使荆公幼纪、宣慰使陈公佑及其弟御史中丞天祥，皆以风节材猷声振当世，天下想闻风采。况居同里闬、世通婚姻、覩其流风遗俗者欤！太中大夫、顺德路总管张侯世家是邑，间来请曰：「公爵非材，承先世余泽及乡党耆旧之训，粗有树立。由枢密、丞相掾官工部主事，历行陕西省员外郎、储政司议、中书左司都事、工户两部郎中、佥山南廉访司事、行河南省郎中、监察御史、都漕运使，改牧顺德。推恩褒赠祖考，将刻石先墓，以彰朝廷之恩渥，以为乡井之光华。子其铭之。」
　　按，张氏初由临城徙兆宁晋金符乡井台里。候之高祖府君某值金人南徙，河朔盗起，偕里人避崛室中。盗索出之，历问何有，众不能对，杀之。府君遗盗藏衣一箧，遂独得生。配郝氏。一子曰林，值天兵入中原，率众来归。岁乙未，着籍民版。配王氏，庆源军节度副使玉之女弟，按察使忱之姑也。一子曰山。植家俭勤，见僮仆弃粟于地，必俛拾之曰：「农人终岁劳苦，汝何不念之乎！」大德十一年五月卒，年八十五，赠中顺大夫、礼部侍郎、上骑都尉、清河郡伯，配姜氏，封清河郡君。一子曰善，读书业儒，不事进取，奉亲教子，克孝且严。积粟于家，赈施乡邻之贫者。里有恶少，独畏其行而不敢犯。初封从仕郎，卒赠奉议大夫、知赵州，进朝列大夫、同知真定总管府事，加赠翰林直学士、亚中大夫、轻车都尉、清河郡侯。至治三年十月卒，年七十九。配刘氏，累封清河郡夫人。生子四人：公弼，公宪，公佐，季即侯也。
　　始官工部，董修大内文武楼、诸侯王邸、白海柳林行殿，材用减省而坚完可久。泰定间，京畿雨水，关、陕大旱，民皆告饥。侯承诏赈之，所活无算。至顺初，都事左司。时相请给西域贾胡中宝钞若干万定，侯曰：「空府库以私党类，明诏所以诛奸臣也。今复欲效尤耶！」太史上言：「国有禁忌，四年不当兴土功。」时中书方请为左相起甲第，侯复官工部，独曰：「民间营建尚卜吉日，矧咎征在国家，臣子忍为之乎！」佥宪山南，斥豪民之武断乡曲者。及拜御史，从畋柳林，久未还宫。即拜疏言：「圣躬栉风沐雨，当以宗庙社稷为念。」遂命罢猎。顺德方旱，侯下车即雨，岁则大熟。
　　公弼之子二：曰珪，国子员；曰瑁公佐之子二：曰璟；曰璞，都水奏差。侯之子二：曰琏，国子庙学管勾；曰琦。女孙适真定路司狱王德、工部奏差苏良臣、司农司管勾邓宗禹、中书省宣使王蒙。蒙即参政椅之孙也。独公宪早亡，其子亦夭。妻刘氏守节自誓，年踰六十，有司登名于朝，旌其门曰贞妇云。
　　赵属邑七，宁晋最下，衣冠卿士接武明时表率风厉其人者多矣。张氏累世不显，至侯始大，闺门之中，亦贞顺有礼。表而铭之，岂第为一乡劝哉。铭曰：
　　太行之东，大陆既作。列为郡邑，民物旁礴。皇有中夏，稽古建官。至元隆盛，聿多贤材。蕞尔宁晋，故家遗俗。风动丕应，善斯可续。侃侃张侯，学传父师。克奋材能，以究厥施。民无恒性，习俗日下。树以风声，不善者化。汉有王烈，行义孔彰。乡名君子，邦家之光。自昔有国，贤材是进。表率之机，惟祗惟慎。咨尔张侯，克绍前闻。来者具起，尚观斯文。

　　△真定杜氏先德碑铭 

　　至正纪元春二月，太中大夫、广平路总管杜侯均以祖考封爵请于朝。踰月制下，祖信赠中顺大夫、中山知府、上骑都尉、京兆郡伯，考瑶赠太中大夫、顺德路总管、轻车都尉、京兆郡侯。侯将树石表于茔兆，乃录先世所藏故国誓书谱谍传志属天爵为之铭。
　　维杜氏世家真定，故宋昭宪太后之族。建炎初，宗人南徙，有留居柘城者曰宴之。宴之生绎，绎生思义，思义以材武为万夫长。金亡，北踰河至临洺镇，卒焉。夫人李氏挈其二子归真定，长即中山府君，为人笃实不欺。河朔既平，治生益裕。每因事导人于善，乡邻化其德。至元九年六月卒，享年六十有一。其配京兆郡君李氏，元贞元年八月卒，享年七十有六。子男四人，仲即顺德府君。丰姿高爽，所交皆一时名流。性喜施与，人有缓急，赴之唯恐后。其才长于理财，不卑小官，历监中山、济州、广平、清江税，民不苛扰，而额亦溢。将老以承务郎、右八作司提举致仕，享年七十有三，至治三年十二月卒。其配京兆郡夫人贾氏，享年七十有九，天历二年七月卒。子男均也。女适承直郎、德兴县尹李权。孙男寿，国子员。曾孙枢、楷、桢。中山府君之弟静二子：曰珍、曰万。顺德府君之兄曰琼；弟曰瑛，临水铁冶管勾；曰琮。仕之显者，侯也。
　　侯以葛城县尹擢丞相东曹掾，转太府、利用两监经历。廷议以广东海舶病民，命侯罢之，悉收舶货入官，一毫无所私。改承德郎、万亿绮源库副提举，迁奉直大夫、滦州知州。政教修理，人怀其惠。升中顺大夫、岭北行省左右司都事，佐其省臣分给边民钱谷。郯王嘉之，与以名马。进拜广平路总管。
　　侯之远祖讳蕴，蕴生琬，琬生爽，爽仕周为宣徽南院使。五子：审琦、审玉、审琼、审肇、审进，女归宣祖，是为昭宪太后。后既贵，赠蕴太保，琬太傅，爽封阴平郡王，寻加太师。其后蕴累赠太傅，封平原王：琬太尉、西河王，爽中书令。仍以爽有佐命功，俾从祀景灵宫，又赐誓书护其家。审琦仕后唐为义军指挥使，子彦超西京作坊使。审玉蚤卒，赠中书令。审琼富州刺史，赠太师、中书令，谥恭僖。子彦圭，饶州刺史，赠太师、中书令。彦圭子守元，梧州刺史。审肇，左武卫上将军、检校左仆射，赠太傅、昭信军节度使，谥温肃。子彦遵，南作坊使。审进，保义军节度使，累加太师、开府仪同三司，赠中书令，谥忠惠，追封京兆郡王。子彦钧、彦彬。彦钧密州观察使，赠安化军节度使。子赞文，供奉官；赞宁，殿直。孙宗寿，三班奉职。
　　初平原、西河两王葬真定东南临济原，石仪皆具。至恭禧公陪葬安陵，温肃公赐第京师，子孙徙家开封，请以昭宪故第度僧居之。勑名临济禅院，寻改奉慈，蠲其税役，俾守坟墓。久之，滹沱大水，墓皆沦没。元符二年，平原王裔孙常由吏部侍郎知成德军，访求茔域，得仆碑翁仲于临济沙中而封殖之。金天会八年，阴平王五世孙通直郎、权莱州军州事钦兵后购得王之遗像，复修家谱，分遗宗人藏焉。自后临济屡有河患，先墓遂失其处。国初中山府君改卜茔兆于真定西北三家原。
　　呜呼，后唐至今四百余年，凡三易代，衣冠遗裔泯灭无闻，而杜氏独能传绪若此。天爵昔列词林，获观宋史，称：杜氏世以积善闻乡里，阴平王所至，民立生祠。昭宪遗言以，天下务重不可暇逸，四海至广当立长君。兹其庆泽深厚，诒谋晏宁，而其家赖之能久远欤。故谨为之铭曰：
　　惟杜受氏，陶唐其始。汉、周延年，徙家西京。再世孰宪，益弘厥声，畿魏仆射，弼齐卫尉。云仍祁祁，接武元魏。三世持节，嗣守常山。遗爱在民，有若世官。平原西河，盖其华冑。女辅宋室，丕正传授。积善之庆，乡闾允闻。四世王封，泽流子孙。浚都陵夷，衣冠孰在。阴平遗苗，及今益大。出赞省幕，归领郡符。人思其惠，王善其谟。宠命褒章，贲及祖祢。德泽渊渊，方来无止。归视其家，故牒犹存。惟昔先世，簪绂盈门。爰树封碑，以表世德。滹沱安流，永卫封殖。

　　△元故赠亚中大夫东平路总管李府君神道碑 

　　亚中大夫、彰德路总管李侯来请曰：「伯敬早承先训，粗有树立。践扬中外，官第三品。朝夕恒以不克显亲扬名为惧。今圣泽汪濊，赠典光华。先考府君既锡宠章，焚黄告于墓次。然神道之石犹未有刻，惟执事幸赐之铭，则府君孝德懿行，庶可以垂示于后世矣。」
　　按府君讳注，字才卿。少奇伟有志节，甫冠，游京师。适裕皇正位储宫，世庙命选故家子以备宿卫，府君以才敏在选中。出入搜畋，无不从行。至元十年，裕皇始授册宝，而左右之人多以年劳得官。久之，大司农臣请于京畿之南新城、定兴之境建立屯田，分命中原及江、淮军士树艺五谷，以实军储。制可。于是置总管府以莅之，分立诸署以治其事。比及三年，垦田若干万顷，而仓庾委积如坻如京矣。府君由宿卫为万盈署令，在官数年，治效居多。会留守叚贞奏立虎贲卫以掌屯田，而总管府诸署皆罢，府君于时方强仕也，以母年高，輙家居不出，躬奉事之，甘旨滫瀡，克尽孝养。母几九十，以天年终，丧葬如礼，孝行闻乎郡国。而侯时已入官，府君益不肯仕。又十余年，以疾卒于家，享年六十有五，至大元年正月八日也。
　　娶杨氏，易州太守某之女，有贤行，前府君二年大德十年三月十五日卒，享年六十有三。子男二人：长则伯敬，次伯显。女一人，适棣州管民提领张某。孙男曰某。女长适承务郎、南阳府判官崔括，次适史楫。府君初赠奉训大夫、同知中山府事、飞骑尉、新城县男，加赠亚中大夫、东平路总管、轻车都尉、陇西郡侯，杨氏累封陇西郡夫人。
　　府君曾祖考讳忠，仕金知黎阳县。祖考讳璋，兴定中以骁勇擢水军万户，佐高阳公张甫守信安，屡出奇兵战燕、赵之野。金亡，始殒其身。考讳天佑，初以父死国事，隐于易之西山。事定，出谒万户张忠武王柔。忠武器其材，导之入觐，命为新城县尹。时天下初定，披荆棘，立宫府，筑居室以招流亡，辟田野以务稼穑，布政以养民，兴学以训士。居官十有三年而终，民怀思之不忘。赠中顺大夫、中山知府、上骑都尉、陇西郡伯。配张氏，封陇西郡君。
　　侯元贞初宿卫内廷，久之，中书奏为尚乘寺属，历太史院经历、储祥都事。外补则为同知慈利州事、建康路总管府判官、知卫辉之淇州，又知保定之安州，遂迁彰德总管。淇州之政，民尤称之。方泰定乙丑，河北大水无麦禾，民无以为食。侯首捐俸以倡，富人共为出粟，得二千余石，分给贫民，以是民无死徙者。明年夏，大蝗，淇之西北乡有蝗生焉。侯斋沭祷于浮山八蜡祠，至暮有羣鸦飞集，食蝗皆尽，郡人神之。又明年，河朔大旱，侯祷于灵山龙祠者七，每祷輙雨，岁用丰稔。民有诉弟殴己者，同列欲置于理。侯曰：「是某等不能敷宣教化所致。」召而谕之曰：「汝兄弟之身俱父母之遗体，柰何以小忿伤父母之遗体乎！」其弟感涕，友爱如初。雷氏女讼邻女詈己，侯令里长谕之曰：「邺下风俗不可长也。」郡有豪民为猾恶以乱吏治，侯痛绳以法，或改行为善。侯清慎有守，年六十余即致仕而归。少尝接见先朝故老，诵其言行甚习，盖温然循行君子也。
　　维李氏涿州范阳人，后徙雄之新城。自陇西郡伯以上葬县东南归信乡柳林庄，府君始葬其母陇西郡君于县北嘉禾乡板筑里，遵遗命也，而府君亦从葬焉。呜呼，昔者贞佑之变，金人南播，兵燹之余，中国衣冠旧族存者无几。而新城李氏祖孙相继百五十年，宦学不绝，非积善累行之久，能至是欤！铭曰：
　　猗欤府君，允为吉士。生际明时，胡不禄仕。归休于家，事母孝恭。晨昏甘旨，罔有不供。母终天年，丧祭以礼。乡人嗟咨，咸曰孝子。燕赵之野，有川有阿。士生其间，慷慨悲歌。世代既迁，风俗斯易。王化熙熙，乐我圣治。维昔李氏，进长万夫。骁勇桓桓，徇国捐躯。温温府君，克奉其母。忠孝一门，辉映今古。国有恤典，锡兹侯封。墓门之南，有石穹崇。爰勤是诗，式表懿行。惟尔子孙，尚嗣其庆。

　　△元故广宁路总管致仕礼部尚书李公墓碑铭 

　　李氏由燕之霸州寓家河间，今居京师三世矣。公讳羽，字翼之。大德中，从事省曹，擢户部掾，转掾宣徽，就除架阁库管勾，阶承务郎。久之，调同知南阳府唐州事，选为左八作司提举，进奉议大夫、兵马指挥使，改度支监丞，积官太中大夫、广宁路总管。岁余致仕而归，迁正议大夫、礼部尚书，享年七十有四，至正四年正月二十六日卒。赠上轻车都尉，追封陇西郡侯，谥靖敏。越十日，葬大兴县燕台乡大市庄之原，以元配陇西郡夫人王氏祔。夫人前公十年年五十九以卒。继夫人郝氏。祖考讳成，赠中顺大夫、中山知府、上骑都尉、陇西郡伯。祖妣吕氏，陇西郡君。父讳仲谦，累赠太中大夫、永平路总管、轻车都尉、陇西郡侯。妣刘氏，陇西郡夫人。子男四：彦敬，奉政大夫、兵部郎中；彦中，忠翊校尉、濮州判官；彦通，山东宣慰司奏差；彦德，未仕。女二：适张某、张某，皆宦族也。孙男三：恒，补国子员；次恪、恂。女一。
　　我国家既有中土，设都于燕，建立朝省，考定官仪。而钱谷、律令、章程，非得明敏便给之士，不足以集，由是四方材杰羣起而趍附之，中外庶官沛然足以充其用矣。况如公者，家居京邑，又有适用之才，凡在廷烦剧之司，列郡长贰之任，皆克举之，是宜有铭表着于世。公早游乡校，及长，治文书省曹，卓有立志而不诡，随欲显名于当时，故所至輙以敏给见称。户部、宣徽掌出纳金谷饩廪锡赉之数，尤称浩穰，公皆从容办治。领宣徽者多贵近大臣，善公之为，遂有管勾之命。唐州地本沃壤，兵荒之余，贫民不克佃作，为强有力者兼而有之。民屡讼之于官，而长吏贪其赂， 【 「而长吏贪其赂」原作「长而吏贪强其赂」，据李氏钞本、适园本、徐刻本改删。】 皆不为理。公验其契券，稽其疆界，悉归之民。未几，公丁内艰去官，民不忍忘公惠，刻石颂之。
　　都城设八作司，凡铜铁髹漆瓮盎筐莒席箔绳索皆掌之，以一司不胜其任，故分左右，其繁杂不可胜纪， 【 「胜纪」原作「胜原」，据李氏钞本、适园本、徐刻本改。】 朝有营缮、祭祀、燕享、畋游、饮饯不时之须，悉取给焉。公既被选，供其急未尝乏用，勤其职不以为劳。及代者至，则以故储新敛，按籍付之，无一缺者。辇毂之下，风俗杂而狱市繁，兵马使虽用系断，然专任以刑则网密而俗獘，崇之以宽则威信不立，公素明习法令，又适宽猛之宜，而恶少稍知敛避不敢犯法，以故囹圄数空。大驾岁幸上都，公卿宿卫之士扈从而还，悉出駞马分饲山东、河朔，以少者留京师，度支即以蒭料给之。比岁或惮地远，恃贵幸多不肯行，于是京师供给愈烦，财用或不足矣。公不恤怨，议度郡县远近、年谷丰歉，皆命驱駞马出之，而国用亦少纾焉。遂拜总管，方施岂弟之政以抚东人，人亦安其慈祥之治，而公年及七十矣。此公之剸烦治剧因服官政可见者也，非其才之精敏过人，能如是乎。
　　呜呼，有国家者尝患人才之不足也，或具其才能而世弗克知，或用之违其所长未究其蕴，此所以世不获尽其用，民不克被其惠也。若用之或宜其能，或食焉而殆其事，又岂造物者之所佑乎！公盖有济时之才，而不负其所用者也。其寿考显荣，有子孙以善其继，岂偶然欤。彦敬起家御史台知班，历浙东西宪司照磨，迁山南、山东知事，由江南行台照磨为中台管勾，擢陕西行台御史，改佥江东廉访。入拜监察御史，又佥山南宪司事，进擢郎官。是盖克承先志，益大其家者哉。铭曰：
　　奕奕京都，羣才所趍。用适其宜，治效毕输。大则公卿，其次郎掾。钱谷刑章，有程有宪。掊克为能，苛察为明。苛知利己，遑恤民生。朝衣綷■〈糹蔡〉，正笏束带。日月其除，国政奚赖。伟欤李公，职思其忧。中外践更，敷政优优。事集目前，杂沓胶輵。疏之剔之，是究是度。匪名之植，而誉益隆。匪利之趍，而福是丛。其福伊何，天笃贤冑。执宪愕愕，风纪惟旧。克承克衍，家用以兴。宠荣有光，遭世治平。京城之郊，有拱丘木。刻石载文，来者其勖。

　　●滋溪文稿卷第十七 

　　碑志十一 

　　○碑志十一 

　　元故通议大夫徽州路总管兼管内劝农事朱公神道碑 
　　元故太中大夫大名路总管王公神道碑铭 
　　元故奉议大夫河南行省员外郎致仕赠嘉议大夫真定路总管和公墓碑铭 
　　元故亚中大夫河南府路总管韩公神道碑铭并序 
　　元故正议大夫佥宣徽院事周侯神道碑铭 
　　元故奉训大夫冠州知州周府君墓碑铭 

　　△元故通议大夫徽州路总管兼管内劝农事朱公神道碑 

　　世祖皇帝既一四海，思欲休息吾民，命选良二千石以牧养之。成宗皇帝恪遵祖宪，天下晏然。一时守臣多才能清慎之士，若朱公者，盖其人哉。
　　公讳霁，字景周，泰安新泰人也。初袭父官为淮东大都督，知扬州。至元十四年，诏改都督府为总管府，命公为扬州路总管兼府尹，官中顺大夫，佩金虎符。二十三年，改吉州路总管。二十五年，迁少中大夫，起为平江路总管。元贞改元，进阶太中，转台州路。大德四年，转信州路。十年，迁嘉议大夫，总管衢州路。延佑三年，进通议，改徽州路。七年夏四月戊午，以疾终于官舍，春秋六十有二。凡七为郡守，唯吉州丁外艰不果赴，其它皆有政绩可纪。
　　公初为扬州时，甫弱冠，已能习知民事，治以简静，民便安之。平江户赋繁伙，素号难治，公宽其法制，而民亦理。或告嘉定富室王氏谋为不轨，郡议调兵捕之。公曰：「是必奸人利其财尔，遽从其言，民将重足而立不得喘息矣。且人孰不畏死，柰何以罪惧之。」乃命邑令及千夫长一人潜诇虚实，遂正诬告者罪。会大兵航海征爪哇，省 【 「省」原作「宾」，适园本同，据李氏钞本改。】 檄郡给军饷十万余石，而风涛之险，折阅之害，吏民咸以为惧。公曰：「郡民朱、张二氏岁漕米海道，可俾就输充其常赋之数，则公私皆利。」众咸服焉。公遇事敏给类此。台州土不宜桑，官岁征丝纩于民，民转市于他所。公请正输其直，民甚便之。或言郡产白金可以充贡，行省命公行视。公曰：「此作俑以害民者也。」力言无有，议遂寝。其它若赋役之苛，咸鹾之扰，纎悉委曲，公皆为条约以厘正之，台人至今以为德。黄岩岁饥，公恻然曰：「捄灾恤民，守臣职也。俟报而发，民无余矣。吾宁获罪，不忍坐视其民饥而死也。」亟出官粟赈之，全活万人。事闻，朝廷嘉之。海有剧贼数百，恣行剽掠，舟人患之。至是禽制渠魁，同列欲缓其狱，公曰：「兹为民害久矣，孰忍容之！」遂置于理。余党闻之皆清。信州岁贡金币，金则私于吏手，币则掊克于工，民无可奈何。公亲为督视，其弊始革。先时郡即宋某官辛幼安第为稼轩书院，国初戍兵夺而居之，公归其侵地，新其栋宇，俨然列为学宫矣。衢之西南黄陵堰溉田数百万顷，岁久弗治，水溢为害。公曰：「此农政先务也。」庀工完之。是岁江南旱饥，衢田藉堰灌溉，独获丰稔，民故无徙死者。又修平山亭，暇则帅僚吏登览山川林壑之盛而咏歌焉。徽州岁贡纸数百万，皆赋细民，民不胜困，流移失所者众。公验户籍，请以田多者赋之，为除其租，中书是其言，民害始息。又葺学宫以教士子，修郡乘以识风土。郡人方乐其政，而公薨矣。
　　我国家至元、大德时，方内悉平，年谷屡登，法制简易，公卿大夫往往多乐外官，盖有以也。公治扬七年，徽六年，平江、衢皆五年，所至廉平政理，名声流闻，吏民爱慕，豪强畏伏。斋阁静深，娱意图史，盖 【 「盖」原作「益」，据李氏钞本改。】 隐然承平官府之治焉。比年朝廷轸念斯民，数下诏书，选择守令，卒未闻有治化表表称于时者，岂材能不逮于昔人欤？抑或事有难为者欤？如公者诚不多见矣。
　　公曾祖某，祖森，蕴德弗耀。父焕，累官中奉大夫、福建道宣慰使。母夫人高氏。配赵氏，先公卒；次管氏，江西行省左丞如德之女；俱有妇行，闺门以为则。赵氏未嫁有足疾，父母辞焉，公卒行亲迎之礼。子男七人：德懋、德辉、德容、德成、德润、德明、德宽，皆以学行闻于时。德懋溧阳州判官，德润江淮营田提举。女七人，适许谦、叶珍、陆铉、敬自强、谢庭芝、管若鉴、吴某，俱宦族也。谦同知攸州事，自强安州知州。孙男十三人：道生、道宁、道安、道兴、道定、道清、道存、道全、道通、道常、道康、道元、道坚。女二十人。公卒之明年某月日，葬某县某乡某原。
　　初，宣慰公以雄材将畧奋戎伍，天兵渡江，临安已归，而扬州独坚守不下。及大兵至，郡守李庭芝战不克，遂弃城遁。兵荒大饥，军民数万或相食，制阃不能支，民且乱。宣慰公谕八郡吏民来归圣朝，秋毫不扰，淮人大悦。近臣道之入觐，世庙奖谕良久，锡赉甚厚。公至元末亦尝以事见焉，上顾问周渥，赐西锦衣一袭。呜呼，昔者江淮内附之初，法制未立，居官者或肆贪暴以虐其下，而公父子惟务施德布政，惠活其人，其胷中所存，岂不出于寻常万万哉。宜其子孙蕃衍，衣冠相继，为海内闻家。天爵按部淮东，道定适为宪史，以公神道碑铭为请。故采其治行，序而铭之。铭曰：
　　惟天生民，弗克自乂。惟古建邦，分吏以治。吏治伊何，允维循良。国用宁一，民斯乐康。于赫皇元，奄有万国。为官择人，克奉其职。有美朱公，如古列侯。慈祥恺悌，敷政优优。四十余年，历典七郡。民歌孔扬，肆有令闻。在昔公考，材武桓桓。挈尔万众，易危即安。焘及诸孙，世秉诗礼。蔚为闻家，衣冠济济。彼何人斯，为虐为贪。报施昭昭，天罔弗监。泰为公卿，山或如砺。铭诗不磨，视此良吏。

　　△元故太中大夫大名路总管王公神道碑铭 

　　至元六年冬十月丁酉，太中大夫、大名路总管兼府尹诸军奥鲁管内劝农事知河防事王公以疾卒于郡之德教里，吏民咸走吊哭。明年至正改元正月甲戌，其孤子仁护公丧归。二月庚寅，葬安喜县仁乐乡奇莲原。吏民怀思不忘，属国子司业潘迪颂公遗爱于石。仁来请曰：「先子治行魏人已述之，而神道之碑独未有刻。吾为子孙者，称扬先世之美，庸敢缓乎！」
　　按，公讳惟贤，字国宝，世家中山。祖立，仕金为唐县主簿，皇赠亚中大夫、广平路总管、轻车都尉、太原郡侯。考玉，赠嘉议大夫、礼部尚书、上轻车都尉、太原郡侯。公少从乡先生学，长善书计，遂游京师，擢户部掾，由宣徽入掾中书。延佑二年，诏大臣分赐诸王金币于朔方，掾属从行者迁赏有差。公与其选，进官从仕郎、工部主事。未几，改户部主事。踰月，徽政院选为都事，中书奏留之。徽政复以为请，朝着由是皆知其材。久之，得告归省父疾，寻丁父忧庐墓，乡闾以孝闻。服阙，复为工部主事，转吏部。泰定元年，擢中书左司都事。先时诏由吏出官者止从七品，至是至许四品，公超迁五阶，官奉直大夫。无何，擢拜御史，迁户部郎中。庭议以公向尝锡赉于边，复命偕重臣北行，周践沙漠，盖万余里，边人赖其惠。进为侍郎，官朝散大夫。海漕岁运米三百万石以馈京师，舟至直沽，则命户部官一人往督其运。公凡四往，彼皆悉其廉明，不敢为奸，米尽完好不杂。升中议大夫、同知河间都转运盐使司事。公深恤灶民之苦，工本亲给与民，官属不敢有所掊克。值秋大雨，飓风溢潮，舟坏没官盐七万五千余引，死者三百余人。公力陈于朝，复散楮币，令民煮盐以当其数，又给死者葬具。灶民感公之惠，绘像事之。
　　至顺三年，进亚中大夫、两浙盐运使。公经画有方，课先诸漕以集，仍补前政所负盐十万引。廷臣嘉其能，请赐酒币劳之。时今天子新即位，大会宗亲，赐予蕃渥，白金不足，分命盐漕代偿，公设法取之而商不扰。元统初元，征拜户部尚书。朝廷以钱谷为重，非精熟练达者不授。公历主事、郎中、侍郎，凡财利出入盈缩，咸悉其数，于是节省冗费尤伙。至元元年，诏选郡守，宰臣以公应诏，出为大名路总管。郡境方旱，公下车数日，雨以沾足闻，岁则大穰。官岁和市绮素于民而直不时给，积多至四百万缗，公屡以为言，始给其直，民力以纾。府署谯门及韩忠献王祠岁久将压，公治完之。楮币之易以便民用，吏或滞之，公申严旧规以去其弊。课税之征以经国费，赋入不实，公选人督视以盈其额。吏之滥者黜之，民之冤者辩之，文书下州县皆画时刻，以远近难易为期，众莫敢违。旦望入学，令诸生讲诵经训以程其业，敦劝耕稼，裁抑游堕，使各食其力。三年夏，河北大水，水入郡城，没官民舍且尽。公朝服致祷，捐捧募能治水者立给赏，分命有司缚木为舟以救民，又发官廪以食之。豪强或乘时肆攘夺，公痛绳以法。亟使人告言于朝，天子为遣官赈恤，所全活者不可胜计。此公之有功于魏人，魏人所以不能忘也。
　　公终更二年，吏民挽留弗忍公归。卒年七十有一。祖妣刘氏，继陈氏。妣尚氏、刘氏、尚氏，俱赠太原郡夫人。娶杨氏，封太原郡夫人，继周氏，皆先卒。今夫人赵氏。子男曰仁，将仕郎、武备寺知事。孙男益也。
　　先儒有言，两汉名臣多出于丞史小吏，非丞史之能出名臣也，乃知古虽吏属亦必选用贤材焉。我国家之用人也，内而卿士大夫，外则州牧藩宣，大抵多由吏进，可不重其选欤。公扬历中外垂三十年，理财治民皆以能称，宜有铭。铭曰：
　　在昔国初，天启昌运。于时豪杰，咸思振奋。或陈谋畧，或属櫜鞬。摅其智勇，乃翼乃前。海宇既平，爰立法制。九有同文，比比试吏。有美王公，冠佩于于。不忮不矜，珥笔以趋。郎官之廷，御史之府。奉三尺法，孰敢踰矩。诏从大臣，往抚遐荒。恩涵浑濡，远人所望。时称其材，再司鹾政。赋入有经，民弗告病。晚典魏郡，惠爱孔多。魏人思之，播为颂歌。吁嗟王公，焯有能绩。几尔法家，过者宜式。

　　△元故奉议大夫河南行省员外郎致仕赠嘉议大夫真定路总管和公墓碑铭 

　　和氏占数东平阳谷县，世葬县西六里之原。有因官家济州任城者，既卒，归葬于乡，其子兵部尚书元升征文，以表诸墓。
　　按，公讳洽，字伯川。至元十年，起家试西夏中兴路劝农司掾，久之，擢屯田丞，迁济州判官。大德初，转益都高苑县尹，历尹济之沛、单之单父二县。延佑元年，以河南行中书省左右司员外郎致仕。又三年，卒。我国家既定中土，务先民急，而版籍、刑章、食货、工作、枢机、品式之制，必得精敏通变之才，始周其用，故一时豪杰羣起而争趋之。当中统初，故相张忠宣公行省中兴，边防既宁，乃疏唐来、汉延二渠溉田，以利其民，及立劝农之官，辟公为掾。其后又立屯田长官，擢公为丞。故于灌溉之方，播植之利，深有力焉。会西鄙有警，公集强壮者守城堡，老幼护堤防，而转输供馈不绝。事平，甘州宣慰司以其功闻，遂佐济州。州当水陆要冲，侯藩朝觐，要甸贡赋，舟车相望，迎侯无虚日，公应务优暇，而民政亦修。高苑岁凶，公下车谕吏，以民方乏食，一切不得横有诛求。又捐俸倡富民出粟，以赈贫者，众赖以安。初，朝廷岁命卫士以駞马分饲民家，及闻民多被扰，始命郡县筑駞圈，作马廐，官吏董之，庶几编民不至受害。公时在沛，买地三十亩，作马廐数十楹。又建风雨雷坛，以谨时祀。又浚棘冢、处冢、清水、甘沙四渠，以通漕运。工筑虽勤，公亲视之，时省而民不知劳。是时朝野宁谧，年谷屡丰，按部使者巡行郡国，皆清整严峻，故守令亦多守职奉法，而民获被其惠泽焉。
</div>
    <div class="pagination">
<a href="滋溪文稿_page12.html">上一页</a><span>...</span><a href="滋溪文稿_page8.html">8</a><a href="滋溪文稿_page9.html">9</a><a href="滋溪文稿_page10.html">10</a><a href="滋溪文稿_page11.html">11</a><a href="滋溪文稿_page12.html">12</a><span class="current-page">13</span><a href="滋溪文稿_page14.html">14</a><a href="滋溪文稿_page15.html">15</a><a href="滋溪文稿_page16.html">16</a><a href="滋溪文稿_page17.html">17</a><a href="滋溪文稿_page18.html">18</a><span>...</span><a href="滋溪文稿_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
