<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 30 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 30 页/共 41 页</h1>
    <div class="content">　　其三
　　玉润金明信好冠错刀剜出藓纹干不忘君惠常加首要使欢盟未可寒【张衡四愁诗云美人赠我金错刀注古者诸王佩刀以金错镂其环又王莽造错刀以金错其文○谢承后汉书云诏赐应奉金错把刀○项斯谢山友赠藓花冠诗尘污出山髪慙君青藓冠○王绩诗一间松叶屋数片藓花冠○石鼎聨句外苞干藓纹中有暗浪惊谷梁传弁冠虽敝必加于首】
　　其四
　　冠工新意斲檀栾雾巻云蒸色未干遗我山林真自称何须貂暖配金寒【应劭汉官仪曰侍中金蝉左貂金取刚百链不耗蝉髙居饮洁目在腋下貂内劲而外温○左闵公一年金寒玦离此言貂暖金寒亦大工矣○檀栾竹也】
　　和郭功甫
　　且欲相邀卧防山扁舟自可送君还留连城郭今如此知复何时伴我闲【梅宛陵以功甫为李白后身尝有采石月诗赠功甫云采石月下闻谪仙夜披锦袍坐钓船云云在昔熟识汾阳王纳官贳死义难忘今观郭裔奇俊郎眉目真似攻文章死生徃复犹康荘树穴探环知姓羊○此讥功甫久留城市不从防山之约且言苟能过我岂不办一舟送君归乎】
　　次韵叶致逺置洲田以诗言志四首
　　吟叹君诗久掉头知君兴不负沧洲土山欲为羊昙赌且可专心学奕秋【谢安传秦师次淮淝遂命驾出山墅亲朋毕集方与围棊赌别墅安常棋劣于是日惧便为敌手而又不胜安遂顾谓其甥羊昙曰以墅乞汝○土山见游土山示蔡天啓注】
　　其二
　　若将有限计无涯自困真同算海沙随顺世縁聊戏剧莫言河渚是吾家【传灯録鉴宗语洪諲佛祖正法直截亡诠汝算海沙于理何益○传灯録唐张拙秀才悟道颂光明寂照偏河沙凡圣含灵共一家一念不生全体现六根才动被云遮破除烦恼重増妄趣向真如反是邪随顺世縁无挂碍湼槃生死等空花】
　　其三
　　庵成有兴亦寻春风暖荒莱步始匀若遇好花须一笑岂妨迦叶杜多身【头陀行有十二件头陀亦名杜多皆梵语也华云抖擞○世尊举花迦叶微笑谓眼花今云好花亦借用耳】
　　其四
　　明时君尚富春秋岂比衰翁逺自投智略未应施畎亩上前他日望吾丘【髙五王传皇帝春秋富师古曰言年幼也比之于财方未匮竭故谓之富又曹参传悼惠王富于春秋后汉乐恢传陛下富于春秋注春秋谓年也言年少春秋尚多故称富○吾丘寿王传子在上前之时智略辐奏注言其无方而至若车轮之归于毂】
　　次韵朱昌叔
　　寄公无国寄钟山垣屋青松晻霭间长以声音为佛事野风萧飒水潺湲【本朝郡国之封止为名耳未尝实君其土也公在钟山故云寄○礼记郊特牲诸侯不臣寓公注寄公也又防大记君之防未小敛为寄公国宾出○文中子关朗篇垣屋什物必坚朴曰无苟费也○维摩经有以声音为佛事】
　　次张唐公韵【公与唐公在仁宗时皆知制诰】
　　忆昨同追八马蹄约公投老此山栖公乗白凤今何处我适新年值白鸡【王子年拾遗记曰周穆王即位巡行天下御八龙之骏名曰絶地翻羽犇霄越影逾辉超光腾雾挟翼○李义山九成宫诗风逐周王八马蹄又穆王庙诗八马空追落日行○后汉崔骃达防云或盥耳而山栖又唐王绩传夫凤不憎山栖龙不羞泥蟠君子不苟洁以罹患不避秽而飬精也○唐诗不知今夜游何处从者皆骑白凤凰此谓从仁宗也】
　　次俞秀老韵
　　解我葱珩脱孟劳暮年甘与子同袍新诗比旧増奇峭若许追攀莫太髙【青玉为葱谷梁传曰孟劳鲁之寳刀】
　　酬宋廷评请序经解
　　未曽相识每相怜香火灵山或【一作亦】有缘训释虽工君尚少不应急务世人传【廷评名保国即莒公之侄景文公之第十一子公集有荅宋保国书书中论经解疑即廷评也今録于此某啓使人三至示以经解副之佳句勤勤如此岂敢卤莽以虚来防所示极好尚有少疑相营从者久淹于符离兾异时肯顾我可尽所懐未尔为时自爱不宣○每一作巳急一作忽○北史陆法和曰但从空王佛所与主上有香火因縁○自注陆法和云与梁元帝于空王寺佛前有香火因縁下聨言著书当务精研以求进益未宜轻出所谓传不习乎者急于传也】
　　送耿天隲至渡口
　　雪云江上语依依不比寻常恨有违四十余年心莫逆故人如我与君稀【荘子相视而笑莫逆于心○东坡词算诗人相得如我与君稀】
　　送道原还仪真作诗要之【沈季长也】
　　嵗暮青条巳见梅余花次第想争开淮南无此山林胜作意春风更一来
　　送方劭秘校
　　南浦柔条拂面垂攀翻聊寄我西悲武昌官柳年年好他日春风忆此时【攀翻见东臯注○陶侃传都尉夏施盗官柳植之于巳门侃后见问之曰此武昌西门前官柳何因盗来此种施惶怖谢罪】
　　荅韩持国芙蓉堂二首【按建康志在旧府治今行宫犹有旧基】
　　投老归来一幅巾尚私荣禄【一作君恩犹许】备藩臣芙蓉堂下疏秋水且与鱼作主人【赵王彭祖传中山王不佐天子抚循百姓何以称为藩臣】
　　其二
　　乞得胶胶扰扰身五湖烟水替风尘祗将鳬鴈同为侣不与鱼作主人【古诗月没敎星替○白诗岂有文章替左司○李羣玉诗云十年侣鱼鼈垂头在沅湘】
　　长干释普济坐化【一本作哭慈照大师】
　　投老唯公最故人相寻长恨隔城闉百年俯仰随薪尽画手空传净戒身【公时巳僦宅城中居】













　　王荆公诗注巻四十一
　　钦定四库全书
　　王荆公诗注卷四十二
　　宋　李壁　撰
　　律诗
　　送黄吉父入京题清凉寺壁
　　薫风洲渚荠花繁防上征鞍立寺门投老难堪与公别倚岗【一作江】从此望回【一作还】辕【李白诗东风春草緑江上候归轩】
　　送和父至龙安微雨因寄吴氏女子
　　荒烟凉雨助人悲泪染衣襟不自知除却东风沙际緑一如防汝过江时【刘孝标书然不知涕之无从也○杜诗春从沙际归】
　　与道原步至景徳寺
　　前时偶见花如梦红紫纷披竞浅深今日重来如梦觉静无余馥可追寻【公自注云元丰七年三月十九日○传灯録陆亘大夫见南泉南泉云老僧见一株花如梦相似陆当下有省】
　　过法云寺【按建康志寺在城外东北十里本齐集善寺齐世祖为豫章文献王造也】
　　路过潮沟八九盘【按建康实録潮沟吴大帝所开以引江潮其旧迹在天寳寺后】招提雪脊隠云端金钿一一花总老翠被重重山更寒【髙齐筑三防少帝登脊疾走殊无畏怖○招提雪脊谓寺之屋棱也必加垩故云雪脊公又有招提素脊隠西阿句○乐天诗亭脊大髙君莫坼东家留取当西山○金钿翠被见招约之职方注】
　　光宅寺【光宅寺梁武帝宅也其北齐安寺隔淮齐武帝宅也宋兴又在其北齐安今为妙静寺在城东门外前临官路后徙置髙垅面秦淮南唐升元中建】
　　齐安孤起宋兴前光宅相仍一水边【选诗何惭宿昔意猜恨坐相仍】蜂分蚁争今不见故窠遗垤尚依然【抱朴子云蚁有兼弱之智蜂有攻寡之讣又五行记云后魏显宗时兖州有黒蚁与赤蚁交鬬长六十步广四寸赤蚁断头而死东魏孝静时邺下有黄蚁与黒蚁鬬○白傅诗蜂窠与蚁蛭随分有君臣】
　　题勇老退居院【公自注今铁索按建康志铁索寺名今名瑞相在城南门外本晋时尼寺至宋建业十一年有尼铁索罗等三人至因以为号及宋朝开寳中有僧重兴瑞相禅师塔又改今额】
　　道人投老寄山林偶坐翛然洗我心梦境此身能且在明年寒食更相寻【易圣人以此洗心○卢携诗老夫如且在不用叹屯奇○白乐天诗好去今年江上春明年未死还相见】
　　与寳觉宿龙华院三絶
　　老于尘迹倦追攀但见幽人数徃还忆我小诗成怅望金山祗隔数重山【公自注云某旧有诗京口州一水间钟山只隔数重山春风自緑江南岸明月何曽照我还○按建康志溧阳县南五十里亦有金山不知诗指此山或浮玉之金山也然后两篇又言京口只是浮玉之金山】
　　其二
　　世间投老断攀縁忽忆东游巳十年但有当时京口月与公随我故依然【维摩经云何断攀縁以无所得若无所得即无攀縁○按镇江志孙权自吴徙丹徒谓之京城亦曰京口晋桓温以京口兵劲不欲郗愔居北府故有京口酒可饮兵可用之言即指此也今尚有京口镇去城最近与洲相对土人但呼为江口镇云○刘梦得诗淮水东边旧时月夜深还过女墙来又李白诗月行长与人相随】
　　其三
　　与公京口水云间问月何时照我还邂逅我还还问月何时照我宿金山
　　清凉寺白云庵
　　庵云作顶峭无邻水月为衿静称身木落岗峦因自献水归洲渚得横陈【杜月峡瞿塘云作顶○杜牧诗水如环佩月如襟○自献见尚书○周礼掌客注有横陈字又骚词横自陈兮君之前今人但取首楞严经于横陈时味如嚼蜡非也】
　　自定林过西庵
　　午鸡声不到禅林栢子烟中静拥衾忽忆西岩道人语杖藜乗兴得幽寻
　　归庵
　　稻畦藏水緑秧齐松鬛初干尚有泥纵蹇寻冈归独卧东庵残梦午时鸡【酉阳杂俎松言五粒者粒当言鬛自有一种名鬛皮无鳞甲而结实多】
　　雪中游北山呈广州使君和叔同年
　　南枝嵗晚亦花开有底堪随驿使来防取钟山如许雪何须持寄岭头梅【和叔时赴广帅用岭头事尤切】
　　谢公墩二首【建寜志墩在半山报寜寺之后基尚存】
　　我名公字偶相同我屋公墩在眼中公去我来墩属我不应墩姓尚随公【诗话曰或云荆公性好与人争在庙堂则与诸公争新法归山林则与谢公争墩此亦善谑也】
　　其二
　　谢公陈迹自难追山月淮云祗徃时一去可怜终不返暮年垂泪对桓伊【事见桓伊传巳见古诗谢公墩注○一去不返似言出镇新城以避道子继遂卒也】
　　东陂二首
　　东陂风雨卧黄云防水翻沟隔垅分舂玉取新知不晚腰鎌今日巳纷纷【言水多泄之入他垅也○舂谓捣剥去秕糠言将炊新米也】
　　其二
　　荷叶初开笋渐抽东陂南荡正堪游无端陇上翛翛麦横起寒风占作秋【礼记孟夏麦秋至又见蔡邕月令章句云百谷各以其初生为春熟为秋故麦以孟夏为秋○宋景文诗情知邉地霜风恶不肯将花剰占秋】
　　山陂
　　山陂院落今挼种城郭楼防巳放灯白发逢春惟有睡睡间啼鸟亦生憎【刘晏传时大兵之后京师斗米千钱禁膳不兼味甸农挼种以输○江西方言挼种谓以足挼之又云凡打禾取谷以两木相穿击之至取谷为种则不然以足挼之至今谓之挼种以两木击之则谷多绽破种不生也○此诗似谓居闲时不免世俗之嫌嫉】
　　欲往钟山以雨止
　　北山朝气澹髙秋欲徃愁霖独少留散防縁岗初见日兴随云尽复中休【诗意言欲徃北山值雨作中止但诗巳及散策縁冈又云初见日当是行及半途而复返耳】
　　耿天隲惠梨次韵奉酬三首
　　故人家果独难忘秋实初成便得尝直使紫花形味胜岂能终日望咸阳【孔融谓杨脩杨梅此是君家果家果岂谓耿棃耶○蜀都赋紫梨津润唐人李遵进梨表紫花开处擅美春林緑蔕悬时回光秋浦○本草紫花梨疗心热唐武帝有此疾百医不效青城山邢道人以此梨绞汁而进帝疾遂愈后复求之苦无此种○西京杂记曰上林有紫梨芳梨青梨大谷金柯缥蒂紫条榦海青玉等梨】
　　其二
　　淮圃新隂百亩凉分甘每得助秋尝张公大谷虽云美谁肯苞苴出晋阳【郊特牲春褅秋尝○潘岳闲居赋张公大谷之梨注洛阳有张公居大谷有夏梨海内惟此一树据寰宇志并州旧为晋阳有大谷县故公诗引晋阳选注乃谓在洛阳误矣】
　　其三
　　甘滋南北共传夸栽接还知老圃家谁谓交梨非外奨因君浇灌巳萌芽【陈了翁有接花诗色红可使紫叶单可使重用智固巧矣天时可易欤我欲春采兰我欲冬赏桃汝不能栽接汝巧亦徒劳○五代时有内园栽接使故老云李卫公有平泉花木记百余种尔今洛阳良工巧匠批红判白接以他木与造化争妙故嵗嵗益奇且广桃李梅杏莲菊各数千种牡丹芍药至数百种而又逺方异卉如紫兰茉莉琼花山茶之俦号为难植独植之洛阳辄与其土产无异故洛园圃花木有至千种者○谢灵运拟邺中集诗沮漳自可美客心非外奨李善注曰奨劝也李周翰曰言中心思归非外所能留○王平甫诗乗闲眄物情自得忘外奨○真诰第一巻王夫人语许长史玉醴金浆交梨火枣此则腾飞之药不比于金丹也仁侯体未真正秽念盈懐恐此物辈不肯来也苟真诚未一道亦无私也又言火枣交梨之树巳生君心但心中独有荆棘相杂是以二树不见不审可剪荆棘出此树单生其实几好也又云玉醴金浆交生神梨方丈火枣光灵芝我当与山中许道士不以与人间许长史也】
　　北山有懐
　　香火因縁寄北山主恩投老更人间伤心踯躅冈头路明日春风自徃还【香火谓领真祠○此诗必有谓莫知当时事或賔客去叹独游之落寞也不然则踯躅岗指临川葢上云寄北山晚念松楸缺于省扫独有春风自来去耳】
　　定林院
　　穷谷经春不识花新松老柏自欹斜慇懃更上山头望白下城中有几家【苏峻我寜山头望廷尉】
</div>
    <div class="pagination">
<a href="王荆公诗注_page29.html">上一页</a><span>...</span><a href="王荆公诗注_page25.html">25</a><a href="王荆公诗注_page26.html">26</a><a href="王荆公诗注_page27.html">27</a><a href="王荆公诗注_page28.html">28</a><a href="王荆公诗注_page29.html">29</a><span class="current-page">30</span><a href="王荆公诗注_page31.html">31</a><a href="王荆公诗注_page32.html">32</a><a href="王荆公诗注_page33.html">33</a><a href="王荆公诗注_page34.html">34</a><a href="王荆公诗注_page35.html">35</a><span>...</span><a href="王荆公诗注_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
