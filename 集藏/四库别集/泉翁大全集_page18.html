<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 18 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 18 页/共 256 页</h1>
    <div class="content">　　
　　陈道问许鲁斋出处。甘泉子曰：「世变於夷，而圣人之教息矣。鲁斋出而孔子之道尊，化夷为华，其功孰大焉！且世产於斯，仕於斯，何出处之累？」曰：「吴临川何如？」曰：「有间矣。」曰：「著述何如。」曰：「三礼诸书，吾不敢传信焉尔。元之儒，其惟静修乎！」 
　　
　　黄纶问知言。甘泉子曰：「蔽，蔽我也；陷，陷我也；离，离我也；穷，穷我也。言之淆乱足以害心，察於斯四者，可以为知言矣。」 
　　
　　或请制客气。甘泉子曰：「在持其志耳。志者，气之帅也，知持志则百体从令，客气自消矣。必有事焉而勿正，心勿忘，勿助长，其持志以养气也夫。故曰：『志至焉，气次焉。』」 
　　
　　甘泉子曰：「学莫要於礼矣，学礼则心存，心存则德性有所养。」 
　　
　　况一经以克客气请，闻嘉言以克躁气请。甘泉子曰：「皆己私也。克之莫若中正，中正而后天理存，天理存而己私忘，己私忘而习气远，习气远而不知其变且化矣。」 
　　
　　马应乾问主一。甘泉子曰：「不驰不滞。」曰：「何谓不驰不滞？」曰：「执事敬。执事敬而内外一矣，是故谓之一。」 
　　
　　程镐问：「思虑有时而多少，何也？」甘泉子曰：「曷少曷多？惟心有主焉，则思虑自定矣。」 
　　
　　甘泉子谓门弟子曰：「『意必固我既亡之后，必有事焉。』明道之学至矣。彼佛氏岂不云意必固我之亡，然而不知有事焉，其诸异乎圣人之学与！」 
　　
　　或问博约。甘泉子曰：「其学之一致者与！非既博而后约之也。」未达。曰：「知博而存约。」 
　　
　　卢潮问恶恶太严之疚。甘泉子曰：「是谓作恶，非太公之本体矣。」徐勖曰：「哀矜之何如？」甘泉子曰：「可恶恶之，吾何容心焉！」 
　　
　　谢澧问：「怒易发而难制，何也？」甘泉子曰：「怒不由己生，焉用制？」 
　　
　　葛涧曰：「子之测诚意也，其广矣大矣。大学之旨具在是矣。」甘泉子曰：「心身、家国、天下何莫非意？」 
　　
　　虚实第十凡十八章 
　　
　　门人问：「心有主则虚，与有主则实，何谓也？」甘泉子曰：「由其物欲之不入也，是故谓之虚；由其天理之中存也，是故谓之实；一而已矣。」 
　　
　　葛涧问居敬穷理。甘泉子曰：「敬之！敬之！将与理一矣，夫何二？」 
　　
　　或问：「民可使由之，不可使知之。」甘泉子曰：「天理一而已矣。由之，由此也。知之，知此也。行易而知难，行近而知远。故圣人之於凡民，不能无难易之叹耳。」 
　　
　　曾汝檀问：「『斯须不和不乐，则鄙诈之心入之矣。』然则初学可以主和乐乎？」甘泉子曰：「心有主而后和乐生焉！存之又存，反身而诚，乐莫大焉！」曰：「乐由敬生也乎？」曰：「然。」 
　　
　　曾汝檀问：「近识同体之仁，而犹恐其涉於虚。」甘泉子曰：「知至至之，则所见皆实矣。」 
　　
　　甘泉子曰：「人心广大高明，其即天地之覆载万物乎！体而存之，故能与天地准。」 
　　
　　周衢问：「无事而此心惺惺，何如？」甘泉子曰：「儒曰『惺惺』，禅亦曰『惺惺』。禅之惺惺也虚，儒之惺惺也实。中庸『戒慎所不睹，恐惧所不闻』，知其所所，而圣人之学可几矣。」 
　　
　　周衢问：「体认天理，其与孟子之集义，皆用心於内者与？」甘泉子曰：「理义无内外矣。」未达。曰：「天地万物一体尔，何内外之有？」 
　　
　　门人请学。甘泉子曰：「先於虚己。」「何谓虚？」曰：「以能问於不能，以多问於寡。若无若虚，受善其有穷乎！」请益。曰：「子路之喜，禹之拜，舜之乐取，古之人皆由之矣。」 
　　
　　或问：「学主静坐也，何如？」甘泉子曰：「子谓忠信笃敬，视听言动，非礼之勿，果求之动乎？求之静乎？故孔门无静坐之教。」 
　　
　　杨东熙问致知。甘泉子曰：「知也者，良知也。蔽於气习，故学焉以扩充之。非谓人人自能知，自率意以致之也。彼佛氏之灵照而不能明物察伦，岂亦扩充也乎？」「敢问学以扩充之道。」曰：「博学之、审问之、慎思之、明辨之、笃行之，所以知止而知至也。夫然后能履中正而不忒，是之谓圣学。」 
　　
　　杨东熙问：「名利、货色，私欲之大也，必先克去之，何如？」甘泉子曰：「然。然而所谓克者，匪坚制尔也，其惟进天理乎！天理日明而人欲日隐，天理日长而人欲日消，是之谓克。」又问：「己不克，安能见理？」曰：「未体天理，焉知人欲？未能如好好色，焉能如恶恶臭？夫惟仁可以胜不仁，而见大可以忘小。故曰：『好仁者，无以尚之。』否则富贵功名之於欲大矣，孰能小之？」曰：「体天理如之何？」曰：「今夫人之起念於躯壳也，即无往而非私，知物我之同体，则公矣。公也者，其天理乎！」 
　　
　　沉问：「体认、扩充、存养三者有序乎？」甘泉子曰：「孰或先焉？孰或后焉？体认也者，知至至之也，是为存养，其扩充之功尽之矣。」 
　　
　　沉问：「未发之中，圣凡同乎？」甘泉子曰：「曷不同也？时而若无然，时而若有然，其本体之明晦，蔽与不蔽焉耳。察而存之，久将复圣矣，夫奚外假之与？」 
　　
　　袁邮问：「贵贱祸福定於天矣，亦可修而易之乎？」甘泉子曰：「天人一也，自求多福，在我而已矣。惟贤人为能祈天，惟圣人为能立命。」 
　　
　　袁邮问：「穷理尽性至於命，何谓也？」甘泉子曰：「穷也者，极至之名，知至行至。穷其理焉，性尽而命至矣！其古人所谓格物乎！」 
　　
　　甘泉子语袁邮曰：「人能动心而后能存心，能存心而后能养性。故人心恒知，知故警动，德性斯坚定矣。然则动心忍性，其入道之门也与！」 
　　
　　葛涧问：「人无远虑，必有近忧，其终身之忧，一朝之患之谓乎？」甘泉子曰：「得之矣，体诸身可也。」 
　　
　　精义第十一凡二十章 
　　
　　徐勖问：「精义求诸事矣乎？」甘泉子曰：「其外之也已。『在心为理，处事为义』，精也者，自其本心精之也，精斯神矣。易曰：『精义入神，以致用也』，其合内外之学与！」 
　　
　　蔡琳问：「人与天地不相似，其起於人己之二乎？」甘泉子曰：「物我之初，一而已矣。形骸异而彼此分，彼此分而私意生。子不孝於父，臣不忠於君，至於利害相攻，贼灭无伦，二而已矣。惟夫克己则无我，无我则无物，无物无我则一矣，其惟天地乎！」 
　　
　　葛涧问：「明道释氏一贯两截之说，无乃记者之误与？」甘泉子曰：「然。即释所言已两截矣，何待於用乎！」 
　　
　　或问：「人有恒言曰『务实』，何谓也？」甘泉子曰：「知实然后能务实。夫事亲，仁之实也；从兄，义之实也；良心之真切也。知之真，扩之力，斯曰务实尔矣。而实之未知，而惟曰务实务实，其实匪实。」 
　　
　　陈怀曰：「怀闻之师曰：『周公思兼三王，思道也。道也者，群圣同然之统也，求在我者也。故禹之恶好，汤之执立，文之视望，武之不泄不忘，与周公之思兼，皆心学也。不合者，心未一也，思而得之，则其心一矣。坐以待旦，存存不已也，谓急於行小之言，周公之学矣。』」 
　　
　　门人问：「君子无入而不自得，何谓也？」甘泉子曰：「自得者，得自我也。未知失，焉知得？」 
　　
　　或曰：「喜怒哀乐未发之谓中，戒惧慎独以养之则动矣。安在其未发耶？」陈怀曰：「未发者，天理之本体也。戒惧慎独，於心之动必有事焉者也。」甘泉子曰：「其慎动以养静与！」 
　　
　　陈怀问曰：「张子曰：『合虚与气有性之名，合性与知觉有心之名。』何谓也？」甘泉子曰：「虚也者，性之本体也。性也者，知觉之本体，生生不已者也。而曰『合』焉，而曰『与』焉。则二物矣。」 
　　
　　陈仁曰：「子夏其知道乎！『敬而无失』，本体立而万物一矣。故『四海之内皆兄弟也』。」甘泉子曰：「然，其古之示人以其大者夫！」 
　　
　　江绍问：「克己。」甘泉子曰：「先立我。」未达。曰：「心与万物一，则我立矣，我立斯主而后己私亡。国有王而四海从其令。我立王之谓乎！」 
　　
　　周玮再见，甘泉子曰：「汝归五阅月矣，其功若何？」对曰：「训有之，求道於人伦间而憾於行之未慊。」曰：「充未慊之心，斯可以入道矣。」 
　　
　　周玮曰：「圣人太公与物同体，玮也初学，何敢望与！」甘泉子曰：「是圣人与我同有也，学为圣人，不於此乎学而何学？」 
　　
　　甘泉子曰：「子张问行，夫子语以参前倚衡，知之精而后行之至也。故终身由之而不知道者，病於未见焉耳。」陈怀曰：「何以能由？」曰：「袭取也。见则由仁义行矣。」 
　　
　　陈生问：「纯心何谓也？」甘泉子曰：「其犹夫金之精乎！金之不精，有或杂之，非复金之初矣。今夫金，时时而炼焉，日日而炼焉，久则精金尔矣。又何待於外求？」「敢问乎炼之法？」曰：「敬。」 
　　
　　葛涧问精气神相生。甘泉子曰：「道家炼精以化气也，炼气以化神也，逆之矣。神其主乎！神也者，心志也，志一则动气，气一则动精。」 
　　
　　陈怀问：「心为事累，何如？」甘泉子曰：「心小故也。察见天理则廓然太公，物来顺应，奚其累？」 
　　
　　黄彦?问曰：「遇横逆知忍矣，而意犹不平，何也？」甘泉子曰：「古之人与！无不於性情焉致力，故犯而不校，颜氏子之学也。夫惟物我一，故怨尤不出，横逆之来，其犹触虚舟也与！」 
　　
　　甘泉子曰：「夫射也，其见古之道乎！於於翼翼，终日而不乱，其不二夫心者乎！」 
</div>
    <div class="pagination">
<a href="泉翁大全集_page17.html">上一页</a><span>...</span><a href="泉翁大全集_page13.html">13</a><a href="泉翁大全集_page14.html">14</a><a href="泉翁大全集_page15.html">15</a><a href="泉翁大全集_page16.html">16</a><a href="泉翁大全集_page17.html">17</a><span class="current-page">18</span><a href="泉翁大全集_page19.html">19</a><a href="泉翁大全集_page20.html">20</a><a href="泉翁大全集_page21.html">21</a><a href="泉翁大全集_page22.html">22</a><a href="泉翁大全集_page23.html">23</a><span>...</span><a href="泉翁大全集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
