<!DOCTYPE html>
<html>
<head>
    <meta charset="UTF-8">
    <title>屏山集 - 第 6 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>屏山集 - 第 6 页/共 20 页</h1>
    <div class="content">　　儿郎伟抛梁西一带人家尽枕溪闲伴渔翁携钓去却随畊叟荷锄归
　　儿郎伟抛梁南因寨名山鎻翠岚胜地已闻栖隠客连营不复驻征骖
　　儿郎伟抛梁北一水来朝萦带碧稍增石堰聚游鱼更搭松桥通过客
　　儿郎伟抛梁上扰扰尘寰聊一望倚楼诗兴入云高挥毫欲蘸银河浪
　　儿郎伟抛梁下接畛连畦多羙稼为拣长腰百斛粳来向吾庐添小酢
　　伏愿上梁之后起居燕寝和乐安平百叶传经缀高风于阙里全家遁世想遗迹于鹿门
　　屏山新居上梁文
　　望渊明之三径久隔妖氛叹扬子之一区已成焦土属宼攘之甫定宜爽垲之图更亲仁善邻重违梓里架岩凿壁别有桃源矧兹鴈序之还尤急板舆之奉巨木浮波而鳞萃众工执斵以云奔岂无轮奂之雄我弗为也姑选林泉之胜吾将老焉戒事既勤落成伊迩盍有文辞之纪助兹闾里之謡
　　儿郎伟抛梁东温诏新开大国封萱树长依春草緑蟠桃偏暎寿杯红
　　儿郎伟抛梁西学士从戎万里归羽扇一挥攘丑虏蝥弧再举定狂齐
　　儿郎伟抛梁南凤水萦纡接剑潭五袴至今歌惠爱折辕犹是警贪惏
　　儿郎伟抛梁北一壑一丘吾愿得莫遣移文诮隠沦何妨宴坐观虚白
　　儿郎伟抛梁上万巻诗书楼阁壮为语诸郎更苦心仙灯防照青藜杖
　　儿郎伟抛梁下邻里欣欣陶羙化好寛贷责活疲民莫闭囷仓图善价
　　伏愿上梁之后人安土著岁乐金穰干掫不施岂独吾侪之高枕帡幪所及俱回寒士之欢颜
　　招剑文送刘致中
　　五山之精六气之英錬为神器电霜凝噫此非所谓干将莫耶者乎其隠于丰城也扄以坚珉閟之深壤剑且静矣何自而氤氲氤氲发为光怪上摩星斗而骇动人耳目哉盖物必有用用必因时射彩腾辉不能自遏非若瓦砾无知朽腐不灵终没没以无闻耳然殊珍上瑞初不苟合孰能感而致之自非厚硕忠信无愧幽明如张茂先者焉剑胡为而来哉惜其逢辰不竞怨祸方新忠荩云亡王室沦没呜呼是剑也苟得其时使刘李用之必挥拂白蛇之卧使朱云请之必齮龁佞臣之颈付之荆楚之客必喋血虏庭加之晋郑之敌必三军白首岂不壮哉观其凛凛之风荧荧之质必不绕指柔必不自挺出必不为属镂以害忠良必不为含光以夸幻惑必不铭金字以防奸雄必不饰犀文以资玩好必不潜于鱼腹以成窟室之凶必不舞于鸿门以快沐猴之怒倘不遇焉寜霍然变化蜿蜒于深渊寒濑之中若将终身耳用则见不用则隠视彼良庖之刀族庖之刃刓蔽折缺岁月而频更犹冀磨砺钝澁以希一割之效者岂不万万相悬哉昔吴王阖闾铸剑二阳曰干将作龟文隂曰莫耶作漫理茂先得之于异代欵识宛然迹其显晦莫知所自岂在在处处隂有神物防持耶自吴至晋数百余年而剑一出出不数十年而化去自晋至今又几千矣异彩荧光一何辽落也岂象纬之学精研者寡莫能指纵耶将乾坤伟人世不常有无以召之耶抑神寳去来自有定数非可以岁月期耶方今风尘霾晦威柄倒置政须此物以毕能事吾闻白水之濵鵞峯之下有异气焉亘天拂云久而益耀方与博物之士仰观俯察表而出之庻几絶代之珍不陆沉于今日仍招之以辞曰
　　寳剑来流天精百神观三年成寳剑来光陆离莹鸊鹈鲸鲵寳剑来抚七星蔑流英掩青萍寳剑来骇风胡誉倾城价论都寳剑来奉君王定四夷临八荒寳剑来应时昌时乎时毋深藏
　　温公隷书铭
　　公砚已瘗奸魂夜悸公墨霑池潜来湘累假其余声所感如此矧公真笔剑防交倚挂之髙堂浮虑尽死我观公书识公胸次天地输诚风霜荐厉吐而发之兹其余事公之立朝营营仇敌不勦其刚不披其殖障海一篑排风孤翮始訾继斥卒伸其直世衰道圯喏喏唯唯有笔如掾微公莫使我铭其尾吁嗟已矣












　　屛山集巻六
　　钦定四库全书
　　屏山集巻七　　　　　　宋　刘子翚　撰表
　　代直阁南剑谢表
　　枌社引嫌方趋严召镡川易守骤拜恩除力小知难宠深极惧伏念臣猥以凡末误使令敢怀择地之安思効捐躯之报自昔宼攘之役祸流建剑之间瓦砾相望坐待流移之复新陈未接日虞饷餽之空稍鉏复出之奸与变惟新之俗五月讵闻于报政两州遽沐于更符地悉凋残任均劳剧考其已试固知五技之穷责以后图庶补东隅之失恭惟皇帝陛下乘光武中兴之运先孝宣共治之良悯时囏难轸念黎庶谓遐陬习于为乱岂德意壅而未宣以臣闽人谙其土俗使之奉行条教或能安集流离曷副旁求祗深兢惕臣敢不博询利疚袛导隆寛劝勉农桑俾复归于饱暖解除苛娆冀少飬于疮痍
　　代贺天申节表
　　赤伏彰符方协兴王之运猗兰肇庆欣逢诞圣之期专效嵩呼仰增鸿筭恭惟皇帝陛下囏难嗣统寅畏御图兵虽用而不残德遂加于无外归仁孰御初同亶父之去邠脩政益勤终羙宣王之攘狄天申福佑人沸讴歌臣迹滞偏州梦闻清跸瑶觞献寿怅莫缀于朝行金鉴纳忠愿少俾于渊听
　　代寳学白州谢表
　　幕府赞襄初无善状公朝慎罚止弃遐荒咎积惊心感深流涕伏念臣受材谫薄逢世艰难痛黠虏之乱华悼先臣之死节顷因人乏出佐戎行虽谊切君亲常蕴枕戈之愤而敌忘彼巳终怀负职之愆黾勉五年召还万里既久隳于成绩宜荐致于烦言谤欲谁分孽由自作晋师讨败难逃先縠之诛虞典从轻姑示三苖之窜兹盖伏遇皇帝陛下广天地涵容之德收雷霆震詟之威谓臣误国虽多察臣初心可谅肆埀大惠特赐微躯敢不念徃知非虽穷不怨身縻瘴海此生尚觊于生还梦绕沙塲効死寜忘于死所
　　代寳学漳州谢表
　　十罪并闻分己甘于诛殛五年两谪恩尚许其全生闻命疾趋拊躬流涕伏念臣猥才凡下临事濶疎误被选抡浸尘班列昔叅戎幕已无裨赞之劳再奉籓条又乏循良之效志力虽期于自竭功名常叹于数竒不移匪石之心果获羸瓶之咎衅愆已积虽擢发以难陈章疏交弹顾噬脐而何及兹盖伏遇皇帝陛下尧仁广覆汤网宏开念臣颠沛于戎行心惟尽瘁谓臣数更于宥典特与从轻臣敢不怵惕以思屛营自守投闲置散已叨善贷之恩补劓息黥庶几改过之善
　　代寳学谢复宫观表
　　负罪至深甘从永弃疏恩甚渥许遂生还尽复文阶仍叨祠馆荷宠光之杂防惊涕泗之横流伏念臣顷以材误器使虽临难不求苟免効死捐躯而筹邉非其所长终成误国孟明之耻未雪乐羊之谤已盈疎远易离爱憎相半责五载旷瘝之咎固无所逃腾一时萋菲之言亦已大甚众欲挤之必死臣敢保其余生御魑魅于遐荒触炎防而就道危机自践没齿何言岂期流落之踪更沐甄收之惠兹盖伏遇皇帝陛下仁不忘远道唯至公善贷且成恩每深于含垢寜僭不滥网或漏于吞舟致此迂愚亦昭洗臣能不佩韦是戒食蘖知艰在畆不忘我君愿希前哲执干戈以卫社稷图报他时
　　代张丞相辞免不允谢表
　　涣号已孚愚诚莫达处非其据愧溢于中窃以古称论相之难朝以得人为重况属艰危之防尤须辅佐之良岂惟料胜以折冲亦在安民而和众有王导济时之志能舒朝廷之忧怀谢安镇物之情坐致淮淝之防以今多事特异前闻鏖兵殆困于连年驻跸靡闻于定所邦之阢陧念底定之犹难狄固贪惏肆慿凌而未已倘失畴庸之任益乖恢复之图如臣者起自书生谬承天奬防贱迹于覊单之日识孤忠于丧乱之秋偶际风云得阶尘露入同宥宻初无借箸之竒出总戎机更昧干城之畧既辜注倚宜速谴尤召还方迩于清光爰立遽膺于异数息黥补劓顾徃咎之何追经体赞元岂薄材之能强恩甚渥报塞谓何兹盖伏遇皇帝陛下道广舆图仁深覆被谓臣材虽至陋察臣事不辞难敷告外庭诞扬显册处以钧衡之地委之调御之宜责任如斯孱微曷副臣敢不益思自励期称厥职守一节之精忠造次于是廓九土之氛祲死生以之
　　代翁殿撰遗表
　　传薪熖息将随化于大钧易箦气微愿输忠于半藁伏念臣受资朴讷奋迹单平风猷輙慕于古人诗礼仅传其家学初霑世赏方伛偻以循墙继窃科名遂夤縁而随牒未更繁冗已玷清华无一介之先容辱前朝之异遇编摩书局黾勉郎曹参陪三老于贤闗领袖羣英于秘府官箴恪守岁籥易流传癖书痴性虽安其所好客嘲賔戱时或叹其夕淹但直道以事人耻曲学以阿世至乃东州怀绂淮部乘轺敢图择地之安惟励匪躬之节属中原之云扰当陛下之龙飞趣归行所之班俾典奉常之职绵蕞之仪未就蒲柳之质已衰一返家园五更祠馆朝有着而廪有给叨冐为多壮也仕而老未休丝毫无补今则已婴沉痼难羡反生重念臣自防读书即知论古愤张禹临终之请惟诉情喜史鱼絶命之言犹存忠谏操其悃愊灼见正邪虽真伪或混于平昔之时而隠微必发于死生之际臣今惫矣心切戒之敢伸奄奄之言仰凟高高之听伏惟皇帝陛下日新圣学躬揽权纲中华之服裂五千天惟授德列圣之基埀一百民实归仁诚既洞昭祸斯潜弭岂待期期之夕克全复复之功臣即弃明时莫瞻盛举未草浯溪之颂定愧怀鈆倘平伊洛之戎固欣含受
　　劄子
　　论时事劄子八首代寳学泉州作
　　江北
　　臣窃论今日国家大计莫先战守二防因险为守则守易固因守为战则战必克自古倚长江之险者屯兵据要虽在江南而挫敌取胜多在江北故吕筑濡须坞而朱威以偏将郤曹仁之全师诸葛脩东兴堤丁奉以兵三千破胡遵之七万转弱为强形势然也今日淮甸虽置守师而无坚壁无聚粮或营一师之市或聚乌合之徒敌人一至则冰散瓦解千里荡然长江之险舟楫之利固已与敌共之虚声所摇人情骚动此由江北籓卫之不立也臣欲乞将淮甸郡县不必尽守故城各随所在择险据要营置寨栅守以偏将敌来仰攻固非其利若欲长驱深入则我缀其后二三大将浮江上下为之声援敌之进退堕落吾计中朱威丁奉之勲固可图也江北籓卫既立陛下移跸建康观时待衅以定中原此万全之防也
　　荆襄
　　臣闻善奕棋者不争邉角之隅善立国者必强腹心之势若今日国家暂保江左形势之地若缓而甚急者荆襄是已荆襄西通秦蜀东连吴防北据汉沔昔人以为用武之地故三国战争皆出于此得之者强失之者弱自丧乱以来莾为盗区国家多事未遑经理亦幸敌人弃而不顾殆天以资我也今千里空墟固难卒守臣谓宜将荆襄合为一路增重帅权暂治公安益兵聚粮为战守计分遣别将渡江据险置栅募民耕种积以岁月更为后图一者贯通秦蜀无断絶之虞二者控扼上流如首尾相应三者窥阚中原有巻席之势是一举而获三利也今不早图万一敌人先之则主客不侔利害易辙复欲争之固已难矣欲望陛下沉机独断亟诏大臣讲论措置先事虑事以强立国之势
　　禁卫
　　臣惟艺祖削平僭乱聚天下精兵以强京师取太原兵以为龙卫取幽州兵以为神武左右员僚本藩镇防头也左射拱圣本诸州骑兵也忠节之军升自川陕虎翼之军选自江淮凡此之类不可悉与皆总于三衙训练精闲故能坐制四方如臂运指自南渡以来禁旅凋耗劲兵骁骑分隷诸将沿江戍守盖救纷解急支吾目前未暇长顾远虑也昔周瑜拒魏而吴王提重兵以为后援钟防伐蜀而文帝率师十万屯长安二主岂不知指挠目顾端拱仰成哉盖尾大不掉末大必折其所防者深也今三衙兵虽稍收集而寡弱未振欲望陛下远鉴吴魏居重驭轻之术近法艺祖以中制外之权选徒搜卒益增禁卫仍择腹心忠亮之臣分为统帅则威声所憺非独折冲御侮亦所以强本固基为社稷久长之计
　　守江
　　臣闻善固圉者不显为必守之形善胜敌者不示以可乘之利所以消祸乱于未萌沮奸谋于将发也窃读旧史见六朝之守国也皆轻戍江北重戍江南因险而守因守而战内强根本外镇邉陲敌来则出骁将合锐兵先事而逆击未便则清野鄙据要害伺间而后动故北兵迁延乏絶畏首畏尾徃徃狼狈亡遁大约皆此谋也昔陶侃不城邾其说谓设险御防政以长江隔江而城非三万人不守引敌致祸实此之由若虏有可乘之防又非所资侃非失形势也缓小利以全大利也蔡谟諌止诸镇北移其说谓时有否泰道有屈伸须养威待时虏若送死敌之有余弃江远进亦吾所短谟非畏怯也知用其所长也何承天论守邉之计谓斥堠之交非耕牧之地曹孙相持江淮之间所居各数百里宜坚壁缮兵以待敌来承天非泥古也事有可法也侃之练事谟之见远承天之烛机审利害于当时埀龟鉴于后世臣窃见比年以来虏频盗邉肆凶抢掠淹畱冬春虽王师驱逐屡挫其锋而凶熖未熄犹轻南向盖今日形势事宜畧与古同夫雷动风驰不难于必胜形格势禁实本于沉机愿陛下诏帷幄之臣稽六朝重戍之谋考三千慎守之防固本保邉隂消戎诈庶几不动声色疆场妥安我既出于上防矣彼犹贪冐南来是符坚淮淝之辙复寻宋武燕秦之役可举也
　　舟船
　　臣惟长江之险虽本天设实由人用拒敌之方不特防隄岸塞险隘而已维樯舰据津流则其险十倍飞棹檝冐风涛则其险百倍东南立国战守之利无出于此伏见廵省以来暂驻吴防虽有守江之名而无用险之实舩舰率皆草创水军不甚练习且海船入江则颠沛不行歩兵乘水则惴栗失措官司奉行措置姑欲毕事而已陈利害者以为常谈习游泳者以为末技未思临机对敌何以取胜故向来邀羯虏于长江攻羣盗于平湖战多不防职此之由窃攷六朝舟楫之制名字虽不同要之大舰利于控扼若五牙艨之类是也小舟利于走集若金翅油船之类是也大舰有飞楼有拍竿有长橹屯兵走马可容西北劲兵以当冲要小舟欲轻快追逐须择吴越水工轻果善没者负船凿舰出入湍流见之若神敌人所以魂惊胆堕也昔李氏水军敏锐周人莫当孙权浮江万艘魏人畏遁用我之长乘彼之短此制敌之上防也欲望下诏讲求舟舰大小之制南北士卒之宜严械之用训练之方专委统帅以备强敌
　　南兵
　　臣伏覩朝廷向来数调诸路禁兵沿邉戍守多即逃亡议者便谓南人脆弱终不堪用臣昨知泉州日尝呼逃卒审问其由皆言非怯懦畏敌亦非劳苦思归只縁拨属诸将南北人情不通非礼役使横加棰辱未尝预闻金皷之事众情愤愤遂皆溃散凡推验十数人供荅畧同因知逃亡非其本心况南人素号剽悍春秋吴越之覇六朝晋宋之防不闻资兵于他境取材于异代今犹古也岂独不可用哉特用之不得其术耳自今诸将之兵虽足战守无仰于此然国家养兵额众费大不应艰难之际使无缺食比年以来训练亦精士气思奋臣愚欲望调各路禁兵自远及近更畨出戍别立统帅不隷他营分屯险隘不当虏冲连营缔垒张大形势使之耳闻目覩渐熟征战秋出春归不恋乡土嵗月积久习以为常缓急调发人情不震可以集事
　　吴蜀
　　臣闻击首则尾应击尾则首应击中则首尾俱应此昔人论一阵之势也臣谓一国之势亦然两国相持雌雄未决能尽用其力者强不能尽用其力者弱尽其力者其力合也不尽其力者其力分也战者力常合守者力常分上下一体者力常合远近异谋者力常分此必然之理也国家自南渡以来保有吴蜀而羯胡侵扰殆无寜岁徃年数窥梁淮故江左稍安比年频犯江淮故未入蜀境丑虏之众弃其所长梯岩险冐涛江蹈必死必亡之地而我未能收其功者盖彼无畏首畏尾之虞而得全用其力也昔三国鼎峙吴蜀为异邦然当时所为谋困曹魏者常万里尅期表里相应况今二方一统力不应分窃见金房荆襄境壤相望乃西南之交吴蜀之防也若虏廹近江淮陜蜀之兵当稍循金房而南若窥全蜀则江淮之兵当稍循荆襄而北批亢捣虚互为声援以分虏势庶几狂狡之谋不敢轻动动而乘之万全之举也
　　募兵
　　臣闻众不可已楚兵所以威晋多而益办汉将所以成功见金虏叛数窥淮甸诸将驱攘奋击虽获酋渠殱丑类防音系道然鏖兵酣战杀伤殆相当也似闻诸营阙额徃徃逐急招填不暇铨择多出于佣雇厮役之流未必皆勇悍骁雄之士平时可以充数缓急恐难当敌臣闻自昔战争之时裒兵益众固非一途或取之内郡如萧何发闗中卒以补兵缺汉威复振是也或取之盗贼如诸葛恪取丹阳劲民深加慰抚籍为甲士是也或取之逃亡无赖如马隆募洛阳勇士无问从来立标简试自成一军是也欲乞明诏诸将应兵阙许申陈于诸路选募况荆粤之人尚气喜鬬困于闾阎不得其欲或多椎埋犯法贩为奸久之探丸弄兵遂为剧盗若加收籍使之勇于公鬬非惟强兵而威敌抑亦弭祸而安民是一举而获二利也
　　代张丞相辞免劄子三首
　　一
　　承命兢惶心顾靡措伏念臣顷以罔功自招物议分甘屏弃没齿无言仰天度包容龙光不替更于流落深轸眷慈而臣循省未几遽环召琳馆旣叨于优逸经筵获持于穆清恳切未陈心犹有待岂意悮恩遽及擢位宰司自揣庸陋曽无一可灼知舆论孰以为宜伏望陛下察臣诚衷亟行追寝庶几孤迹终遂保全上不累于眷知下得全于素守
　　二
　　比罄忱诚未开可再念臣勤勤之恳非敢饰辞诚以当轴处中之任实安危治乱之源苟非其人国家何頼今陛下宵衣旰食思济囏难英俊并驱犹恐不及以臣疲懦虽欲竭虑毕精终恐无益况臣五技之穷见于已试强颜素餐谤议必盈髙位疾颠可不深戒伏望陛下护其所短用其所长勿以反汗为嫌惟以得贤为急许臣且奉殊庭安其愚拙则毫之间或得尽其区区
　　三
　　温诏屡颁靡容逊避深惟陛下所以推择之慎眷倚之深加于防臣者可谓至矣且臣非不知宠荣之可慕事功之当勉然而义有未安不能但已盖与其招尤速累自讼于他时不若守分安愚恳祈于今日在臣之请犹为有辞伏望陛下扩天地之包容埀日月之临照矜其诚恳曲赐听从庶俾危踪得全无过之地臣之万幸


　　屏山集巻七
　　钦定四库全书
　　屏山集巻八　　　　　　宋　刘子翚　撰啓
　　贺鲁漕除直秘阁啓
　　伏审拜宠枫宸升华芸阁属公朝信赏之日増外台待节之荣某官夙受眷知特膺时选方六龙之南驻视百粤为近籓恊济军需实烦心计事尅期而取办固非一端下不扰而告成斯为尽羙休功蔼着优渥宜颁清游始歴于瀛洲迅召行趋于天阙某言念崇墉之迩俯慙趋谒之迟面贺无因心驰徒切
　　到任与张守啓
　　恭承朝命来佐郡符当大贤怀绂之初属贱子弹冠之日叨恩有自托庇惟新某官操履端脩器资闳远有慷慨忧时之志抱纵横应变之才早拜宠于枫宸仍践更于棘寺释之持议可重振于家声由也片言实兼资于儒雅猷为蔼着委任弥隆一麾临荔子之邦千里被棠隂之化旧深仰德今幸依仁飞诚輙见于手书展礼将期于面觌
　　谢邓倅啓
　　桑梓之封疆宻迩久托为邻萍蓬之踪迹蹉跎未仰德表防谦不间瑶翰先临仰慙推恕以待人讵敢设辞而文过恭惟某官诗书雅胄簪槖名家才猷擅当世之竒议论发古人之奥屡专烦剧益蔼声华旋擢佐于郡符念未偕于人望士元试政已观展骥之能景倩还朝行起登仙之叹某退藏旧隠政余辉脩诚輙见于手书载贽终期于面觌
　　贺李丞相年啓
　　伏以履而后泰易推爻象之占正次于王史谨春秋之法某官三朝实德间世宗工申申燕居虽暂安于湖海几几赤舄终行归于岩廊履此休辰宜膺殊福某一去门防之久荐观岁籥之更莫获称觞徒増善颂
　　贺李丞相冬至啓
　　史书云物纪麟笔之五年复见天心验牺经之七日某官精忠许国巨业济时遇事见哲人之难以身任天下之重险夷一节出处两全商鼎盐梅梦昔形于帝赉周诗衮绣人咸跂于公归履兹长至之辰宜纳朋来之庆某职居佐郡礼废称觞輙布露于尺书莫趋陪于丈席
　　贺新宪啓
　　光膺宸诏荣领宪权当抱鼓之屡鸣恨绣衣之来晩某官当朝雅望济世通才披渊衷特逹之知属要路践扬之夕猷为蔼着委寄弥隆当兹多事之时出领持平之任论刑推恕寃伸画地之囚稔恶必诛威慴潢池之盗方依鸿庇尚阻鳬趋徒引领于行台敢驰诚于尺牍其如祝颂曷庆敷宣
　　贺谢叅政啓
　　显奉明纶入叅大政人惟求旧宜居辅弼之联民具尔瞻益见庙堂之重某官襟懐玊粹识量渊深腾声誉于妙龄揭仪表于当世涵泳圣贤之道臻厥大醇发挥盘诰之文极于深厚久翺翔于禁从暂偃息于侯籓辰告屡闻民謡蔼着世属艰危之运朝思开济之臣帝曰俞哉谁如公者趣赐锋车之召峥膺宗伯之除位髙而色弥恭才大则任斯重果符睿防擢贰政机忠谠在朝可沮淮南之议威名继世伫收淝上之勲恊济中兴益观远业某儒宫晩学海郡防官当整斾之来归获望尘而贽见屡陪末席欵奉清言侧闻宸命之颁实倍常情之喜长裾可曳莫趋元礼之门防短幅交驰深愧子云之笔札
　　回耿龙图啓
　　伏审髙轩压境方喜于望尘专价踵门猥先于折简礼乖常分愧集防躬某官识量渊深风神粹羙道术逢原而自得声名欲隠而弥彰秀发妙龄显跻华贯风云际运熙朝独歩于要津父子传经后学饱闻其余论久翺翔于禁橐暂均逸于祠宫壮猷壹郁而未施雅志雍容而有在艰难避地仲宣聊寓于荆州宻勿绸缪贾谊行归于宣室瞻承伊迩慰怿何量
　　贺宣抚李相公啓
　　拜命行朝宣威南裔舆情均庆否运潜消窃以黠虏不庭兵无虚岁中原失御祸徧九州方困慿凌靡皇经理眷乃长沙之地莾为羣盗之区天诛以远而未加凶熖莫惩而愈肆阻湖湘而自固据城邑以相残固欲安之毎轸渊衷之念其谁任此佥云旧德之宜某官佐佑三朝仪刑百辟总戎疆场远过于长城决防庙堂匪资于他相念艰难而守节不变处进退而唯道之安乆均逸于殊庭爰专征于外阃兼制岭南之地更分麾下之兵幕府肇开坐致英髦之集戎旗所指遥知氛祲之清乘兹破竹之机孰压建瓴之势益隆勲业再任钧衡固中兴不防之基为四海更生之福某猥居官守侧听除音知公论之攸归窃私喜而不寐徒得君重諌宻简于帝心无以公归愿亟符于民望
　　贺翟叅政啓
　　显奉纶恩入叅机政人心胥穆国势増隆窃以季梁在随强敌闻而不伐王导辅晋有识知其无忧歴观世道之兴衰实系人材之用舍天其靖乱时则得贤某官造道闳深挺材刚特飞英声于四海结睿眷于三朝鼇禁再登共识王言之大虎符屡剖独推治行之髙持橐有年挂冠未老起佐多艰之运荐膺求旧之图三聘肯来人快争先之覩一言默契上兴见晩之嗟益耸民瞻进陪国论经济谅行于素志扶持立底于昌期某未觐光仪逖闻明命进由儒术竚观致位之荣【阙】　　　寜愧书门之诮
　　谢李叅政举知己啓
</div>
    <div class="pagination">
<a href="屏山集_page5.html">上一页</a><a href="屏山集.html">1</a><a href="屏山集_page2.html">2</a><a href="屏山集_page3.html">3</a><a href="屏山集_page4.html">4</a><a href="屏山集_page5.html">5</a><span class="current-page">6</span><a href="屏山集_page7.html">7</a><a href="屏山集_page8.html">8</a><a href="屏山集_page9.html">9</a><a href="屏山集_page10.html">10</a><a href="屏山集_page11.html">11</a><span>...</span><a href="屏山集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
