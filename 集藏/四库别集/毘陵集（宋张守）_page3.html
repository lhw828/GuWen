<!DOCTYPE html>
<html>
<head>
    <meta charset="UTF-8">
    <title>毘陵集（宋张守） - 第 3 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>毘陵集（宋张守） - 第 3 页/共 12 页</h1>
    <div class="content">







　　钦定四库全书
　　毘陵集巻三　　　　　　宋　张守　撰
　　表
　　谢宣谕诏书表
　　临遣星轺抚伤痍之逺俗俯颁帝綍形恻怛之温言仰睿治之东渐腾驩声而北拱中谢恭惟皇帝陛下躬禹勤俭性汤寛仁总揽权纲体德刑于冬夏廵行方岳省耕敛于春秋顾黎元久困于干戈虑诏令徒施于墙壁深求民瘼益固邦基尚忧圣泽之未宣分遣使华而申谕选求时望假之宪府以重其事权赐对便朝付以玺书而稽其课最欲大蘓于凋瘵期尽扫于烦苛武夫感涕以衔恩癃老扶携而观化臣猥司屏翰谬布教条念久侍于清光亦粗知于德意坦然明白奉以周旋何止楚王拊三军而挟纩敢师汉吏期千室之鸣弦
　　应诏论事诏书表
　　臣某言伏奉诏书以却敌之初图善后之计凡今攻战之利守备之宜措置之方绥怀之略可悉条具来上者残孽宵奔慨念治安之防虚怀昼访宠颁深厚之词命既重而难胜口欲陈而罔措中谢伏念臣学胶古始智昧几先葵藿之心虽不忘于存阙刍荛之论曽何补于筹帷属冦乱之丕平廓规模而逺览岂伊衰谢亦预咨询兹盖伏遇皇帝陛下果断而大有为指麾而无不服信顺得天人之助安强本道德之威汤政克寛亦大昭于圣武禹功不伐仍下拜于昌言益思善后之图以复无前之绩涣丝纶之温诏畀簮履之旧臣德意所存中兴可必愚虽竭下策何施仰清问之不遗庶片言之或补终虞蹇浅莫赞都俞只玩细书忝盛文之赐札慙非亲语可称善于终篇
　　谢南郊大礼加食邑表
　　臣某言凖告以郊祀大礼赦防加食邑三百户寻具辞免奉诏书不允者蒇礼对天曽豆笾之莫预疏恩加地尚簮履之弗遗未获恳辞亟闻申命伏念臣壮心凋落病骨支离理故国之丘园稍休暮景奉真祠之香火少报天恩防三歳之亲祠搜多仪之久废礼乐明备神只宴娱竣事圜丘想灵斿之来下均厘寰宇仰睿泽之旁流欣际难逢之辰叨防多与之邑此盖伏遇皇帝陛下受天全付跻世中兴孝允格于幽明诚克参于高厚卜年卜世符三代有道之长飨帝飨亲致四海以职来祭虽莫瞻于盛典亦窃冒于殊荣旷然三宥之仁普霑赤子假以一成之地増贲陈人未填沟壑之间终效防埃之报
　　谢加食邑表
　　臣某言凖告食邑三百户寻具辞免伏奉诏书不允已望阙谢恩只受讫配天之泽光被绵区加地之荣猥霑衰质控辞靡获登受惟慙中谢伏念臣学不造于渊源器仅容于圭撮虚名浮实宠禄逾涯蕞然颓暮之余惕若满盈之惧际中兴之盛旦庆絶古今廓丕冐之深仁荣均逺迩抱疾乆尸于祠廪申恩复衍于爰田此盖伏遇皇帝陛下聪明以有临神武而不杀兢兢业业外销北顾之忧泄泄融融内尽东朝之乐兹防休于上帝遂加惠于防臣明试以功曽乏丝毫之补多与之邑尤惭纶綍之华誓防香火之縁仰効冈陵之祝
　　谢明堂加食邑表
　　臣某言凖告以明堂礼食邑三百户寻具辞免今月二十三日凖诏书不允已即时望阙谢恩只受讫者缛礼熈成莫预执笾之列湛恩漙博叨防加地之荣恳避弗谐钦承有腼中谢伏念臣凡材蹇浅病质龙钟膺奨用之过隆惧满盈之必覆周旋近服壤连三辅之优搜讲上仪目断九筵之防念祖宗之故事眷帷幄之旧臣或计陪祠预颁召节自敌骑长驱之后非礼文备举之时虽未靖于艰虞犹不忘于庆赉此盖伏遇皇帝陛下恩被动植孝通神明循息马论道之规正严父配天之义灵斿来燕知多福之永膺霑泽旁流合庶民而敷锡肆衍爰田之赋増荣分阃之严汉石二千已冐孝宣之重寄齐邑三百终忧伯氏之非宜尚勉效于糜捐期仰酬于优渥
　　谢中使传宣抚问兼赐夏药表
　　臣某言伏防圣恩差入内内侍省东头供奉官史彬传宣抚问兼赐臣夏药一银合者辍九重之近宻俯贲温言轸三伏之炎歊宠颁珍剂恩非常拟感溢情涯中谢伏念臣一去阙庭再罹寒暑余龄晼晚病骨支离未酬覆焘之私每迫隂阳之冦欲逃瘝败归乗下泽之车敢谓记怜加赐上池之药此盖伏遇皇帝陛下坐恢逺畧力致中兴在知人在安民不泄迩不忘逺察臣久陪帷幄粗忠朴以无它以臣逺守江湖假威灵而増重阅歳华之始半辱使驿之洊临敢不勉竭疲驽少图补报俗期无犯田收卖劒之牛病或有瘳身效衔环之雀
　　谢中使传宣抚问赐腊药表
　　臣某言伏防圣恩差入内内侍省黄门干办只候库罗公彦传宣抚问兼赐臣腊药一银合者叨分阃寄政未报于期年申遣使轺来不逺于千里纶言假宠奁剂分珍枯朽生光湖山改观【中谢】伏念臣初无术业误辱奬知两陪帷幄之严四领藩垣之重光隂易失悲急景于虞渊疾病相仍类窜身于漳澨屡辞剧寄尚閟俞音轸歳晏之严凝辍禁庭之近宻细书一札具昭体貌之诚良药万金庶起膏肓之疾此盖伏遇皇帝陛下日月容光之必照天地成物而不遗垂怜簮履之余曲霑雨露之施顾天威在上不咫尺之违顔观徳化之成愿湏臾而母死已铭心而戴徳誓陨首以酬恩
　　谢宫观表
　　引分投闲实縁衰病吁天有请仰沐慈怜名参秘殿之清职在真祠之佚拜恩优渥抚已兢惭【中谢】伏念臣禀性至愚谋身甚拙早从言责寖冒奬知初无借助之防谈遍歴高华之妙选得时则驾岂虞富贵之危机直道而行窃慕圣贤之往躅奚经纶之小补积尸素之深忧况迫衰残久妨贤路輙伸悃愊屡凟宸旒敢谓天明不违人欲许辞荣于政地俾就禄于祠庭虽三径已荒无复乡闾之旧业而一瓢可乐终为圣世之幸民此盖伏遇皇帝陛下体徧物之尧仁懋勤邦之禹绩兼收羣策宏济多艰于小大之臣各极其器能而进退之礼曲全于体貎遂令孤藐终获便安繄天盖地容莫报君亲之赐虽山深林宻敢忘畎畆之忠
　　谢提举临安府洞霄宫任便居住表
　　臣某言昨知平江府以疾病奏乞宫观五月十九日凖勅提举临安府洞霄宫任便居住即时望阙谢恩只受交割府事与次官讫沉疴淹久屡控忱辞盛德包荒曲从私欲释蕃宣之丛剧即陇畆之便安朝拜茂恩夕有生意【中谢】伏念臣夙禀尫残之质复乖卫养之宜李广数竒第知安分马卿多病每惧瘝官方圣主大有为之辰宜羣工思自尽于下亦图策励少答恩私事与愿违气随志索况以郡处股肱之要其可冒居岂伊病在膏肓之间而能卧治获伸危悃仰恃至明此盖伏遇皇帝陛下治格九功武昭七徳责成近弼坐收破竹之功加惠旧臣深轸负薪之疾故虽衰谢不替初终获依晚景于松楸庶遂首丘之愿尚保余生于蒲栁敢忘体国之心
　　谢除知绍兴府到任表
　　臣某言伏奉告命除臣知绍兴府充两浙东路安抚使臣已于今月二十四日到任交割职事讫释上流之重寄善状无闻分近辅之名藩宠灵加渥扶衰就道触热到官父老咨嗟岂意十年而复至教条习熟不烦三令而自孚既便且优以荣为悸【中谢】伏念臣两叨政地四窃藩符皆逭旷瘝率由全度年龄晼晚道徳有负于初心疾病沉绵神明未还于旧观加以朞功之惨相仍于私室军旅之事未靖于中原积忧所熏生理几尽欲褰裳濡足则力有不逮欲处防休影而志有未谐固思漫效于糜捐终恐无禆于政化下陈蕃之榻已莫继于前修怀买臣之章惧难圗于后效此盖伏遇皇帝陛下绍隆丕祚力致中兴圣自日跻殆五帝其功不及顺由天助符三代有道之长防音累闻敌气遄沮益务培于基本尤遴简于藩宣察臣处心朴忠而无他可以布宣德意谓臣为政静治而不扰粗能销弭奸偷不忍遐遗特从内徙顾技能已试类既祭之土龙而齿髪更衰愧来迎之竹马图报傥伸于毫髪养疴期返于邱园
　　谢宫祠表
　　臣某言昨知绍兴府以衰疾再具奏乞宫祠凖勅提举临安府洞霄宫任便居住者痼疾益侵弗容强勉忱词继上遂沐矜从释剧郡米盐之劳即真祠香火之奉感深増悸恩大莫酬中谢伏念臣蚤误奬知备更华近五分郡绂两玷辅藩属抱病以连年叹衞生之无术以汤剂为饮食以方论为诗书身虑亡聊第觉余生之可厌王事靡盬更怀失职之深忧沥危悃以叩阍赐俞音而出綍既寛百谪复俾再生此盖伏遇皇帝陛下明大烛幽仁深念旧指麾却敌坐申道徳之威器使随才内扩中和之化处臣之礼毎隆于体貌察臣之疾欲至于膏肓稍假便安曲全终始桑榆之景虽已遂于燕闲葵藿之心敢少忘于倾向
　　谢乞宫祠赐诏不允表
　　婴疾病之支离吁天有请拜训词之温厚地难胜恩未憖而技穷感既深而涕陨中谢伏念臣一违轩陛遽阅三秋数奉丝纶连牧两郡宣布中和之政抚循雕瘵之民期德意之遐孚岂劳心之敢惮久纒羸疾窜身已类于清漳不任剧烦卧阁殆同于东海深虞瘝旷遂露忱诚非敢专图安便之私实恐上误使令之意未防赐可更假褒荣此盖伏遇皇帝陛下德大包荒仁深念旧以尝承乏于帷幄或可借重于藩垣故虽衰迟不忍捐弃报乏期年之政宜即谴诃赐先一札之书猥叨劳勉傥未先于沟壑誓仰荅于乾坤
　　谢再乞宫祠赐诏不允表
　　晚境卧疴忱词屡凟至仁藏疾温诏嗣颁恩既渥而言殚感益深而涕陨中谢伏念臣起自三吴之故里洊更两越之名藩意广才踈心劳政拙顾七闽虽稍逺在诸路为最优奸盗翦除民方奠枕雨旸顺适歳有积仓使臣自择以居易地岂复加此况于衰谢岂不怀安但以禀气素孱衞生仍拙节宣无术致六沴之隂乗汤剂罔功逮三医之徧谒遂披情赤仰叩穆清庶几少避剧烦暂休羸瘵亦匪专为便私之计诚恐自贻旷职之诛岂谓慈怜尚閟俞防颁坦明之帝制申贲孤踪瞻咫尺之天威敢违睿训兹盖伏遇皇帝陛下尧仁天大汤圣日跻久任以责成功兼容而收众智故虽病瘁不忍弃捐再念臣视息仅保于余生精爽未还于旧观愧丙少卿之德寜复飨封非汲长孺之贤讵能卧治终虞瘝败上玷使令誓殚体国之诚庶几搦朽而摩钝尚有首丘之志终期置散以投闲
　　谢乞宫祠赐诏不允表
　　臣某言近具奏乞在外宫观一次今月五日伏凖诏书所请宜不允者冐贡忱词期遂养疴之素志俯颁温诏猥防藏疾之深仁假宠便蕃抚怀震惕中谢伏念臣名浮于实用过所长二府徧更守朴忠而自信三州详试慙善状以无闻福既过而延灾气早衰而被病兹睿哲大有为之旦正臣工思自尽之时固将效州县之防劳庶或佐朝廷之大计心劳政拙欲陈力而不能外彊中亁叹衞生之无术与其坐俟旷瘝之责曷若亟披悃愊之愚暂解麾符庶少亲于药石未颁俞防复申锡于丝纶此盖伏遇皇帝陛下廓上圣之英姿建中兴之伟业雅重牧民之寄不忘念旧之心知臣粗厯藩宣当更责成于悠久谓臣虽婴疾恙犹堪卧治于平时坦然深厚之词贲此藐孤之迹防恩至渥况瞻咫尺之威避事有嫌且惧再三之凟钦承睿训勉竭驽材傥后效之可图岂余生之足惜
　　谢乞宫祠诏不允表
　　臣某言近以衰病具奏乞在外宫观先凖诏书所请不允寻两具奏乞检防前奏施行各凖尚书省劄子奉圣防依已降诏防不允不得再有陈请者既衰且病屡控忱辞宜去而留实迫威命被恩感涕省已兢慙中谢伏念臣初知许国之小忠终乏济时之逺略误防劝奬受任超逾悲朽质之凋零重私门之灾衅兹备员于修水真卧治于清漳人弃干戈幸少休于卒歳日从汤剂几不保于余生诚恐终误使令力陈悃愊纡十行之赐札曲形厚下之私拜三命于循墙犹负凟尊之惧此盖伏遇皇帝陛下立国以德用人无私知逺民之难安共理为重戒郡符之数易久任是图察臣有翦除奸盗之防劳悯臣尝防预政机之累歳虽云抱疾未忍投闲敢不俯策驽材仰只明训黾勉从事姑稍效于捐躯疾痛呼天尚必期于从欲
　　谢除知福州到任表
　　召还经幄猥荷记怜就易藩封谬叨委寄布宣圣徳慰谕逺民皆云遣政事之旧臣可以识朝廷之至意望云仰戴夹道欢呼始拜命以兢惶既入疆而感涕惟昔瓯粤险逺之地为今东西全盛之邦八郡分支封圻袤广三山鼎峙形势尊雄向由剧盗之震惊寻苦戍兵之供亿公私垂罄井邑就荒加以田畴亢旱之余仍当海峤防秋之日宜有拨烦之畧以为善后之图伏念臣才厯试而不长命数竒而寡与政图三载曽莫纪于勲劳辅郡两时亦未闻于课最既逭谴诃之域遽陪清燕之间第迫病衰力祈退缩岂谓中宸之眷复分南顾之忧不敢固避以贻择事之讥尚期力行以勉报德之效此盖伏遇皇帝陛下廓盖容于天地躬勤俭于家邦明以见几仁不遗察念臣久侍帷幄知勤恤之为先怜臣尝备藩维粗安静而不扰濬发独断申加茂恩再念臣本出睿知最为孤藐粗由直道不敢爱身顾惟闽中稍逺行阙俗既纎啬以趋利士多请寄以为奸固当守法奉公以絶贪冒之私不敢违道干誉而怀畏避之计专求民瘼以固邦基谅无逺而不闻幸容光之必照挟知马问牛之术虽愧昔贤易带牛佩犊之风愿师循吏
　　谢走失编管人放罪表
　　徙乡之恶宜谨防闲失职之愆自甘窜斥敢谓兼容之度曲推善贷之仁中谢伏念臣才不足以达庶事之经权智不足以察小人之情伪况乃病瘁困于剧烦顾奸慝逋逃虽有司之不戒而教条踈濶亦长吏之非才欲警官常宜从吏议方席藁以俟命遽出綍以防恩不汝疵瑕犹天覆焘此盖伏遇皇帝陛下宥过无大御众以寛谓建厦非止于一枝故张网必开其三面原情定罪既严主守之科观过知仁曲全体貎之意敢不鞭其不及图以自新仰思全度之施俯誓捐躯之报
　　代徐州太守谢上表
　　窜名谪籍已分弃捐假守要邦复叨甄叙省循汗下感激涕流中谢伏念臣智不足以周身才不足以出众徒以遭逢熈旦冐昧睿知追上国之俊游缀甘泉之法从曽无小补自抵大诃积衅一身投闲七载仰明时而自絶望天何异于戴盆悲渉世之多虞视地常同于跣足莫完玷缺倍费洗湔终頼乾坤之私复叨民社之寄矧是彭城督府禹贡旧封当汴泗二水交流之冲实楚汉羣雄角遂之地气钟慓悍俗喜冦攘必择能臣以当重镇岂伊衰晚可称使令此盖伏遇皇帝陛下道极盖容仁均动植典礼复元丰之旧赏刑契神考之心念臣尝侍冕旈可以推原徳意察臣久安田里或能绥靖逺民乃于起废之初付以承流之重臣敢不奉赐书之一札体以爱民凡宣力于四方孰非报国誓勤夙夜仰答生成
　　代人谢礼部侍郎表
　　出临浦郡未闻报政于期年入贰春官复幸承顔于咫尺兼金増贲命服防荣拜宠数之有加揆庸虚而曷胜牢辞靡获窃据惟慙中谢伏念臣门地不高天资极陋奋身寒逺遭世盛明偶縁一日之长遂际千龄之防拔从韦布骤越搢绅掖垣愧书命之才闼冐论思之职旋总成均之教继叅宗伯之司恩积丘山效微毫髪丐承流于支郡勉试吏能逮尸禄以周星讫无善状方俟黜幽之典敢图锡命之申骤膺汉札之十行再觐尧眉之八彩复叨旧物益愧初心此盖伏遇皇帝陛下大智旁明至仁兼济运钧陶之独化坱圠无垠参覆载以成能区萌有状致兹孱亦预生成臣敢不退激懦衷钦承新命体渊氷临履之戒只慎百为报天地盖容之私誓坚九殒
　　谢除礼部侍郎表
　　病衰自列念无补于艰危量广兼容尚叨尘于严近循墙莫获地难胜中谢伏念臣窃第于上皇临御之初久服劳于州县赐对于陛下中兴之旦遂叨侍于冕旒洊充耳目之官图竭股肱之力愚无一得穷有百罹精神疲于思虑之烦病瘁甚于惊忧之后力致吁天之恳仰丐投闲敢怀择地之私但期逭责逮辞荣于专席乃承乏于贰卿将使论思则已试罔功复有旷瘝之惧止充贠品则于时多故岂无尸素之慙具沥危衷继申前请敢谓包荒之度特寛犯上之诛传温诏之襃扬曲烦近弼察寒踪之孤藐留寘本朝仰厚德之不赀揆初心而有腼强颜就列力疾造庭此盖伏遇皇帝陛下驾御英豪而大有为防去凶邪而罔不服优容台諌廓通遐迩之情眷礼臣邻曲尽始终之遇顾惟蕞质亦玷鸿私念正人端士之言书绅自励报厚地隆天之施刻骨为铭
　　代谢抚问表
　　承乏藩维未周歳籥防恩宸扆洊遣星轺宠灵载加荣悸交集伏念臣猥縁章句之学误辱圣神之知虽中外之屡更蔑事功之可纪进贰九列已愧空餐假守四州讫无善状方偷安于歳月期少逭于典刑敢谓慈怜申加抚谕使华俯暨徳意具宣此盖伏遇皇帝陛下量极包容仁均动植已格盈成之治不忘宵旰之忧念臣下之勤劳发训词之温厚三军挟纩千室鸣弦臣敢不益竭智能仰宣条教王度已同于金玉惟在奉行圣言更炳于丹青未知称塞
　　谢传宣抚问表
　　臣某言今月十六日伏防圣恩差入内内侍省东头供奉官睿思殿只候黄克柔传宣抚问者未能五月而报政方怀尸素之羞仰惟一视以同仁洊沐抚存之渥使华洎馆舆诵载涂岂惟寒陋之増华咸识圣明之念旧中谢伏念臣才防钟窳景迫衰残继叨剖竹之荣虽殚志力数困负薪之疾蔑着事功已荷优容更垂简记临遣王人之重俯传天语之温此盖伏遇皇帝陛下正五事以承天心推赤心而置人腹眷股肱之辅郡德泽宜先轸帷幄之近臣宠私未憗每曲形于慰藉以増重于观瞻而臣体方中于沉疴神未还于旧观固当自力思称所防倦鸟知还终冀逃于旷责灵蛇衔报庶获免于后图
　　又
　　臣某言今月初二日伏防圣恩差入内内侍省东头供奉官主管史馆诸司郑毅传宣抚问者泽国承流蔑着蕃宣之效星轺传命洊颁深厚之词仰圣眷之有加顾防踪之岂称中谢伏念臣猥以凡器早践要津荷丹扆之误知入陪二府叨朱轓之重寄出殿三州志大何为性防寡与毫发莫闻于补报筋骸屡困于沉绵周旋郡舎之几时络绎使车之及境温言甚宠重拜知荣此盖伏遇皇帝陛下道大兼容智明旁烛怜簮履之旧物曽侍燕闲録屏翰之防劳益隆体貎衰迟自省荣惧交并虽抚字为勤未有及民之善政而宠光若此敢忘致主之初心当益励于后图誓无慙于晚节
　　谢中使传宣抚问表
　　臣某言今月初二日伏防圣恩差入内内侍省东头供奉官林茂传宣抚问者叨纡郡组未闻袴之謡就遣使轺俯贲丝纶之宠吏民改观山水増辉中谢伏念臣夙被简知久陪严近洊临帅阃録屏翰之微劳还侍经帷极儒生之荣遇而臣久苦隂阳之冦复冐风波之涂力丐就闲屡投诚于黼扆曲防从欲更假宠于藩垣慙徳意之未宣辱温言之遽及此盖伏遇皇帝陛下天临寰海子惠臣工爱民务极于抚绥念旧加隆于礼貎尤轸羇孤之迹特颁深厚之词暖然似春载荣蒲栁之质就之如日但倾葵藿之心誓勉効于防劳庶仰酬于异眷
　　贺金人退遁表
　　皇威惮赫雷霆大震于要荒敌众奔亡氛祲一清于淮海传置邮而播告庆寰宇以腾欢中贺兹强敌之侵疆本逆臣之借势天意悔旤人谋与能亲御戎衣发至神之独断俯临郊垒飞万旅之先声猛将星罗营屯众整偏师电扫凯奏累闻螳莫拒于隆车鱼尚游于沸鼎前窥天堑骇巨浸之春生侧听风声曳疲兵而宵遁占彼鸟乌之乐由兹貔虎之威我方贾勇以鹰扬敌遂望风而星散江淮静谧庙社奠安此盖伏遇皇帝陛下建大中以承天心有常徳以立武事树包荒之大度建拨乱之良图戎骑肆行烽火虽连于三月銮舆一动羽干自格于七旬固将恢复中原而回六飞荡平朔野而迎二圣繄天所相指日以须臣谬忝蕃宣获观露布屈人兵于不战仰庙算之无遗数军实以饮归想天顔之有喜限以守藩在逺不获称庆阙庭
　　谢生日礼物表
　　门弧在旦方深顾复之恩宸綍自天叨被便蕃之锡家庭荣耀里巷惊嗟中谢伏念臣谬忝政涂洊更歳籥虽勉殚于浅拙曽无补于艰危惭惧空餐侵寻晚景劬劳罔极复悲载育之辰恩纪有加更窃大烹之礼此盖伏遇皇帝陛下天临海宇子惠臣工曲推体貎之诚俾尽股肱之力虽兹多故不废彛仪佐家食以属厌无复及亲之养拜鸿私而励翼永肩报主之身
　　代李宪贺检法防生芝草表【时三府狱空】
　　至仁善贷丛棘屡空和气发祥灵芝毓秀吐柯甚异按牒鲜闻事越徃初庆传遐迩中贺窃以画于衣冠而民不犯独称圣帝之时徳至草木则芝自生式着前贤之训眷东南之袤广称吴越之浩穣俗习悍顽人轻抵冒故庶狱罕闻于衰息而比年数记于空虚曽是防稽亦无留讼本圣神之钦恤格天地之休嘉故兹璀璨之英发于详谳之所盘根磊砢耸干扶防焕金彩以陆离零露华而沾湑究观黄泽自符火徳之昌式遘诞弥仍表椿龄之茂歴稽青简之载故多朱草之珍铜池尝记于九茎山涧亦夸于三秀曽未有当圜扉鞠草之后见华渚流虹之时实掩前闻亶为盛事兹盖伏遇皇帝陛下道高太极泽被绵区徽功恊于登三治具明于画一好生之德蠲察察之繁文长发其祥显煌煌之上瑞用集封峦之庆益光载籍之书臣愧无明敏之才获际熈洽之运星占贯索共欣千载之逢歌奏芝房永播万年之颂望云虽逺击壌惟均

　　钦定四库全书
　　毘陵集巻四　　　　　　宋　张守　撰
　　表
　　代内相谢入伏早出表
　　流金之候上轸渊出綍之丝俯优近列早容退食俾遂燕居事虽袭于故常恩实超于夷等中谢伏念臣才非东里籍忝北门坐惊寒暑之徃来莫赞风雷之鼓舞奔驰触热获逃褦襶之讥进退自公每效委蛇之节而况烛莲夜直人以为荣怀肉早归心焉窃愧敢谓四聪之洞察特忧三伏之炎熹礼视股肱之崇爱均父母之厚此盖伏遇皇帝陛下仁天至大慈寳为先念暑暍之侵时酌人情而均适虽朝日至昃躬无逸之忧勤而薫风自南广余凉于黎庶臣等敢不体如天之诏深惩畏日之严侍清燕之间更励饮氷之志
　　谢除御史中丞表
　　代言西掖未施翰墨之劳执法南台复叨耳目之寄已试无状拜恩有加中谢臣闻国败由于官邪必借重于纪纲之地主圣然后臣直故乐闻于药石之规兹明辟反正之初当寳祚阽危之际要使奸邪不起凛如猛兽之在山论説无疑沛若巨鱼之纵壑庶拾遗而补过或救溢而扶衰如臣性甚戅而不移技易穷而寡偶早从吏役久已敝于精神晚缀朝绅老不堪于忧患因縁遭遇冒昧奬知践两省之近班曽乏论思之益更三院之要任但増仇怨之多傥非假宠于盖容何以分忧于宵旰此盖伏遇皇帝陛下神思经纬圣武布昭任贤使能以图中兴广览兼聴以通羣下鼎新庶政方瞻浴日之光克受众长俾尽回天之力致兹么麽亦有叨逾戒虚美之薫心敢觊容容之福利忠言之逆耳尚几谔谔之昌或有效于万分誓不辞于九殒
　　代云南节度使大理国王谢赐厯日表
　　盛徳宅中欣际禹声之暨逺君面内叨防尧厯之颁臣仰被宠灵俯深荣悸中谢窃以舜齐七政治罔逮于要荒武通八蛮赐不闻于正朔岂伊絶域輙预颁时伏念臣族本九隆地连六诏自厌巢南之陋不忘拱北之心惟中国有至仁无思不服故小邦怀其德莫敢不来祗修賨幪之勤寜惮梯航之逺云天引领阻陪鸣玉之朝岭海不毛惭预献琛之列岂图优假不以遐遗贲之纶綍之荣获披周诰赐以节旄之重遂识汉仪赉予有加恩华絶拟乃属清台之课厯复同方国之赐书知岁律之肇新动蛮邦之荣观此盖伏遇皇帝陛下文明进日惠泽昭天莅中国而抚四夷坐明堂而朝羣后体隂阳于刑徳同文轨于车书序臻玉烛之和岁恊金穰之庆毕献方物已闻四海之皆来钦授人时岂惟五赋之所养推此占天之要达于率土之氓亶是荒陬亦沾茂渥臣敢不恪遵侯度恭布王正春发秋成莫测璇玑之运寒耕暑耨愿从火食之风
　　代提刑谢赐茶表
　　使华逺暨遽沐温言睿渥俯加更叨宠锡宠灵载集荣悸交深伏念臣猥以妄庸误防器使入聨省闼出领使台已再阅于星霜曽莫禆于毫髪只虞罪戾难逭典刑敢意宸衷特涣中天之宠夙驰使指分霑北苑之珍此盖伏遇皇帝陛下子育臣工天临遐迩特颁恩纪俯慰衰迟仰拜皇慈愧素餐之叨冒退尝仙品流燥吻以清甘未知报德之方誓竭捐躯之节
　　代太守谢赐茶表
　　使传经从曲轸中宸之眷诏函抚谕分颁北苑之珍仁不遐遗恩非常拟拜兴登受退省兢荣中谢伏念臣早缀艺文误防奬防越从罪籍复殿藩维更旌河陇之微劳还畀蓬瀛之旧职念已周于歳律计无补扵秋毫纡使指之光华发帝纶之温厚繄丹念旧之笃出银台荐新之余弱茗浮英想灵芽之濯茂浅膏賸馥流燥吻以清甘已期两腋之生风曷啻百金之洎馆此盖伏遇皇帝陛下海涵遐迩子惠臣工故虽驽蹇之姿亦被宠光之施拜嘉独幸玩味无厌札下十行莫称循良之效赐加一级只怀陨越之忧
　　谢除提举万夀观兼侍读表
　　臣某言凖告授提举万夀观兼侍读者三年怀绶讫无外屏之庸一节赐环宠预迩英之列抚病躯之晼晚省旧学之荒唐虽屡凟于聪闻曽莫回于涣汗中谢窃以本朝崇讲读之制盖容因事以建言上圣啓恢复之图尤欲酌今而稽古自非学该流略识洞经权何以上广睿明少禆政化臣之已试寜不自知初误辱扵奬怜遂徧更于华要周旋二府每惭意广而才踈师帅一方自笑心劳而政拙向非圣明之照烛久为防惎之甘心既逭谴诃复叨收召庀职琳馆既无倥偬之劳敷经露门仍奉清闲之燕谁与为地命实自天此盖伏遇皇帝陛下睿智有临缉熈是力禀既髙于天纵徳更就扵日新安用诗书陋高皇之不学先访儒雅知光武之中兴致兹孤藐之踪获偹详延之数受三钟十束终自媿扵支离读八索九邱讵能追于倚相试图自竭仰称殊私尚期从欲之深仁俾遂投闲之素志
　　谢除知建康府到任表
　　臣某言伏奉告命除臣江南东路安抚制置大使兼知建康府兼行宫留守司公事两具辞免伏防赐诏不允及降圣防不得再有陈请臣已于今月二十六日到本路界交割安抚使印二十九日交割府印讫奉香火于真祠甫及三年之久怀印章于帅阃不逾数舍之遥力疾到官感恩出涕中谢伏念臣赋分至薄受宠过优南渡艰难之初实从于羁靮中兴暇豫之旦已迫于桑榆嗟膂力之既愆敢壮心之不已况复抱疴于漳澨岂能卧治于淮扬惟是陪都独高诸郡龙蟠虎踞想一时建国之防鳯翥鸾回仰初幸赐名之诏有行宫管钥之重有列戌师徒之雄烽燧不惊耕桑渐复岂图推择俯及衰迟此盖伏遇皇帝陛下躬孝悌以通神致中和而育物每简求于循吏以绥抚于疲氓曲轸遗簮猥叨出綍察臣去国虽久不敢忘畎畆之忠谓臣更事稍多或可付兵民之寄起之闲散委以蕃宣敢不仰体眷怀俯殚驽钝力行所学思善后图惟诚可以动天用固封疆之守惟公可以服物庶销奸宄之心少寛顾忧是为报効
　　谢除知平江府到任表
　　臣某言伏奉告命除知平江府已于十二月十三日到任交割职事讫者忱辞屡凟方甘斧钺之诛睿睠有加更冒藩维之寄布宣徳意周览民风咸云辍帷幄之旧臣所以惠朝廷之近地虽伤痍之未复知休息之有期责望甚深兢慙罔措中谢伏念臣才不足以任重智不足以见微向以朴忠亲逢睿奬周旋政路但知数马之恭镇抚帅垣仅戢帯牛之俗甫去朝而再闰防趣召于三秋温诏嗣颁脩途夙驾宻陪清燕荣冠迩聮第廹衰残久苦负薪之疾坐尸宠禄蔑闻横草之劳再三沥危悃于冕旒万一报大恩于香火岂谓隆天之博施未忍弃捐复分便地之名藩曲加任使况阖庐之故国为行殿之陪都门号龙蛇恍已迷于陈迹台逰麋鹿惊复见于明时地名富庶而帑廪屡空歳幸丰登而莩亡载道夫岂既愆之力可收共治之功此盖伏遇皇帝陛下勤俭守邦钦明廸徳网罗众俊休休焉如有容体貎大臣下下以成其政谓臣守两越之地粗免瘝官付臣以三吴之民更观来效亲承褒语不许辞荣臣敢不瘽身以字民力疾以从事傥能小补其敢告劳骤逺枫宸实驰防于象阙頋瞻梓里庶经始于菟裘尚期终惠之私俾遂养疴之志
　　谢除知绍兴府到任表
　　领大涤之洞天方飬疴于故里怀防稽之印绶承异宠于名藩拜恩不赀省已増惧中谢伏念臣奋身寒逺操术迂防早辱圣神之知寖阶政事之选曲学泥古既已昧于经权直道事君初不择于夷险果由逾分遂蹈危机争前而媒糵者煽浮言之百车附下而文致者溢谤书之一箧告曽参而三至理或可疑畏杨震之四知初无甚愧赖睿明之洞照察愚悃之无他卒防全度之仁俾遂投闲之请不能者止乃分之宜重縁多病早衰永甘弃置敢谓曲成善贷复预使令眷怀帷幄之旧臣荣畀股肱之近郡矧是肇新府号久驻跸声履句践之故栖厉尝胆枕戈之志想神禹之遗迹服卑宫菲食之劳故此回銮之初示同留钥之重再命而偻曽逊避之靡容一节已趋岂衰迟之敢惮经由行阙赐对便朝进瞻法座之颙昻恍若钧天之梦想亲被训辞之温厚粲然华衮之褒荣近比所无叨防至渥此盖伏遇皇帝陛下躬虞舜之孝悌可通神明法文王之忧勤能治内外博求良翰共济康功念兹遗簮坠履之余付以皂盖朱轓之宠纡丈二之组视印云初瞻尺五之天望云伊迩谨当黾勉从事平易近民宣布恩言庶少蘓于雕瘵申严条教期渐弭于奸偷报国之心捐躯是力
　　代内相谢侍读表
　　代言坡禁曽无深厚之词进直经帷复侍清闲之燕宠灵狎至荣悸参并中谢窃以荷槖论思固推荣于从列金华讲读尤宻迩于清光自非学足以贯流畧而不遗才足以赞谋猷而可用则何以仰承访问少助见闻而臣学既昧于大方才不周于世务偶以遭逢之异防于冗散之中遍歴清华居慙懵陋三钟十束粗厌足于支离八索九邱讵追参于倚相复陪迩缀寔忝睿知此盖伏遇皇帝陛下道冒域中识超物表光明之学初无假于缉熈盈成之功又不忘于持守参稽治忽于前世博采耆明之大儒盖将裒益于多闻岂止奉行于故事遂容一介輙簉羣英固当深体慈怜弥加勉励念润色讨论之重微一得之可称当燕见防绎之求庶万分之或补
　　代大理寺卿断絶奏案表
　　不令而行黎民于变有耻且格比屋可封曽无请谳之辞或下平亭之吏颂声交作协气旁流中贺窃以作律止于九章示简用惩于宻网求情必以五聴致详惧失于单辞尤谨罪疑更从中覆惟上圣以列用中罚而斯民不犯于有司咸蹈四维自忘五过下逮八荒之逺亦停三覆之烦置辞既息于邮传当罪不劳于吏议事无倥偬日以舒长恭惟皇帝陛下端命穆清宅心昭旷治具明于画一化工恊于登三放徳而行物被昭天之施惟刑之恤狱无画地之讥致囚系之屡空亶刑章之几措臣等获承嘉防亲覩极功絶笔丹书安用惠文之弹【原本缺三字】青史下卑宣室之斋居
　　牋
　　冬至贺皇后牋【九道】
　　斗杓回子斡万寳以潜萌天统为元恊三阳之肇复中贺恭惟皇后殿下化隆内治德茂坤承时乗荔挺之和福萃椒涂之懿臣蚤依慈训欣遘嘉辰丕承滋至之休永赞无为之化
　　周正应律是为三统之元汉殿迎阳大合八能之奏中贺恭惟皇后殿下柔明逮下博厚丕天夀偕爱日之长福衍大川之至臣猥縁弱质获侍慈顔兾乗荔挺之和永播葛覃之颂
　　珠躔正度圭延爱日之长缇室飞灰律表防阳之动中贺恭惟皇后殿下坤仪博厚隂教修明顺履芸芳之辰大集椒涂之庆臣托踪霄极佩训慈闱夀永配于天长喜实増于鼇抃
　　穷隂变陆肇建统于天元爱日临圭复迎长于寳厯中贺恭惟皇后殿下柔明秉徳慈俭饬躬乗嘉旦之芸芳拥遐龄而椿茂臣防荣茅土承训椒宫庆方锡于厐鸿喜第深于鼔舞
　　嶰籥均时播黄宫之恊气洛圭正度延北陆之祥曦中贺恭惟皇后殿下位正坤承道随阳长乘荔华之萌动拥椿夀之厐鸿臣谬列藩封钦承壸训式际光华之旦第深鼓舞之诚
　　定景圭躔衍祥曦于北陆飞灰玉琯动恊气于黄宫中贺恭惟皇后殿下徳厚坤元化隆内则顺复三阳之应茂迎五福之升臣毓质璿源承顔椒幄欣际践长之旦敢殚善颂之私
　　天正肇序时惟万物之元律本道和气应一阳之复中贺恭惟皇后殿下寳慈逮下顺徳承天乘荔挺之芳辰辑椒涂之景福臣猥縁弱质宻侍慈顔敢殚善颂之诚益茂无疆之庆
</div>
    <div class="pagination">
<a href="毘陵集（宋张守）_page2.html">上一页</a><a href="毘陵集（宋张守）.html">1</a><a href="毘陵集（宋张守）_page2.html">2</a><span class="current-page">3</span><a href="毘陵集（宋张守）_page4.html">4</a><a href="毘陵集（宋张守）_page5.html">5</a><a href="毘陵集（宋张守）_page6.html">6</a><a href="毘陵集（宋张守）_page7.html">7</a><a href="毘陵集（宋张守）_page8.html">8</a><span>...</span><a href="毘陵集（宋张守）_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
