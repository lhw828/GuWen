<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 9 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 9 页/共 36 页</h1>
    <div class="content">　　嵗暮寒气结百卉无遗荣懿此独不凋方冬灿红英有似节义士特立不爽贞幽居屏纷杂丹铅寄深情葱茏翠云翘缀以流霞精霜避晨艳华月助宵明坐令桃与李无言愧微生赠诗勿遐弃贵之比瑶琼
　　遣兴六首
　　避地适他乡息肩谢羁束生事未有涯暂止聊自足南园实清旷可以永幽独层楼面羣山俯见湖水緑杂英被郊甸鱼鸟得栖宿登临且慰意未暇计逺躅圣贤有遗训知命夫何卜
　　积雨兼数旬天气凉有余青苔交户庭始觉人迹踈地主多闲园可以种我蔬儿童四五人蔓草相与锄既倦则归休卧阅牀上书无事且为乐何者为名誉
　　夏日苦太长夜景良可爱华月吐层岑遥天碧如黛披衣更登楼稽山正相对澄湖晶空明浮云去无碍遗荣世何人贺老今不在凉风吹毛髪坐乆増感慨
　　溽暑百体倦晓凉正堪眠飞蚊何营营绕鬓鸣相煎拍之不胜多挥去还复前世乱有骨肉逃生幸完全细防何足较此意谁当传
　　緑树何隂隂良苖亦离离开招逺风赤鲤跃清池云日酿晴光芰荷有余姿宴坐偶自得悠然遂忘饥富贵不可求守分勿复疑
　　迂踈乏世用矫情非所安投簮谢时軰聊得心中寛回首望故乡枳棘日以繁譬彼水上萍随流且盘桓楼头好山色晴雨皆可观未知明朝事且尽今日欢
　　久雨坏墙园蔬尽压怅然成诗
　　晚嵗逼豺狼漂揺去乡土囊橐罄留储釜甑恒若窳开畦种蔬菜拨借荷地主晨兴率童稚树艺躬伛偻瓠实正累离茄花亦争吐鱼肉方絶交恃此当醢脯悲风吹江干浩荡十日雨幽泉涌隂窦髙墉圻修堵苍蔓压泥沙朱苞埋宿莽凄凉紫芝英乃与朝菌腐数竒值时危一饱不敢取天地有穷愁毎望贫家聚青苔满頺墙日暮空倚柱
　　题鲜于伯机书杜工部诗后
　　少陵昔避乱买屋西枝村卜邻得賛公聊可与晤言四圆鬬豺虎烟尘塞乾坤中宵望北辰惨戚衰老魂我今亦漂泊不得归本根感此一太息欲语声复吞
　　次韵和脱因宗道感兴三首
　　索居守贞素乆已忘世机晨兴夕还寐不知时节违庭前有芳树宿昔容顔非巢鸟去安之寒蝉鸣亦稀居人歌北风客子叹无衣浮云结隂翳白日少光辉鸿雁号南翔蟋蟀在中闱荣华如流水一徃何当归
　　松栢守孤直不争桃李色明星在青天有时化为石春风车马尘竟日翳紫陌宁知禾黍地旧是王侯宅蓬莱有仙药求之不可得霜风吹林木嵗暮徒怆恻
　　铅刀方用世挂壁干将闲剪松养荆棘匠石空悲酸驱车陟太行日暮多险艰氷胶大谷脱粟贵琅玕魑魅揽人魂豺狼食人肝路逺无羽翼何由得飞还
　　题春江送别图
　　春江水悠悠行人上兰舟春云散江树行人重回顾嘉防未有期离心千里愿作还山云莫作东流水
　　琴清堂诗
　　亭亭峄阳桐斵为緑绮琴縆之朱丝弦弹我白雪音虚堂夜迢迢华月耿踈林鳯凰天上来虬龙水中吟曲罢起太息无人知此心
　　田家
　　田家无所求所求在衣食丈夫事耕稼妇女攻纺绩侵晨荷锄出暮夜不遑息饱暖匪天降頼尔筋与力租税所从来官府宜爱惜如何恣刻剥渗漉尽防滴怪当休明时狼籍多盗贼岂无仁义子可以弭锋镝安得防循吏与国共欣慽清心罢苞苴养民瘳国脉
　　渡江遣懐
　　东风吹沧江白日照花栁山川半显晦积雨晴未乆青阳好气羣物竞苞剖农夫荷锄犂各自登陇畆鸤鸠鸣相应陂水光浏浏天地起戈兵荆榛塞原阜兹邦特按堵庶足憩奔走故乡有园田委弃没藜莠老母年八十头童齿牙朽痴儿始埀髫出入寡朋友衣衾杂絮毳羮食乏菘韮儽然多病身全家倚糊口那令更逺去忧念成疾首千金聘宿瘤顾谓西施丑监车摧太行骅骝不如狗况我驽蹇质困踣畏培塿济河须巨舫将焉用罂缶朱弦絙琴瑟曷中洪钟纽剡蒿射犀革空贻养由咎巍巍神祖烈乾坤让髙厚蠢兹蛇豕俦乗间恣哮吼非无熊罴臣土产分左右更张吾岂能习惯彼已狃鹿麋曽伤虎宵迈詟狸寤言乱心绪忽若醉醇酒踈贱等蚍蜉捐躯复何有夷吾匪每生鞠育未宜负怆恨忆松楸泪湿蓬鬓垢道途正艰阻进退维窊臼向风一陈情何由逹南斗
　　题山水图
　　江上何所有髙低千万峯结庐覆以茅取足聊自容緑树既蓊郁清溪亦溶溶地僻无车马猿鸟得相从日落沙际明寒烟澹踈松苍茫云霞外隠见青芙蓉悠然一舸还好景时独逢归来山月出古刹鸣昏钟
　　若耶溪杳郭深居精舎
　　上人好山居入山惟恐浅纡余渉渊沄结构依防嵃冈峦外挺拔水木终隠显其前对鹅鼻突兀正冠冕其傍耸木禾积翠森偃蹇后有狮子岩崒露龈齴春花炫芳林秋草馥隂畎髙通云雨过侧见星斗转桃源不逺求箕颍安足践我来三伏凉羇懐忽如展谈经道心融説法俗虑翦疎夜深启孤月挂遥岘空蒙白毫光闪铄动崖巘何当此卜隣永用辞淟湎
　　大热遣怀
　　盛夏火用事长日不可堪热汗发我肤如泉溢穹嵁清晨登楼望四野皆红岚坡坨防稽山缥缈浮郁蓝何由作雨泽一洗暍与酣须臾玻瓈盘涌出琉璃潭杂气若绛旂飘飖散空防朱光熭九幽天色熇以防树木首咸俯鸟兽声尽韽防将禺疆侧身入埪龛渊蛇葺短鳞山灼枯【府】悍熊伏朝鼢困龙缩秋蠺焦根裂埴断毙鹬蚌脯含水井为汤池治容成病颔渡水翅帖帖守门口舑舑蜩螗轻绡翼依隂萃枫柟沸渭泊静寂噪聒乱语谈苍蝇丹砂头羣飞逐烹腤拍之适污手驱之死仍耽对食惮下肮引饮辙倾甔抚几炎欲燎披衣重犹函慨彼征戍卒荷防忘寝弃絶骨肉爱不得同苦甘但闻盗贼炽未见工师戡郊原掳掠遍餽饷那能覃况乃隆暑节蒸郁非所谙用兵贵拙速将帅当怀慙沈冥及暮鼔两目脂流泔拂袖招逺风众星烂天南河汉上昭回烟霞逺防鬖且喜辰极明愿覩戎马倓云门连镜湖林壑清且涵岂惟隔埃庻足憩负担惜无五畆宅偃蹇投吾簮
　　六月十八日自天章入城作
　　天净山气凉溪浑夜来雨篮舆度踈翠初日照平楚髙林半长烟好鸟时自语烦襟得萧散似欲忘羇旅何当盗贼息比屋丰禾黍逍遥丘壑间鹿麋以为伍
　　晚同方舟上人登师子岩作
　　落日下前峯轻烟生逺林云霞媚余姿松柏澹清隂振防纵幽步披榛陟层岑槿花篱上明莎鸡草间吟凉风自西来飗飗吹我襟荣华能防时揺落方自今逝川无停波急弦有哀音顾瞻望四方怅焉愁思深
　　七月四日自深谷之灵峯作
　　平旦出雪门亭午至灵峯山盘涧萦纡谷深岩错重竹露滴皎皎林霞散溶溶度石苔藓滑披萝烟霞浓颇喜禾黍成可以慰老农野草各有花照水似衒容徐行恐触热聊憩崖下松时闻幽鸟鸣亦足开心胸慨怀陶隠居丹灶今无踪干将与莫邪俱已化为龙空余逺山色菡蓞青芙蓉
　　清修院良上人浸月轩
　　华池浸皓月髙下共清莹炯如长明灯飞入大圆镜又疑铅汞炉伏火发宵映曽轩开九秋万象出昏暝月来池色动月去池色定窥临足游适翫味见心性珍重无生侣于焉托清净宴坐六尘空百魔从律令
　　普济寺用恭行已上人韵
　　偶从灵峯来遂作双峯逰双峯何峨峨俯映耶溪流炎天正埃郁欲徃安所投喜见农事成秔稻满中丘步入古寺门信美无与俦渌池对径路水木自深幽飞萝冒松柏上有猿与猴登楼散烦热坐挹山绸缪更爱山下泉泠泠泄隂沟青苔閟修竹竟日凉风留披轩眺西崖焕若丹霞浮神劒去安之起望空斗牛沉思终永夜月白银潢秋
　　题陆放翁晚兴诗后
　　雄劒閟寳匣中夜蛟龙吼男儿抱志气宁肯甘衰朽松柟在深谷枝叶拂星斗虽无般匠顾势自凌培塿昻昻商山翁矫矫渭濵叟林泉不遐遗轩冕亦固有奈何刘伶軰贱身若刍狗徒生天地间辜负髪与手三复咏斯章千载吾尚友
　　题商学士寒林图
　　昔闻商学士水墨称絶艺今覩寒林图信美无与俪凄凉霰雪余簸扫悉轻脆水刮老骨衣被荷纎荔龙须结璎珞虎爪出锋鋭鳞皴蝮蛇殻璀错琅玕蔕下有不死石蓝汁沃鬒髢前有赴海湍漱濯沙土细青烟曼遥渚白日淡荒裔苍茫浮云外缥缈惑盼睐梧桐早飘落鳯鸟将焉逝四序若循环葳防在翳衰荣各有时至道惟冥契
　　题杂画巻子
　　山川出云霓谿谷蔵虎豹枯树缯绫身怪石磈礨貌竹枝如琅玕烟雨昏幕罩梅花雪中开的砾珠磊靤兰独称国香姱丽最可乐荑纎草堪借伤覃棘能抓宋公学元晖骇兽见腾防老班性嗜酒藻思发余酵丹丘泣龙髯零落江湖櫂颠王食败笔得米动盈窖僧明本静者一艺起众閙展巻见歴歴聊足解喧嗃裁诗慕韩豪琐细非所较
　　题宋子章效米元晖山水图
　　昔时米南宫父子同画癖油然烟雨态千里入盈尺近代宋尚书笔意妙欲逼置之几格间新旧莫辨识应是前后身神防造化迹鸿蒙迷日月澒洞飞霹雳苍崖晦中断天阙杳髙隔洪涛涨无倪龙虎移窟宅农夫怨昬垫樵牧絶行迹破屋两三家揺撼已倾侧得非杜少陵无乃陶彭泽檐茅委泥泞篱菊没狼籍空江乏舟檝汗漫安所适披图瞻青防惆怅至终夕
　　为贾性之赋松石
　　老松不构厦潜迹归后土千年化为石诡怪惊地府酆都壮轮奂翦截就梁柱嶙峋锯凿余弃置人得取君家赤玻瓈光采夺朝昫嶒崚鐡心坚璀璨霞色古何当呼呉罡匠以修月斧持献女娲皇天罅或可补
　　有客来欵我
　　有客来欵我自谓儒者俦问我胡不除乃来此淹留我笑而不答彼问方未休彼我异所志问答宁相投青山屋外髙沟水山下流隠几书一巻寒檐雀啾啾
　　题赵文敏公画松
　　呉兴昔王孙能画世莫及观其二松图矫若龙出蛰蟠根破坤舆拔萃滃原隰胶加各轩翥崱屴相倚立鼍鳞撑空青豕鬛振飒飁髙蔵日月气清滴云雾汁埀钓者何人短棹非妄集五湖多风涛蛟蜃头角不如洿泽间取足鰿与鳛倦眠松影下百窍清凉入慎勿惊松枝天寒衣袂湿
　　题三香图
　　梅是玉堂花和羮有佳实水仙如淑女婉娩抱贞质山矾直而劲野处似隠逸分类族虽三论德性乃一琼防耿清夜凉月白胜日霏霏芳气交粲粲华采溢琪树让晶荧瑶草愧私昵愿言永其欢歳莫保终吉
　　感时述事十首
　　天王有万国抚治不能徧百僚分所司控制倚方面旬宣贵浃洽付托属隆眷易置茍无恒勤怠朝夕变自非防氏俦何官匪邮传矧兹世多故军府希闲宴戎机一以失蚁穴偾台殿公庭委旧事书牍呈新选来者且迟迟在者同秋燕偷安待日至退托从私便奸贪遂乘隙民病孰与唁大臣国柱石忧喜相连纒反躬既遗阙何以率州县寄与要津人有舌未宜咽
　　十羊烦九牧自古贻笑嗤任贤茍不贰焉用多人为师行仰供给州县方告疲差徭逮所歴添官有权宜奈何乗此势争先植其私百司并效尤货贿从横飞列坐隘公堂号令纷披离名称到舆混杂无尊卑正官反差出道路不停驰狥禄积日月官吏之所希此軰欲何求朘剥图身肥世皇一宇宙四海均惠慈盗贼乘间发咎实由官司云胡未悔祸救焚用膏脂姻娅遂连茹公介弃草茨农郊日増垒良民死无期天关深虎豹欲语当因谁
　　先王制民产曷分兵与农三时事耕稼阅武在严冬乱畧齐愤疾战伐厥有庸那令异编籍自使殊心胸坐食不知恩怙势含威凶将官用世袭生长值时雍岂惟昧韬畧且不习撃悍卒等骄子有令亦无从跳踉恣豪横鼔气陵愚惷所以防纪律安能当贼锋崩腾去部曲蚁合寻归踪时方务姑息枉法称寛容宁知养豺虎反噬中自钟国家立制度恃此为垣墉积有根源终成肠肺廱何由复古道一视均尧封
　　豢狗不噬御星驰募民兵民兵尽乌合何以壮干城百姓虽云庻教养素无行譬彼原上草自死还自生安知狥大义捐命为父兄利财求应召早怀逃窜情出门即剽掠所过沸如羮总戎无节制颠倒迷章程威权付便嬖赏罚昧公平饥寒莫与恤锐挫怨乃萌见贼不须多奔溃土瓦倾旌旗委曲野鸟雀噪空营将军与左右相顾目但瞠此事已习惯智巧莫能争庙堂忽逺筭胸次猜疑并岂乏计防士用之非至诚德威两不立何以御羣氓慷慨思古人恻怆泪沾缨
　　古人有战伐诛暴以安民今人尚杀戮无问豺与麟滥官舞国法致乱有其因何为昧自反一体含怒瞠斩艾若草芥掳掠无涯津况乃多横敛殃祸动輙臻人情各畏死谁能坐捐身所以生念虑啸聚依荆榛暴寡惮强梁官政惟因循将帅各有心邈若越与秦迁延相顾望退托文移频坐食挫戎机养虺交蛇鳞遂令耕桑子尽化为顽嚚大权付非类重以贻笑颦防璞方取贵和璧非所珍但恐胥及溺是用怀悲辛
　　五谿旧三苗蛇蚓相杂处其人近禽兽巢穴依险阻起居任情欲鬬狠竞爪距况乃识君臣且不顾子父所以称为防分北劳舜禹先朝慎羁縻罔俾来中土胡为倐而至驰骤如风雨见贼但趦趄逢民輙俘掳腰纒皆金银衣被俱绣组所过恶少年改服投其伍农家刼掠尽何人种禾黍盗贼有根源厥咎由官府任将匪能贤败衂乃自取竒材何代无推诚即心膂谁哉倡此计延寇入堂宇割鼻救眼睛于身竟奚补浙西耕桑地百载安生聚自从甲兵兴徴敛空轴杼疲氓真可怜忍令饲豺虎追忆至元年忧来伤肺腑
　　虞刑论小故夏誓殄渠魁好生虽大德纵恶非圣裁官吏逞贪婪树怨结祸胎法当究其源剪锄去根荄防茏曲全宥驾患于后来滥觞不堙塞滔天谷陵頽总戎用髙官沐猴戴毋頧玉帐饫酒肉士卒食菜薹未战已离心望风遂崩摧招安乃倡议和者声如雷天髙豹闗逺日月照不该俱曰贼有神讨之则防灾大臣恐及已相视若衔枚阿防就姑息华绂被死灰奸穴争效尤无风自扬埃啸聚逞强力谓是爵禄媒黎民亦何辜骨肉散草莱倾家事守御反以结嫌猜恸哭浮云黒悲风为徘徊赤子母不怜不如絶其胚养枭逐鳯凰此事天所哀胡为尚靡定颠倒防与颏春秋戒肆眚念此良悠哉八政首食货钱币通有无国朝币用楮流行比金珠至今垂百年转布弥寰区此物岂足贵实由威令敷庙堂喜新政躁议违老夫悠悠祖宗训变之在朝晡瞿然骇羣目疑怪仍揶揄至寳惟艰得韫椟斯藏诸假令多若土贱弃复谁沽钱币相比较好丑天然殊譬彼絺与绤长短价相如互市从所取孰肯要其觕此理实易解无用论智愚矧兹四海内五载横戈殳赤子投枳棘不知所归途一口当万喙唇缩舌亦瘏导水必寻源源逹流乃防艺木必培根根固叶不枯慎勿庸迩言扬火自焚躯尚克诘戎兵丕显厥祖谟
　　惟民食为命王政之所先海鹾实天物厥利何可专贪臣务聚财张罗宻于氊厉禁及鱼鰕卤水不得煎出门即陷阱举足遭纒牵炰烋用鞭棰寃痛声相连髙牙开怨府积货重奸权分摊筭户口渗漉尽防涓官征势既迫私贩理则然遂令无赖儿睚眦操戈鋋出没山谷里陆梁江海邉横行荷防笼方驾列船舷拒捕斥后懦争彊夸直前盗贼由此起狼藉成蔓延先王务广德如川出深渊外本而内末民俗随之迁自从甲兵兴奄忽五六年借筹计得防耗费倍万千回忆至元初禁网踈且平家家有衣食畏刑思保全后来法转细百体皆拘挛厚利入私家官府任其愆大哉乃祖训典章尚流传有举斯可复庻用康迍邅
　　秦皇县九宇三代法乃变汉祖都咸阳一统制荒甸豪雄既铲削疮痍获休宴文皇继鸿业埀拱未央殿累嵗减田租频年赐缣绢太仓积陈红圜府朽贯线是时江南粟未尽输赤县方今贡赋区两际日月竁胡为倚东呉转饷给丰饍径危冒不测势与蛟龙战遂令鲸与鲵掉尾乗利便扼肮要国宠金紫被下贱忠良怒切齿奸宄竞攀援包羞屈政典尾大不可转圣人别九州田赋扬为殿中原一何膴所务非所先豳风重稼穑王业丘山奠夫征厉末习孰敢事游燕哀哉罔稽古生齿徒蕃羡一耕而十食何以奉征缮长歌寄愁思涕泪如流霰
　　渔樵问荅
　　樵问渔江湖风波恶何似采薪人无忧茹藜藿
　　渔问樵山中何所有未若擢扁舟得鱼即沽酒
　　丙申二月别绍兴诸公
　　劳生属时艰将老萃忧慼风尘隘九野何土为乐国兹邦控呉越名胜闻自昔湖山竞竒丽物产亦充斥交游尚质俭而不事华饰况有良友朋时来慰岑寂全家免寒饿几欲忘旅客胡为复舎此僶俛就行役轩车逺追送酒至泪輙滴还乡人所乐我独愁苦剧故山有松栢摧折为荆棘岂无骨肉亲大半生死隔此语不可闻此景那堪觌愁情如波涛澒洞胸与臆伫立向穹苍一叹双鬓白
　　雨中杂诗四首
　　久晴思得雨既雨久复厌广庭屯隂气平陆就昏垫凄风吹人寒朱火黯无焰水衣上髙墉泉溜发枯堑青泥没逵道寸步不可觇慷慨成感伤纒绵积忧念
　　首夏凉风生朝树结晚色蒙蒙细雨交惨惨原野黒衡门长藜莠坏壁穿荆棘念彼征戍儿沾湿荷戈防囊槖罄留赀藿菽难充食供输既乏絶战鬭何时息巢居者谁子防窜延晷刻田畴没蓬蒿无处勤尔力旻天髙寥寥仰视不可极
　　多雨损万物草烂麦生耳青苔独得时延曼及堂戺晨兴视天宇滴沥殊未已君子惧陆沉小人忧饿死凄凉大将营鼔缦弧弓弛朝廷竟知否盗贼如流水
　　离居感时节寤寐不遑安青灯晦壁角檐溜如崩湍屈指计日月殷忧集多端蛙黾尔何知叫噪喧草莞中夜揽衾裯凄凄隂气寒鳯凰铩羽翼卑飞避鸱鸢抚几一长叹声出心已酸
　　次胡元望郊行诗韵
　　谁言公馆清晨气晚未散岂乏树防芊尚有花烂漫美人隔巷陌可念不可唤温温夜光璧幽草潜璀璨鄙夫竞喧哗逹士善大观世情如秋莲零落风中瓣少年喜纷纭谈笑轻绛灌进取务出竒周虑非习惯逝水难重廻芳时愁坐换元臣镇方面邉戎仰成筭应怜四郊外荆棘满耕畔凄凄忧葵女恻恻抚牀瓘兴怀増感伤展转过夜半起行视青天星河色凌乱安能作野马脱畧谢羁绊
　　夏中病疟戏作呈石末公
　　晚浴烝骨毛蹭蹬张万孔不虞小人风堀堁触埲塕长驱毒暑气熇若燎发防鑚肤入经络键钥砉冲捅蚩蚩水帝子防伏伺腥防痴琚与狡瓆并出助推挏天君赫斯怒六军躬自董丹元将爽灵逆撃阚哮唝主客相批亢乾坤为揺动初交且辵辵再接遂咏咏翛翛螽股切鵙翅翪萧飕叶鸣飔轣辘车转惊沙走窸窣落雪旋蠛蠓凌竞剥牀辨敲琢揺佩琫氷结太隂河海溢银汞俄然一阳复日脚舒暡曚防防细泉涌拂拂轻烟□柔枝披妸娜弱叶散萋菶防如九乌焰炽烈昧窥朡炎炎祝融火焮灼炀巃嵸龙奔归大漠虎逐蛰空竉赫惔熟金石闪烁歊防蝀肆伐殄嚚嚚止齐安懵懵岑头释戴压雨汗涣流滃黒酆羣丑馘黄庭百神緫颇怪天地气去来何倥偬集如蚁赴羶散若蜂辞桶弃置且勿思宵鼓聴谨谨
　　秋夜感怀柬石末公申之
　　不寐知夜长起视天宇阔散漫草上风朦胧云间月寒禽鸣踈树黄叶堕阶闼俯仰观羣物惆怅不敢发谁云蝼螘壤能使泰山苍鹰铩六翮狡兎营三窟何当威弧正王旅得肆伐箘簵虽防材尚可施羽筈岂意风浪舟心犹隔胡越士生非金玉有足难自逹周嫠不恤纬楚放常怀阙平生葵藿情忍与霜露歇氷胶坤轴非君孰能斡申章匪繁辞悲愤不可遏
　　次韵和石末公用元望韵遣兴见寄
　　鹁鸠劝春耕桴鼓帖宵逻拊循余暇日珠玉生咳唾时维青阳初天子在左个布德顺木令万国罔不和禄食自纷纭抚字谁最课幅员若金瓯丝髪无璺破涓溜可摧山机祸不在大中夜登髙楼遥瞻太防座乾坤漭寥落日月飞鸟过愤惋空有心盛时嗟已蹉
　　以野狸饷石末公因侑以诗
　　野狸性狡猾夜动昼则潜絷之笼槛中耳弭口不呥当其得意时足爪长且铦跳踉逞俊防攫噬靡有餍贫家养一鸡冀用易米盐尔黠弗自食寻声窃窥觇破栅舔肉血淋漓汗毛髯老防起顿足心如刺刀鎌东邻借筌蹄西邻呼猃系饵翳丛灌设伏抽隂钤彼机歘已发此欲方未欦丝绳急纒绕四体如黐黏野人大喜慰不敢私烹燖持来请科断数罪施剜防【防七亷切】使君镇方面残贼职所殱械送致麾下束缚仍加箝腥膏忝汚钺羶胔或可腌芼芳和糟酱顺赐警不亷黄雀利螳蜋碎首泥涂霑乌鸦殉腐肉喷墨身受淹此物亦足戒申章匪虚
　　和石末公种棘用胡元望韵
　　力役困年侵种棘代遮逻豫防茍无失有地孰敢唾风条曲抽乙雨叶细埀个是时春载阳土脉如膏和分疆督艺植勤惰各有课挥锄緑烟披转石苍藓破稍看萌蘖长渐覩根株大结防冒长堤开花映髙座猿公不敢窥貉子那得过慨慕陶公言罔俾分隂蹉
　　得令字
　　勾芒发陈根北斗转东柄众星各参差威弧何时正好生虽圣心明刑亦王政哲人慎谋始斯焉获终庆徒言两阶舞可以怀逆命不见三危山万里窜枭獍世德异唐虞民情好争竞那无跗扁医面有膏盲病波涛地轴虎豹天闗夐雨露当春滋风霜及秋劲谁能奉明主顺天行号令
　　正月廿三日得台州黄元徽书有感三首
　　世乱网恢恢斯人亦沦翳数竒当何如穷途难为计盲风振乔木硕果失其蒂虎豹落机槛坐服舆皂制珠迷罔象白日惨隂曀涉水水有蛟入山山有彘弃马感须无直道怀栁惠青防无羽翼悲来夜迢逓
　　结交无防戚艰难见平生金石茍不渝万里如两楹重山非云逺邈若辽与荆嬿婉岂不怀蛇虺正骄狞手持故人书心念故人情开书问故人泪下如雨倾
　　客从何乡来遗我尺素书道路险且艰故人情有余妖气晦斗极黄浊混龙鱼何荃不为莸何麟不为防殷勤故人心炯若明月珠投之千丈泥万古光不渝安得致阊阖以照君王车
　　次韵和石末公春雨见寄
　　愁隂沴阳景孟春犹苦寒腾云涌岩岫落雪蔽江干街衢溢黄潦井谷生狂澜误疑蛙黾窟中有蛟龙蟠复忧扶桑日坐为黄浊漫顾瞻望四郊侧足不遑安却秦慕鲁连存齐想田单髪虽向改壮心终靡殚小人务茍且君子惭素餐髙牙对多垒肉食徒王官周网虽云弛一匡頼齐桓莫惊沟浍盈雨息当自干
　　次韵和石末公春日感怀
　　下泽潢潦集幽林光景迟羁禽有哀响槁叶无半姿梁稊不同畆世事久当遗便欲驾扁舟泛彼湖上漪慨怀祈招赋怆恻感遐思流水逐飘风去若六马驰干戈尚杂遝举目多可悲步登西城楼还望东城陴近悼舂陵吟逺伤鸿雁诗未能已怨怒矧暇防笑嗤頼有贤大夫直道人不欺相期各努力共济艰难时
　　紫虚周道士还俗多年而贫老如故元帅石末公怜其无依复令归观就养
　　白鹤栖青松愿与人世违松髙风露寒却向人间飞江湖无稻粱嵗莫将畴依稽首浮丘公涕泪洒毛衣浮丘怜老鹤解悟既徃非浴以丹池泉照以若木晖翛然骨髓清还向青松归松叶烟茸茸松华雾菲菲可栖复可食其乐天下稀如何从雁鹜喋呷图身肥
</div>
    <div class="pagination">
<a href="诚意伯文集_page8.html">上一页</a><span>...</span><a href="诚意伯文集_page4.html">4</a><a href="诚意伯文集_page5.html">5</a><a href="诚意伯文集_page6.html">6</a><a href="诚意伯文集_page7.html">7</a><a href="诚意伯文集_page8.html">8</a><span class="current-page">9</span><a href="诚意伯文集_page10.html">10</a><a href="诚意伯文集_page11.html">11</a><a href="诚意伯文集_page12.html">12</a><a href="诚意伯文集_page13.html">13</a><a href="诚意伯文集_page14.html">14</a><span>...</span><a href="诚意伯文集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
