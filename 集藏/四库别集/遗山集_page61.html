<!DOCTYPE html>
<html>
<head>
    <meta charset="UTF-8">
    <title>遗山集 - 第 61 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 61 页/共 86 页</h1>
    <div class="content">　　郡守天池祈雨状

　　维太岁甲辰四月辛未朔，二十四日甲午，忻州某官等惶恐百拜，献状天池龙君殿下：惟神血食一方，膏润千里，灵应之迹，著见有年。某等资品凡陋，德薄任重，不能抚安闾里，召迎和气。自开岁以来，虽尝被一溉之赐；既雨而旱，今已十旬。夏苗欲枯，秋稼无望。民庶嗷嗷，将遂逋播。匪我神明，则将畴诉。乃涓吉旦，谨遣管内僧某、道士某，躬请灵湫，奉迎甘泽。某卑职所限，止于道左，颙俟云舆、风马，尚辱临之。不胜恳祷之至！谨状。

　　祭文

　　祭飞蝗文

　　粤惟此州，百道从出。调度之急，膏血既枯；悬望此秋，以纾日夕。沴气所召，百螣踵来；种类之繁，蔽映天日；如云之稼，一饱莫供。道路嗷嗷，无望卒岁。考之传记，事有前闻：鲁公中牟，今为异政；贪墨汝罚，讵曰弗灵？言念兹时，濒于陆沈，吏实不德，民则何辜？岁或凶荒，转死谁救？敢殚志愿，神其悯之！

　　为第四女配婿祭家庙文

　　维太岁辛亥十二月丙辰朔，十有四日己巳，孝曾孙元某谨以家奠，敢昭告于显曾祖忠显府君、曾祖妣王氏，显祖朝列大夫铜山府君、显祖妣河南县太君赵氏，显伯考赠中顺大夫东岩府君、显伯妣河南郡太君王氏，显考广威陇城府君、显妣河南县太君张氏：先以庚戌八月，为第四女择配，得世官张氏之长子兴祖作婿。家居龟筮叶吉。今正是时，庙授有仪，式伸虔告。尚飨。

　　中令耶律公祭先妣国夫人文

　　维大朝癸卯岁八月乙巳朔五日己酉，哀子某谨以家奠、敢昭告于先妣国夫人苏氏之灵：负衅蒙累，贻祸庭闱；龟筮告期，迫于襄事；尚假残息，勉沥血诚。维先夫人系繇鼎族，天作之配，嫔于我家。妇德有光，母仪克备，《彤管》所拟，于古无惭。维我严君，蚤逢昌运，仕非为己，义不及私。家政所由，倚之中馈，悉力一志，以济时康。寅亮天功，实资内助。谓当阳报，俾寿而康；如何盛年，奄弃荣眷？相彼庶品，资于坤元，得一靡常，倏焉倾圯。藐是茕独，托体何从？创钜痛深，百霣奚赎？人皆有母，今我独无；哀哀昊穹，忍此荼毒！终天一恸，五内崩离。鸣呼哀哉，伏惟尚飨。

　　题跋

　　跋国朝名公书

　　任南麓书，如老法家断狱，网密文峻，不免严而少恩。使之治京兆，亦当不在赵、张、三王之下。黄山书，如湥山道人，草衣木食，不可以衣冠礼乐束缚。远而望之，知其为风尘表物。黄华书，如东晋名流，往往以风流自命，如封胡羯末犹有蕴藉可观。闲闲公书，如本色头陀，学至无学，横说竖说，无非般若。百年以来以书名者，多不愧古人。宇文太学叔通、王礼部无竞、蔡丞相伯坚父子、吴深州彦高、高待制子文，耳目于接见，行辈相后先为一时。任南麓、赵黄山、赵礼部、庞都运才卿、史集贤季宏、王都句清卿、许司谏道真为一时。庞、许且置，若党承旨正书八分，闲闲以为百年以来无与比者，篆字则李阳冰以后一人。郭忠恕、徐常侍不论。今卷中诸公书皆备，而竹溪独见遗；正如邺中宾客，应、刘、徐、阮皆天下之选，使坐无陈思王，则亦不得不为西园清夜惜也。岁甲午三月二十有三日书。

　　题樗轩九歌遗音大字后

　　胙国公诗笔圆美，字画清健。南渡以后，杨、赵诸公无不叹赏，有不待言者。公家所藏名画，当中秘十分之二。客至相与展玩，品第高下，至于笔虚笔实、前人不言之秘，皆纤悉道之。故时人推画中有鉴裁者，唯公与庞都运才卿、李治中平甫三二人而已。予意公画亦必入品，而世未尝见。盖诗与画同源，岂有工于彼而不工于此者？如前所书《九歌遗音》，谓非李思训著色、赵大年小景可耶？《九歌遗音》：“易西山，蓟东山，苍桧千章竹万竽，岭头云自闲。杏花残，欲春阑，立玉峰前水一湾。鸥飞落照闲。”正大三年季春二十三日为松庵书。

　　跋闲闲自书乐善堂诗

　　人皆有两足，不践荆棘地；人皆有两手，不劘虎兕齿。如何身与心，择善不如是？从善如登天，从恶如弃屣；而于趋舍乖，知之不审耳！盗跖脍人肝，颜子一瓢水；均为一窖尘，谁光百世祀？较其得失闲，奚翅千万里！所以贤达人，去彼而取此。道腴时隽永，世味不染指；作诗铭吾堂，兼以勖诸己。”闲闲公此诗为他人作，而皆公日用之实。古人谓“有德者必有言”，又曰“立言践行”，公无愧焉。今日见公心画，玩其辞旨，不觉敛衽生敬。公尝为襄城庙学作《省斋铭》云：“言有非邪？行有违邪？君子之弃、而小人之归邪？”铭不满二十言，而于三省之义，委曲备尽，可以一唱而三叹。惜今世不传，因附于此。癸丑六月吉日，门生河东元某谨书。

　　跋二张相帖

　　二张皆人豪，不应以责文士者责之。书粗记姓名已为过望，况工妙如此邪！

　　跋苏黄帖

　　苏、黄翰墨，片言只字，皆未名之宝。百不为多，一不为少。尚计少作邪！

　　跋松庵冯丈书

　　士大夫有天下重名、然其诗笔字画大有不能称副者。闲闲公有言：“以人品取字画，其失自欧公始。”如吾松庵丈，诗笔字画皆不减古人，以人品取之，欧公之言亦不为过。必有能辨之者。

　　跋苏叔党帖

　　叔党文笔雄赡，殊有凤毛。坡尝云：“海外无以自娱，过子每作文一篇，辄喜数日。”苏氏父子昆弟，文派若不相远，俗子乃疑《黄楼赋》，坡亦尝辨之。《风赋》，亦谓非坡不能作，不然亦当增入笔点窜之也。风俗薄恶如此！文赋且不论，至如叔党此帖，其得意处，岂亦坡代书邪？可以发一笑也。闰月十八日书。

　　跋东坡和渊明饮酒诗后

　　东坡和陶，气象只是坡诗。如云“三杯洗战国，一斗消强秦。”渊明决不能办此。独恨“空杯亦尝持”之句，与论无弦琴者自相矛盾。别一诗云：“二子真我客，不醉亦陶然。”此为佳。丙辰秋八月十二日题。

　　跋苏氏父子墨帖

　　次公字画，端愿而靖深，类其为人。小坡笔意稍纵放，然终不能改家法。“杞国节士”八大字，某不能识其妙处，故不敢妄论。甲寅闰月十有七日，同觉师太中清凉僧舍敬览。

　　题许汾阳诗后

　　眼医许太丞彦清，示其从祖汾阳君《山水图诗》。语意高妙，而其字画与明昌词人龙岩、黄华、黄山诸公、各自名家。世尤宝惜之。其子右司谏道真，亦以能书称。今以汾阳笔法较之，父子如出一手。生平亦尝见蔡大学安世、大丞相伯坚、潍州使君伯正甫三世传字学，虽明眼人亦不能辨。前辈守家法盖如此。汾阳守泽州日，戒子云：“娄相任唾面，周庙贵缄口。寸阴大禹惜，三命考甫定。”吾河东人至今传诵之。司谏在贞祐、兴定闲，直言极谏，与陈公正叔齐名，时号陈、许。父子名流，在中朝百余年少有似者。而彦清承其后，何其幸邪！彦清隐于技者三十年。技既高，又所至以善良称。谓之称其家，盖无愧也。此诗渠家青毡，其宝秘之，当令后人知世德之所自云。丙辰夏六月二十一日，晚进河东元某谨书。

　　毛氏家训后跋语

　　渭南君避地中方，正卿方从事洛阳之西枢。君手书戒敕，以公清廉正、不昧神理为言。内翰王君伯翼述之备矣。某向在汴梁，妇翁提举以宗盟之故，与君通谱谍，相好善已数十年矣。两君资禀高亮，略相仿佛，言行之闲有不期合而合者。提举驰驿方城御史以私愤横造飞语，遂陷诏狱。一偾而不复振，无所告语。书与渭南叙述始末，终之以许国之诚唯天地神祇可知。朝廷虽复知诬染，亦无为昭雪之者。此书正卿亦尝见示，因得并渭南手笔紬绎之。私窃慨叹。东坡有言：“人无所不至，唯天不容伪。”壬辰之乱，侯王家世之旧，忠贤名士之裔，不颠仆于草野，则流离于道路者多矣！大名毛氏将绝而复续、稍微而更炽，河润九里，泽及中表，孰谓不有以启之？吾知中方执笔之际，渭南之子孙弟侄、固已安居于鸡水之上矣。己酉冬，某自燕还幕府，馆客勤甚。公夫人，予姨也。获观世德名氏，敢以芜辞继于王内翰之后。十一月二十六日，侄婿河东元某敛衽书。

　　跋张仲可东阿乡贤记

　　东阿进士张仲可，以乡先生平章政事寿国张公、参知政事翰林学士承旨高公、平章政事萧国侯公而下，由文阶而进者凡二十有三人，既列其姓名刻之石，又誊写别本以示同志。仆意以为，寿公初谏立元妃李氏，再谏山东军括地，以为得军心而失民心，其祸有不可胜言者；言既不听，即致相印而归。风节凛凛，当代名臣无出其右者。萧公行台东平，威惠并举，山东父老焚香迎拜，有太平宰相之目。承旨公之死节，虽古人无以加；虽不见于金石，孰不敬而仰之？自余二十人，不见行事，徒记爵里。仆窃以为未尽。何则？追述先贤，乡里后生实任其责，柳子厚《先友纪》、《近世名臣言行录》有例也。至于大县万家，历承平百年之久，风化之所涵养，名节之所劝激，一介之士，时命不偶，赍志下泉以与草木同腐者，亦何可胜数！诚使见之纪录，如《汝南先贤》、《襄阳耆旧》，以垂示永久此例独不可援乎？仲可，名家子，有志于学，故敢以相告。见贾丈显之，尝试问之，以为如何？岁丁巳夏五月二十六日，河东人元某谨书。

　　跋紫微刘尊师山水

　　山水家李成、范宽之后，郭熙为高品。熙笔老而不衰，山谷诗有“郭熙虽老眼犹明”之句，记熙年八十余时画也。近世太原张公佐《山闲风雨》，有入神之妙，年八十六乃终。平生遗迹，河东往往有之。公佐之后，得紫微刘尊师。尊师爱画山水，晚得郭熙《平远》四幅，爱而学之，自是画笔大进。今年九十有七。为门弟子邵抱质作《春云出谷》、《湖天清昼》、《千崖秋气》、《雪满群山》，殊有典刑。抱质请予题记，因为书之。此翁定襄人，童丱入道，道行高洁而邃于玄学。吾夫子谓人之生也直者，于兹见之。予恐后人阅翁此笔，但与郭熙、公佐论优劣，而不知其道行如此，玄学如此，故表出之。岁癸丑冬十月旦，郡人元某记。

　　题学易先生刘斯立诗帖后

　　学易先生诗，绝似东坡《和陶》，不应入江西派。闲闲之论定矣。此诗予初到嵩山时曾见之，能得其意而不能记其辞。搜访一十年，北渡后将还太原，过东郡，乃复见之乡人王清卿家。爱之深而不见之久，焕若神明，顿还旧观，故喜为之书。予家唐刘长卿诗，学易堂旧物，是先生手所校本，题云“壬午六月，就夏英公孙仪公家本校之。”字画楚楚，如唐人书《盘谷序》。又，仪真令讳迹者，皇统宰相宣叔之父，是先生昆弟行，有诗文二册，号《南荣集》，宣叔录之以备遗忘。乱后唯予家有之。然则予于学易刘氏，岂世之所谓缘熟者邪？戊戌八月六日谨书。

　　跋龙岩书柳子厚独觉一诗

　　龙岩此卷大字，学东坡而稍有敛束，故步仍在末后四行。二十二字如行云流水，自有奇趣。唯其在有意无意之闲，故如出两手耳。

　　题闲闲书赤壁赋后

　　夏口之战，古今喜称道之。东坡《赤壁》词，殆戏以周郎自况也。词才百许字，而江山人物无复余蕴，宜其为乐府绝唱。闲闲公乃以仙语追和之，非特词气放逸，绝去翰墨畦迳，其字画亦无愧也。辛亥夏五月，以事来太原，借宿大悲僧舍。田侯秀实出此轴见示。闲闲七十有四，以壬辰岁下世。今此十二日，其讳日也。感念畴昔，怅然久之。因题其后。《赤壁》，武元真所画。门生元某书。

　　赵闲闲书柳柳州苏东坡党世杰王内翰诗跋新补据《金文最》

　　柳柳州《戏题阶前芍药》，东坡《长春如稚女》及《赋王伯飏所藏赵昌画梅花》、《黄葵》、《芙蓉》、《山茶》四诗，党承旨世杰《西湖芙蓉晚菊》、王内翰子端《狱中赋萱》，凡九首。予请闲闲公共作一轴写，自题其后云：柳州怨之愈深，其辞愈缓，得古诗之正。其清新婉丽，六朝辞人少有及者。东坡爱而学之，极形似之工，其怨则不能自掩也。党承旨出于二家，辞不足而意有余。王内翰无意追配前人而偶与之合，遂为集中第一。大都柳出于雅，坡以下皆有骚人之余韵，所谓“生不并世俱名家”者也。

　　赵闲闲书拟和韦苏州诗跋新补据《金文最》

　　闲闲公以正大九年五月十二日下世，此卷最为暮年书，故能备钟张诸体，于屋漏雨锥画沙之外，另有一种风气，令人爱之而不厌也。百年以来，诗人多学坡谷，能拟韦苏州、王右丞者，唯公一人。唯真识者乃能赏之耳。

　　米帖跋尾新补据《雍睦堂法书》

　　东坡爱海岳翁有云：“米元章书如以快剑斫蒲苇，无不如意。信乎，子敬以来一人而已。”又云：“清雄绝俗之文，超迈入神之字。”其称道如此，后世更无可言。所可言者，其天资高，笔墨工夫到，学至于无学耳。岁乙卯九日，好问书。

　　元遗山集卷第四十一

　　新乐府一

</div>
    <div class="pagination">
<a href="遗山集_page60.html">上一页</a><span>...</span><a href="遗山集_page56.html">56</a><a href="遗山集_page57.html">57</a><a href="遗山集_page58.html">58</a><a href="遗山集_page59.html">59</a><a href="遗山集_page60.html">60</a><span class="current-page">61</span><a href="遗山集_page62.html">62</a><a href="遗山集_page63.html">63</a><a href="遗山集_page64.html">64</a><a href="遗山集_page65.html">65</a><a href="遗山集_page66.html">66</a><span>...</span><a href="遗山集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
