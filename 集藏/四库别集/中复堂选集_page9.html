<!DOCTYPE html>
<html>
<head>
    <meta charset="UTF-8">
    <title>中复堂选集 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中复堂选集 - 第 9 页/共 17 页</h1>
    <div class="content">
　　道光三年，弟在忧中，为方守传穟上言台榖宜留有余以防民变，赵文恪公深然之，乃定例商船贩台米有数，大船不得逾六百石，小船不得逾三百石，每月由口员呈报，遵循至今，而孙文靖初不解此，因京师乏米，遂致书英相国，言招商可采米数十万，以运天津。相国以闻。令文靖渡海办此，及大集商船至台，传见绅商，亲自奖劝，仅办十余万，而民闻大哗，米价腾涌，匪徒已四出抢掠，其不为乱者几希！此道光三年事也。以文靖之才，当时犹有误者，习于所闻，未求其实故也。且海上风涛无定，即商造一船，亦合众力为之，复鸠众赀以载一船之米。盖自嘉庆末年至今，未有独出己赀付诸洪波一掷者。若官出数万金买米，一经失水，赔费维艰。或令鹿港劝谕泉商配分数船运省则可。然此非台地所能擅行也。

　　本年春夏间，台郡雨泽偶愆，幸祈祷有应，早收犹七分以上。乃自八月初十至十二日，台风大作，晚禾略有损伤。台邑复缺雨，二十五、六、七、八等日，乡民日数百人，丧服钲鼓入城号呼，郡中文武设坛祈祷，今尚未得甘霖。夷警方殷，岂有南此（？）每一念之，悚惕终夜。所幸凤、嘉邻邑，可以中收，或不大害。惟既在商运以济泉州大军，不能更谋及福、漳二郡，奈何展转思之，近惟永凝、深沪间有遭风渔船至台郡者，其回棹向配澎湖或内地兵榖数十石，现嘱仝丞劝谕其船给照贩米至饲山，免配官榖，复饬淡水曹丞劝谕福州来船多载米石回省，第恐终无济事。所冀上游之米大至福州，潮州之米大至诏安、漳浦，斯为善耳。惟深谅之也。

　　台饷一事，实海外安危所系。本以危邦，又值逆夷扰境，文武员弁防守乏人，无能赴省请领，惟恳阁下仍为筹拨，由省委解或即用分台差委之员，护以武弁，即可出五虎门，径至八里坌矣。闻省中硝磺存贮无多，台地自当另筹，不敢以请，谨如尊教。

　　○复泉州守书（辛丑十月）

　　承惠书，台湾破获夷囚，大府意令解至内地，以厦门鼓浪屿尚未收复，欲示德于夷帅，亦一策也。窃思此事若出自英夷则可，盖以百余囚人易回鼓浪屿，无损兵威，复可布德，计诚无善于此者。今夷初无此意，方且大肆鸱张，既据厦门，旋夺定海，又寇乍浦，所至残破，其势甚锐，而志益骄。藐视中国甚矣。彼方以厦门为囊中物，据之以通浙、粤之咽喉，安肯以百余被获不甚爱惜之人，遽弃其胜算哉？为此谋者，徒出我之私计，希冀为之。设夷挟其狡许之威，阳许还我厦门，及囚人既得，仍逗遛不去，或巧易他词，复夺厦门，又将何以处之？且夷囚亦安能解至内地乎？台湾内渡三口，厦门已失，不必言矣；闻泉州之蚶江、福州之五虎门，皆有夷舟停泊。台湾起解夷囚，人至百余，事难秘密，必有奸民往告。夷囚及口，徒为所劫耳。何能至泉州、福州，待我之求耶？鄙见以为此计殊不可行。幸转陈于大府，事势如此，非敢方命也。

　　○覆怡制军言夷事书（壬寅五月二十三日）

　　逆夷犯顺，于今三载，恶贯满盈，神人共愤。职道未娴军旅，勉力从戎，幸而夷舟数次犯台，或破、或走，台守常坚。圣训宪猷，指示机宜，未致贻误，乃荷天恩迭被，迥异恒常，媿恧之余，益增惶悚。所有办理情形，具详公牍，谅邀垂鉴。昨又奉旨，复讯夷供，已连日督同府厅再加研讯，具得其情。谨会达镇军，据实复奏，并绘图具说进呈。

　　窃意夷虽强，本亦乌合，各岛黑夷；而来与我争利者，红、白夷也。其人少，每船仅数十人，余皆黑夷，愚蠢无知。惟仰食于红、白夷，工赀口粮所需甚巨。今闭市久，夷之钱粮无出，其所丧失亦复不少。夷以货财为命，两年以来，货皆贱价私售，折耗赀本不可胜纪。情势亦必中绌。则求通市之心，自必益亟。特狡诈性成，乃更扬为大言，云复以大兵前来，水陆并进，胁令闽人在番地贸易者，为之致书厦门郊行以给我，复择富饶之区，沿途骚扰以胁我。凡此，无非急求所欲耳。

　　且闻夷人孟加刺地方，屡为东印度国所败，虏其将士妇女千余，夷必回兵往救。若我更坚持三月，夷将内溃。惟诸将屡经挫衄之后，怵于夷之威诈，未知能及此否？台湾前获夷犯，已遵旨分别留禁正法。泉州府沈守两次来书，深以逆夷性好报复为言。尝熟思之，夷性畏强欺弱，我擒其人，久而不杀，彼以我为惧彼，是明示之弱也。沈守又以舟山、厦门失守为夷人报复之证。试思夷初至舟山，非有所仇也。近至上海，又岂有仇乎？逆夷垂涎台湾已久，即不杀夷囚，彼亦可以破舟丧赀索偿于我，前所斩溺之夷，无不可为报复之词也。不杀徒自示弱，杀之犹可壮我士卒之气。惟当安抚人心，益修守备，严捕奸民，尽心力而无懈耳。两军对垒，势必交锋，非我杀贼，即贼杀我，乃先存畏彼报复之见，何以鼓励士卒乎？愚昧之见，伏乞训示。

　　○覆福州史太守书（壬寅七月初八日）

　　第五载台洋，内抚不靖之奸民，外御频来之夷寇，力小任重，日夕惴惴，寝馈不遑情事，想邀澄鉴。昨与达镇军遵旨将年来所获夷囚，除头目留禁外，悉斩之。台人素怵于泉厦郊商之言，颇怀畏惧。及见夷屡次被创，胆气稍壮，至目睹夷人讯供临斩时觳觫情形，转甚于台地强悍之逆犯，士卒胆气益张，而畏事者犹津津以报复为疑，殊不知夷性畏强欺弱，彼见我久擒其人不杀，以为畏彼，是更示之弱也。即使大队复来，仍是平日垂涎之素志耳。论者每谓宁波之失，由裕督师之剥皮逞忿；厦门之失，由陈守备之箭射夷酋。恐非衷论也。

　　当日舟山初失，孰为启之？近时上海之警，又孰仇之？彼苟有所欲，则竟至耳。至则不善，惟有交锋。岂能惧其报复？台湾先后两破其舟，死及囚者不下千人，丧失赀财甚巨，彼欲甘心于我久矣。岂待戮其人乎？不然，屡至台胡为者？泉厦之人闻台湾大戮夷囚，议必纷纷。傥大宪言及，尚望代达鄙意，以释群疑。幸甚。昨讯夷供，略得其情，已同镇军据实入奏。今录图说呈览，魑魅技俩，莫逃明鉴矣。

　　○再复怡制军言夷事书（壬寅八月初八日）

　　五月二十三日，肃禀具陈近日夷情及分别斩决留禁夷酋之意，未审已邀钧鉴否？七月十八日，奉到五月十二日赐函，蒙以职道幸晋头衔，渥承奖励，抚躬循省，实切悚惶。职道才识庸愚，猥当海外重任，实切冰兢，夷务数次微劳，无非仰禀宪谟，恪遵圣训，幸乃无误事机。何敢谓办有成效？即蠡测管窥，是否不谬，尚有待于圣主及宪台明示，未敢自信，稍懈严防。窃闻逆夷北上，复分扰江南。以久不习兵戎之地，忽见夹板豕突而来，复有在地奸民为其区画，镇江之失，江宁之困，无怪其然。闻当事诸公，有暂事羁縻，请圣明速决大计之奏。虽云急迫万分，何遂至是？又闻广东有言：英夷国已空虚，群夷不服所为，颇多兴怨，似有内溃之形。乃转掠商艘，以助其势。外益夸张，内实急迫。米利坚亦谓天朝不可堕其术中。此言似又与职道前月所陈，不无吻合。若我但严守口岸，不与海上争锋，内查奸民诛之，不事姑息，再持数月，夷将自溃，不审朝内诸公如何赞襄纶綍？翘首天南，疢如疾首矣。

　　频岁以来，各省军需甚巨，大农筹计维艰，蕞尔台湾，亦已费四十万。昨因支用将竭，不得已由台径请，仰蒙圣明俞准赏给五十万，此诚海外苍生之庆。闻广东已拨解二十万到省，今熊守委员由八里坌内渡请领。职道亦备具公牍，伏乞宪台饬福藩司迅为拨给，派文武干员由五虎门东渡。若能于二十万之外，更有拨到之款，即多予解台，免海上屡次往返，则更善矣。

　　○上刘中丞言事书（壬寅八月初八日）

　　六月二十七日，解饷官即用县邓令交到四月初七日覆示，以制政用人大体及海外公事不予掣肘，以莹稍识事宜，许为正直通达，与熊守咸受知信。际时事多艰，且据孤危之地，得奉明谕，使忧深坠溺之心，顿若有所恃赖。前于谢恩奏中，曾据实上陈，想亦大慰圣怀，诚海外之幸，非独一人私感已也。

　　方今经费支绌，屡奉檄谕，亟宜广为劝捐，无如台地昔时富人，今多中落。黄化鲤以讼死，其弟欠府中盐课至于押追久之，县中正供亦多蒂欠。吴尚新避地远宦京师。吴春禄欠府中公项追严而完少。嘉义王玉峰许捐厦门石壁五千，并未完缴而没。淡水二林，惟林祥云尚肯急公，前年捐淡水儒学公项万圆。上年职道劝捐，又令其侄林占梅捐银一万，已为入奏。林平侯年耄而悭，劝捐文谕，全置不理，反谓觊觎其财。昨忽据噶玛兰厅通详，该职具有业在兰愿捐番银一万，作一年分期完缴。查林平侯产业皆在淡水，兰产不及十分之一，何以忽舍本籍而赴兰捐输？徐倅遽为通详，其中恐有别情。现委邓今往查，傥无别故，亦当于淡厅有所报捐。若有弊端，似未便乞恩议叙也。

　　春间大安破获夷舟，兵民所得水中银物无多。其酋颠林供：系■〈口仆〉■〈口鼎〉喳以番银九万、纹银六千来台购奸民为内应，并无百万及五十万之事。泉厦所传，殊非确实。且上年鲁舆、甄甫二前宪先后颁发印示，皆谓兵民破获夷舟财货，尽以充赏。职道与镇军亦出示禁官人不许骚扰民间，乃曾藩司来书，欲以半充军实，似可毋庸议。傥恩准闽省报捐人员在本省上兑，或当有来者耳。近闻粤中有言，逆夷北上天津，复分舟沿扰江南，其实国已空虚，群夷多怨，内情急迫，外更扬为大言，恐诈以求和议速成。米利坚亦言，天朝不可堕其诡计。似与职道前此入告之言有合。未审内廷诸公如何赞襄大计也？

　　此间于八月初三日有三桅夷舟在洋面游奕，自南而北，惧我攻击，船插白旗，则其情亦可见矣。惟海上草鸟匪船既多，岸上土匪复众，每自称通夷，造谣伺乱，虽已大加惩创，先后捕诛百数十人，地方差靖，而时届秋中，乱民必先措置，安抚事宜更宜加密，即使外患稍纾，而内患不可不虑。古人云：功败于垂成，台地无日不如临大敌，或可免乎！

　　○与曾方伯书（壬寅八月初八日）

　　卓如先生阁下，本年夏首，奉去冬十二月示函并密件，经即肃笺布复，未知已登签记否？七月初载奉四月初惠书，以弟幸沐圣恩，吉词褒饰，惭恧良深。弟本菲材，未谙军旅，屡赖天庥群力，滥荷殊施，方以地处孤危，内安外攘，能否始终克全，莫能自信，每一念及，寝馈难安。虽赋性愚直，而欲闻己过之私，实不敢自外于君子。尚祈大教时颁，俾得稍免愆尤，不胜祷幸。

　　大安之役，承示以中丞所闻，此亦不得已之苦心也。惟前据夷酋所供，仅■〈口仆〉■〈口鼎〉喳给番银九万及纹银六千两来台购买奸民，实无五十万之事。姚县丞私信所云，尤为不确。且上年经鲁舆制府、甄甫中丞两次颁发印示，凡获夷舟银货悉与出力兵民充赏，弟又与达镇军会示，如兵民奋勇破夷，所得银货，不许官人索扰。是以民间利其所有，乐破夷舟，实不能有裨于军需也。经费告匮，台地与省中同一情形，极知尊处无可策应，不得已由台径请，幸蒙圣明准给五十万。顷闻粤省已委员解到二十万，此诚海外岩畺之庆也。今台府委谢从九赴省请领，傥他处更有续到，似可一并解台，但未知省中所议续请，曾否俞允。若省中现亦拮据，则先拨解二十万或二十五万来台，余俟来年大饷时再拨亦可。惟尊裁之。

　　近闻广东有信，言逆夷巢穴空虚，又众夷不服所为，人多怨散，其形甚迫，乃以多舟北上，急欲求和，复要劫商船作为兵船，以张其势，扰我镇江。此种情形，弟于四月复讯夷供时，即已觉之，据实入告。决意斩其夷众，未审卓如先生以为何如？然夷之情势虽已见绌，而海上盗船与在地土匪则实繁有徒。夷自江南事平南下，保无路出台洋，恐草鸟匪船借势滋扰，不可不防其变。是以台地内外设防，仍不敢不密，幸高明有以教之。 

　　○与方植之书（壬寅九月）

　　七月十四日覆书，详言竹虚到台，得手书及大刻种种，不意其书在洋被劫。八月二十四日，又读来函及大刻，具知文体大适为慰。足下书皆卫道，见真语确，多前儒所未发。高、顾群公，固不及之。即阳明亦未必不以为畏。岂待后世有子云耶？然所论辩，皆在学者用功着力处，苦心苦口，开悟来兹。若道之本原，则有不可言、不容言者。斯理浑然无有畔岸，人各窥寻，就见为说，皆非道体。生平最喜阿含经众盲言象一段，与吾儒「仁者见之谓之仁、知者见之谓之知」同意。儒先诸说，往往小言破道。但取能救学者之失，有功世道人心可矣。忠敝而救之以质，质敝而救之以文，文胜则反之于质，如五行之相克而相生，其用无穷。而于天之所以为天，道之所以为道，则皆非也。害道之事多矣。圣人随事立法以救世耳。邪固害道，正而非当，害与邪同。吾观前贤之书，虽有浅深纯杂不同，但就我所敝而救其失，则皆神农之本草也。参苓朮草，各适其用，是为得之，必使天下人蓄参苓朮草，其它一切屏弃，必有待桂附乌头不得而死者矣。特参苓木草之性质功用为良，使天下人知其良而近之；桂附乌头之性质功用为劣，使天下人知其劣而远之可也。过为去取，则非道矣。吾所言乃就大体而言之也。与足下之言相辅。若以为有异同，则岂足知道乎？天下事类此甚众，恨无深心明识者与之商榷也。因足下言道，偶一及之。

　　昨讯夷供，颇得其形势虚实，绘具图说上呈，且具言夷外益夸大，实已内空。诸岛夷将叛散不能久持，急求通市罢兵。吾但稍迁延以持之，虽不能不准所请，其中尚可权衡。乃此奏以五月二十八日五百里发递，竟在洋被劫，恐当事诸公不知底蕴，复受其欺也。岂非天耶！其图说已为台人付梓。莹意更取南怀仁、陈伦烱二图合刻而讨论之。姑先以二图刻于颠林图之首。今以寄览，事已无及，然后来之患方长，有心人或犹愿观之也。

　　○奉逮入都别刘中丞书（癸卯四月）

　　莹与达镇军以擒斩夷俘，为夷酋谲愬，大帅相继纠弹，复有摭拾浮言，为夷之助者。致上震怒，逮问入都。既负圣明特贲之恩，更辜宪台知荐之德。惶悚不可言也。吕游击示知宪檄护解，以道府原案及所获夷件均送大部，即当赴省候文就道，不得面辞，歉仄愈不能已。在泉州时，承明谕原奏未尝非，惟斩夷太急，再逾两月，则抚议成而事可免。又谓镇道此行非辱甚矣。大君子持论之允也。顾一得之愚，尚有未白于左右者。兹当远违，敢卒尽其区区，惟鉴詧焉。

　　今局外浮言，不察情事，言台湾镇道冒功，上干天听。夫冒功者必掩人之善以为己美，未有称举众善而谓之冒功者也。鸡笼，其地距郡程十日，大安稍近，程亦五日，皆在台湾北境。两次擒夷，镇道均非身在行间，惟据文武士民禀报之词耳。自古军中验功，皆凭俘馘、旗帜、铠仗，有则行赏。故人人用命，非如狱吏以摘奸发伏为能。是周师耀武，史有漂杵之文；项羽自颈，汉有五侯之赏。所谓兵贵虚声，宽则得众也。鸡笼之夷，虽以冲礁；大安之夷，虽云搁浅；然台湾擐甲之士，不懈于登陴；好义之民，咸奋于杀敌；乘危取乱，未失机宜。夷船前后五犯台洋，草鸟匪船勾结于外，逆匪巨盗乘机数乱于内，卒得保守岩畺，危而获安，未烦内地一兵、一矢者、皆赖文武士民之力也。苟无以鼓舞而驱策之，焉能致此哉！

　　况当时各路禀报，皆称接仗计诱，所献夷囚、炮械、衣甲、图书，既验属实，复有缘营旗帜、军衣刀仗与浙江巡抚营官印文、火药、道里数册，确系骚扰内地之兵船。其时夷焰方张，蹂躏数省，荼毒我人民，戕害我大将，朝廷屡有专征之命，阃外曾无告捷之师。宵盰忧勤，忠良切齿。郡中得破舟擒夷之报，咸额手称庆。谓海若效灵，助我文武士民，歼此丑类，亟当飞章入告，上慰九重焦愤之怀，且以张我三军挫夷锐气。在事文武，方赏劳之不暇，岂为镇道不在行间、功不出己，遂贬损其辞哉！镇道原奏，皆据众报汇叙，未言镇道自为。即文武禀报，亦未没士民所获，士民亦未有控文武攘其功者。怡督宪渡台逮问镇道，成算早定。一时郡兵不服，其势汹汹。镇军惧变，亲自巡循慰谕乃散。翌日，众兵犹人持香一炷，赴钦使行署泣愬。而全台土民，远近奔赴，佥呈为镇道申理者甚众。皆未邀夷案议叙之人也。虽怡督宪批不准行，然皆已受其辞。在案可稽。则镇道非有冒功之心明矣。鸡笼夷舟到口三日后乃开炮，我兵亦开炮相持。大安夷舟实为渔人所误搁浅，兵民因以乘之。当时陈辞，初非臆造。

　　讵夷就抚后，追恨台湾擒斩其人，遍张伪示，以为中华之辱，莫甚于此。计逐镇道以快其私。大帅相继纠参，而台湾冒功之狱成矣。在诸公创巨痛深，以为甫得休息，深惧再启兵戎。谋国之意，夫岂有他？正月二十五日，怡宪渡台至郡。二十六日，传旨逮问。以所访闻，令镇道具辞。莹与镇军熟计夷人强梁反复，今一切已权宜区处，肤愬之辞，非口舌所能折辩。镇道不去，而夷或至，必不能听其所为，夷或别有邀求，又烦圣廑，大局诚不可不顾也。且愬出夷人，若以为诬，夷必不肯服。镇道，天朝大臣，不能与夷对质辱国。诸文武即不以为功，岂可更使获咎，失忠义之心。惟有镇道引咎而已。

　　盖夷未抚以前，道在扬威励士，既抚之后，道在息事安人。镇道受恩深重，事有乖违，无所逃罪，理则然也。且上年十二月初三日，镇道见夷伪示，当即照录具奏，自请撤回查办。其折在口守风，闻怡宪已奉旨渡台，乃追回。曾钞呈怡宪。舟次缮折犹存。今以罪去，诚乃本怀。此所以具辞请罪也。

　　至于官民结称并未接仗计诱者，台湾地本孤危，众恃镇道壮其胆气。今镇道获咎，委员复以危词恫喝，谁敢坚执以自取戾，而致怨于夷乎？此又情事之昭然者矣。镇道入都，亦必如前请罪，以完夷案。惟宪台有知己之感，区区微衷，若怀匿而去，非所以对大君子。夫世俗纷纷，皆由功名富贵之念重，则君臣道义之念轻耳。胸无俗见，不特进退坦然，苟利社稷，即身家在所不计。古有杀身成仁、毁家纾难者，彼何人哉？怡督宪不谅志士立身，各有其品节，以为及此尚形强矫，颇深责之，不能辩也。

　　居常言台湾镇道奏事，乃国制也。隔海文书往复，不能克期。军中朝夕百变，若事事请命，则贻误多矣。鸡笼获夷之奏，如常发驿，奉上殊谕，嗣后夷事皆四百里奏报。若获胜仗，即五百里。大胜则六百里。诚念切海外，欲速知情事，望捷书也。圣廑若此，何敢复为展转耶？初获夷囚，泉州守称怡宪令解内地，以易厦门。莹以夷船偏布海中，解不能至，徒为所夺覆之。宪意大怫，以为镇道欲专其功，而岂料遂有后来之事乎？溯莹至台以来，惟云亭锺公、嶰筠邓公、丽泉魏公、鲁舆颜公，皆许以便宜，不为遥制。宪台则更手书谓在此必不掣肘，未尝不叹大贤用心若合一辙。今乃益知宪台暨四公者，洵古人不可及矣。感念其何有极！ 

　　●东溟文后集卷八

　　桐城姚莹石甫着

　　再与方植之书（癸卯四月）

　　与光律原书（癸卯五月）

　　○再与方植之书（癸卯四月）

　　年前接读手书及论夷事文，深为叹息。所论何尝不中！无如任事人少，畏葸者多，必舍身家性命于度外，真能得兵民心，审事局之全，察时势之变，复有强毅果敢之力，乃可言之。此非卤莽轻躁所能济事也。虽有善策，无干济之人，奈之何哉！今世所称贤能矫矫者，非书生则狱吏。但可以治太平之民耳。晓畅兵机、才堪将帅，目中未见其选也。况局势已成，挽回更难为力耶？莹五载台湾，枕戈筹饷，练勇设防，心殚力竭，甫能保守危疆，未至偾败。然举世获罪，独台湾屡邀上赏，已犯独醒之戒。镇道受赏，督抚无功，又有以小加大之嫌。况以英夷之强黠，不能得志于台湾，更为肤愬之辞恫喝诸帅，逐镇道以逞所欲。江南、闽中，弹章相继。大府衔命渡台逮问，成见蚤定，不容剖陈。

　　当此之时，夷为原告，大臣靡然从风，断非口舌能争之事。镇道身为大员，断无哓哓申辩之理。自当委曲以全大局。至于台之兵民，向所恃者，镇道在也。镇道得罪，谁敢上抗大府、外结怨于凶夷乎？委员迫取结状，多方恐吓，不得不遵。于是，镇道冒功之案成矣。然台之人，固不谓然也。始见镇道逮问，精兵千人攘臂呶呼，其势汹汹。达镇军惧激变，亲自循巡，婉曲开譬，众兵乃痛哭投戈而罢。士民复千百为群，日匍伏于大府行署，纷纷佥呈申诉者，凡数十起，亦足见直道自在人间也。覆奏已上，天子圣明，令解内审讯。寻绎谕辞，严厉中似犹有矜全之意，或可邀末减也。委员护解，启程当在五月中旬，大局已坏，镇道又何足言？但愿委身法吏，从此永靖兵革，以安吾民，则大幸耳。夫君子之心，当为国家宣力分忧，保疆土而安黎庶，不在一身之荣辱也。是非之辨，何益于事？古有毁家纾难、杀身成仁者，彼独非丈夫哉？区区私衷，惟鉴察焉。傥追林、邓二公相聚西域，亦不寂寞，或可乘暇读书，补身心未了之事，岂不美哉！

　　○与光律原书（癸卯五月）

　　隔海道远，军事倥偬，不欲以尘俗之辞上溷清高，然彼此消息，里中人往来，无时不相通也。吾兄志趣高旷，意在物外，信神僊中人，不可及矣。弟不自揣，妄意济世利人，璔缴网罗，皆自离之。夫复何尤？生平，多历崎岖，惟气未衰耳。顷以海外孤危，内抚不靖之乱民，外攘凭陵之夷寇，调辑文武，训励士民，幸众志成城，乱民数起，皆以时讨平之。夷五犯台湾，不得一利，两击走，一潜遁，两破其舟，擒其众而斩之。冀以上振国威，下雪众耻，庶几不负所志。而江、浙、闽、粤四省，事势已坏，夷不得志于台湾，乃诡辞肤愬，恫喝四省大帅，胁令上闻，抵镇道罪，复有甘心为夷作证者。闽帅以台湾功不己出，久有嗛言。又恨前索夷囚不予。及奉查办之命，遂迫胁无知，取具结状，以实夷言，弟与镇军，惟有引咎而已。

　　台中士民数千，赴大帅为镇道申理，惧犯众怒，阳许入奏，竟匿之。今已就逮，北上对簿，虽曰时事乖迕，然不惜微躯以全大局，纾国家之难，亦其志也。夫何憾焉！独念以天朝全盛之力，绌于数万里外之丑夷，失人心，伤国体，竟至不可收拾，是不能无恨耳。

　　闻吾兄去岁助刘世兄葬孟涂夫妇，洵可慰亡友矣。弟向在荆州，假二百金，原约为助孟涂之子，已全予之，实君赐也。植翁老而愈穷，其见道愈笃，言义理甚粹密，有过元、明诸儒者。其书可宝也。弟每岁以百金资其薪水，今兹不能，未审兄能为谋否？吴正翁杖履无恙耶？迪先亡，其家不能无累。老翁，吾乡典型犹在，此老岂必以文章称耶？六骧撰「桐旧集」未竣而殁。闻兄与小■卒其业，已成否？其遗集亦我辈事也。得兄整理排次，付之剞劂，岂非大妙！弟不得办此，负亡友矣。五月二十二日延平舟中。

　　●东溟文后集卷九

　　桐城姚莹石甫着

　　郑六亭文集序

　　十幸斋记
</div>
    <div class="pagination">
<a href="中复堂选集_page8.html">上一页</a><span>...</span><a href="中复堂选集_page4.html">4</a><a href="中复堂选集_page5.html">5</a><a href="中复堂选集_page6.html">6</a><a href="中复堂选集_page7.html">7</a><a href="中复堂选集_page8.html">8</a><span class="current-page">9</span><a href="中复堂选集_page10.html">10</a><a href="中复堂选集_page11.html">11</a><a href="中复堂选集_page12.html">12</a><a href="中复堂选集_page13.html">13</a><a href="中复堂选集_page14.html">14</a><span>...</span><a href="中复堂选集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
