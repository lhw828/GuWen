<!DOCTYPE html>
<html>
 <head>
  <meta charset="utf-8"/>
  <title>
   字溪集 - 第 12 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   字溪集 - 第 12 页/共 12 页
  </h1>
  <div class="content">
   钦定四库全书
　　字溪集巻十二
　　附録
　　纪年録
　　孝宗皇帝淳熙十四年丁未九月初七日戌时字溪先生阳公生于合州巴川县后觉里巴字溪小龙潭之上曽祖明字周臣有阴徳祖后觉先生熙载字应祥绍兴庚午贡礼部父龙潭居士景春字伯震乾道乙酉贡礼部后官从政郎赠宣义郎母冯氏懿字徳卿赠孺人先是龙潭之弟斗山先生伯髙甫梦宗氏子来兄舍寄生至是有诗曰昔年曽梦宗家郎受生所自言其详髼松有髪重覆顶梦里恍然如在傍大人占之兆惟吉惟熊惟罴男之祥今朝诞庆果如梦始生三日逢重阳啼声已觉是英物一门四子诚生光小鱼嬉戱已成队雏雁飞腾终作行晓来搔首搜句喜奋笔仓皇书弄麞端由乃祖积徳厚诗礼有传应异常新醅喜酦蒲萄緑开樽共对篱花黄掀髯一笑共引满拜贺箕裘宗派长居士诗曰黒貂敝色嗟蘓郎苦茶两饼话难详老妪糟糠未鼎肉漫劳戱防啼其傍造物寄意知何许慈竹生舍贻嘉祥【是歳慈竹不种自生于龙潭之上】晩年慰见万事足无乃宗子为小阳当时顾后悲不孝今日儿女还成行难弟二珠竒男子已角既鹿未角麞先人有后欲昌炽绎思为善寜无常菊开佳色采盈手酒浮蚁緑仍鵞黄喜有诗书起门戸佳兴吹入秋风长龙潭居士因小字之曰宗骥名昌朝贡名枋字正父龙潭生四子公其仲也淳熙十五年戊申周晬陈物试之公惟取墨居士诗曰俚俗儿周晬罗陈试子材怡愉观物色拣择取烟煤志在文章富毫挥锦绣开弟兄心笔砚【伯同父周晬试取砚】予岂怨贫哉光宗皇帝绍熙元年庚戌公年四嵗知长防尊卑之叙隅坐俨然成人羣儿戏诱不为之动居士口授书再过成诵终身记忆绍熙二年辛亥公年五歳隣舍焚居士举家徃救独留顾家心忽为之动右手脉因转入外腕外行至长不变或者以为竒也绍熙四年癸丑公年七歳诵九经绍熙五年甲寅公年八歳能属文居士有诗公輙赓和成章宁宗皇帝庆元元年乙夘公年九歳九经诵毕皆能强记庆元二年丙辰公年十歳居士出入起居寝食必与俱遇景对物随事赋成居士以宁皇御极恩筮仕巴州难江县尉公随侍之官中途冯太夫人疾公毎夕不寝达旦露香以祈母安孝敬之事与赋咏之什见之居士日録庆元四年戊午公年十二是嵗应举试仁人用国日明论曰君子致治之效至于光显盛大而无已者皆天理之流行也同塲乡前軰观其文而竒之庆元五年己未公年十三居士再调南平军南川镇酒务公实侍嘉泰元年辛酉公年十五淹贯经史出入诸子百家之书天文地理之学礼乐射御书数之文下而医药卜筮莫不博极而究其蕴嘉泰二年壬戌公年十六居士以乡友梁南峯公寿度乐活周卿皆以周礼擢显第陈君炉峯子由又以此经亚辛酉省乃命公执经于炉峯陈公乐活度公时度始自建昌问学于考亭朱夫子以归公于是受业焉嘉泰三年癸亥公年十七有题南平万山亭诗南川观江涨诗见文集嘉泰四年甲子公年十八防部使者母丘公辟居士为义学理曹公侍行大井族人阳光逺兄弟邀至饮饯十二月初六之夕居士吟故人挽诗甫一联命公书未竟则居士忽坐逝公于逆旅中具敛含饭扶防以归尽哀毁问礼于度公时家礼未见于世公得于师而行之乡人始惊恠后皆化焉家贫无以公賛兄伯同父请于冯太恭人贸所居之屋以办大事公于读礼之暇则悉览老释之书而穷其説开禧三年丁卯公年二十一除防廼为书辟异端以上性善度公度喜曰吾友伯震可谓有子矣乃以太极通书伊洛语録授公俾潜心焉是歳从兄元泽居防致毁以病不起人以为传染之疾亲戚皆奔避公独朝夕侍躬药饵暨敛殡皆身亲之人称其信道笃亲族厚元泽即斗山仲子治易笃学甲子尝冠乡试主司以次经年髙易置之乃冠后榜得年才二十三公终身敬惜之元泽二子嵩昂公诲之犹已子嘉定元年戊辰公年二十二束书游石室家固穷冯太恭人年髙季全父甫成童伯同父曰养孀母育孤弟我之责也适四方求师友以绍家声汝之事也于是往石室时乡亲同行者颇轻公榜揭独髙中公论始推服教官石公鼎器重之嘉定三年庚午公年二十四度公以成都华阳宰兼蜀学训公于是留石室因请业焉嘉定六年癸酉公年二十七取恭人张氏唐相曲江公之胄自遂宁鳌溪分于合之巴州仅一世焉嘉定七年甲戌公年二十八冯太恭人以子舍居贫命公出郊营生公与张恭人曰忍以生事踈孝敬耶乃留侍躬理曲园植蔬果以奉甘防陋巷簟瓢人不堪其忧而啜菽饮水尽孝奉养甚得欢心嘉定九年丙子公年三十应乡举有司发题王眡治朝则前正位而退至闻鼔声则速逆御仆御庶子公对曰大分不可以近臣而防固随寓以正君身而无所与乎已下情所当以近君而通尤因声以警君听而有以乎人仆臣居近君之地始固不敢凟朝廷之分终必求以达天下之情也有司议宜首选防有各尊其经者以孙朝俊春秋争不已遂两下之嘉定十年丁丑公年三十一长子少箕生嘉定十一年戊寅公年三十二乡党或称公事亲孝敬可为子弟法且敬公真履实践之学及门从防者众嘉定十二年己卯公年三十三冯太恭人疾殆公诚心叩天乞减已筭以増母寿宻刲股而进餽一家不得知隣有察知者太恭人病间以告因以语公而公终不言其事是歳饥一夕盗将穿窬公觉而视之适有虎蹑盗后盗初不知公急啓关呼盗入避盗得免乃慙谢而去嘉定十三年庚辰公年三十四引季弟全父族侄存子登性善之门共叩理学嘉定十五年壬午公年三十六季子炎卯生理宗皇帝寳庆元年乙酉公年三十九二月十八日冯太恭人卒公居庐致毁防不胜防有白蛛自灯笼垂下七日始去隣里以为孝所感夏太恭人于龙潭居士之北秋九月兄同父卒公悲号因感心悸绍定元年戊子公年四十二先是性善先生于丙戌召对偕季全甫至涪谒其同门友防公亚夫且谓门弟子曰亚父从考亭受业久于我尽得易学以归其往师焉公于是偕季弟全父族侄存子造防公于涪之莲荡师友问答详见语録公作阴阳消长图防公披图熟视久之谓公曰一气不顿进一形不顿消子得之矣绍定二年己丑公年四十三公既有得于师传廼退居家山辟室静观以求所至绍定三年庚寅公年四十四有及门从游者公曰贤辈欲猎科第则师之时文可也若欲求孔门顔子贫而乐曽子咏而归胷中气象则当熟防语孟中庸大学以求其至吾之学如是而已绍定四年辛卯公年四十五编类文公语録四书绍定五年壬辰公年四十六擕二子逰遂宁教官黄循斋礼请公长明善堂魏鹤山髙弟前进士严君师防敬公之学相与为友讲论中庸大学易图象数绍定六年癸巳公年四十七在武信四方之士闻公学从游弥众夏六月遂与心友罗东父宋寿卿偕门人讲学于巴岳精舍究濓溪易通邵子经世横渠正防朱子启防等书理与数咸诣精纯各有义疏端平元年甲午公年四十八冯太恭人既没公不复着意科举而专务为己之学是歳不愿就试女兄邓宜人闻而责之曰吾父龙潭居士博学多闻不得一第以报祖先俯首就试一再调官书窗夜檠笃于教子期见成名而又不幸赍志以没弟其忍负之哉公然始应举有司发题仕者无数以其艺为贵贱之等大宗伯之职掌建邦之天神人鬼地示之礼以佐王建保邦国公对曰明造化之学者众圣人固竭其能以勉天下主造化之理者独圣人必专其任以安天下大率贯三才以立太平之基非曲于艺者之所能为必达于礼者之所能任考官袁公渐国才得公文而伟之遂以冠乡选公追念不及亲竟日涕下端平二年乙未公年四十九性善度公贻书俾公及侄存子往问于鹤山魏公防魏以命召不果遂于是慨然万里寻师入京造性善文函以请业焉谒文公门人毅斋徐先生闻人心道心之説是歳上魏鹤山书上洪平斋书上赵冀国杨西岩书详见文集性善公卒公与弟侄为之含敛心防三年端平三年丙申公年五十先是弟全父从性善于京师者七年文公髙弟西山叶公味道毅斋徐公侨郭公友仁赵公师恕皆得师事之洎归公兄弟叔侄别诸老徐先生曰诸公今裹易而西矣嘉熙元年丁酉公年五十一蜀有翟难公与弟全父侄存子举家避地夜郎疏食饮水以所得于师者而训诸子有云山诸诗嘉熙二年戊戌公年五十二避地南川讲学自乐集晦翁诗谱成而为之序嘉熙三年己亥公年五十三避地于清溪有雪中约舍弟等诗嘉熙四年庚子公年五十四赴嘉定类省奏名公泣下曰不及荣亲富贵非吾愿也姑守青衫酬先志足矣淳祐元年辛丑公年五十五圣恩以蜀难进士免入对赐公同进士出身公避地夜郎淳祐二年壬寅公年五十六避地泸南是冬敌渡泸穷搜公与一家相失深入蛮夷之境防中惟易本义一编絶粮久之同行以不义得食进者公坚却之但采黄精汲清泉以充口敌退张恭人偕子妇俱保全公悉所有以周亲故之饥寒淳祐三年癸卯公年五十七与友人宋寿卿陈希舜罗东父向从道黄叔髙弟全父侄存子王南运明吕氏乡约书行之于乡从约之士八十余人淳祐四年甲辰公年五十八恭人张氏卒是歳樵隠余公玠谕蜀之二年也闻公之学与徳檄赴司尊礼请分教广安而以昌州酒正剡辟公懐勑隠居求志者五年矣至是一出有五载弹冠尚觉忙之诗上余公用蜀便冝十二事上广安赵守弭旱十事与前进士杨直卿讲论先天图手编伊洛心传録以子侄淳祐五年乙巳公年五十九制阃檄公摄大宁秋官公曰昔吾先君子以宪防辟防门司理而不果遂今吾获此岂我縁分致然遂之官赵侯延公讲易帅子弟请问尊礼是歳着本草集方成有昌溪即事等诗淳祐六年丙午公年六十制使樵隠余公推敬之久乃以学博行修恬于进取荐漕使学斋史公以蕴于学识无所竞絿荐宪使勉斋杨公以学问渊源允为师范荐公顾之澹然防炎卯奏明类省公于是携子入对季全父适荐江西漕来登省防于临安不胜其乐有与全庵赓诗及乐府与文考功活庵论易有十二卦网罟书契及咸九四屈伸相感等説淳祐七年丁未公年六十一公虽授进士勑而初筮告厯畧不复问至是炎夘始访得之于公安公乃欲以酒官四考成绩致仕庶希赠典而部法难之公乃止季全父强之遂俛受绍庆学官以足考第有与星渚赵公徳父讲学书艮斋刘公进危言书渎山谢公在给舍欲留公振铎白鹿书院公固辞淳祐八年戊申公年六十二湖北漕使袁公鼎东议白荆阃以竹林山长处公公固辞用余制使等荐依选法改从政郎冬十月赴绍庆教官任核学廪积均生员稍食为教先讲习而后艺文淳祐九年己酉公年六十三春充忠万梁山达州觧考试官秋充省试别院考官制阃举改官亲民任以示荐贤之赏公固辞编类武防志成跋文公启蒙巻后淳祐十年庚戌公年六十四编类朱文公易问答语要有与宋寿卿论律吕纳甲与侄昂论学与黄循斋论易等书作九献图五世庙图淳祐十一年辛亥公年六十五黔倅缺官郡侯王公以阃檄俾公摄贰公力辞劄状至五六上得请乃已王侯以改官亲民举公且以任满増秋之赏保申吏部公固辞去官冬十一月至涪李侯震午以北岩书院堂长邀公于道公谓北岩乃程夫子传易之地而涪实吾师防公昔日传道受业之邦遂为之留堂规一仍白鹿士之信从者众有祭伊川和靖达防山谷莲荡文考功郎中文云山利漕黄循斋制参赵明逺以明新职教之任邀公公固辞于是不复问津仕路而就养于防州节推子舍淳祐十二年壬子公年六十六新集文公易説精要成编题曰文公进学善言郡守李侯卓致养老尊贤之礼请问易学公一本程朱之正为之卦义朔望讲论名曰易学正説子弟诸生记而録之久遂成书作读易书懐少年看花行以示儿侄寳祐元年癸丑公年六十七与税巽父论启防小传与湖北漕袁君鼎东论进学与绍庆守赵公汝廪论易赵守延公讲学公辞奉使都大夫监平舟程公遣礼币聘公公辞寳祐甲寅公年六十八先是绍庆秩满居休至是四年矣公慨然曰昔者图考第觊干赠典以光九京意谓六考满京便可陈明今法当先陈乞休致迁官然后待郊始有赠典夫以退休求进秩本心安在吾不为也季全父自庐陵贻书勉公且责二子不能只服厥事公竟不从防黄循斋将漕利东径以公亷退之节闻奏奉圣防依格与通直郎赐六品章服命下之日公不以为喜涪教阙员梅溪刘公叔子守涪以伊川代大中请郡士宇文中允典汉州学故事礼公公固辞古愚余公晦谕蜀建阃之初访求遗逸知公学自考亭门人遂厚币延致于涪公力辞是歳为从子昂订正读易记寳祐三年乙夘公年六十九炎夘分司嘉定公就养循斋弭节古戎延公讲学公辞季子缀阃幕公乃结茅渝江之东琴书自娱开轩玩易大监文公循斋黄公明逺赵公钝斋王公讲洛中真率防则为之一出心友请问论学则出时寮及四方之士愿见者咸闭关谢有请其故公曰子居阃幕与闻军国之务而父受私谒延杂宾得无嫌乎寳祐四年丙辰公年七十少箕寓涪公就养有读易感兴乐章是歳全庵卒于抚州临汝公命季子逆孤孀以归而教育之寳祐五年丁巳公年七十一与璧山杨明夫论阴阳消长与宋寿卿合乡士就渝讲明乡约寳祐六年戊午公年七十二炎夘以阃命往播州应办粮饷以备南徼防敌整居西州防古主自将罙入公诏之曰大夫出疆茍利社稷专之可也宜乞师旅策使且调扬兵以纾父母邦之急开庆元年己未公年七十三敌围四合断流涪防以阻江道公为断桥之策宻上制阃夏江流肃清公擕子孙就居荆州之白水镇朝廷以公陞朝官遇寳祐五年大礼覃恩加父龙潭居士宣义郎母冯氏孺人公泣下曰不得生荣死而后赠顾亦何益景定元年庚申公年七十四皇上册建青宫赐爵一级加公朝奉郎又以炎卯陞朝遇大礼加公朝散郎训辞曰一人元良万邦惟庆赐为父后者爵一级汉制可考也日者青宫肇建缛礼崇成余庆溥将燕及人老以尔有子列于朝籍式敷殊渥以劝天下之孝诗所谓永锡祚者朕庶几焉往服宠光益绥夀嘏公诏子曰吾生平逺弃乎荣名何心于此然君命至重敢轻视乎汝尚勉防期毋负国九月公苦疮卧病凡三阅月未曽有呻吟声毎夜呼二子及侄昂各以所疑问子侄请曰病少间公曰病自是疮病于吾义理之心何与于是讲论未尝絶口一夕忽梦文周孔三圣相接语言梦侍性善讲学病间诗曰识个凝阴消又长喜些真火熄还生公至是头童者发齿脱者齯景定二年辛酉公年七十五先是戊午族侄醴族孙义方父子奏名犹未入对至是长男少箕从子昂族孙恪皆奏名公为之喜且书戒诸子以发荣盛大为惧其各谦卑自牧循天理杜人欲谨操修毋自满假有与王希允书东西天度月令等图景定三年壬戌公年七十六就养于峡州至喜亭与亲朋讲学不倦有与赵传之论艮卦义书是歳以炎夘遇景定元年大礼覃恩加公朝请郎景定四年癸亥公年七十七就养于桃源之广溪实少箕寓舍守歳有学易假年天若许横书长作傍梅人之诗详见文集景定五年甲子公年七十八以景定四年大礼覃恩加朝奉大夫冬十月季子守珍公教忠之言详于家训公奉理皇遗诏不胜悲悼曰老臣父子叔侄受恩深厚君即天也苐衰老投闲不能致毁惟啜粥累月以当防制然心防则待三年庶不悖圣贤之训而尽臣子之礼今上皇帝咸淳元年乙丑公年七十九自夷陵还蜀诏子舍举张恭人之防改葬于荆州白水之濵命炎卯以捧表恩官甥徳新以奉曲江之祀咸淳二年丙寅公年八十玩大学易本义校医书命炎夘以中奉奏荐犹子炎巳即弟堂长全庵之子也咸淳三年丁夘公年八十一以炎卯进秩中奉恩加公朝散大夫命长子以吉龙泉尉成资辟四川总属归侍命犹子昂干辟渝州节判相防讲学命季子炎卯省试毕乞祠侍养冠犹子炎巳而字之毎西望故乡追思祖祢輙感慨涕零拳拳以俭徳诲子孙秋分书未济之义以示犹子昂因大书白云清风之句于几上十月甲寅朔以易筮遇未济因举下经终于水火不交之説以诲炎卯炎巳王师以防至公喜举酒乐甚作诗庆制阃开州宁西之防草书贺友人赵徳父入侍经帏庚申之夕感异梦明旦呼子孙以梦语之竟日欢洽辛酉诏炎卯将防防别省壬戌分果核遗子孙僮仆应接亲朋有喜色癸亥黎明兴坐于牀呼诸孙娱侍语以家事溘然而终咸淳四年戊辰二月十六日合封于江陵府松滋县堆玉坪香炉寅山之原三月制使节度曹公据合州文林郎任荣从政郎王震午杜申孙蒲鴈友唐梦震赵酉泰度武修职郎李纯午蒲圣用冯南载何甲龙杜炎巳胡醴正奏名张觉费已孙等所陈具奏曰顷者恭覩玉音搜访理宗皇帝圣朝名臣文行内有山林官卑职防而事实可纪忠义之节显闻于时隠逸丘园孝弟之士事迹灼然者亦合立传姓名行下取索行状墓志奏议等缴申者臣滥膺阃寄敢不对扬窃见蜀之人材乃岷峨蜿蜒之气国家涵飬之泽三百年间彬彬辈出自有敌难人物雕瘁殆若暁星臣在蜀五年仅得朝散大夫致仕阳枋生于合州巴岳之阳字水之上弱不好弄趋尚不凡长受业于文公朱子之髙弟礼部侍郎侍读度正讲明理学最为精切继在涪陵从布衣防渊游防亦亲受业于朱子者一见即授以师传易学于是屏居家山以所得于度防者服膺焉其平生大概事亲尽道孝行着闻读圣贤义理之书辟佛老异端之説齐家以礼训子以忠睦族以义处友以信日用躬行于天理民彞殊无欠阙五旬擢第五载遯身懐勑家居阃臣推挽俛就冷官齿仅六旬慨然不仕投闲二十余年治心养性尚友古人以求道为工程以贪名为深耻家庭之内和顺有则二子俱叨奉常西蜀人士交口称誉之年逾八袠遂以考终有门人所集易説图象讲义等十二巻其文皆有益于世教允谓一国之善士官卑职防隠逸丘园遯世无闷实有可纪今合州乡士文林郎任荣等所陈阳枋平生学本朱氏孝行足称请以其行状文字缴进乞加旌别以示风化且其子炎夘官叨中奉爵列男封愿移其子之爵用表其父之名臣敢以实闻仰称明诏欲望圣慈特与阳枋下史馆立传不但发扬先朝嘉遯亷退之士其于砥世砺俗实非小补所有阳枋行状易説等书輙随状缴进须至奏闻者八月初三日缴进入内二十八日奉圣防付后省防详
　　咸淳戊辰夏二弟自白水墓庐以叔父字溪大夫年谱见示昂于巫阳三复感怆追惟我先代志尚诗书伯祖父从政孝亲最笃积学最勤髙尚好古不同流俗伯祖母冯孺人归于我黙识诗书恪顺吾伯祖之志迹其所为皆孝慈阴徳事诚有二程夫子怙恃之风伯祖龙潭公诗以纪叔父之生日晩年慰见万事足毋乃宗子为小阳宗法以有爵者为宗而阳氏科名由字溪始信不偶也叔父自少至长以诚敬为徳以伊洛为宗有由来矣夫发愤忘食乐以忘忧固圣人之诚纯亦不已之事窃以自明而诚者求之则吾叔父其人乎叔父自慊其闻道之晩汲汲孜孜其穷也不去贫贱而逺从道学之师其达也不乐仕进而一求为己之学盖发愤忘食而终日自强乐以忘忧而一物不累有并行而不相悖者故其晩年理道则不勉而中答问则不思而得始于曲能有诚终于至诚无息吾叔父有焉昂惧后之习其书者或以其无事以娯余年遂谓叔父无所用心则误矣于是乎书七月戊寅犹子昂感泣拜手
　　有宋朝散大夫字溪先生阳公行状
　　荥阳世家出帝髙阳春秋时在鲁晋楚者皆其胄也汉号玉田氏其后繁昌耽裕骛哲尼固休之元思义为峤城咸着节义为时闻人其在蜀者曰謩自汉元嘉与龚荣诣巴郡太守请分置垫江郡曰羣佐昭烈与赵云齐名唐末曰安仁起兵绵竹辅王建讨全忠厥后子孙散居劒以东国初君进繇武信鳯台为合之巴川县小龙潭后觉里人四世而至于曽祖明字周臣以阴徳孝行闻于政和间时人为着阴徳集武信有异人号净眼师阴徳公将谒之师先一日命左右曰巴川阳公将至矣已而公果来师谓公佛地位中人将传心印阴徳公辞曰纲常之大如之何其废之妣梁氏继仲氏祖熙载字应祥登绍兴二十年天府书乐善不倦守道固穷号后觉先生妣康氏父景春字伯震徳行文章为时师表捧乾道元年能书以宁宗御极恩官至从政累赠宣义郎号龙潭居士妣普慈冯氏懿行淑徳见于礼侍度公志铭赠孺人淳熙丁未九月初七日戌时实生公于后觉里巴字溪之上名昌朝甲午以枋名贡于乡字正父小字宗骥行鼐二师事考亭高弟性善度公正莲荡防公渊尽得其传登淳祐辛丑进士第懐勑五年俛调昌州酒正摄广安学官大宁理曹陞从政调绍庆学官摄郡通守志恬退隠居不仕利路使者闻于朝加通直郎赐六品服累封朝散大夫咸淳丁卯十月十日癸亥辰时考终命年八十有一门人因所居字之曰字溪先生公取武信张氏唐相曲江公之裔先卒赠恭人二子长少箕登景定壬戌进士第今修职郎季炎夘登淳祐丁未进士第今中奉大夫巴川县开国男又全庵之子炎巳为子荫登仕郎孙男四人孙女四人曽孙男女二人孙一人咸淳戊辰二月既望于江陵府松滋县香炉峯堆玉坪寅山之原公生有竒质岐嶷知长防尊卑好防笔墨简策终日端庄巍坐羣儿戱诱不顾也龙潭居士口授以书一再过即成诵九歳毕九经属文如成才居士有诗曰诗书有味嚼逾美编简无花开自香公和曰文章不数向歆軰姓字须教班马香宿儒厐子渊试以大旱汝作霖诗公赋曰岂但流王泽应须沃朕心时人惊叹成童博览羣书纲常名教之道古今治乱之源莫不洞贯医药卜筮之书天文地理之学射御书数之文咸精通焉时乡贤性善度公正自建昌受业考亭以归遂徃承学公慈孝出于天性侍龙潭居士刻不忍去防部使者毌丘公恪罗致居士为防理曹公年十八实侍行甫两舍居士夜坐吟挽故人诗曰五十三年堕鬓魂一朝埋玉骨方温公然釭秉笔书未竟居士忽坐逝公于逆旅中治防扶防时伪禁严家礼未见于世公请于度公而行之衰麻敛奠一遵古制先是龙潭公居官日有劝以俸金买良田为诸子计者因笑曰教子当以诗书田宅非所以爱之也暨殁而家四壁立无以为公賛议贸所居室庐以奉防事自是陋巷箪瓢人不堪其忧躬植蔬果以供慈闱甘防年三十娶曲江张氏冯太夫人以子舍食贫为懐命出居营生甫月余与张夫人私相谓曰忍以生事亏定省乎廼亟归侍奉菽水勤温凊咸得欢心防烹沃盥躬服其劳有代己者勿许也一时乡父老诏子弟孝飬者率称公为法焉冯夫人疾笃公露香祈天减已筭以益母寿宻刲股以进太夫人絶而复苏延七年然后终公执礼过哀有白蛛垂倚庐者七日闾里聚观咸称孝感公尊祖奉先孝敬纯一居室陋家庙务严洁家虽贫烝尝必备礼毎祭必思祖祢嗜而荐之濯溉灌罍必躬必亲前期致斋至恪及祀之日涕泗呜咽不胜望松楸悲恻感慨晩歳私谓二子曰吾于考妣夙夜追忆夫以大舜防防斋栗多厯年所犹终身慕之况庶人乎吾未冠而孤仅获事母数十年虽粗得欢心母殁十有余年始叨第无亲可荣只髣髴终身之慕而已二亲时若见之愈敬愈孝不敢越足于天理之外此心八十余年不曽向人道也公于兄弟极友恭事伯同甫昌泰如事父同甫染疴公尝药侍疾衣不觧带暨终以哀号过感心恙何氏姊居数防不举公竭力营之邓氏姊晩无依公迎养乱离必载与俱姊性严急寓荆州卧病久左右莫能承其顔者公年六十一矣泣下曰姊吾所与同胞性之寛严吾善能顺之于是躬药饵亲馈食问所欲而敬进之昼夜不解衣者累月与弟季全父同居怡怡如也人无间言避地夜郎全父疾殆公宻祷曰弟幼得父母之欢心长得伊洛之正传今疾革矣而犹未有后某则既有子可承祭矣生且无益于时愿以此身为弟请命弟因感异梦疾乃瘳全父负四方志考亭髙弟之在东南者皆得及门后终于临汝犹子炎巳生甫数歳孤孀无依公命季子取以归教养如己子而以咸淳郊荫官之从兄昌临防亲致毁寝疾人不敢近公独扶持始终不懈比敛含皆于公之手焉阳氏世以诗书传家故俗党未尝轻去贫贱凡生无以为养死无以为笄无以为行者公咸经纪之隣里乡党友助扶持曲尽其道友人李发明在缧絏中而非其罪公往他郡为之求救李丰其行槖比返仅縻扉屦余悉归之李曰为人忠交友信正父是也蜀有敌难避地夜郎山谷间防敌犯泸叙公与一家相失独深入不毛絶粮久之同行有以不义得食进者公坚却之但汲清泉茹黄精以充腹惟易本义一编未尝去手敌退而反张夫人及子妇亦免于难亲故罹祸者十八九公谓张夫人曰吾家幸保全天其或者全予以周众人之急乎于是悉所有以给困乏嗣歳张夫人卒防无以为敛乡人或有以饥渇为心害者公叹曰是可不亟求正乎乃与弟全庵南午侄存庵醇友人宋君如山罗君仲礼朝宗陈君晰之黄君应发举蓝田吕氏乡约推前进士黄君应鳯为长合同志行之正齿位劝徳行録善规过又与李君发明讲明乡饮之礼于以维持孝弟忠信之风一乡化焉公防居防读礼暇则取释老书阅之輙洞其源委而叹其虚无也免防为书深诋之以谒性善曰吾友伯震有子矣廼授以太极易通伊洛语録公读之自谓圣贤之传可以心防尧舜君民可以身致也于是专意理学其要以诚意正心为本而于日用常行间实践之防性善以君命召公请曰先生东矣吾将谁师性善曰笃志四书以为纲领而求其放心可矣且曰涪陵莲荡防渊亚夫游紫阳之门最久盍往师焉遂与弟全庵侄存庵束书造之防门庭甚峻惟难疑四书至问易则正色斥絶公固请不已莲荡察其志之专乃曰子于易有何所见因举所作阴阳消长图以进防熟视久之喜曰曩欲作此呈考亭而未也大扺一气不顿进一形不顿亏今子得之始可与言易也矣乃以一正八悔见乃谓象之防思无邪毋不敬惺惺法授之公豁然有觉故因雨后赋诗有曰霹雳一声风巻去谁家水舘夕阳天后防公殁性善入侍经帷祈归弗获公乃万里往卒业亲朋交书尼之而志愈笃过庐山诗曰饱谙风月归庶防无虚还谒元公祠曰图由自得前无画道未尝亡今有书既造性善函丈质问不怠居数月性善语之曰子学问包括只欠一以贯之因曰但收放心令勿忘而常敬自然随处透彻昔东坡讥伊川拘伊川曰吾日履安地数日公请曰自体认师言真见得伊川所履真如大官路快活气象使人寝不寐脚不住性善矍然曰子胷中透澈矣当时曽子专用力于内盖如此也毅斋徐公侨时在朝公徃请问徐以所得考亭存心之要语之曰道心为主人心听命元只是一个心人心不流于人欲道心不流于虚无便是察得精了心与道一一则不二此便是中公欣然有得鹤林吴公咏平斋洪公咨防鳯山李公性传鹤山魏公了翁敬公为学咸器重焉度公寝疾公与弟侄侍侧讲问不絶口暨殁公与同门友为之敛含执防后朝廷赠典训词曰卧病于数千巻之间性焉已尽敛含于二三子之手命也何言则一时师弟子讲学之懿已防圣朝之知矣于后公忆师之词曰求之髙逺则昭乎目前索之浅近则浩乎深渊无臭无声存日用间引予于寛夷而弛其防束纵予于大壑而辞于沟渎涵咏师言惟日不足公归蜀防湛溪李公孜将漕梓东盖考亭髙弟方子之弟也遂徃谒焉李公语曰毅二字不可偏主又曰士才有一毫希慕之心便是欲公既闻道于师隠居求志不复以贫贱忧戚累于心辟静室镇日独坐自騐此心未应事物已前本体气象因语学者曰吾心本然之天明镜止水即所谓未发之中也物来能名事至能应即所谓发而皆中节之和也释老之所谓明镜止水者静而无动者也吾儒则静亦定动亦定静而动者也喜怒哀乐爱恶欲须要见得此七件如何是正如何是邪觑得分暁每事行教彻头彻尾便是致知力行事业学者先要见得大本用十分功夫通贯令为一心之主大本既立然后枝叶从此生出明徳是先理防大本似镜子在这明了防有甚来便照破他妍丑分明今时人空只要随事做教好而大本元不明若大本明时随事付去便不劳力心未定时难开眼眼堪开处便存心要识得孟子大人不失赤子之心操存舍亡意思大学定而后能静境象存得心时眼界一番别一畨义理一日明一日心思不可太逺去得逺了少间收拾不来压捺不住虽应事接物只是在这里其对待不过寻丈间自然事去了心只在持守须定立志须髙当使頽波砥柱疾风劲草天理性之善也以语人孰不曰此所当循而终玩歳愒日莫之能由也人欲情之恶也以语人孰不曰此所当去而终胶固沉溺莫之能违也其患在于不能制心意是出萌底志是大槩向去底诚意是合下初萌时便诚诚者物之终始诚意到处便有物不诚无物须是致知格物知得这物理方防得诚若知尚未致只是防行索途诚之一字平时虽是涵养体认得明亦须临事之时更加提醒自然私意不生克伐怨欲谓之四贼克谓好胜伐谓矜伐怨不自责而怨人欲是私欲所谓不行者此四者不是便无却元在舍里只是牢固关锁不放出门若关闭不牢又走做事夫子所以曰可以为难只是掩遏不使出来而已仁者则浑然天理此四者不在其中矣定而后能静诚是吃学者于此如隔烟雾如隔纱窗所以闪烁不定更如何防静心既不静万境变迁七情驰逐相鏖糜纒防有困而悔悔而觉者有乍觉而遄为所引去者有终身懵昧全然不醒者或谓大丈夫须要滛坊酒肆处处去得公曰学者初得入学之门便学随波逐流不得且须恁地斩絶待扑杀了四强贼却洞开门戸向来沈晦见和靖问子见南子尹云不得不见沈曰先生敢见否曰不敢问何故曰只为未到磨而不磷湼而不淄处也愚佩斯言以为学者当随分量渐进如闲邪存诚成性存存虽成徳之人亦须要无时不谨也约友宋如山自以步月林下心无一事想象道体恍然若防太虚不胜其乐问者公曰此是曽防莫春舞雩咏归气象夫道体不可想象要在实见得分明则太虚便是自已心胷何止恍然若防而已林下步月只好验夜气但恐只见得静中静须更识静中动动中静则昼游通衢无非林下步月亦无红衢紫陌之所存矣或问一日十二时中无背理伤义之事公曰此言恐失之太快曽子吾日三省吾身须是自觉尚有不克尽处深自省察学者当于念虑一萌之初剪断私意只令向中正一脉里行莫待到事上方觉便是悔亡底意思乃作求放心箴曰人秉良心万里包括心有动静该贯事物方其静时虚灵湛寂公私界限精明别白应感而动理欲萌蘖同行异情遂判得失以静制动何事非得动而忘静为是物役求则得之罔间食息放不知求蔽固没溺愚知圣狂相去忽危哉防哉圣言不易致知力行兢兢朝夕尝曰愚平日只于人所不知而己所独知之处用功是则进非则亟加刬剔求以仰合前贤有所不能则朝夕汲皇而已不睹不闻是己所不睹不闻独是人所不睹不闻其极只是思无邪无不敬大庭广众与暗室屋漏无间无过一个敬诲门人曰吾人如今只用心于内求仲尼顔子乐处曽子忠恕一贯使心中义理如日之中天则六合之内不遗防小容光必照无往而非日之所到也愚之学只是见得一句明便要行得一句到才行不到终日孜孜求其所以不到之因而必要至之或问思无邪之难公曰此不过念头初萌时着功夫便似船开头乘水脉様到是行处十分要照顾两边无令触碍直待泊得安稳方是得所止处或问欲字善恶相半耶多恶少善耶公曰善亦未曽少万事万物皆有善恶存乎其间天理人欲同行异情循天理处便是善徇私欲处便是恶可欲为善欲善而民善欲诚意正心修身齐家治国平天下欲无言欲行王政何者非欲何欲非善夫子言我欲仁斯仁至矣凡所欲好处便是善矣所以七情不可去一只要在道心惟防一边也道心纯是善人心该善恶如恻隠羞恶是非辞逊便是道心四肢之于安佚目之于色耳之于声鼻之于臭口之于味便是人心大率人心自血气中来道心自义理中来也语门人曰君子以一身应天下之万务至中而止由敬而入中者天理之当然敬则持守此心流行乎一中焉尔性中仁义礼智发为孝弟忠信百行万善莫不皆有当然之则所谓在中也贤知过之愚不肖不及焉中自在也其运用酬酢动容之间尝难于得其中者不知持敬而已敬也者庄肃谨恪耳目手足心思念虑无一茍焉思有以见夫所谓中日由之行之至之终之及其涉厯之久应接之多持守之固自然物来能名事至能应毫厘丝忽动与中防而不容为言亦可谓小成而已矣夫道不离乎中事不离乎中中不离乎心停停当当浑然自然心诚求之虽不中不逺矣考程子论浩然之气一章是见得孟子十分透彻知其为坤学故以直方大配之也孟子道性善一句压尽天下万世论性之説无以复加盖自太极而观故有阴阳气理不可偏倚然理则自无所谓恶而气则不无善恶之异但太极所谓阴阳之气亦皆是清明醇厚底到得付诸人处各自地子不同便有善有恶所以前贤谓之气禀之性焉此又是孟子下一层若孟子则直説继之者善底未在成之者上説所以万世无理气虽同得于所禀却于向上底数层别了譬之传神渐模渐差不是当初真的生之谓性告子只于人物生处便鹘仑説谓之性所以孟子后面用犬牛人折之其辞便穷了公祭莲荡防先生之文曰先生在宁考朝毅然志道万里寻师阅三年而后闻易于考亭以归十有余年至戊子而先生之学始传又二十余年至淳祐庚戌配食于北岩而先生之学始显甚矣道之难闻而难行也凡人未见圣若不克见既见圣亦不克由圣古之圣贤其道不见信于当时而终必行于后世者穷达之势使之也何患焉盖公以戊子歳师事防公至庚戌长北岩堂实防公配祀于伊川之日也公之学有自来故逺近信从者众公于是循循善诱随其气之浅深而语之故闻者皆欣然动悟各有兴起当途达官闻风而慕争延置尊礼而考徳问业焉公曰愚意虽不在仕进却与同志之士讲明义理庶或晩辈乐向此边则异时以扶植正道开廸人心吾亦不为素隠无补于世也此时正学渐晦汲引晩进尤为急务宜于后辈中择其气质可与语道者罗而致之使食息言语步趋皆有涵养将来成就出为世用必有可人意者时有执经习时文者公语之曰本经自不容不精究但勿止求为科举之学耳周官乃姬公治国平天下之法制然皆自正心诚意中一理流出须于圣经文辞义理向上体认圣人之心见得莫非天理流行异时此身得君行道举而推行便是周公事业若其不见用于世则亦可施之于治家治身家与国元只一理只规模有大小今人读书了专用诸时文身与经自为两途到底有何济益如论孟都是説心法治法大学中庸皆然诗是心之吟咏书是心之典则轨范春秋是断案易是包括总统心性之书都只一理也为学者大纲是自修进学防至理于心而着之于用功名之念未去则以余力习文章此亦游于艺之遗意富贵在天穷通有命只防信得过与信不过尔防将来如今世上后辈明敏聪慧者甚不少只是着意时文涉猎圣贤纸上语才讲得些子便道已暁了殊不肯潜心研究所以退省其私不曽行得原其所以然都是举世利名相靡相尚师友讲磨父兄教诏妻子期望朋友里闾称誉賛叹不出乎是引得人飞扬驰逐无一息停如何肯信性分中至徳要道是干父坤母分付来底他既肯顺从父母之命却要在天地间立身只道父母寛慈都不管共为子职底一分不知将来作甚折合此某日夜浩叹汲汲自照已身恐有人亦如此为吾浩叹也考唐虞成周九徳三物之教却是上之人尊尚此以教人故人人自防至长安其所习徳行修而人材盛至夫子时则难矣春秋方趋向功名夫子专向道徳速肖七十真可谓狂澜之屹然者顔子独称为好学此岂特七十二子之学哉志学圣人而已惟志学圣人所以只在心性上理防于人心惟危一边全然斩絶了择乎中庸得一善则拳拳服膺亦不止于怒过二字夫子举此以答哀公亦必有意以愚观之喜怒哀惧爱恶欲虽均为七情而末后二字最为重浊为人心之累若欲变化气质当先从事于此当初顔子此处已轻却在怒与过上作功夫便似曽子三省夫克己当从性大偏处克将去人各有偏须自防检登徒子不好色而有滛行便是气质偏处后世只是文辞太胜义理全无董生能识之而时不见用所以功效不着我朝硕儒軰出亦是聚奎之气数斯道之传自濓溪而始至文公而极然其始也可以扶植世治其极也又徒载之空言矣吾人之学只是为己做得是勿便以为是便须勇猛自克加磋磨防功夫做得十分好了潜晦勿彰亦不必着心挂口却别去做一件纵做得万件都好且靠做一壁思量天地广大不言所利而生生无息是如何到那时节无一可説便是夫子予欲无言处也自不必言矣凡人生世间光景无多而汩没利名蔽固纒缚自少至老只在大黒暗中啾啾杂杂未尝见一防光明所谓醉生梦死究竟何为纵有伊傅周召爵位而无伊傅周召功业瞑目之日与草木俱腐更有谁人称道邪爵禄富贵既不关已而方寸义理不明大有可忧者在此愚日夜兢惕惴惧不以底事累其中者也尝又曰今之世望穹职尊不以富贵自髙则怡气养体孰肯笃志斯道纵有意翻阅亦不过资舌本懿文华而已去圣贤岂不邈乎迳庭耶又曰今人做功业终不及得天地生成万物防盛徳大业説做文章终不做得太和春温万物生意百卉妍媚中和气欣欣荣盛底气象做到甚处终不及圣人之道与天地相似况只是贪荣竞利的一边教做他天地内零碎的亦不能及也记防州明伦堂曰帝王为治学校其大务也学校之设明伦其大端也欲明伦先明徳讲学有其序也天下之生久矣君臣父子兄弟夫妇朋友人伦有五天所序也仁义礼智性之徳有四天所命也天伦天徳圣王必建学校以明之天人相因成也帝俗熙熙五教敷焉王民皥皥庠序建焉不听其所以天而尽其所以人使明者益明而闇者复其所以明讲学之功可以一日无于天下哉国朝学校徧天下汉以来所未有也其始盖欲使天下之人格物致知由仁义礼智之性以明君臣父子夫妇朋友之伦修诸身行诸家而措诸天下之事业也文胜利汩士浸失其本真学校之所进退惟辞章工拙是校而士之息焉游焉相与讲明于是焉者亦惟占毕编缀吐芳潄华以猎富贵至于人伦之本行而不着是岂皆士焉者之过哉上下之所讲究一不由乎五常四徳则人心日危道心日防物诱乎前荡耳目而动心志七情失其所止杂出而应之理欲交战正邪轇轕得失判于呼吸毫厘而迳庭霄壤矣此士之所以贵乎讲学也伦即理也散于百行万善着于六经明于学校而根极于人心君子明此心以贯万理治万事而为天地万物之主宰皆不出乎是伦之外讲学其可不是之先乎又曰今时圆冠方屦极情致思于科举之学而自已性分絶不加意所以文物盛而人材稀治道日衰时事愈促此时正宜讲明学术徳行为先刋剔人心之蠧引之于圣贤迳庭于夫人动容出处心思好尚察其受病之处痛下针砭俾或有用不然春花秋月娱情悦目防倒世界正坐于此又曰世间聪明俊防非无顔闵之徳性游夏之文章亦尝备厯险阻艰难造次颠沛至于擢科筮仕浸溺于名利物欲之场道机变为趋时以圆转为了事矮窗残烬生葅菜根如隔防尘而讲故书守故歩者便为羲尊禹凿道之不明不行可知矣读书之法始入头在循行数墨记念成诵其终在精思潜玩触类而长务令见得诸先贤解説之外无限好的意思浩荡充周而于日用常行念念持守步步踏实自知俗之所同欲竞趋共是者渐渐毫毛之轻而吾一身稍稍到前贤地位但只见得明便勇猛着脚更勿回顾左觑右盼世间傍蹊曲径非我行坐歇泊处所才目动心移景象随变恍然莫知所从则进修之功终不济事又曰三百篇诗正变万殊只性情二字而风赋比兴雅颂各随时随事或可直陈或当谲谏皆流行一正理而已无邪不只是作诗者思无邪而诵诗者亦当思无邪方得不然诗是古人言志防究何益哉夫道与事不两离动容之间逐处便是只有精粗显防之间若能体认必有以防万有于一原合散殊而无间者焉语诸子曰性分义理用功既深觉得胷中浩荡则当详悉讨经究史观圣贤心法治法规摹制度所以防情立极曲尽古今事物之变与夫天文地理风俗物产其间推迁更改淳漓厚薄治乱兴亡之故一一防过使自心通暁然后见得为国为邦致理制治自有时措之宜如此方为有用之学不然只是谈经説史秀才与打坐入定一般有事到面前便排遣不去古人之道不是观防通便了须要行其典礼方得不只系辞便了须要断其吉防方尽夫子言居则曰不吾知也如或知尔则何以哉学者须要自家了得人事分一旦得君行道须是使天地万物四海九州含灵动植我有酬酢对付他教各自顺道理的着数手叚方可谓用之则行舍之则藏穷则独善逹则兼善若犹未也只是瞒人自欺愧怍亦多矣又曰天地是一个大包裹万物尽在其中相争相摩相夸相耀而不自知特沧溟中一浮沤沙砾耳此説正欲学者大着心懐令与天地同其广大则自见得世间万事万物都不济事心体虚灵豁然大公仁道流行富贵利禄纷竞驰逐从此剪断此知崇之学也乂须观防通以行典礼春夏秋冬生长敛藏富贵贫贱升沉利达少壮衰老饮食起居凡人情之所不能免者都一一接应酬酢各得其宜把前日高明广大道理牢守坚执而终不为事物牵引方是裁制得宜便见得仁义凖则与圣人相似的意思方是有用之学所谓妙万物者亦初不离乎物者也若都遗失了天下事则学要做甚此又礼卑之学也时门人有以官事废学为叹者公曰抱关击柝乘田委吏无非是学只要行得都合天理而已吾人防学壮行既自科目中出身所干何事正当于日用常行泛应曲当件件物物以当然之理酬酢令无慊于心即便是学舍是不为更于何处作功夫若必待闲则合下莫染吏俗如顔闵様方得又曰伊洛之学只为朝廷崇尚所以人人熟读用作时文退而观其所行断无真履实践要是人心元不好尚此学乃与受业者曰贤辈欲猎科第则工时文可也若欲求圣人之道则当体顔子贫而乐曽防咏而归胷中意思方只是学语门人曰读书只是説一遍过却有何益如讲孝悌二字须是我身分中日用常行能事亲能事长方是体认得孝悌的意思如讲忠信二字必是我真个为人谋则尽忠于人为国谋则尽忠于国与人交则尽信于人方是体认得忠信的意思时事虽搅扰不可以此止进学之心只管理防自家功夫风雨如晦鸡鸣不已正防人操守昔文中子与门人讲道河汾后来皆为明时辅佐岂非多难之时正是养成治世人才出来乎公尤喜易嘉熙间与弟全庵侄存斋偕宗族朋旧避蜀难于符阳溪间采薇茹蕨拂石傍梅随事观理即象玩辞患难厄穷而不改其乐分教广安郡人前进士杨君甲率同志问先天图义象数之学摄大宁理曹赵侯汝廪辟鳯山堂请公日讲一卦命子崇樵师事焉侯于是相与讲明易书答问往还逐卦各有义疏梓部使者循斋黄公应鳯与公俱事性善毎以其同得于师者相与抉象数之蕴而发挥之约友东山宋公如山讲明爻象今载易编长涪北岩书院李侯震午刘侯叔子尊礼请问乃作三陈九卦等义疏时南畴赵公震揆之子子寅为郡民曹因从公问业就养于防李侯卓率子弟请问公一本程朱之学疏为卦义曰易学正説于卧龙山阳丈室斗牖讨论紫阳师弟子易学渊源及莲荡防公师传手编集其奥义为一书目曰文公进学善言居渝州厌嚣尘乃于东山结茅临流开巻自娱尝曰道无终穷惟愈玩愈明愈求愈有盖一爻一象该天地万物之理假使心思虽穷得至却未曽遇得此事亦轻易过了又复废忘一旦事来又无以应之所以学者只大槩説易而终不能用易也圣人心与天地一六十四卦三百八十四爻皆是方寸间事敛而为一散而为万随取随足随应随当目视耳听手持足行无非自然学者须要十分用力推究把持玩味纵未到以一贯万亦防有五六分浸浸不已岂不涣然怡然矣乎又曰易中天理元只以一贯万暁得一义众义皆通见得説不得非是不可説盖条理灿然盈天地贯古今不容枚举缕数圣人也只提起纲要不容以尽言此事只要力行而已又曰今时易学不下千余家皆能释字义讲爻象説道理而迹其为人则徃徃与易不相似则其所言未必真知易惟伊川易传言人事最切晦翁説易于卦爻义最精而二先生非茍言之实允蹈之后学于此折焉可也又曰玩易只须四圣人卦爻象辞平易思量去使纯乎天理之正勿以后世人伪私欲参之并勿引惹背意方见得三百八十四爻都是洁静精微而吾之所以日用常行都自有纯然天理一脉平平坦坦安穏快乐行得彻头彻尾时是甚次第更説甚王侯卿相与夫释老升僊入定惊动天地到此便是剥之硕果不食伊川言剥于上则生于下人生至此上下与天地同流岂曰小补之哉又曰河洛两图是道之体用只是要入身子体之为难只如孝悌二字一日十二时中有多少未尽善处须要行得似曽闵充而至尧舜方是极头又曰夫子彖象系辞传是多少分明显著若説道理断只用夫子为凖不过更与详明之而已易元无出于圣人言语之外者只在力行求至行得一步是自家底一步行得一事是自家底一事又曰易初未有物当未画以前只是浑然一理在人则湛然一心寂然不动喜怒哀乐未发之中忽然至虚至静中有个象方发出许多象数吉防道理来尝防启防巻后曰易有象有数与理与气而已矣著书立言发钥是焉者也理气妙于无迹其体由象数而立象数显而可见其用该理气而神精粗显微岂有异致哉又曰易圣人所以范围天地曲成万物穷理尽性至命通昼夜知生死无一不本于易只谓世人不能潜心体玩反折于二氏又曰易与春秋相为体用易便是春秋之体春秋便是易之用明得春秋易在其中矣夫子得尧舜禹汤文武周公之传于千百世之下不得已而作春秋寓刑赏劝惩于一言之间精微妙宻曲尽当时之人心天理而警省万世之人心天理无非阐造化明王法揭中正杜邪枉扶人极于天下后世此圣人之大用未易以管窥蠡测言语尽而文辞释也游夏不能措一辞非不能也圣人言近而指逺简而博浅而深不容一毫有所増损只当黙识心防而已所以伊川终不肯解释畧説数条以开后学文定不得已而释之其间尽引伊川之言其余皆参帝王之法文公尚云但不知当时夫子之意果如此否则此书当研精熟玩而未容以言语尽也又尝曰歳晩衰頽无复长进日夕静坐期欲万想不萌于心而未能也时玩所通之易广而充之义理无穷愈精防而愈广大至于莫可为言私窃浩叹公年八十曰吾老矣掩门兀坐于十二时中观三百八十四爻焜耀流转就其间求干健不息之理而捉摸不能徒窃浩叹圣人迳庭不可到又曰吾详玩从前书见得越难为言越不吃工夫而道愈精愈宻真见圣人立卓殊不可及也已又曰某年来昼日潜心终夜静坐见得万物生生化化皆是易道彰著发见中有个自然体段加一些子人为私意不得才一毫差便不是道自家心自晓得如此而着言不得安能以笔舌既邪有能同行止坐作随便得一説方见得乾坤妙用日日时时在日用常行中流转此是圣人观防通以行典礼之事多少快活处公谓易固形而上之道而实前民利用之书吉凶悔吝都切近日用常行文公本义只于占筮上説大槩不使人求易道于髙逺因欲取诸家卦林而折之览究甫及旬日而考终防州卧龙山读易书懐曰万戸千门镇日开无边风月随人好满城花栁断鸎肠芳菲易歇天难老又诗畧曰春树红顔能几何万里封侯成蹉跎河南布衣正婆娑却笑因风想玉珂未肯岩前扪翠萝商丘不唱采芝歌独深于易如邹轲紫阳真人声相和莲荡归来扬其波我傍梅花读遗书不知纷纷坐久落花多涪州北岩玩易有感曰乐意相关鸎对语春风徧满天涯生香不断树交花个中皆实理何处是浮华收敛回来还使气一轮明月千家防梅休用隔纱清光辉皎洁疎影自横斜观其词则其胷中自得可知矣公弱冠即辨异端之妄乃辞而辟之以上度性善其畧曰甚矣人心之易惑而难晓也世道之易颓而难挽也夫老氏清净之説起于汉文释氏寂灭之説始于汉明非先天地而生首帝王而出者当时无卓识之人以防本塞源遂使蔓延而不可止迨至韩愈始排斥之然二氏之于中国厯数百年入人也深而欲禁之譬如隄已壊水已决而遏其流不亦难哉又与李涪州震午书曰老氏之説信者尚鲜而佛之説则弥近理而逾乱真趋者澜倒不可拯救反谓其説足以笼络天地司掌造化天下之道不过小小智慧终不足以尽其方其光明照见十方而极其至也光明洞照亦不足以了其义是致小根小器陷溺其中而竟不知所以立佛乃生于周昭王时犹未入于中华至汉末始盛行非先天地而有其弃三纲五常尚未暇论而其説谓出入生死愿欲必从非一世事理所能究竟何尝免得生死遗得一世事理哉尝答大监寳谟文公复之书曰防教学生读释氏书某向在忧中详悉谛玩者二年知其乐性中天地遗眼前世界一刀剪断万想不着是大丈夫方做得底事但家世业儒骨非禅客只当守祖先之训以求圣贤之心玩羲易以防五经之防趣穷卦象以究万有之始终余二十年矣见得天地间纷纶变化不可名状而其间实有为之主宰者不动不静不増不减宇宙闲来闲徃形色自荣自枯皇帝王伯不可得而留天地鬼神不可得而诘朝不食夕不寐陶陶遂遂不知我之所以为我想西方极乐不是过也未审所居之室与王舍双林何似从防等辈与花智寒山何若须臾有上上等难名之妙非非想难到之境然某谓自觧即见性闻解非真性顿悟即正觉闻悟非真觉开眼合眼都只一般今生来生了无二致所得止此三缄其口久矣时有请识兰若作兴者公曰防定夫晩入禅学文公毎为不满横渠从佛无所得而入圣人之道极为二程所敬故某恪守先儒之言非圣人之书不好也自信殊坚所谕文字理不敢笔也防祷旱贻书李侯曰今人祷祈从事佛老以徼福夫释老所尚者素修纸币之虚文也天地之心可以虚文格乎况阴阳寒暑雨露霜雪皆造化之气释老安得操天地之权而握造化之机哉且龙神是地示享血祭者而以佛经纸币素修事之亦犹鼓瑟于斋堂也情与性与生俱生释氏所谓寂灭为乐盖自谓七情俱灭矣更有何乐是释氏终未能去得七情也昔韩退之不信佛未甚端的只是説佛若是小人焉得为祸福若是君子必不妄祸福其地位只是如此其自把持只恁地却元不见得佛是如何若濓溪辈便不与大顚説话了濓溪诗亦有讥退之处也公初为科举文一本理学不为时尚丙子乡举有司拟置首选而复下之冯太夫人殁公益无仕进意端平甲午公年垂五十矣曰进取非吾愿也女兄引龙潭居士责望意勉之强而后可遂冠乡选庚子类省奏名公泣曰禄不及亲乌足为荣姑罗青衫以酬先志足矣懐勑五年退居不调樵隠余公玠闻其学其徳檄分教广安而以昌州酒正寄绩然非公志也故谒谢有诗曰一名绊脚真成笑五载弹冠尚觉忙时郡境旱公条弭灾事以十自悔为劝时守赵君汝廪倾心焉境内啸聚相扇众不下千首恶谋掠府公劝以计执之有欲营救者公曰除恶务本若渠魁罔治患其已乎乃置之法贼之系狱也吿匿赃家白金者累千计公白府曰贼未刑有证对犹惧蔓延况己刑乎若穷诘必殃无辜纵得赃阃防将以郡利其财而入之罪也守悟举牍焚于庭人情乃安公又请榜谕乡邑凡能捕防以赃代赏胁从之人能斩贼首以告者除罪行赏由是佩犊之风稍息公甞鞠囚有杀妻自诬者曰盗杀吾妻若子里正惮追捕寃久不获伸公察其文辞视其衷服犹有血污公白府审鞠遂伏辜是歳歉而阃籴不免焉公曰当于不得已之事求得已之策请先量戸产髙下均敷籴数然后分委仁廉之官体访旱荒如一分旱则十分免其一余视旱之轻为差役籴办而民无怨矣郡庠规矩一本白鹿先徳行后文章尚理致黜浮薄时学廪久之核积乃沛然令官俸给悉举以俾掌计比还故里朋旧诸途覩敝箧中尚不满千钱大阃继檄大宁秋官公不得已承命过瞿唐赋曰可奈红尘飞白羽不容黄叟卧青山暨至官有丽于狱者公于其始至之初引问矜恻以诚信开谕之人无不感悟以实情自达故未尝施一刑而狱具由是案无淹滞千里不寃赵侯汝廪寘公郡幕遇数十年盘错之讼公一再翻阅不一二日之间明辨剖决迅雷不及掩耳而予夺无不得情吏无所容其奸民不可施其嚚险健讼之徒皆相告曰阳公亷明事一经其手则他日无复措翻腾之辞者吾曹谨毋以讼至公府也时掌秋纳公辟其塲广数十步令纳者聚米其中植旗以识而退毋喧嚣纷争然后探筹呼名纳者始得入令自槩量自入仓胥吏但于塲外唱筹书数而已从前转移输纳之苦填拥抄撮之患顿息公职教黔中其教以讲学为本课试为末择乡老之有望者悉加尊礼以仪后进由是逐末知本尚吻者革心黔之文物至今彬彬然也黔民火种刀耕禾仅充腹阃例行籴饷公请蠲之以少苏民力歳霖潦公以书诣府曰千里之地无土稔金穰之证有木饥水毁之灾虽天心未必非仁然人事尤当加勉窃谓赋敛致沴之本除常赋外悉冝蠲免讼狱致沴之由除重辟外悉冝疎放力役致沴之端除城缮外悉冝停罢灾伤之处悉冝加体量囏厄之家悉宜加优防古者水旱皆祷于社非但索之绀宇琳宫而已太守王公谨礼纳其言嗣歳书有年来年生于芹宫三岐一两岐二守归美于善教所召诗载郡谱中公在端平初万里寻师入京时端人正士布满朝廷皆天下人望而未有建明乃以书谒平斋洪公咨防畧曰朝廷有正心诚意之君臣则天下有正心诚意之善治厥今在廷之臣正心有言诚意有言中庸大学之外洗心以易又有言君臣讲磨不为不至然求之治道则吏不免于贪鄙士不免于浮薄民力困匮军实隳废循至楮币日轻货泉日竭中外岌岌末如之何推原其故则制度纲纪不立之故也夫乱生乎小人治生乎君子是理也三尺童子皆知之曩者大徃小来天下之不治无足怪者今也端人正士云合辐辏相与聚精会神兴利除害既逾年矣天下举手加额引领东望计太平之在旦夕也而害日以生日以甚天下善类皆窃叹而疑之其间不肖者徃徃指以为经生学士无益于人国而小人遂得以幸君子之罔效而肆其诋议之口其机甚可畏也平斋称叹问以当世之务公对曰今朝廷虽有用君子之名而无用君子之实所谓用只在用得着用不着尔晦翁云汉武若用董仲舒为相汲黯为御史大夫足甚次第今时那有此差遣耶尝上鹤山魏公了翁书曰今日大开斯道兴起之一大幸防而亦伏斯道消靡之一大危机圣天子躬亲万防愤积年憸壬之蠧国一切扫去尽收召名徳宿望儒术老成之士布列朝宁侧席倾心希冀太平此斯道兴起之一大幸防也然一二年间日益甚治日益逺上之心茍厌且疑则小人乘间羣起而投之岂非斯道消靡薄蚀之一大危机哉尝思今日之事不患天下之积靡而深惟患士大夫之积习专而忌专则任已意而常失于私忌则忽人言而易违乎理所以君臣上下竭思尽谋而终如故此无他未能公天下之心也今日之事岂一智一能一手一足所可为乎髙宗中兴虽得一傅説而旁求俊乂必合天下材能此所以为傅説成王守成虽得一周公而常任常人必合天下之智力此所以为周公圣人之心何一毫专与忌之有哉上淮东帅信庵赵公葵书曰窃闻胜不可有矜心负不可有沮心胜者负之所倚负者胜之所伏一胜一负皆有机焉惟善于用势者能识之耳上淮东帅西岩杨公恢书曰知一心与天同其大而天下之事不足为矣夫万事根于一理万理根于一心是人之一心统万理而应万事其大与天地等世之人不知大其心徒汩汩于事事日以众心日以小屈于嗜欲屈于富贵屈于贫贱屈于患难生死纷纶杂揉莫知纪极盍亦以天地之大立其心哉时洛帅既还公是以切切言之也时楼山李公鸣复为中执法倒屣延公问以时务之要公对曰窃闻庙堂在恢疆愚以为所急者在厚根本士大夫积习私欲渐染成风朝廷戢贪训亷之诏虽屡下奈何此弊防痼三十年矣夫在位者刚恶与柔恶均为害民如欲天下平治在乎守令得人而择守令又在乎监司得人盖守令者养民之本致治之基监司则又守令之表也楼山极叹服淳祐丙午上克斋防相国书畧曰扶立世道开物成务在乎士大夫之心今日士大夫之心何如哉物欲防痼而正谊明道之心隳声色薄蚀而好徳乐善之心隳已私蔽塞而由行天理之心隳前日之心臯防今颠沛而共驩矣前日之心夷齐今好乐而桑孔矣滂纲不亷察龚黄不抚字颇牧不战鬬下僚委吏莫肯官官抱关击柝莫肯事事上下小人暧昧掩覆茍且朝夕间有以效官振职称者不过总于货寳为身之防岂真立其心以为天下国家哉亷顽立懦暴者畏而戢贪者耻而革一赏百劝一威百惩在相公一心主乎至公至正终始惟一以要事功之必成而已矣上内翰沧洲程公许书畧曰吾夫子道可兴周其答仲弓之问政以举贤才为要于子游之为宰必以汝得人为急至于臧文仲知展禽之贤而不与立则以不仁斥之使夫子一日而得邦家其为治不过如此孟子生于战国尧舜亲贤之説任贤使能之説贤者在位之説反覆不厌功利横流之冲盖知为天下立道为万世开太平实在乎此上渎山谢公方枚书曰太子天下本所以系属人心而负荷大器者也君子小人之进退即阴阳消长之大机阳过而亢则阴之生也必壮暑炽而炎则寒之始也必烈大壮四阳浸盛圣人乃以壮于前趾为忧夬以五阳决一阴大易深以壮于頄为戒也上艮斋左史刘公应起书曰天子以史为友虽万乘之尊未有不湏友以成者而必以史氏为之岂非资其直谅多闻忠告善道辅吾仁而成圣徳也欤公寓防门时旱暵为灾谓防守曰淳祐丁未钱塘旱朝廷遣官诣天竺灵隠请祷愚尝曰毎思今时水旱凶荒率诣琳宫宇此季世俗习自东汉佛老之教兴方有此事但因仍既久人皆以为当然夫释老之奉间亦偶与雨旸之机相值岂真可倚恃者哉时读云汉之诗反复宣王救旱弭灾之道尝为书曰君者天地之子也民者天地之心也世未有为子而不知父母之心者今湖港枯涸此君徳之未洽而民不被其泽也井泉枯竭此国脉之不纡而民不遂其生也草木枯槁此邦本之不繁而民不被其养也旱既太甚乃不咏云汉之什以侧身修行爱民畏天骏奔走者不适方社羣望而适天竺灵隠披缁衣黄者流羣行通衢顷而片云忽兴则曰此和尚雨也甘泽霏霺则曰此观音雨也抑不思桑林祷旱云汉遇灾果如是乎大率云汉之诗以侧身修行为本至于祷祈则曰靡神不举靡爱斯牲圭璧既卒宁莫我听又曰不殄禋祀自郊徂宫上下奠瘗靡神不宗则惟以祭为重而不靳于圭璧牲牷之用此事天以实不以文之大训周官荒政十二无非便民之事至于索鬼神则以祭而享之盖鬼神者造化之功用雨旸实其所司于佛老乎何与今既已请祷在寺观不可改也已宜恪恭祀事于社庙灵享庶防反本合礼可召至和若责已省咎举行荒政则公必能讲求之矣又与当途书曰窃思居今之事在上者以知言为难在下者以进言为难人藏其心不可测度言固难知也然贵贱分而意向异进言亦未易也士方未达时碌碌亡竒与稠人为伍徃来郡邑出入乡井人莫畏惮而肆其所欲言闾里之诵説四方之传道交游识知相与把臂促膝共谈当世凢民情休戚吏治善否讼狱争鬬是非曲直与夫府史胥徒邪正善恶咸得其实胷次豁如也一行作吏此事大不然矣前日之与我伍而无畏惮者疑忌矣前日之忠告相与谈议论辨者缄黙矣闾里之诵説四方之传道不接于耳矣昼坐防事夜居邃室郡邑乡村不可得而出入往来凡民情政治争鬬讼狱府史胥徒其休戚利病是非曲直善恶能否皆无自以得其实虽孜孜求言汲汲访问百虚而一真至于闺门之内堂陛之间亦将伺顔色嗫嚅委曲而不以实告其故何也一者分位有间恐致撄拂招愆咎而不敢言也一者利害所关恐生是非召仇怨而不肯言也一者务为掩蔽欲倚权势窃威福而不复言也此三者今世之患防痼坚积牢不可破欲以言取人以言决事以言立政责效岂不难哉然尝求其説而得之大抵君子之言主于义小人之言主于利君子之言公正明白诚实洞达言为善言积徳言循理守法言长虑逺计其偏为鲠直激烈古方执一要皆归于义而已小人之言私曲将顺柔佞机巧欺诳覆防言击搏言掊克言违理越法言一切计较其甚则为侮玩凌僭暴横把握要皆趋于利而已哲人洞察如见肺肝间有效力似忠输欵似信随意似顺承风防似勤敏任仇怨似了辨伺意防似机警应烦缛似忍耐不过伪为足恭可暂而不可久上之人少有惑焉根脚轻挂则圆机便防随吾之忿懥好乐而肆其欲者无所不至矣伊尹曰有言逆于汝心必求诸道有言逊于汝志必求诸非道此辨君子小人之大法也孔子曰法语之言能无从乎改之为贵巽与之言能无説乎绎之为贵此察君子小人之要机也孟子曰国人皆曰贤然后察之国人皆曰不可然后去之莫非精思极虑熟究详观求以得夫君子小人之真而为去取之决果能此道天下事何徃而不理哉窃思方今一路一州一县治少乱多日龌龊而日雕敝皆根原于上之人不能尽知人而官之官不能尽知吏而任之能知监司则一路清能知牧守则一州治能知县宰则一县理而监司守令又以知吏为难官无吏固无与任事而不知吏亦所以败事吏无廪禄可资无庆赏可慕其日夕给口腹肥妻孥者率皆取之于民而其所以得行其所愿欲者莫非防蔽聋瞽欺诳媚惑致之士大夫以藐然一心当众枉纷遝之时纵有十分聪哲未能尽烛况骄惰懈弛人欲胜而天理防者乎当今大务只以贤材类进为急须是在王所者无非薛居州而布列有位散之郡国棫朴薪槱举皆吉士然后可以美新善治也已淳祐三年二月天子命余公玠谕蜀公条十二事上之一曰控扼形势二曰防遏间道三曰信赏必罚四曰吊死恤孤五曰训练士卒六曰聚小屯七曰精明间牒八曰行反间九曰革籴十曰清浊流十一曰招贤士十二曰读书治心季年边将有不能运掉者公以书遗之曰今日之用蜀不难于靖乎外而难于靖乎内不难于一乎人而难于一乎天天者非髙髙在上之谓乃事务当然之理也为大公为至仁根诸心见诸事措则正施则行惟在乎识见之明持守之固动静作息举无非天何人之不信而从何患之不弭而息哉至不一者人所至一者天则日用常行尤不可不于公与仁而加之意也公者存此心之理于事物未应之前而使无一毫之或私仁者推此心之徳于事物当应之日而使无一物之不爱好恶喜怒得其中仁也亦公之布也赏罚予夺当其节仁也亦公之发也用舍建置合其宜仁也亦公之推也故以是而抚军颁廪轻重眂功必无赏轻之忧以是而诛暴禁乱小大当罪必无罚偏之怨训练精号令明威信立而仁达乎军旅矣以是而恤民赋敛徭役得时之宜劳来还定惟日不足壮者安其业老者得其养鳏寡孤独废疾举得其所而仁达乎田里矣尊爵厚禄言听计行以尽用贤之仁饩廪称事旌淑别慝以尽使能之仁搜举遗逸招徕俊杰以尽举材之仁穷理尽性以达仁之奥清心寡欲以端仁之本念念公则事事仁纯而体之天而不人一而不二则可以位天地可以賛化育彼异己者盖将防然天运而窅尔神化矣顾何为而不诚哉时歳丁已金人谋大举入防公遗蜀幕书曰边患日起当勉劳将士厚加赏赐使之同心戮力以逸待劳商周弗敌一和而已彼张皇声势千撼百摇知不可动师老欲还因其困沮合我整鋭而蹙之则事功可立切不可以小队遏截彼已尝试必有深备今之所以活蜀上策全在士大夫悔吝自新同心戮力而熟玩非常之变巧愈甚贪愈深可胜慨怅孟子有言其教之不改而后诛之乎风俗枢纽闗系局势更新之初诚能革伪刬雕戢贪砺玩以慰军民之望其间钱神铜臭梱载丰槖不恤国事者汰之庶遗黎膏血不致百漏千渗则蜀事犹可为也今既数月而寥寥无闻焉其差强人意惟戊已建置数事而已若只包褁牢笼务息怨谤则栖苴枯稊日益暵修不待回风震薄而先自颠防矣今之制阃托虽重之重而有可以反重为轻之理事虽难之难而有可以转难为易之机势虽危之危而有可以易危为安之道今之所急在洗濯士大夫之心将军建置矣粮饷措画矣独士大夫无所激劝泄泄沓沓糜烂如故深可叹也夫约正黄君应鳯持节东宪公贻书曰喜知荷天之衢方将坦夷四达惟至理融明定方凝固超然大观一毫无以动其心爵禄可尚也而不可贪也富贵可有也而不可懐也宫室之美妻妾之奉所识穷乏不可忘情也而不可得我而为之也称夫人之善誉徳之辞可闻也而不可好也异我而是舍已从之可也同我而非反已违之可也可行则行可止则止无必行必止可也可进则进可退则退无必进必退可也万事纷紏而一念真正之不移万虑交集而一心贞固之不易人欲至此消矣天理至此安矣学力至此定矣君子独立不惧遯世无闷所以处大过者此也景定甲子节使夏公主西事两镇节相吕公俾炎夘与幕议公酌而诏之曰今蜀人心怒敌思奋此敌运将衰天道好还之时也在上者明赏罚公意见则闻风兴起在在皆兵昔之反戈者必倒戈而从我矣但当拯弊大壊之余葺理耕屯难计近效宜急遣鋭卒抄敌粮分畨迭出使野不能耕足不得逞然后以重赏致其渠元以间谍擕其心腹伺衅而动我得以制其命矣公心乎忧国论事切中时而志恬退不以利达为心擢第三十年诺仕职教才四考年逾六十即退休自适隠居求志蜀阃建学宸奎赐明心二字以淑人心活安文公复之实长堂事邀公振铎因谢曰曩闻度防二公教以天理人欲界限十年服膺斯之未信何足为人师耶一时当途嘉公廉退樵隠余公玠则以学博修行恬于进取荐学斋史公绳祖则以蕴于学识无所竞絿荐梓部使杨公令式以学问渊源允为师表荐公视之澹如也因致书文活庵曰此事恐一溺宦海把握不牢不无俯仰驰逐之迁需首观頥失此良贵秖深战惧而已先是公虽奉辛丑进士勑而告身印纸畧不复问歳丙午季子炎夘入对访得之以呈公欲挂神武冠适大参橘洲姚公希得为郎阅考第仅四书曰是未可及泉勉令在调注绍庆学官以归己酉较试忠南衡文别省阃帅畀举改官以侈得人公辞曰歳迫崦嵫冐顔职教苐以为纳禄之阶冀得赠典光九原而已安敢更希异数以速官谤明公风舟共济才俊满前效智效力者不少今公车之荐首及陈人非吾愿也乞收回荐牍改俾时髦俾衰朽得与鸢鱼共乐化机鼔舞中如受赐也樵隠曰世道奔趋而亷退如此可无崇奬以砺浮俗议闻之朝且致养老尊贤之礼公固辞有劝以荐牍授季者公曰不用则已又安敢龙断耶黔教及守固以京秩荐且以任赏増秩保申公辞之不就防郡贰阙人守以阃命俾公摄事公曰年老漫仕大失本心觊读遗书荐剡不受次任不图非伪也且明公以愚不为庸谬人者谓其恬退也谓其廉也今举不就任不图而恋恋摄官可谓恬退乎所当有之爵禄不贪不嗜乃营营于垂满之日可谓亷乎心口日日林泉而手足身体尚徬徨庖爼间其为人贤不肖何如也守不能夺今吏部左曹刘公叔子守涪防职教有阙书曰昔伊川代大中贻书宇文中允典汉州学有云贤者以类至惟贤能致贤某学伊川之学守伊川传易之地执事髙迈宇文今学掾虚席多士愿执经焉公辞曰尝读易至亢龙有悔夫子系之曰贵而无位髙而无民是以动而有悔夫亢龙本无悔只因动便有悔则当亢者宜静不宜动也离之九三曰日昃之离不鼓缶而歌则大耋之嗟防是耋耄之年只当投闲自乐不可复有希望也豫之上六防豫成有渝无咎夫子象之曰冥豫在上何可长也是乐不可极人贵知变不可防然防蔽而漫不知止也蛊之上九以不事王侯不累爵位之为髙遯之上九以肥遯超然心无疑顾之为得否则迷复之防过涉之防震索索之防有不可胜言之悔矣某视形桑榆佩诵圣训率履不越投闲置散不求仕进炳炳此心若已致仕而复求仕已挂冠而复弹冠立心勿常莫大于此不敢闻命也古愚余公晦帅蜀致礼来聘公曰明公于艰危洞之中不惟军旅之尚而弓旌四出不遗衰朽髙谊薄日月而齐葢壤矣向防度防二老教以明理欲界限服膺久矣斯之未信只宜安分自适委顺俟命实非隘轩冕轻后学以为髙也黔南去官居休之五年二子请曰既已投闲遗世盍以请老闻庶可荣祖祢公曰以退休求进秩是利而为之也吏部使者黄公应鳯以闻于朝加陞朝官赐六品服公不以为喜因答湖北漕使袁公鼎东书曰投簮之请非愚夙心顽辈徒知光泉壤而不思挂官得迁大是贪名来教乃谓某有余不尽留余地以遗后人此论未安夫积善之家必有余庆道理自然如此而积善者初不觊其有余庆而为之也答侄昂书曰干健之学安敢如此但拳拳自勉希见此气象而已所谓肥遯岂易言哉吾实志嘉遯而未能者也夫肥遯是合下超出利名不与世相接我则身场屋取科第但见世衰道防慨然投簮嘉且未能岂肥也哉大监奉使程公逄辰以礼币寓招隠意公曰某闻虽晩所学粗知体用窃尝谓文公作小山操正为素隠者设某又安敢膏肓泉石耶苐违师三十年乌头力尽病痛百出加以衰朽侵凌聪明不及于前时道徳日负于初心分当置散于表仪乎何有请辞有劝公俯为当途一出者答曰吾非沽名以为恬退也惟日汲汲于此道恐歳月之不我假决不为枕石潄流素隠之事尔大使常斋蒲公泽之继廪致饩尊养有徳辞曰方庚癸急呼焚竭已尽捐不急之费赏功犹惧不既散官长费不知防披坚执鋭者之禄顾愚何人敢蝗太仓乎景定庚申以建青宫増秩朝奉郎训辞曰一有元良万邦惟庆赐为父后者爵一级汉制可考也日者青宫肇建缛礼崇成余庆溥将燕及人老以尔有子列于朝籍式敷殊渥以劝天下之孝诗所谓永锡祚者朕庶防焉徃服宠光益绥寿嘏公谓炎夘曰我久避荣名而异数迭至非予本心然君恩也其敢辞尔尚勉之期无负国甲子冬理皇升遐公号恸曰吾家防国恩深厚苐衰耋不能致毁莫尽臣子之孝乃辍食啜粥累月书谕子侄之仕者取则焉公甞曰义利之间即君子小人界限只争毫髪便判天渊切须辨别得精判断得力亲党邓清溪选之宰江津日邀公与偕暮夜有防赂求转语于邓者公拒甚坚乡人自壁间窥见之出抚公背曰今而后信君之节丙申敌难邓寓镒金于公敌退归璧焉邓就以餽公辞曰始寓以义终餽以利可乎官于广安府有吏当罪以白金十五斤祈哀公坚却之且以语同列或曰盍举以闻公曰吏犯法以贿求救吾固不可受若举金以多其罪吾不忍也守闻而贤之丁酉敌难豪右率寓物郊舍有散失者责偿甚横公所防实多寓人惶惧请偿公艴然曰敌至之初性命且不保赀财岂暇顾耶今敌退而命茍存矣又欲徴赀财吾实不忍为一乡咸称长者公处已一以俭为徳官黔中衣一褐以御三冬有以臯比献者辞曰吾夜卧一破帐昼坐一胡床尚觉不安焉用是生平所储惟书数巻琴一张箱囊不贮资门人束脩悉以赒困乏友人王济之赠以诗曰阳子穷居在顔巷有田一防宅一区师门立雪得心传归来兀兀哦古书子妇时以鲜丽甘防为奉公輙涕零曰先世艰难积累以到于今我事亲时居贫养薄防之礼悉从俭约欲报之徳昊天罔极此终身大痛也今吾父子一家诞受好爵天又使我享兹永年长穉团栾蔬食菜羮已为至足何敢自吾以奢啓后人乎子妇举贰膳常珍之礼以告竟却不御因手书训俭数条以示戒云公因游荆楚间僦居白水掩关玩易训二子曰蜀祸如此吾三世全活岂非天耶冝谨操修使对越无愧可也公尝谓事亲者不可不知医良医济人功与宰相等壮歳即博极其书凢亲识有疾者躬治汤剂虽小夫猥居皆亲徃诊视毋倦好倾囊以实笼药以疾告者輙予有疲软患当用参附丹砂公为之分剂必诚或曰彼贱尔公待之如此祗损之福而益其疾公曰不然残疾颠连民吾同胞药可活人何分贵贱尝编类本草集方积歳而后成晩年取活人钱氏等书精加较定而为之证辨曰吾不能以道济斯人且愿以此少施活人之功尔公文章皆胷中道义一派流出故平易而造理不尚竒怪雅好谪仙诗体读击壤集曰诚是洒然快活然有康节之心则方防如此不然有弊终不若学孔顔曽孟大中至正快活无也公防时习书作山谷帖中歳善晋体遂臻其趣自成一家垂老细字楷书无一行草公至诚尽性之学表里无间险夷一节终始惟一其动容也色庄而辞温坐端而行舒喜不动心怒不形色粹和之气盎于面背皆此诚之形着也望其仪听其言虽有鄙吝之心不复萌矣乙未舟过小孤山风怒浪骇舟中失色有哭失声者公神气自如侄存庵同舟问其故公曰患难起于瞬息之间惟存诚俟命而已妄生恐怖何为也耶丙午泝瞿唐舟防覆公安然巍坐扺岸炎夘问伊川心存诚敬与释老不若无心之言何如公曰心岂可无必有事焉是也事者程子诚敬是也尝苦疮与侄子讲论不怠二子请少休公曰痛自是疮痛于吾义理之心何与耶公教二子先自洒扫应对慈爱恭敬迨有余力然后学为书数文章毎以服劳之事加之仆代焉弗许也门人以问于公对曰古之教者歌九徳以和其声音诵六诗以和其性情习六舞以和其气脉后人仅惟诵诗读书虽咏歌之遗意而所以教者不过以为絺章绘句之具大失古人歌诵之本心至于乐舞之教则千载寥寥不可复闻此人才之所以不如古也夫防小之时茍不服劳执事周旋曲折于恭敬揖逊之间则其心中既视小学以为凂已敖惰之所养成气质之所凝定比其既长其不动肆于礼者防希而乃欲使之收敛其身心以造入乎致知格物之学明徳止善之归不亦躐等而扞格哉暨冠举龙潭居士所定冠礼参之文公家礼而醮之曰循天理法祖先读书探道此吾之所望而为人子者之所当勉吾不过择贤师求益友以尽吾为父之道而已而汝之贤不肖则天也魏徴有言愿为良臣不愿为忠臣吾于汝兄弟则愿为慈父不愿为严父避地絫年簟瓢屡空戒二子曰夫子言白刃可蹈中庸不可能孟子言贫贱不能移威武不能屈正要在此用力慎毋以患难厄穷防良心又曰士穷不失义逹不离道当思所以穷而不失逹而不离处而深体认之有劝公俾二子为养生计者曰然但防孔门师干禄须学稼赐货殖宪贫顔空圣人当时之所与者谁欤后世之所称者谁欤且圣人岂不为养生计哉耕也馁在其中矣学也禄在其中矣则其所计者盖在此而不在彼也向闻紫阳门人徐毅斋云学者须要咬得淡菜根此中是一等真药防莲荡云疏食菜羮吾人之常至哉论也尝曰先世积善百有余年宗族后人多有贤哲只要勉学力行诣彼道真入见圣贤了当已身复以传子孙而及他人此亦仲尼顔子乐处一件事又曰后人之贫富贵贱穷达吾皆不以为意惟立身行己于两间能为天地干事有益斯世进学乐善与前贤为徒则所望也又曰士当顾諟天之明命贫贱富贵得防存亡皆天所以命于我者也知天之所以命之则当知所以安之又曰遇顺境不必喜令人志满而骄遇拂逆不必愠令人志慊而怠明道不计功正谊不谋利诚为可法长子少箕从子昆醴族孙恪义方后先类省奏名壬戌入对同时唱第公曰今方见祖先积絫深逺之騐而后人继踵为善之实然不可以此而自满假要当愈勉愈励付成败利钝于自然方是圣贤用心庶防天道之福善者可保其有衍未艾也防阃为炎卯发举以旌平反公戒之曰举之有无当听之自然人生天地间能与三才办得事便是不负盖载生成之恩如何去向上徼觊酬赏但亦有报应道理然决不可存在心中便有私意少间便有得则喜失则愠的血气生出来矣炎卯滥恩叨五品列男封公戒之曰爵秩日穹益务卑牧在上不骄以长守贵制节谨度以长守富官弥髙而身弥损爵益进而行益谦圣人格言汝则行之更当念天地祖先扶相我家以至于此何以报之祭祀烝尝此只外心要只大着胷襟尽循天理不可容者容之不可忍者忍之不可能者能之以忠君为心以子民为念饬已爱躬使俯仰隠显毫无愧恨则穹爵厚禄又不足进而日积月絫自然与天地相似功名富贵可有可无毋徒以禄养当求以志养此父之所责望也凡诲子弟宗族皆随其才器而语之今各集训辞成编以传后人公寿而康终身不曽扶杖年七十四卧病累月病间诗曰识个凝隂消又长喜些真火熄还生至是髪童者茁齿脱者儿歳甲子少箕调官归筑室于桃花源之黄溪公就养焉每良天佳月亲朋徃来迎引觞赋诗讲学无倦色鹤角巾编易张琴水边林下行吟坐啸乐其自乐守歳诗有云从儿豹变当斯世喜我鸥闲着此身学易假年天若许横书长作傍梅人年八十谓二子曰吾夜寝惺惺澄神静虑以观万化之变所谓乐天知命吾何忧穷理尽性吾何疑者庻防近之又曰我思先圣尼父徳配乾坤功垂万世得年七十有竒先师晦翁心传圣贤之道统学诏万世而无穷亦不过七十有竒祖先之髙年者止七十有七自计吾年加之以闰则去九十将不远矣何以得此日夜惶惧不敢康宁只是此心无刻不在圣经念念与义理不相释而万事不足以动吾方寸不知手之舞之足之蹈之优哉游哉聊以卒歳如是而己丁卯中元公作歌示儿畧曰白尽蒹葭衰从蒲柳我只松筠节君民尧舜老翁揩眼勲业毎燕居申天子孙娱侍则缓酌防醺命炎夘鼓琴以写真乐因曰毎常讲亢龙只是説过今亲履之但心神虽健而所学不加虚度光阴尔勉为善以绳祖武答造物则在汝兄弟若曰寿康吾安敢比望五福耶亲旧升堂请质所疑尝恐尊者坐倦少选輙辞公命留训诲谆切语极微妙则欣然命觞亹亹终日或至夜分乃已是歳公年八十一矣揆度前七日逰涂山矢词吁天备述滥膺五福莫报劬劳之意拂石潄泉逍遥絫日公平生于易学用功最深乾坤以下逐卦各有问答独未济卦未尝出口从子昂至是疏未济之义以请益公乃书曰上经之坎离乃全体之坎离而坎在离上下经未济之坎离乃分析之坎离而离在坎上夫坎离交则天地生物之功由是而成坎离不交则天地闭物之功于此而息古今盛衰得防存亡死生昼夜皆不出乎此天地一阴阳也人物一阴阳也阴阳一气也理反元气不反元大哉易也斯其至矣十月甲寅朔筮遇未济顾谓炎卯曰此是上下经六十四卦之终夫子言物不可穷是以理而言然天下之物未始有不穷底未济男之穷故受之以未济终焉终穷二字亦太明白矣吾寸心昭昭自见得死生昼夜之道盈虚消息之理皆是自然更不以动心矣汝徒期我髙寿爱亲真情自是如此然望实不到也因偶书曰白云无心闲渡水清风何意自开花闻友人赵公景纬除宗卿侍经帷致书曰方今内修政事为第一义宜体和靖守其师説之意而接续吾师性善开陈未尽之学性善道传正宗职跻礼侍犹未有諡此门人事也吾友其图之先是盛山克复戊午王师大防于宁西公曰国之福也蜀证其瘳乎乃为诗入贺制阃备述丙申以来蜀事之艰公忧国爱君尊师尚友盖殁身不忘如此巳未感异梦呼子孙竟日欢欣越辛酉炎卯被防防别省悲涕不忍离侍公诏曰君命也不可违明鉴裁公去取为朝家得人即忠孝也焉用作儿女态时亲朋云集登省者咸升公堂公连日谈论起居如常时癸亥子妇诸孙问安公正襟兀坐曰夜寝甚适神思极清肢体无恙乃呼诸孙娱于前且诏家事甚悉语既忽作謦欬声左右请问不应则溘然而逝矣呜呼痛哉不肖孤弟兄叩地号天百死莫赎长逝之容色虽仅及见而永诀之训辞不可得闻宇宙有终哀痛无极然后知前日未济之防乃絶笔之书忠孝之言即终天之诲怆距摧裂尚忍言之公享年八十又一积官至朝散大夫其书有诗辞一巻讲义一巻图象问答语録一巻书説中庸説辨惑正言记序题跋家训各一巻易正説二巻本草集方一巻藏于家越明年戊辰二月丁酉合葬痛惟少箕炎卯罪未即死躃踊涕血谨识吾先公生平行与事之不可冺者姑叙梗概以告葬于同盟防疚荒迷脱畧不次惟不敢一辞溢美以取诬亲之罪咸淳丁卯冬十二月不孝孤少箕炎卯泣血百拜谨状
　　从子昂捧未济之训泣而曰呜呼考亭之门从防者众自蜀而徃者惟涪陵防公巴川度公而二先生之学吾叔父字溪尽得之诣性理而逢其原抉象数而见诸用其存诚也无间于始终其为道也不遗乎精粗慈恕而刚果毅而温和性冲淡而不迂行清髙而不矫政公亷而不察文雅健而不竒辨异端明正学仕止惟其时动静合于易琴书自娱无他玩好韦布自适无他侈靡丹田自养无他嗜欲爵禄加之不为荣王公尊之不为贵患难怵之不为戚且备九五福防三达尊其尊祖敬亲则终身而慕其忧国爱君则至老不忘修之于身行之于家施之以遗后推之以诲人壹是皆以天理为主故觌徳者心醉闻风者诚服凡及门者各获所益如羣饮于河随量充洽易终于未济男穷之防诗终于白云清风之咏非乐天知命者乎生平惟务知行不喜著述今仅见者特讲学问答门生子弟之所记録尔昂壬戌入对梅溪刘先生议以字溪之学闻于朝欲得其文以告政府昂将举所闻易説对公闻而书止之曰学本为已非求知也慎勿轻出其徳盛而自卑学充而用晦如此公诚有希圣希贤之功穷理尽性至命之学昂知而不録实为有负然其年向九袠耳聪目明怡然理顺乐以忘忧极于何思何虑生荣死哀所以然者昂焉得而録诸夫士志于道惟诚惟一知至知终考亭之后有度防由度防而来我叔父字溪一人而已伊阳伯曰学者于道知所向然后见斯人之为功昂用不自揆抆泪百拜书于编末
　　跋谱系图
　　某年十二三时见先君子述阳氏族谱作图分送诸叔及大井诸兄盖庆元间事自丙申丁酉蜀难频作亲戚死亡畧尽谱系焚毁散失无有存者心甚悼念淳祐辛亥解庆学掾不复筮仕因阅家藏仅存先君手泽日録一篇开读涕泗记阳氏本原甚详自甲辰以后无复可考幸平日闻先妣言前世事颇谆輙以所闻见续日录所记复成谱系图而书之以存先君子之志而诏后人云寳祐元年癸丑仲秋四日子某拜首敬述
  </div>
  <div class="pagination">
   <a href="字溪集_page11.html">
    上一页
   </a>
   <span>
    ...
   </span>
   <a href="字溪集_page7.html">
    7
   </a>
   <a href="字溪集_page8.html">
    8
   </a>
   <a href="字溪集_page9.html">
    9
   </a>
   <a href="字溪集_page10.html">
    10
   </a>
   <a href="字溪集_page11.html">
    11
   </a>
   <span class="current-page">
    12
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
