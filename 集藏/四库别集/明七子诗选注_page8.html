<!DOCTYPE html>
<html>
<head>
    <meta charset="UTF-8">
    <title>明七子诗选注 - 第 8 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明七子诗选注 - 第 8 页/共 25 页</h1>
    <div class="content">　　十年天地竟何如同首沧桑感慨余到郡未悬徐穉榻应门先报吕安车休论白眼狂时事且出青山着后书酒色便如漳水浊可能相见不踌躇 列仙传麻姑谓王方平日接待以来三见沧海变为桑田　后汉书陈蕃为豫章太守特设一榻以待徐穉去则悬之　李密陈情表内无应门五尺之童吕安车见前　陶潜诗为我少踌躇

　　送王司训罢官归天台

　　丹枫吹叶点离杯箫鼓千江夕照催但惜广文投杼去不知神武挂冠回门生蓝轝迟能稳客舍青毡寒自开若指夫君到时路赤城霞起接天台唐郑虔为广文博士史记曰昔曾参居鲁有与参同姓名杀人有报其母曰曾参杀人母织自若又一人来报曰曾参杀人其母尚织自若顷又一人报之其母惧投杼喻墙而走　南史陶弘景挂冠神武门上表辞禄　梁昭明太子譔陶渊明传曰渊明有脚疾使一门生二儿舁蓝舆既至欣然便共酌饮　青毡见前　一统志天台山在浙江天台县晋孙绰天台赋赤城霞起而建标 

　　渡小淮口大风和徐子与

　　十里清淮匹练同飞沙忽掩夕阳红云君鼓吹溟蒙外河伯旌旗杳譪中扶病自惊枚叔壮放歌谁夺楚王雄维舟坐酌宜城酒白首人间万虑空谢眺诗澄江净如练　帝世系曰天地初起溟滓鸿蒙　河伯水神　牧乘七发曰将以八月望日观游于广陵之曲江　宋王风赋云此大王之雄风 

　　九日省中诸公邀游两高遇雨不果小酌灵隐寺【 寺在杭州】

　　秋山铙吹拥登台龙藏含云郁未开天际两高风雨色客中重九弟兄杯茱萸插罢偏成感竹叶飞时不待催昏黑上方那可到诸君虚有大夫才 铙吹谓铙鼓歌吹也　两高山名　魏文帝与锺繇书曰岁往日来忽逢九月九日九为阳数其日与月并应故谓重阳　李太白诗九日茱萸熟插鬂伤早白　竹叶杯名　隋书焬帝游金山寺问何时可到上方常琮对曰昏黑应须到上方上方僧房最深处也　古云登高能赋则可以为大夫 

　　答吴邵武明卿

　　江城腊尽雨萧萧忽有鸿书破寂寥海内风尘仍岳牧故人踪迹满渔樵休论往事才空老不为微名贱转骄东望浮云真咫尺武夷寒色锁岧嶤 十二月谓之腊月　寂寥空静之貌　书日内有百揆四岳外有州牧侯伯　史记魏太子击出遭田子方于道下车伏谒子方不为礼子击怒谓子方曰富贵者骄人乎贫贱者骄□□子方曰亦贫贱者骄人耳富贵者安敢骄人　武夷山在福建崇安县岧嶤高貌 

　　送艾教授迁王官归楚艾尝为邑令

　　量移何事转堪怜懒向主门乞俸钱仙令至今称美锦广文原只抱寒毡别筵枫断吴江色归客鸿开楚岫烟若过长沙应大笑不将憔悴送青年 左传子皮欲使尹何为邑子产曰君子爱人以政犹未能操刀而使割也其伤实多子有美锦不使人学制焉大官大邑身之所庇也而使学者制焉其为美锦不亦多乎　唐郑虔为广文博士杜甫赠以诗曰才名三十年坐客寒无毡　古诗云枫落吴江冷　湖广楚地故称楚岫　长沙今属湖广贾谊曾谪长沙太守

　　喜张肖甫开府吴中

　　当时七子大名齐谁似金瓯出御题摇笔江南开雨露挥鞭海外卷虹霓张公政就真堪乐蜀国弦调自不凄倘许元戎过小队新庄亦号浣花溪 唐崔琳传唐主一日书琳等名覆以金瓯会太子入帝谓曰此宰相名汝谓为谁太子曰非崔琳卢从愿乎帝曰然　曹植诗圣朝多雨露　汉蔡邕日虹霓阴阳交接之气雄曰虹□曰霓矣　东汉书张□为渔阳太守百姓歌曰桑无附枝麦秀两岐张公为政乐不可支　蜀人司马相如善鼓琴肖甫蜀之铜梁人钦云　杜甫诗元　戎小队出郊垌　浣花溪在成都 

　　送王汝文提督操江

　　折冲原自汉庭闻柱后新裁上切云一剑画将天堑地千帆教就水犀军台城昼拥韬钤色幕府春生组练文却笑当年浑共浚与君同姓不如君 汉书光武日贾复有折冲千里之威　法冠一名柱后一名切云　陈孔范曰长江天堑古以为限吴王夫差有水犀军三千　台城属南京韬钤武士所服也　古者出征以幕帐为府署故曰幕府左传楚伐吴使邓练率组甲三千柀练三千杜预注组甲漆甲成组文被练练袍也　晋王□工浑俱为将军治水军 

　　同马通政吴太常蔡宪使饮太虚楼

　　不须槎上访莲莱咫尺云霄法象开挟日千峰凌聛聣浮天万顷浸楼台西泠棹影烟从破下界钟声晚自来十载故人尘外景醉翁宁为酒徘徊 蓬莱山在东海仙人□居也　聛聣城上女墙言于城王聛聣人也 

　　徐子与久宦楚中贻书见讯时余有晋臬之除

　　东西岁宴走除书转觉徐卿姓字疏薄劣偶先燕市骏覊栖宁为武昌鱼台中白简霜容老湖上青衫草色如莫向并州频问讯病夫无意太行车 汉书王莾传论曰独无天帝除书乎　薄劣元美自谓　晋书童谣云宁饮建业水不食武昌鱼谓子与　晋书传玄为御史中丞每有劾奏值日暮则奉白简竦诵不寐又南史云任眆沈约为中丞弹文皆曰捧白简以闻　古诗云青袍似春草　并州今山西太原府　魏武苦寒行北上太行山艰哉何巍巍羊肠路结屈车轮为之摧

　　寄答张助甫

　　中原高枕白云深春草玄关懒自侵不惜汝南人月旦只愁江上鲤浮沉凤凰独览千寻德鹦鹉双悬异代心此日为君成感慨武昌风色昼阴阴 杨雄闭关草玄故曰玄关　后汉书许劭与从兄靖好覆论乡党人物每月辄更其品题故汝南俗有月旦评　古诗呼童烹鲤鱼中有尺素书　贾谊赋凤风翔于千仭兮览德辉而下之　汉襧衡作鹦鹉赋后不逊黄祖杀之　武昌属胡广时助甫参议楚中 

　　题周公瑕小像

　　隐囊纱帽褐宽袍丘壑依稀亦我曹名似卢郎堪北玉颊如裴令欲添毛朱颜雅负阳春在彩笔能令气象高不独陶然君自好见来争若醉醇醪 晋顾恺之图谢鲲像曰此子宜置丘壑中以鲲尝云一丘一壑自谓过之故也　卢郎未详　顾恺之尝图裴楷像颊上加二毛观者觉神明殊胜　陶犹喜也　吴志孙权将程普以年长数侮周瑜瑜折节下之终不与较普后自敬服而亲重之乃告人曰周公瑾交如饮醇醪不觉自醉汉制以正月造酒八月成名曰醇醪 

　　李于鳞赴浙臬邂逅吴门有赠

　　十年龙卧杳难寻握手相看思不禁天上客星聊作使人间旧雨复成今地过瓜步风烟软潮满胥江月色深鹏鷃逍遥俱自得肯将踪迹论浮沉 使星见前　旧雨即旧日也　瓜步江在扬州六合县界　胥江在苏州府　庄子比冥有鸟其名曰鹏搏扶摇而上者九万里然后图南且适南冥也斤鷃笑之曰彼且奚适也我腾跃而上不过数仭而下翱翔蓬蒿之间此亦飞之至也而彼且奚适也逍遥自得貌 

　　其二

　　楼船金鼓殷如雷宪府春当海国开西岭白云推案出中原紫气渡江来翛然自喜千秋事去矣谁当一代才今夜吴阊寒更好最怜分手各登台船上建楼曰楼船殷音隐　紫气老子过关关吏尹喜望见紫气浮关曰应有真人也　庄子翛然而往翛然而来 

　　赠秦少说比部

　　两都台省并称雄名姓先朝抗疏中和璧苍蝇元不染鲍家骢马渐难工浮云自失三春色大泽长回九辨风若语莼鲈思后味步兵原合醉江东 楚文王得卞和玉璞剖之得美玉号和氏璧陈子昂诗青蝇一相点白璧遂成冤蝇之为虫污白使黑喻佞人之变乱善恶也　列异记鲍子都上计入都有骢马随之后官至司隶其子与孙俱为司隶皆复乘骢马京师歌曰鲍氏骢三入司隶再入公马虽瘦行步工此反其意而用之　宋玉有九辨悲秋赋　张翰思吴中莼菜鲈鱼脍曰人生贵适志耳富贵何为遂命驾而归又晋书云张翰清才雅度时人号为江东步兵

　　顾刚太仆乞归用张召和给事韵赠之

　　那因九折始回车勇退功名世不如官似骑曹看引马心同学士爱焚鱼新篇渐出归田赋旧草犹存谏猎书何谓四愁张给事也从携手赠琼琚 汉王阳经邙九折板叹曰奉先人遗体岂可乘此危乎遂回车解授而去　马曹王徽事见前注杜甫诗碧山学士焚银鱼　陶潜作归田赋　汉书相如传时天子方自击熊豕逐禽兽相如上疏谏帝善之　汉张衡咏四愁诗毛诗报之以琼琚琼琚美玉也 

　　答朱用晦余德甫追和感事之作

　　一身蹭蹬避墙东回首交游感慨中泣罢人龙才欲尽度来天马步难工缄书忽动西江色只字犹希大国风但使斗间双气王不将雷雨辨雌雄 蹭蹬失势貌后汉王君公遭乱独不去时人为之语曰避世墙东王君公　晋书宋纤有远操隐于南山太守马岌造焉纤拒不见岌叹曰名可闻而身不可见德可仰而形不可覩知先生人中之龙也　汉武帝得大宛马名曰天马马步工见前　斗间剑气见前注王去声　列士传欧冶铸双剑一雌一雄 

　　武日赠别省中诸公

　　差池霜色鬂毛侵三月移藩巳滞滛惜别故人分手泪思归傲吏折腰心頳鱼下水犹堪溯黄鹤摩天不易寻回首莫论萍梗事古来天地有浮沉 毛诗差池其羽　滞滛犹滞留也　南史陶潜曰我不能为五斗米折腰即日解印绶去　逆流曰溯　许慎说文萍无根浮水而生有青紫两种蘂皆细对生梗长二寸许李频诗生事似浮萍 

　　寄谢茂秦

　　罢醴谁堪邺下居世情秋共鬂毛疏家移潞子云边国门少梁王雪后车歌罢此生惟短铗赋成何地不长裾漳流转自并门上可怪天南断鲤鱼 罢醴酒邺下并见前　茂秦初寓邺后尝过山西潞州沈约慰涂赋云衣云边以知国　梁王汉梁孝王也茂秦尝游于赵王故云　冯驩弹铗见前　邹阳上梁王书何王之门不可曳长裾乎　漳水见前并门即并州属山西　鲤鱼寄书巳解见前 

　　赠少司徒清丰吕公

　　当年青琐独批鳞主圣能宽万死身见历风波垂百折到来霄汉是孤臣淇园午色摊书卷漳水秋声起钓纶自是非熊堪入梦郡楼长盻属车尘 青琐谓殿门刻为青琐文而青涂之也韩非传龙之为物可狎而骑也然其喉下有逆鳞人有批之则必死人主亦有逆鳞而说之者能不撄人主之逆鳞则几矣　司马迁书万死不顾一生　淇园在北直隶　漳水出河南临漳一　太公世家西伯将出猎卜之曰所获非熊非罴非虎非貔乃帝王之辅后遇太公子渭阳载与俱归　司马相如书　犯属车之清尘

　　吴明卿自贵徐子与自闽同日书至有感

　　参差青鸟建章宫忽有瑶音慰转蓬两地虹霓书远近各天雷雨剑雌雄俱夸拙宦身犹在且喜加餐字每同寄语图南争矫翼燕台四起大王风 汉武故事帝斋居忽有青鸟从西来集殿上东方朔曰此西王母欲来有顷王母至山海经云青鸟者西王母之使也人首鸟衣衣青衣而飞行曰青鸟　虹霓见前　杜甫诗匣里雌雄剑　古诗长跪读素书书中竟何如上有加食饭下有长相思　庄子北溟有鱼其名曰鲲化而为鸟其名为鹏背若泰山翼若垂天之云搏扶摇而上者九万里然后图南且适南溟也　大王风见前 

　　王阳德兵宪数过弇山园颇述泉石之美走笔奉寄

　　一壑中年属谢家秪缘朱绂离青霞衡门过客题衰凤小队春闲驻浣花巳借使君为地主可无诗句忆天涯郧江亦号羊公府卧阁萧条负岁华 谢家谢灵运惠连也元美以之喻巳兄弟　朱一作青朱绂谓朱裳画为绂文也　晋吕安与稽康善一日安来适康不在子稽喜出迎安不入门题凤字而去喜大欣不知凤字乃凡鸟也　浣花溪见前注　时元美廵抚郧阳羊公羊佑也晋人尝镇荆州 

　　送浙人周广文之襄府纪善

　　冠葢钱塘雅自雄青衫憔悴出江东曾陪谢监观沧海更向襄王对大风荐草功名微禄外曳裾心事倦游中怪来枚叔躭梁苑应为人间眼未工 班固西都赋冠葢如云钱塘属浙江杭州　宋玉风赋序楚襄王游于兰台之宫有风飒然而至王曰爽哉此风宋玉对日此大王之雄风　汉枚乘为梁孝王宾客梁范即东苑 

　　送王太史胤昌册封关内便道省寿夫人

　　玉节新从北极开彩衣仍出上方裁犹龙紫气将西度如带黄河自北来岳色昼晴回菡蓞珂声春晓散蓬莱称觞不贷夷门酒分得君王露一杯 周礼守邦者用玉节　高士传老菜子年七十衣彩衣为婴儿戏于亲之前以求亲悦颜师古曰上方少府属官也作供御器物　史记孔子问礼于老子去谓弟子曰老子其犹龙乎函关紫气亦老子事见前　汉书黄河如带　陕西华岳顶上有莲花峰　蓬莱唐之宫名　夷门大梁城门　露武金茎露也

　　

　　【卷之三/ 梁有誉】

　　送胡比部文征之南都

</div>
    <div class="pagination">
<a href="明七子诗选注_page7.html">上一页</a><span>...</span><a href="明七子诗选注_page3.html">3</a><a href="明七子诗选注_page4.html">4</a><a href="明七子诗选注_page5.html">5</a><a href="明七子诗选注_page6.html">6</a><a href="明七子诗选注_page7.html">7</a><span class="current-page">8</span><a href="明七子诗选注_page9.html">9</a><a href="明七子诗选注_page10.html">10</a><a href="明七子诗选注_page11.html">11</a><a href="明七子诗选注_page12.html">12</a><a href="明七子诗选注_page13.html">13</a><span>...</span><a href="明七子诗选注_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
