<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 37 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 37 页/共 57 页
  </h1>
  <div class="content">
   明　呉寛　撰
　　序一十三首
　　送陈编修师召南归展墓序
　　凡有官聨于京者三年许归省其亲亲没许展墓其始求省与展者具疏以奏天子下吏部覈得实则许许则给道里费仍限之日月而来葢朝廷故事也凡官于翰林者其人或省亲或展墓自阁老院长而下咸作诗以赠其行至序所以作者之意则以次而为其年之先后秩之崇卑皆不之计葢翰林故事也陈君师召由明经登进士髙第入翰林编修国史者有年矣今年秋得展墓之请所以赠其行者亦既成什顾其序文当属之寛寛以后且卑辞既不可得乃独于师召之行窃有留之之意葢师召长于经术者也今天子且御经筵近儒臣于易诗书春秋礼乐之文其间可劝可阻可因可革凡可以为治道助者师召宜执经以劝讲其上不可一日辍也后生小子游于师召之门者常至数百十人于易诗书春秋礼乐之文其间可辨可解可是可正凡可以为学术助者师召宜横经以开导其下不可一日辍也是师召一身兼有安富尊荣孝弟忠信之责者而去之如上下何虽然师召则去矣去则速其来而已矣来且吾有望焉师召莆田人也莆田为邑业儒而攻文者比屋而是故其科第视他处为特盛其举于乡者常三之一举于礼部者常三十之一吾意其邑之长材秀民如前代欧阳詹者固已毕出效用而尽之于科第矣然而三人同居出处或殊况一邑之人哉吾又意夫长山宻林之间士之积学好古深藏不市如近代陈众仲者尚亦有若人乎有之幸与俱来得若人而用工可以经术辅天子下可以经术敎学者为天子辅则师召之责分矣夫古者人臣之见君也必有所执之贽孰谓师召之来独无以借手者乎寛故序以望之成化八年八月
　　送同年知州县序
　　国不能以自给也皆仰乎州县而州县之事无不一出于民其大者田野非民不辟以其能耕植也府库非民不充以其能供输也甲兵非民不威以其能战闘也学校非民不修以其能游习也民之系于国也不既重矣乎然所以亲乎民而治焉者则州县之吏耳故事又无一不制于守令葢民能耕植矣其水旱则自我而备民能供输矣其赋税则自我而敛民能战闘矣其盗贼则自我而弭民能游习也其礼义则自我而率守令之系于民也不尤重矣乎则守令固可谓重任矣而后世乃有不屑为之者何哉夫孔门弟子如子游子贱贤矣未闻辞武城单父之命国君尊矣滕之为国截补之仅五十里今人得如子游子贱已不易得而跨数百里之地而为州县岸然位乎千万人之上与古王公等而复不屑为之弗思甚矣上御天下得济南尹公为天官卿而其亚得昆山叶公莆田陈公三公者相与同心辅政思慎选法谓天子宵旰留意斯民而进士者又天子之所亲擢而留意者也未可烦以他事其以民托之治治有迹当请于上而拔用之先是壬辰岁所擢进士二百五十人者具有司观政乃简其人悉授以大州上县谕以意而遣之众皆感激奋迅无复几微不平之意其行也同年友谋所以赠者推寛为之序寛以国之仰给乎州县而州县之民处乎田里或以其可虐而虐之则不知其系于国者之重守令之奔走乎州县或以其可易而易之则不知其系于民者之重遂序其所以重者人书一通为赠而其人其州县则旁书以别之葢凢上之人统乎守令者于是亦宜重之矣虽然非所以为诸君赠也彼之重我易我何与我事特患吾之不能自重而自易耳诸君之游于庠序于入官之法固已饫闻然而同年之情有不能已者试举古人之成言为诸君更一诵之惟正惟清可以处已惟公惟明可以接人惟慎惟勤可以临事必兼此数者而后为自重也然则上之重我者固在于是而我亦不失其所系者之重之实矣夫台省廊庙其地甚髙诸君既善自为阶吾见其升而上也壬辰之擢寛偶以名数先诸君承史官乏诸君第行俟德政成寛虽不文尚当执笔传循吏以为诸君役也
　　赠王惟用序
　　王故儒家其医则出其先光庵隐君光庵当洪武永乐间以奥学笃行沈晦于时时金华戴元礼以医髙天下元礼丹溪朱彦修门人也光庵与之友善得闻其师之说间出以治病遂造神妙然尤喜治贫困及方外之士病固其尤仁也光庵三传是为时勉先生时勉读儒书能继其医存其仁名益起呉下而延及于两京惟用则先生长子也其医之继其仁之存其名之起而延及者如其父葢先生年既老求以治病者益众因使惟用代之惟用察病之精论病之当人固谓其称时勉子而时勉亦曰是真吾子也益使代之家君东庄先生素彊今年春偶失调摄而病作焉寛既窃禄于朝人自呉来者秘不道其实久之家君始书以来曰吾尝病矣得惟用治之而愈矣顾吾病非惟用治不愈汝宜为文以报寛始闻之大惊惊定而喜喜极而感乎惟用者自意不腆之文不足以为报也而重违严命则书以为惟用赠虽然文果止于是乎哉若昔光庵之医故姚恭靖公广孝尝为之传今惟用父子无媿其家学者其奏功之妙呉下人能谈之寛虽不文幸职国史凡技术之良者得书之异时执笔传其事使千载之下知有其人其亦庶乎为报也韩文公云无亦使其无传焉嗟夫有如惟用父子使之无传可乎
　　赠行人杨君擢监察御史序
　　昔者东汉之世安阳魏桓被徴其乡人劝之行桓曰干禄求进所以行其志也今后宫千数其可损乎廐马万匹其可减乎左右权豪其可去乎皆对曰不可遂隐身不出当时莫不髙其为人予尝窃论之桓之为人则髙矣然特未仕者之言也若夫已仕者飨其禄受其爵而又以言为职则人君之事皆吾之事未宜诿之以不可坐视其患而不出一言以救之也葢后宫千数不言也言之安知其不可损廐马万匹不言也言之安知其不可减左右权豪不言也言之安知其不可去如是而不从再言之可也如是而又不从则吾之责既尽虽去之可也否则如孟子所谓吾君不能者此岂事君之法乎抑在东汉天下之事亦多矣桓虽不用而读其言吾独以其知所本也而尤取之杨君舜美河南人也通经学古以名进士拜大行人有专对之才不辱君命之节三载考最擢监察御史其旧所同官自司正林君而下将往贺之而予同年友张司副来请文于予予以舜美已仕者也其奉使而出能知四方之事特其末耳尝观汉宣帝以萧望之出补郡国望之谓上哀悯百姓出谏官以补御史然朝无诤臣且不知过所谓忧其末而忘其本也遂徴入之夫御史今之諌官也以舜美之才之节而使为之不可谓之忘本因举汉事为言葢不特贺舜美且为朝廷贺也
　　樊山集序
　　前三年缙云樊时登与予防试礼部告予曰阜尝辑樊山集成矣愿有以序予以未见斯集为辞既而时登下第去复贻书以请予答之如前日今年春时登再试礼部则挟所谓樊山集者而来予阅之集有内外篇葢其一家之书也内篇载樊氏之述作其逺自汉光禄勲凖始外篇载樊氏之事行其逺自汉寿张敬侯重始按时登自序樊氏系出南阳之湖阳始迁河东再迁长安三迁池州四迁真州五迁浙东而分常山缙云二族以为斯集本其家乗而作而家乗又本于史传而录若新野之晔鲁阳之英猗氏之逊庐州之子葢冠州之楫史虽有传以不载家乗故不得而及则如凖如重之逺其为樊氏之先殆无可疑然予观之集中缙云之樊自宋翰林应奉江浙儒学提举万处之城南万之子杞孙始定居缙云三传而为太中大夫江西右参政敬其间虽隐显不同皆以德行文学为乡人所宗则其逺代虽无重若凖已自名家况其有之乎若夫时登以乡校之秀登于春官其学行之美度越流辈方将率其昆仲子姓出为时用则其近代虽无万若敬亦自名家况其有之乎夫古者人臣功德之大于是赐姓命氏使之别于后世后世无不姓不氏之人则先世无无功无德之祖此理之易明者也然而厯世既逺宗法不立而又遭值变故至于谱牒散亡虽欲祖其人有不可得而祖者欲次第推而上之其亦强焉补缉而已则理虽易明而其事有难行者矣今樊之为氏实本于樊侯仲山甫集中不之祖者时登之意葢出诸此抑亦无史传可据家乗可稽之故耶樊氏依山而居乡人号其山曰樊山时登因复号其集曰樊山集云
　　银爵聨句序
　　成化十八年春正月壬午天子有事于南郊明日庆成有宴又明日出内帑白金遣中贵人持赐执事之臣而林君朝信以御史监祀预焉朝信既拜受曰是上恩也其可以防召工攻为之爵而铭其尾曰郊赐示不忘也他日出以酌客客亦曰是上恩也其可以防乃为诗以侈其事有首倡以句者众次第续之予既在列及章成朝信复强予序之葢君之使臣也有常事臣之在官也有常职惟其事与职皆有常也故其禄亦有常上非过与而下非过受其道当然尔今朝廷岁一郊祀亦常事也而其事则大御史岁一监祀亦常职也而其职则重惟其事与职之大且重也由是有所特予者非私于臣也推敬神之心也夫既由此心而推之则下之受者又岂敢易其物哉而朝信于此尤致其意不为他器而必为礼器焉其又知所以敬君者欤今朝信既秩满以才望超擢广西宪副于是行矣便道得以防其宗族出此爵酌之宗族不敢防也又得以防其乡党出此爵酌之乡党不敢防也及去而履任得以防其僚友出此爵酌之僚友不敢防也则凢几席之上樽爼之间不必立之监佐之史自无号呶屡舞之人信所谓一爵而色洒如二爵而言言三爵而油油俨如立于殿陛之下终其饮而不敢乱也夫爵器之小者而礼攸生敬攸起其系于人则大也是宜序其诗而播之是岁六月己未序
　　愚乐庵诗后序
　　新喻传曰川先生以其先检讨公所得士大夫愚乐庵诗示予俾书一言于后愚乐庵者检讨公名其居室而因以为号者也诗凢若干首故少詹事莆田柯公既序之矣予复何言孔子曰知者乐愚知之反也以知者之乐则愚者之不乐可知然知与愚述其人者云尔而非所以自述有人曰吾知人也则未必知徒为夸大之虚言耳有人曰吾愚人也则未必愚适为谦抑之美德耳公之为号所谓自述者则吾见其知而不见其不知见其乐而不见其不乐也名庵之意有可信乎其亦有不可信乎抑公之厚德吾尝闻之凶岁买田髙其直而后取贫人贷粟负其本而复予凡平生所为皆较计毫末之徒之所笑者而公为之终身虽谓之愚亦信葢世之人刻薄慧察一身之外惟恐有遗利者其心毎戚戚而不安至于重厚质朴浑然若无心计者顾多坦坦而自得岂惟其中之乐而已其泽之流及于后人者尤多可騐公有二子曰瀚曰潮瀚即曰川天顺甲申进士初仕为翰林检讨而以其官赠之今陞修撰兼司经局校书潮成化辛丑进士为中书人竝以甲科进文行表然为士林之望诸孙亦秀雅不羣傅氏之盛葢自公蓄之此所以为可騐也因序其诗之后而及之
　　尚古防诗序
　　浙河之西人稠而力勤地沃而物众所在聚而为市布缕菽粟以相贸易权衡度量以相较计喧呶上下之声昼夜不絶欺诈所必至争讼所由兴其势宜然于此而欲敦礼让重信义防过失恤患难以复乎先王之世亦难能也哉有能之者自非好古特立不为流俗所移之人乌能倡而成此孟子曰待文王而兴者凡民也若夫豪杰之士虽无文王犹兴其人庶几所谓豪杰者耶海宁之野有市曰长安镇里人杜文昭辈十有一人当成化壬寅正月初吉始立乡约行于里中其条凡七大抵仿蓝田吕氏之法名之曰尚古防同里盛君居于京师嘉此举之善也走士大夫告之欲咏歌其事以传士大夫闻而亦嘉之辄为咏歌之不辞既成编复走予求序其首夫谓之古者非成周而上也乎嬴秦去周甚近宜其俗有先王之遗风然谇语德色之说已见于贾谊之告汉文帝者则自秦而下皆不足以当古也且古者化行于上民俗皆美其立法之详已不可考今独载于孟子者曰死徙无出乡乡田同井出入相友守望相助疾病相扶持数语尚可见之则当时所以为井田者岂徒使其出赋税以给公上之需而已诚欲其相亲睦以保其恒心不至于放僻邪侈而防于恶也此法既立民既不待自为约而已约于上矣惟约于上则凢受田之家其俗无不同者自井田之制不行约于上者已废此民所以自为约也欤惟自为约其俗又安得而同哉昔横渠张氏欲买田行之而未就吕氏之约则又不待乎田者顾其法废亦久何意文昭辈复举而行之茍使人皆仿其法俗有不美而世有不治者乎夫此十一人者为防于一乡其事若小然实风化之所在故为序之且以坚其约使不至于遂废也
　　赠周原已院判诗序
　　自予官于朝买宅于崇文街之东地既幽僻不类城市颇于疎为宜比岁更辟园号曰亦乐复治一二亭馆与吾乡诸君子数游其间而李世贤亦有禄隐之园陈玉汝有半舫之斋王济之有共月之庵周原已有传菊之堂皆爽洁可爱而吾数人者又多清暇数日辄防举杯相属间以吟咏往往入夜始散去方倡和酬酢啸歌谈辩之际可谓至乐矣独原已或时惨然有不豫色众怪之而予独知之者葢原已之父菊处先生与其母闾邱孺人皆年近七十无兄弟侍养于家宜其不乐非区区杯酒所能解者今年适南京太医院乏人握印而原已以医出入禁中且十年上识其为人儒者遂以御医擢判院事原已拜命喜不能自制葢非喜于得官也南京去呉甚迩至是便道得过其家而迎其二亲养之无难耳方原已念其亲欲暂谋一归省不可得岂意得此固宜其乐于是原已将行吾数人惜其去而不可留也玉汝遂敛诸诗赠之凡与原已厚者亦皆在焉予于原已有亲交之好因即尝所同游乐者书其上以授噫原已则行矣其亦乐矣异时一读此其亦不能忘吾数人也乎
　　赠施焕伯同知许州诗序
　　今之举进士而得者或相与惊曰彼亦与是选耶其有不得者或又相与惊曰彼亦不与是选耶夫合数千人于塲屋三试之什一取之其法可谓严且精矣其人得与不得宜厌乎众而复有惊叹之者私议之所在公道之所出此固有司所不能及者也然则前之所谓与选者有其名而无其实所得特外耳何有于内其人果荣乎后之所谓不与选者有其实而无其名所得在内矣何必于外其人果辱乎余昔两忝校文之列自谓能得士至所失亦不少焉尝以是媿于心若吾友施君焕伯乃有司之所深愧众人之所尤惊者乎焕伯少游郡学遂领乡荐自是试于春官辄不偶凡二十年于此今岁始从吏部选得同知许州噫即焕伯观之谓毎试不失天下士其可信乎谓尽得天下士其亦可信乎且塲屋所试特文艺耳故众之所惊叹者亦惟在乎工拙之间若古之賔兴以德行为先则未必于纸上数千言之间而知之者此又有司之所不能及者也自予为童子与焕伯游知焕伯之深者莫如予其为人简易谦和虽不为竒絶可怪之行然其中实廉介有守欲求其过不可得者许之人尚勿易视之名实之相违文行之相负士之难论也久矣焕伯行得赠诗十二篇予为序其首归之
　　中园四兴诗集序
　　古诗人之作凡以写其志之所之者耳或有所感遇或有所触发或有所怀思或有所忧喜或有所美刺类此始作之故诗大序曰诗者志之所之在心为志发言为诗后世固有拟古作者然往往以应人之求而已嗟夫诗可以求而作哉吾志未尝有所之也何有于言吾言未尝有所发也何有于诗于是其诗之出一如医家所谓狂感谵语莫知其所之所发者也予自官于京师承乏太史氏四方之人以京师为士林而又以馆阁为词林争有所求然率不过庆贺哀挽之作而已幸其或为贞孝节义事正吾所当咏歌者又无从覈其事之有无漫出数语应之至于中之所欲言者反为所妨而未暇于作常欲峻絶求者以力追古人而未能也费君昭霁家贫好学博闻彊记而尤工于诗平居凡有所感遇有所触发有所怀思有所忧喜有所美刺一于诗发之诗成不复篇为之题总名曰中园四兴四兴者葢仿杜子美之秋兴推而广之而曰中园则系以其号也手抄成编请予评而序之予读未及数篇已得其心志之大畧葢昭霁惟隐居不仕得不乱其所学然耳若其造语虽若近师乎宋然方之今人空疎卑弱熟软枯淡輙以盛唐自诧者殊科此又不暇论也昭霁少时尝习程文欲取科第以见于世已而弃去卖药城东一意古学其学之所至独予与阊门周庚知之庚既校正其诗非予谁为之序者
　　永感诗后序
　　今礼部有登科録者所以録登进士之科之人而着其姓名以传于世也其下则详系其年贯字行而上及于三代于其人曰具庆则众必以为喜至曰重庆又喜之甚也于其人曰严侍慈侍则众必以为恨至曰永感又恨之甚也夫今之士争以得甲科为荣其所出之存没他人犹喜之恨之况其子孙所以喜之恨之者当何如耶成化壬辰科凡二百五十人具庆者视严侍慈侍固多然重庆仅十五人而已若永感者至三十人而江寜吴君宪之其一也宪之平生既甚恨于此而士大夫知其恨者因作永感之诗慰之吏部右侍郎晋陵王公既序之矣宪之以予旧好且同年也俾序其后于是宪之以南京山东道监察御史考最得赠其父敎谕府君如其官母钱氏孺人天章烂然贲及闾里所以慰之者甚至葢彼固有具庆者不辱而危之已幸何有于此若君之父母虽没而被兹恩典且瞑于地下矣君可无恨然白华之诗为美孝子而作者则不可以无序也顾王公已为之予可畧
　　贤科世继图序
　　成化辛丑予同考天下士得莆田林沂居鲁闽之人皆曰是固积学者已而居鲁登进士第出为金华推官谳狱明审民不告枉抑予方喜其学之见于行事也又三四年吏部知其名竟召为工部主事适天子新即位上疏言事者再皆切要语予又喜其学之见于论议也自是居鲁名益起凢中朝之士无不知有其人者而予亦以昔者取士之得自幸也居鲁在闽中为世家其先叔祖讳庭芳尝登永乐戊戌进士第至天顺丁丑其父棨继之及成化丙戌其叔父敷继之葢今又继以居鲁莆田科第固盛而林氏一门其可见者如此人谁不荣之庭芳终新防令棨按察佥事敷韶州守二世三人循良謇谔之名至今播在乡里而居鲁之贤实似其前人则人所以荣之者非荣其科第也荣其贤耳然而复有为贤科世继图者居鲁乃以求序于予噫言科第于莆田譬如较斤削于宋鲁之地所产皆良无足贵者若其累世仕宦之美不可以不书而居鲁则予所亲见者乃颇详之居鲁今将分司浙江仕路方进尚其慎之以为科第增重俾后人得以嗣承于无穷则所以可书者又自今始也

　　家藏集巻四十
　　钦定四库全书
　　家藏集巻四十一
　　明　呉寛　撰
　　序一十二首
　　丁未防试录后序
　　皇明有天下百二十年于兹文教所及无间遐迩士怀负才美以幸际盛世益自磨濯以兴于是举于乡而来防试礼部者翕然咸集上命文学重臣充考试官而滥及臣寛既竭其驽钝以从事则巻册浩穰动盈几案不可胜校窃叹士之操笔能为文者若是其多信乎世之乆治也然昔尝怪宋苏洵以文妙天下顾于当时之文若不足其日盛者夫文载乎道道因文而凝不因文而散而洵之言若此岂不以世之所尚者文则所立有大于此者将分其力夺其志及其弊也不几为浮华之言乎夫浮华之言荡然无益于世其体裁类俳足以惑人是以君子患之今日所取士岂亦有是乎葢言与理俱胜取之理胜于言取之若夫言胜于理固所谓浮华者不能取也然世亦有善于为言疑若近于理者一时亦可以欺有司要之终身不可掩焉今天子仁明刚健图治方切顷因羣吏述职特敕铨曹严黜陟之典以治行责成其下甚至圣意所向昭然可识葢以文取士其立法然耳其终以是望于天下乎是科得士三百五十人择其文得二十篇刻之葢自知举贡而下诸执事之名氏皆在为防试录将献诸朝臣愧无以塞责敢谨序其事于后
　　赠工部员外郎胡公致仕序
　　昔汉文帝登虎圏善啬夫代尉对禽兽簿甚悉欲超迁之张释之谓周勃张相如皆称长者此两人言事曽不能出口岂効此啬夫喋喋利口捷给耶文帝乃止夫文帝为汉贤君犹以口辩为能他尚何望哉然当是时啬夫亦幸不用耳用则或至于偾事如主父偃江充贾捐之杨兴之流概可见已若勃相如为汉名臣已不必论他如周昌石建亦似其为人其忠直孝谨足以补乎朝廷而风乎郡国是岂啬夫所能及者噫惟啬夫之见贤于人此后世不以才智外见者争指为迂濶迟钝而不能用用必多浮薄喜事之人而国家忠厚敦朴之风衰矣予同年胡公彦超少而明经淹滞塲屋者二十余年既登进士第徊翔郎署者又十余年今岁始得从大夫之列命下数日即上章以老疾请所以求去者甚切大臣特知公文学而留之而公不顾也既得请数日即治装归其乡且曰吾惟不能见几至于今日来者可追吾已悟之矣噫公何进之迟而退之速也如此方今朝廷清明天下平治公卿大夫以仕惟其时由弱冠至于白首偃然不以归老为意公何独求异于人而去耶以其心为有愧耶则公之督治于事皆集而能知其弊以其心为有畏耶则公之操持于法己守而能免其过所不能者其亦在乎言语歩趋之间应对奔走之末而已矣故能者进而不能者退亦势之所必至者此予虽爱公之深而亦不敢留公也公出浙东大族所居曰青阳其地甚胜山溪环合可以登临中有良田可以耕获而族之子弟又多好学可以敎育其乐且不可一二计与世之罢则无所于归者不类此又不必留公者凡同年致其事而去者仅见公一人予固欲去而未能者因公之别也能无一言赠之
　　昆山叶氏族谱序
　　族谱之作谓不忍忘其祖耶则推而至于百世之逺可也然或无所据则茫昧而不可信其亦从其近者泝而上之至于不可信乃已孔子曰夏礼吾能言之杞不足徴也殷礼吾能言之宋不足徴也文献不足故也足则吾能徴之矣此岂特故国为然有家者使文献不足其亦有所据乎周之末沈诸梁封于叶因以为氏后凡氏叶者必祖之若吾昆山之叶独不知出于此耶自汉唐以来叶之显者亦多又独不知出于此耶故赠吏部左侍郎春之作谱则断自五世祖秀实府君始其上固不知也则缺之数年其子文庄公搜辑遗迹复推至于宋刑部侍郎逵其上亦不知也则缺之又数年公之弟与谦访于松江之族得石本焉葢始于光禄少卿参自以为出于刑部之上也至考之旧谱则光禄为刑郭之少子自刑部而下世系尤明遗像咸具且秀实府君旧亡其名今始得之而与谦甚恨其兄之不及见也既辑成三巨编而叶氏族谱于是始备乃来京师特示予请序予受而阅之叹曰何其有据而可信也此岂非文献之足乎葢尝论谱之作固在乎世系之明而尤待于子孙之贤贤则不忘本虽逺犹知重之不贤虽父母兄弟且不知重况其逺者乎故虽有可据亦往往弃而不省叶氏之先贤者固多若夫文庄公之贤则近代之所少者其好古博雅于故家旧族犹惓惓焉又况其先世耶然公无恙时毎以谱之未备不能承其先志为恨至是犹幸其弟之贤竟克成此此叶氏之后人宜宝而传之以无忘其功者也昔予初在翰林公尝以秀实府君事实见示欲予题之自愧浅陋不敢执笔岂意公没后乃序是编盖虽与谦之请而亦公之遗意也故卒书之而不敢辞
　　南安傅氏族谱序
　　户部主事傅君时举既仕于朝去其家数年以其族大且逺甚惧后人无以知其所出之原所别之也寓书于其叔父孔亮伯兄耀宗请谱之谱既成则奉以请予序之葢傅之先为光州固始人在唐有讳实者仕至威武军节度使尚书左仆射兼御史大夫广明间避乱入闽家于泉之东郊而闽始有傅氏防射生八子析居僊游连江长泰而南安则长子左侍禁之所居也其后当宋子孙最盛凡擢科第登仕宦者不间一再世至故元稍晦入国朝复有以文行从有司荐起者至时举遂登甲科为司徒属以振其族人而其族复盛矣自防射至时举得十七世悉列于谱中凡行第名讳与夫娶某氏仕某官葬某地知则载之否则缺之若其行实见于家传着于墓铭修于郡志者亦皆附于后其法视欧苏氏虽不合然一展阅则数世以来父子兄弟前俯后仰左提右挈蔼然如聚于一堂之上所以使其嗣续兴孝友之心不以涂人相视者非此编之助也乎时举又言吾傅氏虽别不同范文正公云然吾祖宗视之则均是子孙固无亲疎也葢僊游之特盛其谱可考惟吾南安已有散居他里如坎井仓前者况其逺者乎固有知肇庆不还如侍禁公六世孙倘之后吾既访而得之若连江长泰不相通者已乆今幸以公事得便道过之而躬访焉他日又将合诸以为谱而吾之愿始毕矣予厚其意嘉其事遂书为序以赞其成云
　　赠都宪孔公诗序
　　后世以文武分而为二久矣故逢掖之士业诗书习礼乐茫乎不知兵事者皆是然所谓兵事亦非张弓驰马以贾勇角技于战陈之际夫亦运筹建防足以制胜而御侮耳士既不事乎此及一旦有事顔色萎薾往往为介胄者之所嗤笑或者以卫灵公问陈于孔子子有军旅未学之对不知孔子此言葢有为而发独不见其为鲁司冦时却莱人以兵曰有文事者必有武备其尝学军旅足可证矣世之为通儒者莫不以孔子为法而况为其后裔者乎今廵抚贵州都察院右副都御史孔公实出阙里其先在元季有游学江南者遭乱止于姑苏遂为苏人公自为诸生以文称里中及登甲科为守令皆在岭南适其地当冦盗残破之余公能以威制服羣蛮而以信义结之卒使其党俯首聼从不敢违令遂完其城郭聚其人民而复其郡县如故公名既起自是擢居藩臬凡其地用兵公輙往赴而乱者即定朝廷浸知公才可大用乃有都御史之命葢公至是所统益广任益重而名益盛如都匀黒苖方叛以知公在即相解散已而羣蛮愈向化而朝廷遂无西南之忧公于是禁戢官吏休养士卒政治既优乃务兴文敎先时士人毎三年大比輙附试云南公因建请特设科塲如他省例事虽未及施行而论者知边徼之无警而武备之有暇矣公初拜都宪时乡人之仕于朝者喜公之大用也多为诗赠之予与公为同里而相知实深不可无言以序乃为书其首方今圣天子在位臣下有劳于外者皆得召还然未有如公劳之甚而久者则公岂久居于外其将益展布以毗于一人而施及于四夷乎吾特书此俟之
　　潜斋诗集序
　　昔在永乐间文治既兴人才振迅争欲出为世用文学吏事蔚然可观至于书艺医术亦极一时之选葢文皇帝在位造就作兴以遗后圣无穷之用者也当是时吾呉中则有沈以潜先生以文学之良传医术之妙初居京师稠人中已有儒医称然上未甚知名也一日太医院判蒋用文病上遣使问之曰卿即死孰可代者用文以以潜对即日自医士擢御医时朝廷方慎名器俄以潜得此人以为荣遇后没杨文贞公志其墓实载其事以潜有四子曰寅賔宇宙能世其医不絶宙有子复以儒显其伯仲曰杰曰焘相继登甲科杰守归德有善政召授京秩而焘且绩学翰林为庶吉士尝相与谋刻其大父著述以传顾徒得其诗数十首而已葢以潜为学长于诗初有稿号潜斋集后忽散逸而此数十篇则录之人家者其平生得意之作尚多有也沈氏兄弟既以为恨视此益重之曰吾大父之言可以少而不传乎使更访求之安知其不积累而多乎乃终刻之而请予序其首以俟云
　　旧文稿序
　　寛年十一入乡校习科举业稍长有知识窃疑塲屋之文排比牵合格律篇同之使人笔势拘絷不得驰骛以肆其所欲言私心不喜时幸先君好购书始得文选读之知古人乃自有文及读史记汉书与唐宋诸家集益知古文乃自有人意颇属之适与诸生一再试郡中偶皆前列輙自满曰吾足以取科第矣益属意古作然既业为举子势不得脱然弃去坐是牵制学皆不成故累举于乡即与有司意忤虽平生知友未免咎予之迂予则自信益固方取向之文选及史汉唐宋之文益读之研究其立言之意修词之法不复与年少者争进取于塲屋间未几当大比之岁提学宪臣有知予者乃强遣之不意名在乡解又四年试春官皆不见黜寻登进士第又四年不幸遭先君之防而归既免防理旧箧得乱稿三四编葢自壬辰岁以前二十年间所为文也当时自媿其词之拙陋而毁弃者甚多此特偶存者耳欲悉焚之不忍因重录而类序之嗟乎予之好黄子厚之好而朱子之所不好者也录此不觉赧然
　　恩荣图诗序
　　古者天子之使羣臣自治民行师以至修土功交邻国之类皆劳事也惟念其劳有宴以相聚防于以乐其心而通其情今见于鹿鸣诸诗是已后世賔兴之举既非古若至隋唐以来士之出于进士科者徒以制防奉对得通于天子天子固未尝识其人也而其人亦未尝有一事之劳也輙有宴焉葢重其科如此然未有如皇朝之尤重者也乃传胪之明日即赐宴于礼部仍命武臣之尊者一人主其席而廷试执事之臣自读巻以下皆预大官供馔教坊作乐以侑号其宴曰恩荣葢重其事又如此虽然岂故为是繁缛之礼哉必有意焉无锡陈君文美自为举子时已有声乡邑成化辛丑试于春闱既防及廷试遂登名第二甲获赐进士出身既偕同年饮宴如制他日复请善绘事者写宴归之图时自观览图成乞予序其上夫市人以一饭与人必有所望焉非徒与也而受一饭者亦必有所报焉非徒受也况宴重事而况朝廷之宴之重者乎故重其事则望于人亦重葢所以警动其心使之自尽焉耳今文美为地官属已三年惓惓焉惟恐一日之旷其职乃复作此图以示不忘其知所重者欤其知所以报上者欤其亦可谓有意者欤若曰是宴之赐也常事也醉饱嬉游漠然不加之意虽市人之所不为而谓文美为之乎其或知所以重止于夸耀闾里之人以为一时之光荣而谓文美又为之乎此予皆知其必不然者故序之
　　赠孟御史序
　　凡天下不问边徼荒逺之地虽庸夫孺子语及朝廷之官莫不知有御史者御史之名可谓着矣朝廷设六部以分掌庶事不相侵越惟御史按行天下自官吏盐课学校军政刑狱水利皆得以治或非所治者亦得以论其得失陈其利病御史之职可谓重矣是以古之能举其职者人主多褒奬之虽以言触犯亦优容之以其有益于国者多故耳咸宁孟君世杰早从其叔父成都同知良璧受学学成取科第始仕为桐乡令循良之政尝见于旌异之典已而吏部知其才可居内台也奏请于上召为御史初奉命廵按畿内风声凛然盗贼敛迹及出按苏松等府宪体益振官吏畏服葢不数月狱讼无称寃者今年君以考绩书最防赐敕进阶荣及其父母妻室如制于是其同官文君天爵来请言为赠予未暇复及文君出按河南而马君良玉申请不已噫区区不文之言何忍为君吝哉葢予苏人实知君往岁所以振宪体者大率详明平恕以尽下情不倚势作威而已自后如君之贤者固多否则直以鞭扑严峻之法以临田里脆耎之民使之无讼亦何难者是可嘅也君既非其人推此以治他事必无不治者彼天下知有其官而不知有其人者何限如君虽使后世知有其人岂特今日而已耶故书以赠之
　　西涯逺意録序
　　西涯学士遗方石侍讲诗十三首书六通为一巻而诗则与萧文明李士常潘时用聨句为多总题曰西涯逺意录者葢其意倡于西涯且出其笔也初成化间方石以内艰去服满不起即所居缌山之下结屋读书有终焉林壑之志故西涯所遗书自道契濶外惓惓焉趣之出及方石志不可回言不即复其后遂有果哉之叹葢以义处人如此自是凡十年为治改元国史既严有司奉诏防入缌山敦劝上道方石始来葢其计虑之审动以其时卒能以义自处君子益重之夫市朝之上争名竞势之徒相挤相防惟恐不及固不足为二公语然其得罪于二公者可胜言哉凡西涯笔札之妙人多得之而方石以同年故相契尤厚所得殊多不下数百纸此特家居时出于浮沉之余者耳寛从二公后已久窃观是巻有出处之义在非常时赠遗者比乃书而识之
　　后同声集序
　　馆阁日长史事多暇方石西涯二公凡所防晤游赏与夫感叹怀忆餽遗悉发之诗今见巻中者西涯特录已作而方石则有聨句在焉总五十首号后同声集葢往时二公同在翰林诗已成巻陈愧斋太常尝以同声集号之此则二公竝以家艰先后终制从修实录之命复聚于翰林相与倡和者故以后云予尝观古诗人莫盛于唐其间如元白韩孟皮陆生同其时各相为偶固其人才之敌亦惟其心之合耳合则其言同同则其声自有不得不同者然君子小人莫不有声其声之同亦各以其类二公平生以道义相重志节相髙非特以词章相胜者故发之于诗和平深逺览之可诵诵之可聼譬之乐则如鳬氏之钟薄厚适宜侈弇中度自然无石播柞郁之病其为声也真同所谓金声乎予之鄙陋固不足以识其妙然以是论之亦可谓闻乐知德者乎方石以翰林侍讲初擢南京国子祭酒欲别去持此示予曰愿有序则漫应之竟不予舍也
　　赠王刑部归省诗序
　　黄岩王君存敬官于刑部者数年其父和州公与其母安人皆老于家而大父南耕翁则益老矣其叔父某因作诗寄之有若得来看百岁祖何妨迟作十年官之句存敬捧而叹曰此弼夙昔之愿也弼岂弃两世之老而恋一官之荣者顾例未得归耳乃去岁之夏俄有诏下凡朝臣去家六年许省其亲众方为存敬喜而存敬适奉防往治齐狱及是事毕还朝始克遂愿诗老王古直其乡人也与陈一防副郎乃即其叔父诗分十四韵敛诗赠之其间或一韵叠至二三首者葢存敬之才操非特见于治狱而已其诗名在士林籍甚人争愿为文字交且其一家重庆世所难得而承诏荣归用以寓乎叹羡者亦有在焉王在宋已多显官今居黄岩山中一姓凡千余家皆隐于农而所居险阻人迹罕通大扺类武陵桃源自存敬之先四世徙居邑中子孙复出而仕存敬之归也又将访之而兼尽乎睦族之义吾闻之古直云






　　家藏集巻四十一
　　钦定四库全书
　　家藏集巻四十二
　　明　呉寛　撰
　　序一十二首
　　贺监察御史徐君序
　　福建道监察御史徐君时中之官于朝也谨重廉正名声卓然皆曰徐君真古所谓才御史者于是任满三年都察院自院长而下考其绩惟称至吏部亦然皆有词以褒美之其同官相与举酒贺君复走予请文序其事予与君为同年进士不可谓不知君者既许诺葢既久始克为之然君为人之贤亦以久而益信夫自今天子嗣登宝位圣政日新固不可胜纪然其大而要者在聼言而已故天下之逺虽艸茅贱士莫不有章疏以达于九重之上其可采者虽苛细之事未尝不下羣臣议而行之而况为言官者乎夫进言补阙固爱君者之心而尽言招过亦非事君者之体故古之人尤致谨于此而不敢易者若唐阳城为谏议大夫七年始论裴延龄诬防陆贽事城固竒士亦必待乆而后言者葢不欲易其言而渎告之也其后延龄卒不至相位人谓城之力居多是以言不易出出则上之人必曰彼未尝言也今言之必其言之当行也无弗聼者虽然其人不能平心以处事正己以格物而徒哓哓然以强聒于下欲上之听亦难者何也其身不诚自不能感动乎人也吾尝观君于事之大者既与同列取而论之天子信用无不施行曰彼苛细之事人能言之吾固可免也葢其老成持重如此自是君惟不言言则欲弗聼不可得也若君尝按行畿内清军政而人不称寃治文案而吏不敢欺遇事即为不任智数又不必书者君之先为淅东人今居贵州其既考最恩进阶而赠其先府君如其官母陈氏号孺人而封其配夏氏如其母云
　　雨庵宗谱序
　　言禅者必祖达磨自达磨至于秀于能而其友已分又自能而后为曹洞云门法眼沩仰临济诸宗而其名遂立葢闻之其徒云尔夫人一也则心亦一也禅学者明吾心而已今分支立名以自别如此岂所谓殊途而同归者耶虽然南北相訾反戾闘狠其道遂隐如昔人所论者其流亦不少也诸宗逺者至十八传而絶近者六七传而絶惟临济乆而独传于天下在国朝宣德正统间有髙僧曰祖渊江西人也自闽之雪峯寺召至授官至僧録司右善世一时恩宠既加四方之人因其尝所居地称之曰雪峯禅师而不名裹粮相从争愿出门下其徒既盛于是师制二十字使世为名复自别其既化去后人世居僧录其尤能扩其教者曰故善世道坚古心古心之徒益盛其尤知名者曰今善世戒璇大章大章住隆福寺有年矣朝廷屡遣中贵人即其庐修佛事而勲戚卿士又多与之往还承奉应酬之劳殆无虚日章疏书札裁治精防则又出其徒定徴手也徴喜读儒书而词翰俱妙有前人风当其少暇闭户焚香笔墨左右矻矻不休久之成巨编则奉其师之命所修雨庵宗谱也雨庵为雪峯禅师别号其谱自雨庵而上泝焉为总图逺者畧也如族之有祖也自雨庵而下沿焉为谱图近者详也如族之有父子兄弟也一展阅间上下数十世分合传受粲然无遗谱成乞予序其首葢自诸宗既絶今所传者同出于临济所不同者特有讲与教而已门户判然又不可混大章师徒何虑而必为此噫诸宗不同出于达磨乎其为此者亦虑夫合而复分如所谓相訾者乎相訾而道复隐此谱之所以作也乎抑又有说焉今祝髪受度出于雨庵者不可胜数其人散在四方乆而不知有相视为涂人者其亦使考而同同而不散乎然则后人有能续而修之虽百世可考也而况今日哉是谱也自朝廷恩典至于诗文书札皆系而书其所题曰雨庵宗谱吾知此而已故特序之
　　伊氏重修族谱序
　　伊氏自沭阳徙呉中岁乆遂为着姓其居城西之通波坊吾防犹及见其盛也家喜藏书多延接郡中儒流正统初有曰侃字士刚者更擢甲科给事禁中一时賔客登其门者不絶未几士刚卒而家遂落吾尝疑伊氏何遽至此已而其族在南京者曰乗字德载再擢甲科为司防属出佥四川按察司事吾始信伊氏复有人也德载之髙祖子文府君尝修族谱上及七世而止至于今日殆余百年族人益繁而散处益逺德载乃奉其尊人绍方之命推考诸各为世次而重修焉其法以居呉中及迁临濠者为姑苏鳯阳以迁两京者为金陵金台又以居南京而被旌表者为金陵旌表各有图而总列小传于后绍方父子为此其亦有深意也乎夫自国初仿汉徙闾右之制谪发天下之人又用以填实京师至永乐间复多从驾北迁当是时苏人以富庶被谪发者葢数倍于他郡久之惟无谱可考子孙漠然不知其所从出子文伊氏始迁之祖也故为是惧而汲汲焉创之幸而有若绍方父子之贤复汲汲焉续之于是其族始合终分源委不紊览之虽数世以前千里之外若同居一堂之上昭穆以序亲疏以明此岂非伊氏之幸哉抑是谱非得子文创之于前窃恐今日亦不知所从出然则后人有欲复修是谱者则绍方父子独不为异日之子文哉绍方年老受封不忘本始数来呉中买田筑室将复振起其族非特修谱而已德载为人廉谨有文重念乡里之旧与予相好特甚间以考绩至持其谱请序故书以还之
　　贺监察御史陈君考最序
　　治三年监察御史陈君瑞卿奉命廵按山东宪节既至一道肃然自藩臬而下咸相戒奉法不敢怠忽君乃奬循吏除奸民至于平寃扶弱悉见奏疏及岁满将代复建白六事曰重守令以固国本曰申律例以饬武臣曰慎刑狱以全民命曰禁刁讼以厚人伦曰专委任以便稽考曰散储蓄以济缺乏凡数千言所以禆益治道者甚切上悉嘉纳令所司施行士大夫皆曰陈君真识政体者即超迁而用之可也闻者谓然初君为御史三年考最恩进阶及赠封其父母若妻制敕下颁光贲闾里诸僚友若今王大理邦镇而下尝请文为贺防予有史事且君有山东之行不果及是还朝其僚友复以为请予能已于言耶葢今之有言责者必曰御史故有所不知知无不言有所不言言无不尽此其职也古之所谓才御史者不外乎此夫论事易识事难事有本有末得其本则其末自举而民惟邦本又本之大者也然民亦岂能自治必得守令治之则守令又民之本也虽然守令岂夫人能为之哉今之制御史代还必察其人书而上于当道及三载述职当道者多据以黜陟之噫是法也唐虞之世必待九载而行者也当是时人才之盛固有所谓九德者矣亦有六德三德者焉有六德则是三德未备也有三德则是六德未备也人才之生其难如此必至于其德一不可取然后黜之亦必至于九载如鲧之绩用弗成其明验也而何后世之率易耶此君所以首及之必言取人之法而不以遂弃其人为言葢曰往者已无及亦惟谨之于始而已此所谓知政体者若夫禁刁讼一说尤切时弊葢非特为小民言者所以还忠厚之风革浮薄之俗以助今日清明之治者其在于此乎陈氏之先为扬之髙邮人以武功官太原者累世至君始业儒登成化壬辰进士第去岁庚戌其子防复继之而陈氏遂以儒显君初知嘉兴武邑二县廉明刚果多惠政可书召为御史两廵畿内輙着才名非特山东而已予忝与君同年相知实深故于贺礼之举也终不能已于言云
　　新安呉氏累世遗象序
　　新安多大族若吴氏其一也吴之先出泰伯以国为氏氏呉者固莫盛于呉而新安亦吴地其盛为宜有名常以世经字者见予于京师曰常之先出于吴而家于新安之南溪自有家以来谱牒具存若自宋运干府君而下至吾先人斯荣处士凡九世则世数不逺画象亦存常之兄弟恐其久而或失也装为巨册藏之又恐后人之阅之者徒得其形似无以知其事行之畧复各为小传于后惟其前未有序之者已而出其族人云南参议文盛手书以示文盛予之同年葢托以请序之说也夫画象之作记礼者所不及昔之大儒所不取然予窃以为孝子之情无所不至故其亲没而祭之也无所不思与其思之孰若取其象阅之宛然如见之乎夫此亦生而识其父者耳世固有防失怙恃而不识者必问其形似于所识之人又孰若取其象阅之宛然如见之乎故此虽不出于礼不取于人而无害于为孝亦可以为思成追逺之一助也今世经藏此与其兄弟及其羣从不独见其一世上而三世又上而九世皆得见之能不慰其无穷之思也乎因书以酬其意俾与谱牒谨藏之勿失
　　周氏立后序
　　惟周之得氏乆矣其先本出周平王子别封于汝以国为氏或以为赧王之后黜于民间因氏焉厯汉魏晋唐以来子孙散处天下代有名人若呉中周氏尤多有自鄢陵从宋南渡仕为拱卫司兵马钤辖使守嘉定者因家于呉钤辖生一子曰副尉某副尉生一子曰元平江路医学录子华学录生五子其长曰江隂医学敎授观光敎授生四子其长曰平江路医学正继周学正生四子其长曰国朝光泽县儒学训导瑾训导生四子其长曰太医院医士文威医士生四子其长曰处士宗器处士生二子其长曰封南京太医院判菊处先生尚正菊处生一子曰南京太医院判庚庚字原己贤而有文用医而仕显于先世娶安人陈氏生一女继安人顾氏皆无子葢自副尉至原己凡九世世为长房而原己独鲜兄弟且以无子为忧初为御医时其从父尚义以吉府良医致仕与其二子良方同居京师良娶王氏生三子其季始周岁原己殊爱之曰吾无子此独非吾子乎乃治己酉二月原己病卧官舍其子壻陈键自呉中徃视顾谓之曰吾即不起必以良之子为后口授以书俾谨识之不忘原己既没键扶柩还以治命咨于菊处与其配闾邱安人菊处曰吾与尚义为同祖兄弟以其子之子为吾子后于昭穆实宜防族弟行人秉臣出使还朝乃以其事托焉尚义父子初未即从秉臣曰此礼也亦制也且原己之意也其何可违竟从之秉臣遂即私第设醴祀告先世祀毕集族人及素与原己厚者若予与今李祭酒世贤陈大理玉汝徐武选仲山王谕德济之同饮因命其子曰绎葢取相续不絶之义酒半秉臣起告予曰兹事系吾周氏甚重既劳长者爱助敢请序以文使绎长而有知庶知所重以承宗祀济世德至于永久予曰诺于是绎生六岁矣菊处使家僮春来迎之曰吾夫妇既老幸及见吾孙也岁二月尚义之配丁孺人乃保抱之行而秉臣以前说申请予故书其事以归周氏而必述世系于前者见原己为周氏宗子理不可絶絶而思继之虽他人皆宜尽力况其同族如秉臣者乎葢自后世风教不行有讳为人后而忘其所出者或非所当后而强后之以利其所有者是皆紊礼背制取讥于世若绎当为人后而无所强于礼无紊也于制无背也于家法不废于世系可明也君子必有取于斯也故序之
　　容溪诗集序
　　成化间称才御史有贵溪姚君仲逺后佥陜西按察司事而没没之日家具萧然所以遗其子者独有书数百巻幷所作诗数十篇而已葢君少好吟咏自举进士京师有金台藁为御史时有栢台藁出巡于外有行台藁及在陜西有外台藁皆藏于家至是其子文灏防粹成编总名之曰容溪诗集容溪者君所自号也间以刻本相示而乞予序之君尝廵呉中其廉介髙亢予时颇知之然不知君能诗也观于此编既得诗人之体且其词气严厉而愤世感事之意时复发见若利劒出匣锋铓差差见之凛然不敢狎视正如其为人故曰在心为志发言为诗谓诗非心声也哉顾君蚤世其为言止于此而不及究其所至且其才不尽见于用而所传者亦止于此知君者葢深惜之君初防太学与故谕德刘景元善景元为人亦所谓廉介髙亢者也故特相契合而叙君平生于墓石者甚详今附于集后其亦诗之案乎君有七子而文灏独仕其字秀夫尝试礼部予得其文竒之今以刑部主事调判常州益贤且文有光其家世者也
　　抱璞南归诗序
　　左谕德四明杨君惟立初以成化乙酉浙省冠乡解再试礼部不偶居都下日与四方名士讲业号丽泽防期必取进士乃已众亦推让君以为惟立岂乆在人后者及壬辰之试所得多丽泽之士而君顾复不偶众皆愧焉余不在榜中者亦借君以自解是秋八月君念太安人在堂束装即还于是社友以诗赠之者十四人聨为巨巻题曰抱璞南归诗时欲求予序其首不果后六年戊戌礼部及廷试君竟在髙等遂入翰林转春坊文行老成与其兄故文懿公颉颃馆阁间而予获与相好甚慰久而益笃君间出诗巻示予道畴昔之意予不能违也窃惟世之人与其等辈小有得失以为形迹不同往往失其初好其死生贵贱交情反覆非特如翟公署其门者至于塲屋争名之地殆有甚焉得者自以为足而生骄矜之心失者自以不足而出忌疾之语风俗浅薄使人感伤观于此巻投赠谆切至于累篇岂特见诸君之贤得免乎议而君受而藏之若防竒物则君之贤不尤见乎然则所谓丽泽者独在于文艺之间乎自壬辰至今二十三年十四人者存没显晦己不能同乃疏其名字官邑使杨氏子孙他日有所考以敦世契云任彦常吉甫南京人福建佥事致仕简显齐道新喻人终进士张祥思履吉水人终南宁知府周轸公载莆田人今山东防运使潘璋栗夫金华人终陜西副使李孟旸时雍睢州人今广西布政使杨荣时秀余姚人终工部员外郎达毅士丹徒人终南京刑部郎中司马垔通伯山隂人福建副使邵贤用之宜兴人今云南佥事陈洵汇之钱塘人终曹州知州刘传师正嘉定人终泉州知府徐洪公溥萧山人终刑部员外郎白钺秉德南宫人今翰林编修治癸丑六月丁亥序
　　赠进士秦君序
　　治七年十二月八日寛闻先太宜人之丧将归守制上念寛为春宫旧学之臣特敕有司治以荣其亲事下工部于是尚书刘公等遵奉惟谨而择其属往督之得临海秦君从简葢从简以省元初登进士第观政部中士大夫皆曰秦君贤士此行必有可观者及至呉以部符下府知府史侯等遵奉益谨乃呉城西二十里南横山之麓先茔在焉太宜人当祔葬于是遂即其地以八年四月八日兴工则木石既具工役毕集君躬督其事调度有法人不知劳凡所搆造无不如制工成一旦山水秀发林墟改观恩光赫然下贲泉壤启殡之日观者万计葢朝廷优防之典而君调度之功有不可诬者君为人既有才干而清谨谦约执礼如诸生吴中士大夫称其贤者益多而叹服之以为不可及皆曰君之来也承上恩防其事固重然特小试其才耳自兹还朝任用之地无不宜者相率为诗以赠而礼部主事杨君君谦既序其首矣斩然衰绖之人非惟不当言亦不必言也顾朝廷之恩不敢忽而君之劳不敢忘故敢以不文之言卒犯非礼之议亦情之所不能自已者也
　　吴冢遗文序
　　呉中人物之盛在汉唐以前逺矣自宋以来其人厯厯可数若其冢墓所在过者犹能指而道之其铭志埋没土中者固不可见至显刻于外者多断裂磨灭不可览诵虽近世犹然况百年之上而益逺者乎是以乡邦后学欲尚论前辈者茫无所据尝窃病焉夫人之德学功业务尽其所当为者固不汲汲为传逺之名然学士大夫之所撰述则必期其传而至于埋没断裂使其人德学功业晦而不章且幷其出处生卒亦不可考是不独其子孙之恨而已幸其搨本或钞录之副藏于人家者犹可捜访一二于是乡贡进士都君元敬得数十篇将刻之曰托于石者有时而亡惟刻于木而摹印焉庶可久也葢凡其文见于学士大夫集中而行于世者皆不在故题曰呉冢遗文而请于予曰愿有序也故书之
　　樵乐存藁序
　　湖州自昔称山水清逺人之产其地者多以文雅相尚其亦钟山水之秀而然乎岂所谓清逺者亦有所助乎葢言诗之盛者必以唐为首若辋川之有王右丞香山之有白太傅浣溪之有杜子美樊川之有杜牧之其尤著者也是故市防之尘埃孰比乎烟霞之胜闾巷之人迹不若乎泉石之佳发乎兴致荡乎胸怀景美而意自竒迹爽而趣自妙不期乎诗而诗随之吾固尝观之矣长兴呉氏世居吕山之下号衣冠旧族四方之人以其所居之得其地也称其氏者必以山配之然所以称之者他固不必论亦惟以其科第仕宦之世继耳虽然此亦足以尽呉氏之美乎葢自青霞处士以诗鸣于国初今浙中所传林霏集是也其季遗夫隐君早承诗学以其兄遗芳既仕于外退然家庭间奉亲之际口輙吟哦以此乐而终身发于篇章和平闲雅皆可讽诵顾其平生为诗颇多藁率弃去今所存者特数十篇隐君既以寿终诸子保藏手泽不敢失坠葢五十年于此而诸子者亦皆下世矣至是其孙琼与其弟珍珫等谋刻诸木期与所谓林霏者并行于世扁舟入呉奉以请序惟隐君之葬杨文定公实表其墓其发扬潜德至矣末独谓其望弁山瞩霅川耳目所及形之歌咏熈然自得人莫能窥其际也君子以为知言予故取而书之隐君讳畴遗夫字也以号樵乐故题其集曰樵乐存藁自隐君既没山水如故而子孙益繁隐显虽异皆能为诗葢有所受也亦有所助也此呉氏之所以称于人也
　　公余韵语序
　　士大夫以政事为职者率早作入朝奏对毕或特有事则聚议于庭退即诸署率其属以治公务胥吏左右持章疏抱簿书以次进虽寒暑风雨不爽当其纷冗往往不知佳晨令节之已过也葢勤于政事如此又何暇于文词之习哉予自翰林承乏吏部以旧习未忘欲复事此而兴致索然执笔輙废或终日不能成章毎以自笑他日同官郓城佀公示予一巨帙题曰公余韵语则皆士大夫投赠之作而以政事为职者居多岂诸公之优于其职能肆其余力以及此耶抑亦公之雅嗜吟咏尤笃于交防而能致此也览之复以自愧夫诗以言志志之所至必形于言古人于此未有弃之者故虽衰周之人从役于外而诗犹可诵况生于今之盛世者乎葢退食自公宣其抑郁写其勤苦达其志之所至亦人情之所必然者至于纪朝廷宴赐之盛仪志国家祀戎之大事灿然巻中亦无不备后有读之者信其为治世之音也公俾序其首敢忘其蹇陋为强书之
  </div>
  <div class="pagination">
   <a href="家藏集_page36.html">
    上一页
   </a>
   <span>
    ...
   </span>
   <a href="家藏集_page32.html">
    32
   </a>
   <a href="家藏集_page33.html">
    33
   </a>
   <a href="家藏集_page34.html">
    34
   </a>
   <a href="家藏集_page35.html">
    35
   </a>
   <a href="家藏集_page36.html">
    36
   </a>
   <span class="current-page">
    37
   </span>
   <a href="家藏集_page38.html">
    38
   </a>
   <a href="家藏集_page39.html">
    39
   </a>
   <a href="家藏集_page40.html">
    40
   </a>
   <a href="家藏集_page41.html">
    41
   </a>
   <a href="家藏集_page42.html">
    42
   </a>
   <span>
    ...
   </span>
   <a href="家藏集_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
