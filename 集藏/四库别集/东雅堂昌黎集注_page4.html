<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 4 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 4 页/共 23 页
  </h1>
  <div class="content">
   东雅堂昌黎集注巻二
　　钦定四库全书
　　东雅堂昌黎集注巻三
　　古诗
　　河之水二首寄子侄老成【老成公兄介之子贞元十三年来省公于汴州明年归取其孥十五年董晋薨公去汴州不果来公佐徐州未几而罢又不果来十七年公有此诗观公祭老成文则知公眷眷之情与此诗一也】
　　河之水去悠悠我不如氷东流我有孤侄在海陬【或作隅古音隅将侯切亦与流通】三年不见兮使我生忧日复日夜复夜三年不见汝使我鬓髪未老而先化
　　河之水悠悠去我不如水东注我有孤侄在海浦三年不见兮使我心苦采蕨于山【诗草虫陟彼南山言采其蕨】缗鱼于渊【诗其钓维河维丝伊缗渊或作泉　今按以渊为泉避唐讳也依例当作渊】我徂京师不远其还【其或作而】
　　山石【此诗编次于河之水后当是去徐即洛时作故其后有人生如此自可乐岂必局束为人鞿之句苏内翰甞与客游南溪醉后相与解衣濯足因咏公此篇慨然知其所以乐而忘其在数百年之外因次其韵见坡集】
　　山石荦确行径微【荦吕角切确音觉】黄昬到寺蝙蝠飞【説文蝙蝠服翼崔豹占今注一名仙防　蝙音边蝠音福】升堂坐阶新雨足【或作定非是】芭蕉叶大支子肥【支子即栀子】僧言古壁佛画好以火来照所见稀【所见或作见所非是】铺牀拂席置羮饭踈粝亦足饱我饥【列子食则粢粝粝兰末切】夜深静卧百虫絶清月出岭光入扉天明独去
　　无道路出入髙下穷烟霏山红涧碧纷烂漫【东坡诗云荦确何人似退之意行无路欲从谁宿云解駮晨光漏独见山红涧碧时皆采公此篇中语也】时见松枥皆十围【枥音厯或作栎选南都赋枫柙栌枥李善曰枥与栎同】当流赤足蹋涧石水声激激风吹衣【吹或作生】人生如此自可乐【或作可自得自可或作自得或作可自皆非是】岂必局束为人鞿【前汉灌夫传廷论局趣效辕下驹鞿马络楚辞余虽好修姱以鞿羇兮注缰在口曰鞿前汉是犹以鞿而御駻突言为人所鞿絷也　鞿音几】嗟哉吾党二三子安得至老不更归
　　天星送杨凝郎中贺正【此诗贞元十二年作时杨凝以戸部郎中为宣武军判官公时与同佐董晋幕凝自汴朝正于京以诗送之】
　　天星牢落鸡喔咿【后汉王延夀王孙赋声呖而喔咿楚词吾将喔咿嚅唲以事妇人乎喔音渥咿音伊】仆夫起餐车载脂【诗载脂载辖还车言迈】正当穷冬寒未已【时贞元十四年之十二月】借问君子行安之防朝元正无不至受命上宰须及期侍从近臣有虚位公今此去归何时【或作何时归】
　　汴泗交流赠张仆射【贞元十五年公在徐州张建封幕汴水徐之西泗水徐之南故以名篇公集有諌张仆射击毬书此诗言此诚习战非为剧岂若安坐行良图盖亦以讥之也】
　　汴泗交流郡城角筑场千歩平如削【筑或作斸诗九月筑场圃谓筑坚以为场也】短垣三靣缭逶迤击鼓腾腾树赤旗新秋朝凉未见日【秋或作雨】公早结束来何为分曹决胜约前定百马攅蹄近相映毬惊杖奋合且离红牛缨绂黄金羁【选白马饰金羁梁呉筠曰白马黄金羁　牛一作牦】侧身转臂着马腹霹雳应手神珠驰超遥散漫两闲暇挥霍纷纭争变化【枚乘曰蜿蝉挥霍】发难得巧意气麤【前汉项羽围汉王于荥阳郦食其谋挠楚权欲立六国张良发八难】讙声四合壮士呼此诚习战非为剧岂若安坐行良图当今忠臣不可得公马莫走须杀贼
　　忽忽【贞元十五年董晋薨公去汴后依张建封于徐此诗当在徐州作】
　　忽忽乎余未知生之为乐也【生之为方作为生之非是前汉王褒传太子苦忽忽善忘不乐名篇意或出此】愿脱去而无因安得长翮大翼如云生我身乘风振奋去六合絶浮尘死生哀乐两相弃是非得失付闲人
　　鸣鴈【与前诗同时公盖托鴈以自喻也】
　　嗷嗷鸣鴈鸣且飞【上鸣字或作鸿诗曰鸿鴈于飞哀鸣嗷嗷】穷秋南去春北归【管子桓公曰鸿鴈春北而秋南不失其时】去寒就暖识所依【或作处非是】天长地阔栖息稀风霜酸苦稻粱微【鸿鴈前辈多用稻粱事盖出战国策广絶交论云分鴈鹜之稻粱又杜甫鴈诗自古稻粱多不足】毛羽摧落身不肥【毛羽或作羽毛】徘徊反顾羣侣违哀鸣欲下洲渚非江南水阔朝云多【朝方作朔　今按既云江南则不应言朔云矣兼作朝云语亦差响】草长沙软无网罗闲飞静集鸣相和违忧怀惠性匪他【惠一作息】凌风一举君谓何龙移【此诗谓南山湫也湫初在平地一日风雷移居山上其山下湫遂化为土长安人至今谓之干湫公题炭谷诗云厌处平地土巢居挿天山其此之意欤】
　　天昬地黒蛟龙移雷惊电激雄雌随【激或作击雷奔电激班固西都赋语雄雌或作雌雄】清泉百丈化为土鱼鼈枯死吁可悲
　　雉带箭【此诗公佐张仆射于徐从猎而作也读之其状如在目前盖写物之妙者】
　　原头火烧静兀兀【唐太宗出猎诗平原烧火红晋顾恺之传火烧平原无遗燎　烧去声读】野雉畏鹰出复没【出复方作伏欲　今按雉出复没而射者弯弓不肯轻发正是形容持满命中之巧毫厘不差处改作伏欲神采索然矣】将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞随倾斜【列子善射者能令后镞中前栝】将军仰笑军吏贺五色离披马前堕【尔雅雉五色备曰翚】
　　条山苍【欧本注云中条山在黄河之曲今蒲中也】
　　条山苍河水黄浪波沄沄去【浪波或作波浪】松栢在山冈【山或作髙】赠郑兵曹【郑或以为郑通诚张建封节度武宁时通诚为副使公为其军从事樽酒相从在其时欤白乐天哀二良云祠部贠外郎郑通诚此云兵曹所未详也】
　　樽酒相逢十载前君为壮夫我少年罇酒相逢十载后我为壮夫君白首【公贞元十五年去汴即徐为军从事时年三十有二故云】我材与世不相当戢鳞委翅无复望当今贤俊皆周行君何为乎亦遑遑【亦或作独】杯行到君莫停手破除万事无过酒桃源图【陶渊明集晋太元中武陵人捕鱼沿溪行忘路远近忽逢桃林夹岸数百歩前得一山山有小口便舍船从口入其中土地平旷往来种作悉如外人自云避秦来此乃不知有汉无论魏晋也荆公桃源行东坡和桃源诗皆得之王摩诘退之刘梦得诸人以为神仙皆非是诗中云武陵太守好事者题封远寄南宫下南宫先生忻得之波涛入笔驱文辞必与一礼部郎和不复详其名氏矣武陵即今之鼎州也】
　　神仙有无何眇芒【或作渺茫】桃源之说诚荒唐流水盘回山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境怳惚移于斯【怳许往切愡吁骨切】架岩凿谷开宫室接屋连墙千万日嬴颠刘蹶了不闻【嬴颠刘蹶谓秦汉之亡】地坼天分非所恤【地坼天分谓晋魏之乱】种桃处处惟开花川原近远烝红霞【近逺或作逺近】初来犹自念乡邑嵗久此地还成家渔舟之子来何所物色相猜更问语大蛇中断丧前王【汉书髙祖为亭长夜径泽中前有大蛇乃拔劒斩之蛇分为两道开盖白帝子化为蛇当道而髙祖以赤帝子斩之也】羣马南渡开新主【晋太安之际童谣曰五马浮渡江一马化为龙立马谓琅邪西阳汝南南顿彭城五王琅邪竟登大位是化为龙也按晋元帝姓司马氏太兴元年即位都于金陵】聴终辞絶共凄然自说经今六百年当时万事皆眼见不知几许犹流传争持酒食来相馈礼数不同罇俎异月明伴宿玉堂空骨冷防清无梦寐夜半金鸡啁哳鸣【楚词鹍鸡啁哳而悲鸣　啁音嘲哳陟颉切】火轮飞出客心惊人间有累不可住依然离别难为情船开棹进一回顾万里苍苍烟水暮世俗宁知伪与真至今传者武陵人
　　东方半明【此诗与煌煌东方星兴寄颇同盖指顺宗即位不能亲政而宪宗在东宫之时也时贾耽郑珣瑜二相皆天下重望王叔文用事相继引去此诗所以喻东方半明大星没也执谊叔文初相汲引此诗所以喻独有太白配残月也顺宗巳厌机政执谊叔文尚以私意更相猜忌此诗所以有嗟尔残月勿相疑同光共影须臾期也及宪宗立而叔文执谊窜犹东方明而残月太白灭此诗所以喻残月晖晖太白睒睒鸡三号更五防也意微而显诚得诗人之防】
　　东方半明大星没【太白长庚西方星故云配月又太白主大臣其号为上公故公有取焉半或作未方从阁本云按旧本作半明今蜀本题语亦作半明既云大星没则不应未明也传本多习于诗人成语而不攷其意义故也】独有太白配残月嗟尔残月勿相疑同光共影须臾期残月晖晖太白睒睒【或作晱晱义当从目太元经明复晱天中独烂也睒音闪】　鸡三号【史记鸡三号卒明杜诗初鸣度必三　号音豪】更五防赠唐衢【唐史衢附公传后应进士久而不第能为歌诗意多感激见人文章有所伤叹者读讫必哭涕泗不能已故世称唐衢善哭乐天尝有诗谓贾谊哭时事阮籍哭路岐唐生今亦哭异代同其悲者也此诗贞元末作】
　　虎有爪兮牛有角虎可搏兮牛可触奈何君独抱奇才手把锄犂饿空谷当今天子急贤良匦函朝出开明光【唐垂拱二年命铸铜为匦置之朝堂以受天下表防明光殿名也　匦音轨】胡不上书自荐达坐令四海如虞唐【尧封于唐舜封于虞故尧舜号唐虞氏】
　　贞女峡【在连州桂阳县贞元十九年冬公自监察御史谪连州阳山令有此诗荆州记秦时有女子化入石在东岸穴中】
　　江盘峡束春湍豪雷风战鬭鱼龙逃悬流轰轰射水府一泻百里翻云涛漂船摆石万瓦裂咫尺性命轻鸿毛【鸿或作于或作如】
　　赠侯喜【洛水在河南县北易干凿度曰王者有盛徳之应则洛水先温故号温洛公贞元十七年七月二十二日与李景兴侯喜尉迟汾同渔于洛有石刻在焉诗必是时作反复其意大抵谓沮洳不能得大鱼兴寄远矣】
　　吾党侯生字叔【或作起起之古文也】呼我持竿钓温水平明鞭马出都门尽日行行荆棘里温水微茫絶又流深如车辙阔容辀虾蟇跳过雀儿浴此纵有鱼何足求我为侯生不能巳盘针擘粒投泥滓【列子詹何以芒针为钩剖粒为饵皆言其小也　滓阻史切】晡时坚坐到黄昬【到或作至】手倦目劳方一起暂动还休未可期虾行蛭渡似皆疑【蛭水虫博物志水蛭三叚而成三物前汉夫岂从虾与蛭螾　蛭音质虾一作鰕】举竿引线忽有得一寸才分鳞与鬐【或作鳍　今按鬐马鬛也当作鳍然仪礼鱼进鬐注眷也庄子外物篇亦作鬐皆可通用　鬐音祈】是日侯生与韩子良久叹息相看悲我今行事尽如此此事正好为吾规半世遑遑就举选一名始得红顔衰【续仙传蓝采和者常于市中歌曰红顔一春树流年一掷梭始或作已非是】人间事势岂不见徒自辛苦终何为便当提携妻与子南入箕颍无还时【箕山名颖水名地理志颍水出阳城汉有颍阳临颍二县高士传许由隐于箕山】叔君今气方鋭我言至切君勿嗤君欲钓鱼须逺去大鱼岂肯居沮洳【诗有汾沮洳沮洳渐湿也苏东坡记儋耳上元放杖而笑过问何笑曰自笑也然亦笑韩退之钓鱼无所得更欲远去不知走海者未必得大鱼也盖公作此诗时年三十四去徐居洛方有求官来东洛之语而东坡则晚嵗儋耳发于忧患之余览者无以为异沮将预切洳人恕切肯或作有非是】
　　古意【华山记云山顶有池生千叶莲花服之羽化然观公诗意与前诗皆有兴寄其曰古意其旨深矣公县斋有怀曰求官来东洛犯雪过西华答张彻曰洛邑得休告华山穷絶陉李肈国史补言愈好奇登华山絶峯度不可反发狂恸哭县令百计取之乃下而沈顔作登华防略曰仲尼悲麟悲不在麟墨翟泣丝泣不在丝也且阮籍纵车于途途穷辄恸岂始虑不至耶盖假事讽时致意于此尔文公愤趋荣贪位者若陟悬崖险不能止至颠危踣蹶然后叹不知税驾之所焉可及矣悲夫文公之防微沈子几晦哉】
　　太华峯头玉井莲【山海经曰华山一名太华】开花十丈藕如船冷比雪霜甘比蜜一片入口沉疴痊【晋史乐广传沉疴顿愈又潘岳闲居赋尝膳载加旧疴有痊　疴于何切痊音诠】我欲求之不惮逺青壁无路难夤缘【选琴赋丹崖巇青壁万寻方从唐本作五月壁路难攀缘云鲍溶集有陪公登华山诗盖五月也夤或作攀今按公此诗本以古意名篇非登山纪事之诗也且太华之险千古屹立所谓削成五千仞者岂独五月然】
　　【后难攀缘哉若以句法言之则五月壁路之与青壁无路意象工拙又大不侔亦不待识者而知其得失矣方氏泥于古本牵于旁证而不寻其文理乃去此而取彼其亦误矣原其所以盖縁五月本是青字唐本误分为二而读者不晓因复削去无字遂成此缪今以诸本为正】安得长梯上摘实下种七泽根株连【司马相如子虚赋楚有七泽其小者名云梦方九百里】
　　八月十五夜赠张功曹【张功曹署也公与张以贞元二十一年二月二十四日赦自南方俱徙椽江陵至是俟命于郴而作是诗公在江陵祭郴州李使君云辍行谋于俄顷见秋月之三彀逮天书之下降犹低囘以宿留此其证也诗怨而不乱有小雅之风】
　　纎云四巻天无河清风吹空月舒波沙平水息声影绝【沙平或作平沙非是】一杯相属君当歌【汉灌夫传夫迎田蚡过窦婴及饮酒酣夫起舞属蚡顔师古曰属付也犹今之舞讫相劝也　属之欲切】君歌声酸辞且苦不能聴终泪如雨【选古诗泣涕零如雨】洞庭连天九疑髙【洞庭九疑详见一巻复志赋二巻送惠师诗注】蛟龙出没猩鼯号十生九死到官所【官所临武】幽居黙黙如蔵逃下牀畏蛇食畏药海气湿蛰熏腥臊【湿或作温非是】昨者州前捶大鼓嗣皇继圣登夔臯【贞元二十一年正月顺宗即位】赦书一日行万里【是年二月甲子大赦天下】罪从大辟皆除死【荆公与谢本作除徙下文已有迁者追回流者还则除死为当】迁者追回流者还涤瑕荡垢朝清班【朝清或作清朝唐本作朝清盖言追还之人皆得涤瑕垢而朝清班惟巳为使家所抑故只量移江陵也】州家申名使家抑【使家谓湖南观察使】坎轲秖得移荆蛮【祗或作只他诗皆然荆蛮江陵也】判司卑官不堪说【卑官一作官卑】未免捶楚尘埃闲【老杜送高书记诗脱身簿尉中始与捶楚辞按唐制参军簿尉有过即受笞杖之刑杜牧诗云参军与簿尉尘土惊劻勷一语不中治鞭笞身满疮】同时辈流多上道天路幽险难追攀君歌且休聴我歌我歌今与君殊科【杭本如此言张之歌词酸苦而已直归之于命盖反骚之意而其词气抑扬顿挫正一篇转换用力处也方从诸本我下去歌字而君下着岂字全失诗意使一篇首尾不相运掉无复精神又不着杭本之异盖考之亦未详耶】一年明月今宵多【明月一作月明】人生由命非由他有酒不饮奈明何谒衡岳庙遂宿岳寺题门楼【或无庙字　尔雅霍山为南岳一名衡山公前后两谪南方初自阳山北还过衡在八月至潭适当残秋诗云我来正逢秋雨节故知此诗自阳山还时永贞元年秋作也后自潮州移刺袁州则元和十五年十月非秋雨节时也东坡潮州庙碑云公之精诚能开衡山之云即此诗意】
　　五岳祭秩皆三公【礼记天子祭天下名山大川五岳视三公秩次也皆或作比非是】四方环镇嵩当中【白虎通曰嵩山夹居四方之中故曰嵩】火维地荒足妖怪天假神柄専其雄喷云泄雾蔵半腹虽有絶顶谁能穷【老杜望岳诗云防当凌絶顶一览众山小】我来正逢秋雨节隂气晦昧无清风【清方作晴　今按清风兴羣隂伏无清风则雨意未已也晴字非是】潜心黙祷若有应岂非正直能感通【诗神之聴之正直是与非方作即非是能感方作感能　今按若从方读则此句为吃羌语矣】须臾静扫众峯出仰见突兀撑青空紫盖连延接天柱石廪腾掷堆祝融【衡山有五峯紫盖天柱石廪祝融芙蓉石廪一名石囷　东坡登州观海市诗云潮阳太守南迁归喜见石廪堆祝融过太行诗序云予南迁其必返乎此退之登衡山之祥也意皆本此】森然魄动下马拜松栢一迳趍灵宫【栢或作桂】粉墙丹柱动光彩物图画填青红升阶伛偻荐脯酒【伛于武切偻音缕】欲以菲薄明其衷庙令老人识神意【令或作内】睢盱侦伺能鞠躬【列子老子而睢睢而盱盱仰视貌睢许佳切盱香于切侦丑郑切】手持杯珓导我掷【珓方从唐本作校云广韵作珓谓古者以玉为之也朝野佥载作角角与校音义皆相近魏野有咏竹校子诗只作校字荆楚嵗时记又作教　今按当从广韵及众本】云此最吉余难同窜逐蛮荒幸不死衣食才足甘长终【扁鹊传长终而不得返】侯王将相望久絶神纵欲福难为功夜投佛寺上髙阁星月揜映云朣胧【选秋兴赋月朣胧而含光从日者非今按广韵瞳字只有从日无从月者曈昽本日出貌然前辈月诗多用之如梁孝绰月诗曈昽入牀簟之类也更当考】猿鸣钟动不知曙杲杲寒日生于东【诗杲杲出日】
　　岣嵝山【山海经云衡山一名岣嵝山与前诗同时作东坡中隐堂诗云岣嵝何须到韩公浪自悲谓此诗也岣音矩嵝音缕】
　　岣嵝山尖神禹碑【盛洪之荆州记曰南岳周回数百里昔禹登而祭之因梦夷使者遂获金简玉字之书徐灵期南岳记曰夏禹导水通渎刻石书名山之髙】字青石赤形摹奇科斗拳身薤倒披【书序云鲁共王得孔子所蔵古文皆科斗文字科斗古篆也以其头麤尾细类水虫之科斗焉　倒或作叶方从蜀本云衡阳旧刻亦然魏都赋云华莲重葩而倒披　今按岣嵝者衡山南麓别峯之名薤倒披者古有倒薤书见欧公集古录目唐度十体书方得之矣然今衡山实无此碑此诗所记盖当时传闻之误故其卒章自为疑词以见微意刘禹锡寄吕衡州温亦云尝闻祝融峯上有神禹铭古石琅玕姿秘文螭虎形盖亦得于传闻也】鸾飘鳯泊拏虎螭事严迹秘莫窥道人独上偶见之我来咨嗟涕涟洏千搜万索何处有森森緑树猿猱悲【猱或作啼猱奴力切】
　　永贞行【贞元廿一年正月徳宗崩顺宗即位病不能视朝王伾王叔文用事四月册皇太子八月立为皇帝是为宪宗顺宗为太上皇改元永贞此诗所以具载太皇谓顺宗小人谓叔文元臣故老谓杜佑高郢郑珣瑜等嗣皇谓宪宗郎官荒郡意指刘禹锡坐叔文党贬连州也公方量移江陵而梦得出为连州邂逅荆蛮故作此诗观终篇之意可见其为梦得作也此诗或云自四门肃穆贤俊登下为别篇非是】
　　君不见太皇亮隂未出令【太皇谓顺宗天子居丧曰谅隂谅信隂黙谓信黙不言亦作亮隂书说命亮隂三祀论语宪问谅隂三年不言】小人乘时偷国柄【小人谓叔文】北军百万虎与貔【书牧誓如虎如貔　貔音毗】天子自将非他师【或作时】一朝夺印付私党【是嵗五月王叔文等以金吾大将军范希朝为左右神策京西诸城镇行营节度使以度支郎中韩泰为其行军司马叔文欲夺取宦官兵权以自固借希朝老将使主其名而实以泰専其事人情不侧其所为益疑惧私党即泰也】懔懔朝士何能为狐鸣枭噪争署置【楚词鸱枭羣而制之皆以喻小人谗佞也　枭坚尧切】防睒跳踉相妩媚【防睒或作睒闪防睒兽狂视貌字见呉都赋　跳音迢踉音梁妩音武媚音眉】夜作诏书朝拜官超资越序曽无难公然白日受贿赂火齐磊落堆金盘【选班固西都赋翡翠火齐流燿含英注珠也　齐音剂磊鲁猥切】元臣故老不敢语【元臣故老谓杜佑高郢郑恂瑜等】昼卧涕泣何汍澜【王叔文用事一日诸相防食叔文至中书欲与韦执谊计事执谊起迎诸相停筯以待有顷报叔文索饭已与韦相同餐阁中矣杜佑高郢惧不敢言郑珣瑜独叹曰吾岂可复居此位索马径归卧不起】董贤三公谁复惜【前汉董贤传哀帝元夀元年帝重贤封贤为髙安侯欲极其位遂以贤为大司马卫将军是时贤年二十二为三公　三或作一非是】侯景九锡行可叹【南史侯景传景矫萧栋诏自加九锡九锡一曰车马二曰衣服三曰乐则四曰朱户五曰纳陛六曰虎贲七曰斧钺八曰弓矢九曰秬鬯也　叹音滩】国家功髙徳且厚天位未许庸夫干嗣皇卓荦信英主【谓宪宗】文如太宗武髙祖膺图受禅登明堂共流幽州鲧死羽【鮌与鲧同禹父名楚词鲧婞直以忘身书流共工于幽州殛鲧于羽山以喻伾叔文也】四门肃穆贤俊登【书賔于四门四门穆穆贤俊谓用杜黄裳郑余庆为宰相】数君匪亲岂其朋【谓栁宗元刘禹锡之属】郎官清要为世称荒郡迫野嗟可矜【九月贬韩泰抚州司封郎中韩晔池州礼部贠外郎栁宗元邵州屯田贠外郎刘禹锡连州刺史皆自郎官迁谪禹锡至荆南改武陵司马此诗未改武陵前作也】湖波连天日相腾蛮俗生梗瘴疠烝江氛岭祲昬若凝一蛇两头见未曽怪鸟鸣唤令人憎【鸣唤或作争鸣】蛊虫羣飞夜扑灯雄虺毒螫堕股肱【楚词雄虺九首史记草无毒螫螫虫行毒也　螫音释字亦作】食中置药肝心崩左右使令诈难凭慎勿浪信常兢兢吾尝同僚情可胜【公尝与梦得同为御史尝或作常非是　蔡寛夫诗话云子厚禹锡于退之最厚善然退之贬阳山不能无疑赴江陵途中寄三学士云同官尽才俊扁善栁与刘或虑语言泄传之落雠云云及其为永贞行愤疾至云数君匪亲岂其朋又曰吾尝同僚情可胜则亦见其坦夷尚义待朋友始终也】具书目见非妄徴嗟尔既往宜为惩
　　洞庭湖阻风赠张十一署【自阳山徙椽江陵永贞元年十月过洞庭作也】
　　十月隂气盛北风无时休苍茫洞庭岸与子维双舟雾雨晦争泄波涛怒相投犬鸡断四聴【断方从杭蜀本作絶　今按此句既有絶字则下一句不应便复出方为杭蜀所误此比多矣】粮絶谁与谋相去不容歩险如碍山邱清谈可以饱梦想接无由男女喧左右饥啼但啾啾非怀北归兴何用胜羇愁云外有白日寒光自悠悠能令暂开霁过是吾无求
　　李花赠张十一署【或作李有花　元和元年二月江陵作】
　　江陵城西二月尾花不见桃惟见李风揉雨练雪羞比【揉或作柔非是揉而由切】波涛翻空杳无涘【翻空或作相翻非是】君知此处花何似白花倒烛天夜明羣鸡惊鸣官吏起金乌海底初飞来【隋孟康咏日诗金乌升晓气】朱辉散射青霞开【选恨赋郁青霞之奇意】迷魂乱眼看不得【迷防乱眼或作迷乱入眼入又作人皆非是】照耀万树繁如堆念昔少年着游燕对花岂省曽辞杯【省曽辞或作曽辞酒非是】自从流落忧感集欲去未到先思回秖今四十已如此【公时年三十九】后日更老谁论哉力携一罇独就醉【独或作共非是】不忍虚掷委黄埃【委或作随】
　　杏花【与前篇同时作】
　　居邻北郭古寺空杏花两株能白红曲江满园不可到【唐剧谭录曲江池本秦隑州开元中疏凿遂为妙境杜甫哀江头诗春日潜行曲江曲细栁新蒲为谁緑者是也】看此宁避雨与风二年流窜出岭外【公贞元十九年冬出为阳山凡二年至是始为椽江陵】所见草木多异同冬寒不严地恒泄阳气发乱无全功【无全阁本作全无非是】浮花浪蘂镇长有才开还落瘴雾中山榴踯躅少意思【本草注踯躅树生髙三四尺花似山石榴或云一名山石榴　踯直炙切躅厨玉切】照耀黄紫徒为丛鹧鸪钩辀猿呌歇【岭表记鹧鸪自呼云钩辀李羣玉诗又聴钩辀格磔声　辀张流切】杳杳深谷攅青枫【杳杳或作杳蔼】岂如此树一来翫若在京国情何穷今旦胡为忽惆怅【惆或作怊后放此】万片飘泊随西东明年更发应更好【更发一作花发】道人莫忘邻家翁
　　感春四首【元和元年春掾江陵时作】
　　我所思兮在何所情多地遐兮徧处处东西南北皆欲往千江隔兮万山阻【张衡四愁诗我所思兮在太山欲往从之梁甫艰我所思兮在桂林欲往从之湘水深云云公句意盖取此】春风吹园杂花开朝日照屋百鸟语三杯取醉不复论一生长恨奈何许【诸本奈作春今从杭蜀本云古乐府奈何许石阙生口中衔碑不得语】
　　皇天平分成四时【宋玉九辩曰皇天平分四时兮】春气漫诞最可悲【气或作风】杂花糚林草盖地白日座上倾天维【西京赋振天维衍地络】蜂喧鸟咽留不得红蕚万片从风吹岂如秋霜虽惨冽【惨或作凛以西京赋冰霜惨冽定作惨】摧落老物谁惜之【晋宣帝尝疾张皇后往省帝曰老物可憎又曰老物不足惜】为此径须沽酒饮自外天地弃不疑近怜李杜无检束烂漫长醉多文辞屈原离骚二十五【前汉艺文志屈原赋二十五篇盖离骚经一九歌十一天问一九章九远游卜居渔父各一凡二十五篇也】不肯餔啜糟与醨【渔父篇何不餔糟而歠醨餔奔谟切醨吕支切】惜哉此子巧言语不到圣处宁非痴【先儒云公以原词介于庄周司马迁之间其感春诗云云盖与屈原之惩于讽諌而伤其违圣之达节也】幸逢尧舜明四目条理品彚皆得宜平明出门暮归舍酩酊马上知为谁【酩酊注见二巻归彭城诗阁杭蜀本为谁作谁为方从诸本云按公后诗有遇酒即酩酊公知我为谁即此义也　今按方氏此论最公使他处皆如此则无可议矣】
　　朝骑一马出暝就一牀卧诗书渐欲抛节行久已惰冠欹感髪秃语误悲齿堕孤负平生心【孤或作辜】已矣知何奈【诸夲皆同无可疑者荆公本奈作那李本知作如亦无大异独方从阁本作已知无可奈乃不成文理故今定从诸本】我恨不如江头人【我恨方从杭本作奈我阁本无奈字亦无恨字蜀作我奈　今案杭蜀本盖因前篇之末有奈字而误也阁本亦少一字皆非是今从监本】长网横
　　江遮紫鳞独宿荒陂射凫鴈卖纳租赋官不嗔归来欢笑对妻子衣食自给宁羞贫今者无端读书史智慧只足劳精神【阁本如此为当方乃不从而以足为是又不可晓也】画蛇着足无处用【史记楚惠王使柱国昭阳将兵攻齐陈轸谓昭阳曰昔人有遗其舍人一巵酒者舍人相谓曰数人饮此不足以徧请有画地为蛇蛇先成者饮之一人曰吾蛇先成举酒而起曰吾能为之足者及为足而后成人夺其酒而饮之或曰蛇固无足今为之足非蛇也　着陟略切】两鬓雪白趋埃尘干愁漫解坐自累与众异趣谁相亲数杯浇肠虽暂醉皎皎万虑醒还新百年未满不得死且可勤买抛青春【买或作置　东坡云国史补酒有富平之石冻春劒南之烧春杜子美诗有麯米春裴鈏作传奇亦有松醪春唐人名酒多以春抛青春亦必酒名按此诗在江陵作盖江陵酒名也】
　　寒食日出游【张十一院长见示病中忆花九篇寒食日出游夜归因以投赠张十一即功曹署公与张同自御史贬官又同为江陵掾公法曹参军张功曹参军元和元年时也】
　　李花初发君始病我往看君花转盛走马城西惆怅归不忍千株雪相映迩来又见桃与棃交开红白如争竞可怜物色阻携手空展霜缣吟九咏纷纷落尽泥与尘不共新糚比端正桐华最晚今已繁【礼记月令季春之月桐始华】君不强起时难更关山逺别固其理寸步难见始知命忆昔与君同贬官夜渡洞庭看斗柄岂料生还得一处引袖拭泪悲且庆各言生死两追随【生死或作死生】直置心亲无貌敬念君又署南荒吏【张在江陵未几邕管经略使路恕署为判官】路指门幽且夐【容州北流县南三十里有两石相对门阔三十歩俗号门关谚曰门关十人九不还】三公尽是知音人曷不荐贤陛下圣【蔡邕独断云谓陛下者羣臣不敢指斥天子故呼在陛下者因卑达尊之义也】囊空甑倒谁救之【杜诗囊空恐羞澁留得一钱看又郭林宗传孟敏客太原荷甑堕地不顾而去】我今一食日还并【礼记儒行儒有并日而食】自然忧气损天和安得康强保天性断鹤两翅鸣何哀絷骥四足气空横【絷陟立切横戸孟切】今朝寒食行野外绿杨帀岸蒲生迸【生或作芽】宋玉庭边不见人【杜诗曽闻防玉宅每欲到荆州荆州即江陵也】轻浪参差鱼动镜自嗟孤贱足瑕疵特见放纵荷寛政饮酒宁嫌底深【桑乂在江总席上曰虽深盏百罚吾亦不辞也】题诗尚倚笔锋劲【鲍明逺拟古诗两说穷舌端五车推笔锋】明宵故欲相就醉【故或作固】有月莫愁当火令【洪庆善云此时春末夏初故云火令方云非也此谓寒食禁火耳火令字见周礼魏武帝亦有寒食禁火令但东坡甞为李公择书此诗作灯火冷又不知其所据何本也　今按方说是也此言夜行有月故不忧当寒食禁火之令耳坡读亦误】
　　忆昨行和张十一【或作和张十一忆昨行与前诗同时在江陵作】
　　忆昨夹钟之吕初吹灰【月令仲春之月律中夹钟二月之吕也续汉书以莩灰实律之端按厯而侯之其月气至则灰飞而律通】上公礼罢元侯回【上洪作杜云杜佑自淮南入朝也方作社云此为荆帅裴均罢社而享客也　今按方説是也但以上为社则未然左传云五行之官封为上公祀为贵神其土正曰后土在家则祀中霤在野则为社故杜注用币于社云以请于上公则上公即社神也况此句内又自以元侯为对耶】车载牲牢瓮舁酒并召賔客延邹枚【邹阳枚乘汉梁孝王客】腰金首翠光照耀丝竹迥发清以哀青天白日花草丽玉斚屡举倾金罍【诗我姑酌彼金罍】张君名声座所属【朱六切】起舞先醉长松摧宿酲未解旧痁作【刘伶五斗解酲左传痁作而伏旧痁方作痁旧　今按此句内上有宿酲字则此当为旧痁明矣方误　痁失亷切】深室静卧闻风雷自期殒命在春序屈指数日怜婴孩危辞苦语感我耳泪落不揜何漼漼【集韵云漼雪霜积聚貌选指季豹而漼焉注漼涕泣垂貌　漼七回切】念昔从君渡湘水【湘或作湖】大帆夜划穷髙桅【玉篇云帆船上樯竿　划忽麦切桅五回切】阳山鸟路出临武【公责连之阳山今张为彬之临武郴在江南连则广南也】驿马拒地驱频隤【三馆本作槌方云博雅槌□也亦有义　今按方义暗僻不可晓此但言当谪官时驰驿发遣而山路险恶故羸马拒地不进被驱而屡至倾隤耳隤或取诗我马虺隤字然其义但为不能升髙之病又似未必然也　隤杜回切】践蛇茹蛊不择死忽有飞诏从天来伾文未揃崖州炽【伾王伾文王叔文崖州韦执谊也揃或作剪谢校从剪说文揃灭也史记西南夷賛有揃剽字　伾音丕揃子践切】虽得赦宥恒愁猜近者三奸悉破碎【三奸谓贬王伾王叔文韦执谊也】羽窟无底幽黄能【能有两音奴来切者三足鼈也奴登切者熊属足似鹿者也左传殛鲧于羽山其神化为黄熊以入于羽渊国语作黄能当音贤能之能然説者谓能既熊属又为鼈类东海人祭禹庙不用熊白及鼈为馔疑鲧化为二物则两音亦可通用也】眼中了了见乡国知有归日眉方开今君纵署天涯吏【纵或作从　今按张署墓志邕管奏署为判官也】投檄北去何难哉无妄之忧勿药喜一善自足禳千灾头轻目朗肌骨健古劒新斸磨尘埃殃消祸散百福并从此直至耇与鲐【诗閟宫俾尔耆而艾耆老也鲐鱼名诗行苇黄耇台背郑氏笺云台之言鲐也大老则背有鲐文　鲐音台者或作耆】嵩山东头伊洛岸胜事不假须穿栽【或作裁】君当先行我待满【张先迁京兆府司录】沮溺可继穷年推【沮溺人名语长沮桀溺耦而耕公家河南而嵩山伊水洛水并焉诗意欲与张耦耕于嵩山下也推字取礼记月令三推九推之意沮子鱼切推他回切或作催】












　　东雅堂昌黎集注巻三
　　钦定四库全书
　　东雅堂昌黎集注巻四
　　古诗
　　刘生诗【或无诗字　贞元二十一年刘师命访公于阳山断章似有送行之意集中有因棃花为生作二诗岂前此之作耶】
　　生名师命其姓刘自少轩轾非常俦【诗戎车既安如轾如轩又马援传居前不能令人轾居后不能令人轩轾或作轶　轾竹二切】弃家如遗来远游东走梁宋暨扬州【暨或作堕】遂凌大江极东陬【东陬东隅即谓越也　陬将侯切】洪涛舂天禹穴幽【禹穴在防稽】越女一笑三年留南逾横岭入炎州【或作洲】青鲸髙磨波山浮【鲸或作鲜　今按青义未详疑是长字之误】怪魅炫曜堆蛟虬【魅或作媚堆或作推非是】山防讙噪猩猩游【防或作獠非是防苏遭切神异经西方深山有人长尺余袒身捕虾蟹以食名曰山防国语注作防公联句亦有中矢类妖防游或作愁此诗二州字二游字视古用韵后人误改也】毒气烁体黄膏流问胡不归良有由美酒倾水防肥牛【防音蔗与炙同又侧吏切】妖歌慢舞烂不收倒心回肠为青眸【司马迁答任少卿书肠九回阮籍见佳客为青眼】千金邀顾不可酬乃独遇之尽绸缪【绸音筹缪莫彪切】瞥然一饷成十秋【楚词目瞥瞥兮西没饷或作向非是　瞥匹篾切】昔须未生今白头五管歴徧无贤侯【唐永徽后以广桂容邕安南皆广府谓之五府节度使名岭南五管见旧书地埋志】回望万里还家羞阳山穷邑惟猿猴手持钓竿远相投我为罗列陈前修【前修字见离骚谓前世修能之士】芟蒿斩蓬利锄耰天星回环数才周文学穰穰囷仓稠【史记五谷蕃熟穰穰满家】车轻御良马力优咄哉识路行勿休往取将相酬恩雠郑羣赠簟【羣尝以侍御史佐裴均江陵公自阳山量移江陵法曹与羣同僚唐孔戣私记云退之丰肥善睡每来吾家必命枕簟而沈存中笔谈亦云世画韩退之小面而美髯着纱帽此乃江南韩熙载尔熙载諡文靖江南人谓之韩文公因此遂误以为退之退之肥而少髯此诗有腰腹空大及慢肤多汗之语二说信然】
　　蕲州笛竹天下知【蕲州在今淮南其地出竹笛或作簟】郑君所宝尤瓌奇携来当昼不得卧一府传看黄瑠璃【东坡寄簟与蒲传正诗云愧此八尺黄瑠璃祖此诗也】体坚色浄又藏节尽眼凝滑无瑕疵【尽或作满】法曹贫贱众所易腰腹空大何能为自从五月困暑湿如坐深甑遭烝炊手磨袖拂心语口慢肤多汗真相宜【楚辞天问平胁慢肤何以肥之】日暮归来独惆怅有卖直欲倾冡资谁谓故人知我意巻送八尺含风漪呼奴扫地铺未了光彩照耀惊童儿青蝇侧翅虱避【诗营营青蝇止于樊抱朴子曰虱攻君卧不获安　音早】肃肃疑有清飚吹倒身甘寝百疾愈却愿天日恒炎曦明珠青玉不足报【选张衡四愁诗美人赠我貂襜褕何以报之明月珠美人赠我锦绣叚何以报之青玉案】赠子相好无时衰【阁本无时作时无非是】
　　丰陵行【顺宗陵也按长安志顺宗丰陵在富平县东北三十五里瓮金山顺宗以元和元年七月葬公是年六月方自江陵召入为博士必当是时作终篇言三代旧制存诸书当时之礼必有不合于古者故云】
　　羽卫煌煌一百里【一或作三以长安志考之非是】晓出都门葬天子【顺宗也】羣臣杂沓驰后先宫官穰穰来不巳是时新秋七月初金神按节炎气除清风飘飘轻雨洒【风伯清尘雨师洒道见文选】偃蹇旂斾巻以舒逾梁下坂笳鼓咽【方作沸　今按作咽乃响又见悲切之意也】嵽嵲遂走宫闾【嵽嵲山小而不安貌选注天子后妃所葬墓曰宫宫闾谓宫前之寓闾也闾或作虚非是　嵽音绖嵲音臬】哭声訇天百乌噪【訇音轰】幽坎昼闭空灵舆皇帝孝心深且远资送礼备无赢余设官置卫锁嫔妓【唐制诸陵皆置宫殿列官曹设嫔妓侍卫如平生杜甫桥陵诗宫女晚知曙祠臣朝见星】供养朝夕象平居【养或作送】臣闻神道尚清浄三代旧制存诸书墓藏庙祭不可乱欲言非职知何如
　　游青龙寺赠崔大补阙【诸本大作羣崔羣字敦诗公同年进士也公元和元年在京师为国子博士时作详诗意可见寺在京城南门之东洪庆善云诗中正值万株红叶满谓柿也灵液屡进颇黎盌谓食柿也】
　　秋灰初吹季月管【吹灰者谓作十二律管于室中四时位上埋之取芦莩烧之作灰实之管中以罗縠覆之气至则吹灰动縠律即气之管以铜为之详见汉律歴志】日出卯南晖景短【月令季秋之月昬虚中旦栁中】友生招我佛寺行正值万株红叶满光华闪壁见神【壁或作璧】赫赫炎官张火伞然云烧树大实骈金乌下啄赪虬卵【赪音柽】魂翻眼倒忘处所【倒或作晕】赤气冲融无闲断有如流传上古时九轮照烛乾坤旱【淮南子曰尧时十目并出草木焦枯尧命羿仰射十日中其九九轮谓九日车轮也】二三道士席其间灵液屡进颇黎盌【颇黎出西域亦作玻瓈】忽惊顔色变韶稚【忽或作勿非是韶或作龆韶有美义不必易字】却信灵仙非怪诞桃源迷路竟茫茫枣下悲歌徒纂纂【潘岳笙赋曰歌枣下之纂纂】前年岭隅乡思发【谓贞元二十年春在阳山】踯躅成山开不筭【踯躅花名见杏花诗注踯直炙切躅厨玉切】去嵗羇帆湘水明【谓永贞元年自阳山移掾江陵】霜枫千里随归伴猿呼鼯啸鹧鸪啼【啸或作笑非是】恻耳酸肠难濯澣【恻或作侧非是】思君携手安能得今者相从敢辞懒由来钝騃寡参寻【騃或作骇非是　騃语骇切】况是儒官饱闲散惟君与我同怀抱锄去陵谷置平坦年少得途未要忙时清諌疏尤宜罕何人有酒身无事谁家多竹门可欵须知节即风寒幸及亭午犹妍暖南山逼冬转清瘦刻画圭角出崖窽【窽空也庄子导大窽　窽音欵】当忧复被冰雪埋汲汲来窥诫迟缓
　　赠崔立之评事【立之名斯立博陵人元和初为大理评事以言事黜官为蓝田丞见公蓝田丞防记元和元年六月公召拜国子博士作此诗详味诗意当是崔频有诗望公推引故公有频防怨句刺弃遗岂有闲官敢推引之语云】
　　崔侯文章苦防敏【老杜不见敏捷诗千首】髙浪驾天输不尽曽从关外来上都【外或作内非是】随身巻轴车连轸朝为百赋犹郁怒暮作千诗转遒紧摇毫掷简自不供顷刻青红浮海蜃【史记天官书海旁蜃气象楼台　蜃音肾】才豪气猛易语言往往蛟螭杂蝼蚓【蛟螭杂蝼蚓言其小大不齐也苕溪渔隐丛话云立之诗有不工处故退之以此讥之　螭抽知切蝼音娄蚓音引】知音自古称难遇世俗乍见那妨哂勿嫌法官未登朝【法官谓大理评事】犹胜赤尉长趋尹【斯立初为尹阳尉唐州县有畿赤紧望之等】时命虽乖心转壮技能虚富家逾窘念昔尘埃两相逢争名龃龉持矛楯子时专场夸觜距【选张衡东都赋秦政利觜长距终得擅场注擅专也専或作擅　觜即委切距旧杵切】余始张军严韅靷【左传僖二十八年晋楚战于城濮晋车七百乘韅靷鞅靽杜预注在背曰韅在胷曰靷在腹曰鞅在后曰靽言驾乘修备韅晓见切靷以忍切】尔来但欲保封疆莫学厐涓怯孙膑【史记孙膑】
　　【尝与厐涓俱学兵法事魏为惠王将以能不及膑隂召膑至则以法断其两足而黥之】窜逐新归厌闻閙【公时方自江陵法曹召为国子博士】齿髪早衰嗟可闵频防怨句刺弃遗岂有闲官敢推引深蔵箧笥时一发戢戢已多如束笋可怜无益费精神有似黄金掷虚牝【牝谿谷也古诗云哀壑叩虚牝】当今圣人求侍从【圣人谓宪宗也】拔擢杞梓收楛箘【襄二十六年左氏晋大夫如杞梓皮革焉书惟箘簵楛箘簵美竹可以为矢楛木名可以为矢簳　楛音户箘音窘】东马严徐巳奋飞【东方朔司马相如严助严安徐乐等】枚臯即召穷且忍【枚臯枚乘子字少儒】复闻王师西讨蜀【元和元年正月命长武城使髙崇文等伐蜀讨刘辟】霜风冽冽摧朝菌【庄子朝菌不知晦朔菌地蕈也　菌音窘】走章驰檄在得贤【说文曰檄二尺书也有急事则插以鸟羽号为羽檄西京杂记杨子云曰汉武帝戎马之间飞书驰檄用枚臯廊庙之上髙文典册用相如　檄刑狄切】燕雀纷挐要鹰隼【礼记鹰隼蚤鸷挐女加切又女书切隼息尹切要一作恶】窃料二涂必处一岂比恒人长蠢蠢劝君韬养待徴招不用雕琢愁肝肾墙根菊花好沽酒钱帛纵空衣可凖晖晖檐日暖且鲜摵摵井梧疎更殒【苕溪渔隐云摵音索殒落貌文选卢子谅诗摵摵芳叶零又潘岳秋思赋庭树摵以洒落】高士例须怜麴蘖丈夫终莫生畦畛能来取醉任喧呼死后贤愚俱泯泯
　　送区南归【区尝从公于江陵召拜国子博士又从之至京此诗有从我荆州来京畿之句将归公以诗送之张籍孟郊亦皆有诗元和元年也区或作欧归或作征区乌侯切唐韵区治子之后汉王莽传有中郎区博】
　　穆昔南征军不归虫沙猿鹤伏以飞【抱朴子云周穆王南征三军之众一朝尽化君子为猿为鹤小人为虫为沙造化权舆作周昭王南征皆未详本何据也】汹汹洞庭莽翠微【或作江汹洞庭宿莽微楚词波逢汹涌濆滂沛兮又夕擥中洲之宿莽王逸注云草经冬不死者楚人名曰宿莽　汹许拱切又音凶莽莫补切】九疑镵天荒是非【选登巉岩而下望湘中记零陵营道九山相似行者疑惑故名九疑荒是非岂以此耶镵或作巉九疑言镵天洪涛言舂天皆奇语也巉仕槛切又锄咸切】野有象犀水贝玑分散百宝人士稀【士或作事非是】我迁于南日周围【贞元十九年冬公谪阳山明年冬来故云日周围】来见者众莫依俙爰有区子荧荧晖【区子或作子区】观以彛训或从违我念前人譬葑菲【诗采葑采菲无以下体】落以斧引以纆徽【引以或作斧引洪庆善纆作墨方从唐訚杭本亡张文潜云古人作七言诗其句脉多上四字而下以三字成之退之乃变句脉以上三下四如落以斧引以纆徽虽欲悔舌不可扪是也　今按此言纆徽谓木工所用之绳墨也然周易作徽纆乃为黒索所以拘罪人者恐公所用别有据也　纆音墨徽音晖】虽有不逮驱騑騑【诗四牡騑騑音霏】或采于薄渔于矶服役不辱言不讥从我荆州来京畿【元和元年六月公自江陵召为国子博士与公俱至京师】离其母妻絶因依嗟我道不能自肥【道不或作不道非是】子虽勤苦终何希王都观阙双巍巍腾蹋众骏事鞍鞿佩服上色紫与绯独子之节可嗟唏【香衣切字与欷同或作欷】母附书至妻寄衣开书拆衣涙痕晞【开书拆衣或作开缄发封泪痕作痕泪非是】虽不勑还情庶几朝暮盘羞恻庭闱幽房无人感伊威【潘安仁哀永逝文抚灵榇兮诀幽房蛜蝛尔雅委黍也注旧说防妇诗伊威在室陆徳明云或傍加虫者后人増耳郑氏笺云家无人恻然令人感伤】人生此难余可祈子去矣时若发机【矣或作呉非是句法见上张文潜说】蜃沈海底气升霏【史记天官书凡海旁蜃气象楼台】彩雉野伏朝扇翚【尔雅雉五彩皆备曰翚扇或作羽非是盖宫扇以雉尾为之翚文采貌此言雉伏于野而其羽可用为朝廷之仪与上下二句为一类也　翚音挥】处子窈窕王所妃【庄子绰约若处子诗曰窈窕淑女】茍有令徳隐不腓【诗百卉具腓腓病也】况今天子铺徳威【铺或作辅非是】蔽能者诛荐受禨【汉书进贤受上赏蔽贤防显戮此用其意史记因载其禨祥度制　禨音几】出送抚背我涕挥行行正直慎脂韦【楚词如脂如韦以洁楹乎注脂韦柔弱貌也】业成志树来颀颀【诗硕人其颀注言仪表长丽绞好颀颀然　颀音祈】我当为子言天扉
　　三星行【三星谓箕斗牛也公自悯其生多訾毁如此详诗意可见苏内翰云吾生遭口语无数盖生时与退之相似吾命在斗牛间而身宫亦复在焉意亦耴此也】
　　我生之辰【方从阁本之下有三字云谓斗牛与箕也今按辰时也诗云我辰安在方説非是】月宿南斗牛奋其角箕张其口【牛箕二十八宿中之二宿也】牛不见服箱【诗睆彼牵牛不以服箱言有牛之名而无其实不可以服箱服载也】斗不挹酒浆【诗维北有斗不可以挹酒浆言亦有斗名而无其实不可以挹酒也】箕独有神灵无时停簸扬【书星有好风星有好雨孔安国云箕星好风毕星好雨又诗维南有箕不可以簸扬无时停簸掦者言牛斗皆不可用惟箕独能簸扬所谓有神灵也　簸音播】无善名巳闻无恶声已讙【诸夲已竝作以今从唐阁本云讙如诸将尽讙之讙此诗叶余于除叶讙于闻今本易讙为攘以求叶扬韵非是】名声相乘除【厯家有増减率迟速积故有乘除之法　乘音绳】得少失有余三星各在天【诗三星在天】什伍东西陈【什伍犹纵横也南斗六星牵牛六星箕四星】嗟汝牛与斗汝独不能神
　　剥啄行【元和元年自江陵召入为国子博士作也公被谗出为阳山至是召还又有谤之者故三星行云名声相乘除得少失有余剥啄行云我不厌客困于语言欲不出纳以堙其源各有所激云尔欧阳文忠拟剥啄行寄赵少师云剥剥复啄啄柴门惊鸟雀故人千里驾信士百金诺云云公逺谗避谤欲谢客以堙其源故深其堑坚其墉要为不可干者而欧阳则归老故乡欣然喜客之至是以其辞不同如此】
  </div>
  <div class="pagination">
   <a href="东雅堂昌黎集注_page3.html">
    上一页
   </a>
   <a href="东雅堂昌黎集注.html">
    1
   </a>
   <a href="东雅堂昌黎集注_page2.html">
    2
   </a>
   <a href="东雅堂昌黎集注_page3.html">
    3
   </a>
   <span class="current-page">
    4
   </span>
   <a href="东雅堂昌黎集注_page5.html">
    5
   </a>
   <a href="东雅堂昌黎集注_page6.html">
    6
   </a>
   <a href="东雅堂昌黎集注_page7.html">
    7
   </a>
   <a href="东雅堂昌黎集注_page8.html">
    8
   </a>
   <a href="东雅堂昌黎集注_page9.html">
    9
   </a>
   <span>
    ...
   </span>
   <a href="东雅堂昌黎集注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
