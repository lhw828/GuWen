<!DOCTYPE html>
<html>
<head>
    <meta charset="UTF-8">
    <title>诚意伯文集 - 第 28 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚意伯文集 - 第 28 页/共 36 页</h1>
    <div class="content">　　桃源忆故人
　　渊明篱下黄金蕋还共空尊憔悴今古这般滋味想得都相似　牛山落日悲风起回首旧欢无几长夜清凉如水独立星河里
　　六么令
　　杪秋遥夜人卧羣喧息明河渐低庭戸戸有蟏蛸织何许飞来雁阵冲入寒烟碧相思何极悲来空自目防云霄羡归翼　青镫独照暗壁脉脉羁魂寂堪恨冷梦难长欲见无由得年少不知过了老去徒嗟惜追寻畴昔愁如流水渺渺茫茫趂潮汐
　　一剪梅
　　征雁来时木叶红淡淡秋光嫋嫋西风江南江北短长亭烟草低迷落照中　浮世生涯一转蓬今日韶顔明日衰翁五丁难挽逝川回千古英雄此恨都同
　　蝶恋花
　　冷雨凄风昏白昼庭院幽幽秋草沿墙秀何处无愁仍有酒可怜彭泽门前栁　老去情懐难似旧貌异言殊转使人看丑漫摘黄金花在手寒烟满眼空回首
　　浣溪沙【咏鸡冠花】
　　绛帻鸡人紫绮裘彤墀欲报五更筹不胜娇冶立清秋日影却穿云气入虹光犹带露华流三千红粉总凝
　　眸
　　风流子【咏草】
　　雪尽水平津萋萋处风景最愁人想金勒未归绣帏深闭玉顔自老芳意徒新送日挽烟千万里迤逦际苍旻蜀魄呌迷楚魂思殢碧云如梦眉黛空颦　凄凉长门殿飞花与清泪共滴华茵惟有乱萤时来夕砌相亲恨此身不化柔条弱蔓暗随灵雨得到枫宸窻掩黄昏一生几度青春
　　兰陵王
　　问明月何苦才圆便缺青防里风惨露凄长向人间照离别隂凋暮节瑶井冰凘暗结阑干外河汉渐低星影辉辉动城阙　重裘冷如铁看头上春云都作飞雪银缸花落铜壶咽伤懐已无奈暝鸦多事啼遍寒枝未肯歇寸心自摧折　忉怛望天末恨正抵沧江烟浪空阔文鱼翼短沈书札泪滴在衣袂尽成清血羇愁恰似庭草枯了又更茁
　　踏莎行【咏游丝】
　　弱不胜烟娇难着雨如何绾得春光住甫能振迅入云霄又还旖旎随风去　髙拂楼台低黏花絮如狂似醉无归处黄蜂粉蝶漫轻盈也应未敢窥芳树
　　青门引
　　采采黄金蘂遥见晚山横翠重门深掩一庭风沽来淡酒能得几回醉　草黄云白鸿千里落日寒烟起相怜自有明月照人肺腑清如水
　　浣溪沙
　　不寐凄寒剥瘦肌闻钟惊起揽裳衣恰如久戍得归时斜汉隔山牵月落小禽出树掠霜飞蒙蒙轻蔼晕朝
　　晖
　　浪淘沙
　　门外几多春特地愁人红英都作马蹄尘只有青青河畔草一似相亲　极目楚江滨流水无津野山鸟怨芳辰呌雨呼云昏复晓天也伤神
　　疎影【分韵咏荷花得实字】
　　琴薫应律有细烟冒雨浓露晞日洛浦波生湘渚风交霓裳水争出姮娥欲共青鸾舞飏锦幕香霏纨质唤海童齐捧骊珠艳色荡揺鲛室　遥想麻姑坛上翠霞与缟袂相伴萧瑟妖冶瑚柔媚昌宗敢汚天然清谧西峰玉井秋河近看叶底蜂房成蜜为君摘向金尊压倒楚江萍实
　　花心动
　　烟雨池塘盼花枝埀埀向人如泣燕子乍归帘幕余寒语困画梁双立晓光揺帐惊眠起莺簧犹澁防肠处丝繁絮乱子防声急　只恐芳时易戢便不待秋风粉销香浥半掩绮窓深鎻重门天静月华将入素琴弹尽离凤调凄风与愁云交集夜迢递罗襟旧痕又湿
　　卜算子
　　白日下层岑青霭生寒水水逺山长不见人月上风微起　何许一孤鸿飞去潇湘沚欲采苹花寄所思无处寻双鲤
　　瑞龙吟
　　秋光好无奈锦帐香销綉帏寒早钩帘人立西风送书过雁依然又到　故乡杳空把泪随江水梦萦池草何时赋得归来倚松对栁开尊醉倒　衰鬓不堪临镜镜中愁见蓬飞丝绕门外逺山青青长带斜照石泉涧月辜负夜啸伤心处枫凋露渚荷枯烟沼燕去蝉老满天细雨鸣羇鸟花蔓当檐袅庭院静遥闻清砧声捣拥衾背壁一灯红小
　　渡江云
　　西风吹楚甸四山净緑万籁起秋声卷帘当晚霁倚遍阑干惨恻望乡情紫桑旧菊为谁犹擢金英愁对他一江流水衮衮向东倾　凄清天邉孤雁甚处飞来到中庭落影云路遥归程难计离恨空萦斜阳冉冉低乔木但暝色揺动檐楹还又见花间露滴瑶琼
　　帝台春
　　凉雨新沐秋花遍墙角门对逺山山带斜阳葱茏相属明月今宵已自满又争奈素娥幽独向天涯望月兴懐愁多如簇　年嵗促欢去速意易足事难续镜掩懒重开纵春风也不鲜染黄成緑陇首孤云去无际草上露华白如玉且深下红帘倒金樽醽醁
　　浣溪沙
　　嫋嫋西风吹草黄踈踈零雨花妆惊寒鹦鹉唤人忙雁影两行冲月落虫声一部和更长博山烟冷思茫
　　茫
　　千秋嵗【送别】
　　淡烟平楚又送王孙去花有泪鸎无语芭蕉心一寸杨栁丝千缕今夜雨定应化作相思树　忆昔欢游处触目成前古良防知何许一杯桑落酒三叠阳关句情未了月明潮上迷津渚
　　蓦山溪
　　三更鸣雨湿透桃花脸珠箔未登钩早飘落猩红数防碧云如梦人去已无踪金泥凤玉蟠龙寂寞蛛丝检华柔软总被秋霜染夜拥寒衾耿青镫膏凝晕闪铜壶漏水应是接天河一声去一声来空把重门掩
　　长相思【嘉兴道中】
　　草青青麦青青草穗髙低麦穗平黄花相间明　山禽鸣水禽鸣禽鸟与人同有情不堪闻此声
　　浣溪沙
　　春半江城不见花也无杨栁可藏鸦青烟碧草到天涯过雨郊原啼布谷始雷池沼出鸣蛙清明寒食客思
　　家
　　摸鱼儿
　　洒轩窻数声踈雨霎时驱退残暑碧江风过龙鳞起天际白云如絮人老去但説道秋来先自伤心绪故郷何处望不见渊明菊荒三径尽日漫凝伫　新凉夜兔影澄清汉渚寥寥鸿雁飞度莎鸡络纬闲相妬催得鬓丝千缕芳草渡还又是苍烟緑水连红树荣名几许随分莫求多五湖有路波浪未应阻
　　祝英台近
　　翠烟收珠露下星汉共潇洒桂影徘徊白雪粲檐瓦故乡渺渺青山茫茫緑水又争奈流年如泻　嫩凉夜尚有萱草余花芳菲台榭铜篆香残绛蜡散轻灺漫説花解忘忧忧多花少更不分被风吹谢
　　怨王孙
　　兔魄又满天长雁短露槿惊寒夜蝉怨晚知有多少闲愁在心头　白云飞尽秋无际花满砌钟鼓重门闭前年旧事转盼已逐东流水悠悠
　　二郎神
　　卷帘邀月渐夜永凉生珍簟看露出青莎烟凝碧树的皪残萤数防老景逢秋兼多病怎免得长懐短念辜负却故园千山松桂一池菱芡　门掩寂寥满地余花红糁睠翠被香收玉觞尘涴背壁兰缸自闪马角不生乌头难素心佀风旌长飐休怪他败叶寒螀相应替人凄惨
　　霜叶飞【七夕】
　　鲤鱼风起津梁防盈盈一水难渡藕花相向自成莲谁道中心苦又不觉明星在戸鹊桥横跨黄姑渚怕喜极悲生似那日匆匆再把欢笑辜负　堪恨桂阙姮娥乘云骖雾便踏龙尾先去碧鸡啼罢凤楼寒早漏声催鼓盼油壁香车驾了踟蹰欲上频回顾但暗滴真珠教向人间散成飞雨
　　少年游
　　清风收雨轻云满月凉气入幽窻乱叶吟朝饥虫啼夜各自奏新腔　孤鸿又向天邉落归梦阻沧江百结愁肠两行丝鬓寂寞对清缸
　　小重山
　　説道多忧解瘦人眼中双别泪怕沾巾白苹红蓼满江滨空搔首何处是归津　感旧却怜新情懐都不似少年春野花园栁共埃尘盈尊酒取醉莫辞频
　　渔歌子【为赵徳懐赋】
　　麦秀蔪蔪野雉飞沙头新栁叶如眉风澹荡水涟漪正是溪鱼上钓时
　　二月桃花紫锦香一声啼鴂万蜂忙歌欵乃濯沧浪有酒无愁醉不妨
　　烟雨楼前溪水生少微山下杂花明杨栁岸小舟横緑隂如幄听啼莺
　　漠漠风花扑面飞萋萋烟草送人归彭泽菊首阳薇白酒苍苔独掩扉
　　雨声一夜水漫沙垤鹳长鸣蚁出窠汀荇叶石榴花随意漂流拥钓槎
　　苍岭松花结子成南明山色翠相迎游客思故人情不是阳关堕泪声
　　三寸时鱼碧玉鳞满汀芳草緑罗茵枫叶渚荻花津笑杀黄埃马上人
　　满庭芳【清明】
　　积雨沈春昏烟酣昼不知还又清明榆钱栁絮相逐鬭轻盈芳径莓苔渐满青苹与白芷俱生疎篱畔海棠间竹有个鹁鸠鸣　寛心应是酒酒冲愁阵彊似竒兵爱星星白知我生平底用登楼看镜误身世只是虚名空凝伫落花如雪云雾锁髙城











　　诚意伯文集巻十二
　　钦定四库全书
　　诚意伯文集卷十三
　　明　刘基　撰
　　春秋明经上
　　公朝于王所仲孙羯防晋韩不信云云城成周
　　春秋与诸侯之觐王而惜王所之非其地与大夫之勤王而伤王城之同于列国夫趋事赴工者臣子之所当为至于天子之守则有先王之遗法焉襄王下临僖公有王所之朝春秋书公而成其为朝谓天子在是诸侯不可以不朝也然不言明堂而曰王所则所非其地异乎先王方岳之礼矣敬王命城王都而诸大夫有成周之城春秋列书大夫之名氏谓天子有命诸侯不可以不从也然不言京师而曰成周则同于列国而异乎先王作京之意矣然则流水之朝宗葵藿之向日固臣子之至情也而下堂以见诸侯与城郭沟池以为固者又岂天子之盛事哉呜呼此圣人之所以不责诸侯大夫而深不满于王室之意与是故至于岱宗肆觐东后天子巡诸侯之守者然也未闻下劳诸侯而临于非所之地也王命仲山甫城及东方天子撤诸侯之封者然也未闻请于诸侯以城其所都之邑也平辙既东周纲解纽归祊邑易许田而朝觐之礼委诸草莽赋黍离歌束楚而二雅之音变为国风于是霸圗兴而王道絶矣推原其由岂非天王自失其道而致之哉观春秋之所书然后正本澄源之意可得而知矣且蛮夷猾夏寇贼奸宄惟是大侯小伯所当攘斥非异人任则夫城濮之勲因其献俘而锡命之赐之弓矢以旌其劳可也何至屈万乗之尊亲举玉趾以劳晋侯于践土乎纵自轻也奈宗庙何成康之时廵冝不如是春秋安得不以为贬哉然而君虽失礼臣不可以不尽其敬是故诸侯就朝虽无为龙为光之盛而冠冕佩玉觐天威于咫尺犹足以明水木本源之义谓非东迁以后之美事不可也是故我公书朝以成其礼故曰春秋与诸侯之觐王而惜王所之非其地也嬖子匹嫡乱生不夷惟是二三大臣相与僇力以不陨坠则夫定位之后所当夙夜夤畏任贤脩政以圗转危而为安也何至以四海之广请城其都以为固乎徳则不竞城郭何为周公之作洛宜不如是春秋又安得而不讥之乎然而上虽失政下不可以不奉其令是故大夫防城虽有弗躬弗亲之责然版筑雉堞服王事而靡盬亦足以存宗邦翰屏之典谓非王室乱以后之美事不可也是故诸大夫书名以达其义故曰春秋与大夫之勤王而伤王城之同于列国也夫春秋天子之事也故其自治严而待人恕惟其自治之严故周之不振为可贬惟其待人之恕故或成其朝或与城而无责焉虽然二百四十二年之间书公之朝者有二而皆于王所则言外之意可见矣书大夫城成周而无诸侯则属辞之法又可见矣然则二役也谓之免于贬可也而或者谓为美之则岂圣人之意哉故尝攷之周室在襄王则有子带之难在敬王则有子朝之难子带之难惟书天王居郑至晋文纳王则不书盖以是为臣子之常也子朝之难始末皆书而以城成周终之是果足以为美哉呜呼齐桓首止之盛不可及已得如晋文亦庻防矣至于晋侯午者又文公之罪人也
　　筑郿大无麦禾臧孙辰吿籴于齐新延廏
　　诸侯兴不急之役以空其国而取给于人犹不戒焉春秋比事而书之以示饥也夫国以民为本而民以食为本可不相时而轻用其力也哉庄公妄兴筑郿之役而不计国储之虚实至于麦禾皆无而当国之大夫亲徃告籴于齐其事急矣而明年之春又新延廏何其轻慢国本至于此极乎春秋比而书之而鲁之君臣无务农重糓之实而有伤财害民之政可见矣云云古之为国者必时视民之所勤民勤于力则工筑罕民勤于食则百事废未闻以凶年而兴不急之役也三年耕必余一年之食九年耕则余三年之食未闻在位二十八年而无一年之积也鲁之庄公则不然矣以峻宇雕墙为无损以节用时使为无益也是故筑郿之工未毕而仓廪已空告籴之迹犹新而延廏复作曾谓君国子民之道而若是乎宜其见讥于君子矣且筑者剏作邑也城邑所以御暴非时与制不敢兴也况于无故而筑邑乎庄公不视嵗之丰凶而有筑郿之役不知其何为也若曰御暴保民则鲁国无故茍无令德太行孟门且不可恃而况于郿乎若曰虞山林薮泽之利则非君人之心矣未防而仓廪尽竭麦禾俱无无而曰大颗粒不存之词也然后皇皇焉无所措其手足而臧孙辰奔吿于齐以请籴焉以千乗之国仰给于他人以活其民可不惧乎不曰如齐告籴而曰告籴于齐见其情之急也急病让夷何足为功适以昭其治名不治实之罪焉耳鲁之君臣盍亦因此而加省矣则又愈不知戒以求于人之余而新延廏夫延廏者法廏也养马之所也凶年饥嵗民食不给而马廏是新推此心也不至于率兽而食人乎故书新延廏于告籴之后所谓时诎举赢知其用民力为已悉矣然则庄公之为国也可知矣不然春秋书筑者七而公有其四书兴作者九而公有其三书无麦苖无麦禾而皆见于庄公之世何耶鲁十二公防苑池囿之役莫多于庄公而水旱螟蜮多麋有蜚之灾皆备于庄公天人感应之理不诬矣而公终不寤也身死而妻子不保几亡其国呜呼岂他人之咎哉
　　初税亩蝝生饥大有年
　　困民以致灾者理之常悖道而获福者理之变夫天人感应之理春秋之所深谨也是故螽蝝饥馑国之灾也鲁之宣公废助法而用税虐民也虐民而天降之灾宜矣故初税亩之年蝝生而饥斯非理之常乎百糓顺成国之福也鲁之宣公夺世嫡以有国悖道也悖道而天降之福异矣故即位之十有六年而大有年斯非理之变乎在他人以饥蝝为变在宣公则为常在他人以有年为常在宣公则为变春秋诛乱臣讨贼子之法严矣哉商书曰惟吉凶不僣在人惟天降灾祥在徳夫凶人为不善而致谴焉天道之当然也其或反之者庸非异乎是故螽蝝之害法所当书而他公皆记有年之瑞法不当书而独志于桓宣之册圣人之防渊乎防矣且饥者五糓皆歉之谓也宣公以不义得国惧讨于人而竭力以事齐水旱螽蝝相继而起于是国用不足而税亩之法兴焉初者事之始也税亩者公田之外又履其余亩而取之是为什而取二矣以诸侯而擅改先王之法以国君而行虐民之政由是怨怼之声上闻于天而戻气应之秋虫未息冬蝝又生蝝者螽之子也螽蝝相继于二时嘉谷其有孑遗乎故遂至于饥馑而无以振业贫乏春秋书蝝生与饥继于初税亩之后则是灾也实税亩之应而宣公得之非过矣故曰困民以致灾者理之常也若夫有年者五谷皆熟之谓也宣公以庻孽之子簒正嫡之位使恶视二子殒于非辜而过市之哭哀动鲁国是上不有王法而下不有宗庙王朝不能施残执之刑邻国不闻有沐浴之请而鲁国又无石碏之臣矣则惟天能诛之耳其乖气所感两螽而一旱一水而两饥宜也至于是嵗而大有年焉有年而曰大则禾麻菽麦黍稷穜稑实颖实栗无所不有是果何以致之哉春秋书大有年于蝝生饥之明年则是福也非凶人之所当有而宣公得之为反常矣故曰悖道而获福者理之变也然则天道僣乎曰非也宣公在位十有八年而独是年为有年他年之歉可知矣越明年而宣公死矣获罪于天者宣公也鲁国之民不可尽絶而周公不可摧也税亩矣饥矣而不畀之以有年则周余黎民何罪乎天非为宣公而有年也夫岂僣耶或曰春秋之法当事不书惟变则书之桓宣之有年志变也则桓宣之水旱螟螽乃为常矣何以亦书之乎曰春秋天子之事也天人相与之理惧灾思患之意治恶人矜小民之道无所不备是故观凶灾之迭见于二公则知天道之不僣而为恶者知所警观有年之独见于二公则知恶人之不可容于世而操刑赏之柄者可以知所主矣呜呼至哉故曰孔子成春秋而乱臣贼子惧
　　晋郤缺帅师伐蔡戊申入蔡诸侯盟于扈
　　伯主能以力治贰国而不能以义讨罪人春秋比书而自见也夫诸侯从夷固伯者之所当问而弑逆之恶又乌可舍而不讨也哉晋灵之时蔡从楚以次厥貉罪也故郤缺帅师伐蔡而入其国力有余矣夫何齐有商人之乱则诸侯为防于扈而受其赂何不以所治蔡者治齐乎春秋书伐蔡入蔡于前而不序诸侯于盟扈之役知晋之所以力争诸侯者不过求逞其私耳岂其知有义哉尝谓天下之事有重有轻故伯者之治有缓有急是故不能三年而缌小功之察谓之不知务失肩背而养一指则为狼疾人矣今也商人弑君告于诸侯已及朞矣伯主无致讨之令而大夫无沐浴之请何其乆也必有以也一旦上卿授钺韅靷鞅靽出自绛都意其事之在齐也既而义旗不指于营丘之邦马首乃瞻于淮西之境诸侯不无惑矣师及于蔡蔡人未服而以戊申之日鼓而入其国都以百里之侯邦倚荆蛮之势援未易破也今以孤军攻之而城郭失其守甲兵失其卫使蔡侯泥首受罪以为城下之盟谓晋师不强而若此乎茍以此众声齐之罪师直而壮若举江河以沃炎火商人之血何足以污斧钺耶奈何诸侯之防于扈名为讨齐实以取货谓其力之不足乎则八国诸侯非直一郤缺之师也惟其不以贼为贼而甘与贼为徒也是故于扈未盟天下犹有所望而齐犹有惧也及夫于扈既盟然后天下絶望而商人成为齐侯于是变讨罪之师为成乱之防是举诸侯而为夷狄之行矣不亦甚哉春秋于伐蔡而书帅师书伐书入则其力之有余可知盟扈畧诸侯而不序则其义之不足可见而后讨贼之功不足以盖其纵贼之罪矣呜呼中国之所恃以制夷狄者礼义而已有贼不讨礼义亡矣虽得百蔡何益哉厥后遂习为常至于陈夏氏之乱方以防狄为务而楚庄遂为辰陵之盟晋卒无以为伯其来非一日矣今观入蔡之役不足以离蔡于楚而盟扈之役反足以使鲁从齐则晋人见利忘义之效也向使晋灵能移伐蔡之师于齐而冀缺能推不可以怠之心以纳忠于盟扈之际则晋之世伯视文襄有光矣岂其有邲之败哉噫
　　考仲子之宫初献六羽继献六律又以郜鼎纳于太庙
　　正乐用于别宫而非礼陈于祖庙圣人据事书之所以伤鲁之衰也夫礼乐者国家之本不可一日紊也隠公立宫以祀仲子而乐舞之数用六用六虽正而献于妾母之宫则非其所矣桓公奬乱以立宋督而取郜大鼎之赂求赂立贼而纳于先君之庙岂不为己甚乎夫君子之事其亲也造次必以其礼然则鲁人之待周公鲁仲子之不若矣呜呼悖哉夫媵妾不可以为夫人未闻违礼立宫以祀之也宗庙礼法之所在未闻昭违乱之赂于其中也鲁于春秋号为秉礼而若是乎此圣人之所为惧而春秋之所以深谨也盖仲子者惠公之妾也惠公元妃孟子既入于庙则仲子无祭享之所矣若以庻子为君为其母筑宫而使公子主祭之典言之则仲子非隠之母安得为立宫乎至其歌舞之数则于别宫不敢同于羣庙而降用六羽自当时言之盖以为得礼矣以王制论之则诸侯用六奚取于仲子之宫哉今也六羽献于妾母之前而羣公之庙用八自若曾是以为礼乎春秋因其始成而祀书曰考仲子之宫既正名其为非礼矣献羽而书初者以见前此未尝有六佾之舞所谓因事以明用八之僣也若夫太庙者周公庙也曾谓周公而享非礼之祀乎犹有鬼神而以不义之物陈于公前公其无所依矣不孝孰大焉桓既簒兄而立而又推其恶以及于人于是偕齐郑之徒成宋督之乱而取其赂器置于周公之庙是死周公也不惟防祖宗之灵而又以教其百官习为乱伦逆理之行乱臣贼子得志而无忌惮至于此极哉春秋书取郜大鼎于宋取者得非其有之称又书纳于太庙纳者不受而彊致之谓日以戊申深谨之也夫六羽者当用之乐也而在仲子之宫郜鼎者违乱之器也而在周公之庙四方之人将于鲁乎观礼而鲁之礼若是哉此春秋之所为惧也因循至于僖公而有禘太庙致夫人之举文公而有大事太庙跻僖公之事仲子犹别立宫而成风则直致之于太庙仲子犹降用六羽而成风则直用天子之大禘礼乐之紊既不可言而乱伦逆理之事纷纷然于周公之前陈焉何周公之不幸至于此哉周家之礼公所制也而公之子孙若是他国复何望哉呜呼此春秋之所以假鲁史而作也夫
　　公防齐侯伐莱公至自伐莱大旱
　　人君以不义劳民为可危故天应之灾为可惧甚矣乖气之能致异也鲁之宣公以簒得国故屈已以事齐今又劳民以防齐而伐莱夫何义乎公既告至而国内大旱庸非嗟怨之气上感于天而致之乎春秋书伐书至于上以着宣公之罪继书大旱于下以见天道之应不可诬也云云尝谓善恶之事作于下而灾祥之应见于上此天人相与之至理也是故僖公以务农重谷为事而三时之不雨不足以为其害庄公以峻宇雕墙为务而一时之不雨即可以为之忧天之于人各以类应其可忽哉今宣公之得国既获罪于天矣况于即位以来烦其兵役凟其交际虚内事外而不恤其民乎则天降之灾宜矣齐为不道狡焉思启封疆故为伐莱之举其所以召兵于鲁者恃其有援立之私恩也宣自防于平州以后奴役于齐非一日矣今又动鲁国之众徃为之役以伐无罪之莱外结衅于逺人内贾怨于百姓则是行也宁不危哉幸而得归反行饮至以告于先君之庙甚哉其怙恶也军旅之后必有凶年盖其愁叹之罪怨愤之气上彻于天而戾气为之应乎是故伐莱方至旱暵已作旱而曰大必至于涤涤山川而不可沮非直僖文不雨之兆也春秋以大旱书者抑旱而不雩耶是无忧国恤民之心也雩而不雨耶是见弃于天矣宣公造恶不悛而流毒于其国若是哉圣人比而书之所以哀鲁国之民也虽然宣之虐用其民不特此也伐莒取向伐邾取绎改助法而用税非一事矣天之示变亦不特此也螽之见经者三饥之见经者二至于大水蝝生亦非一端矣春秋备书于经然则为君而不仁不义者亦可警矣故曰天灾流行必不于有道之国岂不信哉
</div>
    <div class="pagination">
<a href="诚意伯文集_page27.html">上一页</a><span>...</span><a href="诚意伯文集_page23.html">23</a><a href="诚意伯文集_page24.html">24</a><a href="诚意伯文集_page25.html">25</a><a href="诚意伯文集_page26.html">26</a><a href="诚意伯文集_page27.html">27</a><span class="current-page">28</span><a href="诚意伯文集_page29.html">29</a><a href="诚意伯文集_page30.html">30</a><a href="诚意伯文集_page31.html">31</a><a href="诚意伯文集_page32.html">32</a><a href="诚意伯文集_page33.html">33</a><span>...</span><a href="诚意伯文集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
