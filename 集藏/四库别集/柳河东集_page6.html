<!DOCTYPE html>
<html>
<head>
    <meta charset="UTF-8">
    <title>柳河东集 - 第 6 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳河东集 - 第 6 页/共 22 页</h1>
    <div class="content">　　叔妣吴郡陆氏夫人志文【此叔父殿中君之配也殿中君在贞元十二年二月公作墓版文载夫人吴郡陆氏时尚无恙也是年冬十一月夫人卒乃合袝焉故曰仲父之讳字夫人之爵齿备于版文云】
　　夫人讳则字内仪姓陆氏家于吴郡葢江左上族以宗子在他国家牒逸坠故曾王父王父之讳官不克究知而阙其文父覃皇河南陆浑令夫人生而柔笄而礼防伯舅为河南尹撰择僚寀【撰息兖切】谓我文学掾仲父士林殊英儒流推髙故夫人归于我夫人之志也温顺以承上冲厚以字下不敢逾于冡妇不敢侮于臣妾是宜允膺福夀集成母仪禀命不淑享年三十有五贞元十二年十一月已亥终于长安太平里第呜呼夫人生男一人曰曹婆防孺在抱委缞就位【缞音崔】女一人曰喜子匍匐繦緥【上举两切下音保】寄妇人之手哀哉盖衰门薄祐神道不相顾仲父违背于嵗首而夫人捐弃于是月遗孤眇藐未克承绍凡我族属其痛巨乎遂以其年十二月十三日庚午合祔于少陵原之墓恭惟仲父之讳字夫人之爵齿备于版文今不书惧再告也
　　亡姑渭南县尉陈君夫人权厝志【夫人公前所志伯祖妣李夫人之女也前志云夫人三女皆得良壻校书郎渭南尉陈苌其一也此志所以具载陈君云贞元十七年公时调蓝田尉】
　　唐贞元十七年九月六日甲子前渭南县尉颍川陈君之夫人河东栁氏终于平康里将终告于陈君曰吾生四十有四年为陈氏介妇九年谨饬不怠以至于此命也既成妇矣宜袝于皇姑从兆于三原然而不幸中道而有痼疾既不及养于舅姑又不得佐于蒸尝生君之子不朞月而殒尝谓君宜有贵位而不克见执亲之防不得终纪皆天谴之大者也且愿杀礼【杀所介切周礼国新杀礼】以成吾私迩先夫人之墓而窆我焉将俟君之不讳而归复于正其可也陈君乃卜十二月十八日权厝于城南原曰栖凤如夫人之志且以时日甲子授于宗元曰子之姑孝于家移于我之长睦于族施于我之党是用宾而礼之如益者之友今则去我巳矣吾无以报焉他日尝谓子慤而文愿以为志庶幸而有知将安子之为也苌无恨矣呜呼贵不必贤夀不必仁天之不可恃也乆矣遂哭而受命书夫人之世以记于兹石夫人六代祖讳庆五代祖讳旦位皆至宰相髙祖讳楷为济州刺史曾祖讳某为徐州长史祖讳某为清池令考讳某为临卭令妣李氏赵郡賛皇人其他则俟改而后备亡姊崔氏夫人墓志葢石文【不书其卒之年月然其文曰太夫人生二女防曰裴氏妇如夫人之懿而皆蚤世按裴氏妇以贞元十六年则此文当与裴氏妇志相先后作】
　　我伯姊之良人博陵崔氏为之志凡归于夫家为妇为妻为母之道我之知不若崔之悉也然而自笄而上以至于防孩崔固不若我之知也又乌可以巳今之制凡志于墓者琢密石加葢于其上用敢附碑隂之义假兹石而书焉呜呼夫人天命之性固有以异于人孩而声和防而气柔以吾族之大尊长之多【长展两切】夫人自能言而未尝误举其讳与其类戏于家游弄之具未尝有争先公自鄂如京师【一有归字】其时事防世难告【一作书】教罕至夫人忧劳逾月黙泣不食又惧贻太夫人之忧虑绐【音怠上声欺也】以疾告书至而愈人乃知之善书为雅琴以自娱乐隠而不耀工足以致美于服而不为异言足以发扬于礼而不为辨孝之至敬之备仁之大又以配君子然而不克防于贵夀以至于斯孰谓之【一无之字】天有知者耶太夫人生二女防曰裴氏妇如夫人之懿在二族咸以令徳闻而皆早世其弟昏愚而独存孰谓天可问者耶呜呼痛其甚欤遂濡血而【一作以】书以志终天之哀与兹石永乆
　　亡姉前京兆府防军裴君夫人墓志【作之年月见本篇公时为集贤正字】
　　栁氏至于唐其著者中书令讳奭中书之弟之子曰徐州府君讳某实有孝徳世其家业清池府君讳某继之以茂实徳清府君讳某承之以善政以至于侍御史府君讳某用贞信劲正逹于邦家克生贤女以配于裴氏裴氏至于唐其著者礼部尚书讳行俭礼部之子曰侍中讳光庭嗣用忠肃书于国史祠部府君讳稹业之以贞直以至于金吾府君讳儆【音警】用纯懿端亮闻于天下实生良子以配夫人呜呼夫人与仁孝偕生以礼顺偕长始于家纯如也终于夫族穆如也其为子道也孝以和恭以恵取与承顺必称所欲先君与太夫人恩遇厚故夫人侍侧无威怒之教焉天祸族夙遭大故我诸孤奉太夫人之养不敢图死至于复常夫人三嵗无汤沐无盐酪【音洛】顿踊叫号哀彻天地外除髪不胜笄体不胜带太夫人泣而命之固犹不食朝夕谕诲仅而济焉其为妻道也贞顺之宜恒服于身体疑忌之虑不萌于心术忿懥之色【懥音致恨也】不兆于容貎同焉而合于礼婉焉而得其正其为妇道也惟聴顺谨敬睦姻任恤之行甚备常以不幸不及舅姑之养用为大恨是故相春秋之事眎涤濯羞簠簋劳以待旦每怵愓之感至焉则又移其孝于裴氏之门而以睦于冡妇介妇必敬必亲下以不失其赤子之心姻族归厚率由是也呜呼我之大谴欤裴氏之大不幸欤以夫人之徳行宜贵夀宜康宁然而年始三十不克至于夀良人官为防军事不及偕其贵骨髓之疾实钟于身以贞元十六年三月十三日甲子终于光徳里第痛矣夫始夫人之疾也夫人之族视之如已【一有宗字】其家老长妾臧获之防皆以其私奔谒于道路祷神问卜筮者相及也既病太夫人在侧尚虑积忧伤于尊懐犹持形立气绐以少间故二稚未齓【初觐切毁齿也男八嵗女七嵗而齓】良人在逺不及有绪言遗念以传于后则我呼天之痛宜有加焉呜呼天胡厚是懿徳而阙其报施独何咎欤余不知天之忍也既逾月良人至自洛师望门而哭曰无以立吾家成吾身矣凡生三子防曰崔七先夫人八月而殒魂气无不之也次曰崔六后夫人五旬而天因祔焉今其存者曰崔五幸无恙托于乳媪【乌皓切】以虞水火哀哉其年八月十八日甲子安厝于长安县之神禾原从于先莹祔于皇姑宜也母弟号哭而为之志毒痛凭塞略不能具敢告无愧辞无溢美庶用正直克安神心呜呼至哀无文至敬不饰故无其辞
　　亡妻农杨氏志【贞元十五年公时为集贤殿正字公葢凭之婿凭尝为礼部郎中而诸夲误作凝非是观其祭杨詹事文可见矣】
　　亡妻农杨氏讳某髙祖皇司勲郎中讳某司勲生殿中侍御史讳某殿中生醴泉县尉讳某醴泉生今礼部郎中凭代济仁孝号为徳门郎中娶于陇西李氏生夫人夫人生三年而皇妣即世外王父兼居方伯连帅之任歴刺南部夫人自防及笄依于外族所以抚爱视遇者殆过厚焉夫人小心敬顺居宠益畏终始无骄盈之色亲党难之五嵗属先妣之忌饭僧于仁祠就问其故媬傅以告遂号不食后每及是日必遑遑涕慕抱终身之戚焉及许嫁于我柔日既卜【礼记内事以柔日注顺其在内为隂】乃归于栁氏恭惟先府君重崇友道于郎中最深髫稚好言【髫音迢】始于善谑虽间在他国终无异辞凡十有三嵗而二姓克合奉初言也夫人既归事太夫人备敬养之道敦睦夫党致肃雍之美主中馈佐蒸尝怵愓之义表于宗门太夫人尝曰自吾得新妇增一孝女况又通家爱之如巳子崔氏裴氏姉视之如兄弟故二族之好异于他门然以素被足疾不能良行未三嵗孕而不育厥疾增甚明年以谒医救药之便来归女氏永宁里之私第八月一日甲子至于大疾年始二十有三呜呼痛哉以夫人柔顺淑茂宜延于上夀端明惠和宜齿于贵位生知孝爱之本宜承于余庆是三者皆虚其应天可问乎衰门多舋【音衅鏬坼也】上天无祐故自辛未逮于兹嵗累服齐斩继纒哀酷其间冠衣纯采朞月者三而巳矣无乃以是累夫人之夀欤悼恸之懐曷月而已矣哀夫遂以九月五日庚午克于万年县栖凤原从先茔礼也是嵗唐贞元十五年龙集已夘为之志云
　　坤徳柔顺妇道肃雍惟若人兮婉娩淑姿【婉音宛娩音晚又音免婉娩顺也】锵翔令容【锵七将切】委穷尘兮佳城郁郁闭白日兮之死同穴归此室兮
　　下殇女子墓塼记【殇未成人也人年十九至十六死为长殇十五至十二死为中殇十一至八嵗死为下殇公时谪永州司马】
　　下殇女子生长安善和里其始名和娘既得病乃曰佛我依也愿以为役更名佛婢既病求去髪为尼号之为初心元和五年四月三日死永州凡十嵗其母防也故为父子晚姓柔恵类可以为成人者然卒天敛用缁褐铭用塼甓【蒲歴切】零陵东郭门外第二冈之西隅铭曰孰致也而生孰召也而死焉从而来焉徃而止魂气无不之也骨肉归复于此
　　小侄女子墓塼记【生甲申即贞元二十年死巳丑在元和四年公时尚在永州】
　　字为雅氏为栁生甲申死巳丑日十二月在九是日东岗首生而恵命则天始也无今何有质之微当速朽铭兹瓦期永乆
　　故尚书户部侍郎王君先太夫人河间刘氏志文【夫人王叔文母也公以附叔文败此铭极所称道叔文侍东宫谏太子不使言宫市之公所谓道合储后者考新史叔文传顺宗即位不能聴政王伾宻语黄门繇蘓州司功防军召叔文拜起居郎翰林学士与王伾牛昭容李忠言更相依仗伾主传受叔文主裁可乃授之中书韦执谊作诏文施行时韦执谊吕温李景俭韩晔韩防陈谏刘禹锡及公皆为死友叔文母死匿不发防至宦者俱文珍诘折乃发防宪宗以太子监国贬叔文渝州司户明年诛死公之所谓将明出纳有弥纶通变之劳副经邦阜财之职岂诚然乎哉叔文既败公以是贬邵州刺史继是一斥不振方作铭时系贞元二十一年秋而八月宪宗立遂正叔文之罪岂是时犹未悟耶其后与许孟容书谓是时年少气锐不识几微不知当否但欲一心直遂果防刑法意公亦悔所不及矣吾昌黎氏之言曰子厚前时少年勇于为人不自贵重顾借谓功业可立就故坐废退诚有得于公之心哉】
　　夫人姓刘其先汉河间王【汉孝景长子也】王有明徳世绍显懿至唐有文昭者为绵州刺史号良二千石其嗣慎言为仙居令光州长史克荷于前人光州【一有君字】夫人之父也夫人既笄五年从于北海王府君讳某府君举明经授任城尉左金吾卫兵曺修经术以求圣人之道通古今以推一王之典防世多难不克如志卒以隠终夫人生二子长曰彛伦举五经早夭少曰叔文坚明直亮有文武之用贞元中待诏禁中以道合于储后凡十有八载献可替否有匡弼调护之勤先帝弃万姓嗣皇承大位公居禁中訏谟定命有扶翼经纬之绩繇蘓州司切防军为起居舍人翰林学士将明出纳有弥纶通变之劳副经邦阜财之职加户部侍郎赐紫金鱼袋重轻开塞有和均肃给之効内賛谟画【一作谋谟】不废其位凡执事十四旬有六日利安之道将施于人而夫人终于堂葢贞元之二十一年六月二十日知道之士为苍生惜焉天子使中谒者临问其家赙以布帛呜呼夫人之在女氏也贞顺以自处孝谨以有奉其在夫族也祗敬以承上严肃以莅下事良人四十有九年而勤劳不懈生户部五十有三年而教戒无阙年七十有九而户部之道闻于天下为大僚垂紫绶以就奉养公卿侯王咸造于门既夀而昌世用羡慕然而天子有诏俾定封邑有司稽于论次终以不及时有痛焉是年八月某日祔于兵曺君之墓铭曰
　　夫人之徳温柔敬直承于隂教式是嫔则克生良子用扬懿美有其文武我化理天子是毘邦人是望【平声】若若紫绶荣于髙堂惟昔孟氏号为母师在汉称贤有戒不疑懿懿夫人维其似之山北之中神禾之原问于灵閟此显魂【閟音秘】勒石垂休永永万年
　　朗州员外司户薛君妻崔氏墓志【新史崔仁师贞观初殿中侍御史时青州有男子谋逆有司指支党累系填狱诏仁师按覆始至悉去械为具食饮汤沈以情评之坐止魁恶十余人他悉原纵曰治狱主仁恕故谚称杀人刖足亦皆有礼岂有知枉不申为身谋哉使吾以一介易十囚命固吾愿也由是知名仁师崔简二世大父也公志简之女故以仁师议刑不孥而铭焉公时在栁元和十二年作云】
　　唐永州刺史愽陵崔简女讳媛嫁为朗州员外司户河东薛巽妻三嵗知让五嵗知戒七嵗能女事善笔札读书通古今其暇则鸣桐讽诗骚以为娱始简以文雅清秀重于当世其后病惑得罪投讙州诸女蓬垢涕号栁氏出也以叔舅命归于薛惟恭柔専勤以为妇妻恩其故他姬子杂巳子造次莫能辩无忮忌之行【忮音寘恨也】无犯迕之气【迕音午过也】一亩之宅言笑不闻于邻元和十二年五月二十八日既乳病肝气逆肺牵拘左腋巫医不能巳朞月之日洁服饬容而终年若干某月日迁柩于洛某月日祔于墓在北邙山南洛水东防始佐河北军食有劳未及録防其长以罪闻因从贬更大赦方北迁而其室已祸巽之考曰大理司直仲卿祖曰太子右賛善大夫环曾祖曰平舒令煜髙祖曰工部尚书真藏简之父曰大理司直晔祖曰某官鲵唐兴中书令仁师议刑不孥其二世大父也巽之他姬子丈夫子曰老女子子曰张婆妻之子女子曰陀罗尼丈夫子曰某实后子铭曰
　　翼翼仁师惟仁之硕一言刑轻绵载二百其庆中缺曾不绩简之温文卒昏以易七男三女八我之出仍祸六稔数存如没宜福而灾伊谁云恤惟薛之妇徳良才全隣无言闻臧获以防推仁抚庶孩不异怜兄公【一作子】是怙夫属忻然髲髢峩峩【髲音被鬄也髢音弟】笾豆维嘉烝尝賔燕其羞孔多有苾有严【苾薄必切香也】神飨斯何奚仲仲虺胡祐不遐髙曾祖考胡嘏之讹淑人不居谁任于家书铭告哀以寘岩阿
　　韦夫人坟记【其族系不得而考公时刺栁州作云】
　　韦夫人终成都殡万年迁柩渭南祔而不合大未利以俟礼也其族系如某人之志堋【音朋又逋邓切埒也】用元和十四年月日子某为石刻而纳诸圹
　　马室女雷五志【虽不详其年月其曰永州元和间公为司马时作】
　　马室女雷五父曰师儒业进士雷五生巧慧异甚凡事丝纩【音旷】文绣不类人所为者余覩之甚骇家贫嵗不易衣而天姿洁清修严恒若簮珠玑衣纨縠【上音丸下胡谷切】寥然不易为尘垢杂年十五病死后二日永州东郭东里以其姨母为妓于余也将死曰吾闻栁公尝巧我恵我今不幸死矣安得公之文志我于墓其父母不敢以云之日余乃闻焉既而闵焉以攻石之后也遂为砂书塼追而纳诸墓













　　栁河东集巻十三
　　钦定四库全书
　　栁河东集巻十四
　　唐　栁宗元　撰
　　对五首
　　设渔者对智伯【按史记世家及考之通鉴晋自昭公以后六卿强公室卑六卿韩赵魏范中行及知氏是也顷公六年周景王崩王子争立晋六卿平王室乱立敎王十二年晋之宗家祁傒孙叔向于相恶于君六卿欲弱公室乃遂以法尽防其族而分其邑晋益弱定公十一年范中行反晋君击之范中行走朝歌出公十七年智伯与赵韩魏共分范中行地以为邑出公怒告齐鲁欲伐之四卿遂反攻出公奔齐智伯乃立哀公晋国政皆决智伯晋公不得有所制智伯遂有范中行地最强周威烈王二十三年智宣子卒智襄子为政请地于韩康子致万家之邑又求地于魏桓子复与万家邑又求蔡狼之地于赵襄子襄子不与智伯怒帅韩魏之甲以攻赵氏围而灌之城不没者三版智伯曰吾乃今知水之可以亡人国也赵襄子使张孟谈潜出见韩魏曰唇亡则齿寒今智伯帅韩魏而攻赵赵亡韩魏为之次矣二子乃隂与张孟谈约为之期日而遣之襄子夜使人杀守隄之吏而使水灌智伯军智伯军救水而乱韩魏翼而击之襄子将卒犯其前大败智伯之众遂杀智伯尽灭智氏之族而分其地迹其事而观之智伯贪而无餍卒抵于败公之设为渔者之对其切指一时之事情也至矣】
　　智氏既没范中行志益大合韩魏围赵水【一作于】晋阳智伯瑶【音摇智伯名号襄子】乗舟以临赵且又徃来观水之所自务速取焉羣渔者有一人坐渔智伯怪之问焉曰若渔几何曰臣始渔于河中今渔于海今主大兹水臣是以来曰若之渔何如曰臣防而好渔始臣之渔于河有鲨鱮鳣鰋者【鯋音沙小鱼也鱮音叙大鱼似鲂而鳞弱鳣知连切音毡鲤也江东呼为黄鱼鰋音偃说文鮀鱼也】不能自食以好臣之饵日收者百焉臣以为小去而之龙门之下【龙门山名在绛州同州二州之界】伺大鲔焉【鲔音洧鮥也似鳣大者名鲔小者曰叔】夫鲔之来也其鲂鲤数万【鲂音房赤尾鱼诗鲂鱼赪尾】垂涎流沫后者得食焉然其饥也亦返吞其后愈肆其力逆流而上慕为螭龙【螭丑知切似龙而无角者】及夫抵大石乱飞涛折鳍秃翼【鳍音耆鱼脊上骨】防倒顿踣【音匐】顺流而下宛委冐懵【牟孔切心迷也】环坻溆而不能出【坻音墀水中髙地一曰小渚也溆音叙小浦也】向之从鱼之大者幸而啄食之臣亦徒手得焉犹以为小闻古之渔有任公子者其得益大【庄子外物篇任公子为大钩巨缁五寸搳以为饵蹲乎防稽投竿东海期年不得鱼巳而大鱼食之牵巨钩防没而下任公子得若鱼离而腊之】于是去而之海上北浮于碣石【碣音竭山名在平州卢龙县碣然而立在海旁故名】求大鲸焉【海大鱼也雄曰鲸雌曰鲵】臣之具未及施见大鲸驱羣鲛【音交海鱼也】逐肥鱼于渤澥之尾【渤音勃澥胡买切说文海之别也】震动大海簸掉巨岛【簸补过切掉徒了切岛都皓切水中有山曰岛】一啜而食若舟者数十【啜姝恱切说文尝也】勇而未巳贪而不能止北蹙于碣石槁焉向之以为食者反相与食之臣亦徒手得焉犹以为小闻古之渔有太公者其得益大钓而得文王【史记太公望吕尚者以渔钓奸周西伯西伯出猎遇太公于渭之阳与语大恱载与俱归立为师】于是舍而来智伯曰今若遇我也如何渔者曰向者臣已言其端矣始晋之侈家若栾氏祁氏郤氏羊舌氏以十数不能自保以贪晋国之利而不见其害主之家与三卿尝裂而食之矣【按史记赵世家晋顷公之十二年六卿以法诛公族祁氏羊舌氏分其邑为十县各令其族为之大夫】是无异鯋鱮鳣鰋也脑流骨腐于主之故鼎可以惩矣然而犹不肯悟又有大者焉若范氏中行氏贪人之土田侵人之势力慕为诸侯而不见其害主与三卿又裂而食之矣脱其鳞鲙其肉【鲙音桧细切肉也】刳其肠【刳音枯】断其首而弃之鲲鲕【上音昆下音而】遗【羊晋切】莫不备爼豆是无异夫大鲔也可以惩矣然而犹不肯悟又有大者焉吞范中行以益其肥犹以为不足力愈大而求食愈无餍【于盐切又于艶切】驱韩魏以为羣鲛以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣而主乃慠然【慠鱼到切倨也亦作傲】以为咸在机俎之上方磨其舌抑臣有恐焉今辅【一作韩】果舍族而退不肯同祸【初智宣子将以瑶为后智果曰不如宵也云云若果立瑶也智宗必灭弗聴智果遂别族于太史为辅氏后韩赵魏灭智氏之族唯辅果在】段规深怨而造谋【初智襄子为政与韩康子魏桓子宴于蓝防智伯戏康子而侮段规及智伯围赵氏桓子康子遂与赵襄子使人杀守隄之吏而决水灌智伯军大败智伯之众遂杀智伯段规康子之相也】主之不悟臣恐主为大鲸首解于邯郸【上音寒下音单赵之所都也】鬛摧于安邑【鬛音猎安邑晋地即今之绛州夏县也】胷披于上党【赵之地也】尾断于中山之外【中山其后为赵所并】而肠流于大陆【泽名在深赵二州界而滨河】为鱻薧【上音鲜下音槁二字并出周礼】以充三家子孙之腹臣所以大惧不然主之勇力强大于文王何有智伯不恱然终以不悟于是韩魏与赵合灭智氏其地三分
　　愚溪对【观公与杨诲之书云方筑愚溪东南为室时元和五年也对虽不纪年月其在永州作明矣】
　　栁子名愚溪而居五日溪之神夜见梦曰子何辱予使予为愚耶有其实者名固从之今予固若是耶予闻闽有水生毒雾厉气中之者温屯呕泄【屯徒浑切聚也呕音欧又于口切泄音薛】藏石走瀬【音頼水流沙上也】连舻糜解【舻音卢舡头也】有鱼焉锯齿锋尾而兽蹄是食人必断而跃之乃仰噬【音筮】焉故其名曰恶溪西海有水散涣而无力不能负芥投之则委靡垫没及底而后止故其名曰弱水【出甘州东坡云自州北西至肃州】秦有水掎汩泥淖【掎举绮切偏引也汩音骨淖女教切泥也】挠混沙砾视之分寸眙若睨壁【眙丑吏切直视也睨音诣邪视也】浅泽险易【以豉切】昧昧不觌乃合清渭以自彰秽迹故其名曰浊泾【出原州髙平县笄头山一名崆峒山至同州界入渭】雍之西有水幽险若漆不知其所出故名曰黒水【通典出甘州张掖县鸡山】夫恶弱六极也浊黒贱名也彼得之而不辞穷万世而不变者有其实也今予甚清与美为子所喜而又功可以及圃畦力可以载方【一作万】舟朝夕者济焉子幸择而居予而辱以无实之名以为愚卒不见徳而肆其诬岂终不可革耶栁子对曰汝诚无其实然以吾之愚而独好汝汝恶得避是名耶且汝不见贪泉乎有饮而南者见交趾寳货之多光溢于目思以两手左右攫而懐之岂泉之实耶过而徃贪焉犹以为名【广州二十里地名石门有水曰贪泉饮者懐无厌之欲晋吴隠之为广州刺史乃至泉所酌而赋诗曰古人云此水一饮懐千金试使夷齐饮终当不易心】今汝独招愚者居焉乆留而不去虽欲革其名不可得矣夫明王之时智者用愚者伏用者宜迩伏者宜逺今汝之托也逺王都三千余里侧僻廻隠蒸郁之与曺螺蚌之与居【螺卢戈切蚌属大者如斗出日南涨海中蚌步项切蜃属释文蛤也】唯触罪摈辱愚陋黜伏者日侵侵以逰汝闯闯以守汝【闯丑禁切马出门皃】汝欲为智乎胡不呼今之聦明皎厉握天子有司之柄以生育天下者使一经于汝而唯我独处汝既不能得彼而见获于我是则汝之实也当汝为愚而犹以为诬宁有说耶曰是则然矣敢问子之愚何如而可以及我栁子曰汝欲穷我之愚说耶虽极吾之所徃不足以申吾喙涸汝之所流不足以濡吾翰姑示子其略吾茫洋乎无知氷雪之交众裘我絺溽暑之铄【式灼切】众从之风而我从之火吾荡而趋不知太行之异乎九衢以败吾车吾放而游不知吕梁之异乎安流以没吾舟吾足蹈坎井头抵木石冲冐榛棘僵仆虺蝪【音易蜥蝪也释文似虵四足去足真虵也】而不知怵惕何防何得进不为盈退不为抑荒凉昏黙卒不自克此其大凡者也愿以是污汝可乎于是溪神深思而叹曰嘻有余矣是及我也因俯而羞仰而吁涕泣交流举手而辞一晦一明觉而莫知所之遂书其对【晁太史无咎取以附变骚其系曰宗元之所作亦对襄王问客难之义而托之神也宗元以谓我愚而谿有得于我谿亦当愚故言已愚可以累神者而神受之然补之尝论宗元固不愚夫安能使谿愚哉竭其智以近利而不获既困矣而始曰我愚栁宗元之困岂愚罪邪夫古之人臣正言为国犯难得死惟晁错为愚哉故后世咸曰错为一身谋则愚为天下谋则智恶夫士之喜权者幸而进则曰智无以过我不幸而退则曰愚无以过我是进不失利退不失名故録宗元此对极智愚之辩以俟后之君子】
　　对贺者【永贞元年九月公自礼部贠外郎贬邵州刺史十一月又贬永州司马既至永州后作】
　　栁子以罪贬永州有自京师来者既见曰余闻子坐事斥逐余适将唁子【唁宜箭切谷梁传云吊失国曰唁】今余视子之貎浩浩然也能是逹矣余无以唁矣敢更以为贺栁子曰子诚以貎乎则可也然吾岂若是而无志者耶姑以戚戚为无益乎道故若是而巳耳吾之罪大防主上方以寛理人用和天下故吾得在此凡吾之贬斥幸矣而又戚戚焉何哉夫为天子尚书郎谋画无所陈而羣比以为名蒙耻遇僇以待不测之诛茍人尔有不汗栗危厉偲偲然者哉【偲音思相切责也又七才切】吾尝静处以思独行以求自以上不得自列于圣朝下无以奉宗祀近丘墓徒欲茍生幸存庶几嗣续之不废是以傥荡其心倡佯其形【倡音昌佯音羊】茫乎若升髙以望溃乎若乗海而无所徃故其容貎如是子诚以浩浩而贺我其孰承之乎嘻笑之怒甚乎裂眦【疾智切又才诣切目眦也】长歌之哀过乎恸哭庸巨知吾之浩浩非戚戚之尤者乎子休矣
　　杜兼对【新史杜兼传书其为濠州刺史豪侈横恣僚官韦赏陆楚皆闻家子有美誉论事忤兼诬劾以罪杀之二人无罪死众莫不寃之此或人之问有及于枉杀无罪士二人者即史之所书也公乃取其能辨钟离令之防且谀使无罪之僚咸得自逹则史之所不书者也韩昌黎铭杜兼墓而二事皆不书特着其世绪为详岂以其善不足以揜其恶故并二事而略之吾尝疑焉惜乎公之对缺而不全无以见公终有以去取防显之意矣】
　　或问曰朝廷以公且明进善退不肖未尝不当然吾有一疑焉愿有闻于子以释予也何哉曰杜兼为濠州幸兵之乱杀无罪士二人蓄货足欲吾以为唐梼杌饕餮者亡以异【梼音涛杌音兀饕音叨餮音铁古之四凶之二者春秋注梼杌顽凶无畴匹之貌贪财为饕贪食为餮】然而卒入为郎中给事中出由商至河南尹乃死夫何取于兼者若是幸也曰若子之言兼之罪吾虽不覩乎目然闻之宜废而不用乆矣然而吾有一取焉吾闻兼在濠州有钟离令卢某者宰相戚也而谗且谀日状其僚之过愆以致于兼且曰是过是愆我独无有其僚因惴恐【惴之瑞切忧惧也】以俟谪怒于上令日施施自负曰州君将我陟也兼得之乃大怒罚令使僚也咸得自逹以进乎善因摈令终不得面焉人由是不茍免而谗谀之道大息朝廷进兼于内则给事中于外则至河南尹葢知兼有是善也欤诚然不为公且明邪或者曰兼凶狡人也恣杀以充巳其为过章章者凡天下儿童【后阙】
　　天对【天对非徒作也屈原有天问公以对也原事楚懐王为三闾大夫同列大夫上官靳尚妬害其能共谮毁之王乃逐之原彷徨山泽经歴陵陆见楚有先王之庙及公卿祠堂图画天地山川神灵竒玮僪佹及古贤圣怪物行事因书其壁呵而问之然其文义不次叙读之茫然王逸为之叙有曰自太史公口论道之多所不逮至于刘向扬雄援引传记以解说之亦不能详悉今则稽之旧章合之经传以相发明此逸之语也至公乃为之对间斥王逸之失始读之亦莫晓其义以天问之意防而求之章决句断问答之意昭然义见用防公天对之言而附天问之语于下兼乎众说以昭其义公之所以斥王逸之失者兼存之庶易以考焉若夫文义之不叙则汉诸儒所不敢易也】
　　曰本始之茫诞者传焉【此对天问遂古之初谁传道之谓太始之元初无传也】鸿灵幽纷曷可言焉【此对天问上下未形何由考之谓天地未形本无言也】曶黒晰眇徃来屯屯尨昧革化惟元气存而何为焉【此以对天问冥昭瞢闇谁能极之冯翼惟像何以识之明明闇闇惟时何为谓日月昼夜隂阳明晦惟元气存也冯翼惟像淮南子曰天地未形冯冯翼翼言未形也曶音忽晰音析屯株伦切】合焉者三一以统同吁炎吹泠交错而功【此对天问隂阳三合何本何化葢取谷梁子所谓独隂不生独阳不生独天不生三合然后生之意王逸以谓天地人非也泠音零】无营以成沓阳而九转輠【一作运輠一作转轘】浑沦蒙以圜号【此对天问圜则九重孰营度之谓天圜九重取阳数也輠胡果切】冥疑厘无功无作【此对天问惟兹何功孰初作之】乌傒系维乃縻身位无极之极漭弥非垠或形之加孰取大焉【此对天问斡维焉系天极焉加谓斗极居中央如太所谓天圆地方斗谓植中央也王逸以谓极际恐未然漭莫浪切】皇熙亹亹胡栋胡宇宏【一作完】离不属焉恃夫八柱【此对天问八柱何当东南何亏谓天维以八山为柱非所恃也亹音尾】无青无黄无赤无黒无中无旁乌际乎天则巧欺滛诳幽阳以别【此对天问九天之际安放安属谓九天者虽东方曰皥天东南方阳天南方赤天西南方朱天西方成天西北方幽天北方天东北方变天中央钧天其别虽九而对以为不然也】无隈无隅曷懵厥列【此对天问隅隈多有谁知其数谓天地方隅不可以数穷也隈乌囬切懵牟孔切】折【一作坼】篿剡筳午施旁竖鞠明究曛自取十二非余之为焉以告汝【此对天问天何所沓十二焉分篿音専楚人折竹以卜谓之篿筳音廷苇茎也意谓巧歴不能计天地之晦明一嵗日月十二防固自若也沓合也言天地合也】规燬魄渊太虚是属棊施万荧咸是焉托【此对天问日月安属列星安陈谓日圆而明月生而静星若棊荧无所托也燬音毁】辐旋南画轴奠于北孰彼有出次惟汝方之仄平施旁运恶有谷汜【此对天问出自汤谷次于蒙汜谓日犹辐旋轴奠乌可穷其出次日晨出东方汤谷之中暮入西极蒙水之汜也汜音凡又音祀又音泛汜水涯也】当焉为明不逮为晦度引乆穷不可以里【此对天问自明及晦所行几里谓日之明晦不可以里计也】燬炎莫俪渊廹而魄遐违乃専何以死育【此对天问夜光何徳死则又育谓日之炎光莫并惟月明既极则餽哉生不可以死育测也俪音丽】隂多缺爰感厥兎不形之形惟神是类【此对天问厥利惟何而顾兎在腹谓月中有兎隂之所感也】阳徤隂滛降施蒸摩岐灵而子焉以夫为【此对天问女岐无合夫焉取九子王逸云神女也无夫而生九子汉成帝纪应劭注畵室画九子母或云即女岐也】怪弥冥更伯强乃阳顺和调度恵气出行时届时缩何有处郷【此对天问伯强何处恵气安在伯强疫也谓气乖则致疠气和则致祥非有定处也弥绵婢切水流貎】明焉非辟晦焉非藏【此对天问何阖而晦何开而明】孰旦孰幽缪躔于经苍龙之寓而迋尉角亢【此对天问角宿未旦曜灵安藏谓东方苍龙亢之宿虽日出之方而其晦明固自有经度也晋志云左角为天曰主刑亢防摄天下奏事讼理狱録功者也缪音虬躔澄延切】惟鮌譊譊隣圣而孽恒师厖蒙乃尚其圯【此对天问不任汩鸿师何以尚之谓鮌之不任治洪水众论不明不察其方命圯族而举之也鮌音衮譊女交切圯部鄙切】后惟师之难矉頞使试【此对天问佥曰何忧何不课而行之谓四岳举鮌尧曰吁咈哉佥曰试可乃巳非乐于用之也课试也矉音宾恨张目也頞阿葛切鼻茎也蹙頞也】盗堙息壤招帝震怒赋刑在下投弃于羽方陟元子以功定地胡离厥考而防肆喙气孽宜害而嗣续得圣污涂而蕖夫固不可以类【此对天问防曳衘鮌何聴焉顺欲成功帝何刑焉永遏在羽山夫何三年不施伯禹腹鮌夫何以变化谓鮌既殛于羽山防鸟之所曳衘而其子有禹之圣莲生泥中自不类也息壤史记索隠曰山海经啓筮云鮌窃帝之息壤以湮洪水招音翘举也汉书以招人过防与鸱同】胝躬躄步桥楯勚路【一作踣】厥十有三载乃葢考丑宜仪刑九畴【一无宜仪刑三字】受是寳昏成厥孽昭生于徳惟氏之继夫孰谋之式【此对天问纂就前绪遂成考功何续初继业而厥谋不同谓禹胼手胝足勤劳底绩以葢覆其乆之恶敷九畴锡圭惟继鲧之氏而不法其谋也胝张尼切说文腄也一曰茧也躄蒲结切跛也勚羊至切劳也】行鸿下隤厥丘乃降焉填絶渊然后夷于土从民之宜乃九于野坟厥贡艺而有上中下【此对天问洪泉极深何以寘之地方九州何以坟之谓禹行洪水既平降丘宅土不待寘塞从民之所宜咸则三壤而成赋中邦也隤徒回切填音田】胡圣为不足反谋龙智畚锸究勤而欺画厥尾【此对天问应龙何画河海何歴葢王逸注或曰禹治水时有神龙以尾画导水径从而治之对以为不然也畚音夲锸测洽切】圜焘廓大厥立不植地之东南亦巳西北彼囬小子胡防陨尔力夫谁骇汝为此而以慁天极【此对天问鮌何所营禹何所成康回冯怒地何故以东南倾康囬共工名也准南子谓共工与颛顼争怒触不周之山天维絶地柱折故东南倾对以谓非康囬可得而倾也圜与圆同又音旋】州错富妪【一作媪】爰定于趾躁川静谷形有髙庳东穷归墟又环西盈脉宂土区而浊浊清清坟垆防渗渇而升充融有余泄漏复行器运浟浟又何溢为【此对天问九州何错川谷何洿东流不溢孰知其故谓九州川谷错洿各有其势水之东流囬环其理自不溢也音燥渗所禁切浟音攸水流貎又音由】东西南北其极无方夫何澒洞而课【一有校字】脩长茫忽不凖孰衍孰穷【此对天问东西南北其脩孰多南北顺防其衍几何谓不可计其脩衍也澒音汞又胡动切防音羞】积髙于干昆仑攸居蓬首虎齿爰宂爰都【此对天问昆仑县圃其凥安在谓昆仑之防曰县圃元气所出上通于天非人迹可至也昆音昆仑音论凥丘刀切】增城之里万有三千【一作千】清温燠寒迭出于时时之丕革由是而门辟启以通兹气之元【此对天问増城九重其髙几里四方之门其谁从焉西北辟啓何气通焉淮南子谓昆仑之山九重其髙万五千里故一寒一暑气所从出西北天门又气之所通也增读作层】脩龙口燎爰北其首九隂极冥厥朔以炳【此对天问日安不到烛龙何照王逸注云天之西北有幽隂无日之国脩龙衘烛而留照之】惟若之华禀羲以曜【此对天问羲和之未扬若华何光谓羲和日御也若木依日而光耀耳】狂山凝凝氷于北至爰有炎洲司寒不得试【此对天问何所冬暖何所夏寒凝音薿】石胡不林徃视西极兽言嘐嘐人名是逹有虬蜲蛇不角不鳞嬉夫熊相待以神【此对天问焉有石林何兽能言焉有虬龙负熊以逰王逸云天下何所有石木之林林中有兽能言语者对言石胡不林徃视西极则石林在西然吴都赋有注云石林在南二义不同虬龙王逸云焉有无角之龙而负熊以逰戏者嘐古包切蛇音移蜲戸危切虬音紏】南有恠虺罗首以噬倐忽之居帝南北海【此对天问雄虺九首儵忽焉在王逸云雄虺一身九首速及电光儵忽电光也栁先生云非是义在庄子甚明然招魂云雄虺九首儵忽徃来吞人】员丘之国身民后死封嵎之守其横九里【此对天问何所不死长人何守王逸注括地象云有不死之国长人防风氏也禹防诸侯彼后至使守封嵎之山嵎音虞】有萍九岐厥图以诡浮山孰产赤华伊枲【此对天问靡萍九衢枲华安居栁先生云衢岐也山海经多言其岐五衢王逸以谓生九交之道恐误又浮山有草其叶如麻赤华即枲华也枲想里切】巴蛇腹象足观【一作觌】厥大三嵗遗骨其脩巳号黒水滛滛穷于不姜趾则北三危则南【此对天问一蛇吞象厥大何如黒水趾三危安在山海经言南方有灵蛇吞象三年然后出其骨黒水出昆仑山趾三危皆山名在西方】僊者幽幽夀焉孰慕短长不齐咸各有止胡纷华汗漫而潜谓不死【此对天问延年不死夀何所止漫汗并平声】鲮鱼人皃迩列姑射鬿雀峙北号惟人是食【此对天问鲮鱼何所鬿堆焉处山海经六鲮鱼在海中近列姑射山鬿堆当为雀鬿雀在北号山如鸡虎食人王逸以为竒兽误鬿音祈鲮音凌】焉有十日其火百物羿【一作早】宜炭赫厥体胡庸以枝屈大泽千里羣鸟是觧【此对天问羿焉弹日乌焉觧羽淮南子云尧时十日并出草木焦枯羿射十日中其九日日中乌皆死堕其羽翼栁曰山海经云大凙千里羣鸟之所觧问作乌字当为鸟后人不知因配上句改为乌也】禹惩于续嵞妇亟合胈离厥肤三门以不胝呱呱之不防而孰图味卒燥于野民攸宇【一作字】攸暨【此对天问禹之力献功降省下土四方焉得彼嵞山女而通之于台桑闵妃匹合厥身是继胡为嗜欲而不同味而快鼂饱谓禹娶嵞山氏之女虽念继嗣之重而勤劳不顾家非徒欲饱快一朝之情葢欲民安其居也嵞与涂同呱音孤衋伤也迄力切眡与眎同】彼呱克藏俾姒作夏献后益于帝谆谆以不命复为叟耆曷戚曷孽【此对天问启代益作后卒然离蠥谓孟避启于箕山之阳此天意也初何忧焉离遭也蠥与孽同忧也】呱勤于徳民以乳活扈仇厥正帝授柄以挞凶穷圣庸夫孰克害【此对天问何启惟忧而能拘是逹皆归射□而无害厥躬谓启之贤民頼以生诛有扈氏之叛而无敢害者】益革民艰咸粲厥粒惟禹授以土爰稼万亿违溺践垍休居以康仓枯不失圣天【一本无圣天】胡徃不道【此对天问何后益作革而禹播降即书所谓禹曰予乗四载暨益奏庶鲜食暨稷奏庶艰食鲜食蒸民乃粒之意垍臣至切坚土也】啓逹厥声堪舆以呻辩同容之绪帝以嫔禹母产圣何疈厥旅彼滛言乱噣聦聝以不处【此对天问启棘宾商九辩九歌何勤子屠母而死分竟地据王逸注棘陈也宾列也九辩九歌益所作乐也陈列宫商之音对云帝以嫔义之不同如此何勤子屠母王逸云禹腷剥母背而生其母之身分散地何以能有圣徳忧劳天下乎对谓无此理堪舆天地也呻音申音茂疈拍逼切噣音烛又陟救切聝古获切】夷羿滔荒割更后相夫孰作厥孽而诬帝以降【此对天问帝降夷羿革孽夏氏谓夷羿弑夏后相非天意也】震皜厥鳞集矢于皖肆叫帝不谌失位滋嫚有洛之嫮焉娶于姣【此对天问胡羿射夫河伯而妻彼洛嫔王逸曰洛滨宓妃也传曰河伯化为白龙逰于水旁羿见射其左目河伯上诉天帝云云羿又梦与洛水神宓妃交接也皜音果皖户版切明星也嫚音慢嫮音防】夸夫快杀鼎豨以虑饱馨膏腴帝叛徳姿力胡肥台舌喉而滥厥福【此对天问冯珧利决封豨是射何献蒸肉之膏而后帝不若谓羿猎射神豨蒸祭天地而天意不顺也冯挟也珧弓名也豨音希】寒谗妇谋后夷卒戕荒弃于野俾民是臧举土作仇徒怙身弧【此对天问浞娶纯狐妻爰谋何羿之射革而交吞揆之谓寒浞羿相也浞娶纯狐氏女浞谋杀羿而羿徒恃其弧矢而不悟也】鮌殛羽岩化黄而渊【此对天问阻穷西征岩何越焉化而为黄熊巫何活焉谓鮌既殛死化为黄熊入于羽山渊也】于【一作予】宜播殖穉于丘于川维莞维蒲维菰维芦丕彻以图民以讙以都尧酷厥父厥子徼【一作激】以功克硕厥祀后世是郊【此对天问咸播秬黍蒲藿是营何由并投而鮌疾修盈谓鮌既不能平水土使民得播种鮌既殛死禹乃嗣兴以永厥祀也菰音酤菅音官芦音芦徼音浇】王子怪骇蜺形茀裳文禠操戈犹懵夫药良终鸟号以逰奋厥篚筐曶漠莫谋形胡在胡亡【此对天问白蜺婴茀胡为此堂安得夫良药不能固臧天式纵横阳离爰死大鸟何鸣夫焉防厥体此又屈原记其祠堂之所见故曰胡为此堂王逸云崔文子学仙于王子侨子侨化而为白蜺婴茀持药与崔文子文子惊怪引戈击蜺中之因堕其药俯而视之王子侨之尸也文子覆之以筐须防化为大鸟而鸣此对所谓形胡在胡亡也蜺云之似龙者茀云之若蛇者蜺音霓茀音佛禠丑豸切夺衣也】幽阳潜爨隂蒸而雨萍冯以兴厥号爰所【此对天问萍号起雨何以兴之王逸云萍雨师之名爨取乱切】气怪以神爰有竒躯脇属支偶尸帝之隅【此对天问撰体恊鹿何以膺之王逸注云天撰十二神鹿一身八足两头云】宅灵之丘掉焉不危鼇厥首而常以恬夷要释而陵殆或谪之龙伯负骨帝尚窄之【此对天问鼇戴山抃何以安之释舟陵行何以迁之列仙传曰有巨灵之鼇背负蓬莱之山而忭戏沧海之中窄测格切】浇嫪以力兄麀聚之【此对天问维浇在户何求于嫂浇音枭嫪郎到切麀音忧】康假于田肆克宇之既裳【一无此二字】既舍宜咸坠厥首【此对天问何少康逐犬而防陨厥首女岐缝裳而舘同爰止何防易厥首而亲以逢殆王逸注谓少康因田猎袭杀浇而断其头女岐浇嫂也与浇滛佚共舍宿止少康夜袭之得其头以为浇因断之故此对谓咸坠厥首者】汤奋癸旅爰以伛拊载厥徳于葛以诘仇饷【此对天问汤谋易旅何以厚之谓汤伐罪吊民征自葛始传曰葛伯仇饷此之谓也伛委羽切】康复旧物寻焉保之覆舟喻易尚或艰之【此对天问覆舟斟寻何道取之言少康复旧物灭斟寻氏如覆舟之易也】惟桀嗜色戎得蒙妹滛处暴娱以大啓厥伐【此对天问桀伐蒙山何所得焉妹嬉何肆汤何殛焉谓桀伐蒙山之国而得妹嬉民弃不保驯致南巢之伐也】瞽父仇舜鳏以不俪尧専以女兹俾厥世惟蒸蒸翼翼于妫之汭【此对天问舜闵在家父何以鳏尧不姚告二女何亲谓瞽叟仇舜而鳏在下尧以二女娶之也俪音防妫俱为切汭音芮姚舜姓也】纣防于璜箕克兆之惟徳登帝帅以首之娲躯虺号古【一作占】以类之胡日化七十工获诡之【此对天问厥萌在初何所意焉璜防十成谁所极焉登立为帝孰道尚之女娲有体孰制匠之谓纣为玉防十重而箕子知其必亡伏羲以徳而民登以为帝女娲蛇身人头一曰七十化对以为诡也璜音黄娲公蛙切】舜帝眡厥仇毕屠水火夫固优游以圣而孰殆厥祸犬龂于徳终不克以噬昆庸致爱邑鼻以赋富【此对天问舜服厥弟终然为害何肆犬豕而厥身不危败谓象欲杀舜而舜弟之虽欲肆其犬豕之心而终不能害舜且封之有庳而富贵之也眡读同视龂鱼斤切富一作当】嗟伯之仁逊季旅岳雍同度厥义以嘉吴国【此对天问吴获迄古南岳是止孰期去斯得两男子谓吴国得贤者如太伯让王季而居南岳之下仲雍亦去而之吴而文王立二子为可嘉也】空桑鼎殷謟羮厥鹄惟轲知言瞷焉以为不【此对天问縁鹄饰玊后帝是飨谓人谓伊尹因縁烹鹄鸟之羮修饰玉鼎以事汤唯孟子谓其以尧舜之道要汤未闻以割烹也瞷居苋切视也】仁易愚危夫曷揆曷谋咸逃丛渊虐后以刘降厥观于下匪挚孰承【此对天问何承谋夏桀终以灭防帝乃降观下逄伊挚谓以仁格愚人将不谋而从如丛雀渊鱼焉相以成功者非伊尹孰承之也挚音至伊尹名也】条伐巢放民用溃厥疣以夷于肤夫曷不謡【此对天问何条放致罚而而黎服大说谓鸣条之伐南巢之放如民之痈疽决而肤苹平安无不说者疣音尤】喾狄祷禖契形于胞胡乙鷇之食而怪焉以嘉【此对天问简狄在防喾何宜鸟致贻女何嘉谓简狄帝喾之妃也待喾于防上有飞燕遗其喜而吞之因生契也喾音告禖音梅天子求子之神曰禖礼祀髙禖是也胞音泡鷇苦切】该徳孝【一作考】蓐收于西爪虎手钺尸刑以司慝【此对天问该秉季徳厥父是盛王逸云该包也父契也栁云该为蓐收王逸注误按礼记注防蓐收少皥氏之子曰该为金官国语虢公梦在庙有神人面白毛虎爪执钺立于西河公觉召史嚚占之史嚚对曰如君之言则蓐收也天之刑神也所取者本此】收正矜矜浇扈爰踣【此对天问胡终于有扈牧夫牛羊谓少康终能防浇祀夏配天也有扈浇国名】阶干以娱苗革而格不廹以死夫胡狃厥贼【此对天问干恊时舞何以懐之王逸注云干求也舞务也言夏能求协时务栁对之义不与王说同】辛后骇狂无忧以肥肆荡防厥体而充膏于肌啬寳被躬焚以旗之【此对天问平胁曼肤何以肥之谓纣为无道天下乖离当懐忧惧癯廋而反形体曼泽平胁肥盛宜其不免于蹈火而死也騃五骇切】扈释于牧力使后之【此对天问有扈牧竖云何而逢谓有扈氏释牧竖而为诸侯也】民仇焉防【一作寓】启牀以斮【此对天问击牀先出其命何从谓有扈氏不安于民故启撃之于牀而杀之也斮侧畧切斩也】殷武踵徳爰获牛之朴夫惟陋民是冐而丕号以瑞【此对天问恒秉季徳焉得夫朴牛王逸云汤能踵启之徳天嘉其志田猎而获大牛之瑞公以谓非汤之徳不能致是也】卒营而班民心是市【此对天问何徃营班禄不但还来谓汤徃营班禄所以市民心也王逸云营得也班遍也言遍施禄恵于百姓也】解父荒滛遭慤以彼中之不目而徒以色视【此对天问昏防循迹有狄不宁何繁鸟萃棘负子肆情王逸云人有循昏防之性为禽兽聚麀之行而不能安其身谓晋大夫解居父也居父聘于吴过陈之墓门见妇人负其子欲与滛佚肆其情妇人则引诗而刺之曰墓门有棘有鸮萃止故曰繁乌萃棘也墓门有棘虽无人棘上犹有鸮汝独不媿也公对之意葢取诸此谓遭怨慤之妇寕得不也墓门有棘见之诗】象不兄龚而肆以谋葢圣孰防怒嗣用绍厥爱【此对天问弟并滛危害厥兄何变化以作诈而后嗣逢长谓象虽浚井全廪肆害舜之谋而舜不藏怒又封之有庳以绍厥后也】莘有玉女汤廵爰获既内克厥合而外弼于徳伊知非妃伊之知臣曷以不识【此对天问成汤东廵有莘爰极何迄彼小臣而吉妃是得王逸注以为小臣伊尹也汤东廵狩从有莘氏乞丐伊尹因得有莘氏之女以为妃对之意以为汤东廵得有莘氏之女则有之乞彼小臣而吉妃是得为不然也妃音霏又音配】胡木化于母以蝎厥圣喙鸣不良谩以诡正尽邑以垫孰译彼梦【此对天问水滨之木得彼小子夫何恶之媵有莘之妇王逸注小子谓伊尹媵送也言伊尹母妊身梦神女告之曰臼灶生鼃亟去无反居无几何臼灶中有生鼃母去东走顾视其邑尽为大水母因溺死化为空桑之林水干之后有小儿啼水涯人取养之既长大有殊才有莘恶伊尹从木中出因以送女也对之意以谓不然谓为是说者是蠧乱厥圣诡说害正未有尽邑以垫而伊可生也蝎音曷木中防又许掲切虿虫也译音亦垫你念切书下民昏垫】汤行不类重泉是囚【此对天问汤出重泉夫何罪尤谓汤之行与桀异故囚之重泉重泉者地名也】违虐立辟罪徳之由师凭怒割癸挑而雠【此对天问不胜心伐帝夫谁使挑之谓汤之徳与桀异从众欲以割正有夏桀寔有以启之非汤之所忍为也挑音桃】胶鬲比漦雨行践期捧盎救灼仁兴以毕随鹰之咸同得使萃之【此对天问防鼂争盟何践吾期苍鸟羣飞孰使萃之此言武王将伐纣纣使胶鬲视武王师胶鬲问曰欲以何日至殷武王曰以甲子日胶鬲还报纣防天大雨道难武王昼夜行或谏曰雨甚军士苦之请且休息武王曰吾许胶鬲以甲子日至殷今报纣矣以甲子日不到纣必杀之吾故不敢休息欲救贤者之死也遂以甲子朝诛纣不失期也此对之意以谓武王不失期而行犹以水救火人无不从如鹰鸟之羣飞无不集者诗云惟时尚父时惟鹰扬漦与厘同凌之切福也】颈纣黄钺旦孰喜之民父有厘嗟以美之【此对天问到撃纣躬叔旦不嘉何亲揆发定周之命以咨嗟谓武王孟津之师秉黄钺以诛纣八百诸侯不朝而防羣臣咸谓休哉周公曰虽休勿休初不以为喜也虽幸武王顺天应人敛福锡民而咨嗟之词虽美之而寔戒之也考之周书其详可得而推矣】位庸庇民仁克莅之纣滛以害师殛圮之【此对天问授殷天下其位安施反成乃亡其罪伊何谓武王之仁足以庇民而纣之不道众所共弃也】咸逭厥死争徂器之翼鼓防御讙舞靡之【此对天问争遣伐器何以行之并驱撃翼何以将之谓天下咸避虐政而干戈攻伐之器皆争先而行前歌后舞鳬藻讙呼奋击其翼而不自知也】水滨翫昭荆陷弑之缪迓越裳畴肯雉之【此对天问昭后成逰南土爰底厥利维何逄彼白雉谓昭王背成王之制而出逰南至于楚楚人沉之而不复还传曰君其问诸水滨是也昭王之南逰也为越裳氏献白雉王之徳不能致故亲徃迎之初岂有是理也哉】穆懵祈招猖洋以逰轮行九野惟怪之谋胡绐娱载【一作戴】胜之兽觞瑶池以迭謡【此对天问穆王巧梅夫何为周流环理天下夫何索求防列子载周穆王肆意逺逰命驾八骏之乗驰駈千里至于巨搜氏之国巨搜氏乃献白鹄之血以饮王其牛马之湩以洗王之足遂宿于昆仑之阿观黄帝之宫遂宾于西王母觞于瑶池之上西王母为王謡王和之其词哀焉此对问之所交讥也】儒【一作孺】贼厥诜爰檿其弧幽祸挐以夸惮襃以渔滛嗜薎杀谏尸谤屠孰鳞漦以徴而化鼋是辜【此对天问妖夫曳何号于市周幽谁诛焉得夫褒姒葢周幽王前世有童謡曰檿弧箕服寔亡周国后有夫妇卖是器者以为妖而曳戮之于市此祸之所从始也褒姒周幽王后也昔夏后氏之衰也有二神龙止于夏庭而告曰余褒之二君也夏后布币精而告之龙亡而漦在椟而藏之夏亡传商至周不敢发也至厉王发而观之漦流于庭化为鼋入王后宫后宫处妾遇之而孕无夫而生子惧而弃之时被戮夫妇夜亡闻啼声哀而收之遂奔褒褒人后有罪幽王欲诛之遂入此女以赎罪是为褒姒幽王竟为犬戎所杀此对问之意盖罪幽王滛刑嗜杀以自取灭亡未可尽归妖夫化鼋之征也檿于琰切山桑也蔑莫结切漦凌之切鼋鱼衮切似鼈而大】天邈以蒙人么以离胡克合厥道而诘彼尤违【此对天问天命反侧何罚何祐】桓号其大任属以傲幸良以九合逮孽而壊【此对天问齐桓九防卒然见杀谓齐桓九合诸侯震而矜之叛者九国卒至见杀非天道之无常亦其自取然也】纣无谁使惑惟志为首逆图倒视辅谗以宠干异召死雷济克后【此对天问彼王纣之躬孰使乱惑何恶辅弼谗謟是服比干何逆而抑沈之雷开阿顺而赐封之金谓纣自惑乱弃贤用谗比干谏而死雷开佞而用也】文徳迈以被芮鞠顺道【此对天问何圣人之一徳卒其异方谓文王之徳纯一虞芮质厥成而天下无异志鞠音匊】醢梅奴箕忠咸防以丑厚【此对天问梅伯受醢箕子佯狂谓梅伯纣之诸侯数谏而纣杀之葅醢其身箕子被髪佯狂不愿仕也此两语疑当与前纣谗謟是服事文理相属对亦随问意耳】弃灵而功笃胡爽焉翼氷以炎盍崇长焉既岐既嶷宜庸将焉【此对天问稷维元子帝何笃之投之于氷上鸟何燠之何冯弓挟矢殊能将之谓稷生而神灵天寔厚之后稷之母姜嫄氏见大人之迹履之遂有娠弃之氷上有鸟以翼覆温之诗曰诞置之寒氷鸟覆翼之可以见天之厚于稷者如此故其生也冯弓挟矢皆为隐隐防之也嶷鱼岌切】纣凶以启武绍尚焉伯鞭于西化江汉浒易岐社以大国之命以祚武【此对天问既惊帝切激何逄长之伯昌号衰秉鞭作牧何令彻彼岐社命有殷之国谓纣有凶徳武王能绍后稷之业文王之秉政化于江汉之国易岐社以正天命也】逾梁槖囊羶仁蚁萃【此对天问迁藏就岐何能依谓文王始与百姓迁于岐山之下民皆归之如蚁慕羶也】妲灭淫商痡民以亟去【此对天问殷有惑妇何所讥谓纣为妲己所惑流毒于民民皆去也妲当割切痡音逋】肉梅以颁乌不台诉孰盈癸恶兵躬殄祀【此对天问受赐兹醢西伯上告何亲就上帝罚殷之命以不救谓纣醢梅伯以赐诸侯西伯所以诉于天此天所以亲致纣之罚故殷之命至于絶而不续也殄与同】牙伏牛鱼积内以外萌岐目厥心了眡显光【此对天问师望在肆昌何志谓太公望姓姜名牙隠于屠牛渔于渭滨有诸中而形诸外惟文王以文识之】奋刀屠国以髀髋厥商【此对天问鼓刀扬声后何喜谓吕望鼓刀在肆文王亲徃问之望对曰下屠屠牛上屠屠国文王喜载与俱归也髀音陛髋音寛贾谊传曰至于髋髀之所非斤则斧师古曰言其骨大故须斤斧也】发杀曷逞寒民于烹惟栗厥文考而防子以徂征【此对天问武发杀商何所悒载尸集战何所急谓武王戎殷欲救民于虐熖中在文王则栗栗危惧有所不敢在武王则不敢不敬承文谟卒武功也故载文王木主以讨纣有不得巳焉】中譛不列恭君以雉胡螾讼蛲贼而以变天地【此对天问伯林雉经维其何故何感天抑地夫谁畏惧王逸云伯长也林君也谓晋太子申生为后母骊姬所譛遂雉经以自杀而敬君也岂谗说可以变天地哉雉如字礼记正义云雉牛鼻绳或曰雉遇获多自死演弋尹切虫名说文云侧行者蛲音尧说文虫在人腹者以二虫譬骊姫之谮耳】天集厥命惟徳受之怠以弃夫又祐之【此对天问皇天集命惟何戒之受礼天下又使至代之谓皇天惟相有徳以集厥命后世子孙不能恐惧以自弃则将祐下民而作之君所不免也】汤挚之合祚以乆食昧始以昭末克庸成绩【此对天问初汤臣挚后兹承辅何卒官汤尊食宗绪谓进用伊尹礼乐祭祀绪业流于子孙使昧其经始之难不自昭其明徳卒终无以成其功也】光征梦祖憾离以厉彷徨激覆而勇益徳迈【此对天问勲阖梦生少离散亡何壮武厉能流厥严谓吴王阖庐也阖庐名光夀梦之孙也言阖庐少小被放于外不得立及其壮大终能厉其武勇以大吴国也傍音旁徨音皇】铿羮于帝圣孰嗜味夫死自暮而谁飨以俾夀【此对天问彭铿斟雉帝何飨受夀永多夫何乆长王逸注谓彭祖进雉于尧尧飨食之以夀考至夀八百犹自悔不夀谓髙枕而唾逺也对之意以谓无是理焉】螝齧已毒不以外肆细腰羣螫夫何足病【此对天问中央共牧后何怒蠭蚁防命力何固王逸注云中央之州有岐首之蛇共食牧草之实自相啄啮蠭蚁有毒之虫负力坚固屈原以喻夷狄自相攻毒固其常独当忧秦吴尔此对之意亦然故取二虫以为喻螝胡对切说文蚕蛹也螫施只切细腰蜂也博物志细腰无雌雄之类取桑虫及阜螽子抱而为巳子云】萃囬祸偶昌鹿曷祐以女【此对天问惊女采薇鹿何祐北至回水萃何喜言昔有女子采薇菜有所惊而走北走至于囬水之上而得鹿其家以昌对以为避祸而得鹿亦偶然耳】鍼欲兄爱以快侈富愈多厥车卒逐以旅【此对天问兄有噬犬弟何欲易之以百両卒无禄谓秦伯之弟鍼也言秦伯有噬犬弟鍼欲以百両车易之不聴因逐鍼而夺其爵禄王逸以百両为金非也鍼说文通作针】咨吟于野胡若之佷严坠谊殄丁厥任【此对天问薄暮雷电归何忧厥严不奉帝何求此以下天问之言皆屈原自道者言其放逐于野书壁所问畧讫日暮欲去天大雨雷电自解曰归何忧乎对亦悯其当此礼义消亡之时也佷户恳切佷戾也】合行违匿固若所咿嚘忿毒意谁与【此对天问伏匿宂处爰何云谓屈原伏匿革野尚兴词怨愤欲何为也咿音尹嚘音忧】丑齐徂秦啗厥诈谗登狡庸咈以施【此对天问荆勲作师夫何长先谓楚懐王之时秦欲代齐齐与楚从亲恵王患之乃令张仪厚币事楚使楚絶齐愿献啇于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里懐王怒举兵伐秦大败于丹阳明年秦割汉中地与楚以和时秦昭王欲与懐王防王欲行屈原谏之曰秦虎狼之国不可信不如无行懐王信子兰言竟行遂死于秦此对之意所以详言原当日谏之不聴以至于斯云尔】甘恬祸凶亟锄夷愎不可化徒若罢【此对天问悔过改更我又何言谓原虽若谏而楚王不聴刚愎不化以及于败亡而不救也愎蒲逼切佷也】阖绰厥武滋以侈頺【此对天问吴光争国乆余是胜谓吴阖庐与楚相伐吴兵入郢都昭王出奔楚之不信用贤人以至于败者非一也】于菟不可以作怠焉庸归【此对天问何环穿自闾社丘陵爰出子文鬭谷于菟楚令尹子文也问对皆哀今无此贤者但任子兰之徒也于音乌菟音徒】欵吾敖之阏以旅尸【此对天问吾告堵敖以不长栁自注云楚人谓未成君而死曰敖堵敖文王兄也今哀懐王将如堵敖不长而死以此告之王逸注以谓堵敖不长楚贤人大谬然考之左氏庄公十四年楚子如息以息妫归生堵敖及成王焉则堵敖成王之兄而非文王之兄也公之注亦误矣】诚若名不尚曷极而辞【此对天问何试上自予忠名弥张谓原茍无尚名之心则天问曷拯其辞如此一本作食姑不失圣人胡不道又晁太史无咎尝取以续楚词其系云宗元博学无不窥又妙于辞颇爱离骚之幽独能髙寻逺抉其有所得如坠云出渊于原之辞无廋焉此唐以来离骚之雄也盖屈原作离骚经扬雄为反离骚补之尝曰非反也合也而宗元为天对以嫓天问虽问对非反其于发扬则同离骚因反而始明天问因对而益彰凡设疑以稽合则逺者迩昧者晓恍惚者连属而义于是焉白则反与对皆以明原者也非反者独异也是雄与宗元之意同也又太史公曰天道无亲常与善人若伯夷叔齐可谓善人者非邪积仁洁行如此而饿死盗跖聚党数千人横行天下竞以夀终是遵何徳哉此亦昔人天问之意也书曰天畏棐忱又曰天难谌命靡常夫既以谓天辅信则宜常矣而又以谓天难信而不可常何哉天未始不信而以民之作徳者不常故天之吉凶或反伦而要其终天常辅信则靡常者毎常昔申包胥曰人众者胜天天定亦能胜人故论天者必于其定则天可以不问而诚着抑屈原虽不忍浊世而自沈茍以意逆志亦必不肯以其身葅醢故离骚之际未免于忧患而辞皆防天问虽假怪物行事揆理之不合者以寓其疑而凡天之所以不合而原疑者孰愈于人事之吉凶哉此原所欲问而难斥者也故因天对颇推本之以广原之意云】







　　栁河东集巻十四
　　钦定四库全书
　　栁河东集巻十五
　　唐　桞宗元　撰
　　问荅一十首
　　晋问【平阳尧之所都即晋州之地唐蟋蟀诗曰此晋也而谓之唐本其风俗忧深思逺俭而用礼乃有尧之遗风焉其风俗淳厚可知矣公晋人实以尧之故都为重故设武陵之问而悉以晋之名物对一曰晋之山河表里而险固二曰晋之金铁甲坚而刃利三曰晋之名马其强可恃四曰晋之北山其材足取五曰晋之河鱼可为伟观六曰晋之塩寳可以利民七又极言文公覇业之盛犹未免乎假仁义以用天下其末也以尧之遗风而终焉呉子离席拱手非特无以难且敬拜以受赐玩其意而观其辞其为文可谓工矣】
　　呉子问于栁先生曰先生晋人也晋之故【一有封字】冝知之曰然然则吾愿闻之可乎曰可晋之故封太行掎之【太行在泽州晋城县南又云在怀州修武县西北则此山当在二州之界也掎举绮切偏引也】首阳起之【首阳山名在河东蒲坂县华山之北河曲之中】黄河迤之【黄河之源出自昆仑循雍州北徼逹华隂至于德州而入于海晋地盖当河之曲也迤移尔切邪行也】大陆靡之【按通典在赵州昭庆县即隋大陆县地有大陆泽又云深州有陆泽县大陆亦在此则此泽当在二州之界也靡释云靡曼也】或巍而髙或呀而渊【呀虚牙切张口也】景霍汾浍【上音焚下音桧】以经其壖【而宣切说文城下田也汾浍即汾水耳】若化若迁钩婴蝉聨然后融为平川而侯之都居大夫之邑建焉其髙壮则腾突撑拒【上抽庚切衺柱也下音巨捍也】聱岈郁怒焉【聱玉交切语不入也岈许加切防岈山深皃一本无焉字】若熊罴之咆【熊音雄罴音碑咆音庖嘷也】虎豹之嘷【音豪】终古而不去攫秦搏齐【攫厥缚切持也】当者失据燕狄惴怯若就【一作甎】压振振业业觑闗蹀户【觑七虑切伺视也蹀逹协切蹈也】惕若仆妾其按衍则平盈旋縁纡徐夷延若飞防之翔舞【防余専切与鸢同】洄水之容与【洄音回洄也释文逆流而上】以稼则硕以植则茂以牧则蕃以畜则庶而人用是富而邦以之阜其河则濬源昆仑入于天渊【黄河见上注】出乎无门行乎无垠自匃奴而南以界西鄙【匈奴单于在晋之西】冲奔太华【太华即华岳也在晋之西】运肘东指混溃后土【溃胡对切释云防也】濆浊糜沸【濆音汾又房吻切濆涌也】鼋鼍诡怪【鼋音元似鼈而大鼍徒河切水虫力至猛能攻防河岸】于于汩汩腾倒轶越【轶音佚侵轶也】委泊涯涘【音俟水厓】呀呷欱纳【呀虚加切张口呷迄甲切吸呷也欱呼合切歠也】摧杂失坠其所荡激则连山参差广野坏裂轰雷努风【轰呼宏切】撼于【撼戸感切摇也诸韵无一本作音憾释云颐下也音戞】崩石之所转跃大木之所擢防漰泙洞踏者【漰披朋切水激有声泙白明切水声与洴通踏音沓】弥数千里若万夫之斩伐而其轴轳之所负【轴音逐轳音卢轳舡前次擢处轴舡后施柂处又汉律名舡方长为轴轳二字皆当从舟】橦樯之所御【橦传江切樯音墙舩桅也】鳞川林壑隳云遁雨瞬目而下者【瞬音舜摇目】榛榛沄沄【榛一本作溱并音蓁沄音云】百舎一赴若是何如呉子曰先生之言丰厚险固诚晋之美矣然晋人之言表里山河者备败而已非以为荣观显大也【左氏僖公二十八年子犯曰晋表里山河必无害也】吴起所谓在德不在险皆晋人之借也愿闻其他先生曰大卤之金【卤音鲁太原晋阳县】棠谿之工【棠谿属蔡州】火化水淬【取内切灭火】器备以充为棘为矛为铩为钩为镝为镞为【晏本少一字别本无为镞为字】为鍭出太白徴蓐收召招揺伏蚩尤【太白招揺蚩尤皆星名汉志太白兵象也晋志招揺主胡兵隋志旋星防为蚩尤旗见则王者征伐四方蓐收天之刑神】肃肃褷褷【山冝切一作祁祁】合众灵而成之愽者狭者曲者直者歧者劲者长者短者攅之如星奋之如霆运之如萦浩浩弈弈淋淋涤涤【淋音林以水沃也涤音廸洒也】荧荧的的【荧音萤】若雪山冰谷之积观者胆掉【音调】目出寒液当空发耀英精互绕晃荡洞射天气尽白日规为小铄【式酌切】云破霄跕坠飞鸟【跕的协切汉书飞鸢跕跕堕水中释又跕跕堕落也】弓人之弓函人之甲胶角百选犀兕七属【音注周礼考工记函人犀甲七属】乃使跟超【跟音根足踵】掖夹之伦【夹音挟】服而持之南瞰诸华【瞰苦滥切逺视也】北詟羣夷【詟质渉切失气言也】技击节制闻于天下是为善师延目而望之固以拳拘喘汗免胄肉袒进不敢降退不敢窜若是何如呉子曰夫兵之用由德则吉由暴则防是又不可为美观也先轸曰师直为壮曲为老况徒以坚甲利刃之为上哉【左传僖公二十八年晋侯侵曹伐卫楚人救曹子犯曰师直为壮曲为老岂在乆乎此为先轸之言恐误】
　　先生曰晋国多马屈焉是产【左氏僖公二年晋荀息请以屈产之乘假道于虞以伐虢杜预注屈地生良马故以为名】土寒气劲崖坼谷裂草木短缩鸟兽坠匿而马蕃焉师师兟兟【音诜进也】溶溶【音容】纭纭轠轠辚辚【轠音雷辚音隣】或赤或黄或或苍或醇或駹【莫江切杂也】黭然而隂【黭音掩】炳然而阳若旌旃旗帜之煌煌【帜音侈】乍进乍止乍伏乍起乍奔乍踬【音致跲也】若江汉之水疾风驱涛击山荡壑【荡音荡他浪切】　云沸而不止羣饮源槁廻食野赭【音者赤色】浴川蹙浪喷震播洒【喷普闷切鼓鼻也洒音洒】溃溃焉若海神驾雪而来下观其四防惝怳【上齿两切本作僘下许往切惝怳狂貌】开合万状喜者鹊厉怒者人搏决然坌跃【坌蒲闷切】千里相角风騣雾鬛【騣祖红切鬛音猎】斸山抉壑【斸音烛斫也】耳揺层云腹捎众木寂寥逺游不夕而复攫地跳梁坚骨兰筋交颈互齧【倪结切】鬭目相驯聚溲更嘘昻首张龂其小者则连牵缴绕【上古了切下尔绍切】仰乳俯龁【下没切齧也】蚁杂螽集【上音终蝗也】啾啾潗潗【七立切上林赋潗湁鼎沸啾即由切声也】旅走丛立其材之可者收敛攻教掉手飞縻指毛命物百歩就覊牵以荀息【见上注】御以王良【王良晋之善御者】超以范鞅【范鞅士匄之子即献子也】轩以栾鍼【栾鍼栾黡之弟已上四公皆晋之臣也栾音鸾鍼音钤又诸侵切】以佃以戎兽获敌摧若是何如呉子曰恃险与马者子不闻乎故曰冀之北土马之所生是不一姓【左传昭公四年楚使椒举求盟于晋晋侯弗许公曰晋有三不殆其何敌之有险而多马齐楚多难有是三者何郷而不济司马侯对曰恃险与马而虞邻国之难是三殆也九州之险是不一姓冀之北土马之所生无兴国焉恃险与马不可以为固也兾北即兾州之北】请置此而新其说
　　先生曰晋之北山有异材梓匠工师之为宫室求大木者天下皆归焉仲冬既至寒气凝成外凋内贞沈液不行【沈昌枕切汁也液音亦津液】乃坚乃良万工举斧以入必求诸岩崖之欹倾磵壑之纡萦凌防岏之杪顚【防徂丸切岏吾官切防岏山鋭貌杪音眇释文木标末也即枝上端】潄泉源之淦瀯【上古南切沈也下音营水回貌】根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿【柹音胏削木札扑也陈楚谓椟为柹】丁丁【中茎切诗伐木丁丁】登登硠硠棱棱【上吕唐切説文石声一曰硠硠坚也下卢登切説丈四方木也】若兵车之乗凌其响之所应则溃溃漰漰汹汹薨薨【上许拱切説文涌也一曰汹涌水声也下呼肱切】若骞若崩若螭龙之鬭风霆相腾其殊而下者札捎杀【音戞】摧崪坱圠【崪昨没切又昨律切山峻貌坱于浪倚党二切尘也圠音轧山曲】霞披电裂又似共工触不周而天柱折【列子汤问篇共工氏与颛顼争为帝怒而触不周之山折天柱絶地维张湛注不周山在西北之极】鹍鹳鹙鸧【鹍音昆尔雅鸡三尺为鹍鹳音灌似鹊而巢树者为白鹳曲颈为黒鹳鹙音秋説文秃鸠也鸧音仓説文糜鸹也闗西呼为鸹山东通谓之鸧】号鸣飞翔防豻虎兕【防勅俱切释文防刘也似貍能捕兽祭天豻音岸胡地犬也】奔触詟慓伏无所入遯无所脱然后断度收罗捎危顚芟繁柯乗水潦之波以入于河而流焉荡突硉兀【上郎兀切硉兀危石也】转腾冐没类秦神驱石以梁大海抵曲鳞蹙汇流雷解【汇音溃又户贿切水合流】前者汩越后者廹隘乃下龙门之悬水折拉頽踏【折质渉切败也拉落合切摧也亦通作折】捽首轩尾【捽昨没切説文持头髪也汉贡禹捽草把土】澒入重渊【澒胡动切水大蒙澒也】不知其防百里也涛波之旋滔山触天既渟既平弥望悠焉良乆乃始昻屹涌溢挺抜而出林立峯崪穿云蔽日涣然自挠复就行列浑浑而去以至其所唯良工之指顾丛台阿房【张平子东京赋楚建丛防于后注赵武灵王起阿房秦宫名房音旁】长乐未央建章昭阳【并西汉宫殿名】之隆丽诡特皆是之自出若是何如呉子曰吾闻君子患无德不患无土患无土不患无人患无人不患无宫室患无宫室不患材之不巳有先生之所陈四累之下也且褫祁既成诸侯叛之【左传昭公八年晋侯方筑褫祁之宫至昭十三年晋成褫祁诸侯朝而归者皆有二心杜预注褫祁地名在绛西四十里临汾水褫音斯又作虒祁巨之切】
　　先生曰河鱼之大【河当是黄河也】上迎涛波罗壅津涯千里雷驰重马轻车遂以君命矢而纵观焉【矢陈也春秋隐公公矢鱼于棠】大罟断流脩网亘山罩罶罣防【罩都教切罶立九切罣唐韵古卖切又胡卦切集韵官韵并作罫见去声十五卦罫碍也防音鹿罩罶罣防皆鱼罟也】织纴其间巨舟轩昻仡仡回环水师更呼声裂商顔【商山名在商州】于是鼓噪沓集而从之扼龙吭防鲸鳍【上巨巾切大鱼也下音耆鱼上骨】戮白鼋【音元似鼈而大】逐毒螭【抽知切无角如龙而黄】叱冯夷【清泠传曰冯夷华阳潼郷隄首人也服八石得水仙是为河伯】立水湄搜搅流离【搅古巧切】掬缩推移梁会网蹙腾天弥围掉躃拥踊【躃音壁人不能行也踊音勇跳也】以登夫歴山之垂【厯山在河东】如川之归如山之摧【一作崔】如云之披其有乗化会神振防涟沦【上音连水成文曰涟下音伦小波为沦】摛竒文【摛丑知切】出怪鳞腾飞涛而上逸生电雷于龙门者犹仰纶飞缴【音灼生丝缕亦作】顿踏【一作踣】而取之莫不脱角裂翼呀吓匍匐【呀虚牙切张口吓音赫又虚讶切怒也亦云口拒人】复就脔切【上力兖切】莫保龙籍具【一作甘】糅五味【糅女救切杂也】布列雕俎风云失势沮防逺去若夫鯋鲿鲔鲤鰋鳢鲂鱮之屑蔑裂者【鯋音沙鲿音尝鲔音洧鰋音偃鳢音礼鲂音防鱮音叙义并见设渔者对注鲿一作鲻音缁】夫固不足悉数漏脱纮目养之水府而三河之人则巳填溢餍饫腥膏舄卤闻鲙炙之美则掩鼻蹙頞【阿葛切】贱甚粪土而莫顾者也若是何如呉子曰一时之观不足以夸后世口舌之味不足以利百姓姑欲闻其上者
　　先生曰猗氏之盐晋寳之大也【猗氏猗顿也史记猗顿用塩盐起与王者埓冨猗于冝切】人之頼之与谷同化若神造非人力之功也但至其所则见沟堘畦畹之交错轮囷【堘神棱切稻中畦也畹于阮切田三十亩曰畹】若稼若圃敞兮匀匀涣兮鳞鳞逦弥纷属【逦力纸切弥音弥】不知其垠俄然决源酾流【上山冝切又所寄切】交灌互澍【上音防差互也下音树説文澍生万物互一作牙】若枝若股委屈【一作曲】延布脉冩膏浸潗湿滑汩【潗即入切湁潗水皃滑戸入切利也汩音骨又越笔切】弥髙掩庳【与卑通】漫垅冐块【漫平声垅音陇田中髙处】决决没没逺近混会抵值堤防瀴灜霈濊【瀴伊切瀴溟水絶逺皃霈普盖切濊呼栝切碍流也】偃然成渊漭然成川【漭音莽沆漭大水貌】观之者徒见浩浩之水而莫知其以及神液隂漉【音鹿】甘卤宻起孕灵冨媪【乌皓切女老称】不爱其美无声无形熛结迅诡【熛卑遥切説文大飞也】回眸一瞬积雪百里皛皛幕幕【皛胡了切显也幕音覔一作羃羃】奋偾离析【偾方问切僵也】锻圭椎璧【鍜丁贯切小冶椎音槌】转的皪【音县】乍似殒星及地明灭【一作激】相射冰裂雹碎巃嵸増益【上音笼又洛孔切下祖红切又作孔切山貌】大者印累小者珠剖涌者如坻【音墀水渚也又典礼切】坳者如缶日晶熠【晶音精熠羊入切煜音育燿也】萤骇电走亘歩车方尺数斗于是裒敛合集【裒薄侯切】举而堆之皓皓乎悬圃之巍巍【音危】皦乎溔乎狂山太白之淋漓【皦古了切白也溔弋沼切浩溔大水貌】骇化变之神竒卒不可推也然后驴驘牛马之运【驘与骡同】西出秦陇南过樊邓【樊即樊城县今防州临汉县也邓即邓州也】北极燕伐东逾周宋家获作咸之利人被六气之用和钧兵食以征以贡其赉天下也与海分功可谓有济矣若是何如呉子曰魏绛之言曰近寳则公室乃贫岂谓是耶虽然此可以利民矣而未为民利也先生曰愿闻民利呉子曰安其常而得所欲服其教而便于巳百货通行而不知所自来老防亲戚相保而无徳之者不苦兵刑不疾赋力所谓民利民自利者是也
　　先生曰文公之覇也援秦破楚囊括齐宋曹卫觧裂鲁郑震恐定周于温奉册受赐夹辅纠逖以为侯伯齐盟践土低昂玉帛【史记晋世家文公二年三月晋乃发兵至阳樊围温入防王于周五年四月晋败楚师作王宫于践土五月天子使王子虎命晋侯为伯赐大辂彤弓矢百兹弓矢千秬鬯一卣珪瓉作晋文侯命逖他歴切齐侧皆切践土郑之地也】天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推徳义立信让示必行明所向逹禁止一好尚春秋之事公侯大夫策文马驰轩车出入环连贯于国都则有五筵之堂九几之室大小定位左右有秩禽牢饩馈交错文质飨有嘉乐宴有庭寔登降好赋牺象毕出【犠素何切牺皆樽名】犒劳赠贿【劳郎到切释文赏勚劝功曰劳贿呼罪切货贿】率礼无失六卿理兵大戎小戎钟鼓丁宁以讨不恭车埒万乗【埒音劣卑垣也】卒半天下鼓之则震斾之则畏其令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼覇者之为心也引大利以自向而搂他人之力以自为固【搂音娄】而民乃后焉非不知而化不令而一异乎吾向之陈者故曰近之矣犹未也先生曰三河古帝王之更都焉而平阳尧之所理也【三河河东河南河北道也盖河东道之河中府蒲版县舜之所都绛州夏县禹之所都河南道之陈郡伏羲神农之所都一云伏羲又都于曲阜黄帝都于郑州而少昊都于穷桑即今之兖州曲阜县则又皆河南道也而河北道之涿鹿山则黄帝之都耳平阳盖今之晋州焉】有茅茨采椽土型之度【型音刑铸器之法以上为法曰型也】故其人至于今俭啬有温恭克譲之徳故其人至于今善让有师锡佥曰畴咨之道故其人至于今好谋而深有百兽率舞鳯凰来仪于变时雍之美【于音乌】故其人至于今和而不怒有昌言儆戒之训【儆居引切】故其人至于今思而畏祸有无为不言垂衣裳之化故其人至于今恬以愉此尧之遗风愿以闻于子何如吴子离席而立拱而言曰美矣善矣其蔑有加矣此固吾之所欲闻也凡夫俭则人用足而不淫让则遵分而进善其道不鬭【分扶问切分守也】谋则通于逺而周于事和则仁之质戒则义之实恬以愉则安而乆于其道也至乎哉今主上方致太平动以尧为准先生之言道之奥者若果有贡于上则吾知其易易焉也举晋国之风以一诸天下如斯而已矣敬再拜受赐【晁太史无咎取之以附续楚辞其系有曰昔屈原作九章九阳数言已所陈与天合度自宋玉九辩以下皆依以立义至枚乗七发意亦防此盖以防讽吴王濞毋反班固称原有古诗恻隐之风谓乗已下没其讽谕之称意是不然观乗七发既设客説太子乆执不废大命乃倾为陈王之可嗜恱者七末乃言孟子持筹而筭之万不失一以言吴计谬其意深矣晋问亦七盖效七发以讽时君薄事役而隆道实云】
　　荅问【公永贞元年九月自监察御史坐王叔文之党黜为邵州刺史十一月改永州司马据问云先生遭有道不能奋厥志独被罪伏匿则荅问之作当在到永州后】
　　有问栁先生者曰先生貌类学古者然遭有道不能奋厥志独被罪辜废斥伏匿交游解防【解音邂防也】羞与为戚生平向慕毁书防迹他人有恶指诱増益身居下流为谤薮泽骂先生者不忌陵先生者无谪遇揖目动闻言心惕时行草野不知何适独何劣耶观今之贤智莫不舒翘扬英推类援朋叠足天庭魁礨恢张羣驱连行竒谋髙论左右抗声出入翕忽拥门填扄一言出口流光垂荣岂非伟耶先生虽读古人书自谓知理道识事机而其施为若是其悖也狼狈摈僇【狼音郎狈音贝】何以自表于今之世乎先生荅曰敬闻命然客言仆知理道识事机过矣仆懵夫屈伸去就【懵母亘切不明也又莫红目揔二切】触罪受辱幸得聨支体完肌肤犹食人之食衣人之衣【上衣字于既切下衣字音依】用人之货无耕织居贩然而活给羞愧恐栗之不暇今客又推当世贤智以深致诮责【上才肖切】吾缧囚也【缧伦追切按何晏注论语云黒索也】逃山林入江海无路其何以容吾躯乎愿客少假声气使得详其心次其论客曰何取先生曰仆少尝学问不根师説心信古书以为凡事皆易不折之以当世急务徒知开口而言闭目而息挺而行踬而伏【踬音至跲也与防同】不穷喜怒不防曲直冲罗陷穽不知颠踣【蒲北切】愚憃狂悖若是甚矣又何以防客之教而承厚德哉今之世工拙不欺贤不肖明白其显进者语其德则皆茫洋深闳端贞鲠亮苞并涵养与道俱往而仆乃蹇浅窄僻跳浮嚄唶【上集韵胡陌切大呼也又嚄唶多言也唐韵嚄唶大唤也下子夜切叹声也又仄伯切大声也】抵瑕陷厄固不足以趑趄批捩而追其迹【趑干咨切趄千余切趑趄趍不进也批歩结切捩力结切】举其理则皆谋明渊沉剖防穷深【剖普后切】劈析是非【劈匹厯切】校度古今而仆乃缄钳塞黙【钳其亷切】耗眊窒惑【耗虚到切眊音冐目少精也】抉异探怪【抉一决切挑也探音贪】起幽作匿攸攸恤恤卒自旤贼【旤与祸同】固不足以睢盱【上翾规切仰目也下匈于切张目也】激昻而效其则言其学则皆揔揽罗络横竖杂博【竖音树立也】天旋地缩神交错而仆乃单庸撇莩【撇匹蔑切字正作撆击也】离防空虚窃听道涂颛嚚防愚【颛与専同】不知所如固不足以抗顔揺舌而与之俱称其文则皆汗漫辉煌呼嘘隂阳【嘘一作噏】轇轕三光【轇音交轕音葛轇轕长逺貌一曰杂乱也】陶镕帝皇而仆乃朴鄙艰澁培塿潗湁【培薄口切或作防塿郎口切博雅培塿冡也左氏防二十四年部娄无松栢字不从土潗子入七立二切湁丑入切説文潗湁水貌】毫聮缕缉尘出坱入固不足以摅摛踊跃而渉其级兹四者悬判虽庸童小女皆知其不及而又裹以罪恶纒以羁絷【上居宜下切陟立切】客从而挤之【上牋西切又子计切排也】不亦忍乎且夫白义騄耳之得康庄也【羲一作蚁白羲騄耳马名騄音緑】逐奔星先飘风而跛驴不出泥滓黄钟元间之登清庙也铿天地动神祗而呜呜咬哇不入里耳【咬五巧切哇于佳乌爪二切】西子毛嫱之蹈后宫也皦朝日焕浮云而无塩逐于郷里蛟龙之腾于天渊也弥六合泽万物而虾与蛭不离尺水【蛭音质水虫】卓诡倜傥之士之遇明世也用智能显功烈而麽眇连蹇颠顿披靡固其所也【麽目果切説文细也】客又何怪哉且夫一陟险阨惩而不再者烈士之志也知其不可而速巳者君子之事也吾将窃取之以没吾世不亦可乎乃歌曰尧舜之修兮禹益之忧兮能者任而愚者休兮蹮蹮蓬藋【蹮音仙蹁蹮旋行貌藋徒吊切释云堇草】乐吾囚兮文墨之彬彬【音邠】足以舒吾愁兮已乎巳乎曷之求乎客乃笑而去
　　起废荅【公自永贞元年十一月自邵州刺史改永州司马明年即改元元和留永既乆至元和十年正月方召至京此文云先生来吾州亦十年则起废荅当在九年作】
　　桞先生既会州刺史即治事还游于愚溪之上溪上聚黧老壮齿十有一人【黧音黎黑而黄色】谡足以进【谡山六切起也】列植以庆卒事相頋加进而言曰今兹是州起废者二焉先生其闻而知之欤荅曰谁也曰东祠躄浮图【躄于益切亦书作躃説文人不能行也】中廐病颡之驹【廐音究马舎也颡冩曩切】曰若是何哉曰凢为浮图道者都邑之会必有师师善为律以勑戒始学者与女释者甚尊严且优游躄浮图有师道少而病躄日愈以剧居东祠十年扶服舆曵未尝及人侧匿愧恐甚今年他有师道者悉以故去始学者与女释者伥伥无所师遂相与出躄浮图以为师盥濯之【盥古缓古玩二切澡也】扶持之壮者执舆幼者前驱被以其衣导以其旗愓疾视引且翼之躄浮图不得巳凢师数百人【一作生一云数百人生】日馈饮食时献巾帨洋洋也举莫敢逾其制中廐病颡之驹颡之病亦且十年色不厖无异技硿然大耳【硿苦东切又戸宋切】然以其病不得齿他马食斥弃异皁恒少食屏立摈辱掣顿异甚【掣尺制尺列二切】垂首披耳悬涎属地凢廐之马无肯为伍会今刺史以御史中丞来吾邦屏弃羣驷舟以泝江将至无以为乗廐人咸曰病颡驹大而不厖可秣餙焉他马巴僰痹狭【僰蒲墨切】无可当吾刺史者于是众牵驹上燥土大庑下【庑音武堂下周屋】荐之蓆縻之浴剔蚤鬋【剔他厯切蚤音鬋子浅切庄子为天子之诸御不鬋】刮恶除洟【刮古刹切】莝以雕胡【莝音挫斫刍也】秣以香萁【秣音末萁音基】错贝鳞纕【错七各切纕音襄佩帯】凿金文羁络以和铃缨以朱緌【缨音婴緌儒佳切緌缨也】或膏其鬛或劘其脽【鬛音猎劘音磨平声削也脽视佳切尻也】御夫尽饰然后敢持除道履石立之水涯幢旟前罗【幢传江切説文旌旗之属旟音舆周礼鸟隼为旟】杠盖后随【杠音江旗竿】千夫翼卫当道上驰抗首出臆【音亿】震奋遨嬉【上音敖】当是时若有知我岂不曰冝乎先生曰是则然矣叟将何以教也黧老进曰今先生来吾州亦十年矣足轶疾风【轶徒结切车相过也又音逸】鼻知膻香【膻尸连切与羶同】腹溢儒书口盈宪章苞今统古进退齐良然而一废不复曾不若躄足涎颡之犹有遭也【涎夕连切口涎也】朽人不识敢以其惑愿质之先生先生笑且荅曰叟过矣彼之病病乎足与颡也吾之病病乎德也又彼之遭遭其无耳今朝廷洎四方豪杰林立谋猷川行羣谈角智列坐争英披华发辉挥喝雷电老者育德少者驰声丱角羁贯【丱古愚切束髪也】排厠鳞征一位暂缺百事交并骈倚悬足【骈蒲眠切】曾不得逞不若是州之乏释师大马也而吾以德病伏焉岂躄足涎颡之可望哉叟之言过昭昭矣无重吾罪于是黧老壮齿相视以喜且吁曰谕之矣拱揖而旋为先生病焉







　　栁河东集巻十五
　　钦定四库全书
　　桞河东集巻十六
　　唐　桞宗元　撰
　　説一十一首
　　天説【考之昌黎集中不见与公论所谓天之説者观二公之出处亦相先后贬谪其同在朝之日亦不乆作之年月于他文无见焉然刘禹云余之友河东解人栁子厚作天説以折韩退之之言文信美矣盖有激而云非所以尽天人之际故作天论三篇以极其辩则其説首出于韩不诬禹论三篇见其集兹不具载然公继与禹钖书云发书得天论三篇以仆所为天説为未究欲毕其言始得之大喜谓有以明吾志虑及详读五六日求其所以异吾説卒不可得凡子之论乃吾天説附注耳其言云云三君子之所言学者览其书当自得之也】
　　韩愈谓栁子厚曰若知天之説乎吾为子言天之説今夫人有疾痛倦辱饥寒甚者因仰而呼天曰残民者昌佑民者殃又仰而呼天曰何为使至此极戾也若是者举不能知天夫果蓏【鲁果切许慎説文在木曰果在地曰蓏张晏曰有核曰果无核曰蓏应劭曰木实曰果草实曰蓏一説有殻果无殻蓏也】饮食既坏虫生之人之血气败逆壅底为痈疡疣赘瘘痔【痈音邕説丈肿也疡音阳説文头疮曰疡疣音尤赘朱芮切谓赘肉也瘘音漏説文颈肿也一曰乆创痔丈里切説文后病也】虫生之木朽而蝎中【蝎音葛木中虫非螫毒音歇者】草腐而萤飞【腐音辅烂也】是岂不以坏而后出耶物坏虫由之生元气隂阳之坏人由之生虫之生而物益坏食齧之【上倪结切】攻穴之虫之祸物也滋甚其有能去之者有功于物者也繁而息之者物之雠也人之坏元气隂阳也亦滋甚垦原田【垦音恳耕治也】伐山林凿泉以井饮窽墓以送死【窽音欵空也】而又穴为偃溲【音搜溺谓之溲】筑为墙垣城郭台榭观防防为川渎沟洫陂池燧木以燔【燧音遂燔音烦爇也】革金以镕陶甄琢磨悴然使天地万物不得其情【悴秦醉切】幸幸【音幸】冲冲攻残败桡而未尝息其为祸元气隂阳也不甚于虫之所为乎吾意其能残斯人使日薄嵗削祸元气隂阳者滋少是则有功于天地者也繁而息之者天地之雠也今夫人【一有之字】举不能知天故为是呼且怨也吾意天闻而呼且怨则有功者受赏必大矣其祸焉者受罚亦大矣子以吾言为何如桞子曰子诚有激而为是耶则信辩且美矣吾能终其説彼上而者世谓之天下而黄者世谓之地混然而中处者世谓之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罸祸乎功者自功祸者自祸欲望其赏罸者大谬呼而怨欲望其哀且仁者愈大谬矣子而信子之仁义以游其内生而死尔乌置存亾得丧于果蓏痈痔草木耶
　　鹘説【韩昌黎志公之墓谓子厚少年勇于为人不自贵重頋借谓功业可立就故坐废退既退又无相知有气力得位者推挽故卒死于穷裔观公鹘説必有当途者昔资子厚之气力而今不知报者也其末日孰若鹘者吾愿从之毛耶翮耶胡不我施寂寥太清乐以忘饥则其意昭然矣鹘胡骨切】
　　有鸷曰鹘者穴于长安荐福浮图有年矣浮图之人室宇于其下者伺之甚熟为余説之曰冬日之夕是鹘也必取鸟之盈握者完而致之以燠其掌【燠乙六切热气】左右而易之旦则执而上浮图之跂焉纵之【跂兵弭去智二切举踵也】延其首以望极其所如往则背而去焉茍东矣则是日也不东逐南北西亦然呜呼孰谓吻毛翮之物而不为仁义器耶【翮下革切羽茎也】是故无号位爵禄之欲里闾亲戚朋友之爱也出乎鷇卵而知攫【一有抟字】食决裂之事尔【鷇古侯切鸟子生而须哺曰鷇自食曰雏】不为其他凡食类之饥惟旦为甚今忍而释之以有报也是不亦卓然有立者乎用其力而爱其死以防其饥又远而违之非仁义之道耶恒其道一其志不欺其心斯固世之所难得也余又疾夫今之説曰以喣喣而黙【喣吁遇切又况羽切蒸也】徐徐而俯者善之徒以翘翘而厉炳炳而白者暴之徒今夫枭晦于昼而神于夜【枭坚尧切不孝鸟也音休鸟名愽雅怪鸱也】防不穴寝庙循墙而走是不近于喣喣者耶今夫鹘其立趯然【趯音逖跳也】其动然【呼虢切皮骨相离声】其视的然其鸣革然是不近于翘翘者耶由是而观其所为则今之説为未得也孰若鹘者吾愿从之毛耶翮耶胡不我施寂寥太清乐以忘饥
　　祀朝日説【公贞元十八年为监察御史文正是时作礼记玉藻天子端而朝日于东门之外周礼王者搢大圭执镇圭藻五采五就以朝日国语鲁语天子大采朝日与三公九卿祖识地德少采夕月与太史司载纠防天刑注云朝日以春分夕月以秋分也朝音潮】
　　桞子为御史主祀事将朝日其僚问曰古之名曰朝日而已今曰祀朝日何也余曰古之记者则朝拜之云也今而加祀焉者则朝旦之云也【朝音昭】今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝暮不废夕晋侯将杀竖襄叔向夕【国语平公射鴳不死使坚防搏之失公怒将杀之叔向闻之夕以諌平公乃赦之注竖内竖防名也闻之夕谓夕至于朝也】楚子之留干谿右尹子革夕【左氏昭公十二年楚帅师围徐楚子次于干谿以为之援仆析父从右尹子革夕王见之注子革郑丹夕莫见】齐之乱子我夕【史记齐简公四年春初简公与父阳生之在鲁也阚止有宠焉及即位使为政田成子惮之御鞅言诸简公曰田阚不可并也君其择焉弗听子我夕田逆杀人逄之遂捕以入田氏方睦使囚病而遗守囚者酒醉而杀守者得亾子我盟诸田于陈宗注阚止子我也夕省事也】赵文子砻其椽张老夕【国语赵文子为室斵其椽而砻之张老夕焉而见之砻卢红切】知襄子为室美士茁夕【国语智防子为室美士茁夕焉注防子智伯瑶也士茁智伯家臣茁仄滑切】皆暮见也汉仪夕则両郎向闱拜谓之夕郎亦出是名也【汉官仪故事黄门郎每日暮入对青门拜故谓之夕郎黄门郎今之给事中云】故曰大采朝日小采夕月又曰春朝朝日秋夕夕月若是其类足矣又加祀焉盖不学者为之也僚曰欲子之书其説吾将施于世可矣余从之
　　捕蛇者説【公谪永州时作当时赋敛之毒民其烈如此孔子过泰山侧有妇人哭于墓而哀夫子式而听之使子贡问之曰子之哭也一似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也公取夫子之言以证捕蛇者之说理诚相似者】
　　永州之野产异蛇黒质而白章触草木尽死以齧人无御之者然得而腊之以为饵可以已大风挛踠瘘疠【挛闾缘切踠音宛曲脚也瘘音漏説文颈肿也一曰乆创疠音厉疾疫也】去死肌杀三虫其始太医以王命聚之嵗赋其二募有能捕之者当其租入永之人争奔走焉有蒋氏者专其利三世矣问之则曰吾祖死于是吾父死于是今吾嗣为之二十年防死者数矣言之貌若甚慼者余悲之且曰若毒之乎余将告于莅事者更若役复若赋则何如蒋氏大慼汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则乆巳病矣自吾氏三世居是郷积于今六十嵗矣而郷邻之生日蹙殚其地之出【殚音单尽也】竭其庐之入呼号而转徙饥渇而顿踣【音匐僵也】触风雨犯寒暑呼嘘毒疠往往而死者相借也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死则徙尔而吾以捕蛇独存悍吏之来吾郷【悍音旱】叫嚣乎东西【嚣虚娇切一音敖】隳突乎南北【突陀没切】哗然而骇者【哗音华骇下楷切】虽鸡狗不得宁吾恂恂而起视其缶【恂音荀】而吾蛇尚存则弛然而卧谨食之时而献焉退而甘食其土之有以尽吾齿盖一嵗之犯死者二焉其余则熈熈而乐岂若吾郷邻之旦旦若是哉今虽死乎此比吾郷邻之死则巳后矣又安敢毒耶余闻而愈悲孔子曰苛政猛于虎也吾尝疑乎是今以蒋氏观之犹信呜呼孰知赋敛之毒有甚是蛇者乎故为之说以俟夫观人风者得焉
　　防说【礼记八蜡以记四方四方年不顺成八蜡不通以谨民财也顺成之方其蜡乃通以移民也郑注云其方不熟则不通于蜡焉公贞元十九年时为监察御史主祀事因有是说蜡音乍】
　　桞子为御史主祀事将蜡进有司以问蜡之说则曰合百神于南郊以为嵗报者也先有事必质于戸部戸部之词曰旱于某水于某虫蝗于某疠疫于某【疠音厉疫越壁切】则黜其方守之神不及以祭予尝学礼盖思而得之则曰顺成之方其防乃通若是古矣继而叹曰神之貌乎吾不得而见也祭之飨乎吾不得而知也是其诞慢怳【诞音但慢谟官反又莫半切齿両切怳诩往切怳惊貌】冥冥焉不可执取者夫圣人之为心也【一无心也字】必有道而已矣非于神也葢于人也以其诞慢怳冥冥焉不可执取而犹诛削若此况其貌言动作之块然者乎是设乎彼而戒乎此者也其旨大矣哉或曰若子之言则旱乎水乎虫蝗乎疠疫乎未有黜其吏者而神黜焉而曰盖于人者何也予曰若子之云旱乎水乎虫蝗乎疠疫乎【一无上十字】岂人之为耶故其黜在神暴乎眊乎【上音冐目少精】沓贪乎罢弱乎【罢音疲下同】非神为之耶故其罸在人今夫在人之道则吾不知也不明斯之道而存乎古之数其名则存其教之实则隠以为非圣人之意故叹而云也曰然则致雨反风【金縢周公居东天大雷电以风王出郊天乃雨反风禾则尽起】蝗不为灾虎负子而趋【宋均为九江太守郡多虎均到下令属县去其槛穽其后传言虎相与东游渡河又山阳楚沛多蝗其飞至九江界者輙东西防去】是非人之为则何以余曰子欲知其以乎所谓偶然者信矣必若人之为则十年九潦【郎到切】八年七旱者独何如人哉其黜之也茍明乎教之道虽去古之数可矣反是则诞慢之说胜而名实之事丧亦足悲乎乗桴説【公为是论以为道之不行其避世者当如圣人之言皆元和后废退穷裔时作】
　　子曰道不行乗桴浮于海【桴芳无切】从我者其由也与子路闻之喜子曰由也好勇过我无所取材説曰海与桴与材皆喻也海者圣人至道之本所以浩然而游息者也桴者所以游息之具也材者所以为桴者也易曰复其见天地之心乎则天地之心者圣人之海也复者圣人之桴也所以复者桴之材也孔子自以极生人之道不得行乎其时【极一作拯】将复于至道而游息焉谓由也勇于闻义果于避世故许其从之也其终曰无所取材云者言子路徒勇于闻义果于避世而未得所以为复者也此以退子路兼人之气而明复之难耳然则有其材以为其桴【一无其字】桴而游息于海其圣人乎子谓顔渊曰用之则行舎之则藏唯我与尔有是夫由是而言以此追庶防之説【追一作迨】则回近得矣而曰其由也与者当是叹也囘死矣夫或问曰子必圣人之云尔乎曰吾何敢以广异闻且使遁世者得吾言以为学其于无闷也揵焉而已矣【揵一作防】
　　説车赠杨诲之【杨诲之慿之子也慿以元和四年自京兆尹贬临贺尉按地理志临贺在岭南道贺州之属邑公时已在永诲之道永之贺公作是説以送然诲之犹以为柔外刚中则未必不为弊车柔外刚中未必不为常人反复论辩有二书见于集具别巻】
　　杨诲之将行桞子起而送之门有车过焉指焉而告之曰若知是之所以任重而行于世乎材良而器攻圆其外而方其中然也材而不良则速坏工之为功也不攻则速败中不方则不能以载外不圆则窒拒而滞方之所谓者箱也圆之所谓者轮也匪箱不居匪轮不涂吾子其务法焉者乎曰然曰是一车之说也非众车之说吾将告子乎众车之说泽而杼山而侔【杼直吕切周礼考工记行泽欲杼行山欲侔】上而轾下而轩且曵【诗戎车既安如轾如轩轾音致】祥而旷左【礼记祥车旷左注葬之乗车也】革而长毂以防【革革车也毂音谷】巢焉而以望【巢本作轈省作巢兵髙车加　巢以望敌也春秋楚子登巢车】安以爱老【安安车也礼记大夫七十而致仕乗安车自称曰老夫】辎以蔽内【辎音菑説文軿车前衣车后也字林载衣物车前后皆蔽若今库车】垂绥而以畋【礼记武车绥旌】载十二旒而以庙以郊以陈于庭【周官巾车王之五路一日玉路建太常十有二旒以祀】其类众也然而其要存乎材良而器攻圆其外而方其中也是故任而安之者箱【箱大车之箱也诗防车内容物之处为箱】逹而行之者轮恒中者轴挶而固者蚤【挶音局防持也蚤当为爪考工记注蚤谓辐入牙中者也】长而挠进不罪乎马退不罪乎人者辕【考工记大车之辕挚其登又难既克其登其覆车也必矣此无故惟辕直且无挠也】却暑与雨者盖【考工记轮人为盖注盖主为雨设也】敬而可伏者轼【轼音式车前横板隆起者也】服而制者马若牛然后众车之用具今杨氏仁义之林也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不挛乎内若轴摄之以刚徤若蚤引焉而冝御乎物若辕髙以远乎汚若盖下以成乎礼若轼险而安易而利动而法则庶乎车之全也诗之言曰四牡騑騑六辔如琴孔氏语曰左为六官右为执法此其以逹于大政也凡人之质不良莫能方且恒质良矣用不周莫能以圆遂孔子于郷党恂恂如也遇阳货必曰诺而其在夹谷也视叱齐侯类畜狗不震乎其内后之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧圆其外者未至故说车以赠
</div>
    <div class="pagination">
<a href="柳河东集_page5.html">上一页</a><a href="柳河东集.html">1</a><a href="柳河东集_page2.html">2</a><a href="柳河东集_page3.html">3</a><a href="柳河东集_page4.html">4</a><a href="柳河东集_page5.html">5</a><span class="current-page">6</span><a href="柳河东集_page7.html">7</a><a href="柳河东集_page8.html">8</a><a href="柳河东集_page9.html">9</a><a href="柳河东集_page10.html">10</a><a href="柳河东集_page11.html">11</a><span>...</span><a href="柳河东集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
