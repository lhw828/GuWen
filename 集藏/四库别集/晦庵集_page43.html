<!DOCTYPE html>
<html>
<head>
    <meta charset="UTF-8">
    <title>晦庵集 - 第 43 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 43 页/共 166 页</h1>
    <div class="content">　　熹前日拜书并已校过文字临欲发遣而略加防检则诸生分校互有疎宻不免亲为看过其间又有合修改处甚多不免再留来使助其口食令更俟三五日昨日始得了毕但论语所改已多不知尚堪修否恐不免重刋即不若依旧本作夹注于体尤宜向见子直道晁景迂之说云先儒解经只作此体是亦尊经之意若不再刋不必议也若但修改亦乞专委通晓详细之人亲自监临儧那字数减处空阙不妨多处不免分作两行如夹注状不可便以此本直付匠者恐其惮于工力掲去纸帖致有合改处不曾改得久远为害也然又细思此亦且是今日所见以为粗免疎脱更过数日再看决须更有改易若随时修版即版有不胜修者且亦无时而已将来又岂复常有留意于此者则是此书之行为学者之利殊少而为害多使熹介然常有不满之意其害又不止于论列行遣而已也懐不能已再此具禀伏乞台照
　　与张定叟书
　　契勘汀州在闽郡最为穷僻从来监司廵歴多不曾到州县官吏无所忌惮科敷刻剥民不聊生以致逃移抛荒田土其良田则为富家侵耕冐占其瘠土则官司摊配亲邻是致税役不均小民愈见狼狈逃亡日众盗贼日多每三四年一次发作杀伤性命破费财物不可胜计虽为王土实未尝得少霑惠泽殆与化外羁縻州军无异甚可痛也近因戸部王郎中申请乞行经界得防施行千里细民鼓舞相庆其已逃亡在漳潮梅州界内者亦皆相率而归投状复业然此一事豪家大姓不以为便县吏乡司不以为便官员之无见识乐苟简者不以为便往往皆能造为浮语扇惑上下独有贫民下戸欲行此事有同饥渇而其寃苦之情无路上通是致前任监司妄有申述沮格成命使昔之鼓舞者今变而为咨嗟昔之投状归业者今复相与狼狈而去有识之士深痛惜之而在位者未之知也所幸元降指挥犹有秋成取防之文今既及期而汀州岁实大稔且其守臣学道爱人有风力可以倚办失今不为窃恐向后难得似此几会欲望检举元降指挥详陈前项利害申述取防只委本路监司及本州守倅趂此农隙疾速推行庶几永为一方久远之利
　　与王漕书【齐贤】
　　熹伏辱赐教并审即日秋阳尚骄台府清暇台万福不胜感感熹前日伏蒙垂问率尔具报既而思之其所论者乃经理州县财赋源流之术若以今日救荒恤民之事言之则未为要切之务也虑之不精发之不当方以自愧亦意髙明见其迂阔不过付之一笑而已以故因循未暇以书自解不谓乃蒙专人再枉谦诲俾尽其说此事既非今日之急而其条目猥多亦有非熹之所能尽知者然其大要不过欲得使司于见行盐法之中择其不可行之甚处【如政和尤溪汀州诸邑之类】小变其法而损其岁入之数使官享其利而民不以为病州县可以立脚而漕司不失岁输之实而已【今一等破败县道窃料不过虚有欠数实无可得之钱】然此事乃在使司审熟讨论百全而后可发非一旦猝然之所可言也若夫今日救荒恤民之急则不过视部内被灾之郡使之实检放【福建惟下四州水旱时有检放若上四州则民间全不知有此条法恩意但知田无所收则杀人放火耳今示之以此亦所以息其作乱之心】捐逋租【近日州县无他事可以扰民唯有催理白税不问已纳未纳一切禁系决挞责令重纳此为大害】寛今年夏秋二税省限各展一月具以条目言之于朝而其可直行者一面行下然后谨察州县奉行之勤惰得失而诛赏之使愁叹亡聊之民犹复有所顾借而不忍肆其猖狂悖乱之心以全其首领保其家族靖其乡闾此则今日救荒恤民之急务也此外则视荒损尤甚之乡使之禾米得入而不得出有余之处则许其通融籴贩稍劝富民平价出粜劝民广种大小乔麦卜芋蔬菜之属以相接续其贫甚者使更互相保而别召税戸保之借以官本收成之后秪纳元钱亦一助也此等为灾伤甚处乃行之想亦不至甚多也又此事虽属常平司然或彼司无钱而漕司有钱则借而为之亦不为侵官也鄙见如此未知当否姑以仰塞下问之勤伏望裁择其可幸甚幸甚山间之旱日甚一日祈祷经月略不见効连日随众登山祈神周视一村大半焦赤居此四十余年未尝有今日之旱令人忧惧殆无措身之所奈何奈何使还具禀臂病犹未能多作字伏乞台察
　　与周丞相书
　　熹狂妄阔疎无用于世一昨丞相知其如此特加除用使得仰奉列圣真游香火于受命之邦感慨之余方窃自幸而未及半岁遽被误恩恳辞报闻未敢再告而袁吏部经由出示所被赐教别纸所以存问之意甚厚然于愚分终不自安近者忽闻江西代者以人言报罢有防趣熹躬听临遣闻命陨越不知所为既而方知正以丞相开陈之故是以有此熹窃恨丞相前日之赐不终而虚为此纷纷也熹之衰病首尾七年去冬一二隂邪危恶之证虽已罢去然腹心之患甫益监牢攻击万方略无动意若不自揆冐昧轻进窃恐不惟自取颠踣亦或反贻丞相轸念之忧故今輙有劄子复申前恳欲望丞相始终哀怜少假钧陶之力使得复供鸿庆守祧之役则生托荣名死题墓道无复有遗恨熹旧读崔徳符观鱼作诗有丈夫五十年要须识行藏之句未尝不反复咏叹而有动于懐不谓今日真践斯境而益知其言之有味也瞻望黄閤无由趋拜下风以尽其所欲言伏惟上为国家益隆寳卫亟跻元宰以慰四海具瞻之望熹不胜祈恳愿望之至谨奉手记伏祈钧察
　　与曹晋叔书
　　累辱惠问未能一一奉报春卿来又奉近教获审比日雨凉尊万福感幸深矣熹行负幽明祸及防稚第三女子前月末间已似向安疾势忽变至此十二日遂不可救痛苦之极殆无以堪加以衰病之余气血凋耗不胜悲恼日觉尫悴恐亦不复能久于世矣江右之除出自上意当路不悦者众此恐未必为福而目下便失祠禄又须来春阙到方敢请祠己自不胜其挠况未请之间骇机一发又未必敢更请祠衰老患难一至于此岂复更有荣望但神明不遗下烛幽隐力沮邪议褒许有加此恩无路可报徒切感慨而已
　　答尤延之书
　　熹留玉山已半月日望囘信冀得言归今所遣人乃空手来而所赐教中见喻者又非熹之所病也区区之意正为礼节之间有不能彊顔者耳如其所谓宛转者去冬已闻之此岂可信政使可信吾亦岂可为此而屈哉老大抗拙无复余念于此世顾以君臣大义未能忘懐初欲冐进一吐所懐知难而退忧则违之今亦已矣唯愿诸贤恊赞明主进贤退奸大开公正之路使宗社尊安生灵有庇则熹之受赐厚矣亦何必诱之以其所不欲而彊之以其所不堪也哉再遣此人文字在元善处更望垂念便得早归千万之幸余不暇及
　　与江东尤提举劄子
　　此间籴米者五辈其一已还余尚未有端倪然四近米价皆髙恐不及元科之数而诸县下戸口数万建昌四乡申到计一月已当米四千石余虽见催未到然以乡计之尚当七倍于此则一月已用三万余石今计常平之积及本军所余仅可给两月劝输上戸所得可给一月即开春便无以继欲以粜到钱再籴则诸处米向后必愈难得又恐未可指准不知使司番阳之米将来可拨几何若得五万余石即所欠尚有月余多方那儧或可接得大麦都昌小戸尤多恐用米谷不止此若不及此数即尤狼狈矣欲乞早示一公牒拨定米数此当一面差人般运庶以慰安善良弹压奸盗非细事也
　　与周丞相劄子
　　熹区区此来窃知皆出丞相推挽之力向之所以次且而不敢进者其故亦可知已适有幸会遂得一见圣主呻吐所懐之一二妄意自比傥犹有以效其愚于左右而事乃有出于生平意料之所不及者卒烦君相委曲调防然后得以逡廵而去丞相又枉手教以存问之此意亦益厚矣﨑岖暑行已及衢州之境前望江西不越数舎深念此行若当前日奏对之时便蒙临遣则受命引道无所复辞今既纷纭而所坐之罪有非臣子所能堪者冐昧而行实深忧惧谨以公状申省因輙还家俟罪别有劄目徧诣公府而复以此私于下执事三者之中状词尤详足见本末伏望钧慈取以奏禀早赐谴黜而改命使臣则庶几犹可以不重其前罪熹不胜幸甚幸甚抑以熹之无庸辱知不为不久而未尝少效其尺寸于门下今遂投迹山林不容复出而所愿于丞相又有非幅纸所能尽者伏惟深以天下之重自任而引天下之士以图之使由中及外自近而濒无一不出于正而亡有私意奸其间者则君正而国定矣若夫阿谀顺指以为固位之术牢笼嫉以为植党之计则固前人之所以自败而丞相平日所非矣无所待于愚言然熹之惓惓犹愿深以自警无至于复蹈其辙也干冐威尊并深恐惧
　　与留参政劄子
　　熹未尝有一日奔走之劳于门下而参政所以知遇奬借不后于众人越自顷年叨被改秩之恩参政实掌书命褒与之词已浮其实而所以告戒之者又若忧其不能保夫晚节末路之难此其所以爱之之深可谓至矣熹虽至愚亦知佩服顾以君臣之义不可终废自此以来虽在疎远而圣主之知益深益厚遂不自量妄意陈力然每起輙仆狼狈不支今者之来一前一却虽护扶病进望清光然独未及一见参政而衰病复作遂以烦言逡廵引去切闻进呈之际参政犹欲少加意焉诚不自知其何以得此于大君子之门也区区南归已迫所部窃伏惟念来章所指在臣子为不赦之罪被此以出复何面目以见吏民今輙具状申省待罪并具劄目禀闻伏惟机政之余少赐垂念使与便即得罪而江西不久阙官则所以寛其后咎余责者莫大于此庶几收之桑榆有以卒副前日丁宁眷予之意幸甚熹当暑病目作字不成贡问之初遽尔草率并望钧慈特赐矜恕
　　与周丞相书
　　熹负罪以来奉头防窜修涂酷暑不可禁当连日行衢信建宁之境又闻猛虎白昼羣行道旁居民多为所食哭泣相闻无所赴诉自惟命薄尤窃忧惧却幸偶不相值得以善达田舍人还恭被省劄仰味圣语丁宁之意已深感激而丞相赐书开喻勤至又增悚怍理合拜命即日戒涂而区区之私终有未能自安者窃计朝廷寛大爱惜事体量度重轻必未能别为处分则熹之孤踪只合杜门屏迹以俟议论之定未容冐此疑似出备使令未论后患如何但只如此行止便已非熹夙心且如向来退避七年及今乃能一出犹复宿留淹回四五十日然后敢进熹之意非专为畏彼也丞相于此其必有以察之矣今日之事亦何以异此耶又且久稽王命心不遑安窃恐圣上以谓前日训词已极温厚而熹防顽不肯奉诏忽震雷霆之怒又闻江西前月亦已阙雨不知今复如何万一职事旷废或至生事则熹之罪皆不可逃非但前日口语之无根而已也若论私计则熹自去岁八月已失祠禄今适朞年贫病之态不言可知江西迓兵又已遣去只此疾足乃是私雇使之往还势亦不容至再矣切望丞相曲赐留念早如所请免致纷纭不胜幸甚且又别有一事尤系利害昨闻去岁朝堂之议欲使今袁少卿自处易贑而丞相以为贑卒悍而袁性刚不可不虑此见髙明计事之审然则熹于南康尝因莫守经由薄治贑卒之横其衅有端又非袁之比矣性狷急自度亦似不在袁下万一军民之间事有曲直不容回枉则事将有不可知者前此所以不敢援此自言者政恐复如顷年避夺牛之嫌而自西徂东骚动两路竟岁不宁也今不获已聊复陈之但欲丞相知江右之不可行耳熹已有公状申省及具劄子徧扣诸公之门矣又有封事一通乃前日已防圣慈开允今恐投进不得亦于状内贴说乞赐开陈然其间全不敢及前事曲直也前书狂易曲防谦受不胜反侧区区亦尚欲有所言以亟遣人不暇然每私计天下之事则未尝不为丞相惜此岁月几防也熹輙有私恳率易干渎昨过玉山见其邑宰郑谟乃十二三岁时相与同学别后闻其防敌隔絶及此再见恍然如世俗所谓前后身者为之太息流涕久之然其人温谨有余而材具不足此县推贩日久其势必不能支曾有文字干投丞相乞以归正恩例改差一厘务添倅或签幕之属仍属熹为面禀昨来怱怱不暇它及此亦尝托张太丞禀知不审已防钧念否熹后来不得其书想其事劳只有急迫傥防哀怜早赐陶铸千万之幸又邵武黄太监永存亦云向来防恩奉祠无自陈之文已尝恳禀丞相不知钧意如何属熹乘间言之不敢不达其意并乞垂照未能自然乃欲为左右言良觉可笑伏惟宏度有以容之
　　答刘漕书
　　熹平生戅拙无以瘉人揣分自安非有他望公朝过听拔用过宜方起輙仆上累圣神之知于此再矣尚頼皇明洞照幽隐所以慰藉抚循有非小臣所当得者极欲彊扶衰朽起奉明诏而自度孤危尚须辟人以全末路而疾疢交攻有不容自力者以是仰烦开谕反覆熟悉引义慷慨词防不凡三复竦然敢不敛衽然前请已行度一二日当有进止之命傥遂退藏是为大幸区区此意谅亦防深照也
　　答或人书
　　熹不度时宜自取困辱比尝自劾幸上照知申谕趋行有非小臣所当得者但顾罪垢未尽涤除未敢即引道耳祠请之上势必可得也

　　晦庵集巻二十七
　　钦定四库全书
　　晦庵集巻二十八　　　　　宋　朱子　撰书【时事出处】
　　与周丞相书
　　熹前日专人奏记伏想寻当登彻昨日先所遣人还拜领钧翰之赐感慰之极不可具言至于进职疏恩奉祠得请又岀陶铸尤以衔戢然而丞相方且欿然深以前日不能力辨是非为病此则仰见大君子责己之周又不自胜其愧仰也崇福谨已拜命矣嫌名之喻曲荷记存此于礼律无疑岂敢更烦公听惟是进职之恩则有所未安者盖方以避仇自列而彼黜已升内揆于心尚觉未免上九鞶带之嫌况于他人岂容戸晓且于近制此等迁除虽非徳选亦必有所托以为号今此何名也哉又况温陵之行情状未白此必怏怏尚有余言且其为人亦尝颇有时誉今日之去远近必有为之不平者异时得以借口则非独为熹之害窃恐丞相亦不得不以为虑也大抵近年习俗凡事不欲以大公至正之道显然行之而每区区委曲于私恩小惠之际本欲人人而悦之而其末流之常反至于左右拘牵倍费财处而卒又无以慰天下之公论此则熹之所不敢言而丞相之明其自知之亦不待熹之言矣熹今有公状申省并以劄子遍恳羣公语悉由即非备礼切望矜察早赐开陈得遂鄙懐乃荷大赐昨辞迁秩想亦已防钧念若犹未上得并与将上不胜幸甚
　　与曹晋叔书
　　熹辞免文字修写方毕更一二日始得遣人未知所请竟如何然亦作一奏疏极道所懐此傥可为行止之决耳山间殊不闻外事只前月得都下书闻以诸人荐士之故近列有横议者不知后来竟如何盖其间有一二病根若不能去除不惟善类立不得亦非庙社之福也不承教之久渇仰无量顾无可入城之理坐成阻阔奈何奈何
　　答陈同父书
　　熹所遣人度月半前后到都城不知岁前便得归否但迂滞之见书中已说尽自看一过亦觉难行次第八九分是且罢休矣万一不如所料又须别相度今亦不可预定耳来教所云心亦虑之但鄙意到此转觉懒怯况本来只是间界学问更过五七日便是六十岁人近方措置种得几畦杞菊若一脚出门便不能得此物吃不是小事奉告老兄且莫相撺掇留取间汉在山里咬菜根与人无相干涉了却几巻残书与村秀才子寻行数墨亦是一事古往今来多少圣贤豪杰韫经纶事业不得做只恁麽死了底何限顾此腐儒乂何足为轻重况今世孔孟管葛自不乏人也耶来喻恐为豪士所笑不知何处更有豪士笑得老兄勿过虑也
　　答陈同父书
　　熹恳辞召命不防开允反得除用超异非常内省无堪何以胜此已上免奏今二十余日矣尚未闻可报踧踖不自胜来书警诲殊荷爱念然使熹不自料度冐昧直前亦只是诵说章句以应文备数而已如何便担当许大事况只此幸冐亦未敢承当老兄之言无乃太早计乎然世间事思之非不烂熟只恐做时不似说时人心不似我心孔子岂不是至公至诚孟子岂不是麤拳大踢到底无着手处况今无此伎俩自家勾当一个身心尚且奈何不下所以从前不敢容易出来盖其自知甚审而世间一种不相识有公论底人亦莫不知之只是吾党中有相知日久相爱过深者好而不知其恶误相假借以为粗识廉耻而又年纪老大节次推排遂有无实之名以至上误君父之听有此叨窃每中夜以思悚惧惭怍无以少答上下之望未尝不发汗沾衣也不意以老兄之材气识畧过絶流辈而亦下同流俗信此虚声将欲彊僬侥以千钧之重而不忧其覆跌狼狈以误知人之明也辞免人行已久旦夕必有回报似闻后来妙论又有新番从官已有以言获罪而去者未知事竟如何封事虽无髙论然恐无降出之理万一果如所传则孤踪尤是不复可出自今以往牢关固拒尚恐不免于祸况敢望入帝王之门乎彼去都城不远想己见得近日爻象矣万一再辞不得即不免束装裹粮为生行死归之计承许见访于兰溪甚幸但恐所说话处向来子约到彼相守三日竟亦不能一吐所懐或先得手笔数行畧论大意使未相见间预得防绎而靣请其曲折庶几犹胜怱怱说话不尽只成闲追逐也
　　与周丞相书
　　熹间者侧闻光膺诏册进保帝躬体貌益隆中外交庆熹既不获追随班贺之末又不获以时奏记少见下懐瞻望门墙徒增悚惕前此率易申恳伏防宠赐教答诲喻丁宁眷念有加尤深感激惟是所请未防施行忧惧之深莫知所措区区鄙志前已具陈既未能有以上动朝听则亦不敢复申其说今者具状独以范参政进职近例为请伏惟丞相试一览焉则朝廷之予夺与熹之辞受其当否得失皆晓然矣然朝廷于此本无爱憎之私但为偶失参照则亦未为大阙独使熹窃非其据而幸讨论之不及则其辱大矣熹虽无状窃深耻之万一此请不遂熹岂容但已盖与其闵黙冐受宁以罪戾窜斥为有荣耀也然熹之本心亦岂乐为是亢激者状中已备言其曲折矣并乞深察而力陈之庶几圣主有以洞照其愚而亟遂其请则不惟熹之幸而免使丞相分上又添此一段不了事则亦不为无补也前书率尔之言无足采取过荷开纳愧悚良深顾今自谋之拙进退失据亦不复能为门馆计矣袁侍郎归来道间一见语殊未欵比闻其病欲往视之而贱躯衰乏尤甚未能自力念之不能忘也承问之及因辄布之疾病余生无从复望履舄伏惟深为天下之重千万自爱熹不胜至愿
　　与李诚父书
　　久不拜状兹闻荣被亲擢进居六察之联深以为慰比日清和伏惟台候动止万福先生抱道不试然其心未尝忘当世也门人弟子既不足以少承厥志而家有贤子足继其业学者之望盖非常人之比况新天子继照之初慨然有志于治而外则夷冦慿陵国威不振内则隂邪朋结国论未定此亦贤人君子效忠宣力垂名竹帛之秋也尊兄平日立志持身固有定论然区区更愿一意为国无徇常日往还厚善之私深察天下公议之所在精虑而决行之使隂消于上而阳长于下政事脩理而国势尊安不亦老先生平日之所望于后人者乎熹托契深厚不敢效常人进防词以赞除用之喜狂妄及此不审尊兄以为如何胡公论事皆合公论甚彊人意但二小谏之去殊可惜乃不能遂其言何耶诸公排逐正人乃以尊兄塞责此相轻之甚谓兄必不能为薛许耳不可懐此小恩而忘大辱幸深念之
　　与张元善书
　　辞免文字极荷留念危疑之迹久为贤者之累尤以惭悚今复遣此人乃漕司借来省状公劄已与钱令自投矣只烦因见扣之状藁録呈区区卑意只是如此更无他说如云立节抗论却非事实而反以益其疑忌盖平生辞官只是两事一则分不当得二则私计不便而已非有他也所云如有差妄却与此事体不同若是本等差遣力所能堪岂有不受之理但名位超躐或非力所办则亦不得不辞耳清源之说尤非所敢闻者中固不见容外亦非所堪衰晚如此精力昏耗一事做不得只得一日安静即是一日之福此外无所求也对班果在何日不知欲论何事来书所云非甚利害不暇谋人者何见事之迟耶观二谏之去江夏之升此乃不犯手势而斡旋运转无不如其意者自古小人所以败乱国家岂皆凶恶猛鸷有可畏之威而后能之但有患失之心便自无所不至先圣言之精且切矣南台西掖乃为差彊人意者然不清其原而窒其流恐徒费力而无补也况南牀击去新谏此已明与之忤渠既不得志必须更寻一枝如此等比置之本处不知又将何以为计此事不远计只在旦夕矣可因见痛针劄之此公虽未相识然见其文字知其纯厚不会骂人须力从臾之以速为上稍迟一日即壊一日事矣二谏之去必须有曲折幸子细报及天下事只有个做有个不做无如此依违侥幸之理彼之隐忍囘互盖曰将以有为也而所就者亦止如此与奋发直前者相去亦复几何向使奋发直前果去祸根却未必不做得事也境外之事则诿曰无后叚不知如此拱手安坐几时是有后段时此事苦痛更是无告诉处不知祖宗之灵何负于此辈而忍至此也诚父迁后相见否闻渠曾与之邻居相与甚厚须有以警觉之纵不能回戈奋击且得不为所使以害善良亦幸事也萧果卿初除御史虞丞相意也人或贺之萧喟然曰彼见吾愦愦谓我不能言而以是处我也其轻我甚矣不数日首论其党遂并攻之论者服其勇云经总制钱若只如此减得不多全不济事熹去年有一劄子曾降出否诸公之意非不欲速行只是怕诸路条上乞减太多难可否耳若未定论且守前说为佳过了此番又无时可理会也绍兴和买熹向有一说欲减总额零数【十四万中减其四万】而后以田亩余财诸般物力贯头均敷庶几重者得轻而元无者所增亦不至重后来不曾上得郑书赴镇时曾写与之不知渠后来如何区处也广西钞盐只是州县苦之必不至大为民害今复官卖却须有害民处以本路观之可见矣详观所论大率见得人情事几未甚分明此乃平日意思不甚沈静故心地不虚不明而为事物所乱要当深察此病而亟反之古人所谓安而后能虑定而后能应正为此也若只如此泛泛度日即恐枉得道气之名而不享其利徒有损而无益也千万留念
　　答李诚父书
　　副本垂示极感不外之意三复以还伏念顷侍先生教诲所论无非此事感念畴昔不胜悲叹又喜家学有传遂为世用有以慰九原之思也首章所论乃古今不易之常道而在今日尤为要切然自世俗观之不以为迂濶之常谈道学之邪气者鲜矣尊兄既发其端此必已为彼等所恶然吾所以告君之道无以易此则亦何顾于彼但当守此一言以为平生议论之本他日论事每每拈出此个话头不论甚事都从此话上推出去则百病之根无所藏匿而于人主所以反躬正事之几亦约而易操矣若把此话别为一事而当世之又自各为一事则内外精粗不相统属而真不免乎迂濶之讥矣切望勿忘此言每见必须拈出常令接续无少间断则久久自见效矣恢复一事以今事力固难妄动然此意则不可忘顷见先生亦常常说今日但当将不共戴天四字贴在额头上不知有其他是第一义今观老兄所论亦得此意但当因此便陈内修政事之意而稍指切今日宴安放倒之乃为有力耳至于分察职事计亦黙有所处此则大要在于详审勿狥偏词为善而覆防善人掩其疵疾之意亦不可忘耳又其大本则欲正人者必先正己况欲正君而可自有不正之累耶此在高明处之必已素定既承下问不容不尽耳
　　答王谦仲劄子
　　【云云】不胜千万幸甚又防不鄙俯垂访逮此见髙明之度虽以爵位徳业之隆而自视欿然不自贤智至于如此甚感甚感顾熹至愚本无知识加以疾病废学意见愈益濶疎其将何以仰承嘉命惟是平生所闻明公之节槩风烈凛然其非今世之士其尊主庇民之畧盖素所蓄积也今日得其位而施之于海内有识仰首拭目以望膏泽之流亦有日矣熹独窃意明公之优游不迫盖将有所待而为之也虽然时难得而易失古之圣贤盖有皇皇汲汲而坐以待旦者唯明公不忘畴昔之志而果断奋发以乘其不可失之机则宗社之休生灵之幸也
　　与留丞相劄子
　　熹昨具短劄恳辞恩命方惧进越自取罪戾不谓乃防钧慈还赐手教拜领伏读感悚益深又防镌喻丁宁褒与隆厚仰认至意尤切凌兢诚宜即日拜命便道之官服勤职业深求所以仰称吾君吾相知遇使令之意而疾病之余昏耗已甚窃自揆度决无以堪一道委寄之重不免复具公牍再干朝听而别以此私于下执事伏惟丞相国公详加省览特赐矜怜曲为敷陈仍畀祠禄使得卒逃吏议以遂余生则熹不胜幸甚幸甚或恐朝廷未知熹之实病误谓尚堪使令不忍终身置之闲散则谋议之官若防陶铸或可自效然以礼秩太优不敢有请伏惟相公试详度之但熹虽出终不能久近则半年远则周岁决须再有祈恳复劳区处不若及今便与祠禄之为便耳抑尝听于道路侧闻乃者相公盖尝白发左右之奸斥之远外所以辅君徳振朝纲者甚慰中外之望熹虽愚懦亦不胜其喜幸窃意相公必将乘此机防大有建明以为宗社永久无穷之计而伏听累月未有闻也夫阳长而不遂进隂消而不遂灭此最安危治乱之机而昔人所深畏以熹之愚犹窃为相公虑之不识高明何以处此而善其后也远迹田间无由伏谒黄閤之下仰首一言以赞大虑引领东望不胜惓惓伏惟上为国家俯为人望千万自重熹不胜恳祷真切之至
　　小贴子
　　熹目力昏耗不能细书楷字墨色浓淡行道欹斜殊不成礼本不能亲书以所被教出于手墨勉彊作此率畧殊甚伏乞钧慈矜恕幸甚幸甚
　　与留丞相劄子
　　熹窃以中冬严寒伏惟丞相国公钧侯起居万福熹倾以衰疾再辞恩命方惧僣渎自速罪戾乃蒙丞相矜怜曲为敷奏改畀符竹以便其私固已甚幸至于那移阙次不一而止倍费生成之力仰累公平之政此又熹之所大惧也若使稍堪勉彊岂复更敢辞避以招尤取閙而自弃于明时实以所苦目疾浸以增加临漳虽名事简然一郡千里生齿万数狱讼财计所系不轻若以爱身之故漫不加省而委之他人岂得自安若欲一一亲临则窃自揆度决有所不能堪者前日所以力辞江东之行良以此故窃意为熹言者亦未究知其实而或杂以他说是以丞相虽已怜之而犹未深信其必然也以熹今日精力之所堪惟有奉祠一官可窃升斗之禄又复惟念君相之恩隆厚至此而熹必求闲退固执不回则或者之论必又有以为羞薄诏除而加以傲上无礼之罪者是以今日冐昧朝听不敢专以祠禄为请盖已出怵迫无聊之计而防于贪冐茍求之讥矣伏惟丞相试加察焉赐之一言明其实病而复与之祠官之禄使得休养神明避远谗谤庶几未死之间及见丞相格君定国之效使羣邪屏伏而众贤彚进奸言熄灭而公论显行国势尊崇于上民心悦豫于下则熹虽在田野之中亦得以安心肆意明目开口为太平之民其与懐抱忧畏侧肩屏息以寄其身于吏民之上者屈伸苦乐万万不侔矣若丞相亦以熹前所疑有不得不虑者则谋曹之请愿垂意焉然此以为甚不得已之计万一近地或无见次则又不必誊那增劄以致人言但与祠官乃其旧物纵使得罪亦易辞也熹未尝有一日洒扫之劳于门下而丞相知之之深念之之悉至于如此故熹不敢不尽其愚伏惟丞相择而处之千万幸甚末由趋拜门馆伏乞上为两宫倍保崇重永扶公道以福苍生熹不胜至愿
　　与黄仁卿书
　　熹行义不修无以取信交游遂使中伤之祸上及先贤若非神圣鉴知则其流害将不止于不肖而已负此悚惕无以自容熹竟不免临漳之行示喻积此固当然其横敛扰民为害有大于此者到官之后须次第讨论更革之今未敢泄此意若过劒福得左右在彼面议为幸或出沙县亦当先附报奉约一出相防也于州县事体本自生疎又多时不出意思疎懒既承当了担子便又茍简不得甚欲子细商量也请祠事亦似不必如此随分仕宦不起患得失之心何处不是安地政不须如此若论为学则在官何尝不可为学直患自不爱日用功耳买田举子之说甚善此间周居晦刘晦伯皆有此议但愚意以为如此则只做得一事不如敛散既可举子兼可救荒又将来田租亦为豪民坐欠催督费力此建阳己见之须臾仔细商量大抵事无全利亦无全害但筭其多者为之耳【只恐一日饥荒却思此米无讨处也】
　　答赵帅论举子仓事
　　次月初十日请米不得折支价钱
　　元立约束逐月三次支米使生子之家不过一旬便得接济极为利便但支米官独员自支或不得人则徇私作过无所不有至有将私家所收轻禾泛谷重行估折者亦有将所支官米凖还本家私债者似此之不一而足不但折支价钱而已故中间甚不得已而改为三月一支之法虽期日稍远然却得关防诸都附籍乡官同在一处不容大叚作乡人虽是得米稍迟却无邀阻乞覔之患亦颇安之今欲一月一支诚为中制然若不关集诸附籍官则独支之复如前日若欲尽行关集则一月以来其稍远者不无厌倦支米官又利其不来决不便行申举因循视效必致无肯来者而独支之又如故矣反覆思之只有一说虽或未能尽革旧然亦胜于不行欲乞更于所示事目本文次月初十日请米一石之下注云仍旧关集诸附籍乡官各将本籍前来参騐方得支给【注止此】仍于后项立法支米以恤其私【见第三项】则或可以责其必来而免致复有独支之如其不然虽欲多设关防曲行小惠徒为文具终有损而无益也
　　佃戸人戸欠米未有约束
　　举子根本全仰诸庄佃戸送纳租课诸郡人戸回纳息米今佃戸多是豪猾士人仕宦子弟力能把持公私往往拖延不纳至有及来年夏秋而无敢催督之者请米人戸间有形势之家诡名冐请一家至有百十石乡官明知其然而牵于人情不能峻拒亦有慕其权势而因以为纳交求媚之计者亦有畏其把持嘲诮而姑为避祸茍免之计者及至冬月回纳之时又皆公然拖欠乡官无如之何县官亦复畏惮不肯留意催促遂有经隔年岁终不送纳者麻沙常平社仓曾被一新登第人诡名借去一百余石次年适值大赦遂计防仓司人吏直行蠲放縁此乡俗视效全无忌惮视此官米便同己物岁久月深其愈甚若不早加觉察将欠多人追赴使司勘断监纳佃戸即令召人刬佃则数年之后根本蹷拔乡官徒守空仓举子之家无复得米之望矣
　　诸县措置官下书手月支米五斗
　　如此则措置官似亦当有月给兼第一项所陈利害欲乞并就此条立法若云诸县措置官月支供给钱若干【折米若干】逐官下置书手一名月支米五斗支米附籍乡官逐月每人支米若干以充茶汤饮食童仆往来之费【此数未敢拟定更乞详酌稍优为善】
　　与陈宪劄子
　　熹辄有愚悃仰干台听昨以漳浦黄尉不纳军粮营私废职致寨兵饥饿狼狈事有可忧不免具状申省部诸司例皆不蒙行下独荷使台留意差官前来推勘官吏闻风无不震悚今者忽被使檄乃问本人有无情固已愕然续得勘官关报又云已奉台防往行起发不惟熹窃疑之一郡士民无不惊怪以为使台举措不应如此熹虽已具回申具言本人罪状明白不待更有情然后可按故本州前此申状初不谓其别有他罪乞照己行事理施行不审已蒙台察与否如何也然两日以来窃伏思之此事本非区区敢容私意正为州郡差使不行以至欠阙军粮事势危迫若不惩治深恐官吏习见州郡事体削弱不能使人向后迭相仿效无所禀畏万一一旦稍有缓急事将有不可胜虑者所以势不得已须至按劾然犹以诸司在上不欲遽尔具奏既见使台特加究治窃料台意必有所处而不意一旦自为纵弛以至于此也伏惟提刑郎中以清名直道有闻于时必不肯容请托之私以废公法不知此何意也熹昨已具状申省部诸司乞避此尉又念台慈顾遇过厚不应遽尔妄发遂且引郤区区衰病虽已求去然一郡之防则有不当以熹之将去而遂废者是犹不能已而一言之伏惟髙明少赐矜察果于去恶而无为因循中辍之计以壊纪纲以损名誉则非熹之幸乃此邦之幸乃閤下之光也顷年尝读鄱阳去郡之章至有虽鼎镬有所不辞之语尝窃壮之以为此真今世之古人其刚大正直之气不可屈挠乃如此而亦意其必能有以容夫度外逆耳之言也是以不敢不尽其愚伏惟幸察
　　与留丞相劄子
　　熹辄有诚恳仰渎钧听熹衰病余生不堪从宦兹蒙误恩假守黾勉南来意谓若幸无他疾痛可以冐昧岁月然于职事亦不敢不尽其愚前此依凖通融蠲减指挥乞免上供罢科茶钱及减无额经总制钱之额以至恭奉圣防相度经界利病皆是一郡永久利害而经界尤利害之大者所以不避僣率极意尽言不敢少有顾望前郤首防两端之意退而讲究巨细本末不敢不尽规摹措画盖已什八九成矣鄙意无他盖以本州田税不均隐漏官物动以万计公私田上皆为豪宗大姓诡名冐占而细民产去税存或更受俵寄之租困苦狼狈无所从出州县既失经常之入则遂多方擘画取其所不应取之财以足岁计如诸县之科罚州郡之卖盐是也上下不法莫能相正穷民受害有使人不忍闻者熹自到官盖尝反复讨论欲救其而隐实郡计入不支出乃知若不经界实无措手之地所以前此申奏欲得及此秋冬之交早赐行下窃闻庙堂有意施行版曹亦无异论亦蒙丞相赐书喻意谓必可行熹区区自喜窃谓漳民自此可脱涂炭之苦而熹区区彊顔扶病亦不虚为此来矣不幸心劳事拙赋政不平前九月中州境屡有地震之异未及自劾以闻而旧疾发动遍传两足连及右臂痛楚呻吟不可堪忍以至满散锡宴之日皆不得少伸臣子归美报上之诚今虽少能自力扶曳出防执捉批判而病中服药多是疎利发散之剂精神气血衰竭殆尽无复筋力可以支吾又况所请罢科茶钱无额经总之属皆久不蒙开允经界闻亦有阳为两可而隂实力沮之者只今已近冬至更五十日即是新春设使便蒙施行亦无日子可以办集至于按劾弛慢不防之吏诸司又不主张甚或己行取勘而无故自引罢者如此使熹宁复更有顔面可临吏民鄙性狷急不能俯仰前日所以杜门空山甘忍穷饿而不敢有意于仕宦正以此耳今年六十有一衰病侵凌行将就木乃欲变心从俗以为侥幸俸钱禄米之计不亦可羞之甚乎愤懑无聊不能自抑已具奏牍干犯天威乞从罢黜而并以此私布腹心于下执事伏惟某官少赐矜怜曲加陶铸或使复得奉祠归死岩壑则又千万之幸而非熹之所敢望也抵冐崇岩俯伏俟命熹不任恐惧震栗之至
　　与赵帅书
　　雷雪之变诚可忧惧而寒雨连月隂盛阳微天虽不言意极彰著此亦可深虑者但求言之路未广不知果有切至之论可以感寤圣心解谢天意者否侍郎身虽在外然以宗属之亲侍臣之重而平日爱君忧国之心与今之从政者不可同日而议适此机防似亦不容黙黙以自同于众人也不审囊封入告当复以何为先区区愿窃闻之以寛嫠纬之忧因来宻喻千万幸甚近闻有防招塡诸州禁军寄募沿江戍卒两事并行似难办集且今日州郡禁军缓急何足恃頼正当别作措置以渐消除而悉收江上诸军子弟刺塡本军以时练习却令分下诸州就粮以省餽运防缓急岁时更代却还本军则其事势自然不敢退堕而州兵之未消者亦得以激厉增进乃为长久之计今不虑此反令州郡泛行招刺若守将不得其人则适足以资其卖鬻之奸而空耗衣粮重伤民力又未论也至于寄招之令则弃子弟素习之技而取浮浪无能之人尤为非计似闻军中向来以不堪用尝奏罢之数年之间州郡得以少息劳费不知今日有何急切而忽取此已弃之缪防而复行也往在南康日见隆兴所发之人全船遁去并与部辖掌事者皆不复还移文邻郡搜捕甚急此等之人设使到得军中亦岂复堪倚仗也窃谓此二事者在帅司亦合申请更以书晓诸公必不得已且罢寄招而稍递增禁军本等及大等第斗力必使及格方许收刺仍于逐年奏帐本名之下各注斗力不得防名抽唤令赴帅司按拍则犹庶几其或可用也此间子弟投募者众因限以必及次髙彊斗力乃收而来者亦不少此亦已试之騐也
　　与赵帅书
　　熹窃见元降指挥将海船作三番拘集听募发后来节次有防许令当番船戸只在本州界内逐便渔业此见朝廷烛见幽远务从寛恤之意然去年三月八日方降指挥本州四月八日方始被受则船戸拘集已久不无废业官吏恬不省察恣行邀索直至命下尚且拘留适熹到官之初究治奸方得放散以此之故船戸畏惮不肯如期到岸听候检防欲望使司特赐申明乞降指挥今后当番船只追集到岸日下差官防视即时逐旋放散令于本州界内渔业委自守臣専切挂意不得拘留向后年分并依此施行更不候别降指挥实为利便恐或未欲如此施行即且乞逐年初冬便与预先行下使船戸知得到州防视便得放散自然乐于听命不致误事
　　答陈漕书
　　近因使还已具经界乞将来农隙施行利害申禀伏想已尘台鉴未奉回降但增悚惕今凖使牒便令差官熹前此凖拟外州一二待阙官近闻朝论大以为不然此亦小事不欲固争势须别行逐外州一二官员相添乃可集事盖此四县龙溪县官皆可委仗不须差人龙岩山多田少只一刘尉永嘉士人尝从王亚夫游颇知经界利病足当一县或更助以一人亦得长泰县小地狭或更须一人但漳浦地广而荒尤费区处而宰丞簿或老或缪皆不堪使只有一尉晓事然亦是廵捕官已拟用一龙岩簿贴之然更须得两人或三人乃足用州官中亦未见能晓事有可差者容更逐别得具申但既未即施行即且小候详细差拨庶得其人乃为有补不审台意以为如何已具公状申述拱俟回降即当遵禀
　　与留丞相劄子
　　经界已被漕檄窃闻此事丞相极劳经画乃得施行千里贫民无不知感但恨闻命之日已是正初农事方兴不容措手己申漕司乞十月一日下手打量矣其合预行措置事件则目今不住施行讲究令益精审以俟及期而行必不致有误事但此事之行虽细民之所愿欲而豪家右族倚势并兼者恶其害己莫不隂谋诡计思有以动揺未知此八九月之间事体又复如何更愿丞相深察其情而以天下至公之理裁之有以终惠此邦之人而不堕于腾口间说之计则如熹等辈尚得以奔走尘坌泥涂之中上为国家均爱赤子而徼幸于有成如其不然则虽贱躯自可支吾亦当别以微罪自劾而归不敢游丞相陶钧之内矣熹以本郡不曾被受省劄不敢具申其回报漕司状检谨録一通冐凂钧听僭率皇恐蠲减钱物窃知己下漕司亦当一面条具申禀彼司听处分更望庙堂力赐主张使不夺于有司出纳之吝则非熹之幸乃此邦之幸非此邦之幸乃此民之幸也国家爱惜斯人如防元气不忍以毫髪扰之诏令所颁戒饬州县未尝不以严禁科罚为言而其所以取之州县者乃如此是则阳为禁止而隂实纵之又从而驱之使必出于此圣主在御丞相秉钧岂忍为是以欺其民哉熹前书僣越冐进所闻中间伏奉手教开纳诲谕周至三复以还喜惧交集然逖听累月竟未闻公论之胜邪说之消如丞相之言者顾其当胜而反消当消而反胜者则有之矣州县麤官不当议此惟丞相深图之则天下幸甚天下幸甚熹瞻望台躔不胜依仰敢乞上为两宫益加鼎食之卫千万至恳
　　与留丞相劄子
　　熹误蒙选择备数海邦又被诏防特许本州推行经界以惠疲甿方幸得以罄竭驽顿仰副使令而不幸遽闻长男之讣悲痛不堪自度精神思虑将有不可得而黾勉者已具公劄申禀乞赐陶铸宫观差遣使得蚤归营办丧塟收拾孤嫠切望哀怜早赐敷奏千万幸甚熹又有愚恳本州判官叶机假满百日依条离任念其贫病已许为伸岳祠之恳未及而遽遭此祸然不欲食言并有劄子率易投纳伏惟钧慈不忍一物之失其所并赐垂念则不惟叶机之幸亦熹之幸也方寸迷乱言无伦次伏纸不胜皇恐俟罪之至
　　与留丞相书
　　熹窃以孟夏渐热伏惟丞相国公钧起居万福熹远守偏城日荷临庇昨以哭子悲伤私计不便干冐威严已深震悚而前此人还蒙赐手教存抚甚至且有怜其久处瘴乡之意伏读反侧不知所为熹去岁之病乃是宿疾发动即非染瘴不知赵帅何故乃尔具禀致烦轸念况此邦事简俗淳今岁以来吏民亦粗相安又经界已得指挥若非家有私故则熹非唯义不当去亦不愿舍此避远之安而就繁防之危也幸今已闻奉祠之请既有成命此盖丞相察其哀恳而陶镕及此千万幸甚虽论譔华资所不当得然亦且得去此只俟受命一面控辞而于前路听从欲之报也计差去人不三数日防当至此但今郡中却有二事不免具状申奏其一为昨来所乞蠲免罢科茶钱已蒙行下漕司相度今计郡中自可桩办只乞降防约束官吏不得沿此为名似前科扰不敢更烦蠲免应副而所乞除减无额一项五千緍者即乞特诏有司便与施行庶为一郡久远之利其一为漳浦髙知县登忠言直节不幸贬死欲望圣恩特与昭雪褒録其家二事皆乞丞相留意开陈得从所请千万幸甚虽当去此而惟君相所以遣之此来之意似非偶然欲图以报万分者是以于此有所不能忘懐其他琐细亦有合因革者然其事在州郡而不在朝廷又不敢以烦钧听也其他至如经界一事若非丞相力赐主张则浮议动摇其罢久矣兹者又蒙垂谕谆悉尤切感叹此事贫民所欲而富者不愿理势甚明似不难晓而羣言胥动噂防万端则不唯愚者惑之而贤且智者亦或不免此可怪也然此邦之人富者尚少其力能沮议而得关说于前者亦不甚多熹之所忧独恐温陵富室既多其间岂无出入门墙之下承眄睐之恩者必将巧为词说乘间伺隙以济其私窃愿髙明审加察焉使此邦之绩不败于将成则泉汀以次悉蒙其利而三州之境穷苦无告之民无不感戴生死骨肉之恩矣昨来陈宪委官来此商度因令行视田野汀之行贾闻之惊喜相率拜其车下问此法何时可及吾州此可以见夫人之真情矣而必为说以败之而图自利其亦不仁也哉往时有閤门舍人林宗臣者亦丞相之邑子尝因奏对论及此事其言愤激痛切盖有所指今泉之贫民愿士人人能诵道之公议良心不可泯没彼沮之者设不出此子孙决不乞食独何必过为之虑而蒙此诟于其身耶是可叹已惟丞相深念有以反之此又自为门下之计而非独为三州贫民计也熹又蒙垂谕深以士大夫之朋党为患此古今之通病诚上之人所当疾也然熹尝窃谓朋党之祸止于缙绅而古之恶朋党而欲去之者往往至于亡人之国盖不察其贤否忠邪而惟党之务去则彼小人之巧于自谋者必将有以自盖其迹而君子恃其公心直道无所回互往往反为所挤而目以为党汉唐绍圣之已事今未远也熹虽至愚伏读丞相所赐之书知丞相爱君忧国之心无一言一字不出于至诚恻怛此天下之贤人君子所以相率而愿附于下风也而未能不以朋党为虑熹恐丞相或未深以天下之贤否忠邪为己任是以上之所以告于君者未能使之判然不疑于君子小人之分下之所以行于进退予夺者未能有以服天下之心慰天下之望而隂邪谗贼常若反有侵凌干犯之势丞相又虑此身自防于君子之党而使彼之蓄憾久而为祸深也又稍故为迷乱昏错之态以调柔之反使之气豪意健旁若无人敢于干禄之章肆为诬善之语而朝廷亦不之问也夫杜门自守孤立无朋者此一介之行也延纳贤能黜退奸险合天下之人以济天下之事者宰相之职也奚必以无党者为是而有党者为非哉夫以丞相今日之所处无党则无党矣而使小人之道日长君子之道日消天下之虑将有不可胜言者则丞相安得辞其责哉熹不胜愚者之虑愿丞相先以分别贤否忠邪为己任其果贤且忠耶则显然进之惟恐其党之不众而无与共图天下之事也其果奸且邪耶则显然黜之惟恐其去之不尽而有以害吾用贤之功也不惟不疾君子之为党而不惮以身为之党不惟不惮以身为之党是又将引其君以为党而不惮也如此则天下之事其庶几乎前年逐二谏官去年逐一御史近闻又逐一谏官矣上下不交而天下将至于无邦丞相不此之虑而虑士大夫之为党其亦误矣熹虽荷知奬而未遂扫门之愿顾防出语之勤似不为无可取者是以輙空胸臆少答恩顾不自知其狂且妄也干冐威尊俯伏震惧伏惟寛容有以裁之瞻望黄閤无由趋拜敢冀上为国家倍保崇重熹不胜下情千万恳祷之至
　　熹窃见绍兴初年赵忠简公为相一时收用人材之盛后来莫及然细考其间亦岂无不满人意者但其多寡之势此彊彼弱故虽少杂而不能害治当时有小元祐之号今者窃观丞相之心即赵公之心然论一时人材贤佞之势则此少而彼多此弱而彼彊此则区区所以不能不深忧而辄以分别贤否忠邪之说为献于门下也伏乞钧照熹皇恐又覆熹又蒙垂谕陈宪赵守曲折谨悉陈宪于此极留意熹前劄已具禀矣昨见移节方窃忧之不谓钧念已及此也幸甚赵守旧识之有心力肯向前诚如尊命然更得一言勉之幸甚近得遣官下乡分界且遍喻父老以所为方量之意并以筭法授之人见其简易行无不悦喜今见熹去颇以为忧而不知丞相主张之力初不为熹一介作辍也更乞加意垂念千万至幸熹皇恐又覆
　　与留丞相书
　　熹窃以孟秋犹热伏惟丞相国公钧起居万福熹区区贱迹自四月二十六日解罢郡事越三日遂发临漳五月二十四日遂抵建阳因遂寄寓以毕丧塟但悲恼之余无复生意仰頼巨庇偶未即死耳七月四日始被省劄并领手教之赐仰荷钧慈垂念之厚但所请上还进职恩命未奉俞允上恩隆重威令已行知友皆谓不当复有干冐而反覆以思竟未得其所以可受之说不免复从建宁借人持状申省愚虑悃欵罄竭亡余不敢重凂崇听得赐省览详悉开陈上谨圣朝予夺之公下全匹夫辞受之义则熹不胜千万幸甚又防垂谕经界利病乃是温陵士夫犹有公论始者但见漳人有仕于朝者奔走权门日肆摇沮而妄疑之耳数日前陈宪按部经由亦有所闻深不自安改送之请殆必为此然周漕始至相见首问及此云恐朝廷或从陈宪之请即欲畧知曲折未知后来既闻浮议纷纭之后又复如何此非闲人所敢干预第因下喻之及敢布所闻耳无额钱事曲蒙垂念尤深感戢版曹今当已有定论但恐出内之吝有司常态须仰庙堂力赐主张始可不乖所望也髙古县事不审已作如何施行此事南方之人无不闻知况如丞相尤是目睹而梁文靖公向来亦尝为之申雪固不待鄙言而后信但得榻前委曲敷陈特与昭洒则不唯直既往之寃申泉壤之恨而自今以往忠言日闻于丞相效美逊直之心亦不为无所助矣如闻比日朝士有以不愿为忠臣之说当上心被亲擢者远方传闻不知信否如审有之则小人过计之忧恐其不得为兴邦之言也又闻其人亦尝出入门墙深辱知顾当是其时未有此论如又不然则知言知人之训妄意丞相更当留意博求直谅之贤置之东閤与图天下之事则大人格心之效不日可见而勲业之茂不但逾于前后数公矣诸葛武侯之教有曰诸有思虑于国者但勤攻吾之阙则事可成贼可死功可翘足而待矣太祖皇帝尝语侍臣唐太宗虚心求谏容受尽言固人主之难事然曷若自不为非使人无得而谏之为愈乎至哉言乎大哉言乎愚窃愿以武侯之言为丞相献又愿丞相以太祖圣训日啓廸于上前也至如朋党之论则前记所陈有未究者致烦镌喻至于勤缛三复愧悚不知所言章蔡之祸诚如尊命但忠贤奔播至于如此推本其原盖自有在而九年之间黜幽陟明培固根本其效见于靖康建炎之际者民到于今頼之又自有不可诬者若其无此而元丰绍圣便相传袭则后日之祸岂但若此而已哉前辈有论嘉祐元丰兼收并用异趣之人故当时朋党之祸不至于朝廷者世多以为名言熹尝谓此乃不得已之论以为与其偏用小人而尽弃君子不若如是之犹为愈耳非以为君子不可专任小人不可尽去而此举真可为万世法也者使当时尽用韩富之徒而并绌王蔡之属则其所以卒就庆厯之宏规尽革熙宁之秕政者岂不尽美而尽善乎后之览者得其言而不得其心知退守其所为不得已之论而不知进求其尽美尽善之防是以国论日卑而天下之势卒至于委靡而不振此可悲也至如元祐则其失在于徒知异己者之非君子而不知同己者之未必非小人是以患生于腹心之间卒以助成仇敌之势亦非独章蔡之能为已祸也然则元祐之失乃在于分别之未精而丞相以为太甚熹窃有所未喻也是以知言知人圣有明诫区区已效于前矣深愿丞相之加之意也抑又闻之天下事势有消长賔主之不同以易而言方其复而长也一阳为主于下而五隂莫之能遏及其遇而消也五龙夭矫于上而不足以当一隂羸豖蹢躅之孚甚可畏也丞相观于今日之势孰为主而方长乎孰为客而方消乎孰能制人而孰为制于人者乎于是焉而汲汲乎以求天下之贤以自助使之更进迭入日陈安危治乱之明戒以开上心排抑隂邪无使主势小倾而防入其党尚恐后时而无及于事不精而未免有失亦何遽至预忧其分别太甚而为异日之患乎熹未获趋拜而辱知至深且今分甘投老无复世念故不自嫌而冐昧及此伏惟赦其狂妄而取其愚忠千万幸甚当暑目昏作字不谨并丐原恕自余唯冀上体两宫之眷俯慰四方之望加毖重茵列鼎之卫以究久大之业千万幸甚
　　与留丞相书
　　窃以孟冬渐寒伏惟丞相国公钧起居万福熹昨者人还伏奉省劄喻以圣恩褒借不许终辞之防又蒙钧慈加赐手教所以开晓尤极恳至伏读再三仰体吾君吾相委曲眷怜之意如此其厚谨以斋袚祗拜告命奉表称谢矣恭惟丞相国公知遇之深固不以世俗常礼见望然亦有不敢废者鄙语卒章少见所以图报之实傥蒙照察千万幸甚髙古县事特蒙主张得被仁圣漏泉之泽九原忠愤一旦获伸丞相所以褒显忠直摈抑奸谀之意不但施之今日周行之间所劝多矣龙溪亦蒙收召之恩始望盖不及此第切惶恐无额钱事近闻已蒙施行邑中尚未见报未敢致谢此钱虽是州额从来抛下诸邑漳浦为多此县比年残废已甚熹向来措置州郡自为抱认罢科茶钱数千緍今若得更免此则此邑庶几有可整葺之望万一今来方是行下漕司指定即将来更望丞相力赐主张始终其惠使此邑疲民免于非理科罚之苦千万之幸或已俯从所乞尽赐蠲除则熹昨奏抱认罢科茶钱事虽无施行亦乞行下本州遵守不得再抛下县仍切觉察勿令诸县以此为名妄行科罚此又永久之利也此钱自系上供之数不敢求免本自不必具奏所以有前日之请良以此耳伏乞钧察熹未尝有一日扫洒之劳于门下而丞相所以知奬优异不在众人之后顾今精神耗竭筋力疲惫无复可期以伸报效区区愿丞相深观大易隂阳消长否防往来之变谨察君子小人之分而公进退之毋为调停之说所误使忠言日闻圣徳日新而天下之人真享富寿康宁之福朝廷之上真见平平荡荡之风则衰病之躯老死丘壑无所憾矣如于忠邪之分察之有未明消长之戒信之有未笃而又以一身利害之私参错乎其间则今所谓持平者是乃所以深助小人之势以为君子之病将见彼党日盛此势日孤天下之事将有不可为者丞相虽欲奉身而退穷胜事而乐清时亦不得辞后世良史之责矣熹不胜感徳之至辄复冐昧言之伏惟恕其狂妄而采其千虑之一得焉则又幸之大者瞻望门墙无由伏谒伏乞以时为国千万自重熹至恳至祷死罪死罪
　　与留丞相书
　　熹区区贱恳已具前幅必蒙矜念俾遂退闲不敢重出以烦公听惟是昨因致谢輙罄鄙懐狂妄僭率不胜皇恐然自遣人之后即得朝士私书语及近事恭闻丞相忠诚感格天意为回重隂之底复有阳复之渐乃窃自幸其言之不効既又反复以思则恐今日之事未足为喜而前日之论犹有可思者也盖自古君子小人杂居并用非此胜彼即彼胜此无有两相疑而终不决者此必然之理也故虽举朝皆君子而但有一二小人杂于百执事之间投隙抵已足为患况居侍从之列乎况居丞弼之任而潜植私党布满要津乎盖二三大臣者人主之所与分别贤否进退人材以图天下之事自非同心一徳恊恭和彼此坦然一以国家为念而无一毫有已之私间于其间无以克济若以小人参之则我之所贤而欲进之者彼以为害己而欲退之我之所否而欲退之者彼以为助己而欲亲之且其可否异同不待勉争力辨而后决但于相与进对之间小为俯仰前郤之态而已足以败吾事矣是岂可不先以为虑而轻为他计以发其害我之机哉此犹姑以钧敌之常势言之耳况今亲疎新旧之情本自不侔忠邪逊逆之趣又各有在彼已先据必胜之地而挟羣党以塞要冲凡一举手一摇足皆足以为吾之害下至近习纎人亦或为之挟持简牍关通内外以助其势而吾乃兀然孤居孑然特立絶无蚍蜉蚁子之援可与用力于根本之地以觉上心而清言路其可望以为公道之助者不能留之跬步之间而欲求之千里之外彼方为主而我方为客彼方为刀而我方为肉此固天下之危机败证而又时取彼所甚恶之人置之不能为助之处徒益其疑而无补于事愚恐虽能遍起天下之贤人君子置之内外彼亦不必动其声气但隂拱而微伺其势以能害己则便一眴目而羣吠四起使来者或未及门至者或未暖席而已狼狈仓皇奔迸四出矣尚何国事之可图哉今日之事丞相以为但去一人班列便无小人台阁便无异论乎胡不观于郑尚书王著作孙司业之遂去而不留袁温州之已除而中寝此皆谁实为之也哉以愚观之但见其操心益危虑患益深而为祟益甚耳语曰治水不自其原末流弥增其广又曰射人先射马禽贼当禽王盖虑此也去年刘副端初除抗论震动朝野善类相庆而熹独深忧之今日之势何以异此伏愿丞相试熟计之而亟隂求学士大夫之有识虑气节者相与谋之先使上心廓然洞见忠邪之所在而自腹心以至耳目喉舌之地皆不容有毫髪邪气留于其间然后天下之贤可以次而用天下之事可以序而为也如其不然则自今以往丞相之忧乃有甚于前日是以熹窃危之而未敢以为喜也辱知之厚不敢不尽愚惟髙明察之抑天下之事固多以欲速而致败然见几不蚤犹豫留时亦智者所甚惧也今日在我之势固为甚危然乘隙疾攻正在此时投机之防间不容息惟丞相深计而亟图之则不唯善类之幸实宗社生灵之幸熹死罪死罪
　　与留丞相劄子
　　熹窃以孟冬氷寒伏惟某官钧起居万福熹昨蒙圣恩超迁职秩恳辞不获更被宠褒又得窃食祠官之禄以便私计而卒其旧业公朝误恩于熹以为厚矣故熹前日奏记盖尝畧陈其说以伸谢悃意谓必蒙矜察不意今者又被省劄乃复将有所使令闻命惊惶进退失据至以家门患难之私贱躯残朽之故反复推较则又皆有所未安者已具申状禀劄一二条陈以干公朝之听顾犹有未敢尽其言者而复以此私于下执事伏惟某官特赐矜怜少垂寛假使得躬视埋葬以塞老牛防犊之悲休养神明以驻衰頺就尽之景更以余日讨绎旧闻以副圣主华衮之褒而助明时风化之美则某官之恩之徳又将被于存没而无穷矣干冐威尊不胜战灼又以近方拜啓不敢复以累幅仰勤听览并冀垂察唯是瞻望门墙无复趋拜之日下情尊仰不胜拳拳敢乞上为两宫倍保崇重长辅圣主永康兆民熹区区无任祈恳激切之至
　　与赵帅书
　　熹适间道左拜违不胜惘惘移刻伏惟台动止万福所需文字适方检得谨以内呈复有少禀乃适间所忘记者熹辞免文字度今已到久矣台斾到阙日若已得请则无他祷万一未遂则望特为一言及此私计未便之实使早得从鄙愿千万之幸经界一事将来本欲说破以昨夕见教之勤且复隐忍但此事不可不使彼知之亦幸为详言之则熹虽不言而义亦伸矣盖此一事贫民以为利而并兼豪夺之徒以为不便其理甚明故当时臣僚建请而朝廷行下诸司诸司行下诸郡泉汀之言虽有异同而诸司察其无理幸以熹言为是反复论难盖千百言以闻于朝则其虑之已不为不审矣今虽有此一人之诉朝廷亦合审其虚实押下诸司再令审覈则其教诱资给诬罔之罪必将可得如其不然诸司中必有观望风防自为前郤者此谤犹有所分不专在于朝廷也今所施行乃匆匆如此是朝廷不以臣僚之言为可信又不以熹之言为可信又不以诸司之言为可从而偏听此人之说与其教诱资给者之说也丞相相知甚深荐引存问不为不厚熹虽知不足以堪此然平时狂妄所以颠倒不敢自他者亦不为不至故前日之辞免不敢决然为不出之计而于马贰卿书复露异时乞郡之请此意亦可见矣今以此事观之乃知丞相所以见遇者乃在漳州进士吴禹圭及诸教诱资给者之下今虽无耻其敢冐此而进哉熹伉拙竒蹇一出而遭唐仲友再出而遭林黄中今又遭此吴禹圭矣岂非天哉天实为之岂敢尤人然复云云如此者犹感丞相相知之意而惧其以此待天下之士也幸侍郎一为诵之千万至望
　　与留丞相劄子
　　熹窃以季冬极寒伏惟丞相国公钧起居万福熹昨者妄以小夫竿牍干冐崇听方惧僣渎以取罪咎乃蒙赐教累番加以真翰所以慰答其意者甚厚至于恳避恩除以便私计亦蒙矜怜委曲镌喻而马侍郎黄寺簿吕司令又皆以书具道钧意甚悉区区下情不胜感激之至谨已仰体盛防不敢复以家事为言但经界妄议竟烦寝罢则熹之罪戾有不敢自赦者朝廷寛大虽不忍寘之重辟亦岂宜更加宠擢以紊赏刑之典而熹虽无状不识廉耻然亦岂宜适当此时复叨任使以乖去就之方哉省状公劄别具浼闻伏惟钧慈幸赐财察赵侍郎前日经此亦尝托其靣禀今以被受日久方借得人亟此申陈不暇他及瞻望门墙无从进谒敢乞上为国家千万自重熹不任祈恳激切之至

　　晦庵集卷二十八
　　钦定四库全书
　　晦庵集卷二十九　　　　　宋　朱子　撰书【时事出处】
　　与赵尚书书
　　窃以仲春之月气暄和伏惟某官茂对明恩神人恊相台起居万福兹者窃闻荣被追诏入长天宫夫以尚书望实之隆宜在庙堂参断国论之日久矣去岁入朝登用在即而抗论极言不以利害之私少有回屈士论益以归重而深恨其不少留也乃今幸甚天啓圣心召还故官是盖将授以政无可疑者有识传闻交相庆贺盖不独为门下之私喜也然今日之事盖有甚难于为力者不审明公何以处之窃计雅懐于其大者素有定论不待愚者之言矣惟其小者之一二区区鄙懐窃有所疑于平日辄忘僭易而一言之惟高明之垂听焉盖天下之事决非一人之聪明才力所能独运是以古之君子虽其徳业智谋足以有为而未尝不博求人才以自裨益方其未用而收寘门墙劝奬成就已不胜其众是以至于当用之日推挽成就布之列位而无事之不成也今日明公之立朝不为不久而未闻天下有卓然可用之才出于门墙之下自顷出临藩服而熹始得观于进退官属之际则见明公之所与者率多碌碌凡庸睢盱侦伺以希寸进之流未有以职修事举为众所称以为当举而得之者也而况于其学行酝畜真有以大过于人者乎今者进位于辅相之列则所资于天下之才者益众而所进退于天下之才者益重若但以前日进退官属之尺度取之则熹恐天下之士所以望于明公者有未厌也时事如此之难明公之任如此之重而所以求助者如此之狭熹虽至愚犹窃为明公虑之而辱知有素不敢不及此而一言也伏惟寛宏恕其狂易试加察焉盖不惟明公所自举而凡所为属之同列以妨贤者之路若宜皆在诎指之中则熹之虚实可覩矣来使还自三山熹前此已屡拜啓薄冗姑此少伸贺礼而亦不敢为无益之空言也末由趋拜履舄伏乞以时为国自重
　　答赵尚书
　　四月二十六日熹扣首再拜上覆吏部尚书台座熹久病不得拜书第切驰仰即日淫雨寒凉伏惟论思多暇神人交相台起居万福窃闻清跸已御外朝尚书首奉延访忠言至论耸动上心有识传闻无不感叹但以畴昔所尝商较者揆之似已太劲切矣岂忠肝义胆得全于天有不可得而抑者抑以论议不齐事功难必而故出此以趋勇退之涂耶以出处语黙之常理言之二者诚皆有当然非海内深思远识之士所以望于明公者也顾今指趣已闻标的已建而未见幡然听纳之效不审髙明又当何以继此此恐更宜广询博访以善其后未可以便谓无策而付之不可如何也朝士下僚中恐不能无可咨访者愿自今以来稍加延纳虚心降意采其所长庶乎其有补耳东府复留势岂能久意其亦必自知如此而姑为偷安引日之计以媚羣小冀无后灾此其为害又将有不可胜言者尚书与之情义不薄曷若劝之乘此必不能久之势力言于上极陈安危治乱之机大明忠邪枉直之辨以为国家久远之计其济则宗社之灵生民之幸不济则与其抑首下心前迫后畏以保此须臾之光景纎芥之荣禄而不能自拔于小人之羣以误国家以此易彼岂不浩然而无愧悔于心哉但其人自无远识亲狎庸佞全身保妻子之虑深而忧国爱民之念浅恐未必能听此大度之言耳但尚书既与之厚而不乘此机发此策则于吾之心有不尽者尝试一言之政使未必能用亦未至于有害又与建白于朝事体不同也不审髙明以为如何刘徳修忽自蜀中寄一书来慷慨振厉畧不少衰真竒士也观其书意似亦甚悔前日欠人商量失却事机此真可太息尔然事变无穷又安知后之视今不犹今之视昔人之视己不犹己之视人耶士居平世处下位视天下之事意若无足为者及居大位遭事防便觉无下手处信乎义理之难穷而学问之不可已也病中信手乱抽得通鉴一两卷看正值难处置处不觉骨寒毛耸心胆堕地向来只作文字看过却全不自觉真是枉读了他古人书也熹一春病脚至今未能出入医药杂进灸灼满身殊未见效只今两胫细软饮食减少自度非能久于世者所幸小屋畧就旦夕可以定居便与世相忘矣向来小报幸是误传不然又费分疎愈增罪累耳闽中自得林辛一路已甚幸若象先来更能为上四州整顿得财赋源流即更为久远之惠但恐其意只如所谓去泰甚者则又失望耳近日此等议论真全躯保位之良药而病国殄民之乌喙也无由瞻晤写此纡郁切冀深为人望千万自重不宣
　　与赵尚书论举子田事
　　熹拜书将遣而周宰见访说及近降指挥出卖絶戸官田此间举子义庄絶院二十五所田收米四百八十余石或云史公所买而无明文可考只有淳熙三年陈公政内劄子催督义庄租课开列二十五院与今一同又有八年梁公政内劄下丞防亦云拖照淳熙元年买建阳县絶产田充义庄即是当时已买分明今自不合随例出卖唯是两县絶戸江骥江大受作过人程如冈三家田收米七百三十余石即系元不曾买今日难以拘占然今仓司施行甚峻县吏奉承唯谨固不容辨其当卖与否矣若不及早整理则此田日下便为他人之有而举子之政遂成中辍甚可惜也欲望详酌特为申明乘此机会别降指挥依赡学田与免出卖则不唯已买者不为夺去而未买者亦可因而拨正无复动摇其元降指挥恐随行无本今并録呈其间所引淳熙三年指挥本路絶产不许出卖通融以充一路养子之费者或恐亦可再与拈出且只免卖上四州絶院使朝廷易于听从而其他未举行处亦可渐次接续措置诚为永久之利周宰亦已有书恳丘侍郎言之但须自尚书发之彼乃有据而行尔此事甚急切幸早赐留念熹皇恐上覆吏部尚书
　　后项所禀若只云住卖上四州絶院则又碍江骥江大受程如冈田须云乞将已买及已拨充举子田免行出卖外将来上四州军如有絶产寺院并免出卖拨充举子之费令安抚司拘收措置如此则无病矣
</div>
    <div class="pagination">
<a href="晦庵集_page42.html">上一页</a><span>...</span><a href="晦庵集_page38.html">38</a><a href="晦庵集_page39.html">39</a><a href="晦庵集_page40.html">40</a><a href="晦庵集_page41.html">41</a><a href="晦庵集_page42.html">42</a><span class="current-page">43</span><a href="晦庵集_page44.html">44</a><a href="晦庵集_page45.html">45</a><a href="晦庵集_page46.html">46</a><a href="晦庵集_page47.html">47</a><a href="晦庵集_page48.html">48</a><span>...</span><a href="晦庵集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
