<!DOCTYPE html>
<html>
<head>
    <meta charset="UTF-8">
    <title>徐文长文集 - 第 2 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长文集 - 第 2 页/共 61 页</h1>
    <div class="content">　　画鹤赋 
　　缇芝赋 
　　十白赋 

　　○涉江赋　襟期超旷

　　晋潘岳作秋兴赋序称三十有二岁始见二毛时岳为贾充掾寓直散骑之省见省中多富贵人乃起归来之想及作闲居赋自述多落而少迁以见拙宦虽卒归退休然合前赋而观之诚见其嗜醇醲而姑言寂寞也嘉靖壬子秋余年亦三十有二既落名乡试涉江东归友人顾予鬓曰子发白矣余诚惧理道无问而毛发就衰至于进退之间实所不论虽才不逮潘岳而志或异焉乃作涉江赋以自见
　　壬子季秋予既被弃涉江东归水深则厉仆痡主困旅多太息夕发西陵日高造阈渭既登一枝之堂俯而拜母母曰儿复如是归乎儿则困穷儿好颜色儿腹应饥为儿作食既乃渭复往旧托之禅宝掩关户于晷刻嗒然其坐忘焉乃有二三伯仲来相问视顾盻之间指予鬓而谓曰子发白□□其几何吾则宜然如子则郡予闻斯言不能无逆便冠侧首伯为予擢擢不应手体短善脱不脱而获如是甫活。伯仲谓予岂以忧故、进退有时、失得有数、予告伯仲予岂不知细故芥蔕何足以疑人生之处芯兮每大巳而细蚁、视声利之所在兮、水趋壑而赴之、量大块之无垠兮旷荡荡其焉期计四海之在天地兮似礨空之在大泽中国之在海内兮太仓之取一稊物以万数而人处其一则又似乎毫末之在于马脽彼营营之微声沾沾之细利又何殊于曳虫股嘬蝇脾入孔穴实粮赍第因小而形大曾一蚁之何加再语伯仲更听予陈无形为虗至微为尘尘有邻虗尘虗相邻天地视人如人视蚁蚁视微尘如蚁与人尘与邻虗亦人蚁形小以及小互为等伦则所称蚁又为甚大小大如斯胡有定界物体纷立伯仲无恠目观空华起灭天外爰有一物无罣无碍在小匪细在大匪泥来不知始往不知驰得之者成失之者败得亦无携失亦不脱在方寸间周天地所勿谓觉灵是为眞我觉有变迁其体安处体无不舍觉亦从外□□不离觉亦不即立万物基牧古今域失亦易失得亦易得控则马止纵则马逸控纵二义助忘之对外寇易防、窃发莫支、外寇形呈、窃发暗来、积土渐高、为九仞台、九仞一亏、终为阜丘、予斯之忧、他奚怆怀、伯恠予发、良亦有说、男子六八、阳气衰竭、肤而焦枯、鬓发颁白、斯人禀常、万古一辙、禀完后老、缺者早泄、曷知小子、不禀其缺、年三十二、形则六八、又予视发、玄绸白希远窥不得逼视始知不审其变在何岁时岂以兹秋、谓予忧为、

　　○牡丹赋　风华典赡岂次楩诸君可辨

　　同学先辈滕子仲敬尝植牡丹于庭之址春阳既丽花亦娇鲜过客赏者不知其几数日摇落客始罢止滕子心疑而过问渭曰吾闻牡丹花称富贵今吾植之于庭、毋乃纷华盛丽之是悦乎、数日而繁、一朝而落、儵兮游观、忽兮离索、毋乃避其凉而趋其热乎是以古之达人修士佩兰采菊茹芝挈芳始既无有乎秾艳终亦不见其寒凉恬淡容与、与天久长、不若兹种之溷吾党也、吾子以为何如□应之曰若吾子所云将尽遗万物之浓而取其淡朴乎将人亦倚物之浓淡以为清浊乎、且富贵非浊、贫贱非清、客者皆麤、主则为精主常皭然而不缁客亦胡伤乎随寓而随更如吾子怼富贵之花以为溷巳世亦宁有以客之寓而遂坏其主人者乎纵观者之倏忽尔于花乎何雠谅盛衰之在天人因之以去留彼一贵一贱而交情乃见荷门客之聚散于翟公其奚尤子亦称夫芝兰松菊者之为清矣特其修短或殊荣悴则一子又安知夫餐佩采挈者之终其身而守其朽质也则其于倏忽游观者又何异焉、滕子顾予曰有是哉子盍为我赋之渭曰唯唯何名花之盛美、称洛阳为无双东青州而南越曾不足以颉颃禀阴阳之中气兮虽未必其记载之尽信、视众卉以独妍兮眞若悉有萃乎水土之精光始山间之幽寂处天后之帝乡后始命移以入内兮备宫树之列行。亦何心于贵贱、视用舍而行藏、兹上代之无闻、始绝盛乎皇唐尔其月陂堤上长寿街东张家园林汾阳宅中当春光之既和□亭榭之载营天宇旷□□□□景物招人而事起彼贵子兮王孙蹙游龙于流水达兹葩而宁坐藉芳草而芊芊感盛年之若斯伤代谢之能几尔则粉承日华朱含雾雨群蔕如翔交柯如拒凌晨并妆对客不语卫尉出婢子于罗帏鄂君拥翠被于江渚。当其百蘂千芽、照耀朱霞绿叶纷纭。望之转賖。若儒生之授学列女乐于绛纱迨夫背户迎窻。上下甍檐。二三作队。矫矫愈鲜飞燕进女弟于远条夫人挟三国而朝天锦瓣重卷檀心飞屑柔须夜殷怒苞晓决宛妇姑之反唇似相稽而无说则有若盛时合沓诸娣从韩姞以同归飒焉凋衰汉主放宫人而憎别风荐小爽雨委微温楚姝舞歇于章台陈后泣罢于长门亦有细加巨上慎妃横逼□之势紫侍黄侧班姬抗同□之尊或劲而卬婕妤当逸熊于上殿或翘而望处□□□□于东垣既离以披亦竞而骈近不极态远不尽妍大彷佛乎佳丽意所想而随存奚援引之数姝可罄比而殚论然渭尝闻如来演法在彼鹿园菩萨庄严众二十五宝髻鬟鬘珠玑璎组佛之胜相紫金光聚大众威仪具八万数又闻□□阆风□城瑶宫神人飞行绰约玲珑云态雪光不可殚穷夫人之心。想由习生。景与想成。一牡丹耳世人多谓花如美妇。则前所援引诸姬群小之所象是也。使玄释之子观之。远嫌避讥则后所援引大众群仙之所象是也。今此花长于学士之庭、在仲敬之宅仲敬将谓此花申申夭夭。行行誾誾佩玉琼琚。鼓瑟鸣琴其仲尼与七十子诸人乎纵谓其妇人也称烦则太姒始至宫人欣欣琴瑟钟鼓乐而不滛乎称简则二女湘君寻帝舜于苍梧之野宓妃盘姗解佩环于洛水之滨乎此皆不以物而以巳吐其丑而茹其美畔援歆羡与世人之想成者等耳若渭则想亦不加赏亦不鄙我之视花如花视我知曰牡丹而巳忽移瞩于他园都不记其婀娜籍纷纷以纭□其何施而不可

　　○鞠赋　幽烈清疏伯□长公秋阳稚酒

　　渭既赋牡丹滕子复申辞□曩吾之庭牡丹春华菊英秋发吾子抽精于彼而□响于此母亦如吾所谓避其凉而趋其热者乎渭□有是哉子之善戏而挟也乃笔不停缀词不及展遂赋曰谁乎谁乎芒芴曷常春至丽日秋临抗霜彼亦何热此亦何凉惟付与之是听非知计之可详履子广庭覩兹烈芳繄名相之别数亦荄茎之异萌染不出于五色维其变之莫量、历九秋而自如、周数望而靡谢从颜色之中干。永附蔕而不舍。于时白帝司辰冽冽辛辛木叶下而草萎霜露降而鴈征乃自圃畦、迁尔广楹、一则不足、百尚有赢、群而不党、矜而不争槩望若结伴而违俗单玩则各立而独行乘金令而始拆秉土气之正精虽杂采之并敷惟彼黄之盛荣谅盈庭而昌锦亦剖符而鋈金。□愈泽而不妖。烈无吹而自馨。方辞谢乎径涂。处规埴而托身非瓦砾以为嘉。存大朴之希声。彼主人兮谁子怀高廓兮心贞秉圭璋之洁白树文学之干旌则有幽人处上墨卿逸史候节序之高朗知寒燠之迅驶弭盖于门肃队而至或移觞而就筵赋篇章而未巳尔则不以物惊不以物喜挺危朵而愈劲。舒正色而不媚匪铅华以事人多君子之枉戾岂无人而不芳。亦胡庸以采佩。当夫青阳发生、桃李盛花名园如霰上国如霞嘤好鸟□□□□何物之不化胡尔类之自矜乃偃伏其萌芽□□气之始肃日驰骛乎南陆云惨淡而无光野何萌而不缩尔乃自耀其孤标眇贱同而贵独谓所性之若斯兮或未必其尽然夜不可以为夙兮晨不可以为昏苟荣悴之有时奚尔类之能专将推之而不后抑挽之而不前彼苍厚尔以迟莫。又何辞于末年。纷后先亦何心兮避桃李之盛时。抗素秋而挺茂兮终焉保其不衰。至乃微霜袭宇。惊颷振帷萼绀紫而不起叶比次而下垂閴闲宇兮无人怳星月之悬辉则有似乎贞女承绝乎夫君放臣怀国而酸悲尹子履霜于中野苏武啮雪于沙陲在颠沛而愈厉至九死其靡违外容色之凋伤实中心之永矢嗟主人之怀抱、美材质之修嫮、逾盛年而云迈、稍凌夷乎末路、苟苍苍之尔私兮、又何病于迟莫日中昃而弥烈兮金粹精于融铸直守贞而罔渝于兹英其何负余假托以抒忱兮信母必而毋固、

　　○荷赋　言词俊摹写灵

　　渭既赋牡丹与菊仲敬复请曰天有四时花有四品夏荷冬梅子独无意乎含毫续藻俾世称四赋此虽小圃之光而亦吾子之丽也余不得辞因复命笔块连抱之大瓮立阶楹以踟蹰挹三尺之清水实五石之泥淤葩烨烨其盈把芳霏霏以满除逼而就之、欲语不语、徐察其意、若有告诉、吾凌波之逸卿而拥盖之公路也远祖当春秋吴越之世逢时遭偶居若耶之溪欧冶子淬剑之处也自会稽达剡水溪长岸阔淡荡百里沙白泥肥杂芦与苇种类繁生多不可纪则有乍决半舒小朵大蕋短伫长竦低垂迅起柔标劲节疏陈密倚或向日而并娇或从风而自靡其乍决也俨华灯之笑熖其半舒也宛新月之过朏其小朵之开群仙合掌而数甲斯尖其大蕋之盘古佛现身而千目其眦短跂则蛮奴跽以贡珍长竦则山峰矗而攒翠低垂挂马肝而始刳迅起树羽盖而仰缀标有柔而将随节有劲而示刺疏陈或约队而未过密倚疑附耳而不置向日并娇未足称妍从风而靡曷以扬丽香不烈而愈恬色弥夭而不媚其房之俯仰也则有似乎客主之既阑更□□□飞杯其叶之掀翻也又有似于兄弟之寝兴共长枕而大被是以饮风露而华采、集鸟鱼而游戏、五月清凉、三伏不暑旷漠之区。烟波之宇根蒂欢娱。枝叶容与花神每游息以无穷生意亦随之而不去吾子不闻王之后宫名西施者乎。采掇不盈。观者如市。羡我颜华。中心如骇。此固千载之所美谈。而风人之所载记。岂若兹主人之处我也。陶以为沼。以灌以壅。覆之井干。以制以控。茁蘂抽茎。束不得纵。炎暑结栖。邹与鲁哄。岂俊臣之见推。而请君入于是瓮。实遭时之不偶。为观者所侮弄。是以见先生之来有不能以言通而谬以意动者也。余应之曰何子见之不广也吾闻自子之先以至于子皆得以君子名者。岂以托居之广大而顾盻之光荣乎。直干不挠。虗中无物。窍多比于之心清映伯夷之骨含芳烈其愈温处骄炎以不热眇可望而莫亲殚易事而难悦翩■〈扁迁〉欲举、挺生冰雪之姿、潇洒出尘、不让神僊之列、是以映清流而莫增其澄、处污泥而愈见其洁、且吾子既不染于污泥矣、又何广狭之差别、纵遭时有偶与不偶。何托身有屑与不屑。花乃垂头默然似失俾而微笑似有所答。知君子之令名。非外物以丹雘。于时游鱼跃于梗底。翡翠集于房侧。微风芬以袭衣。纤月高以映梲。乃命主人。酌酒而别。

　　○梅赋　有徐庾之丽而徐庾无其峭

　　往予薄游海外闻罗浮之胜而未得登焉盖昔所称入梦之种不可得而见之矣涉冬出大庾、见庾岭之梅、则多麤理而绛襦者欤抵玉山人言东岳之奇往观焉、则见其孤生瓌占偃伏回卷一花千叶、并蒂数萼忽上竦而扶疏者欤。至于依山临涧。覆桥横野。间松杂竹。屋角墙茨。境非不美也。未闻其走马而征舆。岂非质量靡异类别有区、人固玩视其习而好言其殊尔其孤禀矜竞妙英隽发肌理冰凝干肤铁屈留连野水之烟淡荡寒山之月蕋一攒而集霞、葩五出而争雪、侧披断碛委朔风其将吹忽上高空助冻云之欲结杪数英之半掬中万斛之一搏古干横肱玉龙游而张甲编条聚脑白凤戢以梳翰佩玦缤纷。□啻凌波之子。肌肤绰约。无言姑射之仙趣将幽而见取艳以冷而为妍缊香气于空表弄皎色于霄端廋影横窻臞然山泽素魂丽璧忽尔婵娟托使将传、寄江南之遐信、随风暗度、报塞北春天羗笛一声韵全飘于纤指。素琴三弄。神屡托于冰弦。是以古道清流。墨工图史。或拗之为一窝。亦种之于数里围棋酌酒相与偃卧其中落月乃风务印纵横之所彼称既醉。逼清气而不胜。我则含毫。占春光于长住。斯亦可谓一节之高。而未足以尽旷然之意。乃有岩居之徒溪饮之老短褐黄冠庞眉寿考跨蹇策筇热浆烹藻望谷口以穷搜坐石头而拂扫亦有游心道德之儒含思风雅之伯读易说诗于其下咏骚作记当其处飞觥爵于弥留顾徘徊而不去景得人而益增人因景而标致斯风格之雅幽而韵调之殊异亦足以快心畅神洗嚣破滞又何羡乎罗浮之奇而东岳之丽且余观夫梅之为物也。得气之先。得液之酸。酸者木之正味。先者序之履端。先则浑沦庞笃。含泰和而独饱。酸则甘辛醎苦。受何味而弗便。含之饱者发斯盛。便以受者和必完以先驱百。遂占上林之苑、均齐五味、兼济商鼎之盐、其始也点缀文章、泄天地之春于一夜、其终也调和颐养、收天地之功于万全曾不知其处寂寞而贞厉。守冷素以自恬。悠扬乎松菊之圃。盘错乎水石之间。风颷撼之而不动。疠攻之而罔颠。雪霰既零。条枚益肄。阴幽外剥。阳气内渐。迨花实之致用。历世味之饱谙。何桃李之弱质。敢先后以齐肩。苟天将降是人以大任。察物理而明其固然。

　　○前破械赋　趣

　　嗟乎哉西河残守、东海孝妇、差之豪厘、千里岐路寸脰尺支二木一金昨日何重、何日何轻、其在今日也栩栩然庄生之为蝴蝶其在昨日也蘧蘧然蝴蝶之为庄生

　　○后破械赋

　　爰有一物、制亦自斑、鹳喙不啄琴体乏弦乃偕二友木窦金纽与之为三脰及足手一人迩之不棺而朽多其高义随我四年我分殉之何心弃捐二三神明、驾鹅其首、司其去留、为我撞剖、嗟乎哉尔完我死尔破我生破完倏忽。生死径庭。可不慎乎、敢告司刑、

　　○画鹤赋　丄部进鹘得此有□

　　朱冠缟衣。四池玄缘铁胫昂尻。金眸夹颠。长喙易渚圆吭闻天秉寥廓之高抱小苍莽之微骞忽一举而追九万之翼、亦孤栖而养千岁之玄尔其焦山瘗铭。桂阳避弹。道林纵归。扬州负缠。乘轩卫国徒传甲者之言闻唳华亭谁共吴侬之叹。由此观之则形骸易冺不胜留影之难楮墨如工返寿终身之玩尔其舐笔和铅征精召巧或磅礴而解衣亦凝澄而命草想仙羽而彷佛于青田挥束□而希冀其玄妙则有翩然以临划焉凝伫矫矫波间亭亭松际黄楼酒价全凭橘渖而高赤壁梦回徒忆车轮之翅乃若素壁财粉。朱门始光。徐展玉轮。高县玳梁。数丈轻绡方挂瀑一双语燕忽惊行洒孤雪兮毰毸顶殷荔而氐昻方拂澜而振翔亦将啸而引吭赝以为眞俨致花之粉蝶久而始觉误集障之苍蝇然则物固往往有神于绘而便于玩者矣又何必网两翼于苍苍

　　○缇芝赋　饬词妍羙

　　繄探珠之岩榭迨临镜之波馆地并秀以双美气偕和而竞暖爰有物以名芝忽卷然而从窽如茁玉而束瑶既抒轮而揭伞下缟练以裼中上缇纁而表袒皑薄雪之将霏载彤云而未断巨者二咫映彼湖荷小者径尺灿竹妍柯河边织锦掇支机而罢杼汉宫剪彩停宝铰以羞罗使君温恭、崇抑斥扬、敛襟下问、为灾为祥、既登览乎隅椒、复临泛乎汪洋、恐盛德之点壁、惟伛步以循墙、尔其芝固无言。默呈以露。吐瑞蔼之氤氲。俨郁霏之烟雾芳噀噀以袭衣袅亭亭而羃素遶数尺之玄壤瑟周离而奄布示彼绝奇逸于往睹非家积之余庆、符天心而曷故于是使君让之不可推之不去把酒号曰子为我赋即斯语而宫商。谢不敏兮恐负。乱曰使君玉除、盛芝英兮一贡延兮两侍于楹兮斯为之征兮使君眇痾匪蒸成兮芝草生兮采以铛兮寿百龄兮斯为之冯兮

　　○十白赋 【 有序】 　亦讽亦悲

　　予被少保公檄自获白鹿而令代表于朝始其后踵至者凡十品物聚于好殆非虗语□时予各欲赋以讽公未能也公死于华亭氏予寄居马家饮中烛蚀一寸而成十章讽固无由且悲之矣

　　鹿二只 
　　兔 
　　鹊 
　　猴 
　　鸜鹆 
　　鹦鹉 
　　龟四 
　　麂 
　　鼠 
　　黄头 

　　鹿二只

　　爰有二鹿、雪皓霜莹、后先互呈、以雌以雄合八蹄而两角蹲并壁以交穹桓桓抚臣敢告　世宗谢山海之萃食仰刍豢于上宫谅遭遇之有时胡人与物而匪同

　　兔

　　谢彼月轮、来此人间、朗晴珀赤妙毳雪寒岂韩卢之可猎与魄蜍而共跚曩者食客之谋匪为营于三窟。今也走狗之镬澘垂涕以双潺。

　　鹊

　　即使常羽亦且知岁矧伊白鹊而胡不彗匪舍疆以效鹑讵攫雏而学鸷秋梁作架。宜并色于银潢。古印幻腾。羞托翼于金坠。

　　猴 【 琼赤玉误为白沿耳】 

　　人亦有言王孙可憎衣以周公裂冠毁缨胡是物之善幻。脱苍鞹以肤琼。莫四朝三岂狙公之可罔。既冠且沐致韩生之就烹。

　　鸜鹆 【 昌黎二鸟赋云白鹆亦与贡】 

　　鸜鹆来朝、春秋纪之皜皜其翎曷其有之我在幕中、实维眦之不贡于廷■〈扌弃〉然起之

　　鹦鹉

　　黄冠白章其鸣嘒嘒殊彼凡羽绿襟朱喙柰此绦笼将飞复坠我则祢衡赋罢陨涕

　　龟四

　　念宝龟之素甲羗迸迸兮冰雪载九畴而出洛帝与兹而偕锡虽入网于豫且苦灵骨之就钻亦托迹于庄周恍曳尾而超越

　　麂

　　拾遗有言微声及祸视尔霜质秉金畏火踵白鹿而后来既巳非时。向青草而长麃庶其得所。

　　鼠

　　闻尔贪残曷能冰洁。乃缟肤而素毛矫变缁而为白独不闻胡□之晶晶兮始黝于铅黑

　　黄头 【 时赏罗者颇溢】 

　　鸟曰黄头。猛以善鬬。白秉金精。俨尔介冑虞人网以奏功如拔猛士于千夫幕府喜而锡金似掷抷土于一覆

　　徐文长文集卷之一 【 终】 

　　●徐文长文集卷之二

</div>
    <div class="pagination">
<a href="徐文长文集.html">上一页</a><a href="徐文长文集.html">1</a><span class="current-page">2</span><a href="徐文长文集_page3.html">3</a><a href="徐文长文集_page4.html">4</a><a href="徐文长文集_page5.html">5</a><a href="徐文长文集_page6.html">6</a><a href="徐文长文集_page7.html">7</a><span>...</span><a href="徐文长文集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
