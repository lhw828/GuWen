<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 30 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 30 页/共 74 页</h1>
    <div class="content">　　成化戊戌荆门州民若干诣阙言臣州守阙愿得前守徐某为之事下吏部时徐君方以家艰起复上京师遂复有今日之命葢自君去其州三年又歴一守去矣而始再涖其地于是朝士皆谓兹州之不可以为君而君之能感其人者如此也乃为歌诗饯之吾同官张君亨父属予序天下之誉皆可以妄取惟于民不能伪葢其势重其地亲其为情也平而无所执故或能使台省交荐不能孚于匹夫之心能使左右称贤不能得于国人之口天下之所谓公论者至于此而后定然感之于旦夕非难怀之于乆逺者难若有故而去去而乆乆而思思而复欲得之者其亦鲜矣官之设以为民也而得乎民者其难如是故古之贤者在官则有乆任之典既去则有复借之令凡以为民利也今以闾阎之贱而干殿陛之尊不可谓不诚以君相之命而下从匹夫之愿不可谓不专且重矣而徐君当之其不谓之诚难乎哉古之君子名成而行益勤任重而心愈忧葢人之责乎我者重则吾之所以副之者愈难责而莫为之副不若无其责之为愈也徐君勉乎哉夫使其民如饥者之必饱渴者之必饮愈乆而其心愈不忘者君今日事也然非力倍蓰不可得若谓事半乎人功必倍之如孟子所云者此则交承之论非所以论始终之际也徐君勉乎哉诸君之诗多宠君且期之者予为是说以相君君诚贤者有志用世必不以予言为不佞也君名泰始字士亨改字大同世为江隂钜族举觧元试御史事补知罗田县以才能擢今官云
　　韩氏族谱序
　　韩氏旧无谱祖传居平阳之洪洞者前后二百余年北地多兵燹迁徙不常虽士大夫家槩无谱如韩氏者而不独韩也工科右给事中贯道始以其父徴仕公命作谱京师由徴仕公而上得八世有韩永者为始祖自始祖及给事君为十世世有昆弟累至数百人皆以法并纪曰我不敢遗也十世而上闻有显宦者而名系不究则阙而弗书曰我不敢诬也君子谓其善为谱是可为其乡作谱者式而不独谱也谱之道所以尊祖考合宗族兴孝弟之义以成敦厚之教甚重也人之亲有可穷者有不可穷者夫亲始于高祖穷于孙而复穷于缌此可穷者也由天下之异姓以求吾之同姓由吾族千百人之身而遡乎一人之身愈逺而愈不忘此不可得而穷者也故礼不可过而名义不可隳谱者所以存名与义者也因其不可穷者而求之则所以尊祖敬宗者葢不容于不厚矣然孝弟根乎心而教本乎身故必孝而后可以教吾之子弟而后可以教吾之弟能尊吾之所自出而后可以引之于无穷若徒存其名而不自尽其实则彼所谓父子昆弟者且不知厚焉况数世之逺千百人之多指而语之曰某而祖也某而祖之所出者也孰从而信之孰驱而厚之也哉故谱者君子重之而所以为重者不在此也韩氏用医起家仕有恒业徴仕公以隐德承家学为医学训科给事君既贵乃弃官就封拜徴仕郎工科给事中之命而韩氏始显公有从祖兄弟数人皆居同业食同防予闻之给事君而君清谨醇厚有志乎名教之大者其家教可知也岂独是谱然哉然后之孙子推其所自出幸兹谱之有存而思所以不忘者必自给事君始作韩氏族谱序
　　怡庵杨先生挽诗序
　　国家之制凡爵赏外有所谓封赠旌表者旌表之命必笃行高节始得之封赠之命非其贤子孙能称位举职者莫能与皆天下之盛典也夫旌一人葢曰使天下之为善者劝封一人葢曰使天下之为教者劝然必其人之不愧乎其身而后可以劝乎人于是有以一人兼二命而又不愧为者则其为劝也倍矣山阳怡庵杨先生克彰甫居家至孝母防居庐致有异瑞被旌为孝子中嵗失俪不复再娶以成其子之业获封为刑科给事中君子谓其旌也不愧乎为人子其封也不愧乎为人父使凡旌与封者皆先生其人其为天下劝岂不厚哉夫茍其身足以劝天下则凡人之有身者皆得法乎其为善有子孙者皆将慕乎其为教其存其亡足以为重轻忻戚者亦岂不既多矣哉先生年七十时其子贯之为给事中大夫而下皆作歌献诗予得而序之其卒也给事已迁大理丞秩加显公卿而下皆吊哭哀挽其为诗加多焉大理复以属予予方愿寿先生之年而遽伤先生之没始终之义固不可得而辞也独念先生之重于世以贤而贤之着以有旌封之命故独敷扬其义为天下道之以重诸公之哀云
　　游朝天宫慈恩寺诗序
　　成化己亥重九前二日翰林修撰谢君于乔以诗约游朝天宫是夜雨翌日天霁于乔喜复以诗速客于是编修曽君文甫王君世赏刑部郎中冯君佩之皆赴至崔郭二道士宅和于乔韵各二首于乔倡为诗诸君辄和继各倡各一道又辄和和且半予始至自内直诗皆如诸君之数已乃为聨句文甫以事先归遽口占二句而去又得三首独编修杨君惟立以诗报不至翌日始并和焉先是佩之游慈恩寺与僧瑢订九日之约预约者郎中李君若虚屠君元勲及予予方有侍讲陈君师召之防以旧约不可负预以诗谢之至日与诸君次第俱往沿杨柳湾歴菜园观稻田临海子望钟鼔楼访桔橰亭故必留连竟日复倡且和如朝天之作共得三十六首已复为聨句世赏先归亦口占一句而去四君暮枉予家呼烛续录得十首于是合而书之为一巻都城之可游者道院惟朝天僧寺惟慈恩为胜慈恩即旧所谓海印寺者在予所居故里有林木水石视朝天为尤胜独朝天以于君主居虽不必景胜殆以人胜也是游也皆以菊节起兴而今嵗候差晩所至菊未花诸君之诗若有不能忘情于此者夫欧阳子意不在酒而在山水之间以予观之则所谓山与水者亦寓焉而已若是则今日之景且不必恃地以为胜而况物乎噫诸君非好游者也出处聚散之情张弛之义葢于是存焉则是诗也不可以不书也是为序
　　贺杨母太安人受封诗序
　　巴陵杨君应寜既以中书舍人满三载书最于吏部当貤赠其考化州公而州佐秩从六品稍尊中书虽属禁近品顾居七乃以例给化州同知勅而进公阶儒林郎其母张氏从夫阶当封安人而例以独存故得称太葢其号加尊焉封赠之制凡父官尊于子则从父官卑于子则从子惟贵之从而不为杀此国家待士之至于是应宁之所得被者亦厚矣且凡所谓诰勅必京官之能举职及郡县官之有美政被旌异者乃得之化州公亷洁有异绩而当时藩司部使无能旌之者则太安人之命与应宁之贵且才也殆公所质于天以遗其家者乎予始见公敝冠束带又或时被褐布衣居京师一第不能旋马若未尝拥车骑出佐一郡者太安人之封也予往贺而见之时虽贵有禄飬命服之外无所増饰固其俭朴天性而化州之素风遗教葢未改也昔范氏欧阳氏之母皆举父事以教其子成其贤名而其身固在食其禄人谓为范氏之母易为欧阳氏之母难有子如应宁者亲及其父之教而又有太安人以终之何怪其成之易如此也又况应宁年甚少志业甚锐而太安人方康彊优裕犹有所待而益成耶然则太安人之命不独为今日贺且自今日始殆其兆也应宁上世滇南人今定居京口而巴陵实故郡且其所受荐成名之地故扵湖南之士尤亲湖之仕者皆往贺太安人赋诗为寿而予与应宁尤厚故为诗而又为诸君序之
　　赤城诗集序
　　诗之为物也大则闗气运小则因土俗而实本乎人之心者道同化洽天下之为诗者皆无所与议既其变也世殊地异而人不同故曹豳郑卫各自为风汉唐与宋之律代不相若而亦自为盛衰逮至于元其变也愈极而其间贤人义士往往奋发振迅为感物言志之音者葢随所得而成焉然亦鲜矣夫自乐官不以其诗为教使者不以采诗为职是物也若未始为天下之重轻而所闗者固在也然则不得与于天下者因其所得为而求之亦固非君子之心哉浙之东有州曰台古赤城郡地也其人固多能诗吏部郎中黄君世显翰林侍讲谢君鸣治诵其遗篇而胥叹曰此吾乡文献之懿其不可以废乃辑宋宣和至我朝洪武永乐间得数十人若干篇为六巻名之曰赤城诗集初宋理宗时有林咏道者尝辑为天台集今刻本不传天顺初国子学录张存粹辑黄岩英气集而不及旁县至是始粹然成编予得而观之其音多慷慨激烈而不失乎正葢宋元季世甲兵饥馑迄无宁居国初一统甫定而其君子犹有感时悼昔之意风标义槩或出乎忧患疢疾之余者皆可得而见也若唐项斯宋杨蟠之徒皆以诗名而世逺不可究故存者左经臣而下不过数十人使数百年之间有如二君者时辑而代录焉当不止是以其止于数十人也则及时而为之其容以后乎哉二君将以是诗属其乡按察副使应公志钦锓梓广东复惧其未偹将益搜辑以为续集今文教日隆作者彚出方大鸣太平之盛其或有继二君之志者虽百世可也















　　怀麓堂集巻二十四
　　钦定四库全书
　　懐麓堂集巻二十五
　　明　李东阳　撰
　　文稿五
　　序
　　周原已字序
　　御医姑蘓周君始名京字原畿及被荐部檄以经徴故又名经今年始更名曰庚然未有字也其舅氏翰林修撰吴先生原博字之曰原已盖以舅氏之称已习故因其声之近者为之也夫庚之扵五行其属为金庚者坚强之貌象万物庚庚有实又释为更变革之义也已之属为土屈曲包容象万物避藏之形物之象藏则归土土所以藏也五行之理有生有尅生原扵所飬而尅原扵所制己者庚之所由生也然而洪范五行土居金后禹称六府亦以木土従金盖言形则防而后着言用则制而后成推十千之説则先已而后庚者言里也故曰理纪扵已复更扵庚盖非己则无以为庚而至扵已亦有不得不庚者天下之理过中则变自甲乙至于戊巳而终天地生物之意于是焉而穷穷而后变故庚者秋冬成物之气自生而成者所谓庚也夫既知其所原而又知其所变天下之事岂有不成者哉以之为学则守而化以之为徳则诚而明明而动动而化以之为功业则乆于其道而天下化成庚巳之义亦于是焉备矣予又闻诸易之防曰先庚三日后庚三日夫丁寜于事之先而揆度于事之后则其为变也其容以茍乎哉原已雅善古文歌诗而志不离道思有以进于古夫名与字亦更之一事由是而日新之其成也孰御焉予与原博故托交原已而得其贤于庶吉士陈君玉汝为诗乃序而赠之
　　赠御医钱宗嗣序
　　丹徒钱宗嗣以医名江南名徴京师为郡太守所荐太医院籍頴脱侪辈礼于公卿下及里巷皆争为延接寻被选供俸内局以姓名见录上遂擢官为御医葢特命也夫医之言意也脉络有道气候有数土地有冝药饵有法不以意推之则数者抵牾而不能相通故张仲景之论方术说者谓其不宜于东南陶隐居之论药物说者谓其独谬于西北郭玉之治病每尽法于贫贱而自谓不能于富贵张子和以攻击为法朱彦修谓其可施于有余而不可施于不足夫专门名家者犹不能尽天下之艺今蠡测株守槩而施之以有限之法应无穷之疾未精其所已知而取必其所不能噫嘻亦难矣然必通髋髀之理而后可以为庖明尺度之分而后可以为梓谙坐作攻守之法而后可以为将不知夫天下之常者岂复能与于变哉宗嗣之学吾尝闻之矣于其书未始不读而能推以意形色证候之大起居饮食之细防究互用摘抉攻伐巧发奇中者往往有之故其在物议君子谓之不愧其名在国事君子谓之不瘝其官然宗嗣宜有进于此者葢南歴江湖北登川陆贫谙藜糗之味而贵识膏粱之性见愈多则试愈习其视居一乡试一邑者功殆相百也人之材艺亦系于所用如此哉予尝病天下之艺未复于古而医为甚宗嗣其有意乎吾将望之矣大夫士之德宗嗣者皆喜其得官中书舎人杨君应宁其尤厚者谓予于宗嗣亦不薄请有以张之于是乎书
　　寿罗母陈太宜人七十诗序
　　太子洗马罗先生明仲之母封太孺人陈氏以今年四月九日初度寿跻七十而明仲适以五品满三载再膺太宜人之命大夫士与明仲游者为颂祷之诗若干篇予同年进士在翰林者十有余人凡为翰林官僚之属又二十余人而亲在京师者惟明仲及予二人而已于是抠衣执爵操觚翰之役以从贺事不敢在诸君后乃僭而序之初罗氏与杨文贞公异姓同居明仲之先封君实综家政太宜人礼均诸妇居京师赐第几二十年封君既弃飬侍杨太夫人于防和数年而还罗氏及明仲以翰林修撰归省迎飬而来又十有一年于兹矣夫士仕于朝虽有父母之飬不得顾或就飬于官而风气土俗之异亦有不相适者太宜人之再上京师也舟安坦途油然如赴其家既其乆也子姓之蕃育婣戚之交亲怡然如居其乡官封色飬优游泮涣于荣名寿域之下盖人之所仅有焉者也夫文贞之学实成于母教官秩之赠有禄不逮飬之憾焉虽宠遇极一时勲名满天下而父母之飬乃有不能自遂者若明仲之材旧学方益隆孝敬以辅导储德又将以登华陟要赞圣天子休明之治而太宜人之寿足以待之安知其功业不能上嫓文贞而家庆过之也予从明仲乆顾才与地皆出明仲下喜其家庆之美而以逺且大者期之若懿德雅行太宜人所以致福于天者则诗人颂之祷之之义已备予虽能言岂有加于诸君哉
　　送萧履庵诗序
　　予辱履庵萧先生文明为忘年交时履庵尚未第而其清词妙论横絶时辈每入较艺辄为有司所抑而韬晦涵蓄未尝作不平语及取进士为諌官悃愊忠恳孶孶奉职惴惴焉惟负国与民是惧虽势位烜赫未尝挟以为骄其所交际倾冩披露言可质情可信虽穷逹离合事异时殊而恩谊多至乆而不变以予观之葢二十年犹一日也比者擢佐镇宁当逺涉荒服万里外命下之日即饬妻子治行具怡然就道若赴东西隣者于是一时大夫士隐然知其贤益信其平生而与托私好者亦不敢戚惋效儿女子态为履庵耻及赋诗以道其行予惟君子之于天下必有常志定力然后能居常处变而不失其正故素冨贵则行乎富贵素贫贱则行乎贫贱素患难则行乎患难茍中无所主则随事触物皆为所动利则趋害则避岂复知有罪我者哉故观人者必于其忽防而知其乆逺于其平居无事之时而騐之于仓卒不偹之日履庵之贤吾得之深矣或者乃谓今之諌官虽贵且近而责任甚难舎此就彼冝若释重负之为快者是岂吾履庵之心哉臣之于君子之于父有职焉无所用而不尽有命焉无所往而不受此则履庵之心推是以往虽跻庙堂登台辅其视今日殆无以异也履庵其贤哉履庵伯子鸣凤夙敦孝飬其镇宁之命实操几杖以从事婉容顺志无矫彊抑欝可怜之色履庵诚贤哉观其所为教则益可知矣赠履庵者多及其父子间事予故彚序之而赠鸣凤者尚多则别为巻云
　　寄鹤溪潘先生诗序
　　鹤溪潘先生归自莆阳既阕服遂驰奏于廷请致太守事葺旧屋数楹徜徉溪上作招鹤之辞以自寓好事者传之京师予尝与客五人防于其从子时用获其辞读之客于先生无问识不识尝倾慕风采欲倚歌和之而调髙兴逺不可复续乃为聮句十四章而各和一章以寄其遐思大夫士闻而慕者亦各和其一合和章如聮句之数与予所和末章有不能尽于先生者又叠为一章既乃彚而书之为一卷嗟乎隐与仕之相逺也乆矣诗思在山虽盛世之言亦不欲闻接舆歌而过虽圣人欲与之言而不可得吾曹以城市之迹乃欲与高人遗老酬酢乎山林之间其不为先生笑乎先生之学在于行道济时取科第歴郎署以至一郡葢尝焦思瘁力惟恐一职之或隳一民之不被其泽功成而去亦其时然耳先生岂果于忘世者哉或者以为士之出而隐者亦必真见夫外内轻重之辩而后能形之乎其言如四皓之紫芝歌陶渊明之归去来辞皆出于其所自述是故被簮组而谈布韦者亦难矣予尝接先生言又见其所为书翰皆将扵是焉求之先生之志与行虽非予所及亦不可不谓之知也而又何伤乎或者又以为韩退之序李愿归盘谷蘓子瞻记张天骥放鹤亭当仕而论隐葢其见实有超乎彼而后能然先生之贤过愿与天骥逺甚而今之世亦无所谓韩蘓云者诗之作安知其不为伪也是固知先生之粗亦岂知吾慕先生者之深哉观山者必仰其为髙望海者必叹其为大不以未至而废慕也彼山与海者何心哉若曰是徒仰且叹而弗跻弗涉无所益乎慕此则吾所愧乎先生者而亦不敢以自废也诗因是辞而作故多称鹤溪事云
　　城南登高诗序
　　成化庚子九月九日工部主事萧君汉文登髙城南防者翰林修撰吴原博陆鼎仪侍讲李世贤检讨张亨父庶吉士陈玉汝兵科给事萧文明兵部郎中陆文堇户部员外郎白宗璞邵文敬御医周原已鸿胪簿凌季行绍兴推官蒋宗谊分杜牧齐山诗二句为韵各赋一诗春坊谕德张啓昭监察御史翟时用不至各补一韵诗成次第登巻巻留亨父未录而亨父卒汉文乃补作一篇以寓悼叹明年季行又卒时宗谊改金华世用廵云南文明出为贵州州佐而汉文亦有云贵提学之命欲追前约而未得也乃授巻属予序之是日也予使归南都泛江东下因与罗洗焉明仲览山川之形胜叹朋侪之遥隔为诗赋以寄意诸君在京师亦念及予予归一年而诸君聚散迭异至有不可作者古所谓二难四美信乎其不易得也孟嘉龙山之文不得于世蘓子瞻慕而补之此犹旷世相感兴同而情异谢无逸诵潘邠老满城风雨之句慨其不作续为三诗交游生死之谊虽欲己之有不可得者矣汉文之于亨父固亦有不可已者夫抑吾闻牛山之泣晏子以为方恤民事何暇及此新亭诸贤览景流涕王导谓当致力王室有官与民者固不冝以外物为欣戚也今诸君遭盛世居显位而汉文亦职风化激扬万里外是固夙夜勤勚之不暇又恶光景时物之足伤乎然朋友交际始于晤语谈笑之情而极于箴规辅翼同心僇力之义则固有不能恝然于此者乎予于汉文诸君之诗其亦有不可已者夫
　　朴庵诗序
　　朴庵者今太子少保工部尚书万公所自号也公家固有朴大数十围髙可三四十尺公曰吾爱朴朴合吾性且先世以朴遗我我曷敢不识因号曰朴庵越数年朴燬于火公益植数百株以存故物及官游京师嵗屡易官屡迁其所植朴皆畅茂如故朴而防覆所及不啻数十倍公曰是亦不可以不识也乃徴同朝大夫士为诗若干篇而属予序之夫朴木之质者也华不为桃李效不为杉梓馨不为兰桂而髙可仰广可防坚可倚巍峩蓊欝独守而长存有君子之道焉世之人多贵华而贱质故朴不用于世而其名莫之或传然则非性同而质类虽强之使好亦有所不能矣公自先朝至于今日膺异宠都重位可谓盛矣而服食防简居室俭固不忘穷约之志其将为天下之大朴乎孟子以乔木论世太史公以种树比德万氏之朴葢世守矣及公身致崇显以茂其家而防其乡由今暨后其势有不可遏者则兹朴之燬而复茂也亦以彰公之功乎今天子开明堂治天下登贤选材小大毕集而公方为楩楠为松栢为梁为栋乃以朴名其身而教其子孙则其守益坚而泽愈逺矣且物之植于人者天实成之荣瘁开落有莫之为而为者公之滋荣畅逹承雨露傲霜雪愈老愈茂如兹朴也顾非天之所成乎使公端居职守藻华敛实全其天和而不变则所以遗子孙防乡邑者亦多矣
　　中书舎人徐君寿六十序
　　一庵徐君维正居江隂世有族望以书拜中书舎人直文华殿未几得告家居乃成化辛丑寿六十十二月二十九日初度实今嵗之除夕也其子乡贡士元献以予南畿所举士方归自省试拟于是日置酒防客以为亲欢且将捧觞豆操几杖祝百千嵗寿则预驰书于予请为辞以寿一庵戒其使曰必得命而后返使者再歴旬日足及门者十数竟不得辞予闻古有三皇之世或一人万八千嵗或四人合四万余嵗是寿者时为之也南阳之民或至百三十嵗青城之民或见五世孙是寿者地为之也刘以隂德延二十四嵗孙泰以隂德延至九十余是寿者天为之也广城子保精至二千二百老子修道德至二百黄眉翁吞气至九千是寿者人亦可以为之也然则将安取哉时不可及己地不可求已存乎天者恒然而人亦与焉吾所谓人非所谓若人者也隂德阳报固理之常然不可必得亦非人之所自必者吾于其近且实者取焉孔子答鲁公曰智者寿葢寝处不时饮食不节佚劳过度则疾乘之居下忤上嗜欲无厌而求不止则法罹之少以犯众弱以侮强忿怒而不量力则鬬戕之三者皆非所以为寿而智者不为故寿是非人所得与乎然予又闻之王元之曰民之寿与否系君之政教君德尚俭民心返醇则不罹乎法我国无外使民不争则不戕乎鬬调律歴正节候五气斯顺兆民克宁则不伤乎疢三者皆所以为寿由是言之则寿者君为之也今以箪食壶酒与人则终身不能忘惟天德帝力广大莫测故有终身囿之而不知者茍能知之则所以灵承而顺受者必有其道矣一庵生明盛时居畿甸内目不识敲朴之具耳不闻金革之声荣名显秩安居腆飬于山林之下而又恬雅康靖吉修而庆积以飨其所谓寿是得乎天者也亦得乎君者也飬其寿而无害焉者也若元献之奇才妙质取甲第跻显荣者沛乎莫御则一庵之所当得者岂独寿哉元献之所请者以寿故予之祝一庵也亦以寿且附论之而推其所当得者如此
　　送宪副李君提学浙江序
　　今年天下提学宪臣阙者五六人吏部以次简拟可任者例以二人上奏请亲择焉最后拟二人为浙江宪副则兵部郎中刘君时雍刑部郎中李君若虚而受命者则李君也浙江天下首藩宪副视佥佐秩加重故简之尤严命既下朝论翕然称为得人葢虽未命而士望之属君也乆矣夫国家置提学之官两畿则任御史诸藩则任按察皆以宪臣为之葢教诲有师儒统领有郡县犹惧其或弛也而是官设焉伦理名教欲其惇明风气习尚欲其陶铸纲纪法令欲其振举文章学艺欲其程校进贤黜恶励勤惩惰恬退有奬奔竞有罸责之周而任之重矣茍専事校试章程而句校则侵师儒之职务法力尚刑罸毛吹而湿束又偏于刑狱之官本末钜细兼举而就任之然后善于其职又必本诸身而为之有德矣而后可以为表率有艺矣而后可以为硎范私不我出而后可以杜人之干谒过不我蹈而后可以惩人之罪咎凡天下之事皆然而责周任重者之为急也君识见超絶学问宏迈练政务精律例于凡曲直利弊皆烛照数计乎其间而又清谨防静重名节忘势利底里洞彻乆而不变是其中之所存既足以教令乎人矣然则领大藩膺峻秩当天下之所谓重任者非君之冝而谁冝哉今之论是官者或谓其为剰员泛秩无与乎学较之务此虽过论或亦使之然者君其竭志致力以彰朝廷简命之明符铨曹拟擢之当惬士大夫属望之厚使天下益信是官之不可无而任之者不可不得其人也则君之行岂特为两浙重哉予君之知己也因君诸僚佐以言见属故为公论道之君契分之深情谊之笃则形诸咏歌载诸巻帙与凡所与游者共之以毕吾私云而他人祖诬也逺不具论断自唐开元思贞始其言曰思贞与宋璟同官刺史有直声子二忆愔愔以学士领史职今浙龙祐粤东莞吴吉州楚汉川皆也家茶陵者后唐不振马氏割据长沙雄飞奉命讨之封衡山伯遇田而居田火田嗣后岳武穆讨曹成时彦德以牛酒犒师武穆义之扁其堂为一经堂其孙伯正仲正成进士官翰林再世褎然亦成进士至谦孙以觧元擢上第有虚心集宋史拟管行世请于朝赐明经书院入元惟岳成进士复孙漕举为紫薇院学录子正纪又与刘坦斋同科世未逺而系弗克衍谱之修不容后僭攀一言不朽余乃喟然曰余闻余祖希蘧府君与尹复孙交最深尹之与李葢不啻江左王谢淮北崔卢郑也世婚姻不啻太原王清河崔陇西李也谊不得辞虽然尹之先立德立言立功悉数之难尽也今日者承欢服劳则教之忠冠娶妻必告也防祭有制也明有礼乐幽有鬼神出有事业处有著述天下国家皆一经驻脚也余既篆
　　尹氏谱叙【为汉琼作】
　　家谱非古也古者巨室大族系有图上之太史太史藏之故本纪世家皆有可考而副藏于家汉魏以来书不阙矣迄晋尚门第顾陆朱张匹也犹下之入唐贞观修氏族志山东着姓例降一等主婿主妃皆取勲臣家不议其族然魏元成房梁公李英公皆盛与为婚左右之由是旧望不减逮姓字录改矣谓之勲格婚有禁矣仍老不嫁弊自上者其流及下蘓氏谱所由作也亦犹行古之道也余奉命南还功德由旧归溯其源不敢忘也时里婣尹汉琼修家谱乞余序余曰余读史按尹氏之先出自少昊食采于尹因氏焉防仡有间矣余将说从何起抑闻之杨本虞叔之后为农而扬子云吹律以扬别于杨自别一族为天水龙门司马氏叙列古圣仁贤众矣传志书表备矣及族之仕于秦晋卫赵者字号爵諡皆不载今谱何例之断乎琼顿首曰否否留为刘不闻汉祖士防理为李不闻唐祖廷坚谓逺者祖尹氏四大字复过一经堂进父老询明经书院旧址天之于斯文也文之在兹也书曰绍衣诗曰聿修文武吉甫万邦为宪在其后之人也予乐弁数言以观谱之成
　　贺谕德程先生长子防武序
　　春坊左谕德程先生克勤既以尚书公之防归休宁朝廷特赠公为太子少保谥襄毅遣官赐祭营塟既毕克勤入谢朝廷念公旧勲复许官其长孙壎为锦衣卫百戸得世世代壎克勤长子生六年矣刑部员外郎谢君文安及同乡大夫士谓不可无辞为克勤贺属予序之夫古者文武一道居庙堂则訏谟于其内临戎授钺则折冲于外惟功所在而致报焉诸侯世国卿大夫世家父子相继不絶其禄歴代以来世殊而制或异我国家定乱以武致治以文文臣则禄其身而大者防其子孙惟军旅之功无小大皆得世代不徒世禄而又世其官其念兵革之艰而禄战伐之功甚重然武臣不得以与文治之臣则内有兵部而外有总督叅赞皆得以兼戎务焉故勲绩显著者或与于五等之爵而其子弟与劳勚者皆得称武秩比甲胄之士功益多而报亦重矣若录旧臣既没之功葢先朝已行之赏以防再世而传无穷者又岂寻常恩数之所及哉尚书公始以经学取进士居谏垣歴内寺外藩出领风宪入位台辅其在正统末捍敌都城景泰中督饷广宁破松藩夷冦天顺初廵抚辽东成化初督四川贵州军务平山都长叛夷而最后防赞南京留务谋谟献纳宣威力平暴乱者实兼文武之功生有宠没有恤朝廷之报其身者至矣克勤举奇童登甲第官国史直讲经帷兼侍储极其弟克俭以公防国子生诗书礼义之泽亦可谓之盛矣而公之子孙亦未有以军功防者固有待壎乎郑桓公之子武公继为司徒善于其职于是乎有缁衣之风召康公之孙虎克平淮夷于是乎有江汉之推古之所谓世国世家者葢如此今克勤材望兼隆庙堂台鼎恢乎其有余地而壎也又将有事于帷幄阃镇之间其为陈氏之武与虎也可冀矣予又闻太公治齐举贤而上功其后乃失之强周公治鲁尊尊而亲亲其后乃流于弱是岂贻谋者之过哉家之有训犹国之有宪也今克勤父子相承文武并继以延先世之泽而壎又将向学闻礼以文事饬武功如古所谓矢文德洽王国者则公之业宁有偏而不举者耶予与克勤饬举京闱又同在史局甚厚尝拜其先公于堂又喜其子之获一命不可以不书也且克勤娶于少保李文逹公之女壎所自出今文逹公之子士钦防秩尚寳而仲子士敬又以武功特拜锦衣百戸与程略相似予于是仰叹圣天子之殊恩名臣世家之盛事皆世之所仅有者而适于二氏见焉故并书之
　　沧洲诗集序
　　诗之体与文异故有长于记述短于吟讽终其身而不能变者其难如此而或庸言谑语老妇穉子之所通觧以为絶妙又若易然何哉若诗之才复有迟速精粗之异者而亦无所与系杜子美以死狥癖语必惊人斗酒百篇者方嘲其太苦而秦少游之挥毫对客乃不若闭戸之覔句者为工也是又将以为易耶以为难耶葢其所谓有异于文者以其有声律风韵能使人反覆讽咏以畅逹情思感发志气取类于鸟兽草木之防而有益于名教政事之大必其识足以知其深奥而才足以发之然后为得及天机物理之相感触则有不烦绳墨而合者诗非难作而亦不易作也沧洲张先生于文无所不能而尤工诗纵手迅笔众莫能及及其凝神注思穷深骛逺一字一句宁阙焉而不茍用晩乃益为沉着髙简之辞而尽敛其峭防奔汹之势葢将极于古人而不意其遽止也蘓之诗在国朝必称焉太史李廸合天下而言亦未见决然有以过之者使先生生同时居同地与相驰逐殆未知其税驾之所而皆不寿以死宁不为天下惜之哉先生尚论古人虽唐以上犹有所择予以一时一郡论之殆非其志亦姑就其所云者云尔若其恬澹寡欲之心端居自守之操官虽乆而不究于用天下之所为惜者岂止是哉予与先生同年进士又同官甚厚先生之卒其孤琏尚在襁褓求其遗诗不可得后静逸陆先生取诸其从子献以留子家而静逸亦卒因与谢方石吴匏庵二先生录其若干篇为十巻文太仆宗儒以付其所部成府判桂刻于淮安书成属予序因为题其篇之首先生名泰字亨父号沧洲累官翰林修撰卒时年四十有五







　　怀麓堂集巻二十五
　　钦定四库全书
　　懐麓堂集巻二十六
　　明　李东阳　撰
　　文稿六
　　序
　　防合聨句诗序
　　成化庚子二月朔刘君时雍以职方郎中起家艰待次京师防同年明仲洗马鸣治孟阳师召三侍讲曰川汝贤鼎仪三修撰亨父检讨及予扵城东僦馆予预为速客是日大风寒甚惟敷五侍讲在告客无弗赴者觞再匝予幼子病得报亟归诸君即席聨句得四首明日时雍次韵答客客亦次第和之予以子殇不及和时鸣治以家艰去明仲之和也敷五亨父相继物故皆感而形之乎诗及舜咨侍读起家艰至又和之凡若干首为一巻时雍以予实主约乃不终防又不与聨句罚为序曰川为助罚予不得辞因忆与时雍同举礼部入翰林朝夕聚处及分曹限秩十八年来少者既壮黔者或化而颁矣中间以使命去以省觐去以忧去聚散忻戚之不齐者葢有感焉而况有大于此者乎故君子之交也及年之壮可与进学及国家之闲假可与修职及朋友之聚处可与辅善规过相其所不及则所以节劳养志宣幽导和者虽一言一话亦足以相感发况言不足而咏咏不足而赓和之其多且富若此哉他日学成功遂随厥小大皆足以自见乎世乃或优游田里感念畴昔皆于是诗乎观之亦可以考见其一二矣若忻戚聚散人事之不齐者固情之所不忘亦岂君子之所屑屑焉者哉而或者以为嬉游豫乐之具则过矣
　　萧温州挽诗序
　　海阳萧君伯铉守温州以疾乞归巡按御史及布政按察二司留弗得乃白于吏部而许之归无何卒温人思之致赙于其家越三年君旧寮山东按察佥事刘君叔亮及其乡人行人陈君某念君无子以死悼惜不置倡诸大夫士为挽诗若干篇而属序于予予萧君同年进士也君在官贤予知之为工部主事总遵化铁冶事尽革宿弊完旧所逋课若干改戸部主事进员外郎督德州军饷明出纳严禁令库廪门垣百废具举使江西福建督诸官赋廪食外餽遗无所受其在温州虽未阅岁而施设措置民饮其惠者亦多矣二君复为予言君未第时尚义气轻施予居逺泉水出家赀为井乡隣利之偕计北上有夫妇同附车者其夫间后至则车已发妇颇少艾仓皇无依君视若己女居起食饮悉置以礼遂使同行者皆敬惮不敢少防焉及抵京夫始至妇泣告曰微萧公妾死久矣酧以金帛谢不受葢其平居所养已如此而予不能知也呜呼人之善必有所凭藉而后显或以时或以地以人或以文字歌咏其无所借而传者葢未有也如萧君未遇时事非托于乡党寮寀之旧则虽聫科第同朝着如予者且不及知而况其他乎知之而不使其传则予之愧二君也葢多矣故特书之若善而不寿且无子此道路者之所同悼加以交游知识之厚歌辞咏叹之屡予之悼君何以异于诸君哉君名鼎伯铉其字卒年四十有二有女三人以弟鼐次子为后主其祀
　　黄氏族谱序
　　黄岩之黄氏自昭武镇都监绪兄弟为三族惟都监所居洞黄族有谱至十四世孙松坞处士公尚修之其子职方主事彦俊又修之其孙文选郎中世显又増义益例考其居址坟墓婚姻甚备附以诰勅诗文徴诸大夫士为序防合若干巻而复属予序黄氏自宋太史庭坚自序已不得其详元文献公溍益加考据亦竟莫知所定今诸公所据者是也葢汉唐以来黄氏自江夏为八郡在闽为晋安宋以后黄氏自金华分五大族而在越为剡今洞黄在五代时由闽邵武徙越黄岩黄岩去剡数百里且都监之居实先宋世则于金华无涉焉邵武去晋安亦数百里谓其同望江夏意虽近之然不可必也夫自宋歴元才二代已有不可知者昔五帝之世颛顼轩辕金天之传可尽论乎为洞黄者茍存其所自出无忘都监足矣谱系之学自五代之衰朝廷始不以定流品士大夫始不以通婚姻官局私书一切尽废而洞黄之徙实当其际宗之不详也固宜时在天下若黄氏比者亦多矣然自是以来黄氏之统继支续以至于婚姻卒葬纤悉备具若指诸掌亦可谓难矣国法不备则天下之氏族皆莫知其宗家法存则虽至于十余世之久数千百人之多而不乱岂非存乎人而然欤家之为业必创焉而后能啓守焉而后能继维持振举焉而后能久自德业规模之大及乎谱牒条教之细皆然都监公避乱世得善地可谓能创十四世之传其守亦善矣松坞职方重修累积至文选君而益盛其子进士俌又起而承之兹谱之修其兆可徴也况其孝友清白之泽有重于所谓谱者乎谱之法尚亲而举重以其简而易传也夫茍得其人以传则虽详不厌然内方合诸族外及羣党兼备众义若兹谱也者以黄岩传之奚患其不能也耶吾固曰为洞黄者无忘都监足矣洞黄云者山深广若洞黄族既望邑人因以姓称其地云
　　送广西按察副使林君诗序
　　呉人林君朝信以监察御史擢广西按察副使兵科给事陈君玉汝置酒蘓州巷官邸防诸蘓人为君赠行予与洗马罗先生明仲与焉与者二十人玉汝摘蘓子羙饯裴端公诗四句为韵其诗曰羣公饯南伯肃肃秩初筵鄙人奉末脊佩服自蚤年葢玉汝与君同里闬为髫丱交虽科第先后而游处不絶者二十余岁所谓蚤年佩服者也玉汝仲子钥实聘君长女同家于官岁在辛丑醮于季冬之月所谓脊也是日之防客未至而笔札已具一觞而韵分再酢而诗就所谓初筵也广西为国南服按察与布政并置官聫礼敌为一方之长虽称南伯可也然则是诗也其殆为今日设乎夫君子之志未尝不欲行乎时故其交也亦必以德义动业相期励非茍为慕悦而已今君起布衣官至四品横金衣绯乗骢马出巡万里外而又奉官檄还乡里扬厉光宠拜家庆于二亲之侧此行路者之所嗟羡无俟乎交际之好婣戚之厚也若地方千里属吏数百其众至数十百万操法律号令而临之扬清激浊善有赏恶有罚惟所欲为而莫吾掣此穷居之士抚膺扼腕莫能以自遂者而为之又非同志者之所乐哉夫茍不以贵富荣宠相慕悦则吾之所望彼之所以副吾之愿者诚在此而不在彼也予观君与玉汝文章义气为好至忘形迹及为婚姻礼不过书币羞不过榛栗敦朴守俭皆流俗所不能及是岂徒慕悦于外而无所望乎其大者哉君之行能如杜诗所称盛名当业城兵甲安井田者庻不为玉汝负而吾軰之饯亦与有宠矣故予既赋所分韵复为玉汝序之为君赠云
　　应天府乡试録序
　　成化十六年庚子秋八月癸酉应天府乡试录成葢自奉诏以来凡二十有六日而试越三日再试又三日三试既试之十有一日而毕录诸中外臣名在执事者三十有六人士之中选者百三十有五人文之尤粹者二十篇而成臣璟既序于前矣臣东阳谨再拜序其后曰昔人有言大哉中国五帝三王所自立衣冠礼义所自出也王畿者中国之中尤教化所由始尧始百姓舜始五服文王始周南者地之近也近必先久则益以深故天下莫加焉臣尝以为西北之人才京畿为盛东南之人才南畿为盛葢尝观于南矣仰惟我太祖高皇帝盛德大业之所兴一时雄才杰士建功立名之所起灵气在山川风霆雨露在万物仁声义烈之在遗民故老者昭然如一日太宗文皇帝定都于北宫阙台署两存而并置以为亿万载太平之业故人物之魁杰文章之深厚议论之宏伟其视沛丰汾晋弓矢甲胄之雄者相万也于戏休哉士之才猷德器必造而后成今国监在两京府州县学徧天下冠裳弦诵者彬彬軰出非孔孟之学不讲非尧舜之道不求非臯夔伊傅之功业不言志孚气感上求而下应取之乎笔札文字之间而得其精神心术之妙有不谋而合者观于近而天下可知也是又非累朝列圣偃武修文之化暨我圣天子甄陶乐育之明效哉然益以见皇祖之泽逺矣自科举之法行天下之愿仕者挟经而抱艺虽遐陬僻壤衡鉴所在皆起而趋之况教化所始王畿之近地哉况天子所命左右侍从之臣以莅乎其事者哉大则公卿辅相经邦化之功小则诸司百执事称德宣力之寄天下所厚望焉者也葢必保名检树功业而后可称盛世之才奋志倍力以率先天下而后可称王畿之秀不徒为富贵利逹以为身羞以贻为国者之忧而后可以称学校科目之士然则士之负于天下亦重矣故相与朂之以观其成
　　送邵文敬知思南序
　　宜兴邵君文敬与予交殆十年语笑欵洽辞翰徃复议论相出入久而益亲游必聫骑燕必接几席动穷日夜每一过门仆不俟命马不待勒以为常当其情兴交洽虽有他故不复顾忆及夫战酣角后惟意所得一时之乐殆无以相易也今年秋君被擢知贵州思南府报者至人皆叹且惜之曰邵君奈何作郡纵使作郡奈何置此数千里外葢无间防戚迩逺识不识皆然而况久且亲如予者哉然予恒谓士之自养必一穷达齐得失而后可以为士故凡事有不当意者未尝不自制不以动其心君不以予为可弃若深有契乎此者葢其所养之定乎中久矣今官至四品地方千里有民社之寄是亦何歉于君而顾以之动其心乎独人才之在天下小大繁简各有攸宜柱不可以摘齿马不可以守闾千金之剑不可以锥履径寸之珠不可以弹爵必处之得其宜用之尽其量则物不费而事各有济是故天下之才当为天下惜之予于君虽不为私惜亦难乎其为情也且今天下之借口于文士者非以其长于辞藻而短于政事乎思南虽僻且简所谓民与社者固在君其悉志殚力化椎卉为冠组治要荒为侯甸又以其余者待用于天下使天下之人信文士之可有为而用之者之有未尽则予言之于君亦验矣若君能诗工书通经史多材艺则天下固多知之奚待于予言哉
　　忠安录后序
　　忠安录者我胡忠安公子锦衣君为公录也始录诰命谕祭及御制歌诗若干篇次录碑志铭状及哀挽之诗又若干篇而公所着律身规鉴及歴官岁月皆附焉鸣呼观是录而公之履歴眷遇福夀德业之盛可见矣葢公履歴之盛为在朝几六十年位尚书者三十余年累奉宻命辙迹徧四方十知礼部贡举天下之士皆其所进眷遇之盛为赐坐便殿天子呼为先生而不名赐田赐第赐叛人家属赐白金图书印及告老而去又赐勅给驿官其长子一人福夀之盛为八十三而致仕八十九而考终兄弟偕老子孙蕃硕有出乎五福之外而凡人之所恒有者不与焉合数者论之殆国朝所仅见前古之所罕闻者呜呼其可谓极盛也已矣夫福之在天下必其人之功德足以自致然后能飨乎其身故食而怠事能薄而受上赏者必有人非鬼责为造物所厌弃断乎不可诬也若公以宏才伟望为一代元臣永乐间保卫储辅宣德间决防讨贼正统间留守京师景防间请许敌和以图迎复其功尤大其余咨诹献纳断大政决大疑勲业在朝廷隂德在天下者葢不可数而计也则量公之功校公之德岂泛赏常直所能报哉然公之自处也谦懐俭执蹈实而守恒检其身常若或怠教其子弟惟恐其或肆虽窭生穷士未必能之而志满意极者之所忽也公之福盛于身以及其子若孙者不又在兹乎呜呼观是录而公之所自致及其所自保者皆可见矣东阳晩进尝一见公赐第时在童稚未能仰测公德于万一今继娶于公之外孙从锦衣君观其所谓录者谨序述其槩于后公长子名长宁锦衣镇抚后公数年卒今锦衣君名豅谷公次子官至指挥佥事贤而通经世其家
　　青岩诗集序
　　夫世之有文献大者关天下次者关一乡而小者关一家其政行风教可考而知也故国有史册乡有传记家有谱乗又徃徃见诸制作著述之间史传及谱挈纲而举要势不能以槩天下独其人之所自述作则凡志操功业之详皆得备见而无所遗焉然以天下之大古今先后之邈且久则其详者势亦不得以尽存必辞畅理达然后可以自见于世故古之君子有立德立功立言言虽细亦世之所不能废也说者又谓必为之先则其羙彰必为之后则其盛传故所谓文与献皆继世者之责及其至也则虽门生故吏不得以佞其官长乡党之子弟不得以谀其先达而况子之于父孙之于祖哉故文献者可以观世矣予于青岩王先生之诗窃有感焉先生待制忠文公之孙博士公讳绅之子博士尝从宋太史游与方逊志为友先生为逊志所教见许以女暨其难之及也实尝周旋其间文皇帝念忠文死国宥先生于逮系且欲用之而先生以疾归所编有皇朝文纂金华贤达传续真西山文章正宗而所着诗尤多君子谓国朝文献金华为盛王氏于金华为尤盛葢忠文之文章节操关天下休明之治而继志闳业如博士公者非适为乡里之望也若先生孝义清白不失世守而所为诗又和雅冲泊粹然不戾乎正亦岂独一家之范而止哉然则虽其诗亦不可以不传也先生之子中书舍人汶辑其诗数干篇郑义门诸老间为选订中书君在南雍又属今太史呉君原博择其尤粹者此集是也中书君既谢病归将锓梓以传予慕王氏文献之盛又信中书之贤非诬其亲者也故序而归之先生讳稌字叔丰别号青岩瞆樵曰孝庄者门人私諡也
　　送户部尚书翁公致政序
　　君臣之际亦重矣委质而任之尽瘁而为之左右服事不敢爱毫髪之力及谏有所不行义有所不合虽得罪以出而不敢避至于年高力倦奉身而退虽其君留之而不可得葢未尝从谀以为忠贪位恋禄以为勤进退之义有不得不然者若君之于臣徴求简擢如恐不及虽在谪逺不忘甄录及其老而去也固不欲彊心志劳筋骨惟其愿之从而又有加其资秩给其俸禄优礼而宠异之者于是始终之义尽然相得之难而相失之易从古爲然求其进退始终兼尽而两得者葢间世而一再见也戸部尚书翁公以先朝进士为部属已赫赫有时名勘灾南甸蠲公税发官廪及为工部侍郎请蠲蘓松岁织防币出知衡州府代民输赋若干今天子嗣位迁江西左布政使御流贼通边饷擢都御史巡抚山东救荒之政为多入为戸部侍郎以至尚书总京储掌部事夙夜筹画凡朝廷财赋大计皆倚重焉比岁以疾乞归疏再上天子勉留不许今年公六十有九则叹曰年至矣复具疏备述宜去状辞愈切疏入三日乃许之而犹难其去特加太子少保赐勅给驿令有司月给米二石岁给舆四人以为常近时以大臣致政虽间被恩数未有若是盛者也公发登科仕四十余年摅志竭力固已自効于天下其间得罪而出不少顾避年至而去又无几微眷恋乎其间揆厥进退无愧乎大臣之义矣若选擢于筮仕之时徴召于既谪之后体貌之典又加隆焉则朝廷之所以待公者亦岂寻常格例可拟于万一哉夫爵赏之典始自朝廷而大臣者以其身为百僚式者也圣天子奬恬优老于上贤大臣守礼秉义于下皆天下之盛事而并于今日见之于乎难哉窃闻富丞相弼居洛朝廷有大利害知无不言赵叅政槩居睢阳集古今谏诤为书以献公之归虽逺在南服而其爱君忧国之心宜未能一日忘于怀也若屣脱轩冕不复关天下事此逸民隠士之所为贤岂大臣所以自处者哉故欲知公者求之富赵二公可也
　　送邵国贤诗序
　　进士邵国贤之知许州也朝之士大夫无问识不识皆叹且惜之曰国贤奈何作郡国贤刻意经史工文翰不习书簿不宜作性冲简好静不与世故相涉不宜作体质臞弱殆不胜衣不耐居起不任于防涉奔走之事不宜作然则国贤之不免于郡者其固以是邪今明习律例不泥于章句篇翰之艺则谓之才谙人情达事变不限于小亷曲谨之节则谓之通披豁轩举不为局缩拘滞之态则谓之竒伟彊力是三者要可台谏华可曹省无所向而不得此今日之舆论莫有能易焉者也若翰林以制作为职中书以挥染为事行人以奉使宣令为务则今之所谓闲官散地不必是三者而后得如国贤者而亦弗得焉何哉予尝言天下之才当为天下惜之梓人之用木必曰此可以梁此可以桷玉人之制器必曰此可以瑚琏此可以珩琚以此易彼虽才且羙不适于用而况指擿之訾议之蔑其有余幸其所不足以自弃其才而不恤者独何为其情也然亦有说焉劳者爱之方也诎者信之势也操矢者必戢而收之然后可以致其逺治剑者必揉而晦之然后可以发其耀造就成全之术抑或有当然者邪然则今日所以处国贤者固将为天下惜之也若匡衡之文学不以缘饰吏事不过为书生陶侃之才畧不施力于兵革不过为豢养之子弟士之自处亦乌可茍嗜暇逸屑屑于文字间哉州之职县之所仰藩府之所责成其政甚剧许当道冲方困于旱暵居者伤残而流者尚未复殆所谓盘根错节者也国贤勉哉拯菑防患锄强植弱徧于一郡而浃于齐氏俾人知文士之适于用如此政之不系乎貌与力如此亦以见予之言非私于国贤也如此国贤勉哉予在塲屋以文字知国贤久而得之益深予之惜之有甚于人人者故辑诸君所赋之诗序以赠之
　　京闱同年防诗序
　　天顺壬午予同举顺天乡试者百三十有五人越数年或举进士列官中外或业太学或各归其乡升沉聚散葢有不能同焉者矣乃成化丙申冬至日兵科都给事中四明章君元益合同举之在京师者防于武学之署得四十有一人焉防既成谓不可以无记因析邵康节冬至诗为韵各赋一诗而暗其一以为序予时助祭园陵不及与实当暗数故诸君以序属予诗未悉成予亦未有以复也又八年甲辰翰林学士钱唐倪君舜咨始辑诸诗及之其未就者成巻谓予曰序不可以不成也今科举之制由乡以至于礼部礼部之举必同籍于朝而后散处故同年之防徃徃有之举于乡者一聚輙散至有不识其面者既其久而聚也或已防其为同年而况防乎且天下之士分藩而举故凡郡县之统于一藩者其势皆可以为同若京闱之举则不啻都邑京校之士而四方之游国学及诸司之有官籍者皆与焉故举虽同而势不易合京闱同年之防殆自今日始也茍有所限则虽一藩之士亦有郡邑之殊不待如所谓京闱者茍有所通则虽天下之士之防于礼部者亦不害其为同而况于一京闱之间乎葢所限者势也其所通者义也同年者同时而出同途而进实兼朋友兄弟之义而有之有事则相与以成有过则相规以正渐磨淬厉各求无负于用世之志与用我者之意而已若交际之勤厚礼文之繁缛皆情之所不可无然亦其细事末节无足以深论者而况并此而失之者乎而况有甚于失焉者乎夫言者心之声也君子必于是而观人观人者不于所勉而于所忽故凡学于家而陈于有司者固未尝不以正进也及其志满而意得物逐而气移舞蹈歌咏之际葢有不自觉者而是诗也皆不戾乎正则吾同举之士亦可以观而所谓相与以成相规以正者宜无负焉耳矣始序其诗而藏之
　　送福建叅政刘君诗序
　　才之难其信然哉余于材或歉于量确于自立或未可与权取给于事功或离道背德而莫之顾事事而求之时时而验之内外之相符终始之不少变者葢千百中一见而已吾友刘君时雍为职方二十年凡将士勇怯名籍多寡地势利弗利皆极谙熟内具章奏外驰簿檄顷刻数千言皆援古义酌时宜既不失正亦期于济用此固人之所难能也自授官以来官长屡易知君者或移牒改除或奏请増置殊好异尚者虽时有抵牿亦卒不能舍君而他若位嫌地偪或不相容君以雅度量避名让善之不暇及其久也嫉者消忿者释竞称其为贤无异辞此又难也然犹有甚难者当贤劳时物论腾播于是有挟势假义以尊官重位饵而致于其门者君逊谢却避惴惴焉惟堕坑落堑是惧及循次擢福建叅政人皆惜君而君跃然若释重负以去此非人之所甚难哉故予于君虽不敢为佞未尝不私叹窃慕以为不可及也夫古之人知才之难也必处之以难荷之任责之以难为之事职方之地亦尽君才矣今虽以福建大藩叅政高秩亦不过一方事君之行顾亦有不尽其用者乎抑予所谓难也世固有知其一而不知其二得之浅而遗其深者乎然制患于将然者易图事于未形者难今福莆泉漳之地外接倭夷内杂海盗而兵备久弛政弊尚未除非得藩臬之良虽有贤守令彊将士宜无所用其力夫使一方靖则一藩皆安一藩安则东南诸保障皆頼以无事矣是其地非不重而其事亦不可谓不难非君之才其望之谁也天下事尤有难于此者请于君之行试之恶可遽为君惜哉同年进士在翰林者皆赋诗为君赠而予于君尤深故序之







</div>
    <div class="pagination">
<a href="怀麓堂集_page29.html">上一页</a><span>...</span><a href="怀麓堂集_page25.html">25</a><a href="怀麓堂集_page26.html">26</a><a href="怀麓堂集_page27.html">27</a><a href="怀麓堂集_page28.html">28</a><a href="怀麓堂集_page29.html">29</a><span class="current-page">30</span><a href="怀麓堂集_page31.html">31</a><a href="怀麓堂集_page32.html">32</a><a href="怀麓堂集_page33.html">33</a><a href="怀麓堂集_page34.html">34</a><a href="怀麓堂集_page35.html">35</a><span>...</span><a href="怀麓堂集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
