<!DOCTYPE html>
<html>
<head>
    <meta charset="UTF-8">
    <title>斗南老人集 - 第 9 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斗南老人集 - 第 9 页/共 36 页</h1>
    <div class="content">　　陇水吟
　　陇头水鸣呜咽朝洗秦人骨暮流汉人血秦骨化黄土汉血归黄泉水流如人声夜哭长城边
　　辘轳吟
　　一转一回肠再转肠应断不愁井水深只恐郎恩短
　　百舌吟
　　众鸟皆一舌尔鸟百舌声闗闗青春白日鸣花间緑窓佳人怨离别脉脉闲愁向谁説东家鹦鹉锁金笼让尔百舌当春风
　　络纬吟
　　唧唧始临楹嫋嫋复移树露叶惊虚织风条劳暗度盈盈窓间女皎皎机中素姑寒未得衣先催了官赋唧唧复唧唧络纬啼东壁如何终夜鸣辛苦劳虚织贫家素丝未了官堂上老姑衣正寒嗟尔年年催嬾妇露绩风缫竟何补愿妾长勤姑有衣买丝纳官先上机
　　秋夜吟
　　玉盘堕地天如水露重流萤飞不起头白老乌城上啼七星斜挂城楼西行人起视河汉低门前萧萧班马嘶十八卫娘羞画眉笑指镫花占逺归
　　秋夜长漏声缓馆娃宫中愁日短十围画烛照呉台花落半天红纂纂防云凝歌吹不断蹋月双回小龙管鵶啼金井东方明寳鸭烟笼绮疏暖
　　望月吟
　　明明三五月二八还复缺他乡见月团何如在家懽在家桮酒暖在路衣裳寒泪随天河水流向海东边海东有弱流转首为桑田哀哀精卫鸟寃苦相交煎含情诉明月愿月长在天云来月暂晦云去月依然瑶琴弹别鹤防待知音传
　　花下吟赠友
　　昨日桃花开今朝李花落开落自有时红顔不如昨手提青丝白玉壶得钱何惜花下沽今日有花明日无
　　贫女吟
　　妾年十五处洞房自小何曽出中堂去嵗秋田不收谷今年春月无蚕桑长兄从军在逺道制衣常恐天寒早但得不离慈母傍玉顔何惜春花老东邻少女花满头日日歌舞倡家楼无端嫁作商人妇却抱琵琶弹别愁
　　贫女叹
　　妾年八九龄始知男女别十三学女工穿针向秋月十五绣得双鸳鸯自小不离慈母傍有髻不簮金雀钗有耳不悬明月珰朝朝画眉临古井爱渠百尺波澜静水底桃花不见春愁心乱若青丝绠东家女儿花满头问妾不嫁心焉求鹦鹉愿依丹桂老蟪蛄安识青松秋乾坤无情白日短寂寞空闺緑苔满何当约取许飞琼月明夜夜吹琼琯
　　越女叹
　　越王城头箭如雨妾是溪边浣纱女虏妾军中两见春好花开谢春无主将军重色不重人贱妾如花岂爱身妾岂不知身可惜落叶随风归不得妾岂不知节可全白璧一碎何时完妾今但有双泪血流向曹娥江上月
　　巴陵女子辞
　　青枫岭头月照见巴陵女儿血血书石上痕不消祠前古木风萧萧
　　木兰辞
　　纂纂墙下枣人生不如在家好木兰夜织流黄机窓间络纬啼复啼平明军帖疾如羽阿爷无男止生女木兰下机换戎装灯前不洒泪千行髻捐金雀钗耳脱明珠珰左持白羽箭右挽青丝繮一朝姓字上军籍军中不知是女郎祁连山前秋草白马上单于吹筚篥霜花如钱风格格万里黄云度沙碛木兰在边十二年论功还谒九重天九重敕赐尚书诰木兰感恩不敢言乞身朝出金门去还家犹记庭前树入门先解战时衣明朝复上流黄机木兰忠孝有如此世上男儿安得知雄雉声角角雌雉嘴啄啄两雉上天飞谁能辨我是雄雌
　　平戎辞
　　旌旗卷尽渡黄河春满皇州雨露多直过李陵台北畔番人皆唱汉铙歌
　　望春辞
　　起登高阁望春来浅白深红次第开慿仗东风须耐久莫教容易堕尘埃
　　捉搦辞
　　华隂山头井水深女儿照影不照心影可照心莫宣欲知妾心井底天
　　白苎辞
　　馆娃宫中春日长新裁白苎白如霜纎尘不动响屧廊美人起舞双鸾翔芙蓉水殿夜生凉飘飖回雪纷满堂鸡人唱筹宫漏浅乌啼金井桐隂转
　　繋马辞
　　翩翩白鼻騧繋在门前树莫学杨白花随风渡江去
　　白鹭辞
　　白鹭白且鲜羽翼何翩翩朝飞枫叶雨暮宿芦花烟一双潜鳞在密藻安知照影苔矶边嗟尔鹭兮外洁其色内娠厥凶胡不翔逺海搏高风尺泽之鱼不足充尔腹慎勿见覊虞网中
　　古谣
　　一东一西天上星一聚一散水中萍一来一去道傍人一颠一倒花下巾
　　一东一西参与商一聚一散鸳与鸯一来一去马上郎一颠一倒九回肠
　　天上谣
　　碧云团葢凝瑶光龙汉五气浮苍苍绛宫参差十二级鹤背高寒露华湿白榆歴歴东井傍帝子夜织天文章河西牵牛不服箱灵鹊影断秋无梁一水盈盈河汉长白河云片龙鳞光六符夜明七斗芒天门无阶不可度梦蹋玉虹朝紫皇三更露落黄姑渚鸾背吹笙载秦女东方神人呼赤龙彷佛觚棱绛霞曙
　　天上谣【梦中作】
　　梦飞八翼登天门紫霞红雾通朝暾星河夜寒银浪白河东拾得支机石绛节朝回贯月槎琼楼缥缈太清家虞廷九奏钧天曲凤池波暖鹓雏浴
　　白云谣
　　白云英英在昆丘人间白日如水流穆王八骏去不返碧桃花落三千秋茂陵刘郎不知死阿母曽分七桃子露华夜半泣铜仙白云英英空在天
　　女娲补天谣
　　不周山崩天柱折帝遣娲娥补天裂穹然一葢青团团东南天漏补不完徒令杞国忧日夜摧心肝呜呼世无仲山甫衮职之阙谁为补
　　天冥冥地冥冥娲娥锻链天地精手抟五色云上补青天青青天青如石天柱不倾天漏塞黄道星辰明歴歴于万斯年建皇极
　　城中谣
　　螺髻高一尺蛾眉广半额王言出如丝涣汗收不得
　　筑堤谣
　　朝凿西山石暮填东海水西山石可尽海水浩无底水犀莫射潮祖龙莫驱石海水尚可填人心填不得哀哀精卫鸟东飞复西飞填得海波浅愁杀防潮儿
　　甘棠谣
　　甘棠堤上水平溪野人掘河新筑堤春风杏花三十里长城道边闻马嘶使君考绩朝天去沙堤惟见棠梨树儿童骑竹待公还父老攀辕愿公住公今到京勿久留骢马重来堤上头盐官户口三十万寒则思衣饥则饭我今试作甘棠歌父兮母兮可奈何
　　老父谣送南昌康侯考绩如京师
　　我行南昌道相逢白头老白头甘老南昌邨一生不识府县门去年卖剑买黄犊今年纳租租易足白头种栁县门前愿留康侯住数年侯今报政金门下待侯重来繋骢马
　　田妇谣
　　大妇采鳬茨中妇汲湖水少妇晨烹双鲤鱼日上阿婆犹未起长兄筑城行不归西到钱唐百余里妾家种田三十春输租不劳官吏瞠去年输官曽卖屋今年输官应卖身昨日使君骑白马过妾门前楸树下出门长跪谢使君喜得今年征敛罢生儿不愿太官羊愿妾身安婆夀长
　　禳田
　　坎坎鼓祀田祖新酒在盂豚在簠阿翁呼孙儿馌妇拜跪祈神降田所愿神再三听祝语五日一风十日雨穰穰满家多黍稌往来野田无雀防出入道路无豺虎丁男在家应门户先祈一半输官府神今有食农有土常年力作甘辛苦春秋报神神莫负
　　伤田家
　　低田水深愁没稻高陇地干多稗草地势由来苦不平农家辛苦何时了低田车水出下塘高陇翻江朝夕忙秋来雨多禾耳黒县吏索租催上仓东家借米依程限剜却心头医得眼宁教借米倍还人莫遣打门官吏瞠
　　张京兆
　　摇摇珂佩堤上归朝回无事但画眉莺啼落花昼不飞美人照镜愁春闺
　　卓文君
　　郎乘车妾御马东郭门前緑杨下郎乘马妾御车长安道边花满株马翩翩车轧轧二月上林花正发
　　杞良妻
　　一哭长城裂再哭长城崩长城窟中水夜夜闻啼声哀哀双泪血洒向城上月长城若不倾何由见夫骨
　　自君之出矣
　　自君之出矣我琴不曽弹中哀与乐只在转指间自君之出矣蛾眉向谁画思君如明镜挂在东窓下自君之出矣夜夜卜灯花思君如车轮何时碾到家自君之出矣一望一回头思君如辘轳展转何时休
　　公无渡河
　　公无渡河河流如雪山出门滔天行路难公不听妾语被发徉狂向何许公今渡河妾无主妾弹箜篌泪如雨公无渡河水有鼋鼍公今欲渡妾当奈何公无渡河水有蛟龙公今欲渡妾安所从陆则有车水则有舟公今溺流妾弹箜篌
　　妾安所居
　　贱妾安所居所居在中堂女子不出门肯离慈母傍十三学织素绣得金鸳鸯十五嫁夫壻佩以双明珰一朝复一朝芙蓉照秋镜自倚顔如花不识郎心性嫁鸡逐鸡飞郎情与妾违愿为松栢树长附女萝衣
　　贱妾安所居所居在空闺女子不出门顔色无人知一朝嫁夫壻未几生别离流水逝不返浮云无定姿妾居非无所妾心良独苦愿如松上萝不离树根土
　　妾薄命
　　妾薄命何足嗟妾愿如墙下草不愿学风中花风花漂泊无定所墙下草生长在家
　　铜雀妓
　　高高铜雀台望望西陵墓翠辇不归来空帏愁日暮花落不返柯水流无回波月初与十五歌舞奈君何高台悲风生望望西陵道昨日宫中花今朝墓前草
　　小埀手
　　朗月生瑶海华星度绛河美人小埀手广袖舞傞傞歌阑明烛短舞罢落花多平旦临鸾镜脩眉抹翠蛾
　　沐浴子
　　沐发恶防尘振衣贵自洁何以清我心长空有明月
　　望夫石
　　妾心化石石不转妾身化石石不移身心与石若可转千里万里夫当归
　　望乡台
　　一登还一望一望复惆怅乡闗望不见泪落荒台上
　　长安道
　　长安道长安道上多芳草一株杨栁驿门前朝迎官马暮迎船来船去马无闲日人笑人歌年复年
　　长安道南北东西尘浩浩车轮朝碾长安花马蹄暮蹋长安草黄金白璧如丘山买官未得不肯还不及终军年最少弃繻生出玉门闗
　　上留田
　　上留田上有白日与青天人言弟死兄不他人野祭孤坟前一雁入缯缴羣雁鸣声哀如何骨肉亲弃之委蒿莱淮南徒闻歌尺布田家无复栽荆树上留田良可怜
　　巫山高
　　巫山高青入天丹崖翠谷相钩连中有玉妃凌紫烟凌紫烟过楚宫药房蕙幄春融融琼台银阙与天通朝云暮雨无终穷
　　登高丘望逺海
　　登高丘望逺海昆仑桃花千嵗红阿母蛾眉青不改金鼇戴出三蓬莱徐家楼船安在哉鲸涛无梁不可渡坐见浅浅浮黄埃
　　闗山月
　　闗山月昨夜团圆今夜缺他乡月与故乡同何苦征夫久离别有客南来报捷音为説良人戍桂林若使仙家能缩地便须一刻比千金
　　明明天上月照妾绮窓间梦随明月去不省在闗山闗山月若知人意送妾良人及早还
</div>
    <div class="pagination">
<a href="斗南老人集_page8.html">上一页</a><span>...</span><a href="斗南老人集_page4.html">4</a><a href="斗南老人集_page5.html">5</a><a href="斗南老人集_page6.html">6</a><a href="斗南老人集_page7.html">7</a><a href="斗南老人集_page8.html">8</a><span class="current-page">9</span><a href="斗南老人集_page10.html">10</a><a href="斗南老人集_page11.html">11</a><a href="斗南老人集_page12.html">12</a><a href="斗南老人集_page13.html">13</a><a href="斗南老人集_page14.html">14</a><span>...</span><a href="斗南老人集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
