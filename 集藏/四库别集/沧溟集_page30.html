<!DOCTYPE html>
<html>
 <head>
  <meta charset="utf-8"/>
  <title>
   沧溟集 - 第 30 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   沧溟集 - 第 30 页/共 39 页
  </h1>
  <div class="content">
   右螺杯
　　李柱史蜀扇
　　明月团圆掌上开清风犹自洒西台谁将一片峨眉雪濯锦江寒万里来
　　答赠沈孟学【四首】
　　浙江潮落海门髙王气千年照彩毫有客已成枚叔赋无人更羡广陵涛
　　其二
　　海门中防出呉关北望江流九折还一日故人携酒处白云千载鳯凰山
　　其三
　　西湖一片白云秋影落孤山水上浮君自神仙谁不见月明同在李膺舟
　　其四
　　江城春尽尽飞花花拂青樽日影斜寂寞更无竒字问可知曽到子云家
　　寄忆殿卿
　　江南行色照青春白髪相防梦里新忆尔故乡归未得梁园风雪正愁人
　　将至梁园寄殿卿
　　谁擅梁园作赋才只今枚叔在平台春风好爲传消息恰是相如汉署来
　　六言律诗
　　郡斋同元美赋得遗字
　　城上西山黯黯斋中秋草离离风尘微禄相误踈拙除书自遗落日故人对酒白云仙吏裁诗萧条囘首何处徙倚论心此时
　　初度日子与过署中同赋
　　东海钟灵此日西方诞圣弥旬玉清老子同姓金粟如来后身佳客称觞上夀薪诗落笔生神度江我自知已下榻谁爲故人
　　六言絶句
　　同元美赋得寒字
　　秋风华髪相得落日青山自寒薄宦何如浊酒故人谁在长安
　　醉示元美
　　拂衣不免违俗纵酒还堪达生偶尔故人握手防他竖子成名



　　沧溟集巻十四
　　钦定四库全书
　　沧溟集巻十五　　　　　明　李攀龙　撰赋
　　锦带赋
　　彼都人士上国少年翩翩逸丽原尝是贤连交绂冕英俊之域缔好貂珰景缪之家三辅豪举五陵纷华莫不肺腑共沥意气相加尔其冠盖如云骑从如水持觞竢尽投袂鹊起浮逰近县迈言千里思美孟姜在济之湄神招魂挑匪我愆期怨青春兮桃李衰况白日兮西南驰握君手兮泪愈滋怅轩车兮来何迟忽嫮目兮调笑客复易中兮思怨移絙洞房罗帱张爇兰镫酌瑶浆桑间诗芍药章酡朱顔发娭光始容与以微动兮体陂陁而精荡頩薄怒以相难兮旋靡迤而态畅尔乃下装金恣欢情沉洄日夜极欲所营乍百草兮艳阳又群芳兮素秋胡鴈鸣兮忆故乡逝将返兮动离忧防抗轫而北发重嫣然而且畱若乃聊城控急邯郸被围射书则纷难立觧窃符则赵魏焉依囘防迅赴媚子顿违羁栖就道缱绻去闱送复送兮逺山曲行复行兮大河隈飞雪掩野悲风北来血相对洒涕衔恩妾居齐右君家蓟门掺子袪兮苍玉玦捐余佩兮赠王孙于是愿假须臾似行未辞何以报之锦带幡而方其织下秦川之机垂诸燕市之侠飏缨绣于轻飙系陆离之长铗容兮遂兮鞙鞙猎猎于是引如霜兮并刀剖五色兮纷防掺乍若彩霞初断倚若木又如虹霓中絶垂碧涛防兮鳯凰羽翼兮乖伤令黄河兮如此带置懐袖兮天地长女如束素郎亦青衿虽缕思之乍分庶离绪之可寻羌良防兮终合将永结兮同心于是纡领徘徊引踵迁延痛一逝而异乡恐芳华之坐捐驱征轮兮不顾望行尘兮霑巾尘漠漠而无见别脉脉以方新居人闺掩逰子马嘶梦遥遥以空逐形怳怳以长暌抚此物兮凖畴昔欲徃从之谁爲擕
　　颂
　　天中书院碑颂
　　重修天中书院成太守呉兴徐君以其图属余曰此先太守卢龙廖君自显所建也在郡城北汝水上天中山之阳三十年来业已废矣余至郡盖郡长老搢绅先生复爲请曰安得中国而授弟子室乎顷之乃购得院后地三畆许爲舍处诸生髙第者凡百间其前爲天中阁三间讲堂五间漆雕氏祠五间蓍台一表堂一因署爲天中书院云据髙陵吕君柟所记先诸生髙第者舍才十有五间蔵书阁三间在讲堂后即以祀漆雕开其中无今祠兹于廖君旧贯岂啻什九哉余惟中和应乎天地神明丽乎蓍圣泽衍乎大儒文王以幽賛演易周公以测景经野孔子以定礼达材三才之业具是矣先尚书槀城张公守汝寕时即尝檄诸生集上蔡虽一时科目号得二十余人然郡太守安能时时出行县视诸生岂若集郡治便矣即郡治又不得时时视诸生何然则使有以诵法无穷时者师素立耳盖仲尼迁于蔡者三嵗而于是邦也才得弟子三人亦六艺微辞道统大业其人如此之难也乃漆雕氏卒以传礼爲道爲恭俭荘敬之儒至今称焉至家语序列曹卹秦开之徒亦闻于世乃独使开也仕何哉苟斯未信又何说乎余悲孔子之意去鲁十有四年旣不得一仕世主得漆雕氏効大业无穷时何不说乎由此观之漆雕氏所信在此不在彼明矣漆雕氏之议曰不色挠不目逃行曲则违于臧获行直则怒于诸侯虽世主以爲亷即所事若夫子者不得一仕于世主矣则有传礼爲道裁吾党小子耳是漆雕氏之敎也使郡诸生安于习是着于常尊日相告曰是大圣所说先大儒也是郡太守之敎也凡言学而期于仕者无以处不必仕而困于其必仕者也不信孰大焉明兴起家诸生间信阳固始二子其显矣即不仕何以自见乎何以爲善学漆雕氏也余嘉徐君之意如此余惟太史公独蔡有世家言江黄沈息之属微甚不数矣及观呉公治行桓次公经术与孔融遗陈长文书汝南何多君子也至世俗所号八使三君八俊五处士汝南君子必与焉况所称郡六孝亷决曹掾家五子与四世五公者乎岂皆所谓得夫子而名益彰如漆雕氏者何后之君子湮没而不称非附青云之士乌能施于后世哉徐君名中行字子与先守汀州时治行天下第一能爲汉魏文辞不具列云乃爲颂颂曰皇帝御宇爰理人伦永锡厥极揽观万邦方伯分职祗承功德摄提之野其维豫州九土攸式倬彼守臣乃莅汝南庶士咸饬旣修泮宫宣逹上意渐于淮服属邑向风跄跄济济誉髦允殖我斯用集以校六艺莫不如画爰始授室卜郡一隅百堵是辟天作髙山实维地中树之表仪我侯至止望形景附朋友攸宜敎之诲之载色载笑是瞻是依有台矗矗是生神物防防以推素甲缟身浮防云气幽賛匪违岂弟君子赫赫治行爲蓍爲八儒旣立本支仲尼迄用有成于漆雕氏其先蔡产祀事孔明肇维道统克开厥后不愆厥程维此庶士尚其夙夜保厥令名信而后仕释斯在斯爲国之桢敢告守臣有造无斁佐王宠灵于嗟乐石永矢弗刋以着纪经
　　序
　　青州府志序
　　夫志也者志也方志是事而已欲善之以有所取义作者之志也青州爲郡其事则诗书周礼春秋国语史记管晏诸书君子得以识其大者其取义则所谓有能绍明世继春秋本诗书礼乐之际意在斯乎爽鸠氏邈矣先王疆理天下尚父方就国而莱人争营丘罢侯置守分领并隷不常所治何以按籍如指诸掌作二十有二图与沿革表爰始赐履自天子命田和靖立挟浊泽之遇汉诸王子废絶半之迄今亲贤隐惟藩屏有司庶长更至迭谢与髙国世卿异矣乡举里选明经射防之制兴焉作封建职官选举表荧惑守虚释寃振老龙鬬马山之阳乃诡天是使比论行事不逺明威作星野灾祥志海岱维青州镇曰沂山淄渑流恶安得决瓁洛之水汁肥自秽而放于琅琊比先王观太公报政礼从其俗寛缓濶达繇之平易中具五民而地重难动揺六十牧豕固陋性成方愿罢西南夷不置沧海郡安得布被爲而曰齐人多诈也今自见采金煮海之徒不可动揺不知我无以制其命乃惟其俗之罪作山川风俗志鸡鸣犬吠毂击肩摩然阴雍长城暨池龙夏二分之一非谷所生克服其政亦旣富强丝蚕于燕牧马于鲁南多山谷登降之萌上防轮轴下采杼栗其余盐絺海物维错户登则田治赋平则产息三者相成以官山海即升葵丘壮冠裳之防入石室探文字之原贤者亦有此乐矣作户口田赋物产古迹志着定而官君子所由以基命寕一而出政治之位中国授室群萃州处以就闲燕言必敬义有社稷焉祝史荐信尧之五吏安用鲵脯灵山河伯无所爲祷作官署学校祀典志昔称节制技击爲之不敎而战安谓怯于众鬭郤流贼数万骑亦由人自爲战议者谓顔神可城而不可规爲县盖以官具则民匮而险不爲用穆陵之胜是称四塞闵以称兵足备它盗桓爲防士奉之车马国家一统承流载道察民疾苦使者相望疲于奔命置邮如线作兵防城池关梁驿传志掩胔寒涂振莩懐里怆焉示睦龙夏以北至于海庄门山之祠奚用牢防爲哉观孟尝君之然于雍门周斯逼城而葬者未爲失之逢于何梱心路寝五丈夫见梦梧邱盖已惨于堙微发掘之患矣齐魏之季实崇佛老有屹其栖伺我失道作乡社陵墓寺观志婴之知景公不能用仲尼犹仲尼之知婴不能使景公用以尼谿天沮不遇非人维诸侯享国从治以长大哉制辞宠灵笃叙九合一匡不可继矣自余取节槩于吏体士生其间卓称逹材左司马伯公中大夫王邑富强之佐盖姑置焉而况崇弟蒋弟丁惠之功作圣贤封建名臣宦绩人物传相劝以趋义忠臣所难有激而累亲孝子之过自公冶长受业身通田辕伏郑代爲大儒源本六经家传人授终始大圣之篇号爲闳大主父严安上书言事感动人主穰苴孙武至今言兵法者宗焉钟离业阳助王息养程本寄食海濵泯子午载书三百作忠义孝友儒林文学武功隐逸侨寓传侠无义则豪轻季次故齐人而后之言侠者置之狐咺子狄气足鼓众士有私伍同袍之役乃过谓之隐忧务摧剪其豪卒然按借无怪其恫疑引避也作卓行传治不越阃有脱珥之后亦有鸡鸣之夫人北宫婴儿何爲不朝大国问焉守数精明仓公可谓近之矣郎生望气能亦各有所长气同迹异各以其极圣哲之变仙释间出作列女方技仙释传均之进徳劝一惩二城阳大夫自取杜灭梁丘栢骞过而能悛是从末减崔庆之恶失之履霜作外传仓颉篇起自上世金匮蔵于王府惜韶乐无章不得其乱羽翼经术具列传义君子有道悬之闾食鱼乗马纪有丹书无捄于亡文学天性后之作者彬彬乎幽以明爲形怪以常爲体精气相挟假合爲物情则然耳君子存之作艺文遗文杂志凡一十有八巻爲目四十有三备矣善是之具于人事盖独详焉后之览者神而明之此秦杜二公之志郡诸君子贤士大夫之相与以有成者也有能绍明世继春秋本诗书礼乐之际意在斯乎是为序
　　广陵十先生传序
　　人才之生虽地气使然哉曷尝不繇应运而兴者乎应运而兴则地气与防人才相感以劝其成相感以劝其成然后阏之不爲沮挫之不爲变也我世宗肃皇帝以圣文神武治天下者且五十年乃广陵有先生十人洪永之际于斯爲盛矣诸公之黜如臯令与王公之讯萧敬景伯时赵叔鸣之忤逆瑾也朱升之之捄顾开封与蒋子云之諌南狩也曽公之哅哅于辽左与桑子木之倾于骸骨之疏宗子相之祭杨太仆也所不罹者朱子价一人而已奈何十人而九阏之九挫之乎肃皇帝惩宦者煽乱而制奸臣之命斯运之所由起也余徃见欧君矫矫自史才而致意乎作者有鉴裁矣善乎传所谓广陵在汉时呉王好文辞而大山小山之作奋自淮南彬彬哉明兴二百年广陵多文学之士乃今始有宗臣云今勿论其所得即自诸公已力图复古推毂献吉景明辈而伯时子云叔鸣升之亦各以声艺翺翔李何间矣子相后出相劝而成者乎翩翩孔璋之流也世方病文学之士无吏事登陴而守福州者谁与永安之捷与海防二三防岂一语不相合也而况马政军饷绥夷导河如储王以下诸公所至有绩者乎故阏之不爲沮挫之不爲变进则谋国家退则着文辞自董生而授经术之业有如十先生广陵得以称文献之邦矣何应运而与而河套之议卒挠于谗而不得以复国家二百年之疆圉设令子木之奏行而严氏者与三尚书并罢岂有侔主之祸也岂广陵地气微不能与运防而适至是乎传言储受知尹恭简朱纳交邉庭实二公皆余里人叔鸣按察副使曽公都御史又皆在山东子价余同年进士而子相则传所谓昔者吾友也十人而得其六是传也以徴文献则足矣其斯实録云
　　三韵类押序
　　辟之车韵者歌诗之轮也失之一语遂玷成篇有所不行职此其故盖古者字少寕假借必谐声韵无弗雅者书不同文俚始乱雅不知古字旣已足用患不博古耳博则吾能徴之矣今之作者限于其学之所不精苟而之俚焉屈于其才之所不健掉而之险焉而雅道遂病然险可使安而俚常累雅则用之者有善不善也聊用布亲串孰与风物自凄云霞肃川涨孰与金壶啓夕沦据薛君所爲累押字不见经传者属俚见经传而僻若不可单举者属险凡以复雅道而阴裁俚字复古之一事此其志也未可以在诸生门而易之矣
　　选唐诗序
　　唐无五言古诗而有其古诗陈子昻以其古诗爲古诗弗取也七言古诗唯杜子美不失初唐气格而纵横有之太白纵横徃徃彊弩之末间杂长语英雄欺人耳至如五七言絶句实唐三百年一人盖以不用意得之即太白亦不自知其所至而工者顾失焉五言律排律诸家槩多佳句七言律体诸家所难王维李颀颇臻其妙即子美篇什虽众隤焉自放矣作者自苦亦惟天实生才不尽后之君子乃兹集以尽唐诗而唐诗尽于此
　　比玉集序
　　夫诗言志也士有不得其志而言之者俟知己于后也卞和氏奚泣哉悲夫楚如是其大三献如是其数而举天下之器题之以石也又何难焉魏之田父始疑之而卒怪之弃之惟恐其不逺乎是犹已置之庑下怖其明照一室耳宋人何见而袭砾于箧五都自飨及笑于周客蔵之益固瞽奚别焉即有明照一室畜之弗利其家矣乃曰姑舍汝所学而从我则寕抵于椟中诗之爲敎言之者无罪而匹夫以贾害则焉用此君子服之乌在其御不祥也何子威懐瑾握瑜自令放爲乃有季朗于席上乎诎然抱不遇之感三复喜起之章响中鸣球有巻者阿矢音特达扼腕小雅孟子之论离骚累臣之谊交含互暎异采同符无倡不酬有投必报以相爲知己以快于当年是集之所由作也岂其无因而至前治徳结好而冒不属之患以俟夫怪而弃之者必不然矣是集也其瑟若者其理胜也其焕若者其孚胜也二君子固在焉谈者爲价侧而视之有厚倍者则精气之致壮云尔是相诗之道乎
　　蒲圻黄生诗集序
　　余观黄生所爲诗其困于贤良文学自伤不遇而不得其说而将以逸民遗老自解于斯世而非其所安而遂取裁于宗工钜匠以有事其间而欲之者乎何辞之屡迁而气变也拙或合之工或离之微不容髪其失岂竢其着哉故里巷之謡非縁经术招隠之篇无渉防义各于其所至是诗之爲敎也魏顺甫曰生尝以所爲诗者属余归而求之则旣已削所爲诸生时藁矣乃十余年又以属余归而求之又削其藁以就今所爲诗也然则顺甫使之有所不得有所不安也有所不得有所不安而后有以欲之是爲诗之敎也故经术所以立雅而动不能不趋于风防所以养恬而发不能不趋于俊斯生之辞屡迁而气变者邪君子曰惟其有之是以仰之即令生百不得百不安而非其所欲于顺甫而有今所爲诗乎哉盖自屈宋之相师友而楚人爲诗由来逺矣独异夫栖栖不遇而徘徊以自解以求所欲焉是爲可以怨而犹之楚人之声而已
　　按察李公恩荣永慕録序
　　公生十一年而太孺人卒逾二年而赠中书君卒卒后若干年而公举进士授中书舍人改监察御史擢今官矣犹日儳焉如赠君太孺人者之有所欲之而未能即命也赠君太孺人者已矣何以犹君有所欲而未能即命也人情十三故父母则犹若始免于懐虽犹若始免于懐而视成人爲己近精气鼓舞不可适以变着于爱斯爱着于悲斯悲矣襁褓而狎膝下曰父母是常一旦自顾苴如顾其父母宰如顾其榱栋几筵宴如也顾之终鲜兄弟无以图先徳而语世美顾之今不可爲而前不可知也其事异矣喘息之所不至而瞻依至焉瞻依之所不至而感通至焉以喘息则响絶以瞻依则形絶以感通则势絶其类异矣非复襁褓而狎膝下曰父母是常者此精气鼓舞而适变之始公所由一着于悲而情不能以时迁者也是故终日言不遗已之忧以忧父母终日行不遗已之患以患父母则顾而言则顾而行矣公徃按山东河南时优然如父母见乎其位者思得贤也朝而必有荐防忾然如闻父母之声者思得寃也朝而必有白状所罢监司太守某以下若干人所奏逮论杀某若干人无不踟蹰踯躅若即命于父母者顾之谛于生也顾之谛于生致顾之斯生矣是无是形而托俨然于堂上者是不需菽水而朝夕承欢者也夫精气善应一着于悲斯悲是永慕之义矣人情防不及见父母可欺以非其父母此无他佹得之也老而丧父母不可奈何废而任之于父母此无他佹失之也襁褓而狎膝下生十三年曰父母是常安所不得安所不失哉霜露旣降凄怆履之非其寒之谓也身被国恩而与有荣施乃自顾犹苴如顾其父母犹宰如顾其榱栋几筵犹宴如也由是乃有重被国恩而若无与于荣施者是曽参所不愿于椎牛季路有枯鱼之叹也公再秉宪异台同风余逺而望之湫然清静知其爲七尺之孤切而私之言行无罹于忧患知其着于悲而顾之致生也其在于公则言行成而容不知而録之所由以名永慕者乎是爲序
　　送右都御史周公出掌南院序
　　在汉御史大夫掌副丞相九卿髙第者拜之典正法度以职相参总领百官至贵倨也国家建官分职以六卿治相事而左右都御史之设视汉御史大夫无改焉无论其大者六卿共理天下吾得以纪纲其间使斟酌元气不至灾沴阴阳愆伏之变不躬自六卿所治而实与其成功意摄于朝堂之上而郡县吏莫能欺罔其次者即所爲侍御之率也其爲侍御固皆养抗直于愤激出论议于谏诤以耽视百寮斥逐官邪而指其佞谔谔焉权势之所摧靡若难乎爲其上此有素重臣厌其心而后不可爲重者也岂犹以谓刀笔之吏臣执之如曩时易与哉其在南都爲犹外也日夜思入就列以近天子耿光而安其位则有不伤其左右之虑而诸侍御又以情迹防逖寡所援附轻其优恶之心据职言事无人乎王侧不观望人主则忘其忌讳或太锐意不无有害忠厚之气和平之体此又可率以意而不可以辞者也今夫王伯安之贤于祖宗以来可不谓功臣哉其在濠庶人之乱与所前后挞制诸蛮夷至今威行楚广间而社稷有其利得赐爵爲新建伯天下所谓称于施报之务也大难方折而削夺随之使抱不赏之惧何以劝人臣见危授命乎当是时也敦陈力大义以救之用兵科给事中犯上怒谪判太仓州者非先生乎余犹及闻朝士大夫之言先生之名得伯安而益髙至今直声动天下也已复入爲少司冦又自言广中事与伯安所以即工有苖时异矣象刑惟明先生盖深念焉先生今以都御史居南都何如哉逾河而恃舟楫不若闻震而丧匕鬯何则声所及者大而有形者可玩也圣天子方明肃纪纲而朝廷多法家拂士即有慆滛匪彛之臣欲爲不善虽能欺谩饬避幸众人眤不识已于此然不能不畏吾议其后于彼而敛手屏气顾忌不爲也于此不愈重邪先生盖歴蹈闽广治人有効其法律在司冦有余经术文雅足以谋王体断国论所谓身兼数器有退食自公之节称公实之臣者也是行也声所及者爲大哉
　　送王中丞督理河道序
　　今天下御史中丞自台中出开府者无虑数十所矣越在四境非东事倭即南絓越其不事倭絓于越者宗人大藩仰给县官横不可治不则盗贼亡赖依阻山泽弄兵自喜不则挟持左道动揺众心不知所爲此视之胡若越未乱而有其形矣而公方且督淮扬以比四部刺史大司空水部七使者行治河则天子璧马寔式灵之濒河吏卒无伐买薪石之费大兴人徒之劳由淮扬以北数千里漕具如故江南数十郡之刍粟日衔舻而至也不东事倭而南絓越无宗人大藩仰给之扰盗贼弄兵之忧左道动揺不知所爲之虑嵗满且拱手迁去矣无已而欲有所爲则有余以浸漑上溃其防令百姓引水飨其利不可也使数千里多就渠用注填阏之水漑泽卤之地自防水力虽使爲沃野犹之陆漕不可也使民茭牧其弃地而聴其所爲自弛其禁潴而不泄则曲障川以逆水势虽有少府稍入不可也三者以利民然且不可公虽不拱手迁去不能矣余入关中盖闻公尝分臬潼水上备它盗得啇洛山巨冦黄守矩者数十人格杀之及见公坐计陜以西縁邉四大中丞幕府军士事胡者嵗数百万转相饷也是年敌大入上郡以军士食给亡所掠去又及见公与右史大梁李君计宗人在朝那占种民田不爲输租县官者殆万顷议请上以其所不输租筭如禄使自入因着爲籍得田万顷云此以事胡越而填抚宗藩虞盗贼不知所爲者之变何不可者而以公督治河固以爲自台中出开府者犹之有人哉唯是天子作新明堂而治明年春属受计之期朝诸侯而图天下之事盖执玉帛者万国焉抡材使者乗传出西南夷得因巴蜀吏币物致其君长而喻以天子徳意使下所伐材木杉柟豫章郁结轮囷长者竟数畆大者蔽兕象其液如凝膏其理如戛石椐椐疆疆由瞿唐而望荆门荡若垂天之云被江流而下也明堂工师操绳墨而南望天子日夜思咏斯干之雅诚下诏切责抡材使者公岂可谓非吾所敢知由淮杨以北数千里秋水岂多有所休息于污泽令可导爲漕者乎防波有晧旰而离常流者乎隄防有溃写不厚蓄者乎何以令水力相积负大而不胶使杉柟豫章犹之杭苇者乎四部刺史司空七使者奉职行水以爲非公不可尔公岂能爲先尚书礼奉使马湖时杉柟自行公所能爲者有河可行杉柟而已是又非公可拱手迁去时也
　　送大叅罗公虞臣之山西序
　　盖余旣补顺徳太守至则公爲大名理官矣邢魏诸郡交辙比肩有事二台不啻兄弟盖三年公率受署徃视顺徳太守治状未尝不如大名太守治状也盖曰与其发擿中员程伤大体寜使伏于长者之谊取自致耳是时也真定大名广平皆得公以先后之而荐书嵗下某亦卒用迁去则赵子都所叹诚令广汉兼治二辅直差易耳不然视治顺徳状如治大名哉公由是亦以卓异闻世宗皇帝召爲大宗伯诸郎寻改诸郎大冢宰余方病免归自三秦也又三年今大司空朱公以山东都御史迁去谓余编在四境乃度父老而辱荐书焉其后都御史若御史诸公在山东者荐书以爲常盖数年今上改元大举士于廷也余遂起家按察浙中盖犹尚以朱公朱公重臣也徃视朱公然后知公实托不佞于朱公推毂自此始顾不佞治状无闻业已自废公在冢宰秉铨受计盖又数年阅人徧天下凡老成之谋王断国宿儒之昭旷逺擥循吏之竒节雅行陈力就列辈出门下方以媮妜余之治状无闻公所习焉业已自废得以爲解何拳拳乎舍彼取此而托以其所未效姑试爲之者乎是时也公自小宰上中大夫报绩诣御史大夫府賛诣不名与御史大夫廷争之防从令甲之旧而卒得天下称古遗直岂其然乎辈出门下者纷然其未已而不以自媮妜乃不佞硁硁自好引病以免阖门髙枕爲智者首乎劝一讽百又岂谓賛谒不名与未尝至偃之室类也而私之乎然而果哉末之难矣公弱冠以二戴氏礼举进士髙第爲郡理官即长者之谊自命顾冡宰诸郎须满迁去于九卿犹掇之耳奈何御史大夫执宪毂下乃与抗而廷争必欲得请以犯其所必怙而不复恤成宠凡有以自见焉不敢猗违自谩也由太常出按察旋复醖借自养持臬如长者不数月山东都御史又輙以卓异闻唯变所适岂爲介蔕内外哉逆顺之际贤者难之余见公精神折冲其本彊矣发擿以理斯黯者饰避之矣即余观之长者之谊取自致又终托焉而私之凡不失其爲故也旣余以忧免公又以山西叅政輙迁去愍然若将旦夕懈嫚而负之者公之遇余功意俱美哉因爲纪列以识不忘如此若乃山西三晋地董安于尹铎之烈存焉公方督诸道转饷吏实邉爲天子一方保障经术有之非二子所敢望者云








　　沧溟集卷十五
　　钦定四库全书
　　沧溟集巻十六　　　　　明　李攀龙　撰序
　　送大司空朱公新河成应召还朝序
　　先是河塞新集而南流以阻再塞厐家屯而全河北徙矣运道无所出县官仰东南粟嵗数百万不得从漕上盖中外汹汹焉是时公方从少冡宰迁大司冦之南都也先帝辄为止之改守令官属使治河矣公至行河则奏言新河事而明年新河成南阳至留城百四十里入旧河至境山五十里而运道复出江南粟数百万更得从漕上亡何有为上言治三河口亡状者疑不与公新河也以为河所从来建瓴万里并挟百川湍悍欲暴泄之甚秦沟一川兼受数河之任恐不溢而北则溢而东耳长隄一溃运道沙淤不餍不止抵极而反西南泛沛与鱼台苦为壑无已时幸故道灭未乆可求又其处易浚不如从上原开支河于以分流杀水力助大河泄暴水备非常佐旧河便新河三难不可为也公旣得议以水之利害河诚欲暴泄之甚然使不直境山而北出将一聴沙淤所为即出自徐州南而二洪又且生庆忌今幸出秦沟秦沟适直境山南五里则是国家于河不治而已得其大唯是为务他可次第举者秦沟虽兼受数河之任犹为束隘之而益其疾也河流疾则能自刮除束隘之则后推前以致于二洪势不逾淮放海而不已暴泄何患焉夏秋水猥盛虽时溃而东北沙淤洊落泛浅力微视其自索抵极而反亦在新河西隄外昭阳湖受之以休息若所谓勿与水争者独何言为壑今所欲开支河在新集至两河口无论漫无河形者凡二百五十余里须创作深广若干丈即有河形如郭贯楼至龙沟灭未乆称易浚又尽沙淤先臣有言撮沙如聚米挑淤如画脂河之所舍寕能强之即求得故道又何以异未复之前而移鱼沛之害还萧砀也两河皆赤子奈何伤昬垫之懐地出水上虽隆之天力可从施谁能筑虚倡予和女而欲自托于水也无已则横隄抵之使舍旷而就隘以迫阸其性不可矣且安得数十里成堤举以置其间由华而东而入秦沟而河自道也以观水势跳出沙土欲居之乆矣不如因之以合经义治水有决河深川而无隄防壅塞之文俾得并力下流以事秦沟而増卑倍薄兼事西隄重为鱼沛之防如是则上不伤天子昬垫之懐而江南粟常得从新河漕上矣及上报可而西隄亦成是役也因高为深黄流辟之污渠交委而本水自足其著者在新河某曰国家运道业以与河相直矣河独非水哉善用河者因而利之耳出秦沟直境山以致于二洪逾淮放海岂一日乎而忘东南秦沟旣导浊河数倍下流已濶无复壅理即溢而东北湖休息之束以长隄新河自足是为不治而已得其大计定焉而他可次第举者因而利之之道也岂其智焉匪天作之图而必欲复国家二百年之运道业以与河相直而幸必争之利以尝不可并行之害贻非尝忧必不然矣河入秦沟者什九而马家桥西隄复成均之引水出小浮桥而秦沟去桥止三十余里运道已便斯厐家屯所不必开先是开新河自南阳至畱城道又径易漕度可省十日上介有河形土不疏恶势又可因为沙薛两河力又可陂泽之而効节宣大臣之于国家见谓利害私窃念之犹曰天作之漕不然奉诏使行河费不訾作亡益而无尺寸功偷得不惮劳任事之名且为新河中废地以徼人主见谓识微虑逺备非常者而苟无后咎余责虽踵兴大役复故道何不可者然而国家大命利害悬絶大臣举事当为后法善乎开新河不尽弃旧河引安流不尽排黄流之为言乎所谓善用河者因而利之之道也岂嫌固自持议与众破壊深论便宜相难极也苟得其大彊直自用安所恤哉今且入见上言水之利害与所以治河状报敬承之绩以賛乂安图永赖勿但曰先帝式灵之而已是役也拊绥贞作有若都御史姜公临饬艺略有若监察御史罗公共济底平而与议利害天子所尝报可者乃命某以备论之如此云
　　送中丞陈公抚填河西序
　　中丞中河西四部而立幕府治张掖焉东起武威而西出敦煌玉门关数千里北邉匈奴西控诸畨而南制湟中羌非若他中丞得一意备胡者矣今年春匈奴出武威度河入冦陇西郡逾湟水击诸羌掠申冲豪二部人畜去寻复牧西江上与诸羌争水草之利欲候便击之何可乆哉自汉表河曲而列四郡断匈奴右臂令隔絶与羌通路今湟中羌羁縻内属顾又且患苦胡而至占牧西海上出入其国旁不去则诸羌何以赖我而以为中丞威重也日哈宻诸畨数万又称兵欲窥敦煌酒泉间假令国家怒而追哈宻已事徃正其罪一旦开关延诸畨名王贵人使前受言则有若匈奴在青海上为内应又何以待之中丞自在西曹时望见虏都城下扼腕朝廷无禽敌之士请上大阅六师不报余旣已壮之也属且督四道守臣使分护河西一太仆治外廏之政得以幕府西制殊域即令驱其军吏发四郡骑士为天子扬推亡固存之威剌土鲁畨之三禠哈宻者传首诣北阙下而勒功昆山之仄岂为难哉今天下厌乱朝廷方灭倭而后朝食敌又频年出云中上谷公卿议畱上郡朔方入衞兵使者又出上郡朔方间幕它敢战之士而市西北骏马郡国二千石各上补邉状与计对中丞即欲事万里外吾恐国家与公卿议大防非凡所见事必不从必且以爲无故勤四郡兵生衅外国即诏书问中丞甚苦暴露独不计令徳柔逺因循旧贯与民休息孰与此也防中丞谁不乐此者中丞而得让何以自解也然则陈子公之功没齿不可复见矣优防河曲终更亟还而取卿相不已足以复给事中之踦哉他中丞得一意备匈奴何如中丞今得以羌备匈奴也匈奴欲与羌合者非一世矣其计常幸羌有中国之急先赴以坚其约然今观望卑禾海上不即为冦者则犹私心不能忘恐中丞兵至而诸羌背之也中丞诚以爲羌小夷即小冦盗时杀人民其原未可卒集者释而不问问与匈奴解仇结约者再以此拥护大豪使卒归义我勿轻治兵湟中使匈奴得施徳于羌而羌得以负匈奴之助然后以金符之利制其命而虚其外廏岂不并制羌虏之道也羌十三种故皆有大豪保南山湟中视城郭国乆矣岂其不度而损所恃以生之利于中国以托于自疑不坚之匈奴弃妻子于他种中以与中国为难必不然矣夷狄所以易制者以其种自有豪数相攻击势不一耳若谓卑禾海上安得有匈奴今安得从枕席上度敌也则以责之四郡不筑遮敌障者徒令障候长吏多出卒若取庸猎兽以皮毛为防罽日操量课杞采山理石爲觥自罢其力而为实効何益哉匈奴虽在西海上羌能间得其降者时时以谍来受事中丞斥所欲至伏所必入使敌以谋泄自失而与国为累则羌为之障矣此谓以羌备匈奴者也
　　送王元美序
　　以余观于文章国朝作者无虑数十家称于世即北地李献吉辈其人也视古修辞寕失诸理今之文章如晋江毘陵二三君子岂不亦家传户诵而持论太过动伤气格惮于修辞理胜相掩彼岂以左邱明所载为皆侏离之语而司马迁叙事不近人情乎故同一意一事而结撰迥殊者才有所至不至也后生学士乃唯众耳是寄至不能自发一识浮沈艺苑真伪相含遂令古之作者谓千载无知已此何异涂之群瞽取道一夫则相与拍肩随之累累载路称踣则皆桥足不下称污邪则皆曳踵不进而虽有歩趋终不自施者乎语曰何知仁义已向其利者为有徳世之儒者苟治牍成一说不惮侪俗比之俚言而布在方防者耳复以易晓忘其鄙倍取合流俗相沿窃誉不自知其非及见能为左氏司马文者则又猥以不便于时制徒敝精神何乃有此不可读之语且安所用之又二三君子家传户诵则一人又何难焉诚使元美与二三君子者比名量誉诚不能以一人一旦遽夺其终身之见而辄胜天下风靡之士文章之道童习白纷乃欲一朝使舍所学而从我日暮途逺且彼奚肯苦其心志于不可必致者乎夜虫传火不疑于日非虚语也先是濮阳李先芳亟爲元美道余及元美见余时则稠人广坐之中而已心知其爲余稍益近之即曰文章经国大业不朽盛事今之作者论不与李献吉辈者知其无能爲已且余结髪而属辞比事今乃得一当生仆愿居前先揭旗鼓必得所欲与左氏司马千载而比肩生岂有意哉盖五年于此少年多时时言余元美不问也曰世贞奈何乃从诸贤大夫知李生乎自是之后少年乃顾愈益知余齐鲁之间其于文学虽天性然秦汉以来素业散失即关洛诸世家亦皆渐由培植竢诸王者故五百年一名世出犹爲多也呉越尠兵火诗书蔵于阛阓即后生学士无不操染竽滥不可区别超乗而上是为难尔故能为献吉辈者乃能不爲献吉辈者乎
　　赠王元美按察青州诸郡序
　　元美所为守尚书郎九岁当迁者再辄报罢则贵人侧目矣亡何称治狱使者北察燕赵诸郡居十月而竣事且入致命于天子乃迁按察副使奉玺书治青州部兵事焉攀龙曰青州故四塞国也今其民岂犹无不吹竽鼓瑟鬭鸡走犬六博蹋鞠者乎临淄之途岂犹无不车毂击人肩摩连袵成帏举袂成幕者乎有之然利不在上也管夷吾用齐而罢士无伍与其爲善于乡也不如爲善于家匹夫有不善可得而诛也斯御戎翟卫中夏成九合一匡之功而诸侯皆得以鞭棰使矣今其民见以爲无不吹竽鼓瑟鬭鸡走犬六博蹋鞠相乐也然暴子弟亡赖少年尔不采金于山即煮盐于海矣轻扞厉禁恣睢辟倪徃徃内交亡命倾身为急仇家不解白刃以视与其逮于法也不如聴于豪是大乱之形日具而有司者所不知即为有司者所知防欲持其隂事吾恐其发在左右之后也由是中猾以下犹姑逋逃佯以示逊杀有司之怒而其大者不挟众负固即自诣台对有司者不问矣有司者问之奈何卒能以其党令自攻今年一长吏明年一长吏又奈何卒能令有司者不问也三寻之矛唯敌是求振臂一呼超距十丈引而更郤如曳风雨其抟秘如组亦如掉猬其盘锋如轮亦如积环堵墙而进矢疾不得加剑铦不得接不竢尺符防于烽火三寻之矛若邓林矣然则今日临淄之涂车毂击人肩摩连袵成帏举袂成幕者豪为政也县官岂有赖与王于兴师则占籍自偷不着同袍之义有司者一一治赋即又狡愤而起坐索辎重裹粮于槖人岁不餍百繈髙秋徴戍攫市以行渔阳之野何多韦之跗注君子也三寻之矛十五相构傅以章帜寝处其间释氷而防爰丧其马不知玁狁受脤天子之钟鼓寔式灵之汝何多之有柞浦之役有君子六千人岛夷伪遁委以御货覆者三千人矣有司者初亦唯以汝为功又不佞以勤县官而怯于公战即有豪实应且憎以惭我有司我有司岂愿有问也语曰亏之若月靡之若热元美若能使临淄之民无不吹竽鼓瑟鬭鸡走犬六博蹋鞠相乐也而又无采金于山煮盐于海是匹夫不善可得而诛也何辞之与有若是采金于山煮盐于海也尚将使其为善乎乡也无以异为善乎家以为罢士伍而轻扞厉禁恣睢辟倪豪大者其未可遽问也元美其从堂视室左右将自复若曰为劳防何而岁且繈食县官而必置之则是使暴子弟亡赖少年登琅琊之邱北向而叹也其若徴戍以勤天子何何以春秋高枕自媮快也夹谷之防鲁行相事者谁哉元美其才一日可鞭棰使青州矣何可使冦令也不然元美狙喜自用焉某安能知之某所以知者元美有绩以间执诸贵人系不食夫我者尔送河南按察副使王公元美自大名之任浙江左叅政序
　　始河南之按察大名者大名广平二郡耳自某之爲顺徳犹徃谒山西之按察真定者于获鹿逾年盖茅公始得并按察顺徳凡三郡云余后徃谒茅公大名习知大名故重镇又并顺徳顺徳西距太原诸鄙为畿内地设守障吏于境上按察部之秋三月临勅顺徳以为常矣嘉靖丙辰公旣领治狱使者渡滹沱縁太行乃从某三日而谳顺徳又五日而谳广平又十日而谳大名旣告竣役余乃从公大名命卢楠擕谢榛交相劳也曰不佞世贞视治狱三郡掌上耳明年公出按察青州凡三年则城顔神而収大猾徐氏令采金煮海诸亡命不逞之徒由是解罢先帝赐玺书焉余旣归自关中问公之所以按察青州者状曰不佞世贞视按察青州犹治狱三郡耳青州于济南鸡犬相闻也至今诵之较如四境父老永懐纪载史乗迹用不朽寻以家难乃自劾去屏居者且十年今上大服搜天下失职之士乃南谏议诸君防荐之公遂与介弟敬美并起岑君旣领绍兴徃谒余曰始某之成爲疏荐者公与元美计所为主者荣施也盖是时不佞已为谏议诸君疏荐之起补浙江转叅政部浙以西矣实仪封张君所为至余徃谒张君张君又谓非不知元美欲道南诸君荣施也公起补大名譲不就者再而不得请之大名又移欲中罢者再而不得请凡按察大名四月而余转河南按察使公遂代余为今官云明年公徃谒余济南余又问所以按察大名者状曰不佞世贞视按察大名犹青州耳独未知可以按察大名者治浙以西也不可乎余旣转叅政以皇太子册立入贺未之部而殷君从省中摄之即浙以西三郡如掌上凡爲中丞台御史台疏荐之者三而特疏荐之者二以按察大名治浙以西何不可也余未之部而闻诸省中浙以西三郡郡多豪俗怙而喜殖故不悛以尝试吏顾其吏足以弹压之则无敢辄动者元美在大名四月而州县之以墨去者三之一其风裁慷慨数为按察益鲜中丞台御史台疏荐之者三而特疏荐之者二语多与岑君合至推其文学经术不置而剖击如是者以信乎上深矣治浙以西何不可也公弱冠以才雄搢绅间所莅称秉宪之臣又蔚然爲辞宗二十余年于此众方见惮乃起而辄信乎上以无掣肘言行事何不可也余以入贺未之部无以道公者然其间父老之谈文学者盖数辈欲一相周旋未能也独今之向意元美必举不佞以为借愿公与周旋焉使父老由元美知某以此遗公矣不佞所以徘徊顺徳者旣得于公而称使河南犹及附如贯之谊卒假大名爲重其代浙以西也又将图余所欲効而未逮者使于父老有余状斯又公所遗某者矣
　　送汝南太守徐子与序
　　汉所谓良二千石者政平讼理庶民忘叹息愁恨之心也即黄次翁爲颍川宣布诏令令民皆知上意而寛和爲名龚少卿爲渤海悉罢逐捕盗贼吏非使胜之将安之也而已各称天下治行第一矣乃今良二千石犹难之毎坐以为不可及何哉岂无智能用非其数耳方且从旁谓我二三兄弟文辞相矜不达于政虽摛藻如春华何益于殿最世务牾所居废乱安在其以经术润饰吏事也超然自以为一辈而幸我之败以甘心则何用我二三兄弟为矣徃者元美以玺书按察青州诸军事所部亡命采山煮海之徒长矛距踊之士翕然解散使有司无复沈命生累之忧子相叅议闽中身在围城谈笑却虏因计偕博士弟子员条上御倭防宰相至读不能置即有谒闽中诸军事者未尝不曰此防具是矣明卿三黜在去就之间所居称平似洁似辱我二三兄弟岂为不効哉毋论君子自好视人太轻始责务尽卒抵以防而务不相能即上之台中省中若建藩陈臬诸执事下之丞尉功曹若县令长无不相待以爲治而相适以有成此霸所以毋失贤者意而遂愿得一切便宜从事也今之良二千石有则不近利害视势取附巧爲系援使防声誉无米盐之功而窃髙第之赏不则惛惛无辩吏縁为奸乏提衡之术而病神明之称上陵之不悛下尝之不报有则迂阔圣化卤莽劝课欲治之急还复废乱危加之愀焉轻省之藐焉过聴偏昵躁不自持虽有喜功趋事之心而无从善阙疑之度不则牵于猜忌驭于嫌疑佯示其求谏之迹而惟恐聴之则彼因以借资微见其亲仁之名而惟恐昵之则彼因以卖重若存若亡使长者自沮而利其疏似礼似倨使故旧自遗而坐之怨不知一人聴而万夫缄口智者不敢也非所昵而姑受其任义者不为也扱纶错饵迎而吸之不可以得鲂而长者远矣因縁其意而与其私犹之暴不公之心于国人也而故旧骇矣然则有所陈对安得长者之言而称之非无智能用非其数而节度浅深适至是而止因坐以二字为不可及耳今由王生所教戒观之文辞岂可少乎次翁爲吏自喜即经术亡益安用从狱中受书矣子与今爲汝南何异汀州时文辞经术诚亡当于今之君子然业已爲之我二三兄弟所恃以厌人之幸我者在是而何可使人更谓子与曰太守甚苦书防稠浊吏事旁午经术文辞一切无恙乎子与旣无是四者用非其数而又有以厌人之幸我岂爲不効哉余犹识在钜鹿时子与与元美辄责治钜鹿状曰无以国人虑同舍也子相谓余即上绩书考功乃钜鹿太守以殿闻我何以私故人明卿亦谓假令朝廷杂问上计吏尔条对失上意在后叩头谢我以给事中临饬左右又何忍见尔于此钜鹿畿辅也余才出子与下甚逺即无是二三兄弟左提右挈子与何患焉余旣上计子与与元美辈数过劳我何爲也行治狱使者与明卿信宿我境上何爲也元美继至一日致谳三日致饮曰太守何得囹圄如此此子与所知又何爲也凡以退而考察所行不欲有名实不相应且今岂敢言报子与亦谓子与有意于二三兄弟者如此矣
　　送宗子相序
　　王元美尝与余论天下士谓子相于梁生徐生可谓骐骥少壮一日千里何不可爲也乆之梁生徃南海徐子与请金陵不调元美之呉郡海内交防且尽矣乃子相又以疾去岂诗于人能使所有不爲也子相盖尝谓朝廷可使无文章之士则灵鸟不必鸣岐山而麒麟爲梼杌知言哉所论万古一时者矣方吾之属类比事结撰至思时也倐来忽失经营于将迎之间旣竭吾才而不得一辞穷日之力而不得一语犹且不能自已也而遑及其他无论明良喜起赓歌君臣之盛于唐虞之廷即其次朝不坐燕不与悯时政得失主文而谲諌言之者无罪闻之者足以戒达于事变而懐其旧俗亦何所不得于我而况合契古人明请一朝实获其心得意尺牍千金享之嗟叹永歌手舞足蹈过此以徃莫之或知不言而信是委喻于同心其有不反三隅则屏息辟之耳旣以强人人愈厌旣以信人人愈疑其心以爲与其以不吾知者尝吾技则岂不得已其无以尝吾技者乎则病者乎是谓我竭才穷日之力而得之而彼岂辄得闻焉是则不恭之大有不恤者何也立乎百世之上使百世之下闻风而兴起是旦暮遇之也四海而一人焉是比肩而至也何有于我也正使不免于好名之嫌则虽陆沈下僚亦余此不朽之心独奈何非义而冀幸不可竢之富贵以心术之微精神之所至而沾沾焉防大人以成名也诗可以怨一有嗟叹即有永歌言危则性情峻洁语深则意气激烈能使人有孤臣孽子摈弃而不容之感遁世絶俗之悲泥而不滓蝉蜕滋垢之外者诗也子相之视天下又何所可为乎向呉舍人亦爲余言子相于是也不然以子相之才在吏部何忧不即至卿相而委蛇若是即世俗之见以竭才穷日之力作无益安知从吾所好也独其人实不穷一日之力谬爲诗以窃取誉不知者受欺而与称列至爲稍黠者所窥遂太过矫失不复区别真伪槩天下贤者于是而子相不免于疑则有之尔然岂诗之罪哉直其去也人皆知子相有所不爲矣可以无去也其尚疑子相也则人有不可信也诗难言也
　　送袁履善郎中谳狱广西序
　　天子旣诛丁大司马而下王职方狱也百官当秋论报则职方逮诣阙下簿责不服矣按事者为奏移章司冠吏将覆劾之时天下伤悼元元肝脑涂地而痛谋国之臣即有严威赫怒人何得测焉履善盖尝仰屋叹曰昔者邓公言鼂错于汉景帝谓错计画始行卒受大戮内杜忠臣之口外为诸侯报仇臣为陛下不取也而帝复谓吾亦恨之可谓爱君哉夫北敌防刘我人民大司马悖愕自失至不敢出一骑他帅提重兵自镇来复坚壁观望未尝发镞矢何可不骈首戮也职方则防二重臣已足对天下怨心即使又诛一职方是匈奴旣大爲职虐偃蹇肆志而去而朝廷复以其遗毒及吾臣子使相庆得计谓因疆埸之政自屠执事之臣受为匈奴报怨名天子仁圣爱畿内百姓甚于一大司马而恶匈奴懐诈内侵甚于二三执事之臣众何愦愦无邓公之见也即前职方讯章所丽大辟法又非我所辄取何不可以成案委顾人臣将顺天子徳意扬主之明倾身爲之不欲阿邑辟患尔余闻大司马訑訑不受人言北敌薄城下时职方数为请战不许也先是职方移檄诸道乗障吏及时伺北敌出没奏凡数十章又甚备于法得谳奏矣履善非不亲见大司马受钺县首藁街三司使议狱少缓行笞于庭法吏固人人危使余至今病悸也职方必无幸矣一朝覆劾从末减以冐天子党恶之怒而爲无益不批鳞者哉履善素少年是举也即宰相以为其人计魁梧竒伟吐餔出见焉一日而名重公卿间矣夫广西不犹汉百粤地哉昔王然于风谕滇王入朝而劳深靡莫皆同姓相杖未肯聴今思田疆宗岑氏为大详爲内属而羁縻自解斯同负固矣戈船下厉将军出零陵下漓水桂林群无害也今苗夷阻兵府江冦窃荔浦等郡矣驰义侯因巴蜀罪人发夜郎兵下牂牁江黔鬰之间虽苍梧秦王助逆吕嘉何至大藤峡蛮剽戾如近时其在海濵西南夷译者称贡来徃徃御人于货使沈沙栖陆之珍紫贝翠羽之玩不得呈表瓌丽以雕被宫幄而賨火毳驯禽封兽之赋不軨积于内府有司者治之按剑相眄则慿依深峭中原兵徃援复以下潦上雾毒气蒸浥辎重阻絶弓淰铤澁不可乆居故声教或难之也即县道官督大奸滑过严以爲起衅生事徃徃中罢长其不逞之心檄召酋豪使出爲战则枕藉城野又皆中国迁民流移亡命驱之锋刃而不甚惜彼虽侏离蠢犷然其视利害祸福明矣我御人于货而译者赭衣我日寻干戈而敌人受覆师之罪彼见髠钳载道非其族类又安能不私相抚掌揶榆笑中国愚也当使者五岁谳狱欺彼岂亦不惴惴恐寃者得直而吾御人于货日寻干戈将论报反逮也乃使者怠于爰书不折片言否则又以夷狄国重事不欲轻变遂令系者由我遂不复望生时不恤矣何以大畏荒裔之志而制其命哉蛮夷猾夏咎繇是聴中猾小章何以称淑问哉履善论囚畿中时为越石父于黎阳卢生也尝受其所上狱中书盖余已异之又爲言广中事多类王职方矣















　　沧溟集巻十六
　　钦定四库全书
  </div>
  <div class="pagination">
   <a href="沧溟集_page29.html">
    上一页
   </a>
   <span>
    ...
   </span>
   <a href="沧溟集_page25.html">
    25
   </a>
   <a href="沧溟集_page26.html">
    26
   </a>
   <a href="沧溟集_page27.html">
    27
   </a>
   <a href="沧溟集_page28.html">
    28
   </a>
   <a href="沧溟集_page29.html">
    29
   </a>
   <span class="current-page">
    30
   </span>
   <a href="沧溟集_page31.html">
    31
   </a>
   <a href="沧溟集_page32.html">
    32
   </a>
   <a href="沧溟集_page33.html">
    33
   </a>
   <a href="沧溟集_page34.html">
    34
   </a>
   <a href="沧溟集_page35.html">
    35
   </a>
   <span>
    ...
   </span>
   <a href="沧溟集_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
