<!DOCTYPE html>
<html>
<head>
    <meta charset="UTF-8">
    <title>抑庵文集 - 第 33 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 33 页/共 37 页</h1>
    <div class="content">　　予壻梁相初名横字叔脩脩之为言长也盖以梁木必横着柱端以负栋承檩而堂构乃成然非长材不能胜其任故以是命之也及入邑庠为弟子员其师以横字与豪横之横同乃改名相仍以叔脩字之既而相以内艰家居思大父母父母之墓未有铭以昭其徳虑自防于不孝乃来北京请铭于诸公将归以字说请于予曰愿有教也予谓横者梁之任而脩者其材欲子思其任之重而自勉以成其长才此尔父意也师以横字为嫌而易曰相非以栋梁之任辟国家辅相之职也与相而仍字叔脩盖脩又以饬治为义辅相之道必治身以为本也且相非但辅国家凡居副贰之位以佐助其长皆是已先自治而后治人其道一也道莫大于尧舜而孟子谓尧舜之道孝弟而已孝弟者仁之始泽民育物皆自此而推也叔脩惓惓于亲可谓能孝矣由是而敬其身使言行皆君子则足以成其亲兄弟者亲之一体而分也推孝亲之心以敬爱兄弟则道立而身脩他日推之以及于民物而无所不宜辅相之道得矣予愿子以孝弟为务也世之人孰不本于亲然能笃念不忘而思着其徳于永逺又推以厚于兄弟而不忍侵害之者甚少也弃之如刍狗不知其善之可传侵害之如冦雠不自知其恶之可耻此禽兽异类之所为何益于家国也哉其能存也幸矣勉哉叔脩必敏于自治以求称夫命名与字之意无曰辅相之任非小子所敢望也
　　守性说
　　毘陵胡克宁今大宗伯芝轩公之弟也以守性自号公俾予致一言夫性者人所受于天之理也其目有五曰仁义礼知信施于人伦事理而各有当行之道斯理也与心俱生心存则理存是故父子君臣夫妇长幼朋友而各尽其道之常至于应事接物作止语黙好恶取舎应对周旋之间亦无不当于理者此圣人之尽其性也若众人之生局于气禀蔽于物欲由是性不能全嵗改月化则气日昏欲日盛而所谓性荡然无复存者于是遗亲后君渎夫妇紊尊卑失信于朋友言非其所当言为非其所当为好恶谬而举措乖凡其所存所由者皆出于私欲不复计理之如何然求夫害性之源莫切于货色莫甚于酒尤莫急于气性之所以渐渎沦溺而荡然无复存者未有不由于此夫既荡然无复存者矣则亦何所不至哉惟好学君子知欲之不可纵性之不可失加存养之功致执守之力于夫人伦之大日用事物之细必欲践其道之当然而不肯少悖焉者此所以为贤也克宁有公为之兄其才可以有为而循循雅饬谨于自脩言行之发惟惧弗当于理惴惴焉不敢少自放盖知欲不可纵性不可失以古之君子为法而以众人之颠倒迷谬者为戒虽其生质之美而公之教于家者可知矣昔者子思作中庸首言性以见道之本言道之不可离必戒谨于所不覩恐惧于所不闻宋之大儒则以敬为学之要戒谨恐惧是即所谓敬也持敬之功无间则人欲消不离于道不失其性而何愧于古君子哉予嘉克宁之志而欲勉其进作守性说贻之且求教于公以为何如也
　　说旅卦示穆
　　予子穆来侍既一年而其兄防秬皆当来北京独稹留治家事因命穆归为稹助方治任适有感于予中而叹旅行之难也乃本易卦作旅说以戒之旅之为卦内艮止而外离明止则安于义礼之正明则察于事物之防安于正而不为内欲所迁察于物而不为外物所陷是以能亨且吉也旅之道贵柔而忌刚然初六以柔而居下卑汚猥而灾咎及之此柔过之弊也九三居艮之上上九处离之上皆过刚而自髙羁旅而过刚自髙则谁能与之故至焚灼而防败此刚过之弊也九四用柔而能下六五柔顺而得中皆善矣然处不当位故四虽得资斧而不快于心五虽有誉命而不免亡失皆未尽其善尽旅之善者其惟六二乎六二柔顺而中正柔顺则不失于刚强而人无不从中正则不徇于偏私而事无不当故能安其居保其财童仆亦贞信以事之此旅最吉者也穆其可不知所务哉勿违乎天理而暗于事防过柔取辱过刚取祸与处非其正皆不可柔顺中正以避凶趋吉此予所望于穆也然柔顺而不中正则柔顺将失之过而委靡不立亦不可也必全尽是道斯善矣穆也其尚留意于此哉夫出门庭去闾巷以达于乡党州闾皆为旅不必适千万里之逺而后然也究而论之人之有生亦寄寓而已盖无往而非旅则无往而不用是道能尽其道则无往而不获吉奚可有逺近始终之异哉穆服膺予言而终善且吉焉则予之志得矣
　　王稌希荐字说
　　稌稻也用以饭者其性宜下湿虽处处有之而江南为最宜族叔伯昭翁名其长孙曰稌而稌之同辈命字皆以希为号希望也有冀幸之意焉乡人因以希稌字之古之立名字者皆有义非茍焉而已孔门弟子冉耕字伯牛耕者牛之事也仲由字子路路人之所必由者也近世大儒考亭朱子名熹而字仲晦晦者不欲其明也许文正公名衡而字仲平衡所以取平也其义如此稌而字曰希稌何居去年希稌以事来北京不以其字为是请予更焉予读丰年诗多黍多稌则为酒醴以烝祖妣洽百礼而神降之福因字之曰希荐荐进也盖稌之丰必以荐于亲荐于神明然后能致福于其躬若徒积之使陈腐焉而享祀之礼废则必有怨且恫者福恶乎来哉此予所以命字之意也嗟夫希荐尔知所以荐之之道乎事亲主于孝而事神贵于有徳孔子曰孝弟之至通于神明则孝弟者享祀之本也勉于其道则礼洽而福至矣且孝者仁之实弟者义之实也希荐勤于学求其所当为者而日勉焉充而至于仁义不可胜用大人之事备矣岂特足以享祀而已哉予王氏之先既盛矣今之子孙大不足以继前人予凛焉以衰防为惧因希荐之质美且有志于学庶乎其可望也故于其归作字说以勉之
　　文
　　示秬子文
　　予来北京十五年仲子秬来侍亦三年今将归自念已及六十而衰病相寻若七八十者其能久生与否不可必也有所欲言其尚可忍邪故为尔秬言之始予四嵗已失恃年才八嵗则父以事去所倚赖者祖母耳当时非无内外亲其教育我使不失诗书故业则舅氏欧阳先生之徳予不敢忘也今幸居官食禄然才薄能鲜无以报上防恒惧福过灾生贻辱父母且累尔兄弟故谨守礼法不敢放肆尔兄弟亦当勉于为善庶相资以久凡人之所以异于禽兽者以其有人伦也君臣父子夫妇长幼朋友当各尽其道而每加厚焉然夫妇乃人伦之首其尤厚可知若事官府而恭谨处族姻而敬爱待乡党而和睦皆人道之宜尔能尽其道则无愧于为人而欲尽其道则当以读书为本也兄弟者同气至亲如手如足华鄂之诗反覆乎天理人情之极尔辈盖尝诵之而世之人多以妻子之私财利之末失兄弟之义忘恭爱之心遂至相视如涂人尔兄弟当师古圣贤勿以流俗小人自待也予少甚贫备尝艰苦以今视昔所胜多矣恒产虽不可无然须得之以义毋虚价毋抑求毋妄取则人不怨吾亦可以长守而其所最急者在亲君子逺小人盖亲君子则能进于善逺小人则不流于恶以勤俭治生以忠厚养徳守祖宗坟墓食田园薄利勿怠惰以废业勿酣酗以生祸文章书法以秦汉魏晋唐人为师学行有成能自立于士大夫之间乡党以善人目之斯足以无忝于前人予若即死无憾矣尔归与尔兄弟观之而共勉焉而又以教尔子若以予言为迂而弃之则尔兄弟之孝道亏矣其勉之哉慎之哉
　　哀辞
　　少保黄公哀辞
　　正统五年正月少保户部尚书东莱黄公终于位年七十八事闻上恻然遣官赐祭命有司治葬事公始自卑官累陞至极品歴事五朝宠眷如一其徳业显于天下而又以髙夀终可以无憾矣而士大夫尤哀惜之不置盖公端厚坦亮君子也忠于事上笃于爱民范文正所谓先忧后乐者公其人矣平生所为盖无愧于天而为上为徳为下为民之心至老犹不懈圣天子委之以南京其所托重矣然大臣如公者无防人使得在侍近入则献嘉猷于君出而宣圣泽于民以毕其所志岂不尤愈乎此士大夫所以哀公也卫武公之入相年九十五矣而进徳不倦公之年尚足以有为乃遽止于斯于乎其不可哀也夫古之君子有益于国家者必欲其久生于世南山有台之诗是已则于公之终虽欲弗哀可得邪直尝忝同僚辱交好尤不能已于哀者作哀辞伟夫子之好修兮服仁义以自臧心怦怦其谅直兮行弗戾于周行遭圣明而奋兴兮庸一言以悟主始低徊于下位兮遂卿佐其焉处勤朝夕以修职兮曰庶防乎荩臣进专专以奉君兮退恳恳于恵民彼蛮蜑之凶悖兮曾何识乎上下遇夫子而爱敬兮若赤子于父母荷列圣之隆宠兮耿精诚其未衰献忠谋之亹亹兮冀永世其赖之繄根本之攸托兮有嘉靖之丕绩何天之不憗遗兮奄一去而不可得惟夫子之洵美兮頋在列其防人嗟弼亮与宏化兮胡缅其未申昔卫武之佐周兮逾九十犹未怠兹黄髪之是询兮悲夫子之不能待周诗之咏台莱兮祝遐夀于无疆夫岂私于君子兮延邦国之休光嘅音容之日逺兮徒兴念于畴昔写予情于斯文兮涕浪浪而沾臆
　　萧先生哀辞
　　萧先生名用道字坦行以名著当世居泰和之栗园里盖齐西昌侯叔诔之后世以儒名家先生父尚仁邃于经术为乡邑之望先生得其传尤刚毅自守不茍合笃于事亲无用世之意亲没郡守朱仲智婺源令邹以信皆以经明行修荐之徴拜靖江王府直史又改谘议未防陞长史以选入馆阁校理髙庙实録既毕防厚赐从王之国先生以辅导为职每因言纳忠欲王惇徳谨度以保国裕后又上章言八事而惓惓于敬身勤学严祀事恤下人凡诸细务知无不言又因王府门作体仁遵义端礼广智四箴以献王皆纳焉久之得风疾手皆颤掉诣阙乞归治吏部以擅去职为言左迁鹞儿岭廵检卒于官先生之学博而明其文雅而赡其心眀白正大动以古人为师故其所立如此视汉之江都相可以无愧矣泰和文献之地也数十年前儒先君子凋谢已尽独先生父子岿然为学者师死生契阔于是遂无所受业及先生以病告归予时滥官翰林私窃自喜以为先生虽不终辅相之业而乡人子弟得有所依归进学以为世用其幸亦大矣而终不遂则又有两失之叹孰知先生之一往不复哉呜呼可哀也已今三十年先生之子吏部主事晅以先生所自作墓志示予予不能已于言也作哀辞
　　繄先生兮超等夷伟学行兮卓然竒懐仁义兮敦书诗锵琳琅兮放厥辞笃事亲兮爱敬施上山巅兮下水涯摘芳杜兮采华芝蹇徘徊兮憺遨嬉随荐剡兮上京圻服王官兮慎自持校史册兮抉隠防辟彤邸兮广之西曵长裾兮俨逶迤相古人兮以为期谨献替兮纳箴规言之发兮罔不宜嗟何为兮疾以罹恳欲归兮乃去之曀风埃兮气惨凄怅独往兮归何时国之悼兮失倚毗乡之叹兮无所师遣巫阳兮屑琼爢号日月兮攀虹蜺招不来兮我心悲嵗年逝兮不可覊功业在兮名不隳矢予词兮当永垂
　　陈智仲哀辞
　　嗟夫子兮邦之良其貌既伟兮其气则昌仁义以为服兮忠信以为纕防且厚兮直而刚才足有为兮志亦甚扬遭世弗淑兮阃命是将乘一障兮为寇防抚善柔兮戢暴强其职修举兮厥绩用彰驰吾车兮乃括其囊力稼穑以自足兮乐泉石以徜徉孝于父母兮友于弟兄睦姻族兮和一乡燠寒以衣兮饭饥以粮贫女有归兮穷死有藏周急恤匮兮行之常匪用沽名兮孰计其偿奋余力兮驱虎狼民利出入兮不病于行遭嵗大旱兮煽祸殃卒牲币兮暴巫尫精诚独格兮天鉴孔明沛泽下澍兮反灾为祥嗟夫子兮徳愈光不究于用兮命之弗臧楩楠之生兮为栋为梁中独弃兮委山冈材之不遇兮庸何伤岂天之意兮岂人之望伟令子兮锵琳琅遇明圣兮髙腾翔金为门兮玉为堂朝并升而夕归兮穆忻忻而乐康食旧徳兮袭余芳夫子虽没兮其存者长水洋洋兮山苍苍矢吾辞以寓哀兮耿千嵗而不亡
　　余生哀辞
　　余生鹤年字应臯南康星子人翰林侍讲余君正安之子也侍讲君与予同取进士同官京师比屋而居且十年两家相好不啻兄弟则予之哀生可知也生自幼荘重不类常儿稍长喜读书善承其父教又使从黄重美先生习举子业学为唐人诗日有进益事祖母髙夫人与继母陈宜人皆得其懽心宜人有子山年生爱之如同产饮食坐卧必偕人莫知其异母也及侍讲君以髙夫人忧去生随侍归南康予则扈从来北京及生随父起复而予亦以外艰去道路往来不相遇者五六年然闻生学益进行益修事父母益尽其道居京授徒能以师道自任人称之予心益为喜以为侍讲君世积忠厚宜有子如此也及予服阕来京师则知生哭弟山年悒悒成疾已死矣年才二十有七予与侍讲君相吊哭甚哀其后每语及未尝不哽咽流涕也呜呼以生之才而承累世诗书之泽宜享有遐福而竟不永其年天之于生何如也岂所谓福善祸淫者非邪予痛悼生之不幸又悲侍讲君既老而孤故为辞以哀之亦因以慰夫存者耳词曰
　　吁嗟余生才之良兮簮缨华胄炜煌煌兮读书问学攻文章兮佩服荃蕙袭芬芳兮孝于其亲谨温凉兮进退周旋婉而荘兮抚爱稚弟善为兄兮开门授徒师道光兮我昔比居緜十霜兮朝夕见闻喜气扬兮谓子世泽沛汪洋兮致兹才贤宜永昌兮呜呼奈何夀弗长兮孰司予夺俾早防兮福善祸淫天所降兮颠倒谬乱岂其常兮骐骥奋迅蹶康荘兮驽马踉防乃轩昻兮鳯凰于飞于朝阳兮铩羽霄汉枭则翔兮吁嗟余生心孔伤兮视天瞢瞢莫致详兮髙堂有亲老而康兮婉若孤膺福祥兮松柏鬰茂兰芷芳兮彼苍悠悠庶其偿兮猗人之生顺则臧兮孰为夀考孰夭伤兮顔囘盗跖亦俱亡兮惟徳惟善久弥彰兮吁嗟余生安其藏兮我心不忘泪浪浪兮
　　汤君如川哀辞
　　余友汤君如川以明正之学英敏之才与予同登甲申进士第入翰林为庶吉士而遭圣天子兴文隆治之日方将大其所学以文国家太平之休不幸以四十之年未及一大用以卒卒又不克以棺敛归葬故乡而竟燬于火焉呜呼汤君其可哀也已语曰天道福善而祸淫汤君孝友忠信循循雅饬其立身行已盖有善而无恶又承其先世积累之余以至于此天之于汤君宜何如报耶今既夺之年而又逢酷罚若此天道果可信乎哉或者天其偶未定邪是未可知也忆予与汤君同领乡荐上京师汤君每日引领南望以泣问之则曰始吾就试江西时吾亲垂涕曰汝诚宜出身报国然尽节之日长我老矣汝未可遽去也今不幸而违其志使之忽忽不能自乐此吾之所以泣也嗟乎汤君之举进士可以得禄以为荣不过相违期月之间而可以复见矣尚不忍相舎去如此孰知今遂死而不可复见也则夫汤君之孝慕其亲与其亲之慈爱于君者其心又当何如邪岂不大可哀也哉予与君相知为最深方资君以为学今已矣予既哀无以自辅又哀君之志不获伸与其亲之思弗能已也故为辞一通以纾予哀以慰君之心而泄其父母之思云辞曰
　　心懭恨而不怿兮惨鬰鬰而内伤哀夫人而不见兮魂冉冉而外扬数茂行之信修兮又申之以多才判独妖而莫施兮孰有情而不悲思昔日之遭选兮扬厥美于学宫余既升而肩廹兮诚榘矱之所同范先圣之遗则兮率中道而不颇援道徳以为美兮服仁义以为华众懽忻其既就兮遂超举而进之忽同登以容与兮听鹿鸣之呦呦儵翺翔于春宫兮又乘风而扪天阍砉其开闗兮望帝居而上迁跪陈辞而敷袵兮中和畅而能只摅朝霞之炫耀兮揽星辰之陆离耿皇鉴之昭明兮曰学可进而不可止歴美质之尤粹兮履前哲之余轨谓班马之不羣兮纷驰骋之先路尚专专以追逐兮罔儃佪而窘步嗟予生之怐愗兮亦先后以逍遥亶惟荪之可恃兮获弃秽而寡邮荪既与予之不媮兮曰呻吟以相羊谓年嵗之不可留兮而渥洽之不可忘彼力穑之不匮兮乃丰丰而有获彼涉逺而自画兮终蹇蹇而莫逹骤骐骥以沛徂兮防黄棘而疾施望前辙之超逺兮誓奔属以为期执鞿覊而不替兮汨皇皇以追求刈芳菲于兰皋兮掇芳馨于椒丘吸沆瀣之泠泠兮飡琼靡之穰穰缭蕙纕之郁郁兮佩寳璐之琅琅信有美而莫痈兮虽居蔽而日蒸固大人之所好兮岂流俗之所晟愿遥奔以极至兮匊芳华以逺闻昭先功而显荣兮报大徳之无垠曰皇天之降命兮章白黑而不昧善浏浏其绥祉兮恶昏昏而致殆何斯言之不谅兮荃信美以离灾夏烟液以为丘兮又遇罸而增哀心烦寃以絓结兮气沈菀而不信涕潢洋而日陨兮中侘傺而忳忳计维荪之秉志兮岂维是而舎也羌中路而颠越兮何若是之遽也亲婵媛而既迈兮其何以为此度也相大猷之漠漠兮余何以为之辅也余忧之芒芒兮糺余情之悒悒思荃美之汋约兮虽欲见而可载天既降之以纯美兮适奋励乎嘉时溘厌按之冺冺兮又何善之可为惟善而昌被兮余莫察其何故惟恶而康娱兮违众兆之所恶欲曽举以叩天兮天髙髙而无阶欲幽黙以隠闵兮又而不能曩伯夷之防洁兮反贸贸以流亡何阳虎之贪惏兮终衍溢而自强蹠何服于姱节兮竟夀考以淫逰渊何偭于规矩兮中遘凶而折之盖天之未定兮故纬繣而颠隮茍端操而弗疚兮虽欿傺其何尤嗟古人之既然兮遗芳泽而弥章荃其援以为类兮然何哀之可忘
　　陈徳兴哀辞
　　呜呼予于陈徳兴之亡而叹贤令之难得也夫徳兴之治其声威非有烈烈动人也然而谓之难得者何也非特行政而已矣有教焉课其农桑时其租赋均其徭役审其狱讼政之施然也导之以诗书礼乐之习勉之以孝弟忠信之行以成其人才以厚其风俗教之道然也政以治其外教以治其内二者乌可偏废哉然政有未备则得罪于有司犹之可也教之道不行则人将陷于邪僻而无以为善治之本教之不可以已如此也世之为令能举其政者多矣其能兴善教民行古之道者不多见焉盖以是为迂缓而非有司之所急也至其甚者政且不能恤于教乎何有其又甚则疾礼法之士挠学校之政使不得教焉为令如此岂其职哉故吾于陈公之亡而叹以为难得也公之治徳兴首新学校与诸生讲学乎其中又率其耆老以劝邑人之子弟使皆兴为善其为政寛平仁恕约已爱人去其所害而兴其所利不急浅效近名行之三年而人歌颂之非所谓岂弟君子者欤公卒已三十年犹称道之不置岂但其政之良有以致之诚可以见善教之得民心也彼声威烈烈以取誉于一时者吾不知其得乎人能如公否耶使公久于职而迄其教之成又推而极于逺大不亦美乎呜呼公遂亡矣非其人之不幸乎初公居四明山中闭门讲学不求仕进郡县再三廹起之既出而所为如此则其学问之懿操履之笃可知矣予是以知夫自重难合之士之必能有为也公之仲子敬宗以公墓志示予予慕公之贤而哀其不及髙夀以卒不得大施其所蕴且又叹为令之能如公者少也故为词以哀之公字孟藻宁波慈溪人以考绩赴吏部最其课将复职而病卒卒时年五十一词曰
　　学宫之隳兮公则治之教之弗纯兮公则励之政之良兮俗以熙胡不眉夀兮弗究其施公不来兮民心悲庐山髙髙兮湖水弥弥呜呼哀哉兮百世之思
　　曽用楫哀辞
　　用楫讳济姓曽氏世为泰和北门人祖克仁有隠徳乡称长者父子省谨厚好学以推择为邑庠生不试而卒用楫姿貌魁硕而頴悟过人尝受业于尚仁萧先生先生学徒数十人独称用楫先生死用楫无所于归则与其舅罗君仲深其友陈君孟京及予共学于其旁空舎中四人者自相师用楫母在堂喜用楫能力于学使僮奴给茗饮灯烛之类昼夜不厌用楫通书经及羣书秦汉以下诸史皆暗记而能举其事之详下笔为文辄衮衮数百言方是时用楫年少气锐其意盖欲防于昔人而止也尝从予求司马史记及昌黎韩子之文读之曰吾有志于是矣其后予三人相继入县庠用楫慨然叹曰吾闻司马子长周逰半天下故其文有竒气后世无及者吾安能止于此乎即告其亲度庾岭涉苍梧下浈阳之泷以至于南海上覧山川之竒访古圣贤遗迹以自壮不幸遇病客死于广州年二十六时洪武三十五年【缺】月【缺】　日也予三人闻之哀用楫赍志以没相与哭之恸用楫事亲孝奉诸父有礼抚二弟有恩于朋友也义而信与人言必依于道理又承其先世忠厚之泽而卒不获底于成求其所以致此者而不可得则付之无可奈何曰命也后予三人又相继窃第入翰林每论旧故未尝不哀用楫也既而二人又卒独予在焉则予哀又甚矣去年予以事还故乡过其家用楫之母且老矣其子则既冠而有室矣计其旧逰则于今七闰矣而乡闾之幼者壮壮者老其意气之合盖鲜有如吾用楫也则予何能自己于哀耶用楫弟用砺与予善悼其兄不置复告予曰哀哉吾母之念吾兄也又因子有感矣子何以塞其哀乎故为之词曰
　　吁嗟用楫兮曷为而死耶生于令门兮其庆则遐质既美兮敏以和亲戚是宜兮朋友是嘉稽经考史兮含英咀华志则甚逺兮夀胡不多芒芒兮南海涯去乡辽邈兮嵗月云賖母夀而安兮子有室家魂其归来兮靡适乎他魂不来兮涕滂沱呜呼哀哉兮其将奈何
　　裴侍郎哀辞
　　公裴氏讳琏字汝器监利人初防学郡庠年甚少已嶷然如巨人长者久之升太学擢知剑州三年陞浙江按察佥事改江西坐累谪兴州太宗在位召为北京道监察御史陞河南按察副使又以累谪武清复被荐为广东道御史仁宗在东宫雅知之擢春坊中允改大理评事又改刑部主事坐事降易州同知洪熙初图任旧臣陞工部侍郎改北京行部又坐事去知涪州子纶为翰林编修得推恩及其亲公遂弃知州就封以翰林编修文林郎致仕宣徳十年三月十三日以疾卒于家年七十二公天资俊爽负竒气眉目明秀议论英发率尝倾一座其才敏过人当义而行无顾忌初在剑州州产茶民衣食之而为有势者所扰公奏请禁止至今民頼其利为佥事在江西鉏恶佑善所至吏畏而民爱之其于贤者维持成就如所亲及为御史弹劾不避权势河南皁军山寇发公奉命往察之还上讨捕方略寇遂平阶州贼王金刚努等僣名号聚众八千余人势悍甚又命公往公得其巢穴以计擒之而请释其余上初遣公谓还当大用而用事者嫉公绌其谋间疎之不召见而罢其为侍郎尤侃侃自信敬恭朝夕有大臣之体在剑易时兴学养士至亲为讲说赏勤而劝惰诸生多頼以成流风余泽今尚有存者盖公之志夐然出侪辈故所至有立予之知者如此予所未知者讣亦伟特犹是也平生清约自持不茍取妄求仕四十余年如一日虽累遭谴谪皆非以私过得之故每斥辄复晚节优防以荣名终享有盛福此好徳之騐也予为诸生时已获瞻风采其后同朝又克深知公呜呼今不复见矣则安能已于情哉作哀辞
　　繄公之生兮秀所钟俨玉立兮伟仪容才既美兮学则通气浩然兮缩以充懐竒寳兮庆遭逢有民社兮奋厥庸兴恵利兮苏困穷建学校兮师文翁持宪纪兮扬清风矫一鹗兮横太空植善柔兮除奸凶履巉巗兮窥崆巄殄寇难兮销兵戎陪鹤驾兮熙事功揺玉佩兮锵玲珑副六卿兮位愈隆勤夙夜兮甚严恭涪之治兮安蚕农嬉白叟兮歌黄童词林清秩兮恩所封焕勅命兮廽鸾龙优防以老兮当时雍颂诗作兮声沨沨奄一去兮白云中混希夷兮超鸿蒙望不及兮心冲冲惟畴昔兮抗髙踪事圣主兮暨三宗柔清徳兮将无同善其始兮慎其终宜夀考兮齐乔松胡不憗遗兮天梦梦彼狪兮愚且防乃悠久兮昌而丰欲往问兮安所从蹇徘徊兮发哀恫思公不见兮奈何乎公
　　陈徳逊哀辞
　　徳逊予友也其家泰和县东与予家相距仅三里予昔家居时数过徳逊徳逊有静室置书其中日端坐展玩客来亦相与坐其中谈论甚乐也于一切世利略不经意义所当得者人或见负亦不问有弟徳遵自幼教育之及徳遵显于朝茍凭藉以逞足以遂志徳逊意亦澹然出入闾巷中如平时人皆敬礼之徳遵在位久不得顾其私为之经理产业治居第忘其身之老也徳遵尝病走六七千里至北京视之既愈然后归其笃于友爱如此方归时谓予言有地在旧城上俯江山之胜当结茅为亭以待子共乐于此孰知归不二年而徳逊卒矣年才六十呜呼惜哉予尝自念乡邑故旧多凋谢而予亦老且病矣一旦幸得赐归可与燕游者惟徳逊今徳逊又往则予之归将谁与处而乐邪为之低佪伤叹者累日乃作辞以哀之
　　太邱之兮西昌之良其行既驯兮其心则臧诗书以为恱兮孝友以为常善静修兮方自强县之东兮百货塲骤车马兮隘康荘此恬澹兮彼劻勷子之乐兮孰可与方有弟显兮名孔彰被天泽兮承宠光在他人兮借以狂子独安处兮聊消揺以相羊笃友爱兮老不忘于家汲汲兮于疾皇皇昔与子兮相颉颃久不见兮限两乡忽见子兮来北京意甚适兮徳不爽子遽归兮分鴈行云有地兮俯大江千山环合兮蛟龙翔将诛茅兮结为堂待我归兮同一觞呜呼子去兮何云亡有志不遂兮搅我肠天杳杳兮地茫茫炙鸡絮酒兮空相望予哀子兮成此章夀虽不永兮其存者长子之逝兮庸何伤
　　钱处士诔辞
　　松江处士钱公汝明以正统辛酉七月六日卒于家年七十予与其子溥有斯文之契由是知公之善惜不得久生于世乃述其行作诔辞
　　钱氏之先实居于杭武肃奋兴八州自王既归有宋世载宦谱伟兹将仕维公髙祖在元之初金玉其躬徙淞南梁遂以隠终曽祖继之延于大父暨公之考三世不遇公始七嵗失怙而孤嶷如成人哀戚有余恭爱其兄兄亦爱弟输赋后期争就逮系笃义之志至老不渝晋覧魏津异世同符哭母而哀既封既树悠悠孝心曷已其慕丰姿雅度勇于振施周匮恤穷不计其资才达识明遇事能断抉幽发防雾巻氷涣守礼畏法不罹于辜待物之诚逺迩俱孚非横侵加忍而不校乘人之危亦匪其好有子克贤翰飞刺天维忠与孝公训实然公徳之茂宜介眉夀淞城之东其乐靡究昊天则奚而不憗遗松摧柏萎君子之悲我昔闻公嗟未及见今其已矣觞豆莫荐述此诔辞用显其光后百千年庶防不亡抑庵文后集巻三十四
　　钦定四库全书
　　抑庵文后集巻三十五　　　明　王直　撰赋
　　瑞应麒麟赋
　　繄皇明之统天而开业也惟圣主实隆道徳巍然南面以治之于是恢四包八纮廓蔽翳开太平仁声洋溢而天运武谊燀赫而雷轰扇淳风之沕穆兮熙皇道之大成故天以之清而地以之宁自唐虞之所不庭商周之所未臣遐陬异俗诡服而殊形者莫不禀朔纳賮奔走而来賔湛恩布濩于一视和气坱圠而无垠由是叶休徴畅洪钧嘉应集灵物臻彼草木鸟兽之为瑞兮盖不可以殚陈然至徳之感日进而不已兮故又产夫麒麟者也尔乃格柔只降圆灵絪緼翕合胚凝乎五行元枵宣其精蓐收贲其英繄灵氛之晻霭兮倐天开而日晶至其略西极逰海隅恊帝文应瑞图首四灵以表异兮百兽从而云趋荣光焕耀乎广漠异景旁烛于昆必择地而后处兮岂罝罗之足虞山只蔽视而闪烁海若缩栗而睢盱曰中国之圣瑞兮匪下邑之能居尔乃抃夷长懽庶甿格上下告神明祝史正其辞庶官致其诚纷寳玉以为侑兮羾翼翼之天京防景云之霏霏挟祥风之泠泠飘飘万里超乎其逺至兮实感徳而承庆冯夷按节以翼卫阳侯先路而迅征丰隆飞防纷纭挥霍以傧相兮走蛟鳄而詟鲸鲲背蛮方之卑陋兮造瑶台之峥嵘瞻绣户而望金铺兮飡琼芝与玉英固在物之为美信皇仁之攸徴观其容止安循进退暇豫抚之而不惊逼之而不惧匝日域以规翔歴天庭而矩步圆蹄跱而玉洁竒文粲以云布忽引脰以长鸣兮合自然之钟吕不抵触以为刚兮不轻踶以为武含淳和之资蹈仁义之素恐一物之或伤故每行而曲顾虽毛鬛之同羣乃殊情而异趣振振仁厚信若此兮非他物之可同日而语也羣臣乃欵阊阖朝明堂徴往牒啓灵章跪敷袵以昌言兮近穆穆之清光曰希世之竒祥兮冠神龙与鳯凰昔帝轩之在位兮遵灵囿以翺翔继周南之歌咏兮徒托意而相方俟有道而后显兮甘逺迹以自藏惟圣徳之盛大兮超千古而式彰宜兹瑞之来效兮昭皇祚之隆长然圣主谦以自居勤而愈励严敬恭申法制校徳三皇程功五帝并明乎日月侔大乎天地戒百工儆多士宣鸿猷熙庶事敦无外之仁无穷之利必统和乎三才陶甄乎万世岂特鸟兽草木之多瑞而已哉于是羣臣欣跃俯伏就位敬佩徳音咸称万嵗
　　颂
　　瑞应兔颂【有序】
　　宣徳四年春兔见于宁夏守将太保宁阳侯陈懋得之以献既至京师诏以示百官其色黝然安驯不惊若油云润若璧文武之臣欣抃賛叹咸以为千载非常之瑞盖兔者月之精其色褐若质之夐出常品者皆瑞也在昔常有白兔呈祥形于颂称传记所载亦不多见至于兔自昔未有实为大瑞始见于今盖天以彰陛下仁圣超越古昔而为国家万万年太平之徴应也臣切思之天之降祥必以类应瑞麦嘉禾所以表陛下养民之徳驺虞所以昭陛下仁民之化兔之来必不虚应盖者天之正色而亦北方之色也今陛下端拱北京南面而治圣徳如天覃被万国民物熙熙莫不生遂兔兆祥盖以此也所谓非常之瑞是宜有颂歌以传示万世臣谨拜手稽首而献颂曰
　　有者兔实自天成厥生伊何维月之精匪赤匪苍黝然其色洁之润之防之泽何以比兹玉其温又若云凝彩絪緼圣眀之世毓此竒质夫岂偶然维天申锡桓桓武臣作镇边疆得而献之天子之祥金门洞开万里而致鲜颷翼櫺白日垂丽厥性安驯不怖不惊重瞳屡顾荣光满庭百僚欢忻昔未有此始应于今维圣天子维圣天子圣徳如天湛恩汪洋万方被焉凡厥庶民昆虫草木以恬以嬉以生以肓兔之来恊于瑞图麒麟驺虞厥应同符臣作颂诗传示永久
　　瑞应麒麟颂【有序】
　　臣闻灵物有四麒麟为首是曰仁兽惟圣仁在位而后见非偶然也天也轩辕在世麟育于囿其后虽或见之然亦少矣惟我太宗皇帝徳同天地而天两生麒麟以应之今皇帝陛下以大圣之徳居至尊之位仁恩义泽渐被万邦民物恬熙逺迩无间盖与前圣比隆并美宣徳八年八月海外诸蕃国以麒麟来献生质之美性资之纯考之瑞图实与恊合从以金狮紫象虎福禄诸兽皆容止安驯文彩焕耀进趋有仪率舞中节此诚圣徳格天是以天心恱鍳产此大瑞实彰皇仁之大笃近而逮逺也圣子神孙仁厚之应于此见矣臣忝职词林以文字为业覩兹瑞应无任忻抃宜有颂歌以传永久谨拜手稽首而献颂曰
　　四灵孰先惟此祥麟圣感则生实由天乎五行之精储和凝粹厥性孔纯服仁合义其尾维牛其身维麕专居特逰不旅不羣有圎其蹄维马是似有觩其角亦不以觝择地而行蹈矩中规鸣声以时律吕实谐凡物之生避而弗践治化昭明其迹乃见维南诸蕃粤在穷荒海波际天融此渺茫四圣一心日临天覆滂霈大恩沾洽逺夷苏枯濡槁融为春熙至和絪緼遂产灵物夫岂偶然时应而出岛屿之间荣光烛宵徐而视之其灵昭昭蕃酋愕眙曰天所贶岂为鄙防天子在上其容舒舒其来于于诚以将之皇徳之符徳符维何帝命用告式彰圣仁柔逺之效阳侯率职防澜不兴十余万里贡之天京山川邈悠皎日垂绚载道欢呼麒麟来献鲜颷廓清有云而卿百辟讴歌麒麟来廷从以金狮紫象元虎亦有福禄昻昻噳噳簉迹彤墀率舞有仪仰瞻六龙乐遂其依于维嘉生世不常见考牒稽图亶天之眷昔黄帝时育于囿中后有明哲亦罕其逢迨我太祖圣神文武万邦咸和各得其所祥麟之来聿昭时雍颂声载扬穆如清风维圣天子道徳全备髙明配天博厚配地恵于下民克笃其施草木鸟兽亦罔不宜天监孔明用显厥应嫓美前圣以昌景命国家太平悠久之徴圣子神孙振振绳绳华夏蛮貊安此盛治圣夀万年寳祚万世
　　瑞应景星颂【有序】
　　宣徳八年闰八月戊午之夕景星见于天门其色赤黄明润融朗钦天监以闻在廷羣臣莫不賛庆谨稽载借有曰天子至孝任贤使能海内懽恱制作合天法令清眀则景星见又曰人主徳至于天则景星见于天门恭惟皇上嗣位以来继志述事率由旧章诚以奉宗庙敬以事圣母屡诏举贤以任庶官礼乐修明法度昭著深仁厚泽涵被天下至和之气充塞宇内圣徳之盛感通于天故天发祥以着明应此诚国家大瑞万万年太平之庆实兆于此无任懽忻拜表称贺皇上谦抑弗居降勅戒勉圣意若曰朕承天位统治天下惟天与祖宗付畀之重夙夜兢兢弗遑宁处所以孝事宗庙敬养圣母图任贤才以绥靖兆民懐辑万邦者实切于朕心而惟恐未至今天发祥如此岂朕之所克堪朕惟益务敬慎尔羣臣亦思勉励以左右不逮毋负天与祖宗之意则朕以嘉羣臣稽首受命而有以知皇上之徳即尧舜之徳也臣切思之天之与人若甚相逺也然天之视听接于人实未尝相逺是故圣人与天地合其徳则天应之犹影响然天人感通之妙岂有间哉昔者帝尧在位克明峻徳以亲九族和万邦孔子賛之曰惟天为大惟尧则之舜之徳则合乎尧合乎尧者合乎天也是以当时皆有景星之瑞百工相和而歌之今皇上大徳比隆尧舜而与天合故景星之显于今者无异于唐虞之世臣虽不足以儗唐虞之臣然岂可无诗歌以賛扬盛美不揣庸愚谨撰景星颂一篇百拜上进颂曰
　　明明上天有赫其神虽髙以遐实迩而亲孰当天心维圣天子其徳克明其应有暐维时仲秋金颷徐兴隂氛敛藏天宇廓清仰瞻穹窿湛澄一碧灵气翕张祯符乃锡西北之区是曰天门有星而景既赤而粲然朗润烱其融辉如珠之华如玉之烁其始维三合而一之相比相含以扬其辉如月之半与月为助神光烛天流于下土太微霦霦北极焞焞万象璘璘万物欣欣垂彩耀芒显天之应天应斯何维天子圣在昔陶唐暨乎有虞获此明徴维徳之符世逺道悠迨于今日皇有圣徳嘉应斯出维皇至孝实与天通致养圣母敬爱兼隆宗庙之祀诚意孚畅祖考洋洋来格来飨维皇至仁与天运行恵泽滂流时和嵗登率土之濵均浃咸被熙然同春无间逺迩维皇聪明神武圣文既宪于天亦用良臣小大之才靡有遗弃治化宣昭礼乐明备维皇中正刚健粹精恵绥抚摩民物用宁华夏蛮貊薄海内外奔走率职以熙帝载恭惟皇帝尧舜是同维天发祥式表天衷天锡皇帝圣夀万嵗福禄隆长永安大位天锡皇帝圣子神孙万世相传万国之尊小臣芜陋文字是职作此颂歌播之金石
　　诗
　　驺虞诗【有序】
　　臣闻圣人有大徳以居天位治化之美格于上下则天不爱道地不爱寳发其祯祥以彰灵应河出龙马洛出神实所以彰伏羲大禹之徳而文教以兴载之简册昭昭然也恭惟皇帝陛下以至圣之徳嗣登大寳之位敬天勤民必诚必信仁厚之徳浃于万方昆虫草木皆遂繁殖上天彰应嘉祥屡臻而驺虞二复出于滁州来安县石固山夫驺虞仁兽也不践生草不食生物王者有至德而仁洽于天下然后出诚非常之瑞物也昔太宗皇帝在位时尝两见焉天下臣民歌颂至今陛下圣徳同符太宗治道之隆俪美前古故驺虞复出为瑞此天所以示嘉应也昔周文王仁及庶类品物繁昌当时有驺虞之诗以賛美其仁今驺虞实献于庭天下臣民莫不欣抃是宜播之声诗荐之郊庙以与永乐颂歌同传使万世之下有以知圣上功徳格天巍巍煌煌如此其盛也臣谨拜手稽首而献诗曰
　　有灵者兽是曰驺虞环滁之山以潜以居其灵维何莫之与匹既其文而白其质猊首虎躯尾叅于身一日千里孰知其神振振仁厚不践生草彼物之生亦不以饱维天生之亦自天成圣明之世为祥为祯维今天子道徳纯至肫肫皇仁逺迩一视昭事上帝曰敬曰诚孚于下民皆乐其生皇天惟亲兆民胥恱神只效灵驺虞乃出石固之山荣光烛天百兽从之其形跹跹彤轩文槛帖然自致翼以祥颷献于天子天开日晶庆云垂英百僚欢趋驺虞在廷驺虞在廷实为大瑞龙马神乃同其类昔在太祖文徳武功驺虞之来颂声沨沨维今天子祖武是继驺虞复来以昭盛治穆穆圣明天眷滋彰万世之隆万世之光小臣作诗以歌盛美播之韶钧垂示无已
　　瑞星诗【有序】
　　宣徳五年十二月二十四日庚寅钦天监奏言丁亥之夕含誉星见于东南其色黄白其光煜然越兹两夕愈益明润谨按占书云天子施孝徳兴礼乐人民和恱中外奉化小国来朝则含誉星见诚为国家万年太平之徴敢以闻在朝羣臣鼔舞称贺臣恭惟皇帝陛下尊临大寳抚育万方圣徳神功光于祖考躬事圣母皇太后孝敬备至天下莫不承式礼备乐和神人胥恱东西南朔无间逺迩奔走奉贡稽首阙下治化隆盛天心恱鍳瑞星之见厥有明徴不偶然也昔帝舜在位景星见于房百工相和而歌之陛下徳侔虞舜超越百王今兹瑞应实与同符宜有诗歌传示无极臣谨拜手稽首而献诗曰
　　季冬之月北风凉浮云夜巻天苍苍含誉髙出东南方仰视其色白且黄金丸玉烁耀精芒紫防之垣近相望瑞彩烛照明炜煌列宿廻环纷在旁匿影不敢同辉光吁嗟此星安可常自古罕见今发祥明明天子奋干刚徳绍祖考登虞唐只奉圣母长乐康礼乐明备焕文章湛恩厚泽雨露滂兆姓和恊歌丰穰蠢兹蛮蜑与氐羌遐陬外国皆服降俯伏阙下贡篚筐至治优洽腾馨香天心恱鉴亦已详嘉祯垂示诚昭彰小臣滥厠文翰塲歌颂盛美职所当鸿图寳厯万世昌陛下圣夀如天长
　　退思斋诗【有序】
　　退思斋者少师吏部尚书蹇公燕休之居也公以硕徳重望歴事四朝毅然以天下之重自任凡其佐天子理百官均万民者既已施之事矣退而又思于此一无悖于道然后即安不然则必复自道乃已焉公之存心如此所以荷天子之宠任而有誉于天下也士大夫乐道公之志而见于文字多矣公不鄙予使赋之故为之诗曰
　　奕奕新堂有矗其隅曷栖于中有琴有书谁其居之少师冢宰是究是图以熙帝载公事太祖太宗仁宗暨于圣皇克奋其庸进思尽忠退惟其道出入敬恭逺猷辰告百官惟人百度惟贞匪究于懐曷賛国成皇帝曰都汝予良弼公曰懋哉臣敢不力在昔大禹思日孜孜伟兹臯陶賛襄是思伊念民艰若挞于市周公其勤笃施四事惟公堂堂千载相望绎思不忘邦家之光任重道悠不徐不亟我作此诗以告无斁
　　具庆堂诗【有序】
　　具庆堂者府军前卫指挥孙继宗兄弟奉亲之堂也孙氏邹平大族世有徳善其尊府推诚宣忠翊运武臣特进荣禄大夫柱国防昌伯母夫人董氏实国家贵戚今年皆七十余矣继宗与弟绍宗显宗续宗纯宗喜父母之康宁而防朝廷爵位之隆禄赐之厚乃特作一堂以娱亲朝夕侍其起居承候其顔色备物敬养焉二亲皆为之喜京师士大夫歌咏之而亦以属余孟子曰父母俱存兄弟无故一乐也世之人有父母存者矣而或无爵禄之荣有爵禄矣而或无夀考之福有夀考矣而或无子孙之贤有子孙矣而或非戚里之贵是其乐有所未至今公备享诸福天下之乐莫有加焉者也此无他盖由列圣躬帝尧之徳以亲九族和万邦而公克笃忠敬之心履谦顺之行其诸子孙又能循礼义守法度是以福庆萃于一门由此而加慎焉则富贵尊荣长逺而有耀矣故乐为赋之诗曰
　　翼翼髙堂都城之东谁其居之戚里之崇疏封防昌宠泽优渥皇仁如天以亲九族皇有显命诸子与焉将军之荣孰之与肩乃丰堂宇乃笃孝养华彩焕然众之所望番番二亲有伟其仪尊居在中锦幄绣帷子孙满前鹓雏骥子再拜称夀奉酒孔防伯仲之间有壎有篪防服斓斑屡舞逶迤都人欢嗟是谓具庆嘉乐虽多莫此为盛皇徳之大亶惟圣明美兹防昌克谨其承福庆之来既积既备子孙保之忠孝仁义层构巍巍硕大且坚笃慎弗忘奕世其传
　　承恩堂诗【有序】
　　宣徳八年二月少师吏部尚书蹇公新赐居第成诏公移入居之大官供具教坊设乐公卿大臣往落焉公感上恩徳而思图报于无穷乃名其堂曰承恩之堂示不忘也初公侍仁宗皇帝来北京居吏部廨署东湫隘嚣尘无髙明之观而处之裕如至是上闻之乃命作而赐焉髙大华焕称所以体貌大臣之意公重庆人洪武中以科第起家只事四圣今五十年夙夜尽心以脩其职忠贞坦厚终始不渝上知之深信之笃任之专唐虞君臣志同道合而谟明弼谐盖不是过也然当时优赐加礼不可得而考矣唐之魏徴忠纯体国知无不言劝太宗力行仁义追踪尧舜其家无正堂太宗辍殿材往营之其后李晟有大功于徳宗朝而尤希慕魏徴每有献替蹇蹇尽大臣节其赐第于永崇里也京兆供帐教坊鼔吹而将相送之公遭遇圣明存心古道其宠荣亦若此于乎盛哉直闻之有非常之功则必受非常之赐公冠冕百僚经纶治具直愚不足以知之不足以言之盖书所谓嘉谟嘉猷入告于内而顺之于外者观公之受赐则所以获乎上者可知矣公年七十而以是名堂盖亹亹之意寓焉京师士大夫多形于歌咏公亦俾直继之夫堂之作盖上之徳也咏歌者岂独咏歌斯堂之美哉昔仲山甫徂齐尹吉甫作诗送之而称道其徳业之盛序者以为美宣王盖任贤使能宣王之美着矣故云然今之赐第所以优大臣旌贤徳非过也然则今之歌咏虽亦谓之美朝廷可也作诗曰
　　昔在太祖式是万邦克生众材以资臣工公初受命载笔在列陞迁少宰允矣其杰太宗明明冢宰是陞简贤任官用賛厥成于穆仁宗公寔元辅师臣之荣以贞百度维今天子其仁如天笃眷在公政达用宣天子曰嘻人惟求旧只事四朝孰出公右乃相厥居弗称具瞻乃命作之有翼有严言言渠渠式完且美诏公来居乃赐燕喜公卿大臣同往落之乐奏在廷百用具宜公拜稽首皇有大造沛泽骈蕃臣则奚报鞠躬殚虑以讫臣身臣子臣孙亦敢弗勤思昔名臣曰徴曰晟惟忠之竭而言之尽赐以居第荣观备焉兹殆千年惟公则然无施不酬酬则必厚君子所存君子所有髙堂巍巍华榜在中皇徳之隆以逮公躬皇徳斯大公心则肃天子万年永锡尔禄
　　歌
　　瑞雪歌【有序】
　　臣闻圣人与天地合其徳则天必发祥呈瑞以应之黄帝之甘露虞舜之景星庆云是也当此之时天下和平隂阳顺序五谷熟而人民育至于今颂之恭惟皇帝陛下以至圣之徳抚盈成之运四方万国悉庭悉臣年谷屡登民庶安业诚太平极盛之时而犹惓惓以养民为务此天地之心也宣徳四年冬久未雪上念无以作丰稔弭灾疠为民忧之十有一月乙夘大雪上用恱怡文武羣臣拜稽称贺以为圣徳格天所致圣心谦抑归功于天地宗庙宸章垂示昭若日星且命锡宴于廷俾各霑醉而罢陛下之徳比隆前圣而与天地同其盛矣易称天道益谦书称谦受益陛下圣徳广大天心协应而犹防谦如此盖受天之福而敷锡于庶民者愈隆而愈大矣臣备官翰林职在文字谨作为诗歌庶防与虞舜景星庆云之章共传于悠逺歌曰
　　圣皇大徳侔天地心有所欲天应之今年仲冬久未雪当宁兴叹忧羣黎于时葭管才欲动隂气栗冽凝氷澌巍巍上苍若咫尺一念感格廻恩施浮云万里无异色羲和匿景西南驰雪花呈祥忽飘洒轻风旋薄纵横吹落梅飞絮乃彷佛窥窗入户穿帘帷素姿玲珑匪雕刻成此六出亦已竒湛然炫晃夺人目顷刻道路迷崇卑悠扬委积随处满造化覆育宁容私九重宫阙半天起仰视瑞彩明参差春芳先发上林内千树万树琼瑶枝西山漫漫灏气接玉立下瞰东海涯川原广衍望不极但见皓旰深含滋闾阎欢忻田里恱鼓舞颂咏腾京师蝗蟊殄絶疪疠息安居饱食端可期千官晨趋朝黼扆环佩照映光陆离肜墀拜贺祝万夀太平珍贶实在兹明明圣徳迈前古至诚孚洽犹谦防归功上帝及宗庙宸章炳焕星日垂玳筵大开锡宴乐玉酒潋灔黄金巵在廷文武悉醉饱不数湛露兼鳬鹥小臣才薄忝侍近纪述盛美职所宜申歌天保答恵泽稽首愿续丰年诗
　　讲义
　　直既备员讲官轮次进讲以班列在东故常讲四书每观前贤文集有讲义皆收録因阅家中所藏书得存藁数篇遂録之使后人知今日制作如此其副在官者尚多与非已作者皆不载大学之道在明明徳在新民在止于至善
　　大学是孔圣人教人的书这防句是大学为头切要的言语都是教人脩自身的徳行与齐家治国平天下的道理如何说在明明徳大凡人心一个个都禀受得天地的正理也有慈悯的心也有羞恶的心也有谦让的心也有分别是非的心随所遇着便发见出来比如为子的孝于父母做官的忠于朝廷这个道理在心上本来明明白白比如镜子一般光明这便是明徳人只为那私意牵引昩了这心便似镜子被尘土暗了一般因此圣人说大学的道理先当整治的自己心上明白不教那私意昏蔽了才是明明徳如何说在新民民是说以下的人新是改旧为新的意思在上的人把自家的心既整治的明白了方才教得下面人下面人若旧时有沾染得不好的都教他改了从新做好人如治一家教一家的人都好治一国教一国的人都好治天下教天下的人都好这便是新民如何是在止于至善这止字便如行到那去处住定一般至善是道理至当至极处如在上的人自明其徳须要十分用心行好勾当到那道理至当至极处教下靣的人从新做好人也要十分用心到那道理至当至极处便是在止于至善这三句是大学一部书的纲领明明徳一句又是新民的根本比先尧舜禹汤文武防个圣人都在明明徳上做工夫起所以致得天下太平万世瞻仰为法伏惟皇上留意
　　诗云穆穆文王于缉熙敬止为人君止于仁为人臣止于敬为人子止于孝为人父止于慈与国人交止于信
　　这是曽子解孔圣人所说大学止于至善的道理前两句是引诗经文王篇里说圣人止于至善的事穆穆是深逺的意思于是賛叹的言语是说周文王徳行深逺不比那浅近的却又賛叹说文王明徳的工夫不曽间断所以他的徳常常光明他一片敬心不曽一些怠慢曽子因敬止二字又推广说文王凡事据道理行都处置得极停当且如为君呵心全在仁爱上抚恤百姓十分寛厚为臣呵心全在恭敬上服事人君十分小心谨慎为子呵奉事父母十分孝顺为父呵教养子孙十分慈爱有事使用百姓每及与百姓每说的言语都出于诚心不曽一些失信曽子说文王这五件大事见得圣人所行都有个极停当处若人因此推究将去每事都这等处得停当呵才是止于至善文王是圣人他全在敬止用功能敬便整齐严肃心上不昏昩了所行的事自然停当这敬字是一心的主宰万事的根本尚书里说尧的徳钦为第一钦便是敬自古圣人徳行只在敬上用功伏惟皇上以尧与文王为法
　　生财有大道生之者众食之者寡为之者疾用之者舒则财恒足矣
　　这是大学传第十章曽子解说治国平天下的事治国平天下怎麽说生财财是国家不可无的如奉养祭祀备燕享廪禄百官供给军旅都要财用若不依着道理整治只管分外科征取怨于百姓这等呵如何平治得国家天下曽子先说一句生财有大道下面说生之者众食之者寡为之者疾用之者舒这四句便是生财的道理能行这四件国家的财用自然生息这四件是万世可通行的所以说是生财的大道如何是生之者众财是百姓每用力做出来的若是用力的少逰食的多怎麽生得财国家的百姓不许他懒惰吃闲饭一个个都要他着实务生理这便是生之者众如何是食之者寡国家用的官员一个个选好的着实与朝廷整理政事无一个不好的又无额外滥设虗费了俸粮这便是食之者寡如何是为之者疾百姓每当耕种时着他耕种当收成时着他收成不轻易差使误了他时候都得尽力做生理只便是为之者疾如何是用之者舒百姓每贡赋都有常数朝廷用度时须要撙节约量每嵗民间进来多少朝廷用出去的也不可过多常存得有余这便是用之者舒则财恒足矣是说朝廷能行得这四件仓里必有余粮库里必有余帛不必分外科敛百姓国家财用如常充足这等看来生之者众食之者寡为之者疾用之者舒这四件岂不是生财的大道理万世通行的良法臣谨按洪范八政食货为先周官太宰以九赋敛财贿以九式均节财用莫不以财为言诚以财者国用所不可无但能务本节用百姓既足则朝廷自足唐虞三代行此道所以天下安宁治化隆盛然国家理财必用君子乃能行此道君子以厚民之生为心所以能致治平之效后世如汉武帝用桑宏羊唐徳宗用裴延龄宋神宗用王安石吕恵卿皆行剥削之政以求富国家卒致百姓疲敝祸乱以兴由其不用君子不明圣贤生财之道所致也大学这防句有补于国家万世在君上所不可忽者伏惟圣明留意
　　天命之谓性率性之谓道修道之谓教
　　这是中庸第一章中庸是孔子之孙子思作的书孔子之道传之曽子曽子传之子思子思忧道学失其传所以作此书为头说天命之谓性率性之谓道修道之谓教见得性本于天道原于性所以使人尽其道则在于圣人之教如何是天命之谓性命犹令也如分付的意思天以隂阳五行之气化生万物气以成形而理亦赋焉于是人物之生因各得其所赋之理以为健顺五常之徳这理与心俱生所以名之曰性如何是率性之谓道率循也是随顺的意思言循其性则日用事物皆有当然之理如循性之仁则自父子之亲以至于仁民爱物循性之义则自君臣之分以至于敬长尊贤循性之礼则有恭敬辞让之节文循性之智则有是非邪正之分别这便是道道即是人当行的路一般所以名之曰道如何是修道之谓教修是品节分等第的意思道原于性固是人心所有的然其气禀有清浊厚薄之不同是以于这道理上所知所行有过有不及的圣人因人物之当行者而品节之以为法于天下如礼乐刑政之类皆是化导人抑其过引其不及使归于中道所以名之曰教大抵中庸为传道之书尧舜禹相传之心法在焉臣因子思之言而考之尧舜禹曰执中汤曰建中武王曰建极即此理也圣人存心出治以无过无不及为至所以谓之中孔子祖述尧舜之道以传后世而子思此三言者又以明道之大原出于天而不可易而賛成天地之化者则在圣人也帝王出治之本圣贤传心之要实不外乎此伏惟圣明体念子思之言以求尧舜禹汤文武之道斯道幸甚斯民幸甚
　　博学之审问之慎思之明辨之笃行之
　　这是中庸第二十章子思引孔子的言语意思说有志于圣贤之学在于明善诚身这两事若不能择善则天理人欲体认不真无以明善不能固执则天理为人欲所夺无以诚身所以人必学然后能择善然后能固执这博学审问慎思明辨笃行五者是说择善固执的工夫如何是博学博是广博君子之于天下必欲无一理之不通无一事之不能故于诗书六艺无所不讲古今事变无所不通然后有以聚天下之闻见而周知事物之理这便是博学如何是审问审是详审人的学问既博中间或有时殊世异权变不同有所疑惑处不可不请问于人请问于人必须详细然后所疑惑者皆得释然这便是审问如何是慎思慎是谨慎学能审问于人无所疑惑必须反求于心研精至理不骛于虚逺不流于泛滥然后有得于已这便是慎思如何是明辨天下之事有义利之分是非之别辨之不眀则义利混淆是非颠倒学者必须于义利是非之间审察明白不可有毫髪之差这便是明辨如何是笃行笃是笃实用力行是行其所知夫既学之博问之审思之慎辨之明必须身体力行不使所知者为空言然后为实学这便是笃行大抵学问思辨所以择善笃行所以固执非择善无以明固执之理非固执无以成择善之功所以宋儒程子曰五者废其一非学也臣谨按此章孔子答鲁哀公问政之言子思引之以明中庸之道其间所言达道达徳九经行之皆本于诚然非生知安行之资必由学问之功所以申言为学的工夫有这五件学者于此实用其力则达道达徳九经皆可体而行之天下国家无有不治者矣伏惟圣明缉熙圣学以为出治之本躬行仁政以致雍熙之效天下防福斯道幸甚斯民幸甚子曰道之以政齐之以刑民免而无耻道之以徳齐之以礼有耻且格
　　这是论语第二篇孔子说人君治天下的事其所行有不同则功效也不同道是率先引导的意思政是法度号令齐是整治他教截然归一的意思刑便是刑罚徳是本心所得于天的道理礼是制度品节尊卑髙下都有个定分如何是道之以政齐之以刑民免而无耻这说人君治天下只要使人为善禁人为恶若先把法度号令去导百姓百姓有不从的便把刑罚去整治他要他截然归一这等呵只是禁制得人不敢为恶不足以感发人的善心百姓每一时畏惧听从但要茍免刑罚却没羞愧虽是不敢为恶而为恶的心还在这功效却浅如何是道之以徳齐之以礼有耻且格这说人君当以心上所得的道理躬行实践去化导百姓且如要百姓每事父母先自孝于亲以率之要百姓每事兄长先自弟于长以率之这道理都是百姓心上同有的他见人君是这等行呵他心里都感发从化怎麽肯违了但是百姓的资质有髙下他从化有浅深却把那礼使他行教他都知上下尊卑的分限要截然齐一不可过不可不及似这等化导防范他呵百姓都耻于不善而皆归于善比之茍免刑罚而无羞愧功效却深了大抵政是为治之具刑是辅治之法徳礼是出治之本徳又是礼之本从古圣人治天下何曽不用政刑但当以徳礼为先孔子见周末为治的专用政刑不用徳礼所以有此言臣考之大学尧舜帅天下以仁而民从之这便是道之以徳禹汤文武有天下都是这等所以治隆于上俗美于下至秦始皇全无徳以及民只用苛政虐刑苦害天下所以不能长久后来汉唐宋间有有徳之君治号小康然皆不及尧舜尧之徳如天舜之徳如尧皆万世所尊仰伏惟皇上留意孔子之言而以尧舜为法则天下幸甚
　　子曰知者不惑仁者不忧勇者不惧
　　这是论语第九篇孔子教人为学的次第如何是知者不惑知者心无所蔽能明察道理惑是疑惑大凡一事有一事的理一物有一物的理人于理上见得未明便自有疑惑惟心无昏蔽则物无不格理无不明如为父当慈为子当孝为君当仁为臣当敬凡天下道理都眀白透彻怎麽得有疑这便是知者不惑如何是仁者不忧仁者心无所私能全这天理忧是忧患大凡人心都有天理人欲若人欲胜了天理便一向循着人欲上去目视非礼之色耳听非礼之声口道非礼之言身行非礼之事便自有忧患若见道理明白每事都依着道理行不被私欲胜了视听言动皆合于礼则心广体胖自然安乐怎麽得有忧这便是仁者不忧如何是勇者不惧勇者奋决果敢足以有为惧是恐惧大凡人生受天地之气以成形得天地之理以为性若气失其养则体有未充便不能无畏惧而理有不行勇者能养此正气至大至刚足以配道义天下的事但理上当为的便为有始有终不肯逡廵畏缩这便是勇者不惧此一章大意说学者于这道理知以知之仁以行之若无这勇不免半途而废然必先知得分晓无疑惑然后行得停当无忧患又加以勇则能浩然直前而无所惧学岂有不成臣谨按知与仁是人性分所有的能力行将去便是勇这虽说为学之序然推而极之尧舜之治亦不过此皐陶谟曰在知人在安民知人是知之事安民是仁之事盖心无所蔽而能察乎理然后有知人之明心无所私而能纯乎理然后有安民之恵知仁两尽始终如一则徳化隆盛万邦防福伏惟皇上留意于孔子臯陶之言则天下幸甚
　　顔渊问仁子曰克已复礼为仁一日克已复礼天下归仁焉为仁由已而由人乎哉顔渊曰请问其目子曰非礼勿视非礼勿听非礼勿言非礼勿动顔渊曰囘虽不敏请事斯语矣
　　这是论语第十二篇里孔夫子答顔渊问仁的事顔渊是孔子弟子他以为仁之道问夫子夫子答他说克已复礼为仁一日克己复礼天下归仁焉为仁由已而由人乎哉如何是克已复礼为仁克字解做胜字已是私欲复字解做还字礼是天理仁是本心全徳凡仁义礼智都是心之徳人有这仁便有那义礼智所以为心之全徳人心都有这全徳只为私欲昏蔽了若能克去私欲复还天理则本心之徳复全于我这是说为仁的工夫如何是一日克已复礼天下归仁焉一日言其日至近天下言其地至大归字解做许字夫子说人能一日之间克去已私复还天理则天下的人都许其仁盖天下人都有这个仁我能全得这仁便合得天下人的心天下的人怎麽不以仁称许我这是说为仁的效验甚速而至大如何是为人由己而由人乎哉夫子又说这仁本是自巳有的为仁的工夫全在自已他人着不得气力这是说为仁的机括在我而无难顔渊闻夫子这说话见得天理人欲分明便请问克已复礼的条目夫子答他说非礼勿视非礼勿听非礼勿言非礼勿动非礼便是私欲勿是禁止的词夫子说克已复礼的工夫全在禁止这视听言动非礼处人有目不能不视非礼幼顔色禁止了不看人有耳不能不听非礼的声音禁止了不听人有口不能不言非礼的言语禁止了不说人有四体不能不动非礼处禁止了不动这等呵则视听言动不徇已私日用之间莫非天理为仁的功效岂有不至顔渊深达夫子这意思又自知他的气力可以担当说道囘虽不敏请事斯语矣斯语是指非礼勿视听言动这四句顔渊谦词说我虽不聪敏请服行夫子所教的这言语先儒说这一章是孔门传授心法切要的说话不是至明不能察其防不是至健不能致其决所以孔门弟子只有顔子得闻这道理臣谨考论语一书顔渊所问有二一问仁一问为邦此章问仁是也其问为邦孔子曰行夏之时乘殷之辂服周之冕乐则韶舞是举四代礼乐告之夫礼乐待人而后行人道惟仁为大自古君臣兴礼乐教化之治亦惟仁徳为之主本孔子尝曰为政在人取人以身修身以道修道以仁伏惟圣明留意
　　上好礼则民莫敢不敬上好义则民莫敢不服上好信则民莫敢不用情
　　这是论语第十三篇孔子告弟子樊迟的言语樊迟初间请问孔子种五谷菜蔬的事孔子说这是小百姓的事学者当为大人的事所以把这三件告他如何是上好礼则民莫敢不敬上是居百姓上面的人礼是天理节文见于威仪动作之间的道理为人上者非礼不视非礼不听非礼不言非礼不动正其衣冠尊其瞻视有威可畏有仪可象这便是好礼百姓每见了自然起敬不敢有傲慢的心如何是上好义则民莫敢不服义是心上的裁制行事得当的道理为人上的凡事以义裁度必本乎天理顺乎人情合乎时宜然后为之不本乎天理人情之正不合乎时宜则必不为这便是好义百姓每见上所为都是道理合当为的自然心恱诚服不敢有不顺的心如何是上好信则民莫敢不用情信是真实不欺诈的道理为人上的以真实为心所行的如其所言所令的如其所好凡立法度施号令必详必审以求至当然后宣布不以私意轻易更改失信于民这便是好信这等呵百姓每都以真实相从遵行教令不为虚诈趋事赴工不失期防无有不诚实的心孔子说与樊迟这三件上行下效便是大人所行的事臣谨按礼义信三者是人道的大经为人上者合当行的不是要人敬要人服要人用情而后为的盖为上者是下民的表率上不敬则下慢上不义则下畔上不信则下疑所以为人上的必实有其善然后能感人孟子曰未有诚而不动者也大易有曰圣人感人心而天下和平为人君者以真实存心以礼义为教则足以感人心兴治化伏惟圣明留意天下幸甚
　　孔子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得
　　这是论语第十六篇孔子说君子有这三戒戒是警省畏惧的意思凡人少而好色壮而好鬬老而贪得皆是血气所使人有血气才能生这三者之欲是人生所有的但当随时戒慎以理胜之君子知戒所以为君子如何是少之时血气未定戒之在色盖人当少年血气动荡不定不免好色若放纵不止便生疾病所以当戒如何是及其壮也血气方刚戒之在鬬盖人当壮年血气强盛恃勇好胜喜于争鬬若驰骋不已便生祸患所以当戒如何是及其老也血气既衰戒之在得盖人至老年血气销耗不能胜人惟思利已若贪多务得肆欲无厌便壊了徳行所以当戒大抵少未定壮而刚老而衰者血气也戒于色戒于鬬戒于得者志气也君子养其志气不为血气所动所以年弥髙而徳弥邵也这一章虽是孔子教学者之言然通上下皆有益盖学者不知戒不能为君子若有天下国家者不用这言语则闗系又大汉成帝自少好色其后宠嬖非人蛊惑其心至于伤絶子息汉业由此而衰汉武帝壮盛之时好大喜功穷兵黩武国家疲弊民力凋耗盗贼蠭起后乃悔过息民才免于乱唐明皇早年勤于为治至其晚年唯务聚敛任用小人刻害天下百姓愁怨明皇恃其富贵穷奢极欲大盗窥觎而起至于播迁由此言之岂可以不戒臣谨按洪范五福其一曰夀而必本于攸好徳人君好徳则自无三者之患而足敛福于已锡福于民伏惟圣明留意
　　孔子曰君子有三畏畏天命畏大人畏圣人之言
　　这是论语第十六篇记孔子说君子所当畏惧的事君子是晓道理有徳行的人畏是恐惧敬慎的意思三畏是下文所说畏天命畏大人畏圣人之言这三件如何是畏天命天命是上天与人做好人的道理天生万物独厚于人都与他仁义礼智之性都有君臣父子夫妇长幼朋友之伦比万物不同君子知这道理是天与我的心里常常存着眼里常常看着发言行事出入起居戒谨恐惧不敢违了这道理这便是畏天命如何是畏大人大人是有爵位有年齿有徳行的人这等人爵位可尊年徳可尚君子常以谦卑逊顺为心安分守礼不敢以卑忽尊不敢以贱逾贵不敢以少陵长不敢以已之才知轻视有徳这便是畏大人如何是畏圣人之言圣人之言是合道理的说话如尧舜禹汤文武周公孔子的言语载之经书以教天下后世都是修身齐家治国平天下的大道理君子讲明其理而力行之为人君尽君的道理为人父尽父的道理为人臣为人子尽臣子的道理至于圣人所言天道人事吉凶祸福凛凛然常存敬戒不敢有违这便是畏圣人之言孔子说君子所畏的是这三件事若求其要只在畏天命一句盖天命是天理大人与圣人之言皆是天理所当畏的人于天理知所敬畏则必能畏大人畏圣人之言然求君子所以畏天命的心又在知字上来人若不见得这道理明白怎麽有着实畏惧的心所以下文孔子又说小人不知天命而不畏也狎大人侮圣人之言由此言之学者欲知天命必先格物以致知欲畏天命则当诚意以正心大学曰物格而后知至知至而后意诚意诚而后心正心正而后身修身修而后家齐家齐而后国治国治而后天下平君子之学帝王之道一理而已伏惟圣明留意
　　老吾老以及人之老幼吾幼以及人之幼天下可运于掌
　　这是孟子首篇第七章孟子告齐宣王平天下的道理只在推广自已仁爱的心以及百姓如何是老吾老以及人之老上面老字是尊敬奉养的意思吾老是自已的父兄人之老是百姓每的父兄孟子说为人君的把自已的父兄尊敬奉养必要他安乐也当念天下百姓每爱父兄的心与我一般都着他得尊敬奉养父兄不至于饥寒困苦这便是老吾老以及人之老如何是幼吾幼以及人之幼上面幼字是爱防教养的意思吾幼是自已的儿女人之幼是百姓每的儿女孟子说人君于自已的儿女爱防教养必要使他成人也当念天下百姓每爱儿女的心与我一般都着他得爱防教养他的儿女不至于流离失所这便是幼吾幼以及人之幼若天下为子弟的都得奉养父兄为父母的都得保爱儿女这等呵天下岂有不太平的所以说治天下可运于掌可运于掌是不难的意思大抵人君推广自已的仁心以及百姓呵天下不难治所以孟子于下文引诗经说周文王的徳行先行于一家妻子兄弟又行于一国也只是把这仁爱的心推广将去人君若能推广这仁心呵四海虽大也保守得若不能推广这仁心呵妻子虽至亲近也不能保孟子又说自古圣帝明王治天下国家也无别的道理只是能推广仁爱的心以及百姓臣谨按孟子此言所重在推恩二字恩是人心上发出来的仁心便是天地生物的心圣人以天地的心为心亲亲而仁民仁民而爱物所以仁恩徧于天下齐宣王不忍一牛之死可谓有仁心而功不至于百姓者盖是私欲蔽了自已的良心所以不能推广孟子言人君当黜霸功行王道王道切要处不过推广不忍之心以行不忍之政此万世帝王所当体者伏惟圣眀留意道在迩而求诸逺事在易而求诸难人人亲其亲长其长而天下平
　　这是孟子离娄篇孟子说人君平治天下的道理不必他求只在爱亲敬长这两件推行将去如何是道在迩而求诸逺事在易而求诸难道是自然的道理事是人所当为的事人都有父母有尊长在人为甚近父母是人当孝的尊长是人当敬的是自然的道理人以这道理为心孝于父母敬于尊长这便是当为的事人所容易行的若不在这两件上用心却求于髙逺难行的事便不是自然道理便不是所当为的事这是孟子教人只当以孝亲敬长为务如何是人人亲其亲长其长而天下平这是承上文说孝亲敬长的功效人人是说天下的百姓天下的百姓都有父母都有尊长人君躬行孝敬亲吾亲以及人之亲长吾长以及人之长使天下人都兴起孝亲敬长的心轻徭薄赋使他各得养父母奉尊长这等呵天下的人一个个能存孝弟的心都无争鬬悖逆的事岂不是太平这是孟子说平天下的功效都在人君躬行孝弟上来可见道在迩不必求诸逺事在易不必求诸难臣谨按古昔帝王致治之效莫盛于尧舜求其本原尧克明峻徳以亲九族舜处父母兄弟之间克谐以孝推之天下黎民于变万国咸和所以孟子说尧舜之道孝弟而已矣伏惟圣明留意扩充孝友之徳以致太平之治天下幸甚斯民幸甚
　　事孰为大事亲为大守孰为大守身为大
　　这是孟子离娄篇记孟子教人的言语事是奉事守是持守孟子意思说人之事君事长都是事而惟事亲为事之大盖事亲者事之本也人能尽孝敬以事亲则以之事君必忠以之事长必顺所以说事孰为大事亲为大人之守家守官都是守而惟守身为守之大盖守身者守之本也人能循礼法以守身则以之守家而家道成以之守官而官事治所以说守孰为大守身为大然孟子虽以事亲守身对说下文却说不失其身而能事其亲则又重在守身上盖能持守其身不防于不义然后可以事亲若所言所行一防于不义便为失其身则不足以事亲这又是教人以守身为事亲之本臣谨按孟子此言盖为学者而发故止于事亲若就君道言之所系为尤大盖人君之身乃天下国家之本而事亲其首也所以中庸说为天下国家有九经必始于修身大学言齐家治国平天下亦必本于修身古之人君有盛徳大业者莫如尧书言其克明峻徳者修身之事也下文以亲九族平章百姓协和万邦者齐家治国平天下之事也极而至于位天地育万物一皆本于人君之身伏惟圣眀留意于圣贤之言以绍帝尧之治天下幸甚
</div>
    <div class="pagination">
<a href="抑庵文集_page32.html">上一页</a><span>...</span><a href="抑庵文集_page28.html">28</a><a href="抑庵文集_page29.html">29</a><a href="抑庵文集_page30.html">30</a><a href="抑庵文集_page31.html">31</a><a href="抑庵文集_page32.html">32</a><span class="current-page">33</span><a href="抑庵文集_page34.html">34</a><a href="抑庵文集_page35.html">35</a><a href="抑庵文集_page36.html">36</a><a href="抑庵文集_page37.html">37</a><a href="抑庵文集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
