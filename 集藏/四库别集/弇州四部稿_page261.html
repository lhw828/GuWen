<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 261 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 261 页/共 296 页</h1>
    <div class="content">　　呜呼公何为而遽至是耶公之名徳如岳方崇公之福泽如川方至公之位遇台鼎步武公之子姓兰玉森继忽天期之不待偕百庆而靡碎夫忌盈者固造物之恒事然以公之雅量宏津方优乎其有余彼胡然而见忌当公之在野也士林固延颈而望出其在朝也则莫不加额而相慰至于没则始而疑中而悸既乃羣咨而陨涕里不舂巷不市以为失一长者而旃席之上又若失一典刑之前辈吾闻夫人情者即天意也岂天髙而听不卑将所谓意者不可测而所谓情者不足恃耶虽然公弃官而奉太夫人子道精矣先后所居官以节惠称臣道成矣出以无心处必有名施不伤惠谦不匿情盖不尽之福授之于三子而未竟之志太史君为之敬承生既无作没岂不寜呜呼余少于公三嵗而公以姻娅之故丈人行我而不难屈余既前公而歌鹿前公而释褐公两后余以处复两后余以出京尹之篆余授公而若脱卿亚之组公继我而猋发公卦数仅周遽乘大期我纵未死能复防时頺照倾波逝者如斯我不暇为我忧而暇为公悲耶夫哭死而哀非为生者以公悲公初不闗我荐以三臡酌以三雅公知不知无所不可尚飨
　　祭李伯承尚寳文
　　呜呼齐鲁文学葢出天性公登上第肄棘寺政其于歌诗业已彪炳余齿最劣托载末乗公不余少有倡必应余朴汝削汝装余镜睥睨一世扬扢千春天寔妬之公出邑臣余既失公而得于鳞谢生厠焉皆公邑人吴骈宗徐楚仅国伦表东海风祓京洛尘下犹大厯上则先秦公稍晩收为司农属与四五子杯酒征逐调不必谐当心则伏栢梁征和平津馆谷遂叅法从尚帝玺防余与于鳞或使或牧岱宗一角太湖一曲公倦长沙霜风凄其归歌濮上春雪霏微戞玉敲金少女色丝于鳞不吊谁当鸡尸大国之赋公其任之亦有句践倔强江淮川途阻修鳞羽沈飞三十余载旷然音徽间有酒客过履道里谓公俨如香山居士其貌逾壮而辞甚绮四部之傍治圃称此木药绯桃文缥李蛮肢素口珠緑绡紫令色璀目韶音媚耳名位小逊齿则与埓遗编百帙等脍羣舌造物所靳佛界亦缺伯道之哀今古同辙俯仰尘代身转子絮酿臛肉以伸遥诀余聊冩敢必公餟呜呼哀哉
　　祭行太仆徐公文
　　呜呼在昔癸卯州试作者九人八登上第公偕小子与名其次公升我沈我起公踬洎乎晩节并赋归田屈指鸣鹿四十四年公既黄耆余亦华颠伏枥之叹不形酒间九月防望风雨剥啄为嫂庀不朽见属掖扶强拜薆语艰续曽未二月公亦就木呜呼哀哉公于绩文不必先秦风驰电烁惟意是臻公于谈理不必程朱川盈卉敷惟心是模筮理长沙其政岳岳人端西台其言谔谔维扬之鹾千商口碑所蠲省者州万有竒三辅西楚棫朴多士凡百萌蘖今皆桃李桃李既隂萋菲间之拂衣归来直水之湄老氏三宝公所崇推公曰不敢先曰俭与慈三宝之崇俭乃独冠食毋再簋衣必三瀚居取容膝门絶改观累纎积防未可訾算公有三子长游太学仲季差少崭然头角尼父齐龄柱下同着与化俱尽云胡弗乐余少于公十载而赢后死斯文敢忘夙诚荷笾肉芬瓠壶酒清为我鉴歆小缓骑鲸尚飨
　　祭李进士元泾文
　　呜呼先生宗伯犹子光禄素封防名公车游艺国雍三十余年而弗竟庸出入靡时惟意是从举体无凡有好必工姑布子平方药射覆尤喜堪舆如亥如璞篮笋布帆穷水走陆见为任侠中实长者敦睦宗姻愍恻鳏寡间发气谊多所施舍有田百顷依稀郑公与客共之食恒不充是以中挫裁足自供探竒志怪抵掌捧腹谑浪风流惟日不足七情所鲜哀惧恶欲余壻庆门齿偶相若余弟辱交深肺腑托晩合太原过我尤数忽不见者垂三月余乃闻善病与食饮踈蝉蜕一榻翛然太虚治命洒洒不三言足归骨龙山为期必速蔬食酒毋烦牢肉呜呼不修净圡而中无秽不希长生而逹生趣有丈夫子双璧并峙蕙肴兰蒸酒一巵前死后死能复防时灵胡不乐我亦奚悲
　　祭从孙比部仲孝文
　　呜呼惟我琅琊遥遥华胄既显江左州世而复伯王父公鹄起髙第爰笃文孙曰学宪氏衿裾岭表模楷昭代殁而可社典刑犹在岂惟燕翼亦乃贻厥是用笃尔光此阀阅积学需次诸生有声射策金马褎然羣英两佐秋官于南于北臯陶洲问苏公敬式出叅州郡惟勤【阙】　私书不发以律禔身天衢甫亨中道而枳彼其萋菲还我桑梓寓公于吴栖迟衡门彭泽巾车于陵灌园伏腊过我谈笑相属貌虽清羸炯然眉防曽未防时讣音忽传人理未竟天期曷延呜呼哀哉禄不千石夀未六旬仕仅通籍产止中人子生视贞五载之后子生五载而始有懋尘世瞬息先后奚论惟是存者黯然消防呜呼哀哉尚飨
　　祭故教谕朱师八十三翁文
　　呜呼元真未漓乃笃我公至文无章大美弗庸释褐氷衡仍司泮宫三咏菁莪衿裾雝雝资籍渐深旌书娄下未晚除目将寄民社而公翛然巾车返驾徜徉清泌婆娑桑拓五畞之宅邑田中半圡毋改辟室必仍贯肉辞赢簋衣取掩骭恭不敢先人以为愞贞年十八从公受经半嵗而必贞忝先登春风蔼然绛帐余馨公逊不居以我为朋始贞倦游公尚家食朱绂青衫先后解职公眸炯然发宣齿白自怅蒲栁仰羡松栢偶语二客我有骆师九十四年视履不衰公少十龄行将及之二客哑然俱已骑箕余痛失声仰天而謼骆犹异方公实乡闾含敛弗视余乃非夫秘不发防抑谁之辜扁舟载浮哭公殡所屈瓠为壶折荷充爼醪青糒崇神其茹吐倘逢骆师方驾天府呜呼哀哉
　　祭故广州司理骆师九十四翁文
　　呜呼南极敛精东越泪和稽山黯其夺色镜水涸而无波里杵悲以罢舂缶声歇而畴歌惟大老之不憗遗使我中侘傺而泣滂沱昔先公之听鸣鹿实从公而夸附骥谓至徳之可师非服膺乎末艺贞年十五以易从事鉴汗血之一斑谓千里其可致称我寳刀之咏若新刄之发硎以元公而见拟托防赠之可凭师困公车司理百城吏若严霜之被体民播青天之颂声偶用酒徳中讥领郡十部扬而未足单辞抑而不振贞心大度了无所恨犊留步返舟轻石镇二麦芃芃其被垅五栁依依以当门或垂钓清溪或行药中园笑贺监之滞淫陋潘令之陵援乡饮见推为祭酒齿徳殊当乎达尊惟余小子叅藩于浙师来自东醴酒时设顔犹渥丹鬓未全雪虽居间而匪私终啴缓以难别循是以还嵗修问遗当伏生授书之嵗致封人三祝之辞慙穅秕之为导实缀璧而聮玑贾鹰扬之壮气冩蝇头于素丝师为介弟择婿而得大司马用是优游晚节徜徉里社惟中丞之揽辔表通徳之精舍回夕照于维桑噉春雨之甘蔗小尔从容狎隃百年而乃帝予九龄仅益四焉忽莞尔而观化奉入机以周旋岂直同辈之澌尽即子孙其溘先絮酒炙鸡遥荐灵几既已哭吾师复澘然而念我先君子葢尝后师十五年以生而前师二十五年以死慨修短之殊絶泪浪浪而不能已
　　祭太常卿国子祭酒座主王稚川先生文
　　呜呼我公姑山钟粹入叅史局兼司内制三领成均陶冶多士天下歉焉未筦枢寄叔孙太常荀卿祭酒雍雍九列若若两绶天下歉焉未位朝右西曦饷晷南山假田逾七望八顔童发宣天下歉焉未登百年思覃著述学黜训诂车洛舟闽以追邹鲁天下歉焉未祀两庑凡世所歉非公所悲公有喆嗣晚而夺之遗经曷授与影互依虽公所悲非公所恨危躬秉谊世不我信事与心暌名随位尽昔在世皇轻用三尺捍相乗之甘心遗直公言不可义形于色其事垂解憸壬为间粥其防曰养虎遗患公时扼腕为我长叹惟余小子首发其端意公门人必得彼欢公諌弗雠公志已殚贝锦滔天簧鼓反覆谓公貌言中实酖毒彼其之子有耳无目筮孤竹贪鲁男子滛火不辨玉毁求铄金彼其之子有胸无心呜呼我公雄骨山峙辨屈千人气葢一世以此居显能无见忌烟霞五湖松菊三径古称丈夫葢棺事定天不可论人则已胜侯生守非谫劣宜登徒九辨庶以明师絮酒兰蒸迹系神驰
　　祭刘大司空文
　　呜呼我公天骨挺秀碧梧并长鹤等瘦百能尽敛一虚为受温其良玉防则醇酎妙年公车躬策见竒巨源雅量叔则令姿氷鉴玉衡舍公其谁既长考功竟谢铨司两政留京九列婆娑人以为少公以为多其茹蔬糗其室薜萝所以省寺不异岩阿棘卿再除司冦旋贰他为相戚且摄行事公之割荣逡巡如垝拜命邦圡遂改归计公之禔身莹若处子公之居乡靖若畏垒胡不百年甫半而止硖江涸流黄牛陨阯余弱弟懋偕公同荐与余神交岂必多面飞书累讯頳鲤瘃鴈得公讣音乃自朝彦帝钖黄膓已复而圡匏余此身一室夏甫何以将遥絮酒藿脯所怜各天讵意千古呜呼哀哉
　　祭唐宪副文
　　呜呼在嘉靖中公成进士而我先公寔附骥尾南安之政为循吏轨入叅兵谟时惟多垒扼腕言计气摄诸郎西川险遥贤喆回翔一賛旬宣三提台纲惠则春风威乃秋霜天衢甫畅衡颷斯妬铩羽清时踠迹中路里社浮沈枋榆早暮或鼓或罢孰知其故阮籍长醉屈平独醒醒醉之间于斯取赢时过慱徒间狎樵青衣冠敦贤何必畦町清质浊文与义为偶往贞登朝辱收小友贞时少年寔勇于酒如衡遘融尔汝公受晚师竺干而迹杨朱是以邻壤音尘渐踈两世之交能恝然乎蕙殽椒浆饯公冥途
　　祭邵元化文
　　惟子素儒温恭朴茂学足润身材亦肯构余少不敏辱从子后子游頖宫屡膺都肄见赏通神谓为国器蹉跎不偶遂谢学事归守世业以医自名家有神膏立令死生治无择冨讐不取赢有嗣頴发遗经是笃文禽五彩见者属目揽辉未试扶揺可卜课耕之余佐以俭勤年逾下夀产过中人胡不鼓缶拮据累身笔砚之交瞬息四纪洛洛晨星独余在耳浆酒虽薄有泪荐子呜呼哀哉
　　祭从弟瞻美文
　　万厯十五年丁亥夏四月而吾从弟瞻美病噎不能食时犹未甚也世贞每从乡中视之輙有加至重九之次日骨立矣因属余以后事其谈说慷慨无儿女子态擘画皆有绪神气不衰尚能引酒一白人乳一瓯薄糜一塸十九日上有事先君子之垅犹能先期策杖入叩首口诵祝辞琅琅也余以故得自寛报谢练川诸君子还至中道而得讣矣仓皇驰归视汝汝已就木矣环汝而哭者男女十余曹累累然经矣三嵗之孤抱而覔爷爷无处矣嗟乎安能使余膓不寸折也记吾使维扬归汝已逾冠为诸生其时汝方跅弛食酒渔色陆愽纵逰畏见长者然独知亲向余不余避也余酌汝则釂食汝则饱规汝则受余亦不汝弃也迨余用家难与少弟敬羙归汝介于其间顷刻不相离也自是汝行日益修志日益立般乐怠敖日以削减虽汝自谓蔴中之蓬而吾亦窃信他山之石矣世父有丈夫子四汝最少汝以极意侍奉最能得其心然其殁也虽尺地片瓦不以厚汝而使伯仲专之知汝能让也汝共养生母逾八袠矣轻暖甘毳之必致然寸丝尺缕不以厚汝而使女弟私之知汝能友也伯氏众蓄汝汝拯其嫠子妇而防焉俾忘嫠也叔氏时简汝汝收其二孤孙而诲育焉俾忘孤也是汝不以废厚也邯郸姬有蛊汝而欲嫁者防成聘矣余一厉色而即止是汝不以昵废正也百里之内外称汝友者解衣推食之不遑死必祭防必赙然而视其槖则空空矣是汝不以贫废谊也汝年过五十而未有子人谓汝为徳若此当不使斩焉汝后已而果有子矣今嵗汝子当势颇危人复谓汝为徳若此者当不死俄而良已矣此二者汝之所不能必之于天而天卒予之汝以未衰之年保汝所固有之身而天忽夺之何也且夫噎者起于欝塞而弗舒恚怒而不获解今汝之所少者独子而其所虑者子之皆遂矣何所弗舒也闾左以吾兄弟故推汝祭酒出乗车宴专席侧耳而听颦笑而又何所弗解也然则汝之所可必者天而所不可必者亦天耶其卒予者天之定其忽夺者天之弗定耶汝于生死之际似已了然其恋恋不忍释者八十之衰慈三嵗之弱稚耳汝母已斥聪明忘志虑而日进匕箸当不有他即不讳而身后之具已周任之易也汝子已吾当鞠而抚之以俟成长虽然聊以尽吾心而已吾长汝五嵗其身之不保而能保汝子耶庻防吾弟壮异日当代吾吾子与诸从又壮异日当复代吾弟亦无过忧而子也呜呼瓠壶之酒蕉盘之肉居与汝共之吾今者荐汝汝能餟否汝餟而予莫知也予有餟而汝莫劝也余竟安能以毋悲耶虽然余去汝无防时矣余不悲矣
　　祭大司空徐公文
　　呜呼嵗昔龙蛇天不憗遗以我公往士类缠悲惟余小子薖轴之是泥不腆防言托之家中以荐公之几距于今忽六载矣题凑黄膓像塜祁连马鬛之封欝欝芊芊天子之所以终惠劳臣者既渥且专胡邅回之既久而魄始寕归其千百年永宫于斯若乃公神无所不之葢虞山之足滕公之佳藏也冝春之社则朱邑之桐乡也大桁之里则张纲之洛阳也南昌之四履则陈蕃之豫章也三楚之墟则木铎之所耳提也滇海之邦则惠文之所弹治也即不嵬峩其庙貌亦家祝而人尸公何憾于一没独典刑之不可追呜呼不冺者心未尽者用难必者年有限者梦后死斯文其责在予聊缀一传志公大都防而有知鉴此生刍
　　祭汝康宗老文
　　呜呼子我宗老既贵且贤为乡祭酒八十二年择履而行揆雍乃言薄取慎予以全其天始用经术斐然名士亷不近名和不失已出入中外数踬数起虽则数踬竟被金紫畴谓造物妬之使归上有亲侍下有兄依二簋萧然战胜而肥蔗境逾甘梓里晩晖余行虽前敢慢其二张拱以趋实尔骀背昔者称筹期之百歳曾未何时展转牀笫月朔之前黯淡数语若所深忧匪以外侮爱子稚孙责在存者肤肉垂尽所寄肝腑廹欲走诀讣音随来殁纵子宁余能不哀薄俗防墙亦曰殆哉王诛鬼责子无轸懐尚向
　　祭韩封公侍讲文
　　呜呼钟扶舆之盘礴袭东呉之英异既姱修乎儒术复躬勤乎穑事口无诐辞行不诡类及豚鱼者中孚之感通神明者孝悌之至然而名不登于有司誉不出乎阛阓田彼南山乐此清泌是用天锡之报报以喆嗣伯子树惇而工良技抉岐黄之特传将仁夀乎一世遂箧农书列籍下士次笃仲君蔚为国珍射金马之清问窥青藜之秘坟进讲东观教胄成均三衡多士伟哉以人赞陪京之礼乐佐常伯而擥星辰公起衡门遂阶近臣亟赐黼裳娄拜王纶惟鸿渐之饮食衎衎覩燕居之德容申申割尚方之腴供沃大官之上尊而公若固有之黜盈削忻羡荣者以为布衣之极而杜机者犹谓畏垒之民八十三龄泊焉一梦等彼吹光中无揺动祝史告公以大归素旐飘飖于雾霿合九郡之素车填雍门而驰送薤露之章转唁为颂惟门生与谊故流西州之长恸贞私寔深其敢忘痛絮酒藿炙以为公供且祝之曰公其缓鞚行将有宗伯致奠司空致赗以大贲公之垄公能无陟降哉尚飨
　　祭陈司冦文
　　呜呼公起诸生而宰剧邑其俗狺狺葢天下之所不易称循者而遗思之在人去三十载而犹若新铨司之干没与悍相之衡雎葢天下之所摄而辟易者而白简之弹射凡娄上而不遗力其宦之穷至一拜杖一编氓一逺窜皆天下之所不堪而享之则甚甘其后之达若佐纳言长容台中执法少司马席未暖而輙移皆天下之所艳以为骤者而居之若固有葢可生可死百挫而不可夺者公之操或出或处无入而不自得者公之道光霁萧洒蔼然而春融者公之襟风棱戍削凝然而壁立者公之貌呜呼夀隃七袠古亦稀矣秩至三品今不卑矣然则士论之所欝而未满者将无谓其豹变之文与鹰扬之武犹有待而不尽施夫固以公为天下惜而不以位夀为公私余生后于公八载而仕先于公九年时踬时起迹若比肩然公竟以璧完而余尚未能瓦全同处也公愉畅余曲局同出也公行遂余行恧同学道也公得骨余得肉然则后而生者奚长前而死者奚促耶奠公一觞公其歆否余固不能信公之必歆而能信公之不朽也呜呼哀哉
　　祭王少荆光禄文
　　呜呼公少而为赠太保公之爱子佚而食其封既而为封宫詹公之令弟佚而受其晩而为武英相公之季父佚而享其崇所遇可谓丰矣公不以赠公之封而轻为浇不以封公之规而隂为娆不以武英公之崇而遽为骄所以自处者超矣与公游者以公为处子与公邻者以公为畏垒知公者以为璞含而不知者以为茅靡公于徳庻防能止矣天之所以厚公者固无所不备而公之所以凝承于天者亦无所不至譬之泛海而得千斛之舟盛醪而得十石之器宜自今以往公之辰皆花月泉石之辰而公之身长为花月泉石之身柰之何一病而遽艰于饭再病而遂返其真嗟末俗之渐下思挽漓以归醇惟我公之是借胡为乎溘然而就沦以封公七十而杀其二武英公尚痛其眉夀之无防而公今又杀其一纪则武英公当亦不能已于懐而为公之子者又何如其毁耶去吾之居而东不能数百武而公死吾弟太常死江侍御死旐相望于目而哭相警于耳葢半嵗之间而悉收其贤士大夫而付之蒿里彼洋洋而过者以为造物之无章若此我何惮而不为长蛇封豕也呜呼余且归矣归而畴与依畴与吾呼卢而白飞且逝者俱不作又何以识余归之是而不归之为非寓絮酒于白门望东沧而泪滋岂灵旂之必假聊以冩乎余思
　　祭江侍御文
　　呜呼震泽趋海中滙为江诞毓文武以餙我邦带砺君家世有麾幢君之先子始业章缝谁承家学君独頴出敛其铦锋以俟一发麟经灿然并驾乡逹当阳癖左奚必穿札筮令巴西谯周之乡厉慿其骨以为灾祥君如弗闻正直平康麦秀两岐雉驯于堂誉命上逮尚书尺一畀尔豸冠以肃南术乌府清霜白门皎日济以恬和共頼寜谧寻陟北台令闻益孚一防治水再防蠲租起骨加肉吹律嘘枯解自倒悬聚而懽呼愿君朱绶愿君黄耉大徳得位仁者必夀胡讣之传疾于转首丹旐驱前素輀在后乡失贤者国沦荩臣嗟嗟昊天胡乃不仁溺人于渊并雠拯人如可赎兮人百其身厄闰之月余仲并逝与君同里又复同嵗岂其修文而同厥事逝者已矣存者何冀武之隄时蹋骢蹄毎一戾止黯然兴思所惜者大讵止襟期絮酒鸡炙君其吐之
　　祭张肖甫太保文
　　呜呼余郎比部而兄令滑滑固岩邑锐若硎发三辅腾最其声跂欝于鳞比壤为二千石兄贽所业与相难质彼时寓书循吏非一而此少年必不可失谁狎齐盟宗吴楚楚兄时晩入不分邾莒防防词酒纵横笑语其器温如不茹不吐戯谓五君彼巨源者非佩两绶则登三府兄寻奉使五岭之东余忝持节遂歌齐风参差各天寥廓双鸿所不直者余十五冬壬寅之秋开府吾吴执手契濶悲喜洊俱授余草土登之荐书余起兄踬兄还我逋飞潜异踪复垂十年兄肃皇威以殱浙奸长鲸遁逃海波晏然入长西台遂领中权北门之钥畴能舍旃过我弇中剧饮三宿畴其相者司马伯玉三星在天列宿羣属贯石摐金调丝谐肉自兄登坛劲敌束手再飞辽防建威细柳虹玉围腰鹊金悬肘谁其衣锦鲁公拜后蓟人憯志兄曰无狃残民以逞黩武非经黄屋长尊黔首敉寜古有南仲亦曰营平城我朔方抚彼先零元功告成乃典邦政一意明节龃龉权幸幸门既窒羣防趣迸兄拜稽首臣责不称天子曰俞给驿以归俾尔昼绣桑梓其辉牛酒上冡躏弩先驰陋彼临卭小臣奚为定军之西忽陨巨星涪巴涸流岷峨权倾庙隳伟栋国隤长城沈慈海航防词林旌胡遽溘然上应祲氛天汉骑箕祝融化云太常易名熟勒勋毕万牖下夫复何云所不释然厄闰之月余弟既陨兄复同蹷漏尽星踈天残地缺朝讣骤闻神防陨越兄有心事皎日长空兄有襟宇霁月光风藩篱不隔蹊迳莫踪间一秋杀无妨春融大事顷刻断在不疑筹边决防动合机宜为唐汾阳为宋稚圭年位差亚文采过之呜呼经世大畧束之一棺其史甫青其骨已寒虽则有寒其心尚丹痛惟仲秋有西飞翰上言强饭下言相思悉梓厥文俾余序之余偶后死敢以拙辞兄所不朽岂其见资吴蜀万里逾越险路云栈莫驱峡江难泝蕙草三枯椒浆空絮唯此一心兄其或茹呜呼哀哉
　　祭魏国公少轩文
　　呜呼天眷有徳笃我髙皇扫除羣凶统一万方谁其元勲惟中山王宇宙再辟日月重光爰啓两国殉节沈防扈圣燕京奠阯留畿惟太保公树德务滋享国久长余五十朞公为世子维家之庆敛其文武以事温靖岂必当官是亦为政太保之薨始拜功令恱乐敦诗以将中军虎旅十万罔敢猘奔得公一言煦如阳春紫气不漓黄屋长尊汗马之勲孰贤平阳椒房之戚孰贵窦梁甲第连云膏畛相望僮奴亿指粉黛成行将之以谦御之以礼接公之顔柔若处子叩公之里泊若畏垒公族虽繁靡不敬只戊子之春辱公周旋既简揖让仅余寒暄久而益真厥意蔼然曽未防时讣音忽传乃闻治命不朽是寄三孤防防砻石待志庶防异日上太史氏载酒崇肴以为公慰呜呼尚飨












　　弇州续稿巻一百五十五
　　钦定四库全书
　　弇州续稿巻一百五十六
　　明　王世贞　撰
　　文部
　　佛经书后
　　书破邪论序
　　虞永兴世南书迹本自希而楷法尤不易得小者惟破邪论序稍大者孔子庙堂碑而已破邪精能之极防夺天巧所以不入二王室犹似不能忘情于蹊迳耳当时永兴与傅公同朝自当以博雅亮直相契许而此序诽亢不假借岂非二义互雠各精护法故耶攷之唐史止言奕邺人为太史令以武德七年上书诋浮屠法又上十二论言益痛切帝善之未及行贞观十三年卒年八十五而宣律师记传则云奕范阳人少入周通道观隋开皇十二年事中山李播为道士武徳初入京谒道王岿为上宾遂通其女妇寻拜太史令武徳四年上减省寺塔僧尼十二事高祖览之废诸州寺塔贞观十四年暴卒又引唐临防报记及冯长命绝梦俱谓以谤佛作泥人泥人者泥犂狱也余尝载之宛委余编第十八巻谓傅公在武德初年已望七何得有奸私事临终书青山白云语必不堕泥犂毋乃宣衞道雠异之恒及考傅公十二论引据治体正学必以李老孔子并称然则公果少入通道观事李播为道士耶将无武德之际天子崇老氏为鼻祖不免借重求胜耶攷傅公论虽极排诋未尽输攻宣间流遁穷亦愧墨守特以大道无诤止谤不辨鲁衞竞兵忘我文祖秦赵吞社不知非子则此纷纭之论俱未为得也三代之际未有佛法而治安且长东京以还既有佛法而乱亡且夭此言却不足辨榆罔太康夏桀商纣幽厉三世胡尝不暴外丙仲壬二世哀平胡尝不促七雄刘项胡尝不杀羿浞新莽胡尝不若以无佛为绩彼当谁执其咎然而此桑门者被坚固铠操却敌戈而曰拓拔太武宇文武李武与柴世宗皆英辟也三武以废佛教故不逾年晏驾拓拔感厉被弑宇文李柴皆仅三十六而夭且无后赵徽以废佛教身幽死王庭绝漠为法门之快然姚兴最奉佛尸未冷而举宗殱夷秦社屋梁武最奉佛陷侯景诸子鱼肉死而梁鼎夷且以石勒石虎之暴戻焉而事佛以阿育王齐文宣之酗杀焉而事佛阿阇世王之弑父隋文之攘君焉而事佛以胡灵武曌之婬武加杀焉而事佛其稍能终善焉者差阿育隋文而已若以有佛为功此当谁执其咎要之佛用方便为徳然不能度无縁人因懴除为功然不能脱定业去慝就福则刹那净邦假福掩慝则步武阿鼻虽云不可思议常理昭昭固非爽也若使归驩虞于大雄责纎迕于竺干岂惟帝释掩耳即阿修罗亦将抵掌而笑我竞矣
　　僧倜禅师传后【一曰僧稠】
　　览倜禅师传宻行妙解化匝元魏高齐之际一时龙象葢南岳让天台顗所不及也第攷朝野纪闻全载二书则谓倜少作沙弥往往同辈狞酗角力輙以劣弱见侮祈于金刚神求庇一夕梦神现大身执杵通令食筋尽一鉢觉而力骤发同列犹侮之因横蹋殿壁行数百步跃首至于梁者数四乃引重千钧拳捷骁武动骇观听后遂证果入林虑山搆寺宇穷极壮丽齐文宣闻而怒欲僇之躬率数万骑往讨倜领僧徒于谷口帝怪问倜曰陛下欲加法贫道恐血汚伽蓝故尔受僇帝大惊礼防既设馔毕谓倜曰闻师得力于金刚神欲一见可乎倜曰此人力耳当为陛下见少神力因勅诸梁木起相搏声若霆震摧迸纷坠帝惧而止之遂听倜度人造寺无得禁止今传不载其食筋呪木事第云出家落发识神厉勇及受十六持胜法节食鞭心九旬食米量至四斗又遇懐王西王屋山两虎交鬭咆响震岩乃以锡杖中解各散而去齐文宣加害领徒预逆因而感悔此却符合又传谓齐干明元年四月十三日辰时絶无患恼端坐而终异香满寺茶毘之际白鸟数百徘徊烟上悲鸣移晷二书所载则又云于并州营幡子未成遘病临命愿为大力长者既成此功后三十年隋文帝过幷州见此寺而涣然若记处分营造其寺遂成当时故谓文帝大力长者也寻传所以不载者得非谓倜师业证四果位居五地岂得乞灵乌刍现身国主习小乗业作有漏因耶然攷之文帝以魏大统七年生生二十年而始为干明元年今乃称倜师后身则尤可笑因附记于后以补传之阙且证别记之谬
　　题南阳国师传后
　　司空于頔问紫玉大通禅师曰如何是黑风吹入罗刹鬼国师曰于頔客作汉问此事作麽生頔失色师曰者便是黑风吹入罗刹鬼国代宗在便殿指观军容使鱼朝恩谓南阳国师曰朝恩亦解佛法朝恩进问曰何谓无明从何而起师曰衰相现前奴也解问佛法朝恩大怒师曰即此是无明无明从此起二段极相类亦大俊快然禅和子徃徃用此伎俩久之不直钱矣于司空原籍是罗刹鬼国人鱼军容落地便结无明种子一生于其间作活何烦问对也
　　知法师传后
　　佛祖统纪谓知法师自成都谒僖宗优礼之赐号悟逹寻归九陇定中见菩萨摩顶说法言讫即隠俄见一珠入左股隆起痛甚上有晁错二字知夙业即右膝安卧而逝世言之前身汉州三学山知铉法师临终感病与正类及攷神僧传知邂逅一僧患迦摩罗疾视无倦至别僧曰子后有难可徃西蜀彭州茶陇山相寻二松为志后居安国寺僖宗礼之赐沈香座忽膝生人面疮眉目口齿俱备以饮食喂之则开口吞啖因忆僧言入山寻访二松之间佛寺俨然故僧出迓甚懽遂留止宿告以所苦曰无伤也山有泉旦灌之即愈及明至泉所方掬水际疮忽人语曰未可也公不读西汉书乎曰读曰既读之宁不知袁盎杀晁错乎公即盎后身吾乃错也累世求报于公而公十世为僧戒律精严不得其便今公受赐过奢名利心起故能害之而迦诺迦尊者以三昧法水洗我我去汝不为怨矣乃掬水洗之痛彻髓绝而复苏遂愈回顾寺无覩矣因卓锡其地述水防三巻寻二本所传虽一知前身袁盎而其事无一同者第其为寃报则一耳岂盎陷错虽深而它行尚可错被寃虽惨而余因为劣耶因识于后
　　书佛祖统纪后
　　自景德传灯録出而续之者至合为五灯其统则释迦世尊而下为迦叶阿难陀中有马呜龙树以至菩提逹磨为西天二十八祖逹磨来本土为初祖以至慧能为六祖而衣鉢絶矣六祖之后最显者二宗曰南岳让青原思让之下为马祖道一而道一之后其着复五宗而此统纪则宋僧法槃别立教宗以法华为经天台为统止观为门曰三谛所谓中谛者统一切法真谛者冺一切法俗谛者立一切法为此一秘之藏不显葢三惑覆之于是立三观以破三惑曰空观者破见思惑证一切智成般若德假观者破尘沙惑证道种智成解脱德中观者破无明惑证一切种智或法身德大抵其义防于龙树演于南岳让而备于天台智者自逹磨西来之后一洗而空之直截简易最为高明之士所倾信而此说渐屈法槃乃推南岳让以继龙树推天台智者以继南岳而自提婆逹多以至般若多罗西天之所奕叶而径畧之乃至斥禅那于别传引辽人焚坛经寳林传以为快谓虽异途而不敢不賛者贤首藏师叛去而窃用其义者清凉观师公为异同而自立已意者慈恩基师又谓圭峯密私用其言而专以四禅八定次第之学何用儿戯以侮耆德呜呼天台非非统也止观非非门也醍醐酥酪皆乳也钗钏杯盂皆金也物尚无诤而我何诤为且夫之燕者惧南其首耳吾北首而或水或陆陆而或骑或歩即嵗月之小异何患其不至哉近有一妄庸僧口尚乳臭目不识三昧而輙作披荆钺以攻贤首皆法槃辈为之俑也故虽精博如李长者超絶如大慧杲而不敢以为我师以其有诤心也何况法槃又何况此妄庸僧一么麽也
　　书佛祖统载后
　　元僧华亭智常作佛祖统载其名与统纪同而立例却异自七佛以至二十七祖中国六祖一花五叶为主而教典正传净行神足亡所不该又效涑水通鉴编年之法为之其用心亦勤矣第有不满人意者释迦既为始祖且系教主即当详其罔明兠率之縁与生时化导之迹不宜大畧一误也末世如观音化身为寳志僧伽弥勒为传士契此文殊普贤为寒山拾得尚犹记之而此四大士亲助世尊行化瑰伟奇絶舍利弗须菩提皆佛大弟子而曾不得与诸髙僧并记二误也我佛未生之前编年何用至于三皇诸纪皆路史稗官之谈怪诞不经又与佛典非合而备载之三误也佛生之后震旦世次沿革志其一二以为年纲足矣而备载不切之政滥纪无涉之人四误也志存伐异即猖狂甚口之辞必收事取党同则鄙俚不经之语亦录一语有助则小人尽为君子一事相暌则贤者遽成不肖五误也大槩所熟五灯防元而已而于全藏未为淹通挂漏不少六误也僧雏际防恩礼贵富取俗目书之有味七误也须大出子墨一畨作用去十之八益十之三然后可称释史不愧法门聊志于后以俟异时
　　第二巻载太古诸君盘古天皇地皇人皇氏五纪太昊炎帝少昊颛顼帝喾帝尧帝舜夏商诸代既在七佛之后又非释迦同时至于三皇以前语出稗官事多荒诞畧之可也即如太昊在位仅一百十年女娲在位一百四十年而共工大庭以下凡十五代而通一万七千七百八十七年则人各得千余年天子矣岂理哉少昊既云黄帝子而系黄帝复云十八代一千五百年颛顼既云黄帝孙少昊之从子而系少昊复云十代四百九十年帝喾既云黄帝曾颛顼从子而系颛顼后云八代五百二十年帝尧既云黄帝孙帝喾次子而系帝喾复云九代二百五十八年何自相矛盾至此也
　　第三巻世尊降生成佛事当详而反畧其生也曰二月八日其出家也亦曰二月八日又曰十二月八日今天下俱以四月八日浴佛而以腊月八日治粥供佛及施僧则两二月八日恐未确
　　穆王乗八骏防西极孝王时外国进二尺虎四角犀宣王时史籀改大篆平王政出方伯秦始逐诸侯客东巡琅琊刻石何预佛门事后放此
　　老聃身长四尺六寸额凸眉麄反唇骞鼻髆尖胯聃耳髼头诸丑状谁见之复谁纪之葢道家者流妄称其有八十二种好相拟于世尊故释氏之徒从而加毁也史记云老子入河沙不知所终而于纪己卯年着其薨亦无证夫子独详而不敢有所訾者以夫子之徒方驭世故也
　　始皇癸未沙门室利防十八人来自西域帝恶其异俗以付狱俄有金刚神碎狱门而出之此事殊诞妄不足信
　　第四巻中郎将蔡愔博士王遵等西访佛道至大月氏国遇迦叶摩腾竺法兰二师而迎之归恐非实録当是摩腾法兰自来也
　　释道比较焚经事妄是时无道经且所称大臣皆不合吾前已辨之
　　第六巻支公养鹰复养马大违佛戒且晋世高僧皆以老荘得儁声于本教故自浅
　　孙兴公许度于佛有何闗而传之郗嘉宾为桓氏弱晋者也尔时诸僧雏不过得数百缗便相称述耳第七巻肇公为姚兴所杀不知何故讳之不讳师子慧可无防高而讳肇何也第他传所谓将头迎白刃一似斩清风恐亦系傅防是不类肇公语
　　第八巻谢灵运谋反弃市于佛何闗
　　僧道不拜王者可也若不拜父母则惟世尊始得第九巻逹磨观世音大士化身也而志公亦称大士化身同时显化南北人用为疑是不必疑千百亿身之二人耳
　　范晔魏收以其能叙述释氏而无贬辞不知晔之逆乱收之淫鄙去崔浩李徳裕何霄壤也
　　第十巻载文中子事甚详以其语有西方之圣故也第十一巻谓唐高祖受禅百官拜舞僧但山呼拱立鄂国公尉迟敬徳金吾卫将军刘文靖奏曰僧未登圣俱是凡夫何乃高揖王侯帝令定优劣编入朝典按此时尉迟公方在宋金刚部下作贼文靖为内史令亦无为金吾卫将军
　　原州五石青质白文成字秘防女主武王代有天下于佛何与
　　奘法师之頴朗善记其什公之俦乎而洁烈胜之于道稍不足者绮语耳
　　第十二巻黄梅忍大师夙生事余于本传辨之吴太后武曌之淫乱而能佛法岂真能知佛法者即权教所不弃岂止枉寻直尺得獐失兔而已
　　阿阇世虽杀父不赦十二时中尚有善念如二雌者善念永絶必堕无间
　　嵩岳珪与岳神论话信是雄爽然尚非极则语
　　第十三巻法秀施袈娑回向寺领玉箫进宗事既诡诞而末复及淫亵语殊乖本色
　　元鲁山虽不为僧服及作僧语而有僧行附纪之可也安禄山防长安宗入蜀而守臣有与禄山偕反者其人曽为阆守有画象在路次宗见之大怒以劒斩像首其人在陜西首无故忽坠正史稗史皆不载最为诞妄可笑大慧杲引之以证禅悟而知常复载之何也第十四卷观军容使鱼朝恩于帝前谓慧忠曰朝恩亦解些子佛法即问忠何者是无明明从何而起忠曰佛法衰相今现帝曰何也忠曰奴也解问佛法岂非衰相现朝恩失色大怒忠曰即此是无明无明从此起其语与大通答于頔恶风吹入罗刹鬼国一机轴然于能心折而鱼更起忿端干差胜耳鱼与忠复有问对语太峻险且无大意味渠方威振人主恐忠未便作此剧折或其徒有粉餙耳
　　第十五巻清凉国师澄观代宗大厯元年戊申奉诏入内敇译华严德宗贞元十二年丙子命河东节度使李诜迎澄观入京同罽賔三藏般若译乌茶国所进华严葢再译也十五年进号镇国大师加天下大僧録至开成三年戊午始示寂俗腊百有二可谓宿德矣清凉得法于南阳忠一径山鈙为人王所尊礼然不闻忠国师之推毂江西一石头迁而清凉之推毂百丈大珠南泉西堂药山归宗故当别有意也
　　第十六巻大颠折韩昌黎书系僧雏伪撰吾前已辨之栁子厚少年急功名不自检犹无害晚途逺宦邑鬰侘傺至死而为神以恐喝求祀望阿修罗趣且不可得岂可以其作绮语賛僧媚佛而谆谆録之也
　　知常有论谓周武废教时沙门犯颜抗争殆数十人及唐高议沙汰而惠乘琬知实法林等皇皇论争引义慷慨亦见法门有人大厯而后祖道既兴吾门雄杰尽趣禅林至武宗议废教而稍能持者仅知一人而已虽上意不可解大数不可逃而变故之际无一辞可纪亦吾徒失学之故也寻知常此语太□生然亦未宜尽废宋宣和世亦然
　　自十七巻以后唐时宗门伎俩防穷赖赵州临济别作提掇警策一畨五季而后法席愈盛作者林立第觉诸大徳徃徃自学问中融脱得来虽辨才无碍天藻秀发而能踏江西顶透曹溪髓上者吾未之多见也
　　了元虽诗僧尚有葱岭气息洪觉范则一削发苦吟措大耳
　　陈隋之际焚身有崖菩萨者其人甚奇事甚伟而此不之载
　　政和帝既诎释教于宣德门观灯为一厐眉行童指斥殆无可对随而杜口虽炮烙刀碪杂下竟不得其一声铁围山丛谈夷坚志皆详之而此亦不载
　　张无垢九成居士中龙象也与妙喜若一人而今绝不之齿岂有所不足耶
　　张无尽求台諌要得呵佛骂祖与司马二吕诸贤放对正是拟作无佛论时识见也后作护法论便与蔡元长别乃知佛力不可思议耳晚嵗翛然事外未必无得吾向者疑之过是不见屠儿广额耶
　　又云朱仲晦少年不乐读时文因忆一尊宿说禅直指本心昭昭灵灵一着十八嵗请举时从刘屏山屏山意其必留心举业暨搜其箧只大慧语録一帙则是言也禅者防大慧而借朱先生为重之言也朱先生生平无书不读所坐正于钻故纸无出头处果尔岂所谓晩来未必了了者耶
　　宇文虚中为宋使金至翰林承防久之以忌者搆其欲结南客杀金主举族烧死今云寿百八嵗无疾跏趺援笔朗吟而往岂实録也其诗所谓英名留付世人传当是被僇时绝笔语耳于释门何与
</div>
    <div class="pagination">
<a href="弇州四部稿_page260.html">上一页</a><span>...</span><a href="弇州四部稿_page256.html">256</a><a href="弇州四部稿_page257.html">257</a><a href="弇州四部稿_page258.html">258</a><a href="弇州四部稿_page259.html">259</a><a href="弇州四部稿_page260.html">260</a><span class="current-page">261</span><a href="弇州四部稿_page262.html">262</a><a href="弇州四部稿_page263.html">263</a><a href="弇州四部稿_page264.html">264</a><a href="弇州四部稿_page265.html">265</a><a href="弇州四部稿_page266.html">266</a><span>...</span><a href="弇州四部稿_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
