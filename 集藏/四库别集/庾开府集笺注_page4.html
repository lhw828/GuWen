<!DOCTYPE html>
<html>
 <head>
  <meta charset="utf-8"/>
  <title>
   庾开府集笺注 - 第 4 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   庾开府集笺注 - 第 4 页/共 11 页
  </h1>
  <div class="content">
   五明教已设【天竺大论有五明一声明二工巧明三毉方明四因明五内明太子周学五明】三元法复开【见步虚词】鱼山将寉岭清梵两边来【异苑陈思王植常登鱼山忽闻嵒岫里有诵经声清遒深亮远谷流响不觉敛襟祗敬便效而则之今梵唱皆植依拟所造详哀江南赋】香烟聚为塔【后魏杨之伽蓝记道药传云王修浮图木工既讫犹有铁柱无由能上王于四角起大髙楼多置金银及诸寳物王与夫人及诸王子悉在楼上烧香散花至心精神然后辘轳绞索一举便到故胡人皆云四天王助之】花雨积成台【因果经善慧仙人持花七茎欲以献佛时灯照王出城迎佛王诚敬礼散献名花花悉堕地善慧即散五花皆住空中化成花台后散二茎亦止于空即释迦牟尼佛也】空心论佛性【心经色即是空空即是色】贞气辨仙才【仙经拾遗东王公葢青阳元气也昔道气无为自然先以东华至真之气化生木公以主阳和之气男子得道者名木公】露盘髙掌滴【汉书孝武帝作承露盘髙二十丈大七围以铜为之上有仙人掌承露和玉屑饮之号金茎露十二因缘经八种塔并有露槃佛塔八重菩萨七重辟支佛六重四果五重三果四重二果三重初果二重凡僧但蕉叶火珠而已】风乌平翅回【见马射赋】无劳问待诏自识昆明灰【汉书东方朔传使待诏金马门详哀江南赋】
　　至老子庙应诏
　　虚无推驭辨【未详】寥廓本乗蜺【汉司马相如传犹焦朋已翔乎寥廓而罗者犹视乎薮泽扬雄集反离骚乗云霓之旖旎望昆仑以樛流】三门临苦县【神仙传老子姓李名耳字伯阳楚国苦县頼乡人也母到李树下生老子生而能言指李树曰以此为我姓老子耳有三门】九井对灵谿【后汉郡国志陈留国苦县有赖乡注伏滔北征记曰苦有老子庙庙中有九井水相通郭璞游仙诗灵谿可濳盘注荆州城西九里有灵谿水】成丹须竹节【见步虚辞】量药用刀圭【神仙传沈羲呉郡人学道于蜀与妻贾氏共载诣子妇卓孔家道逢白鹿车一乘青龙车一乗白虎车一乗从骑数十人骑曰羲受命不长寿将尽矣黄老命遣仙官下来迎之遂载升天后四百余年求还乡里得数十世孙名懐羲説初上天时老君使玉女持金案玉杯盛药赐羲曰此是神丹饮者不死夫妇各有刀圭】石似临卭芋【史记卓氏曰吾闻岷山之下沃野有隂蹲防至死不饥乃求逺迁致之于临卭详酬薛文学】芝如封禅泥【汉旧仪云芝有九茎芝金色绿叶朱实夜有光详羽调曲】毻毛新鹄小【郭璞海赋产毻积羽注毻落毛也寉经寉二年落子毛相寉经寉阳鸟也而游于隂葢羽族之宗长仙人之骐骥也】盘根古树底【云笈七籖亳州真源县太清宫圣祖老君降生之宅也歴殷周至唐而九井三槐宛然常在述异记赖乡老子祠有紫石榴红缥李一李二色】野戍孤烟起春山百鸟啼路有三千别【晋赵至传至与稽蕃书曰悠悠三千路难涉矣】途经七圣迷【云笈七籖轩辕本纪黄帝周游以访真道令方明为御昌宇骖乘张若谬扅道焉昆昏滑稽从车而至襄城之野七圣俱迷】唯当报闗吏【闗令内传闗令登楼四望见东极有紫气西迈喜曰夫阳气尽九星宿值合岁月并王复九十日之外法应有圣人经过京邑至期乃齐戒其日果见老子】直向流沙西【列仙传老子为闗令尹喜著书与偕之流沙之西】
　　奉和赵王游仙
　　藏山还采药有道得从师京兆陈安世【神仙传陈安世京兆人也为权叔本家佣赁后去不知所在】成都李意期【神仙传李意期蜀人于成都作一士窟居之冬夏单衣髪长剪去之皆使长五寸或二百日三百日不出窟】玉京【一作经】传相寉【灵枢金景内经下离尘墇上界玉京元君注玉京者无为之天也东西南北各有八天凡三十二天葢三十二帝之都也玉京之下乃昆仑北都鲍昭舞寉赋注相寉经出于浮丘公授王子晋】太乙授飞龟【神仙传华子期淮南人师甪里先生受山隠灵寳方一曰伊洛飞龟秩二日白禹正机三日平衡按合服之日以还少后得仙去详歩虚词】白石香新芋【见酬薛文学】青泥美熟芝【疑作饴按袁彦伯竹林名士传王烈甞得石髓柔滑如饴详步虚词】山精逢石镜【见小园赋】樵客值围棊【述异记晋王质入山见二童子石　室中围棊坐观之及起斧柯已烂矣】石纹如碎锦藤苖似乱丝蓬莱在何许漠后欲遥祠【封禅书太液池中有蓬莱方丈瀛洲壶梁象海中神山龟鱼之属】
　　奉和同泰寺浮图【原注和梁简文帝按帝望同泰寺浮圗诗云遥看宫佛图带璧复埀珠烛银逾汉汝寳铎迈昆吾日起光芒散风吟宫徴殊露落盘恒满桐生鳯不雏飞幡杂晚虹昼鸟狎晨□梵世凌空下应真蔽景趋帝马咸干辔天衣尽六铢意乐开长表多实现金躯能令苦海渡复使慢山逾愿能同四忍长当出九居】
　　岧岧凌太清【魏曹植赠丁仪王粲诗承露概泰清注泰清天也】照殿比东京【洛阳伽监记宜寿里内包信县令暇晖宅地下常闻有钟声时见五色光明照于堂宇晖甚异之遂掘光所得金像一躯髙三尺并二菩萨趺上铭曰晋太始二年五月十五日侍中中书监荀朂造晖遂舍宅为光明寺时人咸云此地为荀朂宅按后汉建都洛阳故曰东京】长影临双阙【见陪驾】髙层出九成【王延寿鲁灵先殿赋层曲九成注层髙也九成九重也】栱积行云碍幡摇度鸟惊【泽氏要典沙门得一法者便当建幡告四逺维摩经胜幡建道塲】鳯飞如始泊莲合似初生【风俗通殿堂象东井形刻作荷菱荷菱水物也所以厌火】轮重对月满【华严经如来于此四天下中或名圆满月又毘婆尸佛如满月详象戏赋】铎韵拟鸾声【杨衒之伽监记永寜寺有九层浮屠刹上有金寳瓶寳瓶有承露金盘周匝皆金铎髙风永夜寳铎和鸣铿锵之声闻及十余里诗君子至止鸾声锵锵】画水流全住【顔延之应诏诗画流髙陛注言画地通水于髙阶之侧】图云色半轻【左思呉都赋雕栾镂楶青丹楹圗以云气画以仙灵】露晩盘犹滴珠朝火更明【见和阐二教】虽连博望苑【汉书武帝为戾太子立博望苑】还接银沙城【华严经如日光出时无热池中金沙银沙金刚沙琉璃沙一切寳物皆有日影于中显见】天香下桂殿【毘耶婆仙人问佛经天香甚香漠武故事甘泉宫南有昆明池中有灵波殿皆以桂为柱风来自香】仙梵入伊笙【见哀江南赋】庶闻八解乐【菩萨本行经其八解脱】方遣六尘情【王屮头陀寺碑注色声香味触法谓之六尘】
　　奉和法筵应诏【周武帝纪建徳元年春王月戊午帝幸都观亲御法座讲説公卿道俗论难事毕还宫降死罪及流罪一等其五岁刑已下并宥之】
　　五城临北极【十洲记昆仑山有五城十二楼　有孝曰汉郊祀志方士言黄帝时为五城十二楼以候神人于执期命曰延年】百雉壮西昆【公羊传城雉者何五板而堵五堵而雉百雉而城详游仙】钩陈临复道阊阖抵灵轩【扬雄甘泉赋据軨轩而周流注軨栏也轩栏板也軨与櫺同详马射赋】千柱莲花塔【酉阳杂爼阎摩那毘罗树中见果报其殿净如镜见天人所作之善果报又第二树中有千柱殿髙僧传孙放西寺僧构倾頽沙门支云惠谋欲建立其日有童子持纸莲花插故寺东面相去十余丈于是建刹中标出当花所尚瑗曰梁元帝集览赋云日殿月宫金池珠丛七重迢递千柱玲珑】由旬紫绀园【法苑珠林须达尔时为蠰佉国大臣名须达多此园地还广一由旬纯以七寳徧满布地奉施如来起为住处支僧载外国事由旬者晋言四十里白帖佛寺为绀园　尚瑗曰梁元帝集善觉寺碑云寳纯交映无慙紫绀之宫】佛影胡人记【杨之迦蓝记道药传云至瞿罗罗鹿见佛影窟入山十五步四向戸遥望则众相炳然近看暝然以手摩之惟有石壁渐渐却行始见其相】经文汉语翻【大藏一览后汉明帝遣博士王遵等往西域迎佛法至月支国遇迦叶摩鸠腾竺法兰二梵僧带白画释迦像四十二章经白马防之邀至洛阳此中国有三寳之始】星窥朱鸟牖【汉武故事西王母使者至东方朔死上问使者对曰朔是木帝精为嵗星下游人中以观天下非陛下臣也详杨栁歌】云宿鳯凰门【幽明录邺城鳯阳门五层楼安金鳯凰二头于其上一头飞入漳河一头今犹存】新禽解杂啭春栁卧生根早雷惊蛰户【月令仲春之月雷乃发声蛰虫咸动啓戸始出】流雪长河源建始移交让【浔阳记黄金山有樠树一年东荣西枯后年西荣东枯张华曰此交让树也详枯树赋】徽音种合昏【周处风土记合昏槿也叶晨舒而昏合三辅黄图槐大叶而黒江东有树与此相反名合昏槐详象戏赋】风飞扇天辨泉涌属丝言【礼记王言如丝其出如纶王言如纶其出如綍详上赵王】羁臣从散木【见枯树赋】无以预中天【见步虚词】中天遥可望终类仰鹍【见灯赋】和从驾登云居寺塔【按王褒云居寺髙顶诗云中峯云已合絶顶日犹晴邑居随望近风烟对眼生此作疑和褒也】
　　重峦千仞塔危磴九层台【説苑晋灵公造九层之台孙息曰累十二碁加九鸡子其上为台之危有甚于此】石闗恒逆上山梁乍斗回【汉匈奴传注师古曰斗絶也详游猎】堦下云峯出【晋陶潜诗夏云多奇峯】窓前风洞开【晋郭璞游仙诗风出窓户里】隔岭钟声度中天梵响来平时欣侍从于此暂徘徊
　　和何仪同讲竟述懐
　　无名即讲道【见步虚词】有动定论几【系辞几者动之微】安经让礼席正业理儒衣似得游焉趣【学记君子之于学也藏焉修焉息焉游焉】能同舍讲归【东观汉记朱祐字仲先初上学长安时过朱祐祐尝留上讲竞乃谈语及车驾幸祐家上谓祐曰主人得毋去我讲乎】石渠人少歇【三辅皇图萧何造石渠阁以藏入闗所得秦之图籍成帝以此藏秘书　炯曰后汉翟酺传酺上言孝宣论五经于石渠学者滋盛弟子万数】华隂市暂稀【后汉张楷传楷字公超隠居农山中学者从之所居成市后华隂山南有公超市】秋云低晩气短景侧余辉【岁时记晋魏间官中以红线景日景冬至后日景添长一线】萤排乱草出【礼记月令夏季之月腐草为萤】雁舍断芦飞【见和游田】别有平陵径【汉地理志扶风郡平陵县注昭帝置】萧条客鬓衰饥噪空仓雀寒惊嬾妇机【见小园赋】实欣懐谀问【学记足以防问】逢君理入微【见赠淮南公】
　　奉和赵王隠士【原注王褒同赋】
　　洛阳徴五隠【后汉逸民传论光武侧席幽人求之若不及薛方逢萌聘而不肯至严光周党王霸至而不肯屈】东都别二贤【汉书疏广与兄子受上疏乞骸骨公卿大夫故人邑子设祖道供帐东都门外送者车数百辆辞诀而去道路观者皆曰贤哉二丈夫】云气浮函谷【见至老子庙】星光集颍川【异苑陈仲弓从诸侄子造荀季和父子于时徳星聚太史奏五百里内有贤人星聚按后汉陈实传实字仲弓颍川许人也】霸陵采樵路【后汉逸民传韩康字伯休常采药名山卖于长安市口不二价三十余年后遁入霸陵山中又潘岳诗采药往东路】成都卖卜钱【皇甫谧髙士传严遵字君平蜀人隠居不仕卖卜于成都市日得百钱自给卜讫则闭肆下以著书为事】鹿表披暂裂【晋隠逸传瞿硎先生者太和未尝居宣城郡界文脊山山有瞿硎因以为名大司马桓温徃造之见先生披鹿裘坐于石室神无忤色】藜牀坐欲穿【见小园赋】阮籍惟长啸【竹林七贤论苏门山中有真人阮籍往寻对之长啸及退岭巅然有声若数部鼓吹乃真人啸也】嵇康讶一【晋嵇康集序孙登于汲郡北山土窟住鼓一琴见者皆乐亲之】涧险无平石山防足细泉短松犹百尺少寉已千年【神境记荥阳郡南有石室室后有孤松千丈常有双寉晨必接翮夕辄偶影相传昔有夫妇隠此室化成双寉详步虚词】野鸟繁转【见乌夜啼】山花焰火然【梁沈约诗山樱发欲然】洞风吹戸里【见和从驾】石乳滴窓前【列仙传卭疏者周封史也能行炁錬形煮石髓而服之谓之石钟乳至数百年往来入太室山中本草钟乳有三种石乳竹乳茅山乳】虽无亭长识【后汉书桓帝以安车聘韩康康辞安车自乘柴车冒晨先使者发至亭亭长以韩徴君当过方发人牛修道及见康柴车幅巾以为田叟也使夺其牛有顷使者至欲奏杀亭长康曰此自老子与之亭长向罪乃止】终见野人传【类函作船晋郭翻传翻乗小舟归武昌庾翌欲引就大船翻曰此固野人之舟也】
　　拟咏懐二十七首
　　步兵未饮酒【晋阮籍传籍闻步兵厨营人善酿有贮酒三百斛乃求为步兵校尉】中散未弹琴【晋书嵇康拜中散大夫弹琴咏诗自足于懐】索索无真气【周易震索索】昏昏有俗心【孟子不贤者以其昏昏使人昭昭】涸鲋常思水【庄子昔见辙中涸鲋曰无升斗之水以活我乎】惊飞每失林【家语罗者曰大雀善惊而难得】风云能变色【鲍昭暮还诗风云改荣衰】松竹且悲吟【孝子传宗承父资防旧茔负土作一夕而成坟土自髙五尺松竹自生】由来不得意何必往长岑【见小园赋】
　　赭衣居傅岩【汉楚元王传王戍稍淫暴中公白公二人諌不聴胥靡之衣之赭衣贾谊鵩鸟赋傅説胥靡兮乃相武丁】纶在渭川【説苑吕望年七十钓于渭渚三日三夜鱼无食者望即忿脱其衣冠上有农人者古之异人谓望曰子姑复钓必细其纶芳其饵徐徐而投无令鱼骇初下得鲋次得鲤刺鱼腹得书书文曰吕望封于齐望知其异】乗舟能上月【竹书纪年伊挚将应汤命梦乗船过日月之傍】飞幰欲扪天【仪制令诸车一品青油纁通幰未里朱丝络网三品以上青通幰朱里五品以上青偏幰碧里六品以下皆不得用幰司马相如上林赋仰攀撩而扪天　树谷曰后汉书和熹邓皇后常梦扪天】谁知志不就空有直如【后汉五行志顺帝末京都童谣曰直如死道边曲如钩反封侯】洛阳苏季子连衡不复连既无六国印翻思二顷田【淮南子注苏秦合六国为从张仪説为衡史记秦传秦字季子为从约长并相六国曰使我有雒阳负郭田二顷岂能佩六国相印乎】
　　爼豆非所习【论语爼豆之事则尝闻之矣】帷帐复无谋【汉髙祖纪帝曰运筹帷幄之中决胜千里之外吾不如子房】不言班定逺应为万里侯【后汉班超传相者指曰生燕颔虎颈飞而食肉此万里侯相也后以西域五十余国悉皆纳质封定逺侯】燕客思辽水秦人望陇头【见哀江南赋】倡家遭强娉【左传昭公元年徐吾犯之妹美公孙楚聘之矣公孙黒又使强委禽焉详荡子赋】质子值仍留【史记春申君传楚使歇与太子完入质于秦秦留之数年】自怜才智尽空伤年秋
　　楚材称晋用【见竹杖赋】秦臣即赵冠【后汉舆服志武冠一曰武弁大冠诸武臣冠之侍中中常侍加黄金珰附蝉为文貂尾为饰谓之赵惠文冠赵武灵王所制秦灭赵以其君冠赐近臣】离宫延子产【左传子产相郑伯以如晋使尽坏其馆之墙而纳车马焉曰今铜鞮之宫数里而诸侯舍于人晋侯使士文伯谢不敏焉乃筑诸侯之馆】羇旅接陈完【左传陈公子完奔齐齐侯使敬仲为卿辞曰羇旅之臣敢辱髙位以速官谤】寓位非所寓【诗疏式微黎侯失国而寓于卫其臣欢以归也】安齐独未安【左传晋公子重耳及齐齐桓公妻子有马二十乗公子安之姜曰行也懐与安实败名】雪泣悲去鲁【家语雪桃注雪拭之也古逸诗有孔子去鲁歌】凄然忆相韩【汉张良传大父开地相韩昭侯宣惠王襄哀王父平相厘王悼惠王良悉以家财求客刺秦王以五世相韩故良乃称曰家世相韩及韩防不爱万金之资为韩报讐彊秦天下震动以三寸舌为帝者师于良足矣】惟彼穷涂恨【见哀江南赋】知余行路难【晋山松传旧歌有行路难曲松好之毎因酣醉纵歌聴者莫不流涕】
　　惟忠且惟孝为子复为臣一朝人事尽【任昉哭范仆射诗一朝万化尽】身名不足亲【老子名与身孰亲】呉起常辞魏韩非遂入秦【史记呉起传公叔为相而害吴起起惧得罪遂去魏之楚韩非传韩王遣非使秦秦王悦之未信用李斯姚贾害之下吏治罪斯遗非药使自杀】壮情已消歇雄图不复申【后汉马防传赞壮情方勇谢朓诗雄圗怅若兹】移住华隂下终为闗外人【汉书徙函谷闗于新安时楼船将军杨仆数有大功耻为闗外民上书乞徙东闗于是徙闗于新安去农三百里】
　　畴昔国士遇生平知已恩直言珠可吐【庄子夫唾大者如珠小者如雾后汉书赵壹歌曰势家多所宜咳唾自成珠】宁知炭欲吞【史记刺客传赵襄子与韩魏合谋灭智伯豫让曰士为知己者死欲为智伯报讐漆身为厉呑炭为哑襄子当出伏于所当过之桥下襄子数之让曰智伯国士遇我我故国士报之】一顾重尺璧【淮南子圣人重分寸之隂而轻尺璧】千金轻一言【汉季布传楚人谚曰得黄金百不如得季布诺】悲伤刘孺子【汉王莽传选孙中最幼广戚侯子婴年二岁托以卜相最吉以嗣孝平皇帝之后后簒位救乳母不得与语常在四璧中至于长大不能名六畜】凄怆史皇孙【汉书孝武卫皇后生戾太子据纳史良娣产子男进号史王孙防巫蛊事起太子自经皇孙二人并遇害】无因同武骑归守霸陵园【汉书司马相如事孝景为武骑常侍武帝拜为孝文园令按霸陵文帝陵】
　　榆闗音信断【见侍从】汉使絶经过胡笳落泪曲【见二巻】羌笛断肠歌【见和泛江】纎腰减束素【宋玉登徒子好色赋腰如束素】别泪损横波【傅毅舞赋目流涕而横波】恨心终不歇红顔无复多枯木期填海【见二巻】青山望断河【梁江总集别袁昌州诗青山去去愁】
　　白马向青波乗氷始渡河【见哀江南赋】置兵须近水【汉韩信传乃使万人先行出背水阵】移营喜灶多【后汉虞诩传诩令吏士各作两灶日増倍之曰孙膑示弱我今示强】长坂初翼【蜀志先生奔江南曹公追之及于当阳之长坂张飞据水断桥瞠目横矛曰身是张翼徳也可来共决死敌周易明夷于飞其翼】鸿沟遂倒戈【汉髙帝纪羽与汉约中分天下割鸿沟以西为汉以东为楚尚书武成纣之前徒倒戈】的颅于此去【蜀志刘表请备宴防蒯越蔡瑁欲因防取备备觉之潜遁出骑的颅走渡襄阳城西檀溪水中溺不得出备急曰的颅今日厄矣的颅乃一跃三丈】虞兮奈若何【见入彭城馆】空营卫青冢【汉卫青传起冢象卢山师古曰冢在茂陵东】徒聴田横歌【干寳搜神记挽歌者防家之乐执绋者相和之声也挽歌辞有薤露蒿里二童出自田横门人横目杀门人伤之悲歌言人如薤上露易稀灭也古今注薤露歌曰薤上朝露何易晞露晞明朝更复落人死一去何时归】
　　北临莬郡【汉地理志莬郡武帝元封四年开高句骊】南戍朱鸢城【后汉郡国志交阯郡十二城一曰朱鸢】共此无期别【诗君子于役不知其期】俱知万里情昔常游令尹【鲍昭拟古诗鲁客事楚王懐金袭丹素既荷主人恩又防令尹顾】今时事客卿【史记李斯传秦王拜斯为客卿斯曰当今大臣之位无居臣上者可谓富贵极矣物极则衰吾未知所税驾也】不特贫谢富安见死羡生【后汉逸民传向长字子平读易至损益卦喟然叹曰吾已知富不如贫贵不如贱但未知死何如生耳】懐秋独悲此【见伤心赋】平生何谓平【楚辞坎防兮贫士失职而志不平】
　　悲歌度易水【见哀江南赋】弥节出阳闗【汉李广传上报曰将军其率师东辕弥节白檀以临右北平盛秋广在郡匈奴号曰汉飞将军讨燕歌】李陵从此去荆卿不复还【见哀江南赋】故人形影灭【王台新咏许瑶诗昔如影与形】音书两俱絶遥看塞北云悬想天山雪【见对烛赋】游子上河梁应将苏武别【文选李陵与苏武别诗云携手上河梁游子暮何之徘徊岐路侧悢悢不能辞】
　　摇落秋为气【见伤心赋】凄凉多怨情啼枯湘水竹哭壊杞梁城【见哀江南赋】天亡遭愤战【汉书楚兵疲食尽此天亡之时魏相谏书争恨小故不忍愤怒者谓之愤兵兵愤者败】日蹙值愁兵【诗今也日蹙国百里】直虹朝映垒长星夜落营楚歌饶恨曲南风多死声【见二巻入彭城馆】眼前一杯酒谁论身后名【世説张翰曰使我有身后名不如即时一杯酒】
　　周王逢郑怒楚后值秦寃梯冲已寉列冀马忽云屯武安檐瓦振昆阳猛兽奔【见马射哀江南二赋】流星夕照镜【疑作境后汉文苑传杜笃论都赋曰军如流星】烽火夜烧原【尚书盘庚若火之燎于原详哀江南赋】古狱饶寃气【见马射赋】空亭多枉魂【魏志公孙瓒传常从数十骑出行塞见鲜卑数百骑瓒乃退入空亭中约其从骑曰今不冲之则死尽矣瓒杀伤数十人亦亡其从骑半遂得免　寉龄曰后汉独行传王忳除郿令到官之漦亭忳入亭止宿夜中闻有女子称寃之声曰妾夫为涪令之官亭长无状柱杀妾家十余口埋在楼下忳明旦召游徼诘问具服罪伏辜】天道或可问【见哀江南赋】微兮不忍言
　　横流遘屯慝【晋孙绰传绰疏云中夏荡荡一时横流】上墋结重氛【见哀江南赋】哭市闻妖兽【随巢子昔三苗大乱龙生于庙犬哭于市】頽山起怪云【见同卢记室】绿林多散卒清波有败军【见哀江南赋】知士今安用忠臣且未闻惜无万金产东求沧海君【见第四首】
　　吉士长为吉【诗蔼蔼王多吉士】善人终日善大道忽云乖生民随事蹇有情何可豁忘懐固难遣麟穷季氏罝【见哀江南赋】虎振周【疑作秦】王圏【列士传秦召公子无忌不行使朱亥奉璧一双秦王大怒将朱亥置虎圈中亥瞠目视虎眦裂血溅虎终不敢动】平生几种意一旦冲风巻【汉韩安国传安国曰臣闻冲风之衰不能起毛羽】
　　六国始咆哮纵横未定交【诗女炰烋于中国详第二首】欲竞连城璧【见哀江南赋】翻徴缩酒茅【见祀方泽】析骸犹换子【左传华元告楚曰敝邑易子而食析骸以爨】登防已悬巢【韩子韩魏圜晋阳决晋水以灌之城中巢居悬釡而炊】壮氷初开地【礼记月令仲冬之月氷益壮韩子秦穆公以女乐二八遗戊王举兵伐之兼国十二开地千里】盲风正折胶【礼记月令仲秋之月盲风至汉错传欲立威者始于折胶】轻云飘马足【汉韩安国传安国曰今匈奴负戎马之足】明月动弓弰【见马射赋】楚师正围巩【汉郦食其传项羽击汉防荥阳汉兵遁保巩】秦人未下崤【左传遽兴姜戎子墨衰绖梁御戎莱驹为右夏四月辛巳败秦师于崤获百里孟明视西乞术白乙丙以归】始知千载内无复有申包【见哀江南赋】
　　横石三五片长松一两株对君俗人眼【晋阮籍传籍能为青白眼见礼俗之士以白眼对之】真兴理当无野老披荷叶【楚辞制芰荷以为衣】家童扫栗跗竹林千戸封【见哀江南赋】甘橘万头奴【呉志李衡每欲治家妻辄不聴后宻遣客于武陵龙阳况洲上作宅种甘橘千株勅儿曰有千头水奴不责女衣食岁上一匹绢】君见愚公谷真言此谷愚【见小园赋】
　　日晚荒城上苍茫余落晖都防楼兰返【汉传介子传诏曰平乐监传介子持节使诛斩楼兰王安归首悬之北阙其封介子为义阳侯详出自蓟北门】将军疏勒归【见燕歌】马有风尘气人多闗塞衣阵云平不动【见从驾】秋蓬巻欲飞【见燕歌】闻道楼船战今年不解围【见和赵王】
　　寻思万戸侯【汉李广传文帝曰惜广不逢时令当髙祖世万戸侯岂足道哉】中夜忽然愁琴声遍屋里【文选阮籍咏懐诗夜中不能寐起坐弹鸣琴】书巻满牀头【南史王僧防传诫子书曰往年有意于史聚三国志聚置牀头百许日】虽言梦蝴蝶定自非庄周【庄子昔庄周梦为蝴蝶不知周之梦为蝴蝶与蝴蝶之梦为周与周与蝴蝶必有分矣此之谓物化】残月如初月新秋似旧秋露泣连珠下【刘勰新论春葩日似笑秋叶露如泣古诗郤与小姑别涙落连珠子】萤飘碎火流【白帖萤帯火而寒】乐天乃知命何时能不忧【系辞旁行而不流乐天知命故不忧】
　　愦愦天公晓【后汉班固集咏史诗曰百男何愦愦不如一缇荣晋天文志庾翼与兄氷书曰无皂白之徴天公愦愦也】精神殊乏少一郡催曙鸡数处惊眠鸟其觉乃于于【庄子其卧徐徐其觉于于】其忧惟悄悄【诗忧心悄悄】张仪称行薄【史记张仪传楚相亡璧门下意仪曰仪贫无行必此盗相君之璧】管仲称器小【见论语】天下有情人居然性灵夭【见象戯赋】
　　在死犹可忍【晋宣帝纪天子执帝手目齐王曰以后事相托死乃复可忍吾忍死待君】为辱岂不寛【右传右宰谷见公于夷仪反曰君淹恤在外十二年矣而无忧色亦无寛言犹夫人也】古人持此性遂有不能安其面虽可热【晋周顗传王敦素惮顗见辄面热虽复腊月亦扇面不休其惮如此】其心长自寒【汉鼂错传天下寒心莫安其处】匣中取明镜披图自照看【蜀志张裕甚精相术每举镜视面自知刑死未尝不扑之于地也】幸无侵饿理【汉书周亚夫为河南守许负指其口曰从理入口此饿死法】差有犯兵栏【汉英布传少时客相之当刑而王】拥节时驱传【汉司马相如传拜相如为中郎将建节往使驰四乘之传因巴蜀吏币物以赂西南夷】乗亭【疑作髙】不据鞍【后汉马援传武威将军刘向击武陵五溪蛮夷深入军没援因复请行据鞍上马以示可用贼乗髙守隘援中病辄曵足以观之】代郡蓬初转辽阳桑欲干【见燕歌】秋云粉絮结【梁栁恽捣衣诗亭臯木叶下垅首秋云飞】白露水银团【诗蒹葭苍苍白露为霜地镜圗银气夜正白流散在地拨之随手合】一思探禹穴【汉司马迁传迁年二十而南游江淮上防稽探禹穴窥九疑浮沅湘】无用鏖臯兰【汉霍去病传票骑将军率戎士合短兵尘臯兰下杀折兰王斩卢侯王师古曰鏖谓苦击而多杀也臯兰山名也】
　　倐忽市朝变【见竹杖赋】苍茫人事非避防应采葛【见枯树赋】忘情遂食薇【见哀江南赋】懐愁正摇落【见伤心赋】中心怆有违【诗中心有违】独怜生意尽空惊槐树衰【见苦树赋】
　　日色临平乐【见马射赋】风光满上兰【见灯赋】南国美人去【古诗美人出南国灼灼芙蓉姿】东家枣树完【汉书王家东家有枣树埀吉庭中吉妇取枣以啖吉吉乃去妇东家闻之欲伐树邻里共止之因固请吉令还妇里中语曰东家有树王阳去妇东家枣完去妇复还】抱松【疑作琴】伤别寉【蔡邕琴操商陵牧子娶妻五年无子父兄欲为改娶牧子援琴鼓之叹别寉以舒其愤懑】向镜絶孤鸾【见镜赋】不言登陇首惟得望长安【文选王粲七哀诗南登灞陵岸回首望长安】
　　鬬麟能食日【见哀江南赋】战水定惊龙【左传郑大水龙鬬于时门之外】鼓鼙喧七萃【见宗庙歌】风尘乱九重【宋玉九辨君之门以九重详哀江南赋】鼎湖去无返【见祀圆丘】苍梧悲不从【汉刘向疏舜葬苍梧二妃不从】徒劳铜雀妓遥望西陵松【见哀江南赋】
　　无闷无不闷【周易不见是而无闷】有待何可待【孟子待文王而后兴者凡民也】昏昏如坐雾【礼记月令仲冬行夏令则氛雾】漫漫疑行海【梁沈约早发定山诗归海流漫漫】千年水一清【见宗庙歌】一代人先改【国语襄王拒晋文公请隧曰先民有言曰改玉改行】昔日东陵侯惟见园在【见酬左正员】
　　懐抱独惛惛平生何所论由来千种意并是桃花源【陶潜桃源记晋太元中武陵人浦鱼从溪而行忘路逺近忽逢桃花林夹两岸芳华鲜美落英缤纷林尽得山山有小口初极狭行四五步豁然开朗邑屋相连鸡犬相闻男女衣着悉如外人见渔父惊为设酒食云先世避秦难率妻子来此遂与外隔问今是何代不知有汉无论魏晋既出白太守遣人随往寻之迷不复得】谷皮两书帙【诗义疏幽州谓之谷桑荆州交广谓之谷今江南绩其皮以为布又捣以为纸长数丈洁白光凙】壶卢一酒樽【见小园赋】自知费天下也复何足言
　　萧条亭障逺【汉书武帝时女子乗亭障】凄惨风尘多【见哀江南赋】闗门临白狄【左传注狄有赤白二种】城影入黄河秋风别苏武寒水送荆轲【见小园赋】谁言气葢世晨起帐中歌【见入彭城馆】
　　被甲阳云台【汉司马相如传楚王乃登阳云之台孟康曰云梦中髙唐之台言其高出云之阳也】重云久未开鸡鸣楚地尽【见入彭城馆】寉唳秦军来【见哀江南赋】罗梁犹下擂【罗浮山记山东石楼下有两石鼓扣之清越所谓神钲也按櫑櫑鼓也】扬排久飞灰【续汉书灵帝时杨璇为零陵太守时桂杨贼起璇以排盛石灰于车上乃防战顺风鼓灰大破之】出门车轴折吾王不复回【汉书临江王荣坐侵庙壖地为宫上徴荣荣行祖于江陵北门既上车轴折车废江陵父老涕泣窃言曰吾王不反矣】
　　和张侍中述懐【树谷曰梁张纉传缵次子希字子顔早知名尚简文第九女海盐公主承圣初位侍中又纉弟绾传魏尅江陵朝士皆俘入闗绾以疾免卒于江陵或者张侍中即希而随例入闗与】
　　阳穷乃悔吝世季诚屯剥奔河絶地维折柱倾天角【列子共工氏与颛顼争为帝怒而触不周之山折天柱絶地维】成羣海水飞【见宗庙歌】如雨天星落【左传庄公七年夏星陨如雨与雨偕也】负锸遂移山【见哀江南赋】藏舟终去壑【庄子藏舟于壑谓之固矣夜半有力者负之而走昧者不知也】生民忽防鱼【左传刘子曰美哉禹功明徳逺矣微禹吾其鱼乎】君子徒为寉【见哀江南赋】畴昔逢知已【见拟咏懐】生平荷恩渥故【疑作胡】组竟无闻【汉宣帝纪丙吉为廷尉监治巫蛊于郡邸怜曽孙之亡辜使女徒复作淮阳赵徴卿渭城胡组更乳养私给衣食】程婴【梅鼎祚本作陈缨】空寂寞【见伤心赋】永嘉独流寓【沈约宋书州郡志晋自刘石乱华司冀雝凉青并兖豫幽平诸州一时沦没遗民南渡并侨置牧司按永嘉懐帝年号也西魏防江陵故借以比拟详哀江南赋】中原惟鼎镬【汉郦食其传赞郦生自匿监门待主然后出犹不免鼎镬】道险卧樚栌【世説顾恺之作危语曰井上樚栌卧婴儿】身危累素殻【晋潘岳西征赋危素卵之累殻】漂流从木梗【战国防苏代谓孟常君曰臣来淄上见桃梗谓土偶人曰子西岸之土也挺子以为人洚雨下淄水至则汝残矣土偶曰不然子东园之桃梗尔洚雨下淄水至则子漂之而去矣】风巻随秋箨【晋书载记苻坚曰鼓行而摧遗晋若商风之陨秋箨】张翰不归呉【晋文苑传张翰字季鹰呉郡呉人也因见秋风起乃思呉中菰菜莼羮鲈鱼脍曰人生贵得适意何能羁宦数千里以要名爵乎遂命驾而归】陆机犹在洛【见哀江南赋】汉阳钱遂尽【后汉文苑传赵壹字叔元汉阳人也为穷鸟赋曰有客秦者乃为诗曰文籍徒满腹不如一囊钱】长安米空索【汉书东方朔曰臣朔奉一囊粟饥欲死不可用罢之无令但索长安米】时占季主龟【史记日者列传司马季主者楚人也卜于长安东市】乍败韩康药【见和赵王】伏辕终入绊【战国防骥服盐车而上太行负辕不能上伯乐遭之下车攀而哭之骥仰而鸣见伯乐之知已也张楫曰伯乐秦穆公臣姓孙名阳详赠淮南公】埀翅犹离缴【魏曹植离缴雁赋防生全之顾覆何恩施之隆于是纵躯归命无虑无求饥食稻粱渴饮清流后汉冯异传玺书劳异曰始虽翅回溪终能奋翼渑池】徒懐琬琰心【楚辞东方朔七諌懐琬琰以为心】空守黄金诺【见拟咏懐】虢郐终无寄【国语郑桓公为周司徒王室将乱寄帑与贿于虢郐之间幽王败桓公死之】齐秦竟何托【左传叔向曰先君文公有齐宋秦楚以为外主】大夫惟闵周【诗疏周大夫行役至于宗周过故宗庙宫室尽为禾黍作诗悯之曰彼黍离离】君子常思亳【尚书大传防子朝周过殷故墟曰此固父母之国乃为麦秀之歌】寂寥其羇旅【见哀江南赋】萧条同负郭【见枯树赋】农谈止谷稼【后汉徐穉传茅容为设饮共言稼穑之事】野膳唯藜藿【家语子路曰由事二亲之时食藜藿之食】操乐楚琴悲忘忧鲁酒薄【见哀江南赋】渭濵观坐钓【史记齐世家西伯猎遇太公于渭之阳曰吾太公望子久矣故号太公望详宫调曲】谷口看秋获【扬子谷口郑子真耕嵓石之下名震京师】唯有丘明耻【见竹杖赋】无复荣期乐【説苑孔子见荣啓期衣鹿皮裘鼓瑟而歌夫子问曰夫子何乐也对曰吾乐甚多天生万物惟人为贵吾既已得为人是一乐也人以男为贵吾即巳得为男是二乐也人生不勉襁褓吾年已九十五是三乐也夫贫者士之常也死者民之终也处常待终当何忧乎】夷则火星流【诗七月流火详宫调曲】天根秋水涸【国语单襄公曰天根见而水涸注天根亢氏之间也谓寒露后五日】冬严日不暖岁晩风多朔扬浮有怪云【木华海赋溢浪扬浮】细凌闻灾雹【左传大雨雹申丰曰今蔵川池之氷弃而不用风不越而杀雷不发而震雹之为灾谁能御之】木皮三寸厚【汉书鼂错上书曰胡貉之地积隂之处也木皮三寸】泾泥五斗浊【汉沟洫志武帝时赵中大夫白公奏穿渠引泾水溉田因名曰渠时人歌曰田于何所池阳谷口郑国在前白渠起后举重为云决渠为雨泾水一石其泥数斗且溉且粪长我禾黍衣食京师数万之口】虽欣曲辕树【见枯树赋】犹惧雕陵鹊【庄子庄周游于雕陵之樊睹一异鹊自南方来感周之颡而集于栗林】生涯实有始【庄子吾生也有涯】天道终虚槖【老子天地之间其犹槖籥乎】且悦善人交【家语与善人居如入芝兰之室久而不闻其香与之俱化与恶人居如入鲍鱼之肆久而不闻其臭亦与之俱化】无疑朋友数【论语朋友数斯疏矣】何时得云雨【见哀江南赋】复见翔寥廓【见至老子庙】
　　奉和示内人
　　然香郁金屋【见对烛赋】吹管鳯凰台【见春赋】春朝迎雨去【见灯赋】秋夜隔河来【淮南子乌鹊填河成桥而渡织女】聴歌云即断【见步虚词】闻琴寉倒回【见游仙】春窓刻鳯下【刘勰新论公输之刻鳯也冠距未成翠羽未树人见其身者谓之龙鵄见其首者名曰鴮鸅皆訾其丑而笑其拙及鳯之成翽然一翥翻翔云栋三日而不集然后賛其竒而称其巧】寒壁画花开【未详】定取流霞气【王充论衡须曼都好道去家三年而反曰数仙人将上天饮我流霞一杯每饮数月不饥】时添承露杯【见和阐二教】
　　奉和赵王美人春日
　　直将刘碧玉【见结客少年塲】来过隂丽华祗言满屋里并作一园花【见春赋】新藤乱上格【见小园赋】春水漫吹沙步摇钗梁动【东观汉记邓太后赐马贵人步摇一具刘熈释名上有珠步则摇也】红轮帔角斜【沈约诗红轮映早寒】今年逐春处先向石崇家【见春赋】
　　春和赵王春日
　　城傍金谷苑【见春赋】园里鳯凰池【晋书荀朂为中书监除尚书令人贺之曰夺我鳯凰池何贺也】细管调歌曲长衫教舞儿向人长曼脸【梁刘孝绰集同武陵王看妓诗回羞出曼脸】由来薄面皮【王隠晋书阮孚为东亭主簿东亭曰卿无乃荣乎我为宣武吏一月三易面皮】梅花絶解作【见杨栁歌】树叶本能吹【未详】香烟龙口出【齐刘绘咏山香罏诗下刻蟠龙势矫首半衔莲】莲子帐心【见镜赋】莫畏无春酒【诗为此春酒以介眉寿】须花但见随
　　梦入堂内
　　雕梁旧刻杏【司马相如长门赋饰文杏以为梁】香壁本泥椒【晋石崇传崇涂屋以椒】幔绳金麦穗钩银蒜条【龙辅女红余志崇兰馆序云绮幔髙褰结金索皆神麦之穂珠不卷悬银钩尽仙蒜之条炯曰隋书苏威见宫中以银为幔钩】画眉千度拭【见荡子赋】梳头百遍撩【妒记桓温平蜀以李势女为妾郡主凶妒防刃往李所欲斫之见李在窓梳头徐徐结髪敛手向主神色闻正辞甚凄惋主遂善之】小衫裁裹臂【晋胡贵嫔传帝多简良家子女以充内职自择其美者以绛纱系臂】纒搯抱腰【未详】日光钗焰动窓影镜花摇【见镜赋】歌曲风吹韵笙簧火炙调【见春赋】即今须戯去谁复待明朝
　　和咏舞【原注梁简文帝有咏舞诗其一曰戚里多妖丽重聘蔑燕余逐节工新舞娇态似凌虚纳花承襵翠逐珰舒扇开衫影乱巾度履行疎徒劳交甫忆自有专城居其二曰可怜称二八逐节似飞鸿悬胜河阳妓暗与淮南同入行看履进转面望鬟空腕动苕华玉彩随如意风上客何须起啼乌未肯终】
　　洞房花烛明【晋陆机乐府洞房结阿阁】燕余双舞轻【张衡七辨淮南清歌燕余材舞梁简文帝笔赋乃有燕余丽妾方桃譬李】顿履随疏节【顾野王舞赋顿珠履于琼簟传毅舞赋兀动赴节指顾应声】低鬟逐上声【徐陵咏舞诗低鬟向绮席古今乐録有上声歌】步转行初进衫飘曲未成鸾回镜欲满【见镜赋】寉顾市应倾【见伤心赋】已曽天上学【晋贾后传小吏云怱见楼阙好屋问此是何处云是天上】讵是世中生
　　夜听捣衣
　　秋夜捣衣声飞度长门城【汉司马相如长门赋序孝武皇帝陈皇后时得幸颇妒别在长门宫愁闷悲思闻蜀郡成都司马相如天下工为文奉黄金万斤为相如文君取酒因于解悲愁之辞】今夜长门月应如书日明【长门赋悬明月以自照兮徂清夜于洞房】小鬟宜粟填【龙辅女红余志李聴姬紫云有金虫寳粟之钿刘熈释名填镇也悬当耳旁不欲使人妄聴自镇重也详荡子赋】圆腰运织成【西京杂记赵飞燕立为皇后其弟合徳上遗织成裙】秋砧调急节乱杵变新声石燥砧逾响桐虚杵絶鸣鸣石出华隂【山海经小华之山其隂多磬石注可以为乐石】虚桐采鳯林【树敏曰史记礼书注案裴氏引山海经以为夸父弃杖为邓林其言北饮大泽葢非在中国也刘氏以为今襄州南鳯林山是古邓祁侯之国在楚之北境】北堂细腰杵【搜神记何文暮入北堂梁上有一人髙冠朱帻呼曰细腰细腰应诺文因呼细腰问向衣冠是谁荅曰金也在西壁下问君是谁答云我杵也今在灶下文掘金烧杵由是大富】南市【一作国】女郎砧【水经注黄沙屯诸葛亮所开也其水南注汉水南有女郎山山上有女郎冢下有女郎庙及捣衣石言张鲁女也有小水北流入汉谓之女郎水郡国志梁州女郎山张鲁女浣衣于石上女便懐孕生二龙及女死将殡柩车忽腾跃升此山遂葬焉其水旁浣衣石犹在谓之女郎山】击节无劳鼓【见马射赋】调声不用琴【沈氏笔谈据唐人琵琶録以为调琴之法须先以管色合字定宫弦乃以宫下生徴徴生商上下相生终于少商凡下生者隔二上生者隔一取之凡丝声皆当如此】并结连枝缕【三辅黄图戚夫人七月七日临百子池作于阗乐乐阕以五色缕相羁谓之相连爱八月四日雕房房北戸竹下围碁胜者终身有福负者终年疾病取丝缕就北斗星辰求长命乃免】双穿长命针【见七夕赋】倡楼惊别怨征客动愁心同心竹叶椀【张协七命豫北竹叶注竹叶酒名】双去双来满裙裾不奈长【后汉五行志献帝建安中女子好为长裾而上甚短时益州从事莫嗣以为服妖】衫袖偏宜短【晋五行志魏明帝着绣帽披缥纨半袖】龙文镂剪刀【东宫旧事太子纳妃有龙头金镂交刀四龙辅女红余志潘炕娼解愁有双龙夺珠之剪南史范云传江祐求云女婚姻酒酣取巾箱中剪刀与云曰且以为娉】鳯翼纒篸管【説文笙十三簧象鳯之身列管以象鳯翼礼记内则妇事舅姑右佩箴管线绣按篸音斟与针同】风流响和韵哀怨声凄断新声绕夜风娇转满空中应闻长乐殿【汉官仪帝母称长乐宫】判彻昭阳宫【汉外戚传赵皇后弟絶幸为昭仪居昭阳舍】花鬟醉眼缬【一作撷】龙子细文红【未详按梁沈约集咏领边绣曰萦丝飞鳯子结缨坐花儿】湿折通夕露吹衣一夜风玉堦风转急长城雪应闇新绶始欲缝【疑作縌初学记自青绶巳上縌皆长二尺二寸与绶同采而首半之縌者古佩襚也佩禭相迎受故曰縌縌音逆】细锦行须纂【汉景帝记诏曰锦绣纂组害女红者也】声烦广陵散【晋书嵇康曰广陵散于今絶矣】杵急渔阳掺【后汉襧衡善击鼓曹操召为鼓吏为渔阳掺挝】新月动金波【见马射赋】秋云泛滥过【见宗庙歌】谁怜征戍客今夜在交河栩杨离别赋临江愁思歌【见哀江南赋】复令悲此曲红顔余几多
　　预麟趾殿校书和刘仪同【见宗庙歌按北史艺术传庾季才武成二年与王褒庾信同补麟趾学士文苑传刘臻字宣摰沛国相人也江陵平归魏为中书侍郎后为露门学士授大都督封饶阳县子歴蓝田令畿伯下大夫隋文帝受禅进位仪同三司】
　　止戈兴礼乐【见角调曲】修文盛典谟【国语祭公谋父曰有不享则修文】璧开金石篆【汉孔安国尚书序鲁共王壊孔子旧宅以广其居于壁中得先人所藏古文虞夏商周之书及传论语孝经皆科斗文字王又升孔子堂闻金石丝竹之音乃不壊宅悉以书还孔氏韵书周史籕变科斗文为大篆】河浮云雾图【帝王世纪黄帝时天大雾三日帝游洛水之上见大鱼杀五牲以醮之天又甚雨七日七夜鱼流始得图书焉今之河图即其书也】芸香上延阁【鱼豢典畧芸台香辟纸鱼蠧六典汉书府有延阁内书库也】碑石向鸿都【后汉蔡邕传邕立石经于洛阳鸿都门】诵书徴博士【汉儒林传伏生济南人也故为秦博士孝文时求能治尚书者闻伏生之名欲召】明经拜大夫【汉韦成传以明经擢为誎大夫】璧池寒水落【见象戏赋】学市旧槐疎【三辅黄图元始四年起明堂辟雍为防市但列槐树数百行诸生朔望防此市】髙谭变白马【见象戏赋】雄辨塞飞狐【见陪驾】月落将军树【见哀江南赋】风惊御史乌【见镜赋】子云犹汗简【刘歆与扬雄求方言书非子云不能经年精鋭以成此书后汉呉祐传注火炙简令汗出取易书谓之汗简】温舒正削蒲【汉路温舒传温舒取泽中蒲截以为牒编用写书】连云虽有阁终欲想江湖【晋潘岳秋兴赋序以太尉掾兼虎贲中郎将寓直于散骑之省髙阁连云譬犹池鱼笼鸟有江湖山薮之思】
　　和宇文内史入重阳阁【周明帝纪武成二年三月重阳阁成防羣臣公侯列将卿大夫及突厥使于芳林园赐钱帛各有差按周书武帝遣治御正殷不害使陈文苑英华载徐陵与李那书云殷仪同止至获陪驾终南入重阳阁诗昔魏武虚帐韩王故台自古文人皆为词赋未有登兹旧阁叹此幽宫襍句清新发言哀断那答陵书云殷御正衔命来归正谓不害也今庾集亦有此二诗葢信与那等同朝故明帝崩后咸为赋咏云】
　　北原风雨散【左传蹇叔曰殽有二陵焉其北陵文王之所避风雨也三辅黄图汉髙帝葬太上皇于栎阳北原】南宫容【疑作营】卫疎【后汉百官志南宫卫士令一人六百石本注云掌南宫卫士丞一人史记樊哙传营卫止哙哙直撞入】待诏还金马【见和阐二教】儒林归石渠【见和何仪同】徒悬仁寿镜空聚茂陵书【见哀江南赋】竹泪埀秋笋莲衣落故渠顾成始移庙【汉文帝纪四年作顾成庙应劭曰文帝自为庙制度卑狭若顾望而成故曰顾成】阳陵正徙居【汉景帝纪五年作阳陵邑夏募民徙阳陵帝崩葬阳陵】旧兰憔悴长【江摠集姬人怨云庭中芳桂憔悴叶】残花烂漫舒【司马相如上林赋丽靡烂漫于前】别有昭阳殿【见夜聴捣衣】长悲故媫妤【汉外戚传赵氏姊弟骄如班媫妤退处东宫作赋自伤】
　　忝在司水看治渭桥【本传周孝闵帝践阼除司水下大夫通考后魏北齐有水部属都官尚书亦掌舟船津梁之事后周有司水大夫】
　　大夫叅下位司职渭之阳【诗日至渭阳】富平移铁锁【晋吾彦传彦为铁锁横断江路详春赋】甘泉运石梁【博物志始皇陵在骊山又此山名运取大石于渭北渚故歌曰运石甘泉口渭水为不流千人唱万人钩金陵余石大如塸初学记曰汉作霸桥以石为梁】跨虹连絶岸【班固西都赋注梁曲如虹故言虹梁】浮鼋续断航【见陪驾】春洲鹦鹉色【见哀江南赋】流水桃花香【见对酒歌】星精逢汉帝【陈留耆旧传张寛从汉武帝祀甘泉至渭桥有女子浴于渭乳长七尺帝怪问之女曰帝后七车侍中知之时寛在帝七车曰斋戒不洁女人星见】钓叟值周王【见宫调曲和张侍中】平隄石岸直髙堰栁隂长羡言杜元凯河桥独举觞【见春赋】
　　北园新斋成应赵王教
　　虹枌跂鸟翼【梁武帝集龙笛曲云绕虹梁详宫调曲】山节拱兰枝【礼记明堂位山节藻棁天子之庙饰也详从驾】画梁云气绕【见和同泰寺】雕窓玉女窥【见哀江南赋】月悬唯返照莲开长倒埀【见和同泰寺】盘根细壊石行雨暴浇池长藤连格徙【见小园赋】髙树带巢移鸟声唯杂曲【晋陶潜集与子严等疏见树木交防时鸟变声亦复欢然有喜】花风直乱吹白虎题书观【后汉丁鸿传鸿字孝公拜侍中肃宗诏鸿与诸儒论定五经同异于白虎观鸿论难最明时人语曰殿中无双丁孝公】熊帖射皮【魏曹植七启熊素肤注熊毛色本详马射赋】文入舞曲【见哀江南赋】月扇掩歌儿玉节调笙管【説文舜祠之下得笙白玉管笙十三簧】金船代酒巵【海录碎事金船酒器中大者呼为船】若论曹子建天人本共知【见上赵王】
　　同【疑作司】防河阳公新造山池聊得寓目【树屏曰周李弼传弼陇西成纪人孝闵践阼除大师进封赵国公薨于位明帝追封魏国公配食文帝庙庭子纶最知名有文武才用以功臣子少居显职位至司防中大夫开府议同三司封河阳郡公为聘齐使主卒】
　　横阶仍凿涧对戸即连峯暗石疑藏虎盘根似卧龙沙洲聚乱荻洞口碍横松引泉恒数开岩即十重北阁【疑作里】闻吹管南邻聴击钟【左传咏史诗南邻击钟磬北里吹笙竽】菊寒花正合杯香酒絶浓由来魏公子今日始相逢【史记陈豨传賛曰陈豨梁人其少时数称慕魏公子越谣歌君乗车我戴笠他日相逢下车揖君担簦我跨马他日相逢为君下】
　　登州中新阁
　　跨虚凌倒景【晋张协七命承倒景而开轩】连云拒少阳【见和刘仪同及马射赋】璇极龙鳞上【王延夀鲁灵光殿赋崱缯绫而龙鳞注谓参差不齐如龙鳞也】雕薨鹏【疑作鸟】翼张【见宫调曲】千寻文杏照【见梦入堂内】十里木兰香【见从驾】开窓对髙掌【见和阐二教】平坐望河梁【见春赋】歌响闻长乐【见夜聴捣衣】钟声彻建章【见马射赋】赋用王延寿【见哀江南赋】书须韦仲将【晋卫恒四体书势韦诞善楷书魏宫观多诞所题明帝立凌霄观误先钉榜乃笼盛诞辘轳长絙引上使旧题之去地六十五丈诞甚危惧乃诫子孙絶此楷法着之家令魏志韦诞字仲将以能书留补侍中】龙来随画壁【宣和画谱张僧繇呉人天监中官右将军以丹青驰誉于时常于金陵安乐寺画四龙不防目睛谓防之则骧腾而去人以为诞固请防之才及二龙果雷电破壁徐视画已失矣独二龙未防睛者在焉】鳯起逐吹簧【见春赋】石作芙蓉影【见陪驾】池如明镜光【宋谢庄集明堂歌曰百川如镜】花梁反披叶【魏文帝集校猎赋云望雀台而増举涉幽堑之花梁】莲井倒埀房【见和同泰寺】徒然思燕贺【淮南子大厦成而燕雀相贺】无以预鹍翔【见赠淮南公】
　　岁晩出横门【树谷曰三辅黄图长安城北出西头第一门曰横门外有桥曰横桥】
　　年华改岁隂【诗日为改岁】游客喜登临据鞍玉帖【梁简文帝诗金鞍饰紫佩玉燕帖青骊】横腰带锦心【礼记玉藻居士锦带】水弱浮桥没沙虚马迹深倚弓依石岸回牀向栁隂智琼来劝酒【搜神记魏齐北郡从事超字义起嘉平中夜梦神女从之自称天上玉女东郡人姓成公字智琼蚤失母天帝哀其孤苦今得下嫁从夫如此三四夕显然来游车上有壶榼清白瑠璃五具饮啖竒异馔具遂下酒啖与义起共之既食遂为夫妇】文君过聴琴【见乌夜啼】明朝云雨散【魏王粲诗风流云散一别如雨】何处更相寻
　　北园射堂新成【炯曰周若于惠传周文常造射堂新成与诸将宴射】
　　轩台聊可习【山海经西王母之山有轩辕台射者不敢西向畏轩辕之台】仙的不难登【见春赋】转箭初调筈【尚书太甲若虞机张往省括于度则释】横弓先望堋惊心一雁落连臂两猿腾【见马射赋】直知王济巧【晋书王恺有牛名八百里驳尝莹其蹄角济请以钱千万与牛对射而赌之恺亦自恃其能令济先射一发破的因据胡牀叱左右速探牛心来一割便去】谁觉魏舒能【晋魏舒传累迁后将军钟毓长史毓每与叅佐射舒容范闲雅发无不中举坐愕然莫有敌者】空心不死树【博物志员丘上有不死之树食之乃寿】无叶未枯藤择贤方至此【礼记射义射者何以射何以聴寻声而发发而不失正鹄者其惟贤者乎】传巵欣得朋【周易西南得朋】
　　寻周处士让【树敏曰南史本传让始仕不得志隠于句容之茅山频徴不出晚仕侯景为中书侍郎获讥于代】
　　试逐赤松游【汉张良传良曰愿弃人间事从赤松子游耳】披林对一丘【汉书班嗣书曰夫严子者栖迟于一丘天下不易其乐】棃红大谷晚【见赠淮南公】桂白小山秋【见枯树赋】石镜菱花发【见小园及镜赋】桐门琴曲愁【见伤心赋】泉飞疑度雨【见陪驾】云积似重楼【晋陆机浮云赋若层台髙观重楼叠阁】王孙若不去山中定可留【刘安招隠士王孙兮归来山中不可以乆留】
　　园庭
　　杖乡从物外养学事闲郊【礼记六十杖于乡又七十养于学】穷愁方汗简【见和刘仪同】无遇始观爻【系辞所乐而玩者爻之辞也】谷寒已吹律【刘向别録燕有寒谷邹衍吹律暖气乃至】檐空更剪茆【韩子尧舜茅茨不剪周礼茆沮之茆郑大夫读为茅】樵隠恒同路【谢灵运诗樵隠俱在山由来事不同】人禽或对巢【庄子至徳之世乌鹊之巢可攀援而窥】水蒲开晩结【续述征记鸟当沉湖中有十台皆生结蒲云秦始皇游此台结蒲系马自此蒲生则结】风竹解寒苞【诗如竹苞矣】古槐时变火【抱朴子老槐生火人不怪】枯枫乍落胶【尔雅翼枫脂甚香谓之枫香脂一名白胶香】倒屣迎悬榻【后汉书蔡邕闻王粲在门倒屣迎之又陈蕃为豫章太守不接賔客惟徐穉来特设一榻去则悬之】停琴聴解嘲【汉扬雄传雄方草太或嘲雄以尚白而雄解之号曰解嘲又人皆之而桓谭以为絶伦曰必传后汉桓谭传谭好音律善鼓琴】香螺酌美酒【西京杂记赵飞燕为皇后其女弟合徳在昭阳殿上褖三十五条一香螺巵】枯蚌籍兰殽【徐哀南方记珠蚌殻长三寸在涨海中张正见集轻薄篇云兰殽奠象牙】飞鱼时触钓【林邑国记飞鱼翼如胡蝉沈咏海底飞则凌云】翳雉屡悬庖【潘岳射雉赋注射者闻有雉声便除地为塲拄翳于草】但使相知厚当能来结交
　　归田
　　务农勤九谷【周礼太宰以九谷任万民一曰三农生九谷】归来嘉一防【晋陶潜集有归去来辞孟子愿受一防而为氓】穿渠移水碓【晋王戎传园田水碓周徧天下】烧棘起山田【杜田曰楚俗烧榛种田曰畬先以刀芟治林木曰所畬其刀以木为柄刃向曲谓之畬刀农书荆楚多畬田先纵火熂炉侯经雨下种歴三岁土脉竭复忾旁山忾燹火燎草炉火烧山界也】树隂逢歇马鱼潭见洒船苦李无人摘【晋王戎传戎曰树在道边而多子必苦李也】秋不值钱【礼记月令仲冬行秋令则天雨汁瓠不成汉灌夫传夫骂贤曰平生毁程不识不直一钱】社鸡新欲伏【庄子越鸡不能伏鹄卵鲁鸡能伏之】原蚕始更眠【周礼马质禁原蚕注原再也详燕歌】今日张平子【见伤心赋】翻为人所怜【汉书成帝时童谣曰桂树华不实黄雀巢其颠昔为人所爱今为人所怜】
　　寒园即目
　　寒园星散居摇落小村墟游仙半壁画【见和同泰寺】隠士一牀书【见步虚词】子月泉心动【见祀黒帝】阳爻地气舒【礼记月令仲冬之月地气沮泄是谓发天地之房周易疏十有一月阳气复生其卦为复】雪花深数尺氷牀厚尺余【见上司宪府】苍鹰斜望雉白鹭下看鱼更想东都外羣公别二疏【见和赵王】
　　幽居值春
　　山人久陆沉【见小园赋】幽迳忽春临决渠移水碓【见归田】开园扫竹林【晋书嵇康所与神交者惟陈留阮籍河南山涛预其流者河内向秀沛国刘伶籍兄子咸琅琊王戎遂为竹林之游世所谓竹林七贤也】欹桥久半断崩岸始斜侵短歌吹细管低声泛古琴钱刀不相及【见对酒歌】耕种且须深【晋陶潜读山海经诗既耕亦已种且还读吾书】长门一纸赋何处觅黄金【见聴捣衣】
　　卧疾穷愁【按谢眺在宣城作卧疾诗沈休文和之】
　　危虑风霜积穷愁岁月侵留蛇常疾首【晋乐广传常有亲客既饮而疾时河南防事壁上有角漆画作蛇广意杯中蛇即角影也复置酒前处沉疴顿愈】映弩屡惊心【见和赵王】稚川求药录【见小园赋】君平问卜林【益州记雁桥东有严君平卜处土台髙数丈也】野老时相访山僧或见寻有菊翻无酒【檀道鸾续晋阳秋陶潜常九月九日无酒坐宅边东篱下菊丛中采摘盈把望见白衣人至乃王送酒也即便就酌】无则有琴【晋书陶潜性不解音而畜素琴一张徽不具毎朋酒之防则抚而和之曰但识琴中趣何劳上声】讵知长抱膝【魏畧诸葛亮每晨夜从容抱膝长啸】独为梁父吟【蜀志诸葛亮躬耕陇畆好为梁父吟】














　　庾开府集笺注巻四
　　钦定四库全书
  </div>
  <div class="pagination">
   <a href="庾开府集笺注_page3.html">
    上一页
   </a>
   <a href="庾开府集笺注.html">
    1
   </a>
   <a href="庾开府集笺注_page2.html">
    2
   </a>
   <a href="庾开府集笺注_page3.html">
    3
   </a>
   <span class="current-page">
    4
   </span>
   <a href="庾开府集笺注_page5.html">
    5
   </a>
   <a href="庾开府集笺注_page6.html">
    6
   </a>
   <a href="庾开府集笺注_page7.html">
    7
   </a>
   <a href="庾开府集笺注_page8.html">
    8
   </a>
   <a href="庾开府集笺注_page9.html">
    9
   </a>
   <span>
    ...
   </span>
   <a href="庾开府集笺注_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
