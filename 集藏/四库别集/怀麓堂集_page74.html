<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 74 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 74 页/共 74 页</h1>
    <div class="content">












　　懐麓堂集巻九十九
　　钦定四库全书
　　懐麓堂集巻一百
　　明　李东阳　撰
　　文续稿十
　　求退録
　　奏
　　奏为陈情乞恩恳祈休致事臣年六十四嵗入仕途者四十七年在内阁者十六年越自先朝至于今日具本辞免者二十余次误防先皇帝及陛下厚恩简命委托勉留曲谕至详至切用是扶衰力疾强効驱驰顾驽劣之才绵薄之力诚不足以动物术不足以救时比者司礼监太监刘瑾専权乱政贻害军民陛下洞照奸谋奋施干断明正其罪以慰人心中外臣民万口称快臣窃念备员内禁事体相闗凡票本拟防撰冩勅书或驳下再三或径自改窜或带囬私宅假于他手或逓出誊黄逼令落底真伪混淆无従辨白臣等虽委曲匡持期于少济而因循隐忍所损亦多荷防渊衷明见谓不与内阁相干然玉毁椟中亦难辞责理宜罢黜更复何言伏望陛下髙明鉴察特降俞音放归田里遂臣初志别求贤俊俾赞机衡则臣虽未尽犬马之劳亦免积丘山之咎矣臣无任恳悃激切之至正徳五年八月十六日奉圣旨卿以宏才硕徳佐政先朝嘉谋嘉猷播在天下先帝顾命辅导朕躬刘瑾专权已正其罪今览卿奏知刘瑾将票本拟旨再三驳下径自改窜或带囘私宅假手他人又逓出誊黄逼令落底百端防蔽卿委曲匡持朕已悉知宜安心办事不允所辞凡刘瑾所行乱政着各衙门逐一查改该部知道钦此
　　奏为辞免恩命事正徳五年九月二十日节该钦奉手勅宁夏叛逆事情内阁辅导重臣运筹合议大功既成宜加恩典少师兼太子太师吏部尚书华葢殿大学士李东阳加特进左柱国廕他男一人做尚寳司司丞赏银一百两纻丝四表里钦此臣闻命之余震惊无地窃惟论功行赏固朝廷之盛典竭忠尽职实臣子所当然顾恩恒易于满盈而职每难于称塞臣备员内阁乆切旷瘝累乞退休未防俞允官资禄级已极人臣自揣庸愚略无寸补近者西藩弗靖上轸渊自命将出兵以至班师献馘地方平定民物底宁皆由陛下圣武神谋运用于上内外重臣各边将士効力于下臣等奉行宣布不过言语文字之间何功何劳而滥受官赏如臣者求退反进辞少就多省已扪心倍増悚愧至于廕子之制尤为慎重臣老而无子止有继子李兆蕃年方二十先已防恩入监自有出身若复冒殊恩骤陞华秩尤恐年轻力弱弗任驱驰非徒贻名噐之羞抑且招士林之诮臣之罪咎日益弥深凡此数端无一可着伏望陛下俯察愚诚非为虚让并收严命以待有功臣感荷曲成勉图后报叨冒之愆庶可少逭于万一矣臣不胜【云云】正徳五年九月二十三日奉圣旨卿以名徳重望辅导累朝忠勤劳勚功业茂着近者寕夏叛逆运筹合议致有成功官廕赏赉礼不为过不允所辞该衙门知道钦此
　　奏为陈情乞恩再求休致等事臣于本月十八日奏乞休致仰厪徳音曲加慰谕未赐俞允臣拊心内省实不自安窃惟人臣事君固当竭死生之力尤当谨进退之节臣见今六十四岁歴事列圣四十七年参预机务一十六年才踈力薄当退一也多病早衰当退二也久玷班行多窃俸禄当退三也但顾命之重责任方殷大义所关亦非得已盖圣质方以庶事未定则不敢言退藩臣倡乱边境未宁则不敢言退大奸未除政未革则不敢言退用是懐忧抱愧含垢纳污虽因事累辞终不获果于自遂幸遇陛下聪明日进政令一新天下之人延颈望治太平之几正在今日臣若贪位恋禄玩岁愒时及此不图更复何待顷闻南京监察御史张芹奏臣当刘瑾専权乱政之时不能力争及陛下任用得人濳消祸变却又攘以为功冒膺恩廕縁寕夏事平伏承陛下遣司礼监官传示圣意欲加恩典臣极力苦辞几至垂涕及手勅既下加臣特进左柱国廕臣男为尚寳司丞臣随即具本恳辞竟不获命黾勉拜受本非素心但宠禄之颁过逾涯分传闻逺外实骇羣情其言礼貌之屈否众所见闻攘功之有无已防圣鉴若不能早退又不力辞此二端者切中臣病况臣揣已量力见可知难盛满之惧己非一日安敢以衰老之身防叨冒之罪上以玷陛下知人之明下以贻士林未备之议哉伏望圣慈察臣愚悃许臣致仕将臣男兆蕃收囘成命令其照旧以监生听选出身徐图补报则优礼旧臣之恩曲成万物之徳臣举家父子咸知感佩于无穷矣臣无任悚息激切之至正徳五年十一月二十四日奉圣旨览卿奏具悉至情卿辅政有年精思纯谨中外共知屡次引疾求退先帝及朕为天下事重曲加慰留近来大奸既去朝廷图新治理委任方隆岂可偶因人言固求休退吏部便往谕朕意大臣义当体国宜勉起供职不必再辞赏功推廕系是旧典李兆蕃己录用了也不准辞该衙门知道钦此
　　奏为老病乞恩休致事臣于去年十一月内三次具本乞休累辱温防勉留谆至臣感恩懐愧无以自容犹欲上诉恳诚适遇陛下恭上两宫徽号礼殷事重窃念受恩累朝职在述作因循勉强又阅岁年续以朝觐科举政务频仍命将岀兵事体闗渉讫无宁处岂暇言私但衰老益深疾病交作五月以来鼻衂脾防痔漏下血或委顿一时或纒绵累日积成虚耗愈不能支开注门籍在家调治闭户退思扪心内省问其官则三孤之官也问其禄则一品之禄也问其职则论思辅导百职之所萃也今神思荒落不能效谋虑之勤精诚未孚无以为感格之地无其实而虚冒其名受其职而不称其事乃龙钟于逾六望七之岁而不知止栖迟于十有七年之久而不知退未尝不汗流浃背而食不下咽也自今以往臣若留一日则増一日之愆当一事则多一事之咎宁不为贪冒之魁以贻明圣之玷哉用是备沥愚衷再申前请伏望圣慈悯臣衰病烛臣肺腑丐臣骸骨以尽余生则臣于未死之年即荷更生之赐也臣不胜惶恐激切之至正徳六年六月十三日奉圣防卿忠诚体国辅导累朝功烈誉望天下共知比来多事之际发谋出虑周详老成况神志精明述作议论尤为国华在任一日有一日之益岀处进退闗系天下重轻近因屡疏辞免朝廷已有旨再四勉留宜体朕谆切至情亟起视事以慰众望乃见君臣同徳之义不必再辞吏部知道钦此
　　奏为老病陈情仰祈天鉴恳乞休致事臣自揣衰病不能任事累岁乞休辄荷恩防慰谕勉留谆复切至不一而足其大者一则曰先帝顾命辅导朕躬一则曰义虽君臣情犹父子一则曰卿之岀处闗系天下重轻捧诵之际至于感泣无所逃于天地之间窃伏自念陛下所以遇臣者如此其重所以责臣者如此其深若但玩愒岁时虚糜廪禄以顾命自诿而无匡正之功以辅导为名而乏谋猷之益则陛下亦将焉用之哉臣之官股肱耳目之官也臣之责股肱耳目之责也手足痿痹则元气为之不仁视听壅蔽则全体为之不具是臣之官失职而责无由以塞也臣自请告以来病势纒绵精力消耗蹒跚于户庭之内辗转于牀褥之间深思逺忧无所不至臣老而无嗣只影自随宗祀之责惟臣是任然此臣一身一家之私者犹不足言也仰惟陛下春秋鼎盛福履隆长绍统有年前星未耀乃祖宗亿万载社稷之寄天下臣民亿兆人覆焘之情其所闗系诚为重大昔在孝宗皇帝亲凭玉几涣发纶音早定大婚永图至计臣靣承顾命夙夜于比之恒常情实倍万责任之重无过于臣臣所当言亦无有急于此者若复因循隐黙茍利目前恐衰病日深一旦溘先朝露生平无以副陛下倚毗之望他日无以见先帝在天之灵误国之罪万死莫赎用是不避威严敬披肝胆伏冀陛下上念承传之重俯懐翊戴之勤髙拱穆清深居禁宻朝奏以时饮膳以节保圣躬于康乐延嗣续于蕃昌仍望悯臣衰朽之质理难久长察臣忠恳之言止于如此容臣休致以尽余生则臣身虽退犹臣之进尚当伏迹山林仰瞻魏阙颂圣主无疆之寿庆皇家不拔之图臣无任倾心沥血俟罪祈恩之至正徳六年七月二十一日奉圣旨朕览卿奏深用惕然具见元臣忠爱至情卿受遗先朝辅导朕躬见今天下多事正宜同心佐理何忍舍朕求去朕因卿言当上念承传之重及臣民翊戴之勤卿亦宜强起视事副朕倚毗至愿以仰答先帝顾命之意不必再辞吏部知道钦此
　　奏为陈情恳乞辞免恩廕事近该臣等累次辞免恩廕奉圣旨着吏兵二部防看续奉圣旨改廕六品文职臣等仰窥圣意俯悉下情谓匪军功难承世职曲加裁处俾受文阶尚有愚诚冒干天听臣等窃惟廕叙之典非特有文武之分抑亦有厚薄之等比因羣盗肆恶徧歴诸方出入四五年间荼毒数千万众主忧臣辱安敢辞劳天佑人归仅成克防即今奸凶甫定凋瘵未苏虽率土之欢岂免向隅之泣若燕齐河洛之安靖以为臣等之功则川陜湖贵之纵横复是谁欤之过推恩廕子诚所未安且以六品之华阶何可一日而骤致用是恳乞天恩并收成命使臣等安心于旦夕庶犹可图报于将来臣等感恩佩徳过于受廕万万矣臣等不胜惶恐激切之至正徳七年十月初十日奉圣防朕以卿等劳勚特廕武品坚情不受今改文秩又动章闻可不必再辞该衙门知道钦此
　　奏为陈情恳乞辞免恩廕事臣等再承恩廕累具辞章曲荷纶音不防赐允若心无所愧岂敢固违但理有未安终当恳诉窃惟事有常职故任事者无侵官恩有常格故受恩者无愧色臣等所居之官论思辅导之职也目不识兵马之数耳不闻金鼓之音足不履行阵之地身不冒矢石之险若文书之经由论议之闗渉与战伐攻击坐作进止者同功而例论推恩以及家是以平居本分之劳冒格外非常之赏况臣等或已防廕录不可重沾或方歴岁年未经久试扪心揣分实不能堪所有前项恩廕臣等终不敢受伏望圣明俯从愚请并收成命以慰忧惶使臣等照常格守常职以图报称于万一臣等不胜感激之至正徳七年十月二十四日奉圣旨卿等累奏辞免特允所请该衙门知道钦此
　　奏为老病恳乞休致事窃念臣体质羸弱本自天生防小之时不敢自期壮长中年以后衰病相仍年日益増病日加甚腰膝疼痛眼目眵昏家居入夜则歩不能行班行遇风则立不能定纵使朝参公座不过勉强支持每当具奏乞休实是哀鸣恳诉未防鉴察曲荷涵容顾今年连闰之月一十有三而在告之辰已过其半虽卑官薄禄犹为旷职素餐况臣叨登一品之阶兼给两官之俸非但难于报称亦将累积愆尤况今岁暮祫享不能陪列正旦朝贺不能随班郊坛大祀不能防牲分献而深居饱饭偃仰在床用是寤寐不宁食不下咽再三筹度展转思惟臣之狼狈实不知所以自处也仰惟陛下天地之量于人无所不容日月之明于物无所不照伏望宥其既往而矜其所不能特降纶音许臣休致则进退之际全晩节于始终俯仰之间托余生于覆载臣之感恩荷徳与齿髪而无穷矣臣不胜恳迫激切之至正徳七年十二月二十九日奉圣旨卿累朝名徳学行才猷中外推重受先帝顾命辅导朕躬竭诚尽忠功在社稷比年以来节次引疾乞休朕未能舍卿屡遣官敦劝暂起视事兹乃固申前请情词恳切朕闵劳以政勉从所请写勅谕意赏银伍十两纻丝四表里以表眷懐着有司时常存问月给米八石岁拨人夫十名应用仍廕子侄一人做中书舍人该部知道钦此
　　奏为谢恩事昨该臣具奏乞恩休致节该奉圣旨勉从所请写勅谕意赏银五十两纻丝四表里以表眷懐着有司时常存问月给米八石岁拨人夫十名应用仍廕子侄一人做中书舍人钦此窃念臣自弱冠以来至于今日叨防累朝列圣作养拔擢之恩简任顾托之命天髙地厚不可名言盖尝委质鞠躬少图报称而才踈识浅莫效涓埃旷职素餐乆而益甚况孱躯薄质晚歳衰龄非敢忘死而后已之心亦尝闻不能者止之戒用是屡干聪听恳请归休每荷眷留辄増愧惧幸回天鉴特赐允俞而又宠以玺书锡之金币人夫食米给在有司廕子录官俾延世赏恩深礼缛实倍常伦感戴之余曷胜欣忭伏愿圣躬保重圣寿隆长徳政日新邦家巩固臣幸得优游陇畆瞻望太平非惟饮徳于余生抑且衘恩于身后永永而无穷也臣见今腰膝疼痛行歩艰难不能躬谢殿廷靣辞黼扆不胜懐慙负咎惶悚激切之至除望阙叩头外谨具谢恩正徳七年十二月三十日奉圣旨览卿所奏足见老臣惓惓忠爱余意朕已具悉该衙门知道钦此
　　奏为谢恩事正徳八年正月十三日该光禄寺差典簿防録事李宗礼赍掲帖内开司礼监太监萧敬传奉圣旨颁送庆成宴卓靣一张鸳鸯飰一分酒五瓶臣窃念优闲私第衰病余生无扈从奔走之劳防眷注记存之宠恩深礼特夐岀前闻惭惧有加报酬无地与阖家而共戴誓没齿以难忘缘臣一向气血虚弱腰膝疼痛不能趋朝行礼除扶病望阙叩头外谨具本谢恩正徳八年正月十四日
　　奏为谢恩事正徳八年四月十五日钦防皇上遣内臣颁赐勅谕一道新钞三千贯银五十两纻丝四表里衣服一套到臣私第丝纶涣汗岂徒一字之褒金币辉煌远过百朋之锡是盖施恩于不报之地惟当感徳于未死之年愧惧交并名言莫既缘臣自致仕以来一向腰膝疼痛行歩艰难不能趋朝行礼除扶病望阙叩头外理合具本谢恩正徳八年四月十六日


　　怀麓堂集巻一百
　　后序
　　此少师西涯先生李文正公之集也诗赋共若干首铭志杂文若干首奉勅碑记若干首奏防若干首总若干巻而续集不与焉呜呼富矣予尝闻有一代之兴必有一代英贤之佐进而左右厥辟考修班制敷为述作以昭觌文华国之羙然其成也有渐其发也有机必治极百年天鉴昭格笃贤辅始克际登兹盛如周至宣王数更九世作材复古绍休先王于时尹吉甫仍叔申伯仲山甫方叔召虎咸能先后御侮升政大猷而仍叔吉甫之徒又能铺张赞咏以道其事如车攻嵩高蒸民江汉韩弈诸作是已夫周之治固郁郁其文然微诸贤则所谓至今望其君臣若神人然者又恶能若是其烈哉我皇祖受命开极肇隆文化列圣相继引养引恬至于成化治间人文之盛于斯为极公适岀防其期摅其所蕴见于词章高文大册既已光朝着而泽海宇而长篇短述又皆流播四方脍炙人口盖操文柄四十余年出其门者号有家法虽在踈逖亦窃效其词规字体以竞风韵之末而名一时岂偶然哉夷考公平生小心慎密不事矫襮厯官禁近节俭正直雅有羔羊之风方今上嗣徳访落之初及元防鞠人忮忒之际公以耆望屹然在服中间扶持善类将顺徳意隂利天下盖有人不及知者罪人斯得益启渊进贤屏恶溥惠涤瑕以植民生而绵国脉传谓为人臣者怠则张而相之废则扫而更之谓之社稷之役公实有焉及其忧则违之贲于丘园賔从游歌若忘素显而闻朝廷用一善人兴一善治必喜动顔色如自己出或议及古今政疵民瘥亦复痌瘝乃身故予尝为文寿公谓其居庙堂未尝不以山林为念在山林未尝不以庙堂为忧其心始终不废民胞物与之情乃心王室之义正谓此也公既捐馆国论益明朝貤节惠諡曰文正孔子曰言有物而行有恒也是以生则不可志死则不可夺名公固今日之山甫仍叔也向非文与功偕徳与位侔亦乌能获是名于天下后世哉公平生志节之大如右俾读是集者有所考焉正徳戊寅十二月朔旦门生京江靳贵谨序














</div>
    <div class="pagination">
<a href="怀麓堂集_page73.html">上一页</a><span>...</span><a href="怀麓堂集_page69.html">69</a><a href="怀麓堂集_page70.html">70</a><a href="怀麓堂集_page71.html">71</a><a href="怀麓堂集_page72.html">72</a><a href="怀麓堂集_page73.html">73</a><span class="current-page">74</span>
    </div>
    <div class="pagination"><a href="index.html">返回目录</a></div>
</body>
</html>
