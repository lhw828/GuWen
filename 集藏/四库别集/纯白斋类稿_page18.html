<!DOCTYPE html>
<html>
<head>
    <meta charset="UTF-8">
    <title>纯白斋类稿 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纯白斋类稿 - 第 18 页/共 19 页</h1>
    <div class="content">　　阳刚之蕴温粹之容峩冠佩玉台阁清风有为有守才宏气充如水行地如云在空无适不可惟其所逄措诸事业式昭显融
　　古佛像赞
　　伊维古佛从何而出相夲心生故作是形偏袒赤脚真体如如吁岂非西方圣人之徒欤
　　南极老人赞
　　维南有极奕奕明星昭囬云汉老人之精气化絪緼肧胎万古允昌斯世实曰夀祖
　　仇公度山林小像赞
　　山靡靡兮围青云英英兮飞琼水苍苍兮古色泉泠泠兮悬石若有人兮其中曰工部兮仇公峩冠巾兮野服撰杖履兮林麓澹容与兮逍遥何风度兮孤髙脱纷华兮违俗一琴一鹤兮自足
　　萧鹤野真赞
　　东州之裔西蜀之垒武功积世伟伟堂堂剑佩珪璋气超龙骧满月靣相诗书名将汉唐之上云台凌烟丹青是然乆载弥传
　　纯白道人赞
　　纯白道人者胡履信父之别号也其平居好读老荘书因取荘子汉隂丈人论抱瓮灌园语以为号焉且自赞之曰
　　若有人兮古之愚纯白备兮机事无气氷清兮湛防矑养其内兮忘外趋吟风月兮薄万古视天地兮同蘧庐知我者以爲金华山牧羊之徒不知我者以我为诗人之流章句之儒吁其竟何如世人乌得而识诸
　　达摩赞
　　对者不识识者不对若不渡江几乎狼狈
　　如愚赞【并序】
　　余少年读书山中尝顔所居之斋曰古愚因自为之记及来京师与今平阳守仇公公度相知甚厚公是时亦号古愚其后敭歴中外宦业益着渉世益深若以古之愚为不足于世用而更号如愚前中书左丞许公可用又从为之赞而叙其故且谓以古之愚号独归于其友胡助而许公特善发明其说仆切愧甚于是拾其绪余亦为之赞云
　　伊古之愚直哉惟迂伊今之愚诈则有余不古不今终日如愚希我先师庶几世儒有不愚者实兮若虚学贵乎内外名曷拘曰古曰如畴敢齐驱呜呼如愚其顔氏子之徒欤
　　别法师真赞
　　防笑之容説法之相披金襴衣启华严藏洞彻三观扫空诸妄噫飞来千仞别峯青明月清风镜湖上
　　古贤赞【并序】
　　始余作古贤赞八十一首小子瑜輙就呉兴刋板而以书来言曰古贤尚多显者大人笔力有余请更作几首以遗子孙何如余从其言复作廿九首通一百一十首然亦岂能尽哉初非有去取之意于其间也不过乘兴自适即其事实之大畧而爲之耳虽然知我罪我恐不满大方一笑也
　　陆贾
　　乃公天下马上得之每奏新语輙为解頥纵横余风游说竒术臣服尉佗交欢平勃
　　周亚夫
　　细栁屯营将军号令介胄不拜乘舆加敬可属大任由是简知平呉楚乱用兵出竒
　　申公
　　蒲轮安车迎聘老儒大开明堂防议石渠帝方尚文首问为治不在多言力行何事
　　魏相
　　厉精核实汉宣中兴同心辅政丙魏齐名丙尚寛大魏尚严肃寛严相济致治多福
　　黄覇
　　頴川之治首汉循吏教化既行鳯凰斯至宜举是心充养加诸胡为相业治郡不如
　　卓茂
　　盛徳寛仁善政化民居摄病免冥羽潜鳞建武中兴表贤防俗首拜三公四方恱服
　　窦融
　　河西五郡保全归美帝赐玺书明见万里入朝受封升拜司空念非勲旧益事谦恭
　　冯异
　　大树将军屡建勲功赤眉败走平定闗中芜蒌豆粥滹沱麦饭仓卒厚意毋忘患难
　　袁安
　　大雪天寒高眠闭户蛰居俟时忧民疾苦外戚擅权天子防冲汉廷特頼司徒袁公
　　羊祜
　　轻裘缓带晋朝元戎灭呉之志身后成功山因人重湛亦不朽遗爱堕泪碑存岘首
　　杜如晦
　　贞观初政良由房杜善断嘉谋亦莫予侮勤劳无迹丕显功名帝念同佐独见龄
　　姚崇
　　鸾台鳯阁雅志从容应变成务立羣枉中明皇贤辅史称姚宋允矣救时世方管仲
　　张廵
　　饮血登陴裹疮力战士卒同心外无救援孤城死守防庙生辉彼全躯者犹议其非
　　李光弼
　　临淮严重武畧英雄中兴唐室郭李同功吐蕃入防迁延有憾拥兵不朝麾下防慢
　　李晟
　　将兵击泚天生西平肃清宫禁収复京城功在社稷信谗猜忌吐蕃刼盟马浑羞愧
　　李泌
　　白衣山人万乗賔友宏济艰难无屈其守陈五不可固请归山晚囘良相荐贤好仙
　　段秀实
　　吾戴头来就死见义奋笏击泚忠烈名世卖马市谷代农输租公论诘责恨死武夫
　　杨绾
　　议贡举法三代遗风典选平允介直不容登庸制下悉从清俭天遽夺之相业未建
　　曹彬
　　飞龙见知不欺其主位高志下宠厚忧钜平呉降蜀勲业最隆出将入相善始令终
　　钱若水
　　华山隠者拥炉画灰熟视良乆不语如雷虽有道骨功名方逼急流勇退仙做不得
　　吕蒙正
　　清修苦学风雪贫居大魁天下三入中书朝士失言置之度外荐侄为相储才夹袋
　　李沆
　　谨重雅望识高厌荣日奏水旱防欲未萌手焚御书册妃寝议难居人上夙知丁谓
　　王旦
　　三槐徳符天定必取善决大议衮职维补太平贤相委任独专福禄荣名十有八年
　　张咏
　　刚毅铁石自号乖崖善临方靣安反侧懐庶几孔明法严治蜀二公遗爱千古尸祝
　　林逋
　　咸平处士独爱梅花一童一鹤云水仙家千古真风清言知道孤山有坟封禅无藁
　　鲁宗道
　　太后临朝屡有献替谏立七庙三从尊帝鱼头防政骨鲠可知市饮防过事君不欺
　　胡翼之
　　承继洙泗开先濂洛天子辟雍取法湖学议乐侍讲海内尊师先生道徳欧公表之
　　范镇
　　开端建储濮议不屈力诋金陵勇服君实平生同传后死者铭论学终异乃见真情
　　包拯
　　龙图京尹政号神明小夫贱皆知姓名弹劾权贵澄清辇毂遗风凛然谥爲孝肃
　　李至愚
　　百嵗之老人中之瑞五福之最天爵之贵□山畵水间气所钟旷世一见千里闻风
　　题防类
　　题黄清夫耕云钓月图
　　秋谷耕云者相国李韩公也秋江钓月者处士黄清夫也韩公爲天子之宰有大勲劳忠于君者也清夫山林之士以耕钓养母为悦孝于亲者也昔者见知于相国长揖而去不以功名富贵介心相国既赠以诗且欲友之而不可得其志节之高可见矣然则相国之于处士其贵贱虽不同而忠孝之道一也子昂以翰墨之美为之屡书而在朝之大夫士诗之序之咏赞之者至矣处士果何求哉虽然当是时韩公身任天下之重厥后危机岌岌固有不得遂其耕云之志者而今又何如也曷若处士老而不衰脱屣荣名之虑而天固益予之夀考使得优游钓月明于秋江之上独擅清乐于无穷宜其不以此而易彼也故爲题其末
　　防罗进士墓志铭
　　余友罗以诚之先大夫进士君得铭于翰林侍讲掲先生而浙省平章康里子山大书焉进士君道学之裔孝友之行贞遯之风掲文实善形容发明而子山公之书擅名一世追迹钟王龙蛇飞动未尝轻与人冩是足为进士君不朽之传矣然非以诚笃于显亲扬名知孝之自亦何能得二公之文之书若此哉况以诚由教官歴仕佐县治有年今将告老越在六品而貤恩之典进士君当得赠官又松楸泉壤之光也呜呼休哉
　　防王宗甫卧云集
　　昔大宋渡江后东阳人物文章特盛英伟卓荦之士辈出若卧云先生王氏亦其一也然国朝混一逾七十年矣故家大族往往雕零殆尽能有不坠先业者几希一日希白甫擕其先世卧云遗稿一编示余予敛袵读之慨其学问渊深才华浩汗耿介之懐忠义之气凛然词语间要覧者尚可想见其风烈虽其篇章颇多残缺然诗之传世初不贵乎全也矧一时名公钜卿悉与之交游唱和裕斋马公之序引称赏至矣呜呼君子传业尚论其世读其书诗而不知其人可乎玩味之余輙识其后而归之至正七年丁亥夏四月吉旦书于翰林国史院
　　防陈氏义庄记
　　右放翁与东阳吕子益书一纸后二纸则翁二子之书也于此知子益交翁父子间为甚厚而翁父子之待子益亦不薄也前辈典刑尚可想见子益名友德东阳故家宋嘉定十六年蒋重珍榜进士官未甚显而殁翁书所谓义庄记乃为吾里路西陈氏作也记后一节甚是发明感慨意此公所自得也呜呼今义庄已废乆矣余甥孙吕子明于子家为六世孙独能寳蔵此帖出以示予求识其后故为书云至正八年戊子十二月八日胡助识
　　题竹隠老人
　　右竹隠老人潘公七进辞图一卷李伯时龙眠笔也辞语简古畵意精妙诚二絶也老人之七世孙壎出示助敛袵以观肃然生敬自宋季至今诸名士议论发明畧尽殆无余蕴盖老人以黙成先生为之子故也或疑作图时龙眠已病恐非亲笔岂其子弟耶或谓老人隠忧时事寓意于辞庶几得之或以爲汉末陈太丘荀朗陵两家似之然陈荀氏子孙贵显失节不满先儒之论而黙成先生正色立朝清修古节一世师表卓乎其不可及此文公朱子之所深敬无间然者非陈荀氏子孙比也若夫防顽立懦之风不徒学士大夫之所景仰而小夫贱亦莫不知清潘之为贵矣呜呼休哉为子孙者苐谨守家法斯足为前人光又何暇区区上文辞者之表章哉助不佞輙书所见如此至正庚寅孟夏既望东阳胡助谨识
　　防余防访所篆东浙第一家五大字后
　　至正已丑夏余阙公自翰林待制来佥浙东海右道肃政防访司事明年庚寅夏六月辛丑行县至浦江察知郑大和累世义居谓海右七郡未能再见书五篆文以嘉之秋七月甲寅县逹噜噶齐亷侯阿尼雅巴哈县尹奉符郭侯复亨县主簿大梁刘侯师稷相与树碑于庭成公意也公唐兀氏字廷心余阙其名也正统甲科进士文学政事皆为时所称云至正十一年冬十一月望后三日前史官太常博士致仕东阳胡助古愚记
　　碑铭类
　　重修双林禅寺碑铭
　　承事郎太常博士致仕胡助撰金华刘文庆书奉政大夫佥浙东海右道肃政防访司事余阙题额
　　双林寺者善慧傅大士开山道塲浙水东大刹也按大士出世修行始结茅云黄山燕坐双梼树下说法度人灵异神通不可殚述当梁武帝盛时教法显扬开龙华大防建立寳刹是名双林事具徐陵所制碑由梁至今且九百余载无怪乎塔庙之屡废而屡兴也宋宣和中睦冦孽火寺宇煨烬皆为丘墟绍兴初删定贾公廷佐始范洪钟建三藏殿住山摽禅师募縁修造宏杰伟丽紫防潘公良贵记大士殿书其迹可考也由是歴年百有五十而入国朝又已七十余载世异事殊法席虗旷去来聚防如更传舎故殿堂门庑诸屋宇以次摧毁倾倒化为榛莽见者寒心其所存者山门藏殿僧堂大士殿旃檀林云黄阁而已至正二年秋八月行宣政院公选前住西峯友云龙禅师住持入院愀然不怡于是以说法化縁兴修为已任其年冬作周垣千有五百丈立外山门自是嵗兴工役复罗汉堂知客寮修旃檀林复前资防僧堂增大士殿层檐筑献台为祝厘之所创东庑治东净庖湢从僧堂以属西庑延山门入若干歩塑防法二天神坐像开田潴水为放生池甃石治道引流种树金碧翚飞相为映带前后七年积工钜万起废为新实双林之中兴也其徒具事状请金华胡助文诸碑以告后之来者俾勿壊禅师予方外友也师向在西造双溪大桥利济万民行旅往来赞叹故兹坐大士道塲炽然作佛事修建伟绩于乆废之后尤不可以不书也盖尝闻之大士弥勒尊佛下生也立教垂世度一切人庶几脱离苦海去贪嗔痴背恶向善顿成正觉观其着心王铭即尧舜禹相授受之道也防三教之统宗本一心之道妙殊途同归昭掲日月不可诬也于戏佛法流通与王化相逺迩若使人人向慕发菩提心为善而不为恶则天下风俗可厚也国家刑法可措也庸讵非辅治之基耶予既书其事于石仍系之以铭词曰善慧大士化度阎浮云黄之山燕坐双梼世方障蔽小示灵异法椎一击千门洞启人天归仰建刹寳林总我三教明尔一心青莲绀宇龙华大防当来下生天宫受记一弹指顷俄九百龄经残教弛寂灭雕零去来攘夺如更传舍东頺西倒屋庐尽壊有为有漏或废或兴刼数恒理孰经孰营三十年间鞠为茂草岂无其人縁法未到猗欤龙公应真化身持戒定慧说法度人檀那信向辇乗财施指挥匠石兴工起废扫除瓦砾开辟荆榛翚飞金碧内外一新廊庑绳绳山门岌岌佛殿钟楼像设庄饬百堵皆作涂塈垣墉易治门径水月涵空功崇再造山林增耀大庇禅流开堂敷教祝延圣寿超度凡民大士道塲万古长存
　　逹噜噶齐额琳沁儒林公去思碑铭
　　义乌于婺为上县昔之论风土者谓其民尚气可以义服不可以力屈故凡来为县者苟有循良之政以善抚之则民无不乐从而政未有不易成者也国朝之制郡县各置逹噜噶齐为长官义乌自版图入职方一十有四年为长官者已二十人而今额琳沁儒林公继之求其有循良之政善于抚民者公盖其人也公敏而练明而察劳而无倦仁恕而有容故见于为政务在抑豪纵防穷下使贫富大小各得其职要以恩惠及人为本而于风化所闗尤尽心焉先是民之役于官者莫苦于佣惟夫之费上府吏卒道出县境輙覔夫乃行或徒索佣钱而去县设阍司其出纳它有徴敛亦假是名求之縻钱日至数百缗公至俾所出减前十九不啻而滥覔者皆痛絶勿与民大称便田政乆废民苦无田而被役而田连阡陌者乃仅三嵗而一役公奉宪府令尽括其实定着于籍由是民田苗米莫得飞寄诡匿以肆其欺多田之家则随田之所在验米之多寡受役不一数而单夫小户差役俱免皆服其均平属时艰虞邻境骚动民心摇惑不遑寜处公蚤夜慰谕令民十家为甲各相团结且募民教以击刺之法从行村落间以察奸宄四境阨塞复集民丁守之咸恃以为安盛夏亢旱原田告病公斋戒徧祷神祠不应则露跣稽首以吁天七昼夜不辍雨乃时降火起市中势炽甚莫知所措公直火所向啣哀祷之解衣投火中火乃扑灭众谓其精神所感故至此是嵗大祲官民租皆无所入庸田使者按视将徴其半公力言之遂得免十之八民用深徳之俚俗惑隂阳家说有亲丧十余年怵于拘忌不葬者公下令以百日为限仍停丧于家者以不孝论不阅月就者数百家暇日坐庠序与博士弟子者考徳问业闾巷之塾亦以时见其师生而奨劝之仲春劝农必躬厯境以告戒其父老嵗以为常所为公之为政务以恩惠及人于风化所闗尤尽心焉者多此类他若县治頺敝则因旧而新之三皇孔子庙及绣川龙祈二驿又皆大新其旧县防孔道观瞻所系爰即西廊筑崇墉建重门而创阁其上以严启闭以谨望东江石桥久壊于水重作其二顿桥以复完绣湖隄废则重筑其东隄而植莲其中并湖之民頼其利焉凡是兴作皆使民有道民咸劝趋之公居官六年既终更去县民乃相与谋曰公之为吾县不惟为人所能为而且为人所不及为有徳于吾民甚厚盍采其足以系夫人思者刻之于石以示无忘予为之言曰今之仕于郡县而能有以及民者鲜矣此亲民所以难也而县为最甚何哉盖民心至难悦也而去民尤近者民怨尤易归举而合宜彼其心悦也者几希不幸而少拂其欲焉则众怨已随之矣故为县而能有以及民不为所怨而为所悦既去而见思若公之于义乌者当今之世求十一于百千而已呜呼若公者岂所谓循良之吏者耶于是道其善政备书为文而兴作之绩亦牵联书之公讳乌克绅字仲宏用廕入官由泾县逹噜噶齐调同知新喻州事乃以儒林郎来义乌其来以至正九年七月而去以十四年正月云铭曰惟县义乌百里之封俗本尚气礼义则同相时编民孰牖其衷孰善抚之粤惟我公恂恂我公循良之吏不猛不寛政以无敝惠爱所推罔不防被瞻言百里率囿于治财惟民心公实优之役惟民病公实瘳之民饥吾饥凡民之菑公实庥之问农何如我耕我有问吏何如我法我守小大富贫既安既阜民亦有言公我父母敬公神明今公去矣孰保我人我观百年如一秋春遗爱之存曷其能冺绣湖之役其清永湜民之公思有永无斁采诸衢謡勒此贞刻匪我誉公示后为则
</div>
    <div class="pagination">
<a href="纯白斋类稿_page17.html">上一页</a><span>...</span><a href="纯白斋类稿_page13.html">13</a><a href="纯白斋类稿_page14.html">14</a><a href="纯白斋类稿_page15.html">15</a><a href="纯白斋类稿_page16.html">16</a><a href="纯白斋类稿_page17.html">17</a><span class="current-page">18</span><a href="纯白斋类稿_page19.html">19</a><a href="纯白斋类稿_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
