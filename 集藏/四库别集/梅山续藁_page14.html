<!DOCTYPE html>
<html>
<head>
    <meta charset="UTF-8">
    <title>梅山续藁 - 第 14 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅山续藁 - 第 14 页/共 19 页</h1>
    <div class="content">　　露华
　　水气澄鲜暑气防一池菡蓞映涟漪精神妙处无人见只在风清月冷时
　　翠螺
　　绕旋曽不费跻攀累土为基耸髻鬟恰似洞庭湖上望烂银槃里对君山
　　汪尚书挽章二首
　　昔年宦路意相倾四纪中间一寄声贤嗣登门如对面新诗缄兴见输情安舆方拟来岩邑急讣俄传上玉京叹息于今尠人物短章吟罢泪霑缨
　　文章事业盖羣工盛世明良喜防同千首歌诗如白傅百篇奏议似宣公贰师失道违中制元帅基谋丧后功二十年间遂髙志鸱夷一舸鉴湖东
　　足弱
　　足弱老态増颠仆人共骇无趾真吾师天刑乌可觧
　　偶题
　　冷澹清虚未是贫吾家富贵自天真江山风月元无禁只许闲人作主人
　　压酒
　　酒到刘伶坟斯人已枯槁不如营糟丘吾将此中老
　　喜晴
　　晴日晒江臯人心散鬰陶天地忽开泰万象分秋毫防我竹叶青烹我翠云涛勿与俗士对且读楚人骚
　　晴云
　　晴云行太虚浩荡本无心随风忽变化倐忽成古今卓尔起竒峯万目竞瞻仰本自无心髙莫作有心想
　　重九
　　渊明颇爱重九名我亦爱饮重九酒已办黄菊与红茰唤起陶公为四友
　　林和叔山园九咏
　　安坻
　　防剏仙舟傍水涯捜名掲榜号安坻于今措足如平地无复风波十二时
　　娱老
　　老来何事可娯嬉堂枕崔嵬瞰緑漪自有山光并水色不须花貌与蛾眉
　　西望
　　江山静处逺红尘出郭肩舆意自真西望市喧声合处中间几个是闲人
　　数花
　　横身障簏又何痴睡听朝鸡欲晓时唯有先生无一事偶来闲坐数花枝
　　霞隠
　　流水桃花几换春花溪溪上好栖真此中自有神仙伴不是秦时避世人
　　秀野
　　坡仙独乐赋新诗秀野于公两得之山卉名花同一囿调元妙手本无私
　　霜余
　　殻浮防不问津壶中日月自长春向来橘隠商山乐今日中间添一人
　　鸥渚
　　归来林下乆忘机表里虚明更不疑俯仰自知无愧怍此心何止白鸥知
　　细香
　　翠茎緑防散髙冈老气峥嵘耐雪霜不独清虚符有徳紫绷才脱便馨香
　　如山堂二首
　　饭余行挟册醉后卧看山举世皆忙者无人伴我闲时时缓歩到如山松竹风过绕懦弦此是老人消日处客来须饮去须眠
　　老伴
　　老人须老伴旧事可重论今古不同调后生难与言
　　得节二首
　　年登八秩少三春鼻祖功名事不伦红斾碧油非本意緑蓑青笠是前身
　　风云际防少人同玉殿宣麻出禁中圣主念亲催赐钺老臣扪泪痛遗弓
　　山间晓望
　　老来活计不堪闻啸月吟风自策勲不爱黄金三万镒只求清晓一山云
　　此路
　　今古皆从此路行只有短长分早晚我比侪辈得已多送老生涯唯酒盏
　　余行年七十有七腰围顿减殆不胜衣齿亦摇脱可念也
　　衰鬓已凋潘岳便腹顿减邉韶陋姝何必丰脸烂饭湏要长腰
　　平原郡王南园诗二十一首
　　南园
　　南园山水神仙窟上世源流忠献家昼锦堂中诗句好因诗名榜更光华
　　许闲
　　裴相功成归緑野谢公人望起东山巨川欲济须舟楫只恐求闲未许闲
　　和容【射亭】
　　君侯不与力科同能事都归徳行中矍相圃间唯孔子和容堂上独韩公
　　寒碧
　　千层山色参空碧十里波光照眼寒六月火云横障日好来此处凭栏干
　　藏春【芍药】
　　牡丹过后防红药頼有藏春得少留恰似隋宫干防女锦颿一夜下扬州
　　凌风【闗】
　　花木楼台锦不如闗门下瞰更凌虚他时老子如相过认取东来青犊车【李老君骑青牛过函谷闗】
　　西湖洞天
　　洞天别是一蓬瀛桂馆时时吹玉笙中有仙翁长不老不知几个董双成
　　归耕【庄】
　　归耕此计未为迟畎畆艰难已素知伊尹佐商功业盛却思前日有莘时
　　夹芳【两边花木】
　　四时花木巧玲珑夹路纷纷紫映红歩障不须西蜀锦相公行处裹春风
　　豁望【山亭】
　　髙亭四望与天开乗兴登临亦快哉胷次如公无滞念时时只合眺崔嵬
　　鲜霞【桃】
　　蟠桃花发景争新流水漂香几换春洞口霞光长蔽日湏知中有武陵人
　　矜春【梅】
　　莫疑造物擅天工先借孤根暖气通待得乾坤生意广一时散施与东风
　　岁寒【松】
　　森森翠色宻藏烟雾鬛风髯上拂天应伴我公长不老不知化石在何年【马自然指松化石】
　　忘机【水阁】
　　机心已尽自虚明滓翳寜容防太清寄语堂前鸥与鹭五湖烟水莫寒盟
　　照香【池亭四围花木】
　　华池岛屿屹中间花木水一环恰似诸姬梳洗罢一时窥镜弄娇顔
　　堆锦【海棠】
　　天机织处纷红緑丹鳯衔梭自往来全似蜀江初濯罢风和日暖锦千堆
　　清芬【桂】
　　仙桂扶踈秋复春一天风露散氤氲常娥自有长生药相伴仙翁住月轮
　　红香【杏】
　　子因南岳仙人得花自蓬莱海上来每嵗枝头春意閙香风红艳满楼台
　　逺尘【髙亭】
　　髙亭逈出人寰表须信仙凢路已分世上俗尘那得到如今歩歩是青云
　　幽翠【竹】
　　万竿翠竹拥山隅时有风前一鸟呼公若来时罢箫皷尽收幽意入蓬壶
　　多稼
　　富贵多为居养移田家作苦记农时亭名多稼非无意后代儿孙却要知






</div>
    <div class="pagination">
<a href="梅山续藁_page13.html">上一页</a><span>...</span><a href="梅山续藁_page9.html">9</a><a href="梅山续藁_page10.html">10</a><a href="梅山续藁_page11.html">11</a><a href="梅山续藁_page12.html">12</a><a href="梅山续藁_page13.html">13</a><span class="current-page">14</span><a href="梅山续藁_page15.html">15</a><a href="梅山续藁_page16.html">16</a><a href="梅山续藁_page17.html">17</a><a href="梅山续藁_page18.html">18</a><a href="梅山续藁_page19.html">19</a><a href="梅山续藁_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
