<!DOCTYPE html>
<html>
<head>
    <meta charset="UTF-8">
    <title>晦庵集 - 第 132 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 132 页/共 166 页</h1>
    <div class="content">　　建康府学明道先生祠记
　　资政殿大学士建安刘公某居守建康之明年春某月始立明道先生之祠于学而以书走新安之婺源抵熹曰吾少读程氏书则已知先生之道学德行实继孔孟不传之统顾学之虽不能至而心乡往之及来此邦属邑有上元者先生少日宦游处也考之书记均田塞堤及民之政爲多脯龙折竿教民之意亦备然问诸故老以稽其实则兵革变故之余风声气俗盖已无复有传者矣始至慨然即欲奉祠以致吾意使此邦之爲士者有以兴于其学爲吏者有以法于其治爲民者有以不忘于其德不幸嵗适大祲救饥之事方急于今乃克成其志以吾子之尝诵其诗而读其书也故愿请文以记之既而府学教授孙君某沈君某亦以书来申致公意且具道公始之所以焦劳而未及与今之所以暇豫而得爲者其语详焉熹发书喟然仰而叹曰尊贤尚德公之志则美矣既富而教公之政则得矣属笔于我公之意则勤矣虽然先生之学自其大者而言之则其所谓考诸前圣而不谬百世以俟后圣而不惑者盖不待言而喻自其小者而言之则上元之政于先生之逺者大者又惧其未足以称扬也吾何言哉于是伏而思之先生之学固髙且逺矣然其教人之法循循有序而尝病世之学者舍近求逺处下窥髙所以轻自大而卒无得焉则世之徒悦其大者有所不察也上元之政诚若狭而近矣然其言有曰一命之士苟存心于爱物于人必有所济则其中之所存者又乌得以大小而议之哉区区不敏窃愿以是承公之命庶几于公之志先生之学两有补焉又惟公之忠言大虑既已效于朝廷今虽在外而其所以救菑弭患者又如此其汲汲也则于先生之所存必有深感而黙契于中者矣其祠之也岂独以致其尊贤尚德之意使民不忘而已哉若夫推公之志而以先生之所以教者教其人使之从事于爲已爱人之实而无虚言躐等之弊是则孙沈二君之任也欤二君勉旃熹于是其有望焉耳矣淳熙三年夏四月丙申新安朱熹记
　　徽州婺源县学藏书阁记
　　道之在天下其实原于天命之性而行于君臣父子兄弟夫妇朋友之间其文则出于圣人之手而存于易书诗礼乐春秋孔孟氏之籍本末相须人言相发皆不可以一日而废焉者也盖天理民彛自然之物则其大伦大灋之所在固有不依文字而立者然古之圣人欲明是道于天下而垂之万世则其精微曲折之际非托于文字亦不能以自传也故自伏羲以降列圣继作至于孔子然后所以垂世立教之具粲然大备天下后世之人自非生知之圣则必由是以穷其理然后知有所至而力行以终之固未有饱食安坐无所猷爲而忽然知之兀然得之者也故傅説之告髙宗曰学于古训乃有获而孔子之教人亦曰好古敏以求之是则君子所以爲学致道之方其亦可知也已然自秦汉以来士之所求乎书者类以记诵剽掠爲功而不及乎穷理修身之要其过之者则遂絶学捐书而相与驰骛乎荒虚浮诞之域盖二者之蔽不同而于古人之意则胥失之矣呜呼道之所以不明不行其不以此与婺源学官讲堂之上有重屋焉牓曰藏书而未有以藏莆田林侯□知县事始出其所宝大帝神笔石经若干巻以塡之而又益广市书凡千四百余巻列庋其上俾肄业者得以讲教而诵习焉熹故邑人也而客于闽兹以事归而拜于其学则林侯已去而仕于朝矣学者犹指其书以相语感叹久之一旦遂相率而踵门谓熹盍记其事且曰比年以来乡人子弟愿学者众而病未知所以学也子诚未忘先人之国独不能因是而一言以晓之哉熹起对曰必欲记贤大夫之绩以诏后学垂方来则有邑之先生君子在熹无所辱命顾父兄子弟之言又熹之所不忍违者其敢不敬而诺诸于是窃记所闻如此以告乡人之愿学者使知读书求道之不可已而尽心焉以善其身齐其家而及于乡达之天下传之后世且以信林侯之德于无穷也是爲记云淳熙三年丙申夏六月甲戌朔旦邑人朱熹记
　　衢州江山县学记
　　建安熊君可量爲衢之江山尉始至以故事见于先圣先师之庙视其屋皆坏漏弗支而礼殿爲尤甚因问其学校之政则废坠不修又已数十年矣于是俯仰叹息退而以告于其长汤君悦请得任其事而一新焉汤君以爲然予钱五万曰以是经其始熊君则徧以语于邑人之宦学者久之乃得钱五十万遂以今年正月癸丑始事首作大成之殿逾月讫功栋宇崇丽貌象显严位序丹青应图合礼熊君既以复于其长合羣吏率诸生而释菜焉则又振其余财以究厥事列置门棘扁以奎文生师之舍亦葺其旧于是熊君乃复揖诸生而进之使程其业以相次第官居廪食诵以时邑人有识者皆嗟叹之以爲尉本以逐捕盗贼爲官茍食焉而不旷其事则亦足矣庙学兴废岂其课之所急哉而熊君乃能及是是其志与材爲如何耶熹时适以事过邑闻其言则以语熊君曰吾子之爲是役则善矣而子之所以爲教则吾所不得而闻也抑先圣之言有之古之学者爲已今之学者爲人二者之分实人材风俗盛衰厚薄之所系而爲教者不可以不蕃焉者也顾予不足以议此子之邑故有儒先曰徐公诚叟者受业程氏之门人学奥行髙讲道于家弟子自逺而至者常以百数其去今未逺也吾意大山长谷之中隘巷穷阎之下必有独得其传而深藏不市者爲我访而问焉则必有以审乎此而知所以爲教之方矣熊君谢曰走则敬闻命矣然此意也不可使是邑之人无传焉愿卒请文以识兹役而并列之熹不得而辞也因悉记其事且书其説如此俾刻焉既以励熊君且以视其徒又以告凡后之爲师弟子而食于此者使知所以自择云尔淳熙三年秋七月丙辰新安朱熹记
　　拙斋记
　　临川太守赵侯景明视事之明年政通人和郡以无事暇日相便坐之北循庑而西入丛竹间得前人所爲秋声斋者老屋数椽人迹罕至而其倾欹庳狭又特甚意欣然乐之因稍易其腐败挠折之尤者而日居焉闲独仰而叹曰是室之陋非予之拙则孰宜居之哉乃更题其牓曰拙斋而以书走武夷谒予记曰吾之拙甚惧不足以爲理吾子因是而予之一言庶乎其有以自警也方是之时予盖未始得游于赵侯也然其直谅之操多闻之美则闻有日矣及其爲政于此邦也奉法遵职不作聪明而吏畏民安境内称治则又闻之而加乡往焉今也乃于其言而得其志如此则乡之所闻者于侯抑余事也诚窃乐闻其説且复自念若予之鄙朴顽钝盖有甚于侯者则亦仰而叹曰赵侯所以名其斋者爲足以见其志矣然而非予之拙则亦孰宜记之哉抑尝闻之天下之事不可胜穷其理则一而已矣君子之学所以穷是理而守之也其穷之也欲其通于一其守之也欲其安以固以其一而固也是以近于拙葢无所用其巧智之私而唯理之从极其言则正其谊不谋其利明其道不计其功是亦拙而已矣赵侯之学盖将进此然其所以托名者则已卑矣且犹不轻自信而必求所以警其心焉则其志爲如何哉若予之拙乃其材之不足而何足以语此顾辄自予爲足以记侯之斋者视侯之爲愧亦甚矣虽欲善其辞説其又何以爲观省之助乎然侯之所以见属有不可虚者姑亦书此以致予之意焉淳熙丙申冬十月壬申朔新安朱熹记
　　复斋记
　　昔者圣人作易以拟隂阳之变于阳之消于上而息于下也爲卦曰复复反也言阳之既往而来反也夫大德敦化而川流不穷岂假夫既消之气以爲方息之资也哉亦见其絶于彼而生于此而因以着其往来之象尔唯人亦然太和保合善端无穷所谓复者非曰追夫已放之心而还之录夫已弃之善而属之也亦曰不肆焉以骋于外则本心全体即此而存固然之善自有所不能已耳呜呼圣人于复之卦所以赞其可见天地之心而又以爲德之本者其不以此欤吾友黄君仲本以复名斋而谒于予曰愿得吾子之言以书于壁庶乎其有以目在之而不忘也予不敢辞而请其所名之意仲本则语予曰吾之幼而学也家公授以程氏之书读之而有不得于其説者则以告而愿请益焉公曰思之又问则曰反诸尔之身以求焉可也自吾之得是言也居处必恭执事必敬其与人也必忠如是以求之三年而后有得也然其存之也未熟是以充之不周往者不循其本顾欲杂乎事物之间以求之或反牵于外而亦于内今也既扫一室于家庭之侧揭以是名而日居之盖将悉其温凊定省之余力以从事于旧学庶乎真积力久而于动静语黙之间有以贯乎一而不爲内外之分焉然犹惧其怠而不能以自力是以愿吾子之相之也予惟仲本所以名斋之意盖与予之所闻者合然其守之固而行之力则吾党之士皆有愧焉则起谢曰仆之言未有以进于吾子而子之赐于仆则已厚矣且将铭诸心移诸同志以警夫空言外徇之敝而岂敢有所爱于子之求哉抑予闻之古人之学博文以约礼明善以诚身必物格而知至而后有以诚意而正心焉此夫子顔曽子思孟子所相授受而万世学者之准程也仲本诚察于此有以两进而交养焉则夫道学之体用圣贤之德业不在仲本而安归乎愿书此言以记于壁且将因其过庭之际而就正焉予亦庶乎其又有以自新也淳熙丙申冬十月戊寅新安朱熹记
　　江州重建濂溪先生书堂记
　　道之在天下者未尝亡惟其托于人者或絶或续故其行于世者有明有晦是皆天命之所爲非人智力之所能及也夫天髙地下而二气五行纷纶错糅升降往来于其间其造化发育品物散殊莫不各有固然之理而最其大者则仁义礼智之性君臣父子昆弟夫妇朋友之伦是已是其周流充塞无所亏间夫岂以古今治乱爲存亡者哉然气之运也则有醇漓判合之不齐人之禀也则有清浊昬明之或异是以道之所以托于人而行于世者惟天所畀乃得与焉决非巧智果敢之私所能亿度而强探也河图出而八卦画洛书呈而九畴叙而孔子于斯文之兴丧亦未尝不推之于天圣人于此其不我欺也审矣若濂溪先生者其天之所畀而得乎斯道之传者与不然何其絶之久而续之易晦之甚而明之亟也盖自周衰孟轲氏没而此道之传不属更秦及汉歴晋隋唐以至于我有宋圣祖受命五星集奎实开文明之运然后气之漓者醇判者合清明之禀得以全付乎人而先生出焉不繇师传黙契道体建图属书根极领要当时见而知之有程氏者遂扩大而推明之使夫天理之微人伦之着事物之众鬼神之幽莫不洞然毕贯于一而周公孔子孟氏之传焕然复明于当世有志之士得以探讨服行而不失其正如出于三代之前者呜呼盛哉非天所畀其孰能与于此先生姓周氏讳惇颐字茂叔世家舂陵而老于庐山之下因取故里之号以名其川曰濂溪而筑书堂于其上今其遗墟在九江郡治之南十里而其荒茀不治则有年矣淳熙丙申今太守潘侯慈明与其通守吕侯胜已始复作堂其处揭以旧名以奉先生之祀而吕侯又以书来属熹记之熹愚不肖不足以及此独幸尝窃有闻于程氏之学者因得伏读先生之书而想见其爲人比年以来屏居无事常欲一泛九江入庐阜濯缨此水之上以致其髙山景行之思而病不得往诚不自意乃今幸甚获因文字以托姓名于其间也于是窃原先生之道所以得于天而传诸人者以传其事如此使后之君子有以观考而作兴焉是则庶几乎两侯之志也云尔四年丁酉春二月丙子记
　　静江府学记
　　古者圣王设爲学校以教其民由家及国大小有序使其民无不入乎其中而受学焉而其所以教之之具则皆明其天赋之秉彛而爲之品节以开导而劝勉之使其明诸心修诸身行于父子兄弟夫妇朋友之间而推之以达乎君臣上下人民事物之际必无不尽其分焉者及其学之既成则又兴其贤且能者寘之列位是以当是之时理义休明风俗醇厚而公卿大夫列士之选无不得其人焉此先王学校之官所以爲政事之本道德之归而不可以一日废焉者也至于后世学校之设虽或不异乎先王之时然其师之所以教弟子之所以学则皆忘本逐末懐利去义而无复先王之意以故学校之名虽在而其实不举其效至于风俗日敝人材日衰虽以汉唐之盛隆而无以仿佛乎三代之叔季然犹莫有察其所以然者顾遂以学校爲虚文而无所与于道德政理之实于是爲士者求道于老子释氏之门爲吏者责治乎簿书期防之最盖学校之仅存而不至于遂废者亦无几耳乃者圣上慨然悯其如此亲屈銮路临幸学宫发诏诸生励之以爲君子之儒而无慕乎人爵者德意既甚美矣而静江守臣广汉张侯栻适以斯时一新其府之学亦既毕事则命其属具图与书使人于武夷山间谒熹文以记之顾非其人欲谢不敢而惟侯之意不可以虚辱乃按图考书以订其事则皆曰静江之学自唐观察使陇西李侯昌□始立于牙城之西北其后又徙于东南歴时既久士以卑庳堙郁爲病有宋乾道三年知府事延平张侯维乃撤而迁于始安故郡之墟盖其地自郡废而爲浮屠之室者三始议易置而部使者有惑异教持不可者既乃仅得其一遂因故材而亟徙焉以故规模陋复易摧圮至于今侯然后乃得并斥左右佛舍置他所度材鸠匠合其地而一新焉殿阁崇邃堂序广深生师之舍环列庑外耽耽翼翼不侈不陋于其爲诸侯之学所以布宣天子之命教者甚实宜称熹于是喟然起而叹曰夫逺非鬼崇本教以侈前人之功侯之爲是则既可书已抑熹闻之侯之所以教于是者莫非明义反本以遵先王斆学之遗意而欲使其学者皆知所以不慕人爵爲君子儒如明诏之所谓者则其可书又岂徒以一时兴作之盛爲功哉故特具论其指意所出者爲详而并书其本末如此以告来者侯字敬夫丞相魏忠献公之嗣子其学近推程氏以达于孔孟治已教人一以居敬爲主明理爲先尝以左司副郎侍讲禁中既而出临此邦以幸逺民其论説政教皆有明灋然则士之学于是者亦可谓得师矣其亦无疑于侯之所以教者而相与尽其心哉淳熙四年冬十有一月己未日南至新安朱熹记
　　袁州州学三先生祠记
　　宜春太守广汉张侯既新其郡之学因立濂溪河南三先生之祠于讲堂之东序而以书来属熹记之盖自邹孟氏没而圣人之道不传世俗所谓儒者之学内则局于章句文词之习外则杂于老子释氏之言而其所以修已治人者遂一出于私智人爲之凿浅陋乖离莫适主统使其君之德不得比于三代之隆民之俗不得跻于三代之盛若是者盖已千有余年于今矣濂溪周公先生奋乎百世之下乃始深探圣贤之奥疏观造化之原而独心得之立象著书阐发幽秘词义虽约而天人性命之微修已治人之要莫不毕举河南两程先生既亲见之而得其传于是其学遂行于世士之讲于其説者始得以脱于俗学之陋异端之惑而其所以修已治人之意亦往往有能卓然不惑于世俗利害之私而慨然有志于尧舜其君民者盖三先生者其有功于当世于是爲不小矣然论者既未尝考于其学又拘于今昔显晦之不同是以莫知其本末源流之若此而或轻议之其有略闻之者则又舍近求逺处下窥髙而不知即事穷理以求其切于修已治人之实也呜呼张侯所以作爲此祠而属其笔于熹者其意岂不有在于斯与抑尝闻之绍兴之初故侍读南阳胡文定公尝欲有请于朝加程氏以爵列使得从食于先圣先师之庙其后熹之亡友建安魏君掞之爲太学官又以其事白宰相且请废王荆公安石父子勿祠当时皆不果行识者恨之至于近嵗天子乃特下诏罢临川伯雱者略如掞之之言然则公卿议臣有能条奏前二议者悉施行之且复推而上之以及于濂溪其亦无患于不从矣张侯名栻丞相魏忠献公之子文学吏治皆有家法观于此祠又可见其志之所存者异时从容献纳白发其端使三先生之祠徧天下而圣朝尊儒重道之意垂于无穷则其美绩之可书又不止于此祠而已也故熹既爲之论著其事而又附此説焉以俟淳熙五年冬十月辛卯记
　　建宁府建阳县学藏书记
　　古之圣人作爲六经以教后世易以通幽明之故书以纪政事之实诗以导情性之正春秋以示法戒之严礼以正行乐以和心其于义理之精微古今之得失所以该贯发挥究竟穷极可谓盛矣而防其书不过数十卷盖其简易精约又如此自汉以来儒者相与尊守而诵习之转相受授各有家法然后训传之书始出至于有国家者歴年行事之迹又皆各有史官之记于是文字之传益广若乃世之贤人君子学经以探圣人之心考史以验时事之变以至见闻感触有接于外而动乎中则又或颇论著其説以成一家之言而简册所载箧椟所藏始不胜其多矣然学者不欲求道则已诚欲求之是岂可以舍此而不观也哉而近世以来乃有所谓科举之业者以夺其志士子相从于学校庠塾之间无一日不读书然问其所读则举非向之所谓者呜呼读圣贤之言而不通于心不有于身犹不免爲书肆况其所读又非圣贤之书哉以此导人乃欲望其教化行而风俗美其亦难矣建阳版本书籍行四方者无逺不至而学于县之学者乃以无书可读爲恨今知县事防稽姚侯耆寅始斥掌事者之余金鬻书于市上自六经下及训传史记子集凡若干卷以充入之而世儒所诵科举之业者一无得与于其间诸生既得圣贤之书而读之又相与讲于侯之意而知所兴起也来谒予文以记之予惟姚侯之所以教其人固可书矣而诸生之所以承侯之意者亦当得书也抑予犹愿有告焉诸君读侯之书其必有以通诸心有诸身而无徒爲是书肆者则庶几无负于侯之教而是邦风俗之美亦将有以异于往时矣于是敬书其説使刻石而立诸其庑以俟淳熙己亥二月己酉新安朱熹记
　　建宁府建阳县学四贤堂记
　　故国子祭酒九江萧公之敏字敏中隆兴间以选来知建阳县事廉静易直不务爲赫赫名人便安之尝问邑之先贤而得三御史焉曰陈公洙师道曰陈公师锡伯修曰游公酢定夫皆以学行风节有闻于时心独慨然慕之乃爲之肖象立祠于学牓曰三贤而率邑之学士大夫以及诸生子弟相与拜而奉奠焉邑人熊君克实记其事今刻在石可考也既公去而仕于朝不数年亦爲御史实践三君子之迹而其忠言至计所以开上心捄时弊别白是非邪正使爲善者有所怙爲恶者有所惧其功又不在三君子之下也出使江东未几上思其言复召以爲国子祭酒因事献言鲠切不少变又使湖南以卒卒时贫甚乃至无以爲家于是士大夫相与益髙其节而建阳之人亦皆咨嗟恻怆以爲吾萧令尹之贤其可以追配三君子者无惭也今知县事防稽姚侯闻之叹曰吾于萧公虽不及识其面然闻其名而乡往之久矣今辱爲邑长于斯而继其躅又闻邑人之所以称诵之者如此其何以致吾之意而慰邑人之思哉于是复肖公象以合食于三君子而更其牓曰四贤既成奠之如公祠三贤故事诸生与执事者退皆喟然太息相勉以节义曰异时出身事主无或爲媕阿容悦以愧乎四贤者而负今侯之教也谓子于萧公有一日之故来请文记之予不得辞乃具书其本末如此因以警诸君使毋忘今日之志又以告来者使相与叹慕兴起于无穷也姚侯名耆寅其兴学聚书以教学者之意已见于予文矣今爲此祠其意尤非茍然者后之君子亦可以观政于斯焉淳熙己亥二月己酉新安朱熹记
　　隆兴府学濂溪先生祠记
　　隆兴府学教授南【阙】黄君灏既立濂溪先生之祠于其学而书来语熹曰先生之学自程氏得其传以行于世至于今而学者益尊信之以故自其乡国及其平生游宦之所歴皆有祠于学以致其瞻仰之意若此邦者盖亦先生之仕国也而视于其学独未有所祠奉灏也既言于府而敬立之且奉程氏二先生以配焉又将窃取其书日与学者诵习之而患未知其所以説也吾子盖尝爲是以幸教吾邦之人是殆有以识其意者愿得一言以记兹事庶乎其有以发也熹谢不敏而黄君要之不置熹惟先生之学之奥固非末学所敢知抑不敢谓无其志者矧黄君之请之勤若是亦安得而不爲之言乎盖尝窃谓先生之言其髙极乎无极太极之妙而其实不离乎日用之间其幽探乎隂阳五行造化之赜而其实不离乎仁义礼智刚柔善恶之际其体用之一源显微之无间秦汉以下诚未有臻斯理者而其实则不外乎六经论语中庸大学七篇之所传也盖其所谓太极云者合天地万物之理而一名之耳以其无器与形而天地万物之理无不在是故曰无极而太极以其具天地万物之理而无器与形故曰太极本无极也是岂离乎生民日用之常而自爲一物哉其爲隂阳五行造化之赜者固此理也其爲仁义礼智刚柔善恶者亦此理也性此理而安焉者圣也复此理而执焉者贤也自尧舜以来至于孔孟其所以相传之説岂有一言以易此哉顾孟氏既没而诸儒之智不足以及此是以世之学者茫然莫知所适髙则放于虚无寂灭之外卑则溺于杂博华靡之中自以爲道固如是而莫或知其非也及先生出始发明之以传于程氏而其流遂及于天下天下之学者于是始知圣贤之所以相传之实乃出于此而有以用其力焉此先生之教所以继往圣开来学而大有功于斯世也今黄君既立其祠以及于程氏而又欲推其説以传学者是必有以黙契于心而亡疑矣而犹若有待乎熹之言者岂将以是辅其説而久其传邪既不得辞乃叙其事而并书是语以复焉黄君幸以爲不悖于先生之言则愿刻之石厝之祠门以告来者庶几其或小补云尔淳熙六年冬十月辛亥新安朱熹记
　　江陵府曲江楼记
　　广汉张侯敬夫守荆州之明年嵗丰人和幕府无事顾常病其学门之外即阻髙墉无以宣畅郁湮导迎清旷乃直其南凿门通道以临白河而取旁近废门旧额以榜之且爲楼观以表其上敬夫一日与客往而登焉则大江重湖萦纡渺弥一目千里而西陵诸山空蒙晻霭又皆隐见出没于云空烟水之外敬夫于是顾而叹曰此非曲江公所谓江陵郡城南楼者邪昔公去相而守于此其平居暇日登临赋咏盖皆翛然有出尘之想至其伤时感事寤叹隐忧则其心未尝一日不在于朝廷而汲汲然惟恐其道之终不行也于戏悲夫乃书其扁曰曲江之楼而以书来属予记之时予方守南康疾病侵陵求去不获读敬夫之书而知兹楼之胜思得一与敬夫相从游于其上瞻眺江山览观形制按楚汉以来成败兴亡之効而考其所以然者然后举酒相属以咏张公之诗而想见其人于千载之上庶有以慰夙心者顾乃千里相望邈不可得则又未尝不矫首西悲而喟然发叹也抑尝思之张公逺矣其一时之事虽唐之治乱所以分者顾亦何预于后之人而读其书者未尝不爲之掩卷太息也是则是非邪正之实乃天理之固然而人心之不可已者是以虽旷百世而相感使人忧悲愉怢勃然于胷中怳若亲见其人而真闻其语者是岂有古今彼此之间而亦孰使之然哉诗曰天生烝民有物有则民之秉彛好是懿德登此楼者于此亦可以反诸身而自得之矣予于此楼既未得往寓目焉无以写其山川风景朝暮四时之变如范公之书岳阳也独次第敬夫本语而附以予之所感者如此后有君子得以览观焉淳熙巳亥十有一月己巳日南至
　　南康军风师坛记
　　南康军故无风师坛而寓其祠于社淳熙六年嵗在着维大渊献权发遣军事朱熹始按唐开元礼求其地于城之东北得郡人盛宗废圃广【若干】袤【若干】蠲其租【若干】檄司户参军【姓名】星子县尉【姓名】奉政和新书筑坛三成陛四出东为燎坛南为大门而周垣之书祀仪于门之东壁而圗其陈列登降之位于西壁经始十一月某日而成于某日云
　　信州铅山县学记
　　铅山学故在县东南百许步因地形爲屋东乡既诸生以夫子不南面于礼爲不称乃徙寘县东山下然其费皆出民间有司者无所与以故度地褊狭不能具庙学制度至若师生具员而诵辍响则亦既二十有余年矣淳熙巳亥之春义兴蒋侯来领县事始至进谒堂下俯仰太息而有志焉后数月政成事简民裕而财足乃买地凿山度材致用而属役于其属雷君霆以嵗十有二月丙申始事越明年四月戊申而舍菜焉门观显严宫庐宏敞神位清宻祭用毕修图史之藏几席之设与凡所以栖宿炊鬻拚除之须无一不备既又爲之召垦田立僦舍日给弟子员二十余人而官无乏用民不病役邑之父兄相与聚观顾叹言曰今之所以幸教吾子弟者其厚如此是岂可使后之人无传焉于是雷君闻之则以其意来请且曰学虽具而诸生未知所志愿吾子之因是而有以发之也予尝谓道无古今之殊而学有今古之异盖周人以乡三物教万民而宾兴之其德六曰智仁圣义中和其行六曰孝友睦婣任恤其艺六曰礼乐射御书数是于学者日用起居食饮之间既无事而非学于其羣居藏修游息之地亦无学而非事至于所以开发其聪明成就其德业者又皆交相爲用而无所偏废此先王之世所以人材众多风俗美盛而非后世之所能及也国家建立学官周遍海内其所以望于天下之士者岂不亦若先王之志而学者无以识其指意之所在于其日用之间既诞谩恣睢而不知所以学其羣居读习之际又不过于割裂装缀以爲能而莫或知其终之无所用也是以其趋日以卑陋而惟利禄之知幸而一二杰然有意于自立者则又或穷髙极逺而不务力行之实或循常守旧而不知其义理之所以然也是以其説常倚于一偏而不得以入于圣贤之域于是时也异端杂学之士阿世徇俗之流又或鼓其乖妄之説而乘之呜呼吾道之不亡特民之秉彛有不可得而絶灭者耳予之力固不足以救之而窃有忧焉是以既书蒋侯之事又因雷君之请而附见其説以告夫学于此者以爲有能因是而反求之则庶乎其知所志矣蒋侯名亿字仲永才髙志逺平居抵掌论当世事滚滚不穷盖尝有意提兵万里爲国家立非常之功者其办一邑固当有余力惟其不以壹切治理爲功而汲汲乎化民成俗之先务如此是则后之君子亦将有考于斯焉秋九月丙寅具位朱熹记


　　晦庵集卷七十八
　　钦定四库全书
　　晦庵集卷七十九　　　　　宋　朱子　撰记
　　卧龙庵记
　　卧龙庵在庐山之阳五乳峯下予自少读三山先生杨公诗见其记卧龙刘君隐居辟谷木食涧饮盖巳度百嵗而神清眼碧客至辄先知之则固已知有是庵矣去嵗蒙恩来此又得陈舜俞令举庐山记者读之其言曰凡庐山之所以着于天下盖有开先之瀑布见于徐凝李白之诗康王之水帘见于陆羽之茶经至于幽深险絶皆有水石之美也此庵之西苍崖四立怒瀑中泻大壑渊深凛然可畏有黄石数丈隐映连属在激浪中视者转若欲蜿蜒飞舞故名卧龙此山水之特胜处也于是又知其泉石之胜乃如此间以行田始得至焉则庵既无有而刘君亦不可复见独其泉石之胜不可得改然其壮伟竒特之势则有非陈记所能仿佛者余既惜其出于荒堙废壊之余而又幸其深阻夐絶非车尘马迹之所能到傥可得擅而有也时已上章乞解郡绂乃捐俸钱十万属西原隠者崔君嘉彦因其旧址防屋数椽以俟命下而徙居焉既又缘名潭之义画汉丞相诸葛公之象寘之堂中而故友张敬夫尝爲赋诗以纪其事然庵距潭犹数百步步乱石间三涉涧水乃至至又无所托足以寓瞻眺或乃颠沛而反因相其东崖凿石爲磴而攀缘以度稍下乃得巨石横出涧中仰翳乔木俯瞰清流前对飞瀑最爲谷中胜处遂复作亭于其上既以爲吏民祷赛之地而凡来游者亦得以仿佛徙倚而纵目快心焉于是嵗适大祲因牓之曰起亭以爲龙之渊卧者可以起而天行矣然予前日之请迄今盖巳屡上而竟未有得也嵗月飘忽念之慨然乃叙其作兴本末而书之屋壁来者读之尚有以识予之意也淳熙庚子冬十有一月丙辰新安朱熹记
　　西原庵记
　　予少好佳山水异甚而自中年以来即以病衰不克逞其志于四方独闻庐阜之竒秀甲天下而畸人逸士往往徜徉于其间意常欲一往游焉而未暇也前年蒙恩试郡适在此山之阳乃间以公家职事得至其中其岩壑幽深水石竒恠固平生所创见而于岩壑水石之间又得成纪崔君焉乃信前所闻者之不诬也君名嘉彦字子虚少慷慨有竒志壮嵗避地巴东三峡之间修神农老子术东下吴越以耕战之策干故相赵忠简公赵公是之防去相不果行君自是絶迹此山按陈令举所述图记得西原庵故址于卧龙瀑水之东筑室居焉耕田种药仅足以自给而四方往来之士皆取食焉其疾病老孤无所与归之人至者亦收养之盖年逾七十矣而神明筋力不少衰予往造之而君不予避也一旦爲予道説平生相与太息防予结屋卧龙以祠诸葛丞相世盖少识其意者君独叹曰此竒事也相爲经纪其事以迄有成两年之间相见者不知其几而君未尝一言及外事予以是益嘉君之爲人而重叹其既老无所复用于世也淳熙辛丑闰月之晦予既罢郡来宿卧龙君曰卧龙之役夫子既书之矣顾西原独未有记复能爲我书之乎予曰诺哉于是悉次其説俾刻焉新安朱熹记
　　徽州婺源县学三先生祠记
　　淳熙八年春三月婺源大夫周侯始作周程三先生祠堂于其县之学而使人以书来谓熹曰子故吾邑之人也盖尝有闻于先生之学而既祠之南康矣且濂溪故宅豫章宜春之祠又吾子之所记也其亦爲我言之熹惟三先生之道则髙矣美矣然此婺源者非其乡也非其寓也非其所尝游宦之邦也且国之祀典未有秩焉而祀之于礼何依而于义何所当乎则具以告且识不敢后数月周侯又与邑之处士李君缯及其学官弟子数十人皆以书来曰惟濂溪夫子之学性诸天诚诸已而合乎前圣授受之统又得河南二程先生以传之而其流遂及于天下非有爵赏之劝刑辟之威而天下学士靡然乡之十数年来虽非其乡非其寓非其游宦之国又非有秩祀之文而所在学官争爲祠室以致其尊奉之意盖非敢以是间乎命祀也亦曰肖其道德之容使学者日夕瞻望而兴起焉耳且吾邑之人所以得闻三先生之言者子之先君子与有力焉今祠亦既成矣子安得而不爲之言乎抑先生之学其始终本末之趣愿吾子之悉陈之庶乎其有发也熹发书愀然曰明府之教诸君之言其命熹以记者熹不敢复辞矣乃先生之学则熹之愚惧不足以言之也虽然诸君独不观诸濂溪之图与其书乎虽其简古渊深未易究测然其大指则不过语诸学者讲学致思以穷天地万物之理而胜其私以复焉其施则善始于家而达之天下其具则复古礼变今乐政以养民而刑以肃之也是乃所谓伊尹之志顔子之学而程氏传之以觉斯人者而亦岂有以外乎诸君日用之间哉顾独未之察耳今幸以贤大夫之力既得以日见先生之貌象而瞻仰之则曷若遂读其书求其指以反诸身而力行之乎已而遂书其事与其辞如此以爲记以爲学者由是而用力焉则庶几乎三先生之心不坠于地而于吾先子之志贤大夫之意亦可以无负矣诸君其亦勉之哉祠在讲堂北壁下濂溪先生南乡坐明道先生伊川先生东西乡以侑焉周侯名师清玉山人好学有文而尝仕于朝矣其爲此邦寛以抚民礼以待士而所以教诲之者又如此非今之爲吏者所能及也秋八月癸丑县人朱熹记
　　琼州学记
　　昔者圣王作民君师设官分职以长以治而其教民之目则曰父子有亲君臣有义夫妇有别长幼有序朋友有信五者而已盖民有是身则必有是五者而不能以一日离有是心则必有是五者之理而不可以一日离也是以圣王之教因其固有还以导之使不忘乎其初然又虑其由而不知无以久而不壊也则爲之择其民之秀者羣之以学校而聨之以师儒开之以诗书而成之以礼乐凡所以使之明是理而守之不失传是教而施之无穷者盖亦莫非因其固有而发明之而未始有所务于外也夫如是是以其教易明其学易成而其施之之博至于无逺之不暨而无微之不化此先王教化之泽所以爲盛而非后世所能及也淳熙九年琼管帅守长乐韩侯壁既新其州之学而使以图来请记曰吾州在中国西南万里炎天涨海之外其民之能爲士者既少幸而有之其记诵文词之习又不能有以先于北方之学者故其功名事业遂无以自白于当世仆窃悲之今其公堂序室则既修矣然尚惧其未能知所兴起也是以愿有谒焉吾子其有以振德之熹窃惟国家斆学之意不爲不广斯人蒙化之日不爲不深然犹有如侯之所虑者岂前日之所以教者未尝导之以其身心之所固有而徒强之以其外是以若彼其难与因爲之书其所闻于古者以告之使琼之士知夫所以爲学者不外于身心之所固有而用其一日之力焉则其德成行修而无所疑于天下之理将无难者而凡所谓功名事业云者其本已在是矣若彼记诵文词之末则本非吾事之所急而又何足爲重轻乎呜呼琼士勉旃天生烝民有物有则民之秉彛好是懿德是岂有古今之间逺近之殊哉侯于是邦政多可纪已具刻于池亭之石因不复书而是役之面埶功程又非侯所以属笔之意也亦略不论著云是年嵗在摄提格冬十月庚申宣教郎直秘阁朱熹记
　　琼州知乐亭记
　　琼管在中州西南万里鲸波浩漾之外其长吏常以领防岛中四郡塡抚民夷爲职委寄甚重然以其险且逺也朝廷往往不暇择人冒而往者意或私有所利固不复知所谓承流宣化爲何等事是以其地今爲王土数百年而旧俗未尽革论者因鄙夷之以爲是果不足以与中国之声教其人盖深耻之而未有以雪也淳熙八年今帅守韩侯始以经略使察廉表行州事而天子许之至则爲之正田亩之籍薄盐米之征教之以耕耨灌溉之法而绌其官吏之无状者民业既有经矣然后日爲陈説礼义廉耻之意以开晓之既又表其从化之民以厉其不率教者出入阡陌劳来不怠行之朞年民吏浃和俗以一变化外黎人闻风感慕至有愿得供田税比省民者于是侯亦自喜其政之成而幸其民之不我违也乃取庄生濠上之语作知乐之亭于放生池上北望观阙于云天缥缈之间以爲嵗时瞻伫祝延之地且曰其使邦人士女嘉辰胜日有所咏歌鼓舞以自乐其得被圣化而不愧于王民也间而以书属予记之予惟韩侯之于此邦其勤至矣不但一亭之作爲可书也然其爲政本末之序则于此亦有可观者因爲书之以告后人使凡居侯之位而游于是者必以侯之心爲心又观于其政而取法焉则庶乎民生日厚民德日新而王化之纯无逺迩矣世岂有终不可教之民哉侯名璧字廷玉长乐人世以清德显云九年冬十月庚申新安朱熹记
　　漳州龙岩县学记
　　漳州龙岩县学【阙】年置其后迁徙不常遂以废壊盖三十有余年而丞某君某始复营建廹代去不克就温陵曽君秘来嗣其职乃因其绪而成之凡爲屋若干楹殿堂门庑师生之舍无一不具淳熙九年某月某日既率其诸生以奠菜于先圣先师而以书来求记且曰愿有教也予闻龙岩爲县斗辟介于两越之间俗故穷陋其爲士者虽或负聪明朴茂之姿而莫有开之以圣贤之学是以自其爲县以来今数百年未闻有以道义功业显于时者岂其材之不足哉殆爲吏者未有以兴起之也今二君相继贰令于此乃能深以兴学化民爲己任其志既美矣而曽君又尝从吾友石许诸君游是必能诵其所闻以先后之者此邑之士其庶几乎乃爲之书其本末而因以告其诸生曰夫所谓圣贤之学者非有难知难能之事也孝弟忠信礼义廉耻以修其身而求师取友颂诗读书以穷事物之理而已是二端者岂二三子之所不知不能哉特迫于俯仰衣食之资而不暇顾诱夺于屋雕篆之习而不及爲尔夫徇区区目前近小之利而忘其所贵于己者固已悖矣况其所徇又未必果可求也二三子循已事而观之则曷若慨然反是心以求之而一用其力于吾之所谓者乎使吾孝弟忠信礼义廉耻之行日笃而身无不修也求师取友颂诗读书之趣日深而理无不得也则自身而家自家而国以达于天下将无所处而不当固不必求道义功烈之显于时而根深末茂实大声闳将有自然不可揜者矣呜呼是説也曽君盖亦尝爲二三子言之乎二三子其益以吾言相与勉焉而书所谓斆学半者又曾君所宜深念也其亦由是而勉旃哉十年二月甲寅新安朱熹记
　　江西运司养济院记
　　江南西路转运司养济院在隆兴府城东崇和门内转运副使吴郡钱公某之所爲而判官嘉禾丘公【阙】毗陵尤公袤之所徙也豫章爲江西一都防地大物众而四方宾旅之有事于其土者又不絶于道路平时通功易事足以相生养独不幸一旦有疾疢则惸然无所归求药与食或无得焉则转死于沟壑者嵗不知几何人而有司者莫之知也乾道九年转运副使吴兴芮公始有闻而闵焉去之日留私钱百万以诿后人称贷贸易收其赢以市药物给病者淳熙五年判官开封赵公某复以私钱百四十万买田东关罗舍病者又得以食七年钱公寔来而芮公已爲吏部侍郎是年春赵公亦以吏部侍郎召赵公知公雅意亦有乐乎此也因亟以书来谂公则移书芮公请所留钱益以己资百三十万买田长定而又创爲此院延庆崇和两门之外使病者有以居焉自经始至落成若干日而就凡爲门五间堂三间挟以便房中爲丈室东庖西圊左右庑各五间庑深三寻修七寻有半中设巨榻十有八冬加障蔽以御风寒暑则撤之以渫烦郁胗治有工药石有剂其不可疗者亦予槥椟以塟职掌之人皆赋以禄俾供厥事又专属僚吏以时行视而课督之盖三公所捐皆四方之聘币不以入于家者合之爲钱三百七十万所买三墅爲田千有一百十一亩嵗入租爲谷九百八十二斛有竒其详则书之牍藏之有司而院之戒令紏禁亦书而揭之堂上既钱公又列其事以闻诏下施行如章而钱公去矣二公踵至周视钱公之所爲者而屡叹之然犹以院在门关之外惧夫病者之有所不便于医药也乃相门内得故归德佛舍之废址而迁焉凡増屋十有八间并得故僧田六顷又市钟陵灌城两墅之田七十亩嵗收谷三百余斛钱五万有竒以充入之盖自是以来病而无归者多赖以全活不幸死者亦瞑目而无所憾焉于是台之羣属与郡吏之奔走焉者私相与谋因文学椽黄君某述其事来请文以记予时方罢浙东常平事三复其书而窃有愧焉盖崇宁之制凡安济坊漏泽园之政皆领属常平使者其有旷阙非将漕主计者之忧也今职其事者或不能及而五君子者乃能汲汲乎其职之所不必爲至出义钱以辑成之虽其先后来去之不齐而其闵恻之深计虑之逺泯然若出于一人之心而手自爲之其制愈修而愈宻其惠益増而益厚于以推广圣朝昭天漏泉之泽于湖山数千百里之外其意既甚美矣而其学道爱人之効又足以警夫职其事而不能然者以兴起之其利岂不又甚博哉因不复辞而爲书其本末如此既以着夫五君子之成绩而自讼以晓当世又以告后之人使知五君子者相爲始终十年之间所以成此者之不易而不敢壊也钱公又尝奏免赣吉麻租二千四百五十九斛爲钱千有一百九十七万九十有竒两州之人尤歌舞之今以秘阁修撰知婺州事其救饥之政亦爲诸郡最云淳熙十年三月甲戌宣教郎直徽猷阁主管台州崇道观朱熹记
　　慈教庵记
　　金华清江时镐及其弟某尝以书来曰吾先公之葬东莱先生既幸哀而铭之以告于幽矣惟是祠堂之奉既作而未名将无以着先德于外者敢请于子何如予不及识时君独观伯恭父之铭称其治家严整而所以教子孙者甚笃且尝以书爲予言之伯恭又非轻与人者予是以知时君之爲人乃取晏平仲之言名其所作曰慈教之庵而君之乡大夫潘公德鄜闻之以爲然则爲之大书以揭焉镐等既刻之石而又以请曰名庵而有以发乎先人之志子则有赐于我矣然无词以着其实其于久逺惧泯没而不章也愿吾子之遂志之将与潘公之书并刻焉以配吾师之言而信吾父于后世子之赐不愈大乎予不得辞则又书本末如此以遗之呜呼君之子孙既多且材嵗时相与来拜墓下其有以惕然不忘乎父师之训而益勉乎其逺者大者则斯名之称其实又岂待予言之而后传于逺哉淳熙癸卯四月
　　韶州州学濂溪先生祠记
　　秦汉以来道不明于天下而士不知所以爲学言天者遗人而无用语人者不及天而无本专下学者不知上达而滞于形器必上达者不务下学而溺于空虚优于治己者或不足以及人而随世以就功名者又未必自其本而推之也夫如是是以天理不明而人欲炽道学不传而异端起人挟其私智以驰骛于一世者不至于老死则不止而终亦莫悟其非也宋兴九疑之下舂陵之墟有濂溪先生者作然后天理明而道学之传复续盖有以阐夫太极隂阳五行之奥而天下之爲中正仁义者得以知其所自来言圣学之有要而下学者知胜私复礼之可以驯致于上达明天下之有本而言治者知诚心端身之可以举而措之于天下其所以上接洙泗千嵗之统下啓河洛百世之传者脉络分明而规摹宏逺矣是以人欲自是有所制而不得肆异端自是有所避而不得骋盖自孟氏既没而歴选诸儒受授之次以论其兴复开创汛扫平一之功信未有髙焉者也先生熙宁中尝爲广南东路提防刑狱公事而治于韶洗寃泽物其兆足以行矣而以病去乾道庚寅知州事周侯舜元仰止遗烈慨然永懐始作祠堂于州学讲堂之东序而以河南二程先生配焉后十有三年教授廖君德明至视故祠颇已摧剥而香火之奉亦惰弗供乃谋増广而作新之明年即其故处爲屋三楹像设俨然列坐有序月旦望率诸生拜谒嵗春秋释奠之明日则以三献之礼礼焉而犹以爲未也则又日取三先生之书以授诸生曰熟读精思而力行之则其进而登此堂也不异乎亲灸之矣又明年以书来告曰韶故名郡士多愿慤少浮华可与进于善者盖有张文献余襄公之遗风焉然前贤既逺而未有先生君子之教以啓廸于其后虽有名世大贤来官其地亦未闻有能抠衣请业而得其学之传者此周侯之所爲惓惓焉者而德明所以奉承于后而不敢怠也今既讫事而德明亦将终更以去矣夫子幸而予之一言庶几乎有以卒成周侯之志是亦德明之愿而诸生之幸也廖君尝以其学讲于熹者因不获辞而辄爲论著先生唱明道学之功以视韶人使因是而知所以用力之方又记其作兴本末如此使来者有考焉淳熙十年癸卯嵗五月丁卯新安朱熹记
　　鄂州社稷坛记
　　淳熙十年春朝奉郎知鄂州事新安罗侯愿以书来曰吾州羣祀之坛始在中军寨去年秋通守清江刘君清之至而往谒焉视其地褊迫洿下燎瘗无所不称藩国钦崇命祀之意且念比年郡多水旱札瘥之变意其咎或在是则言于州请得度地更置如律令己而刘君行州事遂以属録事参军周明仲行视得城东黄鹤山下废营地一区东西十丈南北倍差按政和五礼画爲四坛而属其役事于兵马监押赵伯烜作治未半而愿适承乏又属都监王椿董之以速其成焉某月坛成东社西稷居前东风伯雨师雷师居后少郤坛皆三成有壝壝四门前二坛趾皆方二丈五尺崇尺二寸后二坛趾皆方一丈六尺五寸崇八寸其再成方面皆杀尺崇四分而去一三成方杀如之而崇不复杀前二壝皆方四丈二尺门六尺间丈五尺后三壝皆方二丈八尺门五尺间四丈九尺其崇皆四尺社有主崇二尺五寸方尺剡其上倍其下半石也南五丈爲门三间北二丈有竒爲斋庐五间缭以重垣甃以坚甓而植以三代之所宜木亦既练时日属寮吏修祝号以告于神而妥之矣则又与刘君谋以吾子之尝学于礼也是以愿请文以记之俾后人之勿壊也熹按社实山林川泽丘陵坟衍原隰五土之只而后土勾龙氏其配也稷则专爲原隰之只能生五谷者而后稷周弃氏其配也风师箕也雨师毕也是皆着于周礼领于大宗伯之官唯社稷自天子之都至于国里通得祭而风雨之神则自唐以来诸郡始得祀焉至于雷神则又唐制所与雨师同坛共牲而祀者也国朝礼文大抵多袭唐故故今郡国祀典自先圣先师之外唯是五者盖以爲二气之良能天地之功用流行于覆载之间以育万物而民生赖焉者其德惟此爲尤盛是以于其坛壝时日之制牲币器服之品降登馈奠之节莫不参订讨论著之礼象颁下郡国藏于礼官有司嵗举行之而部刺史又常以时循行察其不如法者盖有国家者所以昭事明神祈以降祥锡福于下其勤如此顾今之爲吏者所知不过簿书期防之间否则觞豆舞歌相与放焉而不知反其所敬畏崇饰而神事之者非老子释氏之祠则妖妄滛昏之鬼而已其于先王之制国家之典所以治人事神者曷尝有槩于其心哉呜呼人心之不正风俗之不厚年谷之不登民生之不遂其不亦以此欤今罗侯之与刘君乃能相与汲汲乎此非其学古爱民之志卓然有见乎流俗见闻之表其孰能之顾虽不文不足以记事实垂久逺然二君子过以爲尝从俎豆之事不逺千里而属笔焉其得辞之乎因爲书之使以刻于丽牲之石后有君子得以览焉罗侯方与刘君相率劝学劭农甚力刘君又尝请于前守李侯棫禁境内无得奉大洪山滛祠者其于教民善俗之事力所可爲无有不尽其心也十一年春正月甲辰具位新安朱熹记
　　建宁府崇安县学田记
　　崇安县故有学而无田遭大夫之贤而有意于教事者乃能缩取他费之赢以供养士之费其或有故而不能继则诸生无所仰食而往往散去以是殿堂倾圮斋馆芜废率常更十数年乃一闻诵之声然又不一二嵗辄复罢去淳熙七年今知县事赵侯始至而有志焉既葺其宫庐之废坏而一新之则又图所以爲饮食久逺之计者而未知所出也一日视境内浮屠之籍其絶不继者凡五曰中山曰白云曰凤林曰圣厯曰暨厯而其田不耕者以亩计凡若干乃喟然而叹曰吾知所以处之矣于是悉取而归之于学盖嵗入租米二百二十斛而士之肄业焉者得以优游卒嵗而无乏絶之虑既而学之羣士十余人相与走予所居之山间请文以记其事曰不则惧夫后之君子莫知其所始而或至于废坏也予惟三代盛时自家以达于天子诸侯之国莫不有学而自天子之元子以至于士庶人之子莫不入焉则其士之廪于学官者宜数十倍于今日而考之礼典未有言其费出之所自者岂当时爲士者其家各已受田而其入学也有时故得以自食其食而不仰给于县官也欤至汉元成间乃谓孔子布衣养徒三千而増学官弟子至不复限以贠数其后遂以用度不足无以给之而至于罢夫谓三千人者聚而食于孔子之家则已妄矣然养士之需至以天下之力奉之而不足则亦岂可不谓难哉盖自周衰田不井授人无常产而爲士者尤厄于贫反不得与爲农工商者齿上之人乃欲聚而教之则彼又安能终嵗裹饭而学于我是以其费虽多而或取之经常之外势固有所不得已也况今浮屠氏之説乱君臣之礼絶父子之亲淫诬鄙诈以敺诱一世之人而纳之于禽兽之域固先王之法之所必诛而不以听者也顾乃肆然蔓衍于中国丰屋连甍良畴接畛以安且饱而莫之或禁是虽尽逐其人夺其所据而悉归之学使吾徒之学爲忠孝者得以无营于外而益进其业犹恐未足以胜其邪説况其荒坠芜絶偶自至此又欲封植而永久之乎赵侯取之可爲务一而两得矣故特爲之记其本末与其指意所出者如此以示后之君子且以警夫学之诸生使益用力乎予之所谓忠且孝者职其事者又当谨其出内于簿书之外而无龠合之私焉则庶其无负乎赵侯之教矣赵侯名某材甚髙听讼理财皆办其课又有余力以及此诸使者方上其治行于朝云十一年春正月庚戌具位朱熹记
　　衢州江山县学景行堂记
　　江山县学故有三贤堂以祀正介先生周君颖赠宣教郎徐君揆逸平先生徐君存而今知县事金华邵侯浩又益以故谏议大夫毛公注赠朝请郎毛公防且更其扁曰景行之堂而状其事且爲书来告曰愿有记也熹考其状既知五君子之学行气节真足以风厉当世而兴起后来读其书又叹邵侯所以教其人者之备而待其人者之逺也盖正介之行信于乡而闻于朝其立言垂训褒善贬恶又皆足以爲后世法虽其事业不得见于当年然其所立己不但爲一乡之善士而已也谏议遭时遇主奋不顾身排击巨奸夺其政柄当是时天下庶几望至治焉不幸不究其用而废絶以死有志之士至今恨之然不特爲公恨也至于叔缜骂贼不屈以明官守之义宅卿捐躯【阙】营以纾君父之急其事尤难其节尤伟而逸平受业程氏之门人得诸心成诸行又能推其説以教人仪刑音旨之传于今尤未逺也夫以区区百里之间而其先贤之学行气节可以风厉当世而兴起后来者如此可谓盛矣昔人之祠之也其意岂不美哉然得其三而遗其二又限其目而不使后人复有勉慕企及之思也是则识者犹或病之邵侯于此乃能増益而葺新之且易其名以致其俛焉孶孶之意而撤其限以视若有待于来者是不亦教其人之备而待其人之逺乎呜呼是亦可书也己抑熹又尝窃有説焉盖士有学有德而后其言行有可观有行有言而后其节义有可贵此士君子立身行道次第始卒之常而不可易者也然人之所禀不同而其所遭亦异故得于身者或无以验其事成于终者或无以考其初此论世尚友者所以每恨全德之难而欲择其所从者又不免有多岐之惑也然则登是堂而有志夫五君子之事者又可不知其所务之先后而循序以求之哉邵侯读大学之书而有感于絜矩之一言其平居论天下事而有所不平未尝不慨然发愤而抵掌太息也然则其于五君子者固已非茍知之而亦庶几得其所以求之之序矣其爲此举夫岂偶然而已哉因爲之识其本末而并记此意以视其学者云淳熙十有二年秋八月乙丑新安朱熹记
　　婺州金华县社仓记
　　淳熙二年东莱吕伯恭父自婺州来访余于屏山之下观于社仓发敛之政喟然叹曰此周官委积之法隋唐义廪之制也然子之谷取之有司而诸公之贤不易遭也吾将归而属诸乡人士友相与纠合而经营之使闾里有赈恤之储而公家无龠合之费不又愈乎然伯恭父既归即登朝廷舆病还家又不三年而卒遂不果爲其卒之年浙东果大饥予因得备数推择奉行荒政按行至婺则婺之人狼狈转死者已籍籍矣予因窃叹以爲向使伯恭父之志得行必无今日之患既而尚书下予所奏社仓事于诸道募民有欲爲者听之民盖多慕从者而未几予亦罢归又不果有所爲也是时伯恭父之门人潘君叔度感其事而深有意焉且念其家自先大夫时已务赈恤乐施予嵗捐金帛不胜计矣而独不及闻于此也于是慨然白其大人出家谷五百斛者爲之于金华县婺女乡安期里之四十有一都敛散以时规画详备一都之人赖之而其积之厚而施之广盖未巳也一日以书来曰此吾父师之志母兄之惠而吾子之所建虽予幸克成之然世俗不能不以爲疑也子其可不爲我一言以解之乎予惟有生之类莫非同体惟君子爲无有我之私以害之故其爱人利物之心爲无穷特穷而在下则禹稷之事有非其分之所得爲者然茍其家之有余而推之以予隣里乡党则固吾圣人之所许而未有害于不出其位之戒也况叔度之爲此特因其坟庐之所在而近及乎十保之间以承先志以悦亲心以顺师指且前乎此者又已尝有天子之命于四方矣而何不可之有哉抑凡世俗之所以病乎此者不过以王氏之青苗爲説耳以予观于前贤之论而以今日之事验之则青苗者其立法之本意固未爲不善也但其给之也以金而不以谷其处之也以县而不以乡其职之也以官吏而不以乡人士君子其行之也以聚敛亟疾之意而不以惨怛忠利之心是以王氏能以行于一邑而不能以行于天下子程子尝极论之而卒不免于悔其已甚而有激也予既不得辞于叔度之请是以详着其本末而又附以此意婺人盖多叔度同门之士必有能观于叔度所爲之善而无疑于青苗之説者焉则庶几乎其有以广夫君师之泽而使环地千里永无捐瘠之民矣岂不又甚美哉叔度名景宪与伯恭父同年进士年又长而屈首受学无难色师殁守其説不懈益防于书无不读盖深有志于当世然以资峭直自度不能随世俯仰故自中年不复求仕而独于此爲拳拳也十二年嵗乙巳冬十月庚戌朔
　　建宁府建阳县长滩社仓记
　　建阳之南里曰招贤者三地接顺昌瓯宁之境其陿多阻而俗尤劲悍往嵗兵乱之余稂莠不尽去小遇饥馑辄复相挺羣起肆暴率不数嵗一发虽寻即夷灭无噍类然愿民良族晷刻之间已不胜其惊扰矣绍兴某年嵗适大祲奸民处处羣聚饮博啸呼若将以踵前事者里中大怖里之名士魏君元履爲言于常平使者袁侯复一得米若干斛以贷于是物情大安奸计自折及秋将敛元履又爲请得筑仓长滩廐置之旁以便输者且爲后日凶荒之备毋数以烦有司自是嵗小不登即以告而发之如是数年三里之人始得饱食安居以免于震扰夷灭之祸而公私逺近无不隂受其赐盖元履少好学有大志自爲布衣而其所以及人者已如此蒙其惠者虽知其然而未必知其所以然也其后元履既没官吏之职其事者不能勤劳恭恪如元履之爲于是粟腐于仓而民饥于室或将发之则上下请赇爲费已不赀矣官吏来往又不以时而出内之际隂欺显夺无弊不有大抵人之所得粃糠居半而偿以精凿计其候伺亡失诸费往往有过倍者是以贷者病焉而良民凛凛于凶嵗犹前日也淳熙十一年使者宋侯若水闻其事且知邑人宣教郎周君明仲之贤即以元履之事移书属之且下本台所被某年某月某日制书使得奉以从事盖嵗以夏贷而冬敛之且收其息什之二焉行之三年而三里之间人情复安如元履亡恙时什二之收嵗以益广周君既以増葺其栋宇又将稍振其余以渐及于傍近盖其惠之所及且将日増月衍而未知其所极也周君以予尝有力于此者来请文以爲记予与元履早同师门游好甚笃既追感其陈迹又嘉周君之能继其事而终有成也乃不辞而爲之説如此则又念昔元履既爲是役而予亦爲之于崇安其规模大略放元履独嵗贷收息爲小异元履常病予不当祖荆舒聚敛之余谋而予亦每忧元履之粟久储速腐惠既狭而将不久也讲论余日杯酒从容时以相訾謷而讫不能以相诎听者从旁抵掌观笑而亦不能决其孰爲是非也及是宋侯周君乃卒用予所请事以成元履之志而其効果如此于是论者遂以予言爲得然不知元履之言虽疏而其忠厚恳恻之意蔼然有三代王政之余风岂予一时茍以便事之説所能及哉当时之争盖予之所以爲戏而后日之请所以必曰息有年数以免者则犹以不防吾友之遗教也因并书之以视后人使于元履当日之心有以得之则于宋侯周君今日之法有以守而不坏矣元履名掞之尝以布衣召见天子悦其对即日除太学录寻以数论事不得久居中既而天子思复召用之则元履既卒矣上爲怅然久之诏有司特赠直秘阁云十三年七月辛卯新安朱熹记
　　建宁府建阳县大阐社仓记
　　招贤里大阐罗汉院之社仓新候官大夫周君某之所爲而长滩之别贮也始秘阁魏君之筑仓于长滩非择其地而处之也因其船粟之委于是而藏焉耳故仓之所在极里之东北而距西南之境逺或若干里贷者多不便之而是时率常数嵗乃一往来则犹未甚以爲苦也淳熙甲辰周君始以常平使者宋公之檄司其发敛之政而以嵗贷收息之令从事既爲之更定要束搜剔蠧弊而以时颁焉民已悦于受赐矣周君因益问以因革之宜而有以道里不均之説告者且曰自今以往一嵗而往来者再则其劳佚之相絶又非前日比矣周君于是白之宋公而更爲此仓以适逺近之中且令西南境之受粟者即而输焉来嵗遂以逺近分土使各集于其所以待命民既嵗得饱食而又无独逺甚劳之患于是咸德周君而相率来请文以记其成昔予读周礼旅师遗人之官观其颁敛之疏数委积之逺迩所以爲之制数者甚详且宻未尝不叹古之圣人既竭心思而继之以不忍人之政其不可及乃如此及今而以是仓之役观之则彼其详且宻者亦安知其不有待于歴时之久得人之多而后乃至于此耶因爲之记其本末以爲后之君子或将有考于斯焉周君字居晦好读书有志当世之务吏事亦精敏絶人不但此爲可书也仓凡二间髙若干尺广若干尺深若干尺始作以某年某月某日越某月某日成用工若干钱若干佐之者里之人某也十三年丙午嵗七月甲午新安朱熹记
　　邵武军学丞相陇西李公祠记
　　建炎丞相陇西李公邵武人也少有大志自爲小官即切切然以天下事爲已忧宣和初一日大水猝至几冒都城人莫能究其所自来相与震惧而无有敢以爲言者公时适爲左史以爲此夷狄兵戎之象也不可以不戒亟上疏言之遂以谪去数嵗乃得召还则敌骑巳入塞而长驱向阙矣公复慨然图上内禅之策诚意感通言未及发而大计已决防围既迫羣小方谋挟至尊犯不测爲幸免计公又独扣殿陛力陈大义得复城守以退防兵然自是以来割地讲和之议遂起公又再谪而大事去矣光尧太上皇帝受命中兴畴咨人望首召公爲宰相公亦痛念国家非常之变日夜图维所以修政事攘防乱者本末甚备盖方诛僭逆以正人心而建遣张所抚河北傅亮收河东宗泽守京城遂将益据形便大明纪律以示必守中原必还两宫之势而小人有害公者遂三谪以去而不复还矣淳熙丙午距公去相适六十年而永嘉徐君元德命教此邦谓公之忠义筹略海内有志之士莫不诵而传之顾其乡人子弟乃无有能道其万一而兴起焉者于是辟讲堂之东肖公之象而立祠焉四月吉日合郡吏率诸生进拜跪奠妥侑如法已事而以书来属熹记之熹惟天下之义莫大于君臣其所以纒绵固结而不可解者是皆生于人心之本然而非有所待于外也然而世衰俗薄学废不讲则虽其中心之所以固有亦且沦胥陷溺而爲全躯保妻子之计以后其君者往往接迹于当世有能奋然拔起于其间如李公之爲人知有君父而不知有其身知天下之有安危而不知其身之有祸福虽以谗间窜斥屡濒九死而其爱君忧国之志终有不可得而夺者是亦可谓一世之伟人矣徐君之祠之也非其志之所好学之所讲有在于是则亦孰能及之哉故熹喜闻其事而乐推其説以告郡之学者虽病且衰而不自知其感慨发愤犹复误有平日之壮心也十二月癸巳宣教郎直徽猷阁主管华州云台观朱熹记
　　衡州石鼓书院记
　　衡州石鼓山据烝湘之防江流环带最爲一郡佳处故有书院起唐元和间州人李寛之所爲至国初时尝赐勑额其后乃复稍徙而东以爲州学则书院之迹于此遂废而不复修矣淳熙十二年部使者东阳潘侯畤德鄜始因旧址列屋数间牓以故额将以俟四方之士有志于学而不屑于课试之业者居之未竟而去今使者成都宋侯若水子渊又因其故而益广之别建重屋以奉先圣先师之象且摹国子监及本道诸州印书若干种若干卷而俾郡县择遣修士以充入之盖连帅林侯栗诸使者苏侯诩管侯鉴衡守薛侯伯宣皆奉金赍割公田以佐其役逾年而后落其成焉于是宋侯以书来曰愿记其实以诏后人且有以幸教其学者则所望也予惟前代庠序之教不修士病无所于学往往相与择胜地立精舍以爲羣居讲习之所而爲政者乃或就而褒表之若此山若岳麓若白鹿洞之类是也逮至本朝庆厯熙宁之盛学校之官遂徧天下而前日处士之庐无所用则其旧迹之芜废亦其势然也不有好古图旧之贤孰能谨而存之哉抑今郡县之学官置博士弟子员皆未尝考其德行道艺之素其所受授又皆世俗之书进取之业使人见利而不见义士之有志于爲己者盖羞言之是以常欲别求燕闲清旷之地以共讲其所闻而不可得此二公所以慨然发愤于斯役而不敢惮其烦盖非独不忍其旧迹之芜废而已也故特爲之记其本末以告来者使知二公之志所以然者而毋以今日学校科举之意乱焉又以风晓在位使知今日学校科举之教其害将有不可胜言者不可以是爲适然而莫之救也若诸生之所以学而非若今人之所谓则昔者吾友张子敬夫所以记夫岳麓者语之详矣顾于下学之功有所未究是以诵其言者不知所以从事之方而无以蹈其实然今亦何以他求爲哉亦曰养其全于未发之前察其几于将发之际善则扩而充之恶则克而去之其如此而已矣又何俟于予言哉十四年丁未嵗夏四月朔新安朱熹记
　　漳州州学东溪先生髙公祠记
　　孟子曰圣人百世之师也伯夷柳下惠是也故闻伯夷之风者顽夫廉懦夫有立志闻柳下惠之风者鄙夫寛薄夫敦奋乎百世之上百世之下闻者莫不兴起也夫孟子之于二子其论之详矣虽或以爲圣之清或以爲圣之和然又尝病其隘与不恭且以其道不同于孔子而不愿学也及其一旦慨然发爲此论乃以百世之师归之而孔子反不与焉何哉孔子道大德中而无迹故学之者没身钻仰而不足二子志防行髙而迹着故慕之者一日感慨而有余也然则二子之功诚不爲小而孟子之意其亦可知也已临漳有东溪先生髙公者名登字彦先靖康间游太学与陈公少阳伏阙拜疏以诛六贼留种李爲请用事者欲兵之不爲动也绍兴初召至政事堂又与宰相秦桧论不合去爲静江府古县令有异政帅守希桧意捃其过以属吏防帅亦以谗死狱中乃得释被檄试进士潮州使诸生论直言不闻之可畏策闽浙水沴之所繇而遂投檄以归桧闻大怒夺官徙容州公学博行髙议论慷慨口讲指画终日滚滚无非忠臣孝子之言舍生取义之意闻者凛然魄动神竦其在古县学者已争归之至是其徒又益盛属疾自作埋铭召所与游及诸生诀别正坐拱手奋髯张目而逝呜呼是亦可谓一世之人豪矣虽其所学所行未尽合于孔子然其志行之卓然亦足以爲贤者之清而使百世之下闻其风者有廉顽立懦之操则其有功于世教岂可与夫隐忍回互以济其私而自托于孔子之中行者同日而语哉公没之后二十余年延平田君澹爲郡博士乃始求其遗文刻之方版又肖公像而奉祠之以风厉其学者间因郡人王君遇来求文以爲记属予病未及爲而田君去今太守永嘉林侯元仲至则又与王君更以书来督趣不置予惟髙公孤髙之节既如彼而诸贤崇立之志又如此则予文之陋诚不宜久以疾病爲解强起书之辞不逮意林侯试爲刻之陷置祠壁漳之学子与凡四方之士往来而有事于此者读之果能有所感慨而兴起乎哉淳熙丁未秋九月甲寅新安朱熹记








　　晦庵集巻七十九
　　钦定四库全书
　　晦庵集巻八十　　　　　　宋　朱子　撰记
　　徽州休宁县防新安道院记
　　休宁大夫信安祝侯汝玉以书来曰休宁之为邑虽有难治之名而吾之为之已再嵗矣始也不能不以人言为虑中乃意其不然而今则遂有以信其果不然也盖其封域实鄣山之左麓而浙江出焉山峭厉而水清激故禀其气食其土以有生者其情性习尚不能不过刚而喜鬭然而君子则务以其刚为髙行竒节而尤以不义为羞故其俗难以力服而易以理胜茍吾之所为者出于公论之所是则虽或拂于其私而卒不敢以为非也以是吾之始至盖不能无不悦者而今则驩然无与为异吾尝困于事之不胜其繁而今则廓然无事之可为也吾将更葺防事之东防采宾佐属咏之什而榜之以新安道院子能为我记之则后之君子益知所以为治而无吾始者之虑矣予惟汝玉之为此可以见其政之成民之服而官曹之无事矣然道之得名正以人所共由之路而非无事之谓也夫以汝玉之始至坐于堂皇之上则左簿书右法律日夜苦心劳力而不得休其或少暇则又不免冲寒风冒烈日以出入乎阡陌之中而不敢怠凡所以劝民之善而惩其恶兴民之利而除其害者非有道以行之则何以致今日之无事哉顾其名此乃若専取乎今日之无事而反序前日之厪事为非道其无乃出于老子浮屠之谓而汝玉未之思耶抑尝计之天下之事虽有动静劳逸之殊而所谓道者则无彼此精粗之间汝玉之学固有以知此矣彼其所以喜于政成之无事而不避异学之淫名岂非朝夕之间犹欲从容于此以深思前日之己行而益求其所未至而卒以究夫无彼此精粗之间者而大发于功名事业之间乎予故邦人且汝玉予旧也乐其意为书本末以示来者使于此邦之俗贤宰之志尚有考云淳熙戊申八月甲申朱熹记
　　玉山刘氏义学记
　　始予守南康邻境徳安有宰焉为政一本儒术甚以恵爱得其民嵗饥为请蠲租而州家不可顾民狼顾相惊有逃去者则亟使人追止之曰所不为若等力请于州必蠲十七者令宁委印绶去终不忍使若等为异乡鬼也民闻是令下为之感泣复相与携持而归众乃具以情白州若部刺史竟得如约乃已予闻而窃心善之而问其邑里姓名则曰玉山刘侯也南康属邑有越徳安而县属者每遣掾吏循行则必戒使谒刘侯观其荒政所施以为法于是刘侯之恵不止行其封内而又波及南康之境竟食新民得无流亡殍死者及予将终更乃得纳谒刘侯之馆而拜赐焉则望其貌聴其言而有以信其为君子人也后数嵗予以事过玉山则刘侯以待次家居复得相见如平生懽一日慨然语予曰吾家本单贫而入仕又甚晩顾无以仁其三族者间尝割田立屋聘知名之士以教族子弟而乡人之愿学者亦许造焉兄弟之间有乐以其赀来助者而吾犹惧其或不继也则又出新安余俸为之发举居积以佐其费而凡所以完葺丘垄周恤族姻者亦取具焉既已言于吾州而邦君吴侯乐闻之为之出教刻符以诏吾之子孙使毋违吾志吾子雅知我其为我记之以告其斆且学于此者使知有以勉焉予闻而叹曰今士大夫或徒步至三公然一日得志则髙台深池撞钟舞女所以自乐其身者唯恐日之不足虽廪有余粟府有余钱能毋为州里灾害则足矣固未暇以及人也如刘侯者身虽宠而官未登六品家虽温而产未能千金顾其所以用心者乃如此是则可谓贤逺于人而亦可以见其前日徳安之政不为无本而岂徒以声音笑貌为之矣乃追本其事而记之如此虽然古人之所谓学者岂读书为文以干禄利而求温饱之云哉亦曰明理以修身使其推之可以及夫天下国家而已矣羣居于此者试以此意求诸六经孔孟之言而深思力行之庶其有以不负刘侯之教也刘侯名允迪字徳华今以朝奉郎防议防海制置使军事云淳熙十有五年秋九月己未新安朱熹记
　　漳州守臣题名记
　　漳以下州领军事唐垂拱二年用左玉钤衞翊府左郎将陈元光奏置领漳浦懐恩二县而治漳浦开元四年徙治李澳川在旧治南八十里二十九年废懐恩入漳浦而割泉州龙溪县来属天寳元年改漳浦郡乾元二年复为州大厯十二年又割汀州龙岩来属正元元年乃更徙治龙溪唐末五季之乱常为泉州支郡而伪刺史董思安者至以私讳辄改号为南州我宋干徳四年泉州陈洪进以二州版图归王府始诏复故号太平兴国三年五月一日洪进入朝请吏遂以衞尉寺丞刘援来知州事而五年又割泉之长泰县以属焉盖凡漳之所以为州其本末之可考者如此其守将则陈公没而为神今以王封庙食后乃或见或否以至于刘侯而后始有纪焉盖其防壁之记本嘉祐中郑侯偕之所立逮淳熙中火而复刻则又赵侯公绸之为也绍熙元年假守朱熹至而观焉则其木理往往裂且其所书又太烦悉而将无地之可书也乃为买石延平砻置聴事更为擘窠省文之法以写旧记而虚其左方以俟来者云
　　徳安府应城县上蔡谢先生祠记
　　应城县学上蔡谢公先生之祠今县令建安刘炳之所为也先生名良佐字显道学于河南程夫子兄弟之门初颇以该洽自多讲贯之间旁引传记至或终篇成诵夫子笑曰子可谓玩物丧志矣先生闻之爽然自失面热汗下若无所容乃尽弃其所学而学焉然其为人英果明决强力不倦克己复礼日有程课夫子盖尝许其有切问近思之功所著论语説及门人所记遗语皆行于世如以生意论仁以实理论诚以常惺论敬以求是论穷理其命理皆精当而直指穷理居敬为入徳之门则于夫子教人之法又最为得其纲领建中靖国中诏对不合得官书局后复转徙州县沈沦卑冗以没其身而处之浩然未尝少挫中间尝宰是邑南阳胡文定公以典学使者行部过之不敢问以职事顾因绍介请以弟子礼见入门见吏卒植立庭中如土木偶人肃然起敬遂禀学焉其同时及门之士亦皆称其言论闳肆善啓发人今读其书尚可想见也然先生之没防公定夫先生实识其墓而丧乱之余两家文字皆不可见应城防暴尤剧莽为丘墟其条教设施固无复有传者刘君之来访其遗迹仅得题咏留刻数十字而已为之慨然永叹以为先生之遗烈不建于此邦后之君子不得不任其责于是既新其学乃即讲堂之东偏设位而祠焉千里致书求文以记熹自少时妄意为学即赖先生之言以发其趣而平生行事又皆髙迈卓絶使人兴起衰病零落凛然常惧其一旦泯灭而无传也刘君之请乃适有防于予心者于是不辞而记之如此以示其学者云绍熙辛亥冬十月丙子朔旦新安朱熹记
　　壮节亭记
　　淳熙己亥嵗予假守南康始至访求先贤遗迹得故尚书屯田外郎刘公凝之之墓于城西门外草棘中予惟刘公清名髙节着于当时而闻于后世暂而挹其余风者犹足以激懦而律贪顾今不幸馈奠无主而其丘墓之寄于此邦者又如此是亦长民者之责也乃为作小亭于其前立门墙谨扃钥以限樵牧嵗以中春率羣吏诸生而祠焉郡之诗人史骕请用欧阳公语名其亭以壮节适有防于予意因属友人黄铢大书以掲焉自是以来东西行而过者莫不顾瞻起敬而予亦自以为兹丘之固且安可以久而不壊矣绍熙三年嵗在辛亥予去郡甫十年而今太守章贡曽侯寔来按图以索其故则门墙亭牓皆已无复存者为之喟然太息即日更作门墙筑亭其间益为髙厚宏阔以支永久又礲巨石以培其封植名木以广其籁求得旧牓复置亭上嵗时奉祀一如旧章且割公田十畆以畀旁近能仁僧舍使専奉守为増葺费而又以予为尝经始于此也以书来曰愿得一言以记之使后之人知吾二人者所为拳拳之意而不懈其尊贤尚徳之心也斯不亦有补于世教之万分乎予曰诺哉曽侯名集字致虚学有家法故其为政知所先后如此云三年夏五月癸未新安朱熹记
　　冰玉堂记
　　南康使君曽侯致虚既修葺屯田刘公之墓明年乃访得其故居遗址于郡治之东暇日屏驺驭披荆棘而往观焉问其北隠然以髙者则刘公所赋之东台也顾其南窊然以下者则诗序所指之莲池也盖自兵乱以来芜废日久唯是仅存而其他则皆漫灭不可复识矣曽侯为之踌蹰四顾喟然而叹曰凝之之为父道原之为子其髙懐劲节有如欧马苏黄诸公之所道是亦可谓一世之人豪矣想其平日之居此林塘馆宇之邃诗书图史之盛既有以自适其适而一时逰且官于此邦者亦得以扣门避席而考徳问业焉何其盛也顾今百年之外台倾沼平鞠为灌莽而使樵儿牧子皆得以啸歌踯躅于其上又何其可悲也虽然此吾事也不可以不勉乃出少府羡钱赎之民间垣而沟之以合于郡圃累石以崇其台引流以深其池遂作冰玉之堂于台之西北而绘刘公父子之象于其上且闻陈忠肃公之尝馆于是也则又绘其象以侑焉既而所谓是是堂漫浪阁者亦以次举而皆复其旧既成使人以图及书来属予记予惟异时承乏此邦亦尝有意于斯而不克就今披图考验尚能忆其彷佛固喜曽侯之敏于事而能有成矣抑予又有感焉近嵗以来人心不正行身者以同流合污为至行任事者以便私适已为长防其闻刘氏父子之风不唾而骂之者防希矣欲其能如曽侯一以表贤善俗为心而不夺于世习岂可得哉于是既书其事而适有以陈令举骑牛诗画为寄者因并以遗曽侯请刻堂上以补一时故事之缺云绍熙三年秋九月庚午朔旦新安朱熹记
　　黄州州学二程先生祠记
　　齐安在江淮间最为穷僻而国朝以来名卿贤大夫多辱居之如王翰林韩忠献公苏文忠公邦人至今乐称而于苏氏尤致详焉至于河南两程夫子则亦生于此邦而未有能道之者何哉盖王公之文章韩公之勲业皆以震耀于一时而其议论气节卓荦竒伟尤足以惊动世俗之耳目则又皆莫若苏公之为盛也若程夫子则其事业湮郁既不得以表于当年文词平淡又不足以夸于后世独其道学之妙有不可诬者而又非知徳者莫能知之此其遗迹所以不能无显晦之殊亦其理势之宜然也盖天圣中洛人太中大夫程公珦初任为黄陂尉秩满不能去而遂家焉实以明道元年壬申生子曰颢字伯淳又以明年癸酉生子曰颐字正叔其后十有余年当庆厯丙戌丁亥之间摄贰南安乃得狱掾舂陵周公惇颐而与之防于是二子因受学焉而慨然始有求道之志既乃得夫孔孟以来不传之绪于遗经遂以其学为诸儒倡则今所谓明道先生伊川先生是也先生之学以大学论语中庸孟子为标指而达于六经使人读书穷理以诚其意正其心修其身而自家而国以及于天下其道坦而明其説简而通其行端而实是盖将有以振百代之沈迷而内之圣贤之域其视一时之事业词章论议气节所系孰为轻重所施孰为短长当有能辨之者而世非徒不之好也甚者乃或目以道学之邪气而必谫蔑之于斯时也茍无遭其伐木而削迹焉斯已幸矣尚何望于其余哉今太守李府君侯乃能原念本始追诵遗烈立二夫子之祀于学宫于以风厉其人而作兴之非其自信之笃而不以世俗之趋舍动其心其孰能与于此李侯名訦字诚之其为此邦勤事爱民固多可纪特于此举尤足以见其趣操之不凡而非众人所能及是以因其请记而具论之以告来者使有考焉绍熙三年秋九月戊子后学新安朱熹记
　　邵武军光泽县社仓记
　　光泽县社仓者县大夫毗陵张侯防之所为也光泽于邵武诸邑最小而僻自张侯之始至则已病夫市里之间民无盖蔵每及春夏之交则常籴贵而食艰也又病夫中下之家当产子者力不能举而至或弃杀之也又病夫行旅之涉吾境者一有疾病则无所于归而或死于道路也方以其事就邑之隠君子李君吕而谋焉适防连帅赵公亦下崇安建阳社仓之法于属县于是张侯乃与李君议略放其意作为此仓而节缩经营得他用之余则市米千二百斛以充入之夏则损价而粜以平市估冬则増价而籴以备来嵗又买民田若干畆籍僧田民田当没入者若干畆嵗收米合三百斛并入于仓以助民之举子者如帅司法既又附仓列屋四楹以待道涂之疾病者使皆有以栖托食饮而无暴露迫逐之苦盖其创立规模提挈纲领皆张侯之功而其条画精明综理纎密者则李君之力也邑人既防其利而歌舞之部使者亦闻其事而加劝奨焉于是张侯乐其志之有成而思有以告来者使勿壊则以书来请记予读古人之书观古人之政其所以施于鳏寡孤独困穷无告之人者至详悉矣去古既逺法令徒设而莫与行之则为吏者赋敛诛求之外亦饱食而嬉耳何暇此之问哉若张侯者自其先君子而学于安定先生之门则已悼古道之不行而抱遗经以痛哭矣及其闻孙遂传素业以施有政宜其志虑之及此而能委心求助以底于有成也李君于予盖有讲学之旧予每窃叹其负经事综物之才以老而无所遇也今乃特因张侯之举而得以粗见其毫末是不亦有感夫故予既书张侯之事而又附以予之所感于李君者来者尚有考云绍熙四年春二月丁巳新安朱熹记
　　鄂州州学稽古阁记
　　人之有是身也则必有是心有是心也则必有是理若仁义礼智之为体恻隠羞恶恭敬是非之为用是则人皆有之而非由外铄我也然圣人之所以教不使学者收视反聴一以反求诸心为事而必曰兴于诗立于礼成于乐又曰博学审问谨思明辨而力行之何哉盖理虽在我而或蔽于气禀物欲之私则不能以自见学虽在外然皆所以讲乎此理之实及其浃洽贯通而自得之则又初无内外精粗之间也世变俗衰士不知学挟册读书者既不过于夸多鬭靡以为利禄之计其有意于已者又直以为可以取足于心而无事于外求也是以堕于佛老空虚之邪见而于义理之正法度之详有不察焉其幸而或知理之在我与夫学之不可以不讲者则又不知循序致详虚心一意従容以防乎在我之本然是以急遽浅迫终已不能浃洽而贯通也呜呼是岂学之果不可为书之果不可读而古先圣贤所以垂世立教者果无益于后来也哉道之不明其可叹已鄂州州学教授许君中应既新其学之大门而因建阁于其上椟藏绍兴石经两朝宸翰以为寳镇又取板本九经诸史百氏之书列寘其旁不足则使人以币请于京师之学官使其学者讨论诵説得以餍饫而开发焉其役始于绍熙辛亥之冬而讫于明年之夏其费亡虑三百万而取诸廪士之赢者盖三之一其余则太守焕章阁待制陈公居仁转运判官薛侯叔似实资之而总卿詹侯体仁戎帅张侯诏亦挥金以相焉既成因予之友蔡君元定以来请曰愿有记也予雅闻许君之学盖有志于为己而意其所以学者亦曰取足于心而已矣今以是举观之则见其所以诲人者甚平且实然后知其所以自为者不以泯心思灭闻见为极挚之归也因为之记其本末而并推近世所以为学读书之病请具刻焉以告登此阁而读此书者使姑无溺于俗学之下流无迷于异端之捷径则于理之在我者庶乎有以深求而自得之矣道之不明岂足患哉四年癸丑九月甲子朔旦新安朱熹记
　　信州贵溪县上清桥记
　　贵溪之水其原东出铅山之分水北出玉山之镇头者合为大溪自弋阳西流迳县治南少西乃折而北大溪之南有小港焉出县东南境上西北流至县治西南乃入于溪居民行客之往来者故以舟楫为二渡自县治西南絶大溪者曰中溪当其西流北折之处者曰凿石小港水落时广不过百余尺褰裳可涉霖潦暴至则其深广往往自倍而亦为一渡中溪之舟每以是时过港常为横波所荡击人力不得施凿石则水触西崖鬭怒腾蹙其险为尤甚故二渡者嵗率一再覆溺邑人病之欲为浮梁以济久矣而役大费广无敢倡者今县大夫建安李君正通至则隂计而嘿图之久之乃得县之余财八十万将以属工而邑之大姓闻之有以銕为连环巨絙千五百尺以献者有捐其林竹十余里以献者州家又以米百斛者佐之于是李君乃相大溪二渡之间水平不湍者以为唯是为可久遂以绍熙三年六月始事民讙趋之不百日而告成两崕礲石为磴道髙者五百尺卑者亦居其五之四桥之脩九百尺比舟七十艘且眡水之上下而时损益焉又维十舟以梁小港作双舰以航巨浸于是东西行者春夏免漂没之虞秋冬无病涉之叹其功甚大而费则省盖其规模筹画一出李君主吏工师拱手受成不能有所预也既又留钱五十万于明觉浮屠氏使自为质贷而嵗输其赢五一以奉増葺之费明年李君将去乃以书来道邑人之意请予文以记之予惟李君此桥之功百里之人与四方之往来者固已颂而歌之宜不待记而显且其才之果艺明达用无不宜又非独此为可书也姑为记其本末以告后之君子使知其成之不易者如此相与谨视而时修之是则李君与其邑人之志也云尔四年九月戊寅既朢新安朱熹记
</div>
    <div class="pagination">
<a href="晦庵集_page131.html">上一页</a><span>...</span><a href="晦庵集_page127.html">127</a><a href="晦庵集_page128.html">128</a><a href="晦庵集_page129.html">129</a><a href="晦庵集_page130.html">130</a><a href="晦庵集_page131.html">131</a><span class="current-page">132</span><a href="晦庵集_page133.html">133</a><a href="晦庵集_page134.html">134</a><a href="晦庵集_page135.html">135</a><a href="晦庵集_page136.html">136</a><a href="晦庵集_page137.html">137</a><span>...</span><a href="晦庵集_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
