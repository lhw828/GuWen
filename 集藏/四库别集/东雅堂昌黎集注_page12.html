<!DOCTYPE html>
<html>
<head>
    <meta charset="UTF-8">
    <title>东雅堂昌黎集注 - 第 12 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东雅堂昌黎集注 - 第 12 页/共 23 页</h1>
    <div class="content">　　汴州东西水门记【并序　公时佐董晋在汴州作陈后山云退之作记记其事耳今之记乃论也以后山语观公诸记信然】
　　贞元十四年正月戊子陇西公命作东西水门【或无陇西二字非是董晋本仲舒之裔自广川徙陇西故云】越三月辛已朔水门成三日癸未大合乐设水嬉会监军军司马賔佐僚属将校熊罴之士肃四方之賔客以落之士女龢会阗郭溢郛既卒事其从事昌黎韩愈请纪成绩其词曰
　　维汴州河水自中注厥初距河为城【距或作拒】其不合者诞置联鎻于河【不合或作弗合】宵浮昼湛舟不潜通【湛或作沈舟不方作舟用方并从石本　今按上下文意盖言置锁虽足以禁舟之潜通然未免亏疏宣泄之患故须作水门耳诸本作舟不潜通者是也今上文既言置锁而下文乃云舟用潜通则是锁为虚设而其下句亦不应着然字矣若以为误则石本乃当时所刻不应有误然亦安知非其书者之误刻者之误况或非所亲见则又安知非传者之误耶其说之未尽者又见于溪堂盘谷等篇览者详之】然其襟抱亏疏风气宣泄邑居弗宁讹言屡腾歴载已来就究孰思皇帝御天下十有八载此邦之人遭逢疾威嚚童噭嘑【噭音呌】劫众沮兵懔懔栗栗若坠若覆时维陇西公受命作藩爰自洛京单车来临遂拯其危【拯或作持】遂去其疵弗肃弗厉薫为太和神应祥福五谷穰熟既庶而丰人力有余监军是咨司马是谋【诸本及石本皆有此二句方从阁本删去云阁本盖公晚日改定当从之　今详此二语疑后人恶监军二字而删之耳方氏直谓阁本为公晚年所定不知何据而云然以今观之其舛误为最多疑为初出未校之本前已辨之详矣大抵馆阁藏书不过取之民间而诸儒畧以官课校之耳岂能一一精善过于私本世俗但见其为官本便尊信之而不复问其文理之如何已为可笑今此乃复造为改定之说以钳众口则又可笑之甚也】乃作水门为邦之郛以固风气以闬冦偷【闬或作扞】黄流浑浑【胡本切】飞阁渠渠因而饰之匪为观游天子之武维陇西公是布天子之文维陇西公是宣【文方从石阁蜀本作醇　今按此记方氏多从石本石本固当据信但上条用字大误而此醇字亦未安耳】河之沄沄源于昆仑天子万祀公多受祉乃伐山石刻之日月尚俾来者知作之所始
　　燕喜亭记【燕或作宴此记多从石本王中名仲舒自吏部员外郎贬连州司户参军亭在连州公为阳山令时作阳山连之属邑云】
　　太原王中在连州与学佛人景常元慧游【佛下或有之字慧下或有者字】异日从二人者行于其居之后丘荒之间上髙而望得异处焉斩茅而嘉树列发石而清泉激辇粪壤燔椔翳【燔或作焚诗其椔其翳注曰木立死曰椔自毙曰翳　椔侧师反翳于计反】却立而视之出者突然成丘陷者呀然成谷【呀音鰕】洼者为池【洼音蛙】而缺者为洞若有神异物隂来相之自是中与二人者晨往而夕忘归焉乃立屋以避风雨寒暑【避或作御寒上或有御字或作立屋以游风雨既除寒暑既去或作以御风雨以除寒暑今从石本云左传吾侪小人皆有阖庐以避燥湿寒暑】既成愈请名之其丘曰竢德之丘蔽于古而显于今有竢之道也【其丘上或有名字有竢下或有德字】其石谷曰谦受之谷瀑曰振鹭之瀑谷言德瀑言容也其土谷曰黄金之谷瀑曰秩秩之瀑谷言容瀑言德也洞曰寒居之洞志其入时也池曰君子之池虚以钟其美盈以出其恶也泉之源曰天泽之泉出髙而施下也合而名之以屋曰燕喜之亭取诗所谓鲁侯燕喜者颂也【名或作言者颂从石阁杭蜀本如此或作颂者今按颂字疑衍文】于是州民之老闻而相与观焉【石阁杭本如此或无老字而或作者州民之老或作州之老民非是】曰吾州之山水名天下然而无与燕喜者比经营于其侧者相接也而莫直其地凡天作而地藏之以遗其人乎【名下或有于字其侧石本无其字直或作多或作宜皆非是直音值当也史记樗里子墓正直其其北匈奴传诸将居东方直上谷或读如字地藏石本无地字其人石本无其字】中自吏部郎贬秩而来【部下或有侍字或无郎字皆非是】次其道途所经自蓝田入商洛【田下或有山字】涉淅湍【今邓州有淅江县以淅水得名　今按淅音锡其县本楚之析邑汉书所谓析郦者也湍亦水名在邓州穰县】临汉水升岘首以望方城出荆门下岷江过洞庭上湘水行衡山之下繇郴逾岭蝯狖所家【蝯或作猿狖音柚】鱼龙所宫极幽遐瑰诡之观【瑰或作瓌】宜其于山水饫闻而厌见也【也或作之石本无也字】今其意乃若不足传曰智者乐水仁者乐山中之德与其所好可谓协矣智以谋之仁以居之吾知其去是而羽仪于天朝也不逺矣遂刻石以记【石本无而字】徐泗豪三州节度掌书记防石记【豪诸本作濠石或作壁地理志濠初作豪元和三年改为濠据退之作记时尚为豪作濠误矣通典以为州名字本作濠　今按顔鲁公干禄字様及唐韵亦皆作豪而元和郡国志云濠字中间误去水元和三年字又加水皆与地理志合但通典偶脱中闻去水一节耳此濠字当作豪　此记当在贞元十五年作】
　　书记之任亦难矣元戎整齐三军之士【整或作总士或作事】统理所部之甿以镇守邦国【守或作定】赞天子施教化而又外与賔客四邻交其朝觐聘问慰荐祭祀祈祝之文【祈或作所】与所部之政三军之号令升黜凡文辞之事皆出书记非闳辨通敏兼人之才【闳或作宏】莫宜居之然皆元戎自辟然后命于天子【后或作后】茍其帅之不文则其所辟或不当亦其理宜也南阳公自御史大夫豪夀庐三州观察使授节移镇徐州【贞元四年十一月置徐泗豪三州节度使徙建封为之】歴十一年而掌书记者三人【者下或有凡字】其一人曰髙阳许孟容入仕于王朝今为尚书礼部郎中其一人曰京兆杜兼今为尚书礼部员外郎观察判官其一人陇西李博【陇上或有曰字】自前乡贡进士授秘书省校书郎方为之【孟容以文词知名兼建中初进士家聚书至万巻愽公同年进士赠李君房别云李生在南阳公之侧或云恐是博】南阳公文章称天下其所辟实所谓闳辨通敏兼人之才者也后之人茍未知南阳公之文章【人茍下或有有字】吾请观于三君子茍未知三君子之文章吾请观于南阳公可知矣蔚乎其相章【或作扶或作华】炳乎其相辉志同而气合鱼川泳而鸟云飞也【泳或作伏或无也字】愈乐是賔主之相得也故请刻石以记之而陷置于壁间俾来者得以览观焉【记下或无之字来上或无俾字】
　　画记【苏内翰尝曰世有妄庸者作欧阳永叔语云吾不能为退之画记此大妄也】
　　杂古今人物小画共一巻骑而立者五人骑而被甲载兵立者十人【兵下或无立字】一人骑执大旗前立【骑下或有而字】骑而被甲载兵行且下牵者十人骑且负者二人骑执器者二人骑拥田犬者一人骑而牵者二人骑而驱者三人执羁靮立者二人【靮音的】骑而下倚马臂隼而立者一人骑而驱涉者二人徒而驱牧者二人【徒下或无而字驱牧或作骑牧　今按徒则非骑矣】坐而指使者一人甲胄手弓矢鈇钺植者七人甲胄执帜植者十人负者七人偃寝休者二人甲胄坐睡者一人方涉者一人【或无方字】坐而脱足者一人【坐上或有方涉二字】寒附火者一人杂执器物役者八人奉壶矢者一人舍而具食者十有一人【具或作且十上或有二字】挹且注者四人牛牵者二人【二或作三】驴驱者四人一人杖而负者【负下或无者字　今按一人字疑在负者之下】妇人以孺子载而可见者六人【妇人或作妇女而无以字】载而上下者三人孺子戏者九人凡人之事三十有二为人大小者百二十有三而莫有同者焉【事下或有主字为或作焉属上句非是】马大者九匹于马之中又有上者下者【又有上者下者杭本作亦有马之下者焉蜀本同但又作亦阁本作亦有马焉　今按此句三本皆无理唯别本作又有上者下者而无焉字乃与上下文意相属今从之】行者牵者【牵或作奔或并无四字　今按牵谓牵而行也后有走者则奔者为重复当存牵而去奔】涉者陆者【或无陆者二字　今按此承涉者则陆为方出水也不当无】翘者顾者鸣者寝者讹者立者人立者【或无人立者三字非是】龁者【龁音缬又下没切】饮者溲者陟者降者痒磨树者嘘者嗅者喜相戏者【喜下或有而字】怒相踶齧者【齧音臬】秣者骑者骤者走者载服物者载狐兔者凡马之事二十有七为马大小八十有三而莫有同者焉【为或作焉属上句非是】牛大小十一头【十下或有有字】橐驼三头【橐或作骆下同汉书子虚赋注橐驼者言其可负橐而驼物故以名】驴如橐驼之数而加其一焉隼一犬羊防兔麋鹿共三十旃车三两杂兵器弓矢旌旗刀劒矛楯弓服矢房甲胄之属【楯音盾】缾盂簦笠筐筥锜釡饮食服用之器壶矢博奕之具二百五十有一皆曲极其妙【阁杭本用下有投壶二字而无器字非是】贞元甲戌年余在京师甚无事同居有独孤生申叔者【或无有字】始得此画而与余弹棊【沈存中云弹棊有谱一巻其局方二尺中心髙如覆盂其颠为小壶四角微隠起李商隠诗玉作弹棊局中心亦不平谓其中髙也白乐天诗弹棊局上事最妙是长斜谓抹角斜弹一发过半局今谱中有此法】余幸胜而获焉意甚惜之以为非一工人之所能运思盖藂集众工人之所长耳虽百金不愿易也【工下或皆无人字藂或作丛】明年出京师至河阳与二三客论画品格因出而观之座有赵侍御者君子人也见之戚然若有感然【感上或有所字或无若有感然四字】少而进曰噫余之手模也【摸上或有所字或作手之所摹也】亡之且二十年矣余少时常有志乎兹事得国本【国一作故】絶人事而模得之游闽中而丧焉居闲处独时往来余懐也以其始为之劳而夙好之笃也【来上或有日字为上方无始字今以下文夙好之语推之当有】今虽遇之力不能为已且命工人存其大都焉余既甚爱之又感赵君之事因以赠之而记其人物之形状与数而时观之以自释焉
　　蓝田县丞防壁记【崔立之贞元四年进士公尝寄其诗曰连年收科第如摘颔下髭记谓再进再屈于人屈当作出字乃与诗意合】
　　丞之职所以贰令于一邑无所不当问其下主簿尉主簿尉乃有分职丞位髙而偪例以嫌不可否事文书行吏抱成案诣丞巻其前钳以左手右手摘纸尾鴈鹜行以进平立睨丞曰当署【鴈或作鳬曰下或有丞字】丞涉笔占位署惟谨【涉或作濡】目吏问可不可吏曰得则退不敢略省漫不知何事官虽尊力势反出主簿尉下谚数慢必曰丞至以相訾謷丞之设岂端使然哉【谚或作劾或作该方从文苑云谓谚语之所举计者以丞为慢之最且至以相訾謷也数所矩切訾将此切謷牛刀切】博陵崔斯立种学绩文以蓄其有涵演迤日大以肆【涵或作澄大以或作以大】贞元初挟其能战艺于京师再进再屈口人【杭本无再进二字文苑无下再字而屈下一字皆作千字又多作于字方云斯立贞元四年进士六年中博学宏词再进而屈千人也今按杭苑作千字方从之为误葢唐人试宏词者甚少如贞元九年仅三十二人而已作千人恐非是或疑千当作其如云屈其坐人也然无所据姑放穆天子传阙其处以俟知者】元和初以前大理评事言得失黜官再转而为丞兹邑始至喟曰官无卑顾材不足塞职既噤不得施用又喟曰丞哉丞哉余不负丞而丞负余则尽枿去牙角【枿音蘖】一蹑故迹破崖岸而为之【喟下或皆有然字负余上方有喜字云喜音许吏切黄霸传少学律令喜为吏岸下方无而字为之方作为文而读连下句曰为文丞言犹文具也　今按文丞不成文理方说之僻类如此】丞防故有记坏漏汚不可读【按丞字或疑为衍文】斯立易桷与瓦墁冶壁悉书前任人名氏庭有老槐四行南墙钜竹千梃俨立若相持【梃从木说文梃一枚也】水防防循除鸣斯立痛扫溉对树二松日哦其间【日下或有吟字】有问者辄对曰余方有公事子姑去考功郎中知制诰韩愈记
　　新修滕王阁记【滕王阁在洪州公自袁州作此记凡五百五字首尾叙其不一到为叹而终之曰其江山之好登望之乐虽老矣如获从公游尚能为公赋盖叙事之外所以寄吾不尽之意欧阳永叔为防守史中辉记岘山亭尹师鲁为襄守燕公记岘山亭苏子美为处守李然明记照水堂苏子瞻为眉守黎希声记逺景防四者其辞虽异而大意畧同岂作之之法当如是耶抑亦祖公此意而为之也】
　　愈少时则闻江南多临观之美【则或作尝临观或作登临】而滕王阁独为第一【滕王名元婴髙祖之子永徽中为洪州都督作此阁】有瑰伟絶特之称【特阁本作时非是】及得三王所为序赋记等【注或云王勃作游阁序王绪作赋今巾丞王公为从事日作修阁记或并无】壮其文辞益欲往一观而读之以忘吾忧系官于朝愿莫之遂十四年以言事斥守揭阳【或无事字揭或作潮】便道取疾以至海上又不得过南昌而观所谓滕王阁者其冬以天子进大号加恩区内移刺袁州袁于南昌为属邑【于上或无袁字】私喜幸自语以为当得躬诣大府受约束于下执事及其无事且还傥得一至其处窃寄目偿所愿焉【诸本皆同方独从文苑无及其无事且还傥得一至其处十二字而偿作赏下又增适字　今按叙事当如诸本乃有曲折而其先公后私不以游览杂乎受命之重尤得事大府之体与聘礼既受饔饩然后请观乃从下门而入意亦相似如方所定则皆失之而窃寄目赏语意生澁适所愿亦不若偿字之穏也】至州之七月诏以中书舍人太原王公为御史中丞观察江南西道【太原王公即仲舒也旧史元和十五年六月戊寅以中书舍人王仲舒为洪州刺史御史中丞充江西观察使】洪江饶防吉信抚袁悉属治所八州之人前所不便及所愿欲而不得者公至之日皆罢行之【行上文苑有而字非是】大者驿闻小者立变春生秋杀【尘方从文苑作施　今按下字对偶文苑亦非是】阳开隂闭令修于庭户数日之间【日或作月】而人自得于湖山千里之外吾虽欲出意见论利害听命于幕下而吾州乃无一事可假而行者又安得舍巳所事以勤馆人则滕王阁又无因而至焉矣【或无矣字】其岁九月人吏浃和【浃音接】公与监军使燕于此阁文武賔士皆与在席【与去声】酒半合辞言曰此屋不修且瓌前公为从事此邦适理新之公所为文实书在壁【理或作治所上或无公字】今三十年而公来为邦伯适及期月公又来燕于此公乌得无情哉【乌或作胡杭苑作乎　今按作乎语意轻脱不类公文亦非寮属所得施于其长者盖本作乌自乌而胡又自胡而讹耳大抵此篇文苑多误】公应曰诺于是栋楹梁桷板槛之腐黑挠折者盖瓦级甎之破缺者赤白之漫漶不鲜者治之则已【前汉为其泰漫漶而不可知注漫漶不分别貌　漫莫干切漶胡馆反又乎贯反破或作故鲜或作圭说见祭湘君夫人文　今按瓦甎坚物破缺乃不可用而故则无甚害也且修屋而尽易其故则是是作而非修之谓矣作故非是】无侈前人无废后观工既讫功公以众饮而以书命愈曰子其为我记之【而下或有赏焉字子下或无其字】愈既以未得造观为叹窃喜载名其上词列三王之次有荣耀焉乃不辞而承公命其江山之好登望之乐虽老矣如获从公游尚能为公赋之元和十五年十月某日袁州刺史韩愈记【某或作五】
　　科斗书后记【元和十一年六月四日作】
　　愈叔父【名云卿仕终礼部侍郎】当大厯世文辞独行中朝天下之欲铭述其先人功行取信来世者咸归韩氏【上元辛丑特进试鸿胪卿兼御史中丞田神功平刘展于淮西云卿为平淮碑又为丞相赠太子太师崔圆庙碑铭二碑并载姚铉文粹李太白武昌宰韩君去思碑云云卿文章冠世皇甫持正公神道碑云先叔父云卿当肃代朝独为文章官李习之志其妻母墓曰礼部君好立义节有大功于昭陵其文章出于时而官不甚髙习之妻云卿孙女也观此则公所云盖可见矣】于时李监阳氷独能篆书而同姓叔父择木善八分【择木代宗时官礼部尚书杜子美李潮八分歌云尚书韩择木骑曹蔡有邻开元以来数八分同姓阁蜀本如此或只作配善或作盖或作盖能非是　今按礼云五世袒免杀同姓也公于择木已无服矣故以同姓言之】不问可知其人不如是者不称三服故三家传子弟往来贞元中愈事董丞相幕府于汴州【董丞相晋贞元中镇汴州】识开封令服之者阳氷子【服之或作复之】授余以其家科斗孝经汉卫宏官书【官书新唐志作字书考之杜林传及陈蕃传注非也卫宏字子敬光武时为议郎】两部合一巻愈寳蓄之而不暇学后来京师为四门博士识归公【归登字冲之】归公好古书能通之愈曰古书得其据依盖可讲【或无其字据依或作依据左氏无所据依】因进其所有书属归氏元和来愈亟不获让嗣为铭文荐道功德思凡为文辞宜略识字【或无道字识下或有古字】因从归公乞观二部书得之留月余张籍令进士贺拔恕冩以留愈【或无愈字】盖得其十四五而归其书归氏十一年六月四日右庶子韩愈记




　　东雅堂昌黎集注巻十三
　　钦定四库全书
　　东雅堂昌黎集注巻十四
　　杂著　书
　　郓州谿堂诗【并序　郓音运秦为薛郡汉为东平国春秋齐人来归郓此篇多从石本退之文有石本者郓州谿堂诗孟州济源送李愿序京兆万年薛公达铭司马村柳子厚铭县北刘村路应碑州廨田氏先庙碑郑州荥阳索河上郑儋碑衢州徐偃王碑华州蒲城胡珦碑西京北邙权德舆碑广州南海神庙碑柳州罗池碑潭州湘隂黄陵碑徐州节度掌书记防石记其闲异同皆以石本为正长安薛氏有皇甫湜手帖云郓塘特髙古风敢树降旗而作者之下何人能及矣崔侍御前日称叹终席满座不觉继烛我唐有国退之文宗一人不任钦慰之极湜上侍郎宗伯郓塘正谓此郓州谿堂也公时为兵部侍郎曰宗伯者文章宗伯也】
　　宪宗之十四年始定东平三分其地【元和十四年二月平卢都知兵马使刘悟杀其节度侠李师道以降青淄十二州皆平命户部侍郎杨于陵为淄青宣慰使分其地为三道以郓曹濮为一道淄青齐登莱为一道兖海沂密为一道东平郡即平卢军所治】以华州刺史礼部尚书兼御史大夫扶风马公【下或有总字】为郓曹濮节度观察等使镇其地【三月以薛平为平卢节度使青齐登莱等州观察使以王遂为沂州刺史沂海兖密等州都团练观察使三分其地者谓摠及此二人也　濮音卜】既一年襃其军号曰天平军【旧史穆宗纪云十五年六月郓曹濮等州节度赐号天平军从马总奏也】上即位之二年召公入直将用之【长庆元年三月卢龙军节度使刘总上幽镇地诏总徙天平而召总还将大用】以其人之安公也复归之镇【安下或有于字此句或作以彼之人安于公也】上之三年【穆宗以元和十五年正月即位其曰上即位之二年则长庆元年上之三年则长庆二年也】公为政于郓曹濮也适四年矣治成制定众志大固恶絶于心仁形于色竱心一力以供国家之职【竱心一力或作竭心力竱或作竭一或作勠竱防兖切专也国语竱本肇末】于时沂密始分而残其帅【元和十四年沂海将王弁杀其观察使王遂自称留后】其后幽镇魏不悦于政相扇继变【于或作于幽谓长庆元年幽州卢龙军都知兵马使朱克融囚其节度使张靖以反镇谓其月成德军大将王廷凑杀其节度使田正以反魏谓二年魏博节度使田布自杀兵马使史宪诚自称留后】复归于旧徐亦乘势逐帅自置【谓二年武宁军节度副使王智兴逐其节度使崔羣也置或作署或置上有署字】同于三方惟郓也截然中居四邻望之【阁杭蜀及诸本皆有四邻望之一句方从石本删去　今按文势及当时事实皆当有此句若其无之则下文所谓恃以无恐者为谁恃之邪大凡为人作文而身或在逺无由亲视摹刻既有脱误又以毁之重劳遂不能改若此者盖亲见之亦非独古为然也方氏最信阁杭蜀本虽有谬误往往曲从今此三本幸皆不误而反为石本脱句所夺甚可笑也】若防之制水恃以无恐然而皆曰郓为虏巢且六十年【永泰元年七月以平卢兵马使李正已为本军节度使传子纳纳子师道至元和十四年败凡五十五年】将彊卒武曹濮于郓州大而近【曹濮于郓自为一句或作于曹濮州非是】军所根柢皆骄以易怨而公承死亡之后掇拾之余剥肤椎髓公私扫地赤立新旧不相保持万目睽睽【持或作恃】公于此时能安以治之其功为大若幽镇魏徐之乱不扇而变此功反小何也公之始至众未孰化以武则忿以憾【或无以憾二字或作而憾】以恩则横而肆一以为赤子一以为龙蛇惫心罢精【惫音韛罢蒲糜切】磨以岁月然后致之难也及教之行众皆戴公为亲父母夫叛父母从仇雠非人之情故曰易【下或有也字】于是天子以公为尚书右仆射封扶风县开国伯以襃嘉之【或无公及封字县或作郡】公亦乐众之和知人之悦而侈上之赐也于是为堂于其居之西北隅号曰谿堂以飨士大夫通上下之志既飨其从事陈曽谓其众言公之畜此邦其勤不亦至乎此邦之人累公之化【累平声一本作繄】惟所令之不亦顺乎上勤下顺遂济登兹不亦休乎昔者人谓斯何今者人谓斯何虽然斯堂之作意其有谓而喑无诗歌是不考引公德而接邦人于道也【德下或无而字】乃使来请其诗曰帝奠九壥【九壥九州也壥与防同】有叶有年有荒不条【不或作有】河岱之间及我宪考一收正之【收或作牧】视邦选侯以公来尸公来尸之人始未信公不饮食以训以徇孰饥无食孰呻孰叹孰寃不问不得分愿孰为邦蟊【或作蛑音义同】节根之螟羊狠狼贪以口覆城吹之喣之【呴音诩】摩手拊之箴之石之【箴或作针】膊而磔之【膊音粕磔陟格切】凡公四封既富以彊谓公吾父孰违公令可以师征【师石本作帅　今按平淮西碑云屡兴师征作师为是石本或误未可知也】不宁守邦公作谿堂播播流水浅有蒲莲深有蒹苇公以賔燕其鼓骇骇【此诗十一章以令叶强以骇叶水皆古音也令有平声一读公独孤郁墓志亦见淮南子勿惊勿骇万物将自理勿挠勿撄万物将自清骇古音自与理叶也周官注疾雷击鼓曰骇西京赋所谓骇雷鼔是也　今按古音之说甚善吴才老补音补韵二书其说甚详骇水叶韵如管子宫如牛鸣盎中征如负豕觉而骇亦一证也沙随程可乆曰吴说虽多其例不过四声互用切响通用二条而已此说得之如通其说则古书虽不尽见今可以例推也】公燕谿堂賔校醉饱流有跳鱼岸有集鸟既歌以舞其鼓考考公在谿堂公御琴瑟公曁賔赞稽经诹律【诹音娵】施用不差【施音试】人用不屈谿有薲苽【薲毗宾切萍也根浮水而生者苽与菰同音孤】有有鱼公在中流右诗左书无我斁遗【斁音亦】此邦是庥
　　猫相乳【蜀本乳下有说字　司徒北平王马燧也燧字洵美是说先儒或以为几乎谄然反复终篇则言北平王之德感应召致不为谄矣】
　　司徒北平王家猫有生子同日者其一死焉【或作其一母死或作其母一死】有二子饮于死母母且死其鸣咿咿【音伊】其一方乳其子若闻之起而若听之走而若救之【走下或无而字】衔其一置于其栖又往如之反而乳之若其子然噫亦异之大者也【或无也字】夫猫人畜也非性于仁义者也【阁杭无仁字非是】其感于所畜者乎哉北平王牧人以康伐罪以平【伐或作罚非是】理隂阳以得其宜国事既毕家道乃行父父子子兄兄弟弟雍雍如也愉愉如也视外犹视中一家犹一人夫如是其所感应召致其亦可知矣易曰信及豚鱼非此类也夫【非此或作亦其非是】愈时获幸于北平王客有问王之德者愈以是对客曰夫禄位贵富人之所大欲也得之之难未若持之之难也得之于功或失于德得之于身或失于子孙【二失字下或并有之字】今夫功德如是祥祉如是其善持之也可知已既已【或无此二字】因叙之为猫相乳说云【下或有尔字非是】
　　进士策问十三首【非一岁所作编者集之耳】
　　问书称汝则有大疑谋及乃心谋及卿士以至于庶人筮考其从违以审吉凶【蜀本作凶吉　今按经传凡言吉凶者多先吉而后凶惟协韵谐声则或倒用而近世好竒之士不问可否一例倒用则失之矣此类当徐读而从其声之谐者不能悉论也】则是圣人之举事兴为无不与人共之者也于易则又曰君不密则失臣臣不密则失身几事不密则害成而春秋亦有讥漏言之词【春秋文公六年晋杀其大夫阳处父公羊传其称国以杀何君漏言也何休注此引易几事不密为证】如是则又似不与人共之而独运者【下或有也字】书与易春秋经也圣人于是乎尽其心焉耳矣今其文相戾悖如此欲人之无疑不可得已是二说者其信有是非乎抑所指各殊而学者不之能察也【老苏曰圣人之道有经有权有机曰经者天下之民举知之可也曰权者民不得而知之矣羣臣知之可也曰机者虽羣臣亦不得而知之矣腹心之臣知之可也此书与易春秋所指各殊也】谅非深考古训读圣人之书者其何能辨之【或作此】此固吾子之所宜无让者愿承教焉【让下或无者字者下或有也字】
　　问古之人有云夏之政尚忠殷之政尚敬而周之政尚文是三者相循环终始【髙祖纪曰夏之政忠忠之敝小人以野故商人承之以质质之敝小人以故周人承之以文三王之道若循环终而复始】若五行之与四时焉原其所以为心皆非故立殊而求异也各适于时救其敝而巳矣夏殷之书存者可见矣【夏殷下或无之字非是】至周之典籍咸在考其文章其所尚若不相逺然焉所谓三者之异云乎【逺下或无然字焉或作乌　今按当有然字而焉字属下句但其下疑当有一有字作乌亦通其下疑或有一睹字】抑其道深微不可究欤将其词隠而难知也不然则是说为谬矣周之后秦汉蜀吴魏晋之兴与霸亦有尚乎无也【或无兴与字】观其所为其亦有意云尔循环之说安在吾子其无所隠焉
　　问夫子之序帝王之书而系以秦鲁及次列国之风而宋鲁独称颂焉【孔安国曰诸侯之事而连帝王孔子序书以鲁有治戎征讨之备秦有悔过自誓之戒足以为后世法故録之以备王事犹诗録商鲁之颂而郑康成以为鲁得用天子之礼乐故有颂而商颂至孔子之时存者五篇而夏颂巳亡故録鲁以备三颂着为后王之法此夫子取予之意也】秦穆之德不逾于二霸【穆或作鲁非是】宋鲁之君不贤乎齐晋其位等其德同升黜取舍如是之相逺亦将有由乎愿闻所以辨之之说
　　问夫子既没圣人之道不明盖有杨墨者【杨朱字子居后与墨子与禽滑厘辨论其说在爱已不拔一毛以利天下与墨子相反墨子名翟为宋大夫在孔子后有书七十一篇】始侵而乱之其时天下咸化而从焉【或无其时字】孟子辞而辟之则既廓如也【或无则字】今其书尚有存者其道可推而知不可乎【或无知字非是】其所守者何事其不合于道者几何孟子之所以辞而辟之者何说【之者或作之也】今之学者有学于彼者乎有近于彼者乎其已无传乎其无乃化而不自知乎其无传也则善矣如其尚在将何以救之乎【尚在方从阁杭苑作在尚无将字　今按若从方本则尚何以救之乎乃是恐不及救之意与此上下文不相入其说非是】诸生学圣人之道必有能言是者其无所为让问所贵乎道者不以其便于人而得于已乎当周之衰管夷吾以其君霸九合诸侯【孔子曰桓公九合诸侯九合者谓兵车之会三乗车之会六】一匡天下戎狄以微京师以尊四海之内无不受其赐者天下诸侯奔走其政令之不暇而谁与为敌此岂非便于人而得于已乎【人下或无而字已作身】秦用商君之法人以富国以彊诸侯不敢抗及七君而天下为秦使天下为秦者商君也而后代之称道者咸羞言管商氏何哉庸非求其名而不责其实欤【名下或无而字其实或作于实】愿与诸生论之无惑于旧说【旧或作记非是句下或有焉字】
　　问夫子之言盍各言尔志【盍上或有曰字】又曰居则曰不吾知也如或知尔则何以哉今之举者不本于乡不序于庠一朝而羣至乎有司有司之不之知也宜矣【不之或无之字】今将自州县始请各诵所怀聊以观诸生之志死者可作其谁与归【此下或有又曰居是邦也六字】事其大夫之贤者友其士之仁者敢问诸生之所事而友者为谁乎【而或作所为或作其】所谓贤而仁者其事如何哉言及之而不言亦君子之所不为也【或无之所二字】
　　问春秋之时百有余国皆有大夫士详于传者无国无贤人焉其余皆足以充其位不闻有无其人而阙其官者【闻下或无有字】春秋之后其书尤详以至于吴蜀魏下及晋氏之乱国分如锱铢读其书亦皆有人焉【魏字或在晋下谓元魏尔盖不然也三国之魏岂应略而不言乎】今天下九州四海其为土地大矣国家之举士内有明经进士外有方维大臣之荐其余以门地勲力进者又有倍于是其为门户多矣【有倍或作加倍】而自御史台尚书省以至于中书门下省咸不足其官岂今之人不及于古之人邪何求而不得也夫子之言曰十室之邑必有忠信如丘者焉诚得忠信如圣人者而委之以大臣宰相之事有不可乎【委之以或作以委之非是】况于百执事之微者哉古之十室必有任宰相大臣者今之天下而不足士大夫于朝其亦有说乎
　　问夫子曰洁净精微易教也今习其书不识四者之所谓盍举其义而陈其数焉
　　问易之说曰【易上或有周字说下或有者字】干健也今考干之爻在初者曰濳龙勿用在三者曰夕惕若厉无咎在四者亦曰无咎在上曰有悔卦六位一勿用二茍得无咎有一悔安在其为健乎【二或作一非是】又曰干以易知坤以简能干之四位既不为易矣坤之爻又曰龙战于野【此下或有其血黄四字】战之于事其足为简乎易六经也学者之所宜用心愿施其词陈其义焉【或无所字非是】
　　问人之仰而生者谷帛谷帛丰无饥寒之患【者下或有在字丰上或有既字】然后可以行之于仁义之途措之于安平之地此愚智所同识也今天下谷愈多而帛愈贱人愈困者何也【愈贱或作益贱而字疑当在贱字下但此正与张中丞传后城坏而其徒皆死云云者相类恐公自有此一种句法也】耕者不多而谷有余蚕者不多而帛有余有余宜足而反不足此其故又何也将以救之其说如何问夫子言尧舜垂衣裳而天下理又曰无为而理者其舜也欤书之说尧曰亲九族又曰平章百姓又曰协和万邦又曰厯象日月星辰敬授人时又曰洪水怀山襄陵下人其咨【人或作民此试进士当避讳作民字非是】夫亲九族平百姓和万邦则天道授人时愁水祸非无事也而其言曰垂衣裳而天下理者何也于舜则曰慎五典又曰叙百揆又曰賔四门又曰齐七政又曰类上帝禋六宗望山川徧羣神又曰协时月正日同律度量衡五载一巡狩又曰分十二州封山濬川【封诸本作随非是】恤五刑典三礼彰施五色出纳五言呜呼其何勤且烦如是而其言曰无为而理者何也将亦有深辞隠义不可晓邪抑其年代已逺失其传邪【抑其下或有所字非是已逺或作逺矣或无巳字】二三子其辨焉问古之学者必有师所以通其业成就其道德者也【德下或无者字】由汉氏已来【氏或作代或无已字】师道日微然犹时有授经传业者及于今则无闻矣德行若顔回言语若子贡政事若子路文学若子游犹且有师非独如此虽孔子亦有师【或无虽字】问礼于老问乐于苌是也今之人不及孔子顔回逺矣而且无师【无下或有所字】然其不闻有业不通而道德不成者何也【或无而字】
　　问食粟衣帛服仁行义以竢死者二帝三王之所守圣人未之有改焉者也今之说者有神仙不死之道不食粟不衣帛薄仁义以为不足为是诚何道邪圣人之于人犹父母之于子【二于字或皆作于】有其道而不以教之不仁其道虽有而未之知不智仁与智且不能又乌足为圣人乎【乌或作焉】不然则说神仙者妄矣
　　争臣论【阳城拜谏议大夫闻得失熟犹未肯言公作此论讥切之城亦不屑意及裴延龄诬逐陆贽等城乃守延英阁上疏极论延龄罪慷慨引谊申直防等帝欲相延龄城显语曰延龄为相吾当取白麻坏之哭于庭帝不相延龄城之力也公作此论时城居位五年矣后三年而能排击延龄或谓城盖有待抑公有以激之欤争或作谏欧公与范司谏书温公通鉴皆作争】
　　或问谏议大夫阳城于愈【城字亢宗定州北平人】可以为有道之士乎哉学广而闻多【城好学贫不能得书乃求为集贤冩书吏窃官书读之昼夜不出六年乃无所不通】不求闻于人也行古人之道居于晋之鄙晋之鄙人薰其德而善良者几千人【城及进士第乃去隠中条山逺近慕其德行多从之学】大臣闻而荐之天子以为谏议大夫【子下或无以字城徙居陜州夏县李泌为陜虢观察使闻城名泌入相荐为著作郎后德宗令长安尉杨宁赍束帛召为谏议大夫】人皆以为华阳子不色喜【或无人字及色字皆非是】居于位五年矣视其德如在野彼岂以富贵移易其心哉【在下或有草字移易或作易移初城未至京人皆想望风采曰阳城山人今为谏官必能以死奉职而城与二弟日夜痛饮人莫能窥其际皆以虚名讥之】愈应之曰是易所谓其德贞而夫子凶者也恶得为有道之士乎哉在易蛊之上九云不事王侯髙尚其事蹇之六二则曰王臣蹇蹇匪躬之故夫不以所居之时不一而所蹈之德不同也【之时之德或并无之字】若蛊之上九居无用之地而致匪躬之节以蹇之六二在王臣之位而髙不事之心则冒进之患生旷官之刺兴志不可则而尤不终无也【蹇上或无以字事下或有上字尤下或有之字终或作絶或作如皆非是】今阳子在位不为不乆矣【今阳子下或有实一匹夫四字或作实一介之夫下再出阳子二字或作实匹夫阳子亦再见】闻天下之得失不为不熟矣天子待之不为不加矣而未尝一言及于政【或无于字】视政之得失若越人视秦人之肥瘠忽焉不加喜戚于其心问其官则曰谏议也问其禄则曰下大夫之秩也【夫下或无之字】问其政则曰我不知也有道之士固如是乎哉且吾闻之有官守者不得其职则去有言责者不得其言则去今阳子以为得其言言乎哉【乎上或无复出言字　按此语正谓阳子若自谓得其言则何不言乎哉或无非是】得其言而不言与不得其言而不去无一可者也阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱关击柝者可也盖孔子尝为委吏矣尝为乘田矣亦不敢旷其职必曰会计当而已矣必曰牛羊遂而已矣若阳子之秩禄【或作禄秩】不为卑且贫章章明矣而如此其可乎哉或曰否非若此也夫阳子恶讪上者恶为人臣招其君之过而以为名者【旧本招下注音翘二字武子好尽言以招人过见国语汉书五行志苏林读招为翘招举也宋元宪曰考他书未获为翘之意作音者当有所据　今按吕氏春秋孔子之劲能招国门之关注招举也又过秦论招八州而朝同列苏林亦音翘】故虽谏且议使人不得而知焉书曰尔有嘉谟嘉猷则入告尔后于内尔乃顺之于外曰斯谟斯猷惟我后之德夫阳子之用心亦若此者愈应之曰若阳子之用心如此滋所谓惑者矣【滋或作兹非是】入则谏其君出不使人知者大臣宰相者之事非阳子之所宜行也夫阳子本以布衣隠于蓬蒿之下【或无本以字】主上嘉其行谊擢在此位官以谏为名诚宜有以奉其职使四方后代知朝廷有直言骨鲠之臣天子有不僭赏从谏如流之美庶岩穴之士闻而慕之束带结髪愿进于阙下而伸其辞说致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓之也【是啓或作其啓非是】或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有求于闻用也【有下或有心字】闵其时之不平人之不乂得其道不敢独善其身而必以兼济天下也【必或作不】孜孜矻矻【音窟】死而后已故禹过家门不入【门下或有而字】孔席不暇暖而墨突不得黔彼二圣一贤者岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也【补上方本有自字者下无也字云自者指言天之所授也义为长　今按韩公之意乃言天生圣贤非但使之自有余也乃欲以补众人之不足耳故下文云云方说非是】耳目之于身也耳司闻而目司见听其是非视其险易然后身得安焉圣贤者时人之耳目也【目下或无也字】时人者圣贤之身也且阳子之不贤则将役于贤以奉其上矣【则将或作且将于贤或作于身皆非是】若果贤则固畏天命而闵人穷也恶得以自暇逸乎哉或曰吾闻君子不欲加诸人【或无欲字】而恶讦以为直者若吾子之论直则直矣无乃伤于德而费于辞乎好尽言以招人过国武子之所以见杀于齐也【国语柯陵之防单襄公见国武子其言尽襄公曰立于淫乱之闲而好尽言以招人过怨之本也鲁成公十八年齐人杀武子　招音翘】吾子其亦闻乎愈曰君子居其位则思死其官未得位则思修其辞以明其道我将以明道也非以为直而加人也且国武子不能得善人而好尽言于乱国是以见杀【而好尽言于乱国方本作而言尽言尽言于乱国　今按方本殊无文理】传曰惟善人能受尽言谓其闻而能改之也子告我曰阳子可以为有道之士也今虽不能及已阳子将不得为善人乎哉【或无哉字林少颖曰退之讥阳城固善矣及退之为史官不敢褒贬而柳子厚作书以责之子厚之责退之亦犹退之之责阳城也目见泰山不见眉睫其是之谓乎】
　　改葬服议
　　经曰改葬缌【见仪礼丧服篇】春秋谷梁传亦曰改葬之礼缌举下缅也【鲁庄公三年五月葬桓王谷梁传曰改葬也改葬之礼缌举下缅也缅谓逺也】此皆谓子之于父母其他则皆无服何以识其必然经次五等之服小功之下然后着改葬之制更无轻重之差以此知惟记其最亲者其他无服则不记也若主人当服斩衰其余亲各服其服则经亦言之不当惟云缌也【云一作言】传称举下缅者缅犹逺也下谓服之最轻者也以其逺故其服轻也【最轻下或无者也字故下或无其字】江熈曰礼天子诸侯易服而葬以为交于神明者不可以纯凶况其缅者乎【或无其字】是故改葬之礼其服惟轻【自江熈以下皆庄公二年谷梁传注】以此而言则亦明矣卫司徒文子改葬其叔父问服于子思子思曰礼父母改葬缌既葬而除之不忍无服送至亲也【旧唐礼仪志云田再思议曰改葬之服郑服缌三月注云讫葬而除】非父母无服无服则吊服而加麻【自卫司徒文子已下皆孔丛子抗志篇之文吊而加麻无服字】此又其著者也文子又曰丧服既除然后乃葬则其服何服【葬下或有者字或有也字】子思曰三年之丧未葬服不变除何有焉【亦孔业子之文未下或有除字非是】然则改葬与未葬者有异矣古者诸侯五月而葬大夫三月而葬士逾月【隠元年左氏天子七月而葬同轨毕至诸侯五月同盟至大夫三月同位至士逾月外姻至】无故未有过时而不葬者也过时而不葬【或无下而字】谓之不能葬春秋讥之【春秋隠公三年八月癸未葬宋穆公公羊传曰过时而不日谓之不能葬之也】若有故而未葬虽出三年子之服不变此孝子之所以着其情先王之所以必其时之道也虽有其文未有着其人者以是知其至少也【或无是字】改葬者为山崩水涌毁其墓及葬而礼不备者若文王之葬王季以水齧其墓【吕氏春秋惠公说魏太子曰昔王季歴葬于涡山之尾乐水齧其墓于是更葬】鲁隠公之葬惠公以有宋师太子少葬故有阙之类是也【隠元年左传十月改葬惠公惠公之薨也有宋师太子少葬故有阙是以改葬诸本无故字考之左氏当有】丧事有进而无退【礼檀弓文】有易以轻服无加以重服殡于堂则谓之殡瘗于野则谓之葬近代已来事与古异或游或仕在千里之外或子幼妻稚而不能自还【稚下或无而字】甚者拘以隂阳畏忌遂葬于其土及其反葬也逺者或至数十年近者亦出三年其吉服而从于事也乆矣又安可取未葬不变服之例而反为之重服欤在丧当葬犹宜易以轻服况既逺而反纯凶以葬乎若果重服是所谓未可除而除不当重而更重也【而除下或有之字更下或无重字非是】或曰丧与其易也宁戚虽重服不亦可乎曰不然易之与戚则易固不如戚矣虽然未若合礼之为懿也俭之与奢则俭固愈于奢矣虽然未若合礼之为懿也过犹不及其此类之谓乎或曰经称改葬缌而不着其月数则似三月而后除也【似或作以非是】子思之对文子则曰既葬而除之今宜如何曰自啓至于既葬而三月则除之【啓下或有殡字至下或无既字今按礼有自啓至于反哭之语】未三月则服以终三月也曰妻为夫何如曰如子【或无曰如二字非是】无吊服而加麻则何如曰今之吊服犹古之吊服也省试学生代斋郎议【诸本此下有贞元十年应博学宏词九字】
　　斋郎职奉宗庙社稷之小事盖士之贱者也执豆笾骏奔走【书祀于周庙邦甸侯卫骏奔走执豆笾骏大也】以役于其官之长不以德进不以言扬盖取其人力以备其事而已矣奉宗庙社稷之小事执豆笾骏奔走亦不可以不敬也于是选大夫士之子弟未爵命者【子上或无之字】以塞员填阙而教之行事其勤虽小其使之不可以不报也必书其岁岁既乆矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以赞于教化可以使令于上者也自非天姿茂异旷日经乆以所进业发闻于乡闾【所进或作进所或作进以进或作道】称道于朋友荐于州府而升之司业则不可得而齿乎国学矣然则奉宗庙社稷之小事【或无然字稷下或无之字】任力之小者也赞于教化可以使令于上者德艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣【亦或作以】今夫斋郎之所事者力也学生之所事者德与艺也以德艺举之而以力役之是使君子而服小人之事且非国家崇儒劝学诱人为善之道也此一说不可者也抑又有大不可者焉宗庙社稷之事虽小不可以不专敬之至也古之道也今若以学生兼其事及其岁时日月然后授其宗彛罍洗其周旋必不合度其进退必不得宜其思虑必不固其容貌必不庄此其无他其事不习而其志不专故也非近于不敬者欤【非上或有此字】又有大不可者其是之谓欤若知此不可【此或作其】将令学生恒掌其事而隳坏其本业则是学生之教加少【教或作数】学生之道益贬而斋郎之实犹在斋郎之名茍无也大凡制度之改政令之变利于其旧不什则不可为已又况不如其旧哉【什或作然此商君传所谓利不百不变法工不十不易器是也如下或有于字】考之于古则非训稽之于今则非利寻其名而求其实则失其宜【失或作去非是】故曰议罢斋郎而以学生荐享亦不得其理矣【文苑此篇前后有议曰谨议四字】
　　禘祫议【或作祫禘　今按篇内皆作禘祫礼三年一祫五年一禘祫者合也谓以昭穆合食于太祖之庙禘者谛也谓审谛其尊卑而祀之禘祫之议考之新史陈京传及礼乐志前后议者不一陈京始建议继有礼仪使顔真卿议左庶子李嵘等七人议吏部侍郎柳冕等十二人议司勲外郎裴枢同官县尉仲子陵京兆少府韦武等议左司陆淳议左仆射姚南仲等献议五十七封尚书王绍等五十五人议鸿胪卿王权又申衍之公所排五说即此诸人议也其闲惟顔鲁公议与公合后卒诏从王绍等议正景皇帝东向之位已下列序昭穆附献懿二主于兴圣庙禘祫就本室飨之凡二十年乃决】
　　右今月十六日勑防【时贞元十八年】宜令百僚议限五日内闻奏者将仕郎守国子监四门博士臣韩愈谨献议曰伏以陛下追孝祖宗肃敬祀事【宗下方有庙字　今按此等公家文字或施于君上或布之吏民只用当时体或直述事意乃易晓而通行非如诗篇等于戏剧铭记期于乆逺可以时出竒怪而无所拘也故韩公之文虽曰髙古然于此等处亦未尝敢故为新巧以失庄敬平易之体但其闻反覆曲折说尽事理便是真文章它人自不能及耳方本非是后皆仿此】凡在拟议不敢自专【在或作有拟或作疑】聿求厥中延访羣下然而礼文繁漫所执各殊自建中之初迄至今岁屡经禘祫未合适从臣生遭圣明涵泳恩泽虽贱不及议而志切効忠【切或作在　今按官不及议而自言则作切为是】今辄先举众议之非然后申明其说一曰献懿庙主【庙或作之】宜永藏之夹室【见贞元七年八年裴郁李嵘等议】臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉【祭焉或作登焉详上下文作登非是】不可谓之合矣二曰献懿庙主宜毁之瘗之【见李嵘等议诸本毁下或无之字或毁之下再有宜字　今按上之字疑当作而】臣又以为不可谨按礼记天子立七庙一坛一墠【礼记注土封为璮除地为墠　墠时战切】其毁庙之主皆藏于祧庙【礼记逺庙为祧注云迁庙之主皆以昭穆合藏于祧庙之中】虽百代不毁祫则陈于太庙而飨焉自魏晋以降始有毁瘗之议事非经据竟不可施行今国家德厚流光创立九庙【开元十年六月増太庙为九室】以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所【员外郎裴枢曰建石室于寝园以藏神主至禘祫之世则祭之】臣又以为不可二祖之祭于京师列于太庙也二百年矣今一朝迁之岂惟人听疑惑抑恐二祖之灵眷顾依迟不即飨于下国也【迟诸本作违今从阁杭蜀苑云新史与文粹作依违以意改也甘泉赋徕祗郊禋神所依兮徘徊招揺灵屖迡兮屖音栖迡与迟同皆徐行也顔曰言神乆留安处不即去也】四曰献懿庙主宜附于兴圣庙而不禘祫【考功员外郎陈京同官县尉仲子陵皆曰迁神主于德明兴圣庙】臣又以为不可传曰祭如在景皇帝虽太祖其于属乃献懿之子孙也【虽下或有为字其于或作于其之下一无子字】今欲正其子东向之位废其父之大祭固不可为典矣【父之或作父子父下或并有子之字皆非是】五曰献懿二祖宜别立庙于京师【吏部郎中柳冕等十二人又曰献懿二祖犹周先公也请筑别庙以居之】臣又以为不可夫礼有所降情有所杀是故去庙为祧去祧为墠去坛为墠去墠为渐而之逺其祭益稀【方本无去坛去墠四字之逺作逺之　今按四字祭法本文之犹适也言渐而适逺也方本皆误】昔者鲁立炀宫春秋非之【春秋公羊传定公九年九月立炀宫非礼也】以为不当取巳毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于义不通此五说者皆所不可【其所方作所主义或作经或作礼　今按此言若作别庙则不当禘于太庙又不当禘于别庙故云禘无其所若以无可禘祫之所而遂直废其祭则于义乂有不可通者故其说如此方本误也】故臣博采前闻求其折中以为殷祖王【王卨也诗长发王桓拨是也】周祖后稷太祖之上皆自为帝又其代数巳逺不复祭之故太祖得正东向之位子孙从昭穆之列礼所称者盖以纪一时之宜非传于后代之法也【盖以或作盖曰或无于字】传曰子虽齐圣不先父食【春秋文公二年左氏语】盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情【之神或作神之非是】又常祭甚众【众或作频新书陈京传亦作众】合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎【今按韩公本意献祖为始祖其主当居初室百世不迁懿祖之主则当迁于太庙之西夹室而太祖以下以次列于诸室四时之享则唯懿祖不与而献祖太祖以下各祭于其室室自为尊不相降厌所谓所伸之祭常多者也禘祫则唯献祖居东向之位而懿祖太祖以下皆序昭穆南北相向于前所谓祖以孙尊孙以祖屈而所屈之祭常少者也韩公礼学精深盖诸儒所不及故其所议独深得夫孝子慈孙报本反始不忘其所由生之本意真可为万世之通法不但可施于一时也程子以为不可漫观者其谓此类也欤但其文字简严读者或未遽晓故窃推之以尽其意云】事异殷周礼从而变非所失礼也【所字疑衍】臣伏以制礼作乐者天子之职也陛下以臣议有可采【议下或有为字】粗合天心断而行之是则为礼如以为犹或可疑乞召臣对靣陈得失庶有发明谨议
　　省试顔子不贰过论【贞元十年应博学宏词科作】
　　论曰登孔氏之门者众矣三千之徒四科之目【或作夫】孰非由圣人之道【由或作曰】为君子之儒者乎其于过行过言亦云鲜矣而夫子举不贰过惟顔氏之子其何故哉请试论之夫圣人抱诚明之正性根中庸之至德茍发诸中形诸外者不由思虑莫匪规矩不善之心无自入焉可择之行无自加焉故惟圣人无过所谓过者【所上或有故字非是】非谓发于行彰于言人皆谓之过而后为过也生于其心则为过矣故顔子之过此类也不贰者盖能止之于始萌絶之于未形不贰之于言行也中庸曰自诚明谓之性自明诚谓之教自诚明者不勉而中不思而得从容中道圣人也无过者也自明诚者【或无自字】择善而固执之者也不勉则不中不思则不得不贰过者也故夫子之言曰回之为人也择乎中庸得一善则拳拳服膺而不失之矣又曰顔氏之子其殆庶几乎言犹未至也而孟子亦云顔子具圣人之体而微者皆谓不能无生于其心而亦不暴之于外【亦不或无亦字】考之于圣人之道差为过耳【伊川曰顔子所事则曰非礼勿视非礼勿听非礼勿言非礼勿动仲尼称之则曰得一善则拳拳服膺而弗失之又曰不迁怒不贰过有不善未尝不知知之未尝复行也此其好之笃学之之道也视听言动皆礼矣所异于圣人者盖圣人则不思而得不勉而中从容中道顔子则必思而后得必勉而后中故曰顔子之与圣人相去一息】顔子自惟其若是也于是居陋巷以致其诚饮一瓢以求其志【或无饮字】不以富贵妨其道不以隠约易其心确乎不拔浩然自守知髙坚之可尚忘钻仰之为劳任重道逺竟莫之致是以夫子叹其不幸短命今也则亡谓其不能与已并立于至圣之域观教化之大行也不然【或无不然字下或并无夫字】夫行发于身加于人言发乎迩见乎逺茍不慎也败辱随之而后思欲不贰过其于圣人之道不亦逺乎而夫子尚肯谓之其殆庶几孟子尚复谓之具体而微者哉则顔子之不贰过尽在是矣谨论【或无谨论二字】
　　与李秘书论小功不税书【秘书官称也或无书字而以秘为人名及论作问又税下无书字者皆非是税当作裞其字从衣博雅云过制追服谓之税输芮反亦音吐外反既作此书先儒刘敞原父尝辨其说而论之曰曾子曰小功不税则是逺兄弟终无服也而可乎韩子尝吊于人见其貌戚其意哀而其服吉者问之曰可也曰小功不税也是以韩子疑之而作小功不税之书夫韩子之疑之是也彼人之为非也然而小功不税礼也韩子曰君子于其骨肉死则悲哀而为之服者岂牵于外哉闻其死则悲哀岂有间于新故死哉甚矣韩子之达于理而近之也虽然疑之未尽也求之不得也夫为服者至亲之恩以朞断其杀至于大功兄弟之恩以小功止其杀至于缌外亲之服以缌穷其杀至于袒免圣人之制礼岂茍言情哉亦着于文而已矣大功税小功不税其文至于是也兄弟之服不过小功外亲之服不过缌其情至于是也因其情而为之文亲疎之杀见矣故礼大功以上不谓之兄弟兄弟有加而大功无加者亲亲也有加者报之也亲亲者税下亲亲者不税是亦其情也且礼专为情乎亦为文乎如专为情也则至亲不可以朞断小功不可以不税如为文也则至亲之朞断小功之不税一也夫曾子韩子隆于情而不及文失礼之指而疑其说虽然韩子疑之是也彼人之为非也何以言之邪小功虽不税亦不吉服而已矣记曰闻逺兄弟之丧既除丧而后闻之则免袒哭之成踊夫若是奚其吉哉故曰彼人之为非也韩子疑之是也小功不税礼也然则免袒成踊则已矣乎犹有加焉曰我未之闻也虽然降而无服者麻不税是亦降而无服已哀之以其麻哭之以其情逾月然后已其亦愈乎吉也】
　　曾子称小功不税则是逺兄弟终无服也而可乎郑注云以情责情【文见礼记檀弓以情上诸本有是字郑注无此语只云以　已恩怪之】今之士人遂引此不追服小功【不上或有而字】小功服最多【功服或作功之服】亲则叔父之下殇与适孙之下殇【适音的】与昆弟之下殇【礼十六至十九为长殇十二至十五为中殇八岁至十一为下殇七岁以下为无服之殇生未三月不为殇】尊则外祖父母常服则从祖父母【或无常字】礼沿人情其不可不服也明矣古之人【或作时】行役不逾时各相与处一国【或无相字非是然各字亦疑误】其不追服虽不可犹至少今之人男出仕女出嫁或千里之外家贫讣告不及时则是不服小功者恒多而服小功者恒鲜矣君子之于骨肉死则悲哀而为之服者岂牵于外哉【岂下或有有字】闻其死则悲哀岂有间于新故死哉今特以讣告不及时闻死出其月数则不服其可乎愈常怪此近出吊人见其顔色慼慼类有丧者【慼慼或作慼容类下或有于字丧或作服】而其服则吉问之则云小功不税者也【税下或无者字】礼文残缺师道不传不识礼之所谓不税果不追服乎无乃别有所指而传注者失其宗乎伏惟兄道德纯明躬行古道如此之类必经于心而有所决定不惜示及幸甚幸甚泥水马弱不敢出不果鞠躬亲问而以书【唐子西云泥水马弱以下若无而以书三字则上重甚矣此为文之法也】悚息尤深【或作甚】愈再拜
　　太学生何蕃传【或无太学生字传作书云此文总于书类当从旧本　今按此当作传而入书类未详其说但其词则实传也况有诸本可从乎】
　　太学生何蕃入太学者廿余年矣【诸本作二十余年方从杭本作廿年余又云蜀本作二十而余字亦缀于年之下按说文廿音入二十并也卅先合切三十之省便古文也考之国语有云行玉廿防者正作此字泰山秦碑亦云皇帝临立廿有六年则又以四字为句而以廿为一字尤明白矣故公文多用廿卅字唯孔左丞碑尚以四言故可考如南海碑薛助教碑石本亦皆然但世人多不之见耳　今廿从方本余年从诸本】岁举进士学成行尊自太学诸生推颂不敢与蕃齿相与言于助教博士助教博士以状申于司业祭酒司业祭酒撰次蕃之羣行焯焯者数十余事以之升于礼部而以闻于天子【之升或作升之闻下或无于字】京师诸生以荐蕃名文说者不可选纪【名下或有为字】公卿大夫知蕃者比肩立莫为礼部【立下或有叹字而无莫为礼部四字】为礼部者率蕃所不合者以是无成功蕃淮南人【子厚作阳城遗爱碣则云蕃庐江人】父母具全【具或作俱】初入太学岁率一归父母止之其后间一二岁乃一归又止之不归者五岁矣蕃纯孝人也闵亲之老不自克一日揖诸生归养于和州诸生不能止乃闭蕃空舍中于是太学六馆之士百余人【国子太学四门律书算为六馆】又以蕃之义行言于司业阳先生城【贞元十一年七月城自谏议大夫罢为国子祭酒】请谕留蕃【或无谕字谕或作论】于是太学阙祭酒会阳先生出道州【贞元十五年九月以城为道州刺史】不果留欧阳詹生言曰蕃仁勇人也【詹生或作生詹方本阳下注詹字下同　今按欧阳詹生如史称辕固生乐瑕公之类甚多不当作注】或者曰蕃居太学诸生不为非义葬死者之无归哀其孤而字焉【杭蜀本无葬字非是】惠之大小必以力复斯其所谓仁欤蕃之力不任其体其貌不任其心吾不知其勇也欧阳詹生曰朱泚之乱【建中四年十月泾原军乱推朱泚为主　泚此礼反】太学诸生举将从之来请起蕃蕃正色叱之六馆之士不从乱兹非其勇欤惜乎蕃之居下其可以施于人者不流也譬之水其为泽不为川乎川者髙泽者卑髙者流卑者止是故蕃之仁义充诸心行诸太学积者多施者不遐也天将雨水气上【气上或有之字】无择于川泽涧谿之髙下然则泽之道其亦有施乎抑有待于彼者欤故凡贫贱之士必有待然后能有所立独何蕃欤吾是以言之无亦使其无传焉【无下或无亦字】
　　答张籍书【公与籍相识于汴观此书意谓薄晚须到公府即尚为佐于汴州时贞元十一年也新史曰籍性狷直尝责愈喜慱塞及为駮杂之说论议好胜人其排佛老不能著书若扬雄孟轲以垂世即谓此书也籍遗公书云顷承论于执事尝以世俗陵靡不及古昔盖圣人之道废弛之所为也宣尼没后杨朱墨翟恢诡异说干惑人听孟轲作书而正之圣人之道复存于世秦氏灭学汉重以黄老之术教人使人濅惑扬雄作法言而辨之圣人之道犹明及汉衰末西域浮屠之法入于中国中国之人世世译而广之黄老之术相沿而炽天下之言善者惟二者而已矣昔者圣人以天下生生之道旷乃物其金木水火土谷药之用以厚之因人资善乃明乎仁义之德以教之俾人有常故治生相存而不殊今天下资于生者咸备圣人之器用至于人情则溺乎异学而不由乎圣人之道使君臣父子夫妇朋友之义沉于世而邦家继乱固仁人之所痛也自扬子云作法言至今近千载莫有言圣人之道者言之者唯执事焉耳习俗者闻之多怪而不信徒相为訾终无裨于教也执事聪明文章与孟轲扬雄相若盍为一书以兴存圣人之道使时之人后之人知其去絶异学之所为乎曷可俯仰于俗嚣嚣为多言之徒哉然欲举圣人之道者其身亦宜由之也比见执事多尚駮杂无实之说使人陈之于前以为欢此有以累于令德又商论之际或不容人之短如任私尚胜者亦有所累也先王存六艺自有常矣有德者不为犹以为损况为博塞之戏与人竞财乎君子固不为也今执事为之废弃时日窃实不识其然且执事言论文章不谬于古人今所为或有不出于事之守常者窃未为得也愿执事絶博塞之好弃无实之谈广以接天下士嗣孟轲扬雄之作辨杨墨老释之说使圣人之道复见于唐岂不尚哉】
　　愈始者望见吾子于人人之中固有异焉【上人字或作众　今按人人乃众人之义此篇下文及与孟东野书别本欧阳詹哀词皆有之然不见于它书疑当时之俗语也】及聆其音声接其辞气则有愿交之志因縁幸会遂得所图岂惟吾子之不遗抑仆之所遇有时焉耳近者尝有意吾子之阙焉无言意仆所以交之之道不至也【意吾子下或再出吾子字非是言下或无意字】今乃大得所图脱然若沈疴去体洒然若埶热者之濯清风也然吾子所论排释老不若著书嚣嚣多言【嚣音枵】徒相为訾若仆之见则有异乎此也【见上或有所字】夫所谓著书者义止于辞耳宣之于口书之于简何择焉孟轲之书非轲自着轲既没其徒万章公孙丑相与记轲所言焉耳【或作者耳】仆自得圣人之道而诵之排前二家有年矣不知者以仆为好辩也然从而化者亦有矣闻而疑者又有倍焉顽然不入者亲以言谕之不入则其观吾书也固将无得矣【无下或有所字得下或无矣字】为此而止吾岂有爱于力乎哉然有一说化当世莫若口传来世莫若书又惧吾力之未至也【未至或作不能或至下更有至之不能四字】三十而立四十而不惑吾于圣人既过之犹惧不及矧今未至固有所未至耳请待五六十然后为之冀其少过也吾子又讥吾与人人为无实驳杂之说【与下或无复出人字驳杂之说世多指毛颖传盖因摭言有云韩公着毛颖传好博塞之戏张水部以书劝之耳而不知籍此书乃与公酬答于贞元佐汴时而毛颖传以吕汲公年谱考之则元和十年所作又柳子厚书毛颖传后云自吾居夷不与中州人通书有来南者时言韩愈为毛颖传子厚以永贞元年出为永州司马凡十年则毛颖传诚元和闲作后此书十有余岁摭言未可慿也】此吾所以为戏耳比之酒色不有间乎吾子讥之似同浴而讥裸裎也【裎或作体】若商论不能下气或似有之当更思而悔之耳博塞之讥敢不承教其他俟相见薄晚须到公府言不能尽【或无言字】愈再拜重答张籍书【籍遗公第二书云籍不以其愚辄进说于执事执事以导进之分复赐还答曲折教之使昏塞者不失其明然犹有所见愿复于执事以毕其説焉夫老释惑乎生人乆矣诚以世相沿化而莫之知所以乆惑乎尔执事材识明旷可以任著书之事故有告焉今以其言谕之不入则观书亦无所得为此而止未为至也夫处一位在一乡其不知圣人之道可以言谕之谕之不入乃舍之犹有已化者为证也天下至广民事至众岂可资一人之口而亲谕之者近而不入则舍之逺而有可谕者又岂可以家至而说之乎故曰莫若为书为书而知者则可以化乎天下矣可以传于后世矣若以不入者而止为书则于圣人之道奚传焉士之壮也或从事于要剧或旅游而不安宅或偶时之丧乱皆不皇有所为况有疾疚吉凶虞其闲哉是以君子汲汲于所欲为恐终无所显于后若皆待五六十而后有所为则或有遗恨矣今执事虽参于戎府当四海弭兵之际优游无事不以此时著书而曰俟后或有不及曷可追乎天之与人性度已有器也不必老而后有成立者昔顔子之庶几岂待五六十乎执事目不覩圣人而究圣人之道材不让于顔子矣今年巳逾之曷惧于年未至哉顔子不著书者以其从圣人之后圣人已有定制故也若顔子独立于世必有所云着也古之学君臣父子之道必资于师师之贤者其徒数千人或数百人是以没则纪其师之说以为书若孟轲者是已传者犹以孟轲自论集其说不云没后其徒为之也后轲之世发明其学者扬雄之徒咸自作书今师友道丧浸不及扬雄之世不自论著以兴圣人之道欲待孟轲之门人必不可冀矣君子发言举足不逺于理未尝闻以驳杂无实之说为戏也执事毎见其说亦拊抃呼笑是挠气害性不得其正矣茍正之不得曷所不至焉或以为中不失正将以茍悦于众是戏人也是玩人也非示人以义之道也】
　　吾子不以愈无似意欲推而纳诸圣贤之域【而或作之】拂其邪心增其所未髙谓愈之质有可以至于道者浚其源导其所归溉其根将食其实此盛德者之所辞让【德下或无者字】况于愈者哉抑其中有宜复者故不可遂巳昔者圣人之作春秋也既深其文辞矣然犹不敢公传道之口授弟子至于后世然后其书出焉【或无然后二字】其所以虑患之道微也今夫二氏之所宗而事之者下乃公卿辅相【乃或作及　今按此言其下者犹是公卿辅相盖微词以见上自天子亦宗事二氏之意】吾岂敢昌言排之哉择其可语者诲之犹时与吾悖其声哓哓若遂成其书则见而怒之者必多矣必且以我为狂为惑其身之不能恤书于吾何有【此句书于方作于书仍无吾字　今按书于吾何有言无补也方本误】夫子圣人也且曰自吾得子路而恶声不入于耳其余辅而相者周天下犹且絶粮于陈畏于匡毁于叔孙奔走于齐鲁宋卫之郊其道虽尊其穷也亦甚矣【穷或作躬甚作穷皆非是甚又或作至】頼其徒相与守之卒有立于天下向使独言之而独书之其存也可冀乎今夫二氏行乎中土也盖六百年有余矣其植根固其流波漫非所以朝令而夕禁也自文王没武王周公成康相与守之礼乐皆在及乎夫子未乆也自夫子而及乎孟子未乆也自孟子而及乎扬雄亦未乆也【下未及乎或并作至乎句下无也字】然犹其勤若此其困若此而后能有所立吾其可易而为之哉其为也易则其传也不逺故余所以不敢也然观古人得其时行其道则无所为书书者皆所为不行乎今而行乎后世者也【书者上或有为字或无世字】今吾之得吾志失吾志未可知竢五六十为之未失也天不欲使兹人有知乎则吾之命不可期如使兹人有知乎非我其谁哉其行道其为书其化今其传后必有在矣吾子其何遽戚戚于吾所为哉【其何或作又何】前书谓吾与人商论不能下气若好胜者然虽诚有之抑非好巳胜也好已之道胜也非好已之道胜也已之道乃夫子孟轲扬雄所传之道也【论上或无商字考张籍本书实有若好下或有已字或无然字或无非好已之道胜也一语雄下或无所传也三字皆非是】若不胜则无以为道【若上或有传者二字以或作所皆非是】吾岂敢避是名哉夫子之言曰吾与回言终日不违如愚则其与众人辨也有矣驳杂之讥前书尽之吾子其复之昔者夫子犹有所戏诗不云乎善戏谑兮不为虐兮记曰张而不弛文武不能也恶害于道哉【能字本皆作为考之记实曰张而不弛文武不能也弛而不张文武不为也则此为字当作能字乃是但李本云论衡尝引此以辟董仲舒不窥园事正作为字疑公自用论衡非用戴礼也　今按作为无理必有脱误不然不应舍前汉有理之礼记而信后汉无理之论衡也况公明言记曰而无论衡之云且又安知论衡之不误哉今据公本语依礼记定作能字　恶害于道哉恶或作岂于下或有为字一本作乌害其为道哉】吾子其未之思乎孟君将有所适思与吾子别庶几一来愈再拜















　　东雅堂昌黎集注巻十四
　　钦定四库全书
　　东雅堂昌黎集注巻十五
　　书
　　与孟东野书【东野或作郊公贞元十五年从董晋丧岀汴州依张建封于徐因被留以职事此书当在十六年三月作】
　　与足下别乆矣以吾心之思足下知足下悬悬于吾也【以吾或作以余今从阁蜀本云除下文江湖予乐也一语余并作吾】各以事牵不可合并其于人人【其于人人或无下人字说见前巻答张籍书或作它人非是】非足下之为见而日与之处足下知吾心乐否也【一本而下有又字之处或作人处】吾言之而听者谁欤吾唱之而和者谁欤言无聴也唱无和也独行而无徒也是非无所与同也足下知吾心乐否也【无聴无和上或并有之而字行下或无而字与或作以】足下才髙气清行古道处今世无田而衣食事亲左右无违足下之用心勤矣足下之处身劳且苦矣混混与世相浊独其心追古人而从之【从之或作从今之人谢以贞元本定　今按上语与世相浊即是从今之人更着二字则赘而不词矣】足下之道其使吾悲也【使上或无其字】去年春脱汴州之乱【贞元十五年二月从董晋丧出汴州四日而军乱杀留后陆长源】幸不死无所于归遂来于此【于或作与　今按送杨少尹序亦有此语】主人与吾有故【主人谓张建封也】哀其穷居吾于符离雎上及秋将辞去因被留以职事【是年秋建封辟公为幕职】黙黙在此行一年矣到今年秋聊复辞去江湖余乐也与足下终幸矣李习之娶吾亡兄之女【习之翺也公亡兄即礼部郎中云卿之子弇也】期在后月朝夕当来此张籍在和州居丧家甚贫恐足下不知故具此白冀足下一来相视也自彼至此虽逺要皆舟行可至速图之吾之望也春且尽时气向热【尽时或作时尽向作日】惟侍奉吉庆愈眼疾比剧甚无聊不复一一愈再拜
　　答窦秀才书【窦下或有存亮字公时以言事黜为山阳故云逺宰蛮县贞元二十年作】
　　愈白愈少驽怯于他艺能自度无可努力又不通时事而与世多龃龉【上牀吕切又壮所切下音语】念终无以树立遂发愤笃专于文学学不得其术【不得上一有而字】凡所辛苦而仅有之者皆符于空言而不适于实用又重以自废是故学成而道益穷年老而智愈困【智或作身】今又以罪黜于朝廷逺宰蛮县【贞元十九年公以言事出为山阳令】愁忧无聊瘴疠侵加喘喘焉无以冀朝夕足下年少才俊辞雅而气锐【雅或作清】当朝廷求贤如不及之时当道者又皆良有司操数寸之管书盈尺之纸【书或作尽】髙可以钓爵位循次而进亦不失万一于甲科【循上或有若字或无万一二字】今乃乘不测之舟入无人之地以相从问文章为事身勤而事左【或作尤非是】辞重而请约非计之得也虽使古之君子积道藏德遁其光而不曜【其光二字或作世曜或作耀】胶其口而不传者遇足下之请恳恳【请或作情】犹将倒廪倾囷【囷一作箘】罗列而进也若愈之愚不肖又安敢有爱于左右哉顾足下之能足以自奋愈之所有如前所陈是以临事愧耻而不敢答也钱财不足以贿左右之匮急文章不足以发足下之事业【章不足或作章不可】稛载而往垂橐而归【管子小正篇诸侯之使垂橐而入稛载而归　稛苦陨切】足下亮之而已愈白
　　上李尚书书【李下或有实字】
　　月日【贞元十九年】将仕郎前守四门博士韩愈谨载拜奉书尚书大尹阁下【载或作再古字通用或无尚书二字贞元十九年三月乙亥以检校工部尚书李实为京兆尹】愈来京师于今十五年【此书称将仕郎前守四门博士退之以贞元十八年授国子四门博士十九年拜监察御史作此书时盖已罢博士而未授御史正十九年也退之以贞元五年复来京师至是十五年矣】所见公卿大臣不可胜数皆能守官奉职无过失而已未见有赤心事上忧国如家如阁下者【或无如家二字实恃宠强愎专于聚敛公于顺宗实录备书之矣而于此书且复有赤心忧国之语何哉岂诗所谓因以箴之耶抑屈身行道圣贤所不免也】今年已来不雨者百有余日【贞元十九年自正月不雨至七月】种不入土野无青草而盗贼不敢起谷价不敢贵百坊百二十司六军二十四县之人皆若阁下亲临其家老奸宿赃销缩摧沮防亡魄丧影灭迹絶非阁下条理镇服布宣天子威德其何能及此愈也少从事于文学见有忠于君孝于亲者虽在千百年之前犹敬而慕之况亲逢阁下得不候于左右以求効其恳恳谨献所为文两巻凡十五篇【谨或作仅】非敢以为文也以为谒见之资也进退惟命愈恐惧再拜
　　贺徐州张仆射白兎书【或注建封字或作状公贞元十五年秋佐张建封于徐书是时作】
　　伏闻今月五日营田巡官陈从政献瑞兎毛质皦白【皦或作全或作皎】天驯其心【驯音循】其始实得之符离安阜屯【安阜或云屯名如唐孟元阳董作西华屯是也　今按下云得之军田则此屯字乃屯田之屯也】屯之役夫【屯或作田】朝行遇之迫之弗逸【弗或作不】人立而拱窃惟休咎之兆天所以啓觉于下依类托喻事之纤悉不可图验非睿智博通孰克究明愈虽不敏【或无此一语】请试辨之兎隂类也又窟居狡而伏逆象也今白其色絶其羣也驯其心化我德也人立而拱非禽兽之事革而从人且服罪也得之符离符离实戎国名又附丽也【戎阁杭本作我名下注絶句二字丽或作离　今按实我国名不成文理汉书卫青传讨蒲泥破符离晋灼曰二王号也所谓戎国疑或取此】不在农夫之田而在军田武德行也不战而来之之道也有安阜之嘉名焉【道下或无也字安阜或作革附或作安附嘉或作喜又无名字皆非是】伏惟阁下股肱帝室藩垣天下四方其有逆乱之臣未血斧锧之属【锧职日切铁椹也】畏威崩析归我乎哉其事兆矣【诸本多如此嘉祐杭本亦然方本之属作其属属下句析作折云汉终军传野兽并角明同本也众支内附示无外也殆将有解编髪削左衽而防化者又王褒讲德论今南郡获白虎偃武兴文之应也获之者张武张而猛也公言盖祖此　今按嘉祐诸本之析二字文理分明方氏但据蜀本而不复着诸本之同异其所定又皆误盖其属归我事小不足言不若逆乱之臣归我之为大而可愿也崩拆亦不成文若用论语分崩离析之语则当从木若用史记折而入于魏之语则当从手二义皆通然既有崩字则似本用论语中字也】是宜具迹表闻以承答天意小子不惠猥以文句微识防念【或无不惠二字念文苑作合全无文理】睹兹盛美焉敢避不让之责而黙黙耶【杭蜀苑作黙贺也亦不成文理】愈再拜
　　上兵部李侍郎书【蜀本注巽字或作异非是永贞元年十二月九日江陵作李巽是时自江西观察使入为兵部侍郎】
　　十二月九日【永贞元年】将仕郎守江陵府法曹参军韩愈谨上书侍郎阁下愈少鄙钝于时事都不通晓家贫不足以自活应举覔官凡二十年矣【书称守江陵府法曹参军盖永贞元年也退之以贞元二年入京师至此二十年矣】薄命不幸动遭谗谤进寸退尺卒无所成性本好文学【好或作喜】因困厄悲愁无所告语遂得究穷于经传史记百家之说沈潜乎训义反复乎句读砻磨乎事业而奋发乎文章凡自唐虞以来编简所存大之为河海髙之为山岳【文苑作泰山与上下句不类非是】明之为日月幽之为神纎之为珠玑华实变之为雷霆风雨奇辞奥防靡不通达惟是鄙钝不通晓于时事学成而道益穷年老而智益困【智或作身】私自怜悼悔其初心髪秃齿豁不见知已夫牛角之歌辞鄙而义拙【琴操曰甯戚饭牛车下叩牛角而歌曰南山矸白石烂生不逢尧与舜禅短布单衣才至骭长夜漫漫何时旦齐桓公闻之举以为相】堂下之言不书于传记【左氏昭二十八年叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰子若无言吾几失子矣】齐桓举以相国叔向携手以上然则非言之难为听而识之者难遇也【难为属上句为或作其则属下句】伏以阁下内仁而外义行髙而德钜尚贤而与能哀穷而悼屈【方本仁下贤下无而字今详此上下四句本或皆有而字者为正或皆无之或上二句无而下二句有者亦通而方本必于其第一第三句去之使其参差龃龉而不可读以为古则不淳以为今则不响不识其何意也】自江而西既化而行矣今者入守内职为朝廷大臣当天子新即位【是岁八月宪宗即位】汲汲于理化之日出言举事宜必施设【宜或作计】既有聴之之明又有振之之力甯戚之歌鬷明之言不发于左右则后而失其时矣谨献旧文一巻扶树教道有所明白南行诗一巻舒忧娱悲杂以瓌怪之言时俗之好所以讽于口而听于耳也如赐览观亦有可采干黩严尊伏增惶恐愈再拜
　　答尉迟生书【下或注汾字】
　　愈白尉迟生足下【或无愈白二字　尉音郁】夫所谓文者必有诸其中是故君子慎其实实之美恶其发也不揜本深而末茂形大而声宏行峻而言厉心醇而气和昭晰者无疑优游者有余体不备不可以为成人辞不足不可以为成文愈之所闻者如是有问于愈者亦以是对今吾子所为皆善矣谦谦然若不足而以征于愈愈又敢有爱于言乎抑所能言者皆古之道古之道不足以取于今【或无复出之道三字】古吾子何其爱之异也贤公卿大夫在上比肩始进之贤士在下比肩彼其得之必有以取之也子欲仕乎其往问焉皆可学也若独有爱于是而非仕之谓则愈也尝学之矣请继今以言
　　答杨子书【此书答杨敬之凌之子也所谓逺其兄甚者谓诲之诲之冯之子柳子厚所为说车者也此书贞元十七年作】
　　辱书并示表记述书辞等五篇比于东都略见顔色未得接言语心固已相竒但不敢果于貌定【果于或作果以】知人尧舜所难【舜或作帝】又甞服宰予之诫故未敢决然挹亦不敢忽然忘也到城已来不多与人还往友朋之中所敬信者平昌孟东野【东野德州平昌人】东野矻矻说足下不离口崔大敦诗不多见【敦诗名羣】每每说人物亦以足下为处子之秀近又得李七翺书【李下或无七字】亦云足下之文逺其兄甚【下或有矣字】夫以平昌之贤其言一人固足信矣况又崔与李继至而交说邪故不待相见相信已熟既相见不要约已相亲审知足下之才充其容也今辱书乃云云是所谓以黄金注重外而内惑也【庄子达生篇以瓦注者巧以钩注者惮以黄金注者昏其巧一也而有所矜则重外也凡外重者内拙】然恐足下少年与仆老者不相类尚须验以言故具白所以【下或有也字非是】而今而后不置疑于其间可也【闲上或无其字】若曰长育人才则有天子之大臣在若仆者守一官且不足以修理况如是重任邪学问有暇幸时见临愈白
　　上襄阳于相公书【或注頔字公元和元年自江陵掾召为国子博士行至邓州北境作是书以答之于頔字允元　頔音油】
　　伏防示文武顺圣乐辞【唐德宗以后方镇多制乐舞以献頔献顺圣乐曲其曲将半行缀皆伏一人舞于中又令女妓为佾舞雄健壮妙号为孙武顺圣乐】天保乐诗【保或作寳】读蔡琰胡笳辞诗【后汉蔡琰字文姬中郎将邕之女兴平中没于南匈奴十二年笳音茄胡人卷芦叶吹之也】移族从并与京兆书【移族从以下八字阁杭本如此云頔世雄朔易时移羣从占数为京兆人以书修敬于京兆尹李实刘梦得集有代李尹答书可考诸本或以从并为徙并非也今按刘集代实答頔第二书也其曰移族从者頔与京兆书外别有移羣从书移非移居之移乃移文之移盖始去其旧乡故移书以晓其宗族羣从也】自幕府至邓之北境凡五百余里自庚子至甲辰凡五日【庚上或无自字】手披目视口咏其言心惟其义且恐且惧忽若有亡不知鞍马之勤道途之逺也夫防谷之水深不过咫尺丘垤之山髙不能逾寻文人则狎而翫之【人则或作则人】及至临泰山之悬崖窥巨海之惊澜莫不战掉悼栗惑而自失【悼或作悸或作惶或作惮说文悼惧也陈楚谓惧曰悼陆士衡表五情震悼】所观变于前所守易于内亦其理宜也阁下负超卓之竒材蓄雄刚之俊德浑然天成无有畔岸而又贵穷乎公相威动乎区极【区或作枢】天子之毗诸侯之师故其文章言语与事相侔惮赫若雷霆【惮赫或作变化阁蜀録粹皆作燀赫字小讹也　丹末切与怛同庄子声侔神惮赫千里】浩汗若河汉正声谐韶濩劲气沮金石丰而不余一言约而不失一辞其事信其理切孔子之言曰【或无之言字】有德者必有言信乎其有德【一有而字】且有言也杨子云曰【云下或有言字】商书灏灏尔周书噩噩尔信乎其能灏灏而且噩噩也【灏胡老切同浩】昔者齐君行而失道管子请释老马而随之【随上或无而字管仲隰朋从威公伐孤竹迷惑失道管仲曰老马之智可用也乃放老马而随之遂得道见韩子】樊迟请学稼孔子使问之老农【论语樊迟请学稼孔子曰吾不如老农】夫马之智不贤于夷吾农之能不圣于尼父然且云尔者【然下或有则字非是】圣贤之能多农马之知专故也今愈虽愚且贱其从事于文章专且乆则其赞王公之能而称大君子之美不为僭越也伏惟详察愈恐惧再拜
　　上郑尚书相公啓【郑余庆字居业元和三年以检校兵部尚书兼东都留守公时为都官员外郎分司东都】
　　愈啓伏防仁恩猥赐示问【猥或作俯方无　今按言猥若俯者事上之礼无者非是】感戴战悚【或作栗】若无所容措然尚有厥诚须尽露于左右者敢避其烦黩怀不满之意于受恩之地哉【或无厥诚字黩或作渎字通用或作黙则讹矣又连下句读之其误益甚】愈幸甚三得为属吏【元和元年九月余庆为国子祭酒公为博士十一月余庆为河南尹公分司东都至是余庆为留守公为都官员外郎】朝夕不离门下出入五年【方从杭蜀本无入字　今按出入汉人语多有之公作襄阳卢丞志亦云出入十年方误矣】窃自计较受与报不宜在门下诸从事后【较或作校】故事有当言未尝敢不言有不便于已【阁无于字非是】辄吐私情阁下所宜怜也分司郎官职事惟祠部为烦且重愈独判二年日与宦者为敌相伺候罪过恶言詈辞狼藉公牒不敢为耻实虑陷祸故前者为状乞与诸郎官更判意虽甚专事似率尔言语精神不能自明不防察允遽以慙归僶俛日日【僶音泯】遂逾累旬私图其宜敢以病告鸤鸠平均歌于国风【诗曹国风鸤鸠刺不壹也在位无君子用心之不壹也】从事独贤雅以怨刺【诗小雅北山刺幽王也役使不均已劳于从事而不得养其父母焉】伏惟俯加怜察【阁无俯字録无俯察二字俯或作特　今按得失之意已论于篇首矣】幸甚幸甚愈再拜
　　上留守郑相公啓【元和五年冬改河南令以军人事辨于留守郑公其言剀切其退甚轻信乎史所谓笃道君子也】
　　愈啓愈为相公官属五年辱知辱爱伏念曾无丝毫事为报答效【或无伏字】日夜思虑谋画以为事大君子当以道不宜茍且求容悦故于事未尝敢疑惑宜行则行宜止则止【止方并作尔　按对上句行字义当作止方本无理不词今改从众】受容受察【阁杭本无受容字非是】不复进谢自以为如此真得事大君子之道【或无之字】今虽防沙汰为县固犹在相公治下未同去离门墙为故吏为形迹嫌疑改前所为以自踈外于大君子【外下或无于于非是】固当不待烦说于左右而后察也人有告人辱骂其妹与妻为其长者得不追而问之乎追而不至为其长者得不怒而杖之乎坐军营操兵守御为留守出入前后驱从者此真为军人矣坐坊市卖饼又称军人则谁非军人也愚以为此必奸人以钱财赂将吏盗相公文牒窃注名姓于军籍中以陵驾府县【陵驾字见选沈休文论】此固相公所欲去奉法吏所当嫉虽捕系杖之未过也【嫉下或有矣字未上或无之字　非是未下或有至字或作不至过】昨闻相公追捕所告受辱骂者愚以为大君子为政当有权变始似小异要归于正耳军吏纷纷入见告屈为其长者【长下或无者字非是】安得不小致为之之意乎未敢以此仰疑大君子及见诸从事说则与小人所望信者少似乖戾虽然岂敢生疑于万一必诸从事与诸将吏未能去朋党心盖覆黤黮【黤黮甚黒也刘伶客至诗黤黮元夜隂　黤乌敢切黮徒敢切】不以真情状白露左右小人受私恩良乆【受私或作私受　今按私受非是然此七字为句语亦太烦又下语便有私恨字不应重复如此疑此私字是衍文也】安敢闭蓄以为私恨不一二陈道伏惟相公怜察幸甚幸甚愈无适时才用渐不喜为吏得一事为名可自罢去不啻如弃涕唾无一分顾借心【阁本名字在罢字下而名字下更有一罢字杭本无名字可自作自可亦无下罢字一本或作可自罢乃罢去今按此句读本皆不可读但别本作得一事为名可自罢去比阁本只移一名字去一罢字比杭本但增一】
　　【名字倒一自字而文义通畅畧无凝滞今从之　又按此二书误字尤多而阁杭蜀本又为特甚不知何故如此大抵公于朝廷或抵上官论时事及职事则皆如公状之体不用古文奇语此二篇亦其类也窃意读者厌其无奇而辄改之故其多误至此云】顾失大君子纤芥意如丘山重守官去官惟今日指挥愈惶惧再拜







</div>
    <div class="pagination">
<a href="东雅堂昌黎集注_page11.html">上一页</a><span>...</span><a href="东雅堂昌黎集注_page7.html">7</a><a href="东雅堂昌黎集注_page8.html">8</a><a href="东雅堂昌黎集注_page9.html">9</a><a href="东雅堂昌黎集注_page10.html">10</a><a href="东雅堂昌黎集注_page11.html">11</a><span class="current-page">12</span><a href="东雅堂昌黎集注_page13.html">13</a><a href="东雅堂昌黎集注_page14.html">14</a><a href="东雅堂昌黎集注_page15.html">15</a><a href="东雅堂昌黎集注_page16.html">16</a><a href="东雅堂昌黎集注_page17.html">17</a><span>...</span><a href="东雅堂昌黎集注_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
