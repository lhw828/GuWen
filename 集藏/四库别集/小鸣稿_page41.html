<!DOCTYPE html>
<html>
<head>
    <meta charset="UTF-8">
    <title>小鸣稿 - 第 41 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>小鸣稿 - 第 41 页/共 45 页</h1>
    <div class="content">　　兢兢持已翼翼小心靡奢靡纵不骄不淫夙成令徳早着徽音天夺之速千古沉沉
　　懐祖
　　天姿开爽性质刚明雅音允协巧思层生藩维之表宗室之英惜乎短折谥称其情
　　懐祖妃张氏
　　天挺幽姿配我懐祖九死不移终身一姥烈日严霜中流砥柱寿考令徳名垂千古
　　康祖
　　天姿英毅至性刚方敦崇儒术雅尚词章臣工震肃礼乐铺张维我康祖于秦有光
　　康祖妃陈氏
　　具备徳容博通书史纲纪宫闱教育孙子相我祖王实周任姒于万斯年永赖余祉
　　恵考
　　猗欤昭考肫肫其仁有如时雨有若阳春徳音秩秩文质彬彬爱人好予宠谥维新
　　恵考妃王氏
　　早膺封册相我先王寿虽不永名亦斯彰仪容如在传诵不忘于穆清庙同享烝尝
　　母妃杨氏
　　天姿贞淑懿徳慈良山川毓秀宫壸腾光生我育我为君为王褒赠自天永荷吾皇
　　恵考继妃嵇氏
　　粤膺妙选继佐先王宠颁册命恩礼殊常尊崇二纪宫壸重光四旬薨逝附塟原冈

　　自赞小像

　　非卿非相非道非僧乐天忘势惕励战兢惟饥飡而渇饮恒夜寐以夙兴徳无可重才靡可称好读书而不解欲寡过而未能野服纶巾暂宜独乐析圭儋爵恒恐弗胜事琴书而作伴招风月以为朋噫斯人也既宅心于道义任时人之爱憎

　　宾竹轩记

　　予书堂之西轩旧有丛竹岁久枝叶殄瘁几无留良焉乃命侍人悉芟除之别植数百本不三二岁蓊然成林萧然有洞庭九疑之趣予甚乐之日引肩舆造竹所杜门谢客独与此君相揖譲竹亦晓解予意触事感兴动能相如予坐竹叅吾前予行竹随吾后予语竹铿然相应答或时敲金戞玉奏箫笙以相娯至于兴在书史竹亦作伊吾声伴予读兴在诗歌竹更作推敲势助予吟久之精神凝合尔汝交契盖不知竹之为宾宾之为竹也予谓孟尝之客三千田横之客五百宜莫若予竹之众且贤者遂颜其轩曰宾竹云有难予者曰闗中故多豪杰王诚礼贤下士寜无足充王之宾者而宾顾以竹乎且竹固植物类耳以为有情而实无情以为有言而实未尝有言也此而宾之其名实似不相当其于义似无据噫是非特不知予亦正不知竹者今天下贤人君子己仕者限于官守各有常职不可得而亟见之未仕者又多深藏以为智髙蹈以为洁非予力所能致是竹乃吾庭户间物欲之则是不烦起居吾宾而礼之非惟适吾性而昕夕相观又藉以成吾徳焉古国君卿大夫之礼宾非徒式燕以乐亦将有所资也鹿鸣之诗曰我有嘉宾徳音孔昭又曰人之好我示我周行盖美其徳而冀其以善告也夫竹于植物中最为全徳其中虚似仁其勇迈直遂似义其羣居不倚独立不惧似刚其可器使似才其四时而不易其色似节徳音之在天下昭昭如此吾固将师之事之岂但宾之云乎抑君子之处世有所契合则忘情之情情之至也不言而言言之妙也彼神交百世尚友千古者岂必待话言通肺腑然后得其人哉或者昧于体物之义而致疑于有情无情有言无言之间其为见浅矣其为说陋矣请从此辞去无以间吾宾难者怃然惭黯然退予就见此君击节而为之歌曰竹兮宾兮交以神兮宾兮竹兮聊以免吾俗兮嗟轩之宾兮视此盟言兮子孙百世两无谖兮遂书以为记

　　瑞莲亭记

　　予府城外内水陆草木之花甚多而莲品为尤甚一日偶至体仁门之南廊俯瞰清泠芳敷掩映朱华緑蔕縁沟覆池乃饰左右廊其室为亭将与知音者赏之亭成有嘉莲产池中两岐同干并蔕交辉光彩夺目臣民观者为之色动或曰此瑞莲也殆王之善之征乎予曰不然万物之初皆本乎气化天地之气有常有变莫诘其由是故木有樛者曲者岐者人之指有岐者胁有骈者未闲以是为瑞也夫莲之骈生疑亦若是顾从而哗之以为物之瑞善之征亦惑矣且世之为善者众矣善则得福有固然者必人刻一物以征之彼造物者将不屑屑乎然则凡物之异常者皆气之变也何与乎人事而又何足瑞邪聴者皆唯唯有进而言者曰天下之物不恒有者为瑞木以殊本连理为瑞禾以异畆同颖为瑞四时皆露而瑞者为甘九地皆泉而瑞者为醴若是者惟其不恒有故人贵之今夫莲之为物家得而植之然一本而岐岐而并艳艳而并实者世不恒见征之往牒亦不数数闻不谓之瑞可乎传曰和气致祥人之一身其气与天地通人身之善足以召和天地之和从而应之其机缄外泄必着之物天地固不必躬亲为之也以为非瑞则周公不当作归禾班氏不必歌三秀而巻阿鳯皇之咏亦赘矣予曰以若所言则谓之瑞可也谓之非瑞亦可也何则善不易积和不易召使在已者有以致之谓之瑞固宜茍善不足以致瑞而偶得瑞则其瑞也秪足以为孽耳予之凉薄上无以承乎神祗下无以媚于官僚众庶日夕兢业求免过责之不暇彼瑞莲者胡为乎来哉此予所以反观内省而实不能当也昔汉黄霸图上神雀张敞有计吏窃笑之奏恐长诈伪以败风俗刘昆之反风灭火虎北渡河未足深异而偶然之对天子称叹焉予既不欲蹈黄霸之辙又不敢拾刘昆之语以号于人然窃思之圣明御极至仁太和薫蒸无间而我秦先王世守藩服皆敦徳履善益衍益厚和气之应彰于瑞莲虽非予所致而亦非无所致而至者则予亦不得不承也承之当奈何六经有圣谟焉祖训有成法焉朝益暮习口诵而心维之加实践焉求不失其身不废其职幽无愧于神明无怍于人庶几称宗臣于有道之世为无忝而天休滋至方自兹始耳于是取所谓瑞莲者二（下阙） 

　　（阙页）

　　（上阙）恒业卒难动迁度省城隙地一区弘敞明丽可建书院乃保安王府予弟镇国将军诚漖地而予尝以他地互易之者也于是西安守华容严君永浚具启于予予以兹事为斯文盛举遂命长史司拨以给之地既协吉郡复上之藩臬左布政使婺源汪公进按察使芝山仰公升条具事宜请于巡抚都宪灵寳许公进巡按御史阳城张公黻议以克合遂檄所司鸠工聚材诹日将事命西安府经厯许谨西安前卫知事朱范董其役而杨公暨严君则往来督察之镇守太监建寜刘公琅都督同知金台陈公瑛以祠前地不展谋诸御史张公图市民居为开拓计而予弟永寿王府奉国将军诚滕以所居敝陋方欲他徙而患莫售遂命侍人以其情通有司请于上官出重价市之既而都宪汝南熊公翀御史安徳马公碁相继为抚按皆极劝相作兴工力日倍以弘治戊午夏四月落成距经始之期纔七阅月耳其制中为正学祠祠祀横渠鲁斋而推原横渠之学之所自并明道程先生祀之且谓京兆为先生宦逰地也乡贤之有功道学者蓝田吕氏而下凢十人东西配焉右为书院堂室有严斋舎环列择士之秀而贤者讲读其间日惟从事于身心理性之学以上寻程张遗绪而举子业亦兼治不废遵时制也左为按察分司提学宪臣居焉端轨范严约束作勤起怠胥于是乎在而书院之规赫然动人矣呜呼自横渠先生得二程正学以开闗中道学之源一时门人如诸吕苏范相与周旋凢所论述皆圣经羽翼至鲁斋先生来领学政式克阐明之而元甫紫阳萧同诸君子又扬其波助其澜斯文如线之脉至于今不泯者实赖焉顾科举之业兴士之以豪杰称者多止于章句文字中茍可以取科第不翅足矣先辈为已向上之学切问近思之功谈者非不知知而行者不数数见天理常存典刑固在是祠之复及书院之兴岂直为观美哉葢将使一方之士仰止乡贤潜心正学庶几获究真材之用此领学政者之责而杨公之用心亦至矣虽然天下之事每（阙）

　　拙解

　　予既以拙自名客有以巧自负者过而见诮曰世方逐巧而子乃甘于拙子诚拙者矣予闻而笑曰我非巧于拙者也而子殆拙于巧者乎夫物之巧者莫巧于茧丝而作茧者卒以巧自毙又何异于人之自恃其巧而卒陷于巧者乎予固拙者也然惟不识不知而一旧章之是由其为拙也葢如是尝闻周子曰巧者劳拙者逸而吾之所以得逸其乐者正以其拙也则将焉用彼巧哉

　　愚辩

　　予既以愚自守客有黠者谓予曰子非愚者也何其自愚于愚也予因其言而辩之曰予非自愚于愚也而愚乃其性耳然惟其愚也故举天下之物不知其所好其视土壤犹黄金而视黄金犹土壤竟不知其孰贵也或曰仙予则斥之以幻妄或曰佛予则拒之以虚无其日用饮食之外惟知苍苍者之为天而已此予之所以为愚乎若夫用机械之巧穿窬之智者是则予之所深嫉也孔子曰聪明睿知守之以愚予非聪明睿智者而亦以愚自守哉

　　宾竹赋

　　岁在阏逢月临大暑薫风时来溽愠顿解余方玩易北牕之下客有带索葛衣椶屩席帽不通姓名排闼径造顾余长揖莞尔而笑曰有所疑敢以请教畴昔谒云台老仙羌以宾竹自号靖言思之吾不知其所好噫天下之物可宾者多矣岂独竹云乎哉彼芝与兰潜哲孔光烨烨商岭菁菁楚湘旷达谁撷幽闲自芳四皓养素灵均佩纕此草中之逸民髙蹈逺引胡为而不宾彼梅与菊含贞孕秀味主调羮功能益寿落英可飱暗香宜嗅渊明莫逆子真华胄此花中之髙士轻世肆志胡为而不宾彼松与柏岁寒后凋苍髯洒雪胜气笼霄台乌翔集辽鹤允巢崔丞坐咏王子攀号此木中之丈夫守死善道又胡为而不宾余闻之敛袵而对曰芝兰草属其性近柔柔则不立恐和而流梅菊花属其性近媚媚则不武恐多疑忌松柏木属其性近野野则不文恐非智者是皆未足以言宾试以竹言宾斯可知矣猗欤美哉植物之中乃有此竹匪草匪花而亦匪木刚而不屈亷而不辱或巨或细以葑以蕧载考厥祖寻源泝流肇于嶰谷循及帝丘渭川淇澳青城罗浮武夷长沙苍梧峡州此竹之产也红者涂丹斑者染泪黄者敲金青者滴翠方若裁而中矩篔若腾而拔萃棘与刺者似同桂与瑞者实异此竹之品也为舡为甑为箭为刀为笼为■〈钟〉为箕为筲为筒为杖为笙为箫城防之险简书之劳此竹之器也若夫制筩均气定律累黍栖鳯以鸣朝阳化龙而作霖雨感通孝子之情孚合忠臣之语全大节于两间挺孤标于万古此又竹之竒才伟绩也引而申之其体也虚若颜子屡空虽箪食瓢饮而乐亦在其中其用也实若史鱼秉直没犹尸諌而愚不可及逺而望之癯然其形若将凂焉伯夷之清近而即之温然其色有斐君子武公之徳然既有此西都之宾不有东道之主可乎是以老仙鞠躬循墙趋歩褰裳出门如见承筐是将列八珍之馔泛九霞之觞献有台之雅答饱徳之章一倡一和再酬再酢七贤司罇六逸洗爵殽核屡陈欣然更酌饮无筭而礼意愈勤欢有余而威仪自若小浮名于毫芒薄世味于糟粕至是不知主人宾竹竹宾主人不可得而知也仰视俯观明月在山白云满地酒阑兴尽言别而归老仙行且歌曰按歌声兮鼓腹懐嘉宾兮如玉招明月兮不来留白云兮共宿余以语客客吐舌而走失其故步因书于屏以为宾竹赋

　　皇明名臣録序

　　天佑人国家必生贤才以遗之元凯在唐虞伊傅周召在商周无容言己下至汉唐宋虽治不古逮然必有熊罴之士不二心之臣佐其启连佐其守文佐其兴复故其传祚乃能久长我皇明太祖髙皇帝取天下于元季扶天常立人极于颠踬决裂之余当是时智者贡谋勇者宣力忠良者输纳诚荩小大靡遗列圣继承抚熈御洽于百余岁薄海外内陶然太和虽神谟圣烈臣下无所于助而辅理承化股肱耳目之功亦不可诬也顾木天深严金匮秘宻末学小子知其名而莫究其实或并其名无闻知焉夫士当尚友千古矧耳目所及勋泽所被而可不知乎此晦庵先生宋名臣言行録之所由辑也巡抚宁夏都宪西蜀张公祯叔尝辑皇明名臣録一编厘为四巻自中山武宁王而下凡百人其平生履厯事行之大者具在焉予尝慨斯典之缺久矣徃者司冦莆田彭公韶尝为诸名臣作録赞至是公复踵为之后之景行仰止将不于是乎征邪然彭公所取仅三十人其选难矣公为是録殆三倍之或疑其泛予谓论人于三代之下者不必求其备凡公所録皆一时名臣虽人品事功不无疵纯然较诸云台所画凌烟所拔者岂尽出其下乎自今观之夏忠靖之徳量王抑庵之文行髙学士之忠实皆彭所未备者近岁如余肃敏之在陜兴利捍患民至于今赖之是亦不止寻常尺寸之树立而已表之以为后之臣人者劝夫岂不宜必欲以圣贤作则以三代律人吾恐愿为良臣者将兴望洋之叹而文公言行所録亦赘矣公起进士簉属地官陟贰太仆用荐者进今职才行卓卓于时即是一端君子当知其抱负有过人者予深嘉之故为序诸首简

　　元宵雅集图序时在镇安邸作

　　成化癸卯岁今上皇帝在位纪元之十有九年也朝廷清明边檄无警长安列郡晏然民不告饥予叨奉茅土为藩屛于斯亦因而得岁时之乐也年之前冬常有雪正月雪朔旦大如手积地盈尺人气欢洽诚丰年象也越十有一二至于上元日天忽开霁雪尽消寒气渐释而暖信为之稍回予于上元日设筵具乐招文雅客以为乐于是予父王首相长史吴公元素郑公子初予所从学纪善汤公以修与予以道谊相爱厚提学宪副戴公廷珍之数人者皆优于文行而有丽泽之益于予者又有予外戚之懿都阃廖公廷玺虽为武将亦能尊尚儒雅而爱文墨予先期悉招之诘旦不俟再速而毕至于东之书堂予出迓焉天日晴和东风嘘暖宾主之情翕然宣畅既行酒即席而坐觞酌序行音乐迭奏水陆之珍以次而进酒随量而屡劝诸公亦不隠其量而饮然必以徳将之不至深醉一觞一咏彼此形势俱忘性情礼义之真文字之乐无时世尘俗气诚雅会也抵暮烛灯辉煌月光如昼移坐于庭火树银花照耀尊俎间诸公乐甚佥曰是雅会也可无述乎予遂弗觉技痒因成五言四韵一诗戴公首和之吴公郑公汤公继和之皆各适其趣廖公曰臣武人也文事虽尝学而未能悉中矩矱讵敢奉严韵邪亦乘兴成七言絶句一首予扵是复举酒属诸公曰人之处世良辰美景得与文雅周旋为赏心乐事之适者百年间能几哉予将命善绘者貎而为图诸公各书诗于上人留一图以识斯会之雅倘天不吾閟徳星上聚有启占者之言吾将斯图以质之宁不有闻于世乎诸公再拜谢曰臣辈何幸获与斯会遂相酬酢尽醉而归翌日图成予先染翰録予诗并以纪歳月云

　　送少司徒张大器还京序

　　弘治辛亥冬户部右侍郎张君大噐持节庆府行册封礼事竣还朝便道过长安河其母太夫人时年八十余矣戏彩既已趋朝有期予守秦国以君秦人也于其行为巻送之于是诸郡王能诗者咸赋诗其上缙绅大夫又从而继之诗遂盈巻予为序其首昔汉司马相如本蜀人及其为中郎将使蜀建节乘传蜀太守以下郊迎县令负弩矢先駈蜀人以为宠迁史至累数十百言传其事而不厌宋韩魏公本相人及其以武康之节治相驷马髙车碧油红斾光动里闾荣同昼锦欧阳子至作为文章记其事兹君官拜亚卿身充正使而又手持玉节凾奉金书礼成之后得以优游乡邦入里门而下车登北堂而拜母又未知长卿稚圭当时有此否也岂不良可多哉虽然长卿使蜀或者诮子长纪传之陋稚圭治相永叔但美其功徳之光是又大雅君子之独见而非庸夫愚妇之所可知也君之位望不减前人而秦人之荣宠君者亦不减于当时岂待言论而后见乎予复为是说者葢将以永叔之望稚圭者望君而不欲为子长之见目君如长卿而已君其懋之哉

　　寿汤纪善七袠序

　　纪善汤先生先王时教授也逮事予累官今职寻以老乞归予不忍其去留寘别第越再明年为弘治辛亥于是先生寿七十矣十二月望日寔其诞辰先是先生寿予例遣使持酒肴贺之兹当再遣因告使者曰先生有道人也于予有辅导功汝往其敬之哉且予少时未谙读书先生亲为予正句读析义理课诗若文甫长则自身心以至家国无不开陈其道俾予有所知辅翊其行俾予有所立古人所谓启沃献替者先生殆兼有之欤是先生于予分则君臣义则师友尔今髙年既臻诞辰又届岂无一言可以为先生寿乎予闻汉贾谊尝傅梁懐王董仲舒尝相江都王皆能佐之以道不使其至于多过邹枚辈尝从梁孝王应徐辈尝从陈思王虽昧格心之学然亦能以文翰相尚而无他失至今有光史册先生于予岂异是哉道义则祖董贾二公之醇正文词则效梁陈诸子之典则可谓大雅君子者矣苐予学踈仰媿前修是则有负先生之厚望尔虽然奉藩之暇所以乐东平之善敦河间之礼以幸免乎梁懐之轻恌江都之骄蹇梁孝之僣妄陈思之忧危者非先生之功尚谁功哉回视小山八公建安七子于是乎有媿矣继自今尚期先生松栢其姿台莱其寿以与予同享圣世太平之福于无穷岂不臣主俱荣哉若夫世之龊龊者惟知竞蜉蝣之朝夕而不暇悲蟪蛄之春秋则断乎不为先生之所齿可知矣先生有子有女缔姻宗室桑榆之乐尚未可涯兹姑述其辅导之益故未及尔使者顿首曰唯唯遂书以为先生寿

　　送向行人还朝诗序

　　圣天子以至仁覆天下而行之每自亲亲始乃弘治癸丑予兄临潼王薨于位讣闻上震悼辍视朝一日赐谥和僖遣行人向君者乘传来典祭塟礼是虽我祖宗成法是遵是用而圣衷哀眷特称其文凡与宗盟之内者感恩图报当何如其为情哉君蜀之岳池人举进士拜今职其来秦也奉命惟谨有所馈赠一无所受众论多之比竣事便道归蜀省母居亡何还朝复道于秦秦中宗室洎儒林士夫多为诗颂且饯之佥谓予寔长秦藩宜有言弁首简维周官大行人掌大宾客之仪以亲邦国懐诸侯岁时徧存问至于贺庆致禬以同其忧喜具有定式用能慎固本根以壮维城之势朝廷颁恤典于同姓而必以行人莅其事者亦成周之遗意也予闻行人在国初为员三百四十五六曹之事当行四方者行人则捧檄而往其事既繁则员不得不冗其员既冗则选不得不杂永乐中有以进士除者尝持节使朝鲜奉扬徳意邦人知重朝鲜国王遗之金郄不受因表其事于朝我太宗文皇帝深加叹赏始有行人非进士不除之命且省其员为三十六而非制命不得遣于是行人之任始重而选始难矣君以儒术致身释褐为京宦在帝左右亲衔使命以临藩服器局凝重文华蔚然人既乐亲之而行操濯濯人复加重之夫秉彛好徳舆情所同见贤思齐圣有明训然则发为声诗聫篇累牍斯亦情所不能已颂非贡谀饯非内交予安得不嘉而序之哉予又闻近例行人满三载能举职者得被选为御史以其奉使四方民情世故多所涉厯持是以往无所不可君行矣尚益砥砺图惟厥终他日闻有立殿廷之下蹇蹇谔谔论天下事者问其名必向君也有绣衣行部而风声凛凛所至奸贪屏迹良善生气者问其名必向君也庸书以俟

　　瑞莲诗序

　　予府第子城外旧环以堑引龙首渠水注焉岁久渠防弗治水来益微堑遂涸矣弘治壬子春监司修举水利渠防再饬堑水乃通盖一二十年平陆复为澄波也予喜甚遂命吏植莲其中复即体仁门外为亭水中以寓目亭之北则旧有长廊十余间牗皆南向与亭相对而连属焉是岁夏季莲乃盛开中忽有一本而双葩者众咸曰此瑞莲也考诸载籍同颖有禾连理有木其为祥盖昭昭矣今兹池莲骈蒂同茎而岂徒哉是葢今上恩覃宗支吾王美济奕叶之所致也不有髙赏厥瑞奚章予笑拒之曰有是哉瑞固不敢当也赏亦不可已也明日乃开宴亭上召镇巡藩臬诸公次第赏之又皆即席赋诗以侈其事于是酒酣兴逸但觉水风凉坐花香袭人端可与西湖较胜负岂但小东林而陋耶溪也哉酒罢因登诗于巻以为府中一胜事莲之瑞不瑞弗计也诸公以予言近实请书以为序是庸弁诸巻端

　　丰城游氏族谱序

　　族有谱犹国有史也予生宗室未尝见民间所谓谱者恒见史不知何以类谱邪间与长史游邦贞论之邦贞曰史国谱也谱家史也二者正相类因取其谱以呈予试阅之见其巻首详次世系犹年表也末述行实犹列传也乃笑谓邦贞曰有是哉因谛阅之其系甚绵簮袍相继代不乏人其间以功名自表者尤众余亦负特行而擅美才焉则又顾邦贞笑曰古所谓遥遥华胄者无乃是耶邦贞则进曰臣世家江西其地阻于山川有文献之美而少兵燹之厄故其民乔木相望谱牒具存兹者臣谱传自先世虽颇残缺源派甚真臣岂敢冒拜墓之耻以欺世取讥哉因顿首请予序呜呼董狐死天下无直笔久矣觅米作传谀墓得金史尚可信哉何则汉以前史有世官不相侵轶唐以下则史官必出翰林而翰林必为宰相此史之所以不得其真而世之所以莫可取信也夫史纪善恶之书也世治则所书必多善世乱则所书必多恶而治与乱又君相之责耳安有身为宰相以总裁于上职督翰林以纂修于下而肯自书其不善而不讳者哉然则国史之不得其真也亦宜矣且予闻近代翰林之选类皆文人而文人无行势常什九也夫以无行之人掌史文而以讳过之人主国是史尚足信也哉是无怪子为相则史贷汤之酷仇为相则史诬飞以逆者纷纷简策矣噫安得秉麟笔者出于其间取十七史而黜其芜秽不实者哉然后天下有真史焉出而世之为君与臣者亦庶乎其少知愳矣抑不独此也予又闻江南有以修谱为业者往往窃故家真谱规重赂以鬻诸新造富室焉遂使数世之后真赝莫辨其弊殆与史同然则邦贞之谱亦然哉殆非也其系真其言核葢一家之信史矣予因论史偶及之夫安得世之为谱者真而核皆如此谱而世之为史者复如为谱者乎邦贞顿首曰是矣始臣论家史今乃得国史所得不既多哉请书以为训遂书之

　　乔长史双挽诗序

　　予府右长史乔奉先启予曰臣父郑府左长史木弃臣若干年臣母宜人王氏弃臣亦若干年臣不肖无所建立以休扵前人窃念先徳多可述者复不能图其不朽将罪益大矣维时词林大夫士有怜臣之志知臣父若母之行者多作为诗歌寄情哀挽彚之成帙凡若干篇臣幸服事帷幄愿乞一言以序之敢百拜以请言已呜咽不能成声予亦怜之受其帙阅之既乃为之言曰丈夫生世未必无一行一艺之可称比其卒也亦未必不忽焉如飘风之过而能系人之思者少矣思之而至于咏叹悲歌不能自已者为尤少也是帙所载其为言体裁音韵类各不同而咏其贤悲其死者则众口同辞若出于一时若成于一人呜呼何以致是哉葢长史尝为大宁山丹两卫学训导身教言教不遗余力所造士甚众恩义在人至于今不衰迁佐郑藩忠荩清白孚于上下其所树立者固自卓卓如此况有宜人之能妇助其内而又有奉先之能子绍其后乎予尝怪世之为挽诗者近于无情之哀而子孙之徼惠于人者厚诬其亲惟恐弗甚焉然在名公巨儒仁人孝子则弗为是也夫名公巨儒之立言将使天下信之后世信之仁人孝子之述其亲也将使天下传之后世传之世岂有无情厚诬之言而能信且传者乎予固意其决弗为是也奉先侍予也久动循礼法思不辱其先弗玷其名葢庶几乎仁人孝子之用心者而一时著作又多出于名公巨儒之手夫岂无据而空言之哉言而有据其信且传也无疑矣予安得不推其意而序之哉若邑里世系之详墓上之文可考而潜徳遗行已具见乎其诗俱弗暇论也

　　咏雪倡和诗序

　　咏雪杨应宁先生所作也维先生天顺间以南楚竒童贡天子时宪庙临御诏俾绩学翰林固一代之泌晏也先生以英妙之年粹美之质大肆力羣籍几尽中秘之蔵是又出乎泌晏矣成化壬辰果登甲第拜中书郎喜以经学开士类而海内从逰者日益滋诗文其绪余耳既而自中书擢佥宪奉勑提山西学此除寔自先生始未几丁家艰既阕再奉勑提学陜右进宪副先生盖从此升矣然其于学徒甚严而有恩秦晋之士咸畏且爱之其它髙第之取科甲列清要者又多先生所铸也先生之按部则虽祁寒炽暑无倦色弘治癸丑之岁暮雪且作佥以先生必惮出乃毅然冒雪抵三原以至于商洛不四旬而厯州邑者凡十数得诗三十又六篇皆其较艺之隙之所成其清新富丽有足动人者间见诸公誉先生之才者不容口因假以观葢不啻夜光明月而光采夺目诚希世之珍也先生真可人哉予性僻嗜吟然无如拙何每见名流所作輙技痒弗止窃效颦焉此咏雪之所以有和也既成复自笑曰以食烟火之人而与蝉蜕尘埃之表者鸣其不度徳量力也审矣或以予非専门不责备似又为予解嘲者遂寿先生之诗于梓以传而因附以效颦者焉是为序

　　罗川翦雪诗序

　　予府伴读强晟向典真宁教日尝有翦雪之作观其自叙之辞亦足知其志矣葢晟以汝南名家子早负才气有声场屋而固将以取甲科致通显也惜两举进士不第不获已领教得陜之陋邑所谓真宁者则其抑郁之懐固宜一寓于诗也弘治壬子之秋以校艺湖藩道陜入见予始识之明年以提学宪臣檄取会讲于贡院因悉见其所作若诗若文若短章若长篇若诸体其新竒富丽有足以动人者用是援例请于朝蒙恩许备藩臣予甚喜之盖察其人醇实初不専于诗也其旧所著有汝南小稿及井天録欲与出之而晟乃固辞姑从所请第以此编题意甚新间多俊语而诗林君子必有取焉因命绣梓与好竒者共之若于是而复固辞焉是则近于迂且固也夫岂可哉予闻厥父氏曰宏以进士尝三厯台宪其家学之传良有所自征于晟益信云

　　寿何指挥七袠序

　　予从弟保安王一日过予请曰西安右护卫致仕懐逺将军指挥同知何梁弟妃何氏之父也今年春秋适七十九月廿四日其初度之辰弟于梁有甥舅之义虚礼不足以将忱愿赐一言以为梁寿筵之光俾世传之以为家寳荣莫大焉予惟天下可欲之物凢系于人者可以智力致系于天者不可以智力求也珠玑犀象球琳琅玕孰不曰致之似难信乎其难然而系乎人也善谋而有力者则亦聚而有矣强艾耆寿耄耋期頥孰不曰致之似乎甚易然而系乎天也古之圣贤亦有不可必者矣葢非智力可取而有也礼六十曰耆七十曰老八十九十曰耄百年曰期人寿至于耆盖百之一二至于老千之一二杜甫有云人生七十古来稀其以是夫今梁年跻七十而步履视聴一如强壮时况又有子之贤袭职莅事惟勤惟慎享福于其身荫及于其子是岂偶然也哉其必有以致之矣予闻梁之为人其质厚其心仁家有饶财而乐推与邻里乡党贫乏葢富而好礼者也梁所以独膺福寿于天者其在兹欤其在兹欤然则天未必不可必也彼其有不可必者葢理之变而非理之常也诗不云乎乐只君子遐不眉寿乐只君子徳音是茂梁其益懋之哉他日徳益盛年益増踰耄耋而涉期頥其天信乎其可必矣用书此为序俾世之有徳者知所劝而否者知所励云

　　巴陵廖氏族谱序

　　湖南廖氏世为巴陵之巨族自宋以来代不乏人逮元季经兵燹谱牒无存其邈绵所自盖不可考矣钦惟我圣祖髙皇帝混一天下其廖氏始祖曰太安者始际风云之会得跻武阶歴四世传及曰珷乃以文武长才分阃重镇尝屡建竒功进升都指挥使其长女实为予妃有淑行盖其先世积徳所致信非偶然也都阃公既没其子祯以功袭西安后卫指挥同知予因请于今天子得调西安右护卫许随侍葢朝廷笃亲亲然也不亦庆且幸哉偶一日祯谒予于寳善堂叩拜阶下跽而言曰臣之家世实吾王所知兹以先世功阶谨以缮誊成帙敢请睿制弁于其首实臣廖氏世世之幸于乎根之固者末必茂源之深者流必长此理势之必然也兹尔廖氏之荣且贵既发迹于而祖而又有都阃公以大其官然则尔为之孙与子者可不思所自哉必惟孝惟忠以仰答我圣天子之休命无骄无侈以求举尔祖父之厥官诚若是则今谱牒之作庶几乎其无忝矣不然若宋曹氏之裔而流丐于海上者岂不大可畏哉岂不大可畏哉言既祯乃叩拜以兴曰敢不夙夜战兢以服吾王之命予因述之以为廖氏家乘序

　　葵轩稿引

　　诗不主于险怪而惟主于平淡葢惟咏性情者然也予观葵轩诸作其亦知所尚者欤葵轩者谁镇陜中贵刘公仲器之别号也中贵天性温厚雅好唫咏初未尝出险怪语观其所作则知其人矣且今之弭金貂者多驰骋于富贵而唫咏固非其所长若葵轩者得不谓之贤乎虽然诗底于平淡固未易至也第以中贵今日之所好如此而进进不已焉则于唐人摩诘应物之平淡或庶几乎可至矣不然则元轻白俗是又诗之所忌也予阅其集而喜其知所尚因为之引

　　涵碧池引

</div>
    <div class="pagination">
<a href="小鸣稿_page40.html">上一页</a><span>...</span><a href="小鸣稿_page36.html">36</a><a href="小鸣稿_page37.html">37</a><a href="小鸣稿_page38.html">38</a><a href="小鸣稿_page39.html">39</a><a href="小鸣稿_page40.html">40</a><span class="current-page">41</span><a href="小鸣稿_page42.html">42</a><a href="小鸣稿_page43.html">43</a><a href="小鸣稿_page44.html">44</a><a href="小鸣稿_page45.html">45</a><a href="小鸣稿_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
