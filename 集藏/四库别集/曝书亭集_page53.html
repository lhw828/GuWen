<!DOCTYPE html>
<html>
<head>
    <meta charset="UTF-8">
    <title>曝书亭集 - 第 53 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 53 页/共 79 页</h1>
    <div class="content">　　翰林院检讨朱彞尊撰
　　跋【三】
　　书周髀后
　　班固志艺文周髀不着于録商髙姓名古今人表无闻焉然蔡邕谓其术数具存考验天状多所违失则汉季已有其书隋经籍志载周髀一卷赵婴注又注一卷甄鸾重述又图一卷唐志益以李淳风注释一卷崇文院緫目中兴馆阁书目均有之宋志又益李籍音义一卷而厘周髀作二卷此今本流传惟音义别为一卷其余悉合为一矣髙之言曰笠以写天青黒为表丹黄为里而陈子之告荣方曰天象盖笠地法覆槃主盖天之说者也隋唐志均书赵婴注而今本卷首题赵君卿字宋嘉定中知汀州军州兼管内劝农事括苍鲍澣之作序疑唐以前有赵婴之注而本朝则有赵爽之本君卿其字也又疑赵婴赵爽止是一人今观君卿注每自称其名曰爽殆非隋唐志之旧注矣鸾北周司隶校尉淳风唐太史令籍宋承务郎秘书省钩考算经文字
　　灵台秘苑跋
　　灵台秘苑本北周明帝诏太史中大夫新野庾季才叔奕撰书成凡一百二十卷隋志一百十五卷今止存十五卷本目録后有编修官司天监于大吉中官正权判司天监丁洵同看详官奉议郎轻车都尉欧阳发看详官翰林学士承议郎提举司天监公事上骑都尉剧县开国男王安礼姓名盖宋自太平兴国而后私习天文者有厉禁天文推测之术不欲使民知之季才完书必多奥义诸人奉勅芟削而仅摘其十一若作酒醴去其浆而糟醨在矣
　　乙巳占跋
　　乙巳占七卷唐太史令李淳风撰唐志作十二卷陈氏书録解题作十卷则予家所藏非完书矣星野之说以在天二十八宿分十二次在地十二辰配十二国由是九州各有分星言天者尚之而是书兼引诗推度灾鄘等十三国各有天宿又引洛书凡禹贡诸山以岍为角以岐为亢以荆山为氐壶口为房雷首为心太岳为尾砥柱为箕析城为斗王屋为牛太行为须女恒山为虚碣石为危西倾为室朱圉为壁鸟防为奎太华为娄熊耳为胃外方为昴桐柏为毕陪尾为觜嶓冢为参荆山为井内方为鬼大别为柳岷山为星衡山为张九江为翼敷浅原为轸其义不见于歴代国史天文志亦足以广异闻书以示门弟子
　　天文鬼料窍跋
　　言天文者有鬼料窍一册绘昏旦中星为图述躔次于后相其书名有类乎毖纬而无瑰异怪奇之说昔者巫咸以黄燕纪星甘徳以黒燕纪星石申以赤燕纪星参差莫准得此约而能该不难罗二十八宿于心胷矣
　　书宋宝祐会天厯后
　　右宋宝祐四年防天歴保章正荆执礼谭玉灵台郎杨旂相师尧判太史局提防厯书邓宗文等算造具注颁行是岁在丙辰元日立春田家谚所云百年罕遇者也按会天厯初名显天淳祐十二年太府寺丞张湜秘书省检阅林光世同师尧玉等推算略见于宋史律歴志既而宝祐改元定名曰会天于是尤学士焴被命作序原授时之典岁颁歴于万国镂板印行莫可数计然岁既更无复存焉者马氏经籍志载金人大明歴正以其不易得也是本为昆山徐阁老公肃甫所藏予假之编修道积録其副按南渡以后自綂元至会天歴名凡七改惟防天史称阙其法试繇丙辰一嵗推之歴家可忖测而得其故已
　　太平寰宇记跋
　　太平寰宇记二百卷目録二卷宋朝奉郎太常博士乐史撰康熙癸亥抄自济南王祭酒池北书库阙七十余卷后二年复借昆山徐学士传是楼本缮写补之尚阙河南道第四巻江南西道第十一至十七卷闻黄冈王少詹购得上元焦氏所藏足本及询之则巻数残阙同焉是编稽之国史多有不合殆取诸稗官小说者居多不若九域志舆地记之简而有要也
　　宋本舆地广记跋
　　亡友仁和呉志伊以经史教授乡里束修所入就市阅书善价购而藏之欧阳忞舆地广记其一也志伊既卒于官书多防失是书偶归予插架顾阙首二卷徐尚书緫裁一统志请权发文渊阁故书以资考验是编首二卷存焉予亟传写遂成完书重是亡友物不轻假人每一展读尚如手新触也忞为庐陵族孙书成于政和中先之以禹贡九州而秦而汉而三国而晋而唐而五代首举其大纲序之曰以今之州县而求于汉则为郡以汉之郡县而求于三代则为州三代之九州散而为汉之六十余郡汉之六十余郡分而为今之三百余州虽其间或离或合不可讨究而吾胸中盖已了然矣故其沿革有条有理胜于乐史太平寰宇记实多后此志舆地者中原不入职方残山剰水仅述偏安州郡至于元始修大一统志而其书罕传益以征是编之当宝惜也
　　桂林风土记跋
　　桂林风土记唐光化二年融州刺史莫休符撰新唐书艺文志作三巻今祗存一卷闽谢在杭小草斋所録旧藏徐惟起家卷尾称获诸钱塘沈氏是洪武十五年抄传虽非足本中载张固卢顺之张丛元晦路单韦瓘欧阳膑李渤诸人诗采唐音者均未着于録洽闻之君子亟当发其幽光者也
　　续锦里耆旧传跋
　　予年来思注欧阳子五代史记求野史于蜀若毛文锡前蜀记事二卷董淳后蜀记事三卷李昊蜀书二十卷张锦里耆旧传一卷俱佚不传仅存者张唐英蜀梼杌十卷今止二卷若勾延庆续锦里耆旧传三卷恐亦非完书也延庆字昌裔成都人官应灵县令书成于开宝二年起咸通九年迄干徳三年一名成都理乱记卷中载李昊降表及从降三十二人入除目者二十六人李顺王均刘旰作乱亦略载之可以资采获者惜太常博士张约序已亡之矣
　　书梦华録后
　　东京梦华録十卷幽兰居士孟元老撰绍兴丁卯自为之序琴川毛氏曽刋入津逮秘书然失去淳熙丁未浚仪赵师侠介之后序是编为治癸亥雕本亚中大夫汴人贾宗仲原兼有跋尾盖周藩仪賔也
　　书成都文类后
　　安吉袁说友起岩中木待问榜进士除秘书丞歴宝文阁学士通议大夫四川安抚制度使兼知成都军府事辑汉以下迄宋淳熙蜀人诗文厘为五十卷目曰成都文类书成于庆元五年自为之序分门十一颇为详整杨文宪公慎全蜀艺文志所由本也自杨氏志行而袁氏之文类庋之髙阁矣予从海盐陈氏得刋本重装而藏之説友官于蜀后入为吏部尚书嘉泰二年八月同知枢密院事三年正月参知政事九月罢相见宰辅编年录
　　书熙寜长安志后
　　韦述东西京记世无完书宋敏求本之撰河南长安二志世称其该洽长安志旧有雕本字画麁恶斯编借录于汪编修文升善本也惜乎河南志不复可得为之怃然金风亭长彛尊识
　　跋元丰九域志
　　九域志十巻元丰中丹阳王存正仲被防与曽肇李德刍共撰曩见宋椠本于昆山徐氏失四京第一巻次巻亦多阙文特府州军监县均有古迹一门盖民间流行之书而此则经进本也故晁公武读书后志有新旧九域志之目其进表上陈文直笔核洵不媿乎其言者宋椠字小而密斯则格纸轩朗便于老眼览观极为可喜抄而插诸架德刍别有元丰郡国志三十巻图三巻载宋艺文志小长芦八十一老人彛尊手识
　　淳熙三山志跋
　　闽中多藏书家康熙壬子过福州访梁丞相三山志无有也后三十年覩武进庄氏书目有之借观不可得又六年而昆山徐学使章仲以白金一镒购之予遂假归録焉书凡四十二卷丞相自为之序志闽地者晋有陶防唐有林谞宋有林世程诸书均佚是编亦罕流传以三山士夫未着録者一旦有之足以豪矣特其体例附山川于寺观之末未免失伦然十国之事可征信者多有出于黄氏八闽通志王氏闽大纪何氏闽书之外学者所当博稽也
　　书新安志后
　　古文至南宋日趋于冗长独罗鄂州小集所存无多极其醇雅所撰新安志简而有要篁墩程氏取其材作文献志此地志之最善者予年八十始抄得是书每劝新安富家开雕终鲜应者甚矣今人之不好古也
　　景定建康志跋
　　建康志五十卷宋景定中承直郎宣差充江南东路安抚使司干办公事武宁周应合撰岁在戊午春予留白下亡友周雪客语予曽覩是书阙本访之三十年未得也今年秋九月过曹通政子清真州使院则插架存焉亟借归録之应合淳祐间举进士尝为实録院修撰官以上章劾贾似道谪通判饶州自号溪园先生康熙丁亥十一月竹垞七十九翁彞尊书
　　咸淳临安志跋
　　南宋咸淳四年中奉大夫权戸部尚书知临安军府事缙云县开国男处州潜说友君髙葺正府志増益旧闻凡一百卷予从海盐胡氏常熟毛氏先后得宋椠本八十卷又借抄一十三卷其七卷终阙焉宋人地志幸存者若宋次道之志长安梁叔子之志三山范致能之志吴郡施武子之志防稽罗端良之志新安陈寿老之志赤城每患其太简惟潜氏此志独详合以呉越备史中兴馆阁録续録都城纪胜武林旧事梦粱録大涤洞天志庶几文献足征惜后之作通志者目未覩此以致旧闻放失可叹也夫
　　梦粱録跋
　　曩从古林曹氏借抄梦粱録系杨礼部南峰节文止得十卷后留京师闻棠村梁氏有足本其卷倍之亟録而藏诸笥岁辛巳寓居昭庆僧楼取而卒读之嫌其用笔拖沓不知所裁未若泗水潜夫武林旧事之简而有要也虽然自曽端伯编类说朱藏一编绀珠集陶九成编说郛皆千百而取一说部之完书存焉者寡矣因賛徐舍人镂板于呉下小长芦彛尊书
　　至元嘉禾志跋
　　嘉禾志三十有二卷至元中经歴单庆延郡博士徐硕纂辑成书序之者郡人郭晦唐天麟也嘉禾之有志肇自宋淳熙间郡守张元成延闻人伯纪修之既而岳珂来守郡复延乡先辈关栻表卿续修因珂改调中辍仅存五卷是书盖踵栻旧本而増益之者栻分门二十五硕广之凡四十三而官师治迹经籍目録俱阙焉又呉越钱氏建国曽改秀州为开元府乃是编不载未免失之踈略然所采碑碣题咏居全书之半旧章借以考证足快于心矣硕他无表见晦举宋淳祐十年方逢辰榜进士天麟字景仁宝祐四年文天祥榜第四甲进士自称纳轩叟居嘉禾轩
　　寰宇通志跋
　　寰宇通志一百一十九卷景泰中奉勅撰緫裁五人文渊阁大学士泰和陈循东阁大学士扬州髙谷束鹿王文翰林院学士泰和萧镃左春坊大学士淳安商辂纂修四十有二人左春坊大学士安福彭时右春坊大学士吉水刘俨翰林侍讲学士上元倪谦秀水吕原左春坊左谕徳莆田林文司经局洗马永新刘定之安福李绍右春坊右中允莆田柯潜翰林院修撰杞县孙贤左春坊左賛善长宁周洪谟右春坊右賛善华亭钱溥左司直郎睂州万安香河李泰翰林院编修兰县黄谏长洲陈鉴博野刘吉寿光刘珝【阙】　曹恩仁和王献卢龙刘宣钱塘童縁检讨曹县李本【阙】　马升巴县江朝宗中书舍人兼司经局正字顺天赵昂庶吉士琼山丘濬卢氏耿裕安福彭华刘釪涿州牛纶沧州孟勲仁和何琮潜山吴祯兴化严洤泰和尹直番禺陈政顺天珍冯定上元金绅寿光黄甄余姚夏时长寿王寛书成以景泰七年五月具表进景陵亲序之镂板内府颁示中外先是洪武三年命儒士魏俊民黄篪刘俨丁凤郑思克郑权六人编类大明志书迨二十八年复命廷臣修饰刋行此通志之权舆也裕陵复辟以其书泛滥勅儒臣约为一统志天顺五年帝亦为之序自一统志颁行而通志不复流布民间储藏者寡矣緫裁纂修诸员虽得附书于郕戾王纪独曹恩马升二人香山黄才伯翰林记题名遗之因具书姓氏冀洽闻之君子补书其籍贯焉
　　跋虎丘诗集
　　虎丘诗集一卷明初吴人王賔所録吾乡项氏万卷楼藏书也集中载邾经诗云虎丘山前新筑城虎丘寺里断人行吕敏诗云山上楼台山下城朱旗夹道少人行曽朴诗云阖闾冢上见新城无复行人载酒行考其岁在至正丁酉淮张用兵日也董其役者为周南老故其诗云白髪趋公役驱驰上虎丘又云四叠新城绕涧隈劒池池上碧崔巍而柳贯诗亦云半山青处作崇墉其后志呉地者多未之及由是虎丘筑城呉人鲜有知之者己予尝步山后见遗址尚存特未悉山南何以为界大都鹤涧以南即城外地也又山本晋司徒王珣宅隋时舍利记珣宅有琴台释道宣载于广明集而府县志俱遗之古迹之芜没者盖已多矣賔字仲光经字仲谊敏字志学朴字彦鲁南老字正道贯字道传
　　正徳重修金山寺志跋
　　葬师言祸福多本于郭景纯之葬经然试与百人分谋之无一人同者所云龙穴沙水向背如枘凿龃龉之不相入其说业已难择加以日者配以年神方煞吉神只百二十凶神倍之规避实难以是不克葬者多矣世传景纯墓在金山足过于诡奇沈啓南诗气散风冲岂可居先生埋骨理何如日中数莫逃兵解丗上人犹信葬书如叩晨钟寐者可以发深省矣日本中心叟墓前无地拜儿孙一语亦足发笑诗载庐陵胡经用甫金山志志成于正徳辛巳文待诏征仲序之
　　书土官厎簿后
　　土官厎簿二册未详撰人姓氏海盐郑氏藏书也按禹贡三百里蛮书旅獒周官礼职方氏戴记明堂位称八蛮尔雅称六蛮其种曰黎曰犵曰狑曰獠曰猺曰獞各有大姓为之雄长明制仿元旧事分设官吏立宣慰招讨安抚长官四司云南百五十一员广西百六十七员四川二十四员贵州一十五员湖广五员广东一员初隶验封后以其半隶武选嘉靖中申明旧典隶验封者布政司领之隶武选者都指挥使领之文武相维羁縻有术虽间有不靖旋即削平濊泽霑濡久而渐知向学若黔之宋氏昆友滇之木氏祖孙各着诗文刊有私集以雅以南昧任侏离明之声教逺矣予在史馆劝立土司传以补前史所未有毛检讨大可是予言撰蛮司合志因以是编资其采择焉
　　安南志略跋
　　安南志略二十卷国人奉议大夫佥归化路宣抚司事爱州黎崱景髙撰序之者十有一人广平程钜夫魏郡元明善安阳许有壬庐陵龙仁夫欧阳原功与焉崱亦自为之序汉自设交州日南九真三郡歴代沿革不同崱参攷史传能详其山川风土人物及书命之往复军旅之出入篇章之酬和一一悉之盖自内附后闲居汉阳得以优游著述宜为诸公合辞賛美也崱于泰定中游庐山着游记三卷惜乎吾不得而见之矣天歴中修经世大典大学士何荣曽以志略上进诏付书局乃作安南録一卷附入今经世大典已无存予从海盐郑氏抄是书恨譌字太多豕三虎六疑难尽释安得更求善本是正之
　　越峤书跋
　　越峤书二十卷宜山李文凤廷仪撰安南自元黎崱辑志略后又百余年建置沿革废兴之由末有成书纪载文凤特为诠次有伦有要外史邦国之志斯称善矣序言其国主有二名正名以祀天地神只伪名以通中国示邦人以不臣文凤因具书之或讶其君臣之黠虽然人可欺乎适足形其至愚而已文凤中嘉靖壬辰进士歴官云南按察司佥事
　　书髙丽史后
　　髙丽史世家四十六卷志三十九卷表二卷列传五十卷目録二卷合计一百三十九卷国人正宪大夫工曹判书集贤殿大提学知经筵春秋馆事兼成均大司成郑麟趾等三十二人编纂以明景泰二年八月表进并镂板行于国观其体例有条不紊王氏一代之文献有足征者卷中乐志歌辞率本宋祐陵所赐大晟府乐谱若舆服志载防古俗剃顶至额方其形留发其中谓之开剃忠烈王四年二月令境内皆服上国衣冠开剃十六年九月百官始着笠朝谒此元史所不载至若庚申君遁走沙漠之后君臣事迹不得而详髙丽间犹通使称为北元北元主奔应昌以洪武三年庚戌四月殂落国人追諡曰惠宗即顺帝也其子嗣立以余兵走和林十年丁巳遣使至髙丽行宣光年号国人不允后二年又遣佥院甫非告纪年天元辛禑遣永宁君王彬往贺相传立十一年而殂北元諡为昭宗者也凡此明之载籍皆隐而不书借其史略存事迹后之论世纪年者所当述也
　　又
　　靖难君臣改修明太祖实録因方孝孺而其父克勤循吏也乃没其实黄观景清修书传防选而削其名且诬方先生叩头乞哀观于郑麟趾髙丽史梦周图李成桂不克为芳逺所杀芳逺犹知赠官易名麟趾等亦直书其事是簒窃之芳逺贤于长陵而下国之史官胜于杨士奇辈多矣可叹也夫
　　书海东诸国纪后
　　属国惟髙丽有史有通鉴有史略其次则安南国人有志略若日本之东鉴【即吾妻镜】鸟言侏离辞不能达往时亡友钟广汉撰歴代建元考自生民以来迄于明外极重译凡有僣号靡不书之旣获东鉴喜剧着之于録然东鉴止纪其国八十七年事中间阙漏尚多予晩得朝鲜人申叔舟海东诸国纪虽非完书而此邦君长授受改元由周至于明初珠连绳贯因取以补广汉遗书至其分壤之广八道六十六州若聚米于前山川在目比于张洪薛俊侯继髙李言恭郑若曽所述尤了如指掌矣叔舟字泛翁仕朝鲜官至议政封髙灵君书成于成化七年十二月
　　跋吾妻镜
　　吾妻镜五十二卷亦名东鉴撰人姓氏未详前有庆长十年序后有寛永三年国人林道春后序则镂版之岁也编中所载始安徳天皇治承四年庚子讫山院天皇文永三年七月凡八十有七年岁月日阴晴必书余纪将军执权次第及防射之节其文义郁轖又防倭训于旁绎之不易而国之大事反略之所谓不贤者识其小者而已外藩惟髙丽人著述往往流入中土若郑麟趾髙丽史申叔舟海东诸国纪以及东国通鉴史略诸书多可攷证日本职贡不修故其君长授受次第自奝然所纪外相传颇有异同临淮侯李言恭撰日本考纪其国书土俗颇详而国王世传未明晰合是编以勘海东诸国纪则不若叔舟之得其要矣康熙甲辰获覩是书于郭东髙氏之稽古堂后四十三年乃归插架惜第六第七二卷失去庆长十年者明万厯三十二年寛永三年者明天啓四年也
　　跋洪遵翰苑羣书
　　翰苑初入供事吏手持张阁老位词林典故翰苑须知二编以见卷中引书五品不逊之语览者以为笑端予旣为史官思别撰一书自分职以来讫于明崇祯之季恒囊书入直晓夜抄撮积一十四册拟删其重复补其阙遗题曰瀛洲道古録防遭院长弹事未果会稡成书然归田后每扁舟近游未尝不携之藤笈也晩得孙逢吉职官分纪陈骙中兴馆阁録续録元王士防元秘书志颇快于心近又得洪遵翰苑羣书足本于是词臣之典故略备惜乎老矣目眊耳聋无能甄综叹有愿之不吾遂也爰记忆所録书目授之门弟子溧阳黄梦麟海宁查升杨中讷髙邮呉丗焘娄县姚绪长洲汪士鋐武进钱名世宝应乔崇烈俟有志者辑成之康熙丙戌阳月竹垞老人书
　　崇文书目跋
　　崇文緫目六十六卷予求之四十年不获归田之后闻四明范氏天一阁有藏本以语黄冈张学使按部之日传抄寄予展卷读之祗有其目当日之叙释无一存焉乐平马氏经籍考述郑渔仲之言以排比诸儒每书之下必出新意着说嫌其文繁无用然则是书因渔仲之言绍兴中从而去其序释也书籍自刘略荀簿王志阮録以来不仅条其篇目而已必稍述作者之防以诏后学故賛七略者或美其剖判艺文或称其略序洪烈其后殷淳则有序録李肇则有释题必如是而大纲麁举若尽去之是犹存虎豹之鞟与羊犬何别欤唐志十九家宋志六十八部今存者几希赖有是书学者获覩典籍之旧观欧阳子集收緫目叙释一卷余则马氏志间引之辞不费而每书之本末具见法至善矣渔仲徒恃已长不为下学后觉之地此谓君子一言以为不知者也
　　跋中兴馆阁録续録
　　中兴馆阁録十卷分九门一沿革二省舍三储藏四修纂五撰述六故实七官聨八廪禄九职掌淳熙四年秋秘书监天台陈骙叔进所撰序之者丹棱李焘仁父也续録亦十卷则嘉定三年馆阁重行编次后人次第补録迄于咸淳者二録予抄自上元焦氏惜非完书然官聮尚存以之续洪氏羣书下及王氏商氏之秘书志黄氏之翰林记先正入官之伦序麁可纪述无忧文献之不足征矣
　　书元秘书监志后
　　元秘书监志十一卷著作郎东平王士防继志著作佐郎曹州商企翁继伯同撰所载诏防公移多用国书文以是流传者罕然一代之典故存焉卷中题名有张应珍以至元三十年十二月由从事郎歴秘书监丞大徳八年六月迁秘书少监九年十月乃更姓名曰呉鄹而吉安府志称鄹永新人宋末兵乱避仇转徙山西元驸马都尉髙唐郡王库哩济斯尝从之质疑刋其书于平阳路志遂附之宋遗民之列不知其仕于元革命之初士之出处殊涂不可以紊有是编足以证府志之误矣
　　文渊阁书目跋
　　文渊阁书目编自正统六年六月着録者少师兵部尚书兼华盖殿大学士杨士奇翰林院侍讲学士马愉侍讲曹鼐也其目不详撰人姓氏又不分卷俾观者漫无考稽此牵率之甚者巳按宋靖康二年金人索秘书监文籍节次解发见丁特起孤臣泣血録而洪容斋随笔亦云宣和殿太清楼龙图阁所储书籍靖康荡析之余尽归于燕元之平金也杨中书惟中于军前收伊洛诸书载送燕都及平宋王承防构首请辇送三馆图籍至元中又徙平阳经籍所于京师且括江西诸郡书板又遣使杭州悉取在官书籍板刻至大都明永乐间勅翰林院凡南内所储书各取一部于时修撰陈循督舟十艘载书百椟送北京又尝命礼部尚书郑赐择通知典籍者四出购求遗书皆储之文渊阁内相传雕本十三抄本十七盖合宋金元之所储而汇于一缥缃之富古未有也攷唐宋元藏书皆极其慎重献书有赉储书有库勘书有人曝书有会至明以百万卷秘书顾责之典籍一官守视其人皆赀生不知爱重而又设科专尚帖括四子书易诗第宗朱子书遵蔡氏春秋用胡氏礼主陈氏爱博者窥大全而止不敢旁及诸家秘省所藏土苴视之盗窃听之百年之后无完书矣迨万歴乙巳辅臣谕内阁勅房办事大理寺左寺副孙能传中书舍人张萱秦焜郭安民吴大山校理遗籍惟地志仅存亦皆嘉隆后书初非旧本经典散失寥寥无几萱等稍述作者之防较正统书目大为过之惜已无足观徒为有识者叹惜而已
　　跋重编内阁书目
　　内阁重编书目八卷万歴三十三年大理寺副孙能传中书舍人张萱秦焜郭安民呉大山奉内阁谕令校理能传等稍疏诸书大略合乎晁氏陈氏之防今以正统六年目録对勘四部之书十亡其九惟地志差详然宋元图经旧本并不登载着于録者悉成以后所编是则内阁藏书至万歴年已不可问重编之目殆取诸刑部行人司所储録之以塞责尔呜呼设一典籍掌十万册之书立法苟且已甚以杨士奇之得君且奉诏编书目可以言而不言其罪尚可逭哉
　　南京太常寺志跋
　　曩海宁谈迁孺木馆于胶州髙阁老图邸舍阁老导之借故册府书纵观因成国一部掇其遗为枣林杂俎中述孝慈髙皇后无子不独长陵为髙丽防妃所出而懿文太子及秦晋二王皆李淑妃产也闻者争以为骇史局初设彞尊尝以是质诸緫裁前辈緫裁谓宜仍实録之旧今观天啓三年南京太常寺志大书孝陵殿宇中设髙皇帝后主左配生子妃五人右祗防妃一人事足征信然则实録出于史臣之曲笔不足从也汉之文帝自言朕髙皇帝侧室之子于义何伤而奉天靖难记每载长陵上阙下书及宣谕臣民曰朕太祖髙皇帝孝慈髙皇后嫡子考妣必并举壶浆欲掩而迹反露矣志凡四十卷嘉善沈若霖编
　　书冯尚书元飇题首善书院诗后
　　万歴二十九年二月庚午朔天津河御用监少监马堂进大西洋利玛窦所贡土物时先文恪公以礼部侍郎掌本部尚书事疏言会典止有西洋琐里国无所谓大西洋其真伪不可知又寄住二十年方行进贡与逺方慕义献琛者不同且所贡天主天主母图旣属不经而行李中有神仙骨夫旣称神仙自能翀举安得遗骨此韩愈所云凶秽之余不宜令入宫禁者也乞速勒归国勿许潜居两京与内监交往以致别生支节惑愚民疏进不报迨天啓初元邹忠介冯恭定同官都察院都人建首善书院于大时雍坊为讲学之所二年御史倪文焕诋为伪学是岁毁先圣栗主燔经籍于堂中踣其碑西洋人汤若望以其国中推步之法证大统歴之差徐宫保光啓笃信之借书院作歴局遂踞其中更名天主堂书院废而逆祠建矣诵冯公诗足当诗史














　　曝书亭集巻四十四
　　钦定四库全书
　　曝书亭集卷四十五
　　翰林院检讨朱彞尊撰
　　跋【四】
　　胡氏皇王大纪跋
　　孔子序书断自尧典始屈平之言曰防古之初谁传道之而谯周苏辙撰古史梁武帝撰通史胡卫撰通史縁起罗泌撰路史言之不尽出于雅驯兼不尽传惟五峰胡氏所述皇王大纪八十卷自盘古氏迄周赧王举二千余岁事广摭史传以经义贯通之庶几择之精而语之详矣近邹平马骕撰绎史疑其未见是编而体例颇相似正可并存不废云胡氏名宏字仁仲文定公安国季子尝谒杨中立于汴京从侯师圣于荆门故学有原委书成于绍兴辛酉绍定间奉朝命索是书漕使曽为镂版予所储者明万歴辛亥重雕本也
　　书钱氏补汉兵志后
　　宋惩五代之收天下甲兵悉萃京师名曰禁军开宝入籍十九万三千不为不多矣至道増至三十五万八千天禧増至四十三万一千庆歴増至八十二万六千治平以降迄于元丰稍为裁减尚六十余万徽宗将一童贯而禁军阙额二十四万靖康之祸按籍止存三万人而已无一夫可驱之战者遂以不支髙宗将一张浚富平符离之败弃师累十万乃莫有正其罪者尚可言兵事乎乐清钱文子见南渡兵食之冗滥也以汉制不失寓兵于农遗意而班史无志因以补之书仅一卷言近而旨逺辞约而义该此非低头拱手髙谈性命之学者所能括也文子字文季绍熙三年由上舍释褐出身以吏部员外郎兼国史院编修官歴宗正少卿退居白石山下自号白石山人故所辑诗传及是编皆以白石着録不知者疑是姜防书误矣卷首有陈元粹序后有王大昌跋皆其弟子跋称嘉定中锓板于淮南漕廨予所抄者虞山钱曽藏本也
　　跋后汉书
</div>
    <div class="pagination">
<a href="曝书亭集_page52.html">上一页</a><span>...</span><a href="曝书亭集_page48.html">48</a><a href="曝书亭集_page49.html">49</a><a href="曝书亭集_page50.html">50</a><a href="曝书亭集_page51.html">51</a><a href="曝书亭集_page52.html">52</a><span class="current-page">53</span><a href="曝书亭集_page54.html">54</a><a href="曝书亭集_page55.html">55</a><a href="曝书亭集_page56.html">56</a><a href="曝书亭集_page57.html">57</a><a href="曝书亭集_page58.html">58</a><span>...</span><a href="曝书亭集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
