<!DOCTYPE html>
<html>
<head>
    <meta charset="UTF-8">
    <title>苏诗补注 - 第 55 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 55 页/共 94 页</h1>
    <div class="content">　　潭潭古屋云幕垂省中文书如乱丝忽见伯时画天马朔风胡沙生落锥天马西来从西极势与落日争分驰龙膺豹股头八尺奋迅不受人间羁元狩虎脊聊可友开元玉花何足奇伯时有道真吏隐饮啄不羡山梁雌丹青防笔聊尔耳意在万里谁知之干惟画肉不画骨而况失实空留【一作余】皮烦君巧説腹中事妙语欲遣黄泉知君不见韩生自言无所学廏马万匹皆吾师李伯时【宋史李公麟第进士歴御史检法官好古博学长于诗致仕归肆意于龙眠山岩壑间雅善画黄庭坚谓其风流不减古人然因画为累故世但以艺传】韩干马【董广川为龙眠居士跋韩干画马后云世传韩干凡画马必考时日面方位然后定形骨毛色太抵以马为火畜而南为离方其色青骊驒骆皆以干支相加故得入妙又以为画得马之神骏故能如是云】
　　附子由原作【栾城集题云韩干三马】
　　老马侧立鬉尾垂御者髙拱持青丝心知后马有争意两耳防起如立锥中马直视翘右足眼光不动心先驰仆夫旋作奔轶想右手正控黄金羁防姿骏发最后马回首奋鬛真权奇圉人顿辔屹山立未聴决骤争雄雌物生先后亦偶尔有心何者能忘之画师韩干岂知道画马不独画马皮画出三马腹中事似欲讥世人莫知伯时一见笑不语告我韩干非画师
　　附苏子容次韵
　　霜纨横巻书縚垂轴以瑇瑁囊青丝披图二妙骇入目笔画劲利如刀锥龙媒逈出丹青手势若飞动将奔驰韀衔如在赤墀立仆御犹纵红缨羁子防六辔衒沃若长康骏骨称天奇虽传画谱入神品未有墨客评黄雌六诗形似到作者三马意象能言之奇踪莫辨霸或干髙韵压倒陆与皮从来神物不常有未遇真赏何人知君不见开元廏马四十万作颂要须张帝师
　　【慎按苏魏公集有次韵刘贡父舍人诗自注云颂早防子瞻兄弟叙宗契今考集中与两苏公唱和者止此一首他不多见也】
　　附黄鲁直次韵二首
　　太史琐窗云垂试开三马拂蛛丝李侯写影韩干墨自有笔如沙画锥絶尘超日精爽若失其一望路驰马官不语臂指挥乃知仗下非新覊吾尝览观在坰马驽骀成列无权奇缅怀胡沙英妙质一雄可将十万雌决非厮养所成就天骥生驹人得之千金市骨今何有士或不价五羖皮李侯画隐百僚底初不自期人误知戯弄丹青聊卒嵗身如阅世老禅师
　　于阗花骢龙八尺看云不受络头丝西河骢作蒲萄锦双瞳夹镜耳卓锥长楸落日试天步知有四极无由驰电行山立气深稳可耐珠韀白玉羁李侯一顾叹絶足领畧古法生新奇一日真龙入图画在坰羣雄望风雌曹霸弟子沙苑丞喜作肥马人笑之李侯论干独不尔妙尽骨肉遗毛皮翰林评书乃如此贱肥贵瘦渠未知况我平生赏神骏僧中云是道林师
　　【慎按张耒宛丘集中亦有读子瞻韩干马图七古一首以非次韵之作故不附録】
　　次韵刘贡父独直省中
　　明窗畏日晓先暾髙栁鸣蜩午更喧笔老新诗【一本作诗新】疑有物心空客疾本无根隔墙我亦眠风榻上马君先锁月轩共喜早归三伏近解衣盘礴亦君恩
　　蚤归【施氏原注东方朔传伏日当早归○慎按先生本集谢三伏早出院表云伏当早归下遂疎愚之性】
　　附子由次韵
　　帘深巧为隔朝暾竹密时能引雀喧朝罢宿酲还续梦静中诸妄稍归根坐曹闻道仍分省出沐谁当与并轩竹簟茅檐他日事重因遗咏记君恩轼以去嵗春夏侍立迩英而秋冬之交子由相继入侍次韵絶句四首各述所怀
　　曈曈日脚晓犹清细细槐花暖欲【一作自】零坐阅诸公半廊庙【公自注仆射吕公门下韩公右丞刘公皆自讲席大用】时看黄色起天庭迩英【宋史仁宗景祐二年置迩英阁江少虞事实类苑云迎阳门之北有迩英阁东向汴京宫室考迩英阁在崇政殿西南盖侍臣读讲之所也】黄色【施氏原注引玉管照神书黄色喜徴也新刻删去今存録】天庭【黄庭经天庭地关列斧斤注云两眉间为天庭也】
　　上尊初破早朝寒茗盌仍霑讲舌干陛楯诸郎空立故应慙悔不儒冠
　　上尊【汉书赐丞相牛酒上尊酒注云糯米一斗酒一斗为上尊】讲舌干【传灯録真净文禅师问讲师曰火灾起时山河大地俱被焚尽许多灰烬将置何处讲师舌大而干笑曰不知师笑曰汝所讲者纸上语耳公诗盖借用此事】
　　两鹤摧頺病不言年来相继亦乘轩误闻九奏聊飞舞可得裵徊为啄吞
　　摧頺【文选应防诗毛羽日摧頺】
　　防生偶脱风波地晩嵗犹存铁石心定似香山老居士世縁终浅道根深【公自注乐天自江州司马除忠州刺史旋以主客郎中知制诰遂拜中书舍人轼虽不敢自比然谪居黄州起知文登召为仪曹遂忝侍从出处老少大畧相似庶防复享此翁晩节闲适之乐焉】
　　道根【白居易诗始知不才者可以探道根】
　　附子由原作【原题云去嵗冬辙以起居郎入侍迩英讲不逾时迁中书舍人虽忝冐愈深而瞻望清光与日俱逺追记当时所见作四絶句赠同省诸公】
　　迩英肃肃晓霜清玉宇时闻槁叶零风过都城吹广内万人笑语落中庭
　　铜缾洒徧不胜寒雨防匀圆露未干回首曈昽朝日上槐龙对舞覆衣冠【自注迩英前有双槐甚髙而柯叶拂地状若龙蛇讲官进对其下】
　　早嵗西厢跪直言起迎天步晩临轩何知老侍曾孙圣欲泣龙髯吐复吞【自注辙昔举制防坐于崇政西廊盖迩英之北也是日晩仁宗自延和步入崇政过所试幄前瞻望天表最为亲近】
　　讲罢渊然似不胜诗书黙巳契天心髙宗问答终垂世未信诸儒测浅深
　　附黄鲁直次韵四首
　　赤壁归来入紫清堂堂心在鬓凋零江沙踏破青鞵底却结丝絇侍禁庭
　　胷蟠万巻夜光寒笔倒三江砚滴干大似不防稽古力只今犹着侍臣冠
　　对掌丝纶罢记言职亲黄屋傍尧轩雁行飞上犹回首不受青云富贵吞
　　乐天名位聊相似却是初无富贵心只欠小蛮樊素在我知造物爱公深
　　【慎按山谷集尚有再次韵四首今不具録】
　　附晁补之次韵【鸡肋集题云次韵两苏公讲筵唱和四首】
　　白发归联侍从荣未应江海叹飘零禽鱼不与钧天乐想见羣龙舞洞庭
　　李公素誉压朝端曾泝龙门鬛未干虽愧彭宣惟赐食未惭贡禹亦弹冠
　　缵服忧勤未有言诸儒经术侍彤轩九畴咸叙今天锡三画何人昔梦吞
　　金玉谁家咏徳音太平无象属人心日髙初散露门讲天上五云宫殿深
　　附张文潜次韵四首
　　天寒书殿晓班清气爽仙盘瑞露零讲罢羣公佩声散一竿宫日转槐庭
　　联翩右史直西垣旧墨螭头防未干自是退之平昔事何须暂着进贤冠
　　冠佩煌煌拱北辰【辰字疑讹】道人风骨自轩轩茯苓松下鼋老须乞灵丹一粒吞
　　恭黙谁聆金玉音陶甄万物付无心君王好学真天意忧国论思不厌深
　　送宋构【宋刻本无构字】朝散【栾城集题作朝请】知彭州迎侍二亲
　　东来谁迎使君车知是丈人屋上乌丈人今年二毛初登楼上马不用扶使君负弩为前驱蜀人不复谈相如老幼化服一事无有鞭不施安用蒲春波如天涨平湖鞓红照坐香生肤絭鞲上夀白玉壶公堂登歌凤将雏诸孙欢笑争挽须蜀人画作西湖图
　　宋构【施氏原注宋彭州名构字成之成都人绍圣间为金部郎是时都大提举川茶事陆师闵移漕陜西谋代之者曾子宣李邦直佥曰宋某可遂使权都大管勾此叚新刻本删去今补録】朝散【梁溪漫志六曹郎中中行为朝散大夫员外郎中行及起居舍人为朝散郎】彭州【华阳国志两山对峙有天彭之称今成都府彭县也太平寰宇记剑南西道彭州蒙阳郡秦蜀郡地唐垂拱二年置彭州领县三九域志彭州成都路西川节度所辖去东京三千五百八十七里】鞓红【陆游入蜀记天彭号小西京其俗好植牡丹有京洛之遗风古今杂记孟氏以牡丹名苑于时彭门为辅郡典州者多戚里得之上苑此彭门花之始也天彭亦谓之花州而牛心山下谓之花村云】西湖【名胜志彭州治内有东湖宋元符中袁隲有记又有西湖唐元和中太守王潜萧祐创进士邓衮记畧云二公陶奇撰幽不乏心匠于西湖台岛花竹布置罔不宛妙】
　　附子由作
　　得郡迎亲愿不违书来无复寄当归马驰未觉西南逺乌哺何辞日夜飞湖水欲平官舍好茶征初缓讼氓稀平反闻道加餐饭五袴应须换破衣郭熙画秋山平逺【公自注文潞公为跋尾】
　　玉堂昼掩春日闲中有郭熙画春山鸣鸠乳燕初睡起白波青嶂非人间离离短幅开平逺漠漠疎林寄秋晩恰似江南送客时中流回头望云巘伊川佚老鬓如霜卧看秋山思洛阳为君纸尾作行草炯如嵩洛浮秋光我从公游如一日不觉青山暎黄髪为画龙门八节滩待向伊川买泉石
　　郭熙画【蔡寛夫诗话学士院旧与宣徽院相邻今门下后省乃其故地玉堂两壁有巨然画山董羽画水燕穆之复写六幅山水置于中间宋宣徽有诗元丰末既修两省后遂移院于枢密院之后两壁既毁屏亦莫知所在今玉堂中屏乃待诏郭熙所作春江晓景禁中官局多熙笔迹而此屏独深妙意若欲追配前人者苏子瞻尝赋诗云玉堂画掩春日间中有郭熙画春山而今遂以为玉堂一佳物也按郭若虚纪艺宋朝专工山水者二十四人郭熙之名在第十八】伊川【太平寰宇记河南府秦三川郡谓河洛伊也伊水出南阳县西蔓渠山东北过伊阙入洛】龙门八节滩【太平寰宇记阙塞山左传注谓南山伊阙是也杜豫云洛阳西南伊阙口俗名龙门名胜志龙门山即伊阙也下有八节滩今属洛阳县按元和郡县志唐时有伊阙县无伊川县王氏注讹】
　　附黄鲁直次韵
　　黄州逐客未赐环江南江北饱看山玉堂卧对郭熙画发兴巳在青林间郭熙官画但荒逺短纸曲折开秋晩江村烟外雨脚明归雁行边余叠巘坐思黄甘洞庭霜恨身不如雁随阳熙今头白有眼力尚能防笔暎窗光画取江南好风日慰此将衰镜中发但熙肯画寛作程五日十日一水石次韵张昌言喜
　　千里黄流失故居年来赤地到青徐遥闻争诵十行诏无异亲巡六尺舆精贯天人一言足云兴岳渎万灵趋爱君谁似元和老贺雨诗成即谏书
　　黄流失故居【颍滨遗老传元祐初文潞公入朝主回河之议先是神宗因河决大呉导之北流巳得水性惟隄防未完每年不免泛溢耳自回河议起都水监呉安持等塞北京之南三斗门贴筑西隄约水使东直过北京之上故连年告急】十行诏【宋史哲宗本纪元祐元年四月辛夘诏河北诸路旱灾蠲其租】
　　章质夫寄惠崔徽真
　　玉钗半脱云垂耳亭亭芙蓉在秋水当时薄命一酸辛千古华堂奉君子水边何处无丽人近前试看丞相嗔不如丹青不解语世间言语原非真知君被恼更愁絶巻赠老夫惊老拙为君援笔赋梅花未害广平心似铁慎按宋景濓集跋东坡此诗后云苏文忠公为翰林学士日章庄简公质夫以直龙图阁出知庆州二公素友善质夫以崔徽真为寄者颇寓相谑之意故子瞻赋诗有知君被恼欲愁絶及不害广平心似铁之句实解嘲云子瞻书此诗时年已五十二实元祐二年丁夘故其老气尤森然方外老友全室翁出示徴题因走笔识之云云据此先生真迹必自署年月故宋跋云尔施氏原本讹入徐州巻中今改编于此


　　苏诗补注巻二十八
　　钦定四库全书
　　苏诗补注巻二十九　翰林院编修查慎行撰古今体诗四十七首【丁卯秋冬官翰林学士时作】
　　和穆父新凉
　　家居妻儿号出仕猿鹤怨未能逐什一安敢【别本作能讹】抟九万常恐樗栎身坐纒冠盖蔓受知【一作恩】如负债粗报乃焚劵但知眠牛衣宁免刺虎圈清风来既雨新稻香可饭紫螯【一作蟹】应巳肥白酒谁能劝君今崔蔡手政比张赵【一作赵张】健三公行可致一语先自献幸推江湖心适我鱼鸟愿
　　赵张【汉书前有赵张后有三王谓赵广汉张敞也穆父时权开封尹故以相况】
　　慎按此诗施注原本不载新刻载续补上巻考先生与穆父同朝在元祐元二两年明年穆父从开封尹出知越州矣故移编于此
　　附孔经父次韵【清江集题云次钱穆父新凉可喜韵】
　　商飚结新凉草木起余怨翩翩前庭叶追逐巳千万斜阳背西壁迤逦落藤蔓安得金满堂聊换酒家劵追随双鸿鹄摆脱旧笼圈胡为汗流赭日与蝇争饭常恐计不就更以诗屡劝江湖秋水髙百尺风帆健何当闭竹溪玉腕互酬献左手持蟹螯平生固有愿
　　书晁补之所藏与可画竹三首
　　与可画竹时见竹不见人岂独不见人防然遗其身其身与竹化无穷出清新庄周世无有谁知此凝【宋刻本作疑】神
　　附黄鲁直次韵【山谷集题云次韵咏墨竹】
　　地下文夫子风流絶此人能和晩烟色幻出嵗寒身马鬛松成拱鹅溪墨尚新应怀斵泥手去作主林神
　　若人今巳无此竹宁复有那将春蚓笔画作风中栁君看断崖上瘦节蛟虵走何时此霜竿复入江湖手【慎按山谷集此首缺和诗】
　　晁子拙生事举家闻食粥朝来又絶倒谀墓得霜竹可怜先生槃朝日照苜蓿吾诗固云尔可使食无肉【公自注吾旧诗云可使食无肉不可使居无竹】
　　附鲁直次韵【山谷集题云次韵戯嘲无咎】
　　十年供笼饼一水试茗粥忽忆故人来壁间风动竹舍前灿戎葵舍后荒苜蓿此郎如竹瘦十饭九不肉
　　戯用晁补之韵
　　昔我尝陪醉翁醉今君但吟诗老诗清诗咀嚼那得饱瘦竹潇洒令人饥试问凤凰饥食竹何如驽马肥苜蓿知君忍饥空诵诗口颊澜翻如布谷
　　【慎按鸡肋集失载原作】
　　书皇亲画【一本少画字】扇
　　十年江海寄浮沈梦绕江南黄苇林谁谓风流贵公子笔端还有五湖心
　　书李世南所画秋景二首
　　野水参差落涨痕疎林欹倒【一作侧】出霜根扁舟【画继作浩欹】一櫂【一作笑】归何处家在江南黄叶村
　　【慎按邓公寿画继云浩歌二字雕本皆以为扁舟其实画一舟子张颐鼓枻作浩歌之态今作扁舟甚无谓也】
　　人间斤斧日创夷谁见龙蛇百尺姿不是溪山成【宋刻本作曾】独徃何人解作挂猿枝
　　李世南【画继李世南字唐臣安肃人明经及第终大理寺丞长于山水东坡题其秋景平逺云云余尝见其孙皓云此图本寒林障分作两轴前三幅画寒林东坡所以有龙蛇姿之句后三幅画平逺所以有家在江南黄叶村之句其实一景而坡作两意】
　　【慎按李之仪姑溪集次韵李世南画秋山林木平逺前后两和共六首痕夷二韵外有洲字韵一首先生原作当是三首今缺其一矣】
　　附李端叔三首【姑溪集题云故人李世南画秋山林木平逺三首和韵】晩烟拂拂聚无痕瘦骨棱棱巳彻根细路萦纡饥马疾举头新月是前村
　　曾经嵗月防华夷雨貌风顔茂晩姿自是雪霜心共老笔头聊复戯孙枝
　　霜清木落见沙洲洲上人家半在舟射雁归来鱼满笥瓮中先与问扶头
　　再附端叔作【姑溪集题云再观画次韵三首】
　　扫除不尽自无痕底事狂缘尚有根防日低回图画里祗因归思在江村
　　何时船上载鸱夷海道聊寻一问姿不为丹青生着相从来巻曲是吾枝
　　欲问船师覔寳洲须将大瓠作腰舟掀天白浪蛟龙吼才得随流一防头
　　书鄢陵王主簿所画折枝二首
　　论画以形似见与儿童隣赋诗必此诗定非知诗人诗画本一律天工与清新边鸾雀写生赵昌花传神如何【宋刻本作何如】此两幅疎淡含精匀谁言一防红解寄无边春王主簿【名失考】边鸾【唐朝名画録边鸾京兆人长于花鸟折枝广川画跋边鸾善花鸟精妙之极官右卫长史】赵昌【李廌画品赵昌善画花设色明润笔迹柔美士大夫旧云徐熙画花传花神赵昌画花写花形然比之徐熙则差劣其后谭宏王友之辈皆不及也江少虞事实类苑赵昌汉州人善画花每晨朝露下绕栏槛谛玩手中调采色写之自号写生赵昌人谓昌画染成不布采色騐之者以手扪摸不为采色所隐乃真昌画也】
　　瘦竹如幽人幽花如处女低昻枝上雀摇荡花间雨双翎决将起众叶纷自举可怜采花蜂清蜜寄两股若人富天巧春色入毫楮悬知君能诗寄声求妙语
　　昨见韩丞相言王定国今日玉堂独坐有怀其人
　　昼卧玉堂上防风举轻纨铜缾下碧井百尺鸣飞澜俛仰清梦余受此一掬寒似予平生友苦语凉肺肝秀眉玉两颊矫矫如翔鸾置之江淮交清诗洗江湍红鳞对白酒信美非所安丞相功业成还家酒杯寛人间有此客折简呼不难相将扣东阁起舞尽余欢
　　丞相功业成【按宰辅编年録韩维于元祐元年拜门下侍郎二年七月罢故云功业成慎按定国出判颍州先生有诗送之载二十六巻巳而倅扬先生又有次韵诗载本巻中今观此诗云置之江淮交山谷诗亦云后土花药丽海门天水寛先生此诗当是定国倅扬州后所作姑依施氏原注目録编此】
　　附黄鲁直次韵
</div>
    <div class="pagination">
<a href="苏诗补注_page54.html">上一页</a><span>...</span><a href="苏诗补注_page50.html">50</a><a href="苏诗补注_page51.html">51</a><a href="苏诗补注_page52.html">52</a><a href="苏诗补注_page53.html">53</a><a href="苏诗补注_page54.html">54</a><span class="current-page">55</span><a href="苏诗补注_page56.html">56</a><a href="苏诗补注_page57.html">57</a><a href="苏诗补注_page58.html">58</a><a href="苏诗补注_page59.html">59</a><a href="苏诗补注_page60.html">60</a><span>...</span><a href="苏诗补注_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
