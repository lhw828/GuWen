<!DOCTYPE html>
<html>
<head>
    <meta charset="UTF-8">
    <title>汲古堂集 - 第 43 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 43 页/共 64 页</h1>
    <div class="content">
　　○五日郝江阴仲舆使君招饮君山女顶观剧二首 

　　万木丛云暎紫岩侯人除道竹初芟江涵远昭吞飞阁树拥残霞过落帆即有左马?真歌白苎不同司马湿青衫 【 时使君给事左迁江阴】 前身信是蓬莱使拂石仍题散吏衔 
　　茂宰登临复在兹凭高怀古一题诗樵苏不禁春申墓苹藻惟羞季子祠 【 邑有黄歇墓季札祠】 帆外天垂吴岫小镜中鸟去楚江迟昌阳九节犹堪泛续命何烦系五丝 

　　○郁文学携尊饮季氏园时有小史度曲 

　　曲榭通幽翳石萝方塘远思渺烟波千章灌木蝉声集一径晴沙鹤迹多团扇新翻周史曲中洲时和越人歌酒醒苹末凉风入客平台柰晚何 

　　○寿翁从周丈人八十四首 

　　鴈水纶竿暎少微白头巳息汉阴机化畦风日通秋屐月阁烟波动夜扉碧落吹箫嬴女在山阳闻笛旧人稀却秦藩魏当年事自是江南一布衣 
　　忆昔高谈碣石宫几人拥篲效趋风梁园耆旧推枚叟相国清虚舍盖公 【 公为云间四明太三相公上客】 长路雄心枥马大江归思托冥鸿名都花月须臾事岁岁空山老杜丛 
　　垂白归依日月灯春愁春恨折春氷庞妻能说无生忍摩诘元称有发僧 【 公自号在家僧】 莫问童乌传赋草且从野鹿演真乘观心坐契圆明义十二多罗尽葛藤 
　　说偈冥参静掩关浮名莫问有无间分甘花底堪娱日采药林中可驻颜黄阁几经珠履散清江长与钓丝闲郫筒桂楫堪乘兴倘就何家大小山 

　　○兰阴张曼倩善诗豪于酒自楠溪过访赋赠 

　　鹤袍云笠下柟溪载牍三千半滑稽名借相如非慕蔺贫同主父乍游齐过江名士多标目到海青山剩品题曾宿陶公著书处千秋重与护龙泥 【 曼倩曾三宿陶宏景真诰洞】 

　　○冯元成学宪招饮虎邱 

　　海涌峯前日未曛生公石上坐氛氲花催寒食风先落柳拂晴波暖乍熏金虎玉凫空古隧盘鵰栖鹘自寒云上方昏黑回舟晚名理超超对使君 

　　○李绍仲过访投赠一首并简张函一国博绍仲客王司理署中时将还清源 

　　黄河八月动灵槎风土初辞谢客衙镜里布帆沧海雨箧中诗草赤亭霞题残电白家家障看徧淄青处处花江国曾飧龙鲊异好因博物问张华 

　　○同张叔相杨汝建邵少文柯茂倩邵国献集赤城林孺苞孺敷问棘园孺苞先公帻麓丈旧每觞予于此并用志感 

　　霞气寒蒸海上城寻右还作采真行书灯时扣雷门石家酿频倾力士铛谈向五君探理窟赋从二陆起才名山阳旧是经过地欲奏朱纟??半楚声 

　　○再过岩泉陈居士 

　　居士九十余有婴儿之色事佛甚精严老翁长日对眠鸥稚子前陂自放牛石壁紫苔留佛影江村红藜过人头逢君今夕复何夕行客新秋感旧秋 【 予两岁俱七夕经此】 一曲晚山桥外路班班轮鞅自堪愁 

　　○寄陆履素运长 

　　关门祖席动经旬欲折疏麻意未申草色渡江芳渐歇禽言入夏听犹新向来国计须盐铁老去才名起缙绅曾是郑庄推毂士云间时望后车尘 

　　○夜次金斗驿忆王昭粹鹤林水亭 

　　橐皋驿路古城东露井高梧自朔风日近至前浑过客山连江北尽成童层闉隔水沉秋柝寒月如霜起夜鸿为语鹤林篱畔菊可能留醉待邻翁 

　　○金斗驿寄怀林叔度 

　　天低西日马头悬睥睨乌啼万井烟驿路新愁淮水月亭皋远梦越江船依刘无赖秦公子辞赵长怀鲁仲连白发三千中夜满明朝万一故人怜 

　　○晚抵合肥城下星刘海日明府 

　　平沙莽莽远天低天半孤城万堞齐淮浦落霞堤树外蜀山寒日岭云西涂长疲马同时渴风急惊乌伴夜啼闻道使君能待士出关无用候鸣鸡 

　　○淮阳归兴四首 

　　淮泗秋风动地来月明如水鴈声哀南经伍员 【 音运】 吹箎市北眺曹公较弩台归路渐香菰米饭佳期巳负菊花杯愁闻烽火连东北极目浮云黯未开 
　　穷秋征马出扶桑五夜流乌入建章土木再烦将作匠诏书频拜羽林郎山连丰沛今汤邑江绕濡须古战场安得汉庭长孺辈令渠一卧治淮阳 
　　问讯吾家沧海君紫芝满地吹凉云长门无金可买赋谷口何人空勒文即有淮王招隐士懒从蛮府呼参军玉笙吹冷不归去遥夜中天鸾鹤羣 
　　初阳古洞敞三扉忆昨题诗坐翠微缑岭巳骑孤鹤去鼎湖无复一龙飞坛前竹浪云连屐石上松涛雨湿衣翻架残书风策策满庭黄叶旅人归 

　　○雪斋柬叔定季舆时叔定夜宿听笙台 

　　?朔飞霙满吹台君家和雪总仙才月中笙度难分鹤林下香浮始辨梅赋拟兔园连壁暎字探龙颔并珠来独怜咫尺妨移棹不及山阴兴尽回 

　　○寄太和隐者 

　　姑射仙人氷雪容廿年不下紫霄峯身疑槁木轻于鹤手种长松半作龙石上灵苗和露掇床头真笈倩云封风尘忽作游仙梦髣髴犹闻洞口钟 

　　○和季舆见怀韵 

　　冥冥残雨动凉氛菌阁名香静自焚飞磵隔花喧石溜远空低树亚湖云好奇时辩虫鱼字畏俗翻恬虎豹羣薄暮题诗劳寄忆平林斜日正思君 

　　○晚出天姥山回望华顶 

　　目送霞标夕鸟还琼台窅霭巳难攀还疑太白梦来夜始信承祯悔出山 【 去天台五十里有山名司马悔因司马承祯应诏至此悔出故名】 谷口送人芳草远洞门随意绿萝闲扶筇惜与溪声别一隔桃花巳世间 

　　○孤屿塔院晓望 

　　梦听江槛漱风湍起擥清晖坐夜阑波涌星河动高树月横塔影卧空坛金浮鳌背霞光皛花缀珠林露气寒沧海一杯天万里欲呼赤斧跨双鸾 

　　○送和美人染指甲二首 

　　金盆夜捣凤仙膏试染掺掺裹綘绡一掬珠光随袖隐十分春色轴帘娇影翻银甲移筝柱艳助绯桃整翠翘独坐阑干闲屈指隔窻蜂蝶故相撩 
　　红豆疑抛玉笋长朱樱误调雪衣娘舞台垂手臙脂湿妆镜图黄琥珀光影乱丹砂流画扇色分檀晕绣罗裳绮窻寄远题书罢彷佛啼痕在八行 

　　○舟次武昌 

　　飒飒野风吹女萝瘴烟春竹愁湘娥荇带苹花锦历乱峯阴云气青嵯峨吴娃无赖浆初动菱歌乍停江欲波武昌三月足肠断杨柳依依离别多 

　　○黄鹤楼 

　　武昌城下汉江流武昌城上黄鹤楼古人今人不可见江草江云相与愁远天万里送飞鴈长风八月吹行舟从来二别 【 小别大别山】 伤心地一望烟波堪白头 

　　○楚江秋思 

　　南国微霜冷芰荷楚江木落水增波湘灵月下怨瑶琴山鬼风前衣女萝青鸟飞飞空碧海黄姑渺渺隔明河归心一夕生华发欲采苹花柰晚何 

　　○寄梅予马 

　　苦忆平生梅仲子廿年尺素几浮沉折腰不作河西尉拥鼻时为洛下吟老病可堪销带孔春情无复荡琴心杨花飞尽兰蕤歇 【 杨蕣华马湘兰二名姑俱没】 淮水悠悠与恨深 
</div>
    <div class="pagination">
<a href="汲古堂集_page42.html">上一页</a><span>...</span><a href="汲古堂集_page38.html">38</a><a href="汲古堂集_page39.html">39</a><a href="汲古堂集_page40.html">40</a><a href="汲古堂集_page41.html">41</a><a href="汲古堂集_page42.html">42</a><span class="current-page">43</span><a href="汲古堂集_page44.html">44</a><a href="汲古堂集_page45.html">45</a><a href="汲古堂集_page46.html">46</a><a href="汲古堂集_page47.html">47</a><a href="汲古堂集_page48.html">48</a><span>...</span><a href="汲古堂集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
