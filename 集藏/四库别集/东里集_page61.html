<!DOCTYPE html>
<html>
<head>
    <meta charset="UTF-8">
    <title>东里集 - 第 61 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 61 页/共 87 页</h1>
    <div class="content">　　暮发金陵浦前瞻采石矶江潮上娟娟江月辉昔离忻乍合明发念将违嘉卉岂乏观三春艳芳菲不如栢与松凌云起百围君子坚贞操敬哉慎其微
　　鲁港
　　经旬坐舟中局蹐心郁郁度江见青山苍翠连延出好风从北来持杯兴浩发宛转听棹讴开蓬对明月
　　九华山
　　昔年李太白吟咏秋浦清一览九峯秀被之九华名夫容发菡蓞宛然天削成苍翠五千仞日照云锦明上与泬寥通下絶世俗情岂无栖者錬药希长生吾将徃从之何由谢尘缨
　　题竹寄卢邦臣
　　结交已三纪玉署昔聮官重以同江乡词垣日聚懽升迁歴中外屡见嵗华殚昨来谒京师仍嗟防晤难共荣师席尊犹忆客氊寒我行过匡南怅望隔林峦乆要意不尽聊寄青琅玕
　　题梅与从孙翽
　　吾本清白宗西昌四伯禩孝友惇家庭诗书累科第炳然冰雪持靡间处与仕先徳既日逺后裔流或异我出四十年归来重嗟喟诸孙森森中静厚颇见翽言动弗佻轻乡闾免讥议以兹恒近之出入左右侍老人行有日王程敢稽迟临别赠瑶华老人有深意尔翽尚勉旃力学无废坠旦暮事简册躬行在仁义慎勿效流俗龌龊茍污利明明待制公清名传良吏子孙当敬念庶不忝先世
　　题梅赠李学士【有序】
　　时勉学士不逺二百里辱贲临而匆匆未尽懐遽别书此奉赠致意云
　　春皋麦欲黄春城柳纷緑君子枉青顾东来过茆屋邻瓮分浊醪书剪明烛平生金兰交一笑懽未足仆夫晨在门跽言农事促执手送将归飞花烂盈目何以赠兹植孤芳挺贞防髙斋坐相对嵗晏人如玉
　　峡江留别汝敬侍郎
　　始夏积雨霁浩浩沧江平故人念乆别又复怜逺行慰我金洲馆送我玉峡驿缪绸解晤言缱绻重离析我出四十年蹔归席未暖何如君子懐坦荡恣萧散逺絶防市聒啸咏山水清庭无干渎人坐有吾伊声赠子以瑶华爱子心相类何日遂投簮归来同晏嵗
　　徳州城下题竹寄刘仲兼
　　谬忝玉堂署荏苒四十年始来当壮龄不觉今皓颠水木有本源谁能忘桑梓耿耿旦暮心迢遥七千里仰承圣主仁优诏赐蹔归归来入闾巷十室已九非素交皆下泉存者才百一容顔变故常聆音但彷佛岂乏后来者貌同多异心鸱枭产凤窠枳棘生桂林感我衰病懐忧来向谁道前后左右人雷同讥我耄贤哉吏部孙夙昔吾所知居贞而履素身老心不移念我乆仳离时来相慰藉言必合典则义不茍取舍譬如羣飞中见此五色鸾又如丛荟中见此青琅玕我行有程期过别情缱绻别来未几日忆子常在眼因风寄平安托此修竹枝嵗晏当来归永结林下期
　　题竹寄艮侄
　　嗣宗与兄子俱是竹林人逺道念阿咸平生心所亲去乡越三纪还乡甫四旬契濶未及展缱绻未获伸南风吹大江官船发江濵尔从五云来追饯螺川津相违甫旬浃相思烟云上堂侍慈亲致养供晨昏下堂饬诸子力学追前闻先茔布坰野能不懐深恩春秋雨露零洒扫无惮勤爱尔刚直资殷勤赠霜筠常固清贞节用以谢尘氛
　　送王原之诗【有序】
　　四明王原之自监察御史陞山西叅政防清明大体颛颛以国家生民为心而谗人忌之造言嗾当道挤诸重法赖上明圣照察诏复其官而改广东其造言者遄以贪淫黜废谅哉天道之不爽也余知原之有素其南行也周汝清出此图求诗赠之勉赋三章其末章盖揆天道人心犹不能已于言焉
　　暮春时雨霁嘉卉蔚纷敷交交黄鸟鸣送子城东隅念兹万里别执辔仍踌躇丈夫四海志谁能倦驰驱所重在兼济奉国效良图鞠躬罄丹诚千春垂令誉
　　雄藩庾岭外邈在南海堧山川旷阻隔气候何其偏九龄与安道自昔有名贤如何岩谷幽犷俗比难镌仁化可革顽文敎可柔坚君子奉皇命敬哉赞旬宣
　　青松起中林棘蔓纒其枝棘蔓一朝萎陨堕沦污泥松枝禀贞性干云色不移志士履清洁而遭谗慝訾天道讵可欺谗者旋自堕临别举离觞犹嗟贝锦诗
　　赠吴淳
　　大器必晩成早达多幸致园栁迎春发不待秋霜悴青青南山栢百嵗升云际明堂选栋梁匠石来拟议凡古贤哲人孰不懐用世不惜发轫迟惟患道未至流俗竞茍得终焉速颠踬卓哉漆雕生明达见大意吴生海虞秀诗礼家有自夙承大父训稽古研经义昨奉贤能书霜蹄偶一蹶隆然敬执友于我频见诣温温昆玉资颙颙负志气乆别留台君对此喜忘寐于时夏六月积雨旦初霁宛宛黄鸟鸣葵榴艳荣丽辞我将南旋何以效赠遗厚积而迟发周行骋良骥不闻任公钓岂为目前计徃哉加进修云霄匪难跂
　　醉后调时彦
　　乆坐倦烦燠澄景回素商青防下湛露丹桂扬天香济济金闺彦髙防白玉堂和洽谐琴瑟况复惜时光西斋有防酒何由共华觞
　　送少师杨公归建安【有序】
　　少师工部尚书兼谨身殿大学士建安杨公勉仁起髙科歴事四朝劳勤四十年而不至其乡者三十年今年七十桑梓之念迫切遂以情闻圣明深照其衷特命之归赐勅褒嘉且勉之速至而加以厚赉皇上礼遇大臣恩至隆矣公为人敏于才周于虑惓惓敬君爱民之心焉昔成周盛时君之待臣必体其心而厚其礼臣之事君必先其公而后其私上下交尽其道此其治效之所由盛也于公斯行有以见古昔盛治复兴于今日非千载之遇乎士竒与公处三十有九年同宗同志同歴官同治职务去嵗之春上悯士竒违乡四十年先赐归省所以命之者亦同于公之今日士奇春复而夏来不敢稽也固公之道里逺于余惟公之心必有同于余者故于别也次第其事为韵语赠焉其词曰
　　富贵还故乡古今所欣快安知明达人志出富贵外立身天地间所重孝与忠君亲与天等敬事道实同杨公南闽英天禀挺卓特胷中书五车笔下云五色三十登金门射策奋髙鶱天兴圣明主躬被汪濊恩清宻侍丹扆煇煌裁紫诏玉署兼青坊髙歩儒林表龙舆戒廵省峩冠扈属车平戎万里道櫜鞬行秘书黾勉三纪余服事四朝圣孤卿百僚上髙年偹鸿庆思以上益君思以下益民小心効臣职亹亹摅恭勤恭勤副深注声誉闻遐裔苍松老益坚皓首心愈厉国事靡遑暇亲恩讵能遗卅年别丘垄寝食劳懐思不见白鹤峯飞云恒在望手植垄头栢应过十围壮岂惟羮墙觌夜夜梦旋归水木有源本谁能不歔欷仰荷明主仁洞鉴中迫切玺书赐展省龙光昭日月阳和二月中御柳初含金凝冰泮九河好鸟繁春音骊驹发都门官僚皆祖饯渡济遂逾淮载驰驶于箭暄风芍药时候者集龙津矫首睇桑梓含情兼戚忻追逺致禋祀懐旧访亲爱嵗乆多凋亡相知几人在言归席未暖岂不耽家居恭承玉防重尚敢淹踌躇庙谟待公陈衮阙待公补丈夫君臣义无为倦衰暮炎光变素颢凉露下青芜预买中山醪迓公东城隅
　　赠澹庵杨公展墓诗【有序五首】
　　少保澹庵杨公与仆交四十余年昔同事三圣于玉署青宫今同事上于经筵秘阁公一志于道以国家天下为心端方直谅谋猷献纳要当追配古人今馆阁四朝之旧独公与仆两人在仆年七十有七衰病日加而乞身终未能得然终不能分寸禆益公复奉命归展桑梓则仆于别也其能无情故赋诗五章赠公且以寓余之拳拳云
　　东风吹大河河水日夜流严装逝将归祖送河上头故乡六千里迢遥望荆州违别嵗年逺耿耿桑梓忧恭承当宁命去去无淹留焉知同袍者临分意绸缪
　　绸缪倐已分望望犹伫跂岂无相交人外同中乃异夫子夙所慕爰结金兰契睠言资谅直矧重仁与义荏苒四十年气合恒一致皎皎松栢心永矢在终嵗
　　终嵗之所懐岂縁耄疾躬上有明主仁徳比三圣隆人生非草木宁昧造化功出身儋禄爵道存敬与忠夙秉髙洁心况闻贤达风焉能甘淟涊委躯侪凡庸
　　凡庸谅猥鄙贪惏复蟊良农治田穑稂莠在芟除倬彼仁贤士懐负经世具臯陶陈知人周公躬吐哺如何后来者当道昩所务所以君子心恻恻存永虑
　　永虑积中抱临食每与嘅丈夫所立志岂在富与贵不闻诸葛云鞠躬以尽瘁上将益明徳下将绥四海夷险不可渝頫仰庶无愧勿为乆契濶引领遥相待
　　喜稷将至复虑炎暑
　　衰年乆别离岂不懐欢聚书缄初未收传闻遽乃屡炎热三伏辰江湖六千路注目暮及朝闗情喜兼惧椟蓍时自把灯花亦频顾露坐思徘徊今夕知何处而况老者心犹忆诸孙慕
　　送尚书魏公致仕还乡诗【有序】
　　仆以直道于世寡合独秋官尚书南康魏公侍郎建昌何公近皆以同江右故有相得之乐相资之益前年何公引疾去仆不能无情作诗送之今年魏公又引疾去仆之中懐其能已乎临岐执别情见于词云
　　江右国南服贤才之林薮匡庐彭蠡间清淑萃加厚英英魏文渊人物星之斗明经在致用一第咄嗟取峩廌入乌台白简嵗年乆击邪奋无前直枉宁肯后超跻副浙宪声华耸冈阜简陟少秋官式贰大司防致鞫悬鉴明析疑迎刃剖大梁困嵗饥方伯拜廷授悉心事旬宣勠力苏稿朽归来掌邦禁雍容帝左右既诘奸慝平亦着武绩茂亷清一志坚闻望六官首方兹切倚毗云何慕畆惟皇悯疾疢且重违耆耉锡之五色书龙光焕户牖乆行遂归止福祉自天祐川开万里风南颿驶于走云净九叠屏烟消彭泽栁迎门集童穉携觞聚隣叟懽庆溢乡闾劳问洽亲旧超超天地外此乐宁多有蹇予朴钝质頽龄七旬九谬叨词林馆固陋寡所偶责重力不任兢兢虑灾咎所借同乡邦同心二三友有言相启发有病相砭炙何君既离郡魏公复分手念此增悲嘅中懐杂纷糅嵗晚应乞身归程能待否市酒望湖亭玉壶为君扣
　　寄友
　　同馆阔相别相思春复秋十年见桑梓适意正绸缪欢聚故隣曲闲寻旧钓逰宁知鹓凤侣延望在瀛洲
　　武昌游道院【分韵二首】
　　仙馆俯崇冈振衣一来游逍遥越城肆窈窕经林丘谷口岩溜鸣檐端云气浮适违阛阓喧弥觉山水幽啼鸟迁髙枝悲猿振长楸物类爰有托矧伊学道俦抱生贵知足全形尚无求疗饥采紫芝濯缨临素流愚生昩所处静趣乃相侔援琴弄清弦遂令佳赏酧王师事遐征苦辛殊未休岂不懐宁处违世安可谋我非学仙侣怅然难乆留　右幽字
　　通衢拥车骑四术罗第宅仙宫郁云兴邈与红尘隔交疏被朱綉飞薨绚金碧竹树纷掩映烟霞互辉赫爰有一羽人于焉托其迹皓皓白玉姿翩翩异人格我来扣松闗相与论黙阶前孤鹤舞林下啼猿寂于兹究典坟信足探幽頥无田寄闲身翘思羡乡国天台与赤城聊可资逰息丹丘有遗构琼台多旧识胡为旷归期乆作周南客　右客字
　　送萧雅容主事考绩之行
　　中台切云汉特达罗俊贤有美吾乡彦白璧何娟娟温恭君子容素尚金石坚髙科出奋跃石渠逾嵗年爰擢司马属声华日蜚鶱殷殷职务崇戋戋简牍繁志存行靡渝道明施罔愆考绩及兹晨严装起翩翩维时届初夏芳荣被郊原登舻指清济扬舲循广川缅懐趋谒余周游凤阙前倘遇玉堂侣因寄停云篇
　　罗进文妻周娟抱子安同赴水死
　　东方有防凤雄雌鸣相和诞生五色雏巢在髙树柯雄飞触虞缴哀雌忧欲死哀雌忧欲死衘子忽堕水雄来脱虞缴空巢委髙枝不见旧匹侣孤悲无已时艰难两诀絶苦哉谁为陈君防罗氏妇万古同酸辛
　　送熊御史归南京
　　秋雨洒梧桐西风动杨柳之子忆南京开帆潞河口平生所相好不在饯杯酒持赠嵗寒枝清操期坚乆
　　送乐象干赴湖广按察经歴
　　河冻不可舟日乆寒威厉之子奉明恩翩翩发征骑殷勤逺别言缱绻同乡意誓将冰雪心用称风霜吏






　　东里续集巻五十六
　　钦定四库全书
　　东里续集巻五十七　　　明　杨士竒　撰诗【七言古】
　　瑞应兎诗【有序】
　　宣徳已酉春二月宁夏守臣进兎夏四月复进臣谨考载籍所纪瑞物如赤兎白兎昔常有之而色盖鲜我太宗文皇帝临御尝一进阙下纪于瑞牒皇帝陛下嗣临大寳数月之间凡两见之又同出于一所此岂偶然哉兎在十二支属卯于时为春长育之方也宁夏在国之西于时为秋物成之位也而实天之正色君徳之应也钦惟陛下宵衣旰食孜孜保民数下诏书饬励百司崇寛厚施赈贷已逋责省刑罚举贤才黜赃吏无非以仁民也今兹瑞兎盖天以昭陛下养育斯民之志而所出方位又以豫兆将来有秋之祥实陛下天徳仁民之应也猗与盛哉臣叨列朝班躬睹盛美谨赋兎诗一首上进诗曰
　　昊天大徳仁兆民简畀明圣为民君陛下神圣兼武文允膺景命体至仁统视海宇如一身刬剔匪类皇威振整饬纲纪百度新霈徳覃化流沄沄靡有逺迩视平均至和融凝天贶频厥来煜煜凤与麟嘉禾秀麦咸荐芬异瑞比出西郊濆不牙不角趺而踆彷佛逸出中山羣闲雅夐异东郭防匪緅匪缁色尚为云为雾黭莫分含章韬彩柔且驯尝有异质素与纁懿此瑞世絶闻吐养万物东方神正秋之位收获辰矧干正色应至尊稽徳揆义良有因丰稔之祥兹豫陈西人得之愕且忻居以雕笼承锦茵逾岐渉汴趋枫宸食之琼芝饮醴泉上林御苑游甡甡圣仁之应自天申咏歌洋溢懽缙绅陛下大知察迩言祗天保民永弗谖四表一统熈和春陛下洪福齐乾坤
　　瑞鸨诗【有序】
　　西域古多名马赛玛尔堪又极西之地正统四年六月初三日其酋长进良马色额蹄皆白体质瑰竒赐名瑞鸨洪惟圣人在位徳化之敷逺被数十万里外故嘉应来臻臣民懽忻前所未睹有诏画史图之谨赋诗歌咏之
　　西过流沙沙浩浩逺来良马标瑞鸨凤膺虬首耳竹披目如夹镜扬光辉天生瑞鸨毛质异一片云被全体髙题中防雪光明四蹄皆白如瑶琼有时长鸣欲奋迅卷地萧萧朔风振轩昂卓荦真龙驹电迈云驰见竒骏圣人御天海宇清泰阶六符明且平房星储精产灵物为祥为异来神京防河昆仑夜飞度左右王良皆造父羁金络玉立彤墀恩荣屡得重瞳顾自昔名马称骕骦亦有紫燕兼飞黄当时万马皆莫及敢与瑞鸨争腾骧玉陛朝回仙仗下五色云车未骖驾瀛洲草緑风日和顾影长嘶意潇洒国手含毫儗曹覇瑞鸨龙姿今见画圣皇图治急才贤审象亦闻求在野大明当天万物覩防有防龙帝时举箫韶九奏神人和瑞鸨凤麟同率舞
　　蔡舍人挽诗【时丁母忧卒于家】
　　公昔骑骥登周行握瑜懐瑾锵鸣珰凝神月朗髯防张温如緑野熈春阳劲如桧栢凌秋霜后来藩府前经商在卑不屈髙不亢徳厚禄防胡可量朔风一旦凄髙堂脱缨垂衰趋故乡幡然升云逰帝傍迢遥东海徒相望望公忆公何时忘
　　奉送李丈人之宣城就养
　　若溪丈人过七十两脸渥丹头雪白平原不改昔衣冠鄂渚殊怜旧乡陌鄂渚西边花树隂更来辟馆对青衿四时有钱解沽酒几度逢书尽卖金大儿清韵亦如此去年髙举青云里锦袍白晳耀芳春画幕红莲开緑水奉檄由来志养亲只今得禄待严君行霑鹦鹉洲前雨去指敬亭山畔云戎阃清时疎案牍从此承顔懽不足东风低拂绮罗筵春光廻映斑斓服丈人宴乐谁与同宣城山水嘉莫穷闲歴旧游懐李白还赋新诗似谢公
　　题虎溪萧氏巻子
　　连山飞来如虎蹲溪水百折縁山根萦廻陿旷忽异状武陵未数桃花源大宅谁家住深窈粉壁纱动晴晓门前稻麦连纷纷千畦万畛翻青云云深截断樵牧路车马城中那得闻四时髙堂防宗族防酒肥羔间山蔌座中诗礼罗俊贤楚楚威仪光佩服此地移家今几传但闻朝代忘嵗年南阶乔木昔人植如今已上干青天从知遗安及孙子岂独地灵能致此后来继者更不忘更百千年胡可量
　　送邓存诚之襄阳
　　庾公南楼燕新乳行子辞家春欲暮西岸杨花白似银荡日揺风满江路江边汉水转逶迤南堂鹤髪正垂丝愿寻甘防何愁逺欲去临分又复悲子有清才出同辈见者纷纷谁不爱擅题绣句锦筵端能画青山白云外我来投分已三春握手摅情共讨论即今相送縁鹦渚明日相思间鹿门鹿门芳草芊緜碧尚有厐公昔时宅池上山翁去不还江皋神女无遗迹经过吊古易徘徊且莫迟留定蚤来红芳照映莱衣舞好及榴花五月开
　　马孝子诗
　　孤坟四尺荒郊里野草苍烟带寒水子孙有在在他州生者无知知者死昔时未死语丁宁定将还葬附先茔来寻墓隧失南北梦见言之真有灵上冢无人将百嵗启圹犹存旧题记出离客土返乡山父已申情子终事由来至孝动皇天解髪系鞍皆昔传文章辉煌乆不灭知尔垂名俱万年
　　送杨翥孝防归吴中
　　城中七月犹炎暑城下归人趂行侣十年为客忆东吴一日辞亲发南楚楚江吴江路几多扬颿处处尽经过琵琶亭边有明月长干门前闻踏歌千里苏台在行目忽度枫桥到乡曲顾瞻桑梓杂悲懽纷引亲朋问寒燠吴中归日嘉可游知君未得乆淹留晩嵗还为越乡叹他州重有倚门愁
　　别刘宗诚
　　湖南十月新鴈飞白苇渐髙黄橘稀兰舟去逺复回首唯见星沙连杳防前年作官临海峤海畔家家説司徼一日哀返故丘三春忽尽不迟留遥趋北阙朝明主蹔下南楼谢旧游此地贤郎独为客把巻防云几朝夕江边迎喜拜亲闱馆下含情别师席临岐牵手重依依可怜恩义两难违春来有使题芳札想为殷勤报鹤矶
　　题萧徳颢扇
　　石台盘盘浸溪曲五月溪光帖寒玉千桃万竹夹成云奕奕髙门防深緑主人凉袂纎絺裁越罗小扇挥炎埃南薰院中听寳瑟临清楼上引金罍
　　朱泽民云山障子为萧徳颢题【有泽民自题】
　　昔闻朱侯写山水一幅争投百金价至顺今来七十年却在桃源防图画生绡八尺垂中堂羣山叠出开青苍前峯如屏锦霞烂后岭岧嶤挿天半春风啼鸟浑欲闻石磴盘盘屡廻转双松如龙千尺强几年偃蹇山之阳松根古道向何处防马担簦去无数别防丹翠出层楼云影浓遮入无路云遮雾滃深复深信有隠者藏中林髙懐逺致不可即空望防茫劳我心当时此景知何地鴈荡兰亭岂相似自是天机妙入神位置从容见精意朱侯朱侯追郑老笔势词华共妍好此图三絶交辉煌千载人间视为寳
　　送李昌祺
　　盛年读书擢科第共睹词华艶云绮翰林髙歩逐英贤东阁濳心效文史身违定省五六年梦绕庭闱二千里昨夜摅情达丹扆特许归宁承玉防谢恩初辞凤阙前买船遽向龙江涘江天未明早潮上况复连朝北风驶二月初旬应到家冠带升堂亲为喜嚢中尽倒官俸钱郡市西头致滫瀡叙言契濶洽朋知趋走牵携懽稚子爱亲敬君事所重况乃皇恩厚无比还应回首顾王程螺渚行舻须早理
　　送彭仲宜归荆州【时禁酿】
　　四月都城风日好逺客违家思芳草秦淮河畔问南船重译楼前出长道道傍送者皆缙绅玉堂编修情独亲此来相防轻千里此防相懽能几晨晨发无由执杯酒折赠空持白门柳临分缱绻复申言已去苍茫尚回首芦笋纷纷接浦桥鲥鱼队队逐兰桡吹笛晚邀池口月扬帆晴带海门潮归到绣林应夏五鹧鸪啼歇榴花吐家庆趋承白髪懽云光廻粲斑衣舞还擕双鲤放江湄江水朝宗日夜驰都将乡邑平安报稍解京华契濶思题小画赠曾贯还西昌兼致勉励之意
　　夫容緑水光鲜妍芳春秀质何娟娟六年虎观驰彩笔十月鸥江回画船醉写银缾送将别秋菊垂花纷可撷请防石上青琅玕早晚凌云挺髙节
　　题杨学士藏陈所翁四龙图
　　近代画龙谁第一举世所重闽陈容秘府人家屡曽见叶公虽古难独工此图四龙妙无敌变化竒态才数尺乾坤黯黪閟云雾风雷奔驱裂崖石腾身并出青防上盘拏夭矫皆相向神光睒矆如劒铓倒卷江潮起银浪陈翁画意与谁同爱龙所重泽物功炎颷六月撼原野矫首滂沱如画中
　　题兰石寄王善学
　　清源先生乡达尊昔以通家拜函丈别来四十有三年至今仪形劳梦想当时令子朴且真与我相懽亦长徃有孙今传祖父业授徒假馆双江上不随尘俗混驱驰但以诗书待谘访潜心篆籕积嵗年徃徃挥毫作题榜我虽闻之未识面已为名家动歆赏玉堂侍读重同宗万里暌违心怏怏此图寄赠有防意我为题诗叙畴曩清贞比徳兰与石珍重幽人在林莽
　　题开封黄璿太守感螺巻
　　叙州黄氏有孝孙冬月大母病热烦渇心苦思螺疗疾田枯溪澁那可得孝孙求螺急仓皇手足冻皴肤肉僵是时孝孙年一纪至诚感神神祐只探穴得螺四十多煑液一进蠲沉疴姜诗王祥古孝子孙之孝感见黄氏黄氏子孙贤且贵作诗为告观风使
　　题画赠陈本深太守考绩复任
</div>
    <div class="pagination">
<a href="东里集_page60.html">上一页</a><span>...</span><a href="东里集_page56.html">56</a><a href="东里集_page57.html">57</a><a href="东里集_page58.html">58</a><a href="东里集_page59.html">59</a><a href="东里集_page60.html">60</a><span class="current-page">61</span><a href="东里集_page62.html">62</a><a href="东里集_page63.html">63</a><a href="东里集_page64.html">64</a><a href="东里集_page65.html">65</a><a href="东里集_page66.html">66</a><span>...</span><a href="东里集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
