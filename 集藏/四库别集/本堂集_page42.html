<!DOCTYPE html>
<html>
<head>
    <meta charset="UTF-8">
    <title>本堂集 - 第 42 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>本堂集 - 第 42 页/共 53 页</h1>
    <div class="content">　　回剡县学请讲劄
　　某困矣而无所知勉矣而无所名比者不我鄙夷輙使铺说旧闻正恐于切磋上无补兹将去官又辱聨専劄使复以是命缱绻谆复既不听辞勉嗣月望日诣学借臯比以奉相与之心以图相长之益如此禀酬更不一一拜学正而次状
　　寿王大资阳月歌缴劄
　　恭审北杓建亥南极腾辉阳三十分生意实根于吉月寿千万嵗国人莫齿于疑年庆集槐潭喜闻枫陛恭惟某官顔孟学问臯防经纶屯六三之君子防弗如其舍履九二之幽人吉靡乱于中观伊昔之早休难如公之特立彼冨相西洛祁国睢阳元丰十二人蔼蔼耆英之防至和四五老辉辉乡梓之荣或分席于林泉或同堂而诗酒互相资于暇日诚难继于高风兹鲁殿以岿存于裴野乎自适问讯小春之梅蕋有约嵗寒留连花圃之菊花相看晚节矧独行于世族斯突过于前修能令心逺而地偏固安身计弥见年高而徳劭难释帝心某夙也受知跃然动喜道心淡泊虽不听歌障之声颂语形容聊以见瓣香之意
　　通王京尹【万石】缴劄
　　某伏以夏谨仲月气敷荣恭惟某官疋马西来尹兹京兆星辰清切堪舆翊扶台动止万福某为方新谨缨弁束衽贽氏名于节下某长读乡党一篇缋画圣人气象当暑紾絺绤鱼馁而肉败不食靡不饬加之意葢吾夫子之道大者治身绪余土苴者治天下今明公以文昌入座之贵弹压行都吾民父兄子弟忻忻然美衣甘食之幸有从问二御从何如则将应之曰宛然孔氏家法也某维邦畿四方之本任邦畿之寄者实四方州牧侯伯之表望不尊不足以镇浮薄识不周不足以剔纷紏三数年来骤更数易视之若传舍处之若具文今玉宸殿出半夜尺纸以我公归提寸印而亲授之重内势也某不知其他徒与都人士式歌且舞以冩其忭蹈之私惟主奎者镜诸某仰惟某官器重则汉之叔度文雅则我朝之庭坚而沉厚端静度越诸子又渡江来端明公其人也谏官御史徧厯清要已在属车豹尾间麾节所临凋瘵苏醒三年建业长江带水若増而深斯今朝承明乗驷马复为玉莲堂主人由尹而相在天圣典故在某则又与四海人士同一忱绥某防时从父旁问天人长从诸老防凡猎猎以名字行世者愿一拜下风为荣龙门岌嶪溯洄从之不自意今兹遂得以幙底一寒委身千百吏后非遭与瞻言前驱飞爽精越某斐然书生也试令帝乡幸不得罪百姓问钧得缺分甘需次寻方外盟谁欺上公俾赘京幙一迂百拙尸素无补更事一二长颇知平日无他膓末路竒逢获褁章服以进傥台慈母是剪弃赦其不闲于教诲俾尽布腹心则幸甚某鸣豫高坐某惟诇大婘僣也奉教条分也敢畧答谢京尹曽户侍【渊子】贺弟观中省餽劄
　　弟兄之义如雁斯随师帅之仁谓乌亦好有如仲氏偶玷旾官皆造化密庸之功虽岳山莫谕其徳未知报所乃累眷情寳缄光灿于星奎金餽宠承于天府再拜而受万感斯荣使千佛经魁谱不寒于西蜀【自注云陈尧佐兄弟居西蜀皆为状元】则一家气瓣香皆属于南丰
　　答天府同官贺弟观中省餽劄
　　吾弟则爱俾烧尾于龙门同官为寮乃垂情于乌府粲然藻帖贲我棣聨然以颂而不规非所望于相与
　　贺里人中省劄
　　防勲兰省需对枫宸试防蛙鸣六十年前之好様【乡学泮水池蛙鸣则出状元袁防斋甫乃六十年前甲戌状元也】先见胪唱五百名中之妙年吾道有光斯世増重











　　本堂集巻七十二
　　钦定四库全书
　　本堂集巻七十三
　　宋　陈着　撰
　　劄子
　　餽赵景文教授【必昌】生日劄
　　兹者恭审菊月垂圆李星纪瑞学而优仕乃不竞于蹶趋家有严君惟自安于色飬徳基孔厚寿算奚涯某幸缀内姻阻随末贺輙有某物驰上庆筵倘辱笑留幸甚
　　通邑宰丁既之【济】劄
　　恭审出而宰邑来不防家遡秦贤良词章之源学优而仕入舒文靖道徳之里吏饰以儒神政日新歌声雷发恭惟某官通才不器英气所钟胸次洪深吞甓社者八九力量凝定挟土山如毫芒鸣十二载之间立的千万人之上盍径跻于从槖顾复镇于男邦惟兹奉川本是福地黒云方夜忽逢明月之照临焦土不旾正赖惠风之发育公则劳止民共活乎某喜独居先贺非敢后特以年衰而多病阻于嵗晚之一寒受防为氓惟兾神天之下贷扶杖观化尚图他日之前趋率代面言仰祈台照
　　通谢邑宰梁南庐【观】劄
　　恭惟筮防应着花封视篆东平相家之后有贤子孙南山古县之中得慈父母风驱新令雷动欢謡恭惟某官雪洗精神春融言语琵琶洲上已成桃李之隂弩箭江头将问竹松之谱天肯容于袖手云又出而无心重寻鳬舄之程迂镇马鞍之麓挟诗书笥开正化门然而欲正学规教士在乎养士欲明户籍利民式以病民鹜行巧飞而舞文犴守善吠而弄法以勉敏而目盘错刃往牛空以熟局而頥指挥鸣雁落人方快覩公所优为某凄其耄衰厄于恙卧末由执民礼以见乃辱由古道而来公事虽无终一至武城之室惠声可颂尚能草长葛之碑不尽贺忱悉留侍靣
　　通邑长官防斋【岂砖防古】劄
　　恭审视印辰良参庭晓肃特立长官也适逢鳬舄之联飞同寅和衷哉相谂牛刀之已试百里之福千载斯縁恭惟某官坤厚钟英谦虚盎粹和而中立如雪壁之浮春清则生明如氷壶之贮月皆根本于书史而枝叶其功名雅爱回翔深培大用彼封之七邑剧者良多惟武义之一同难其尤甚鼔清风而汛扫开白日而照临三年有成万口交颂复防熟局之最噬肯耀碑而来以鐡脊梁主衣冠养成正气以玉界尺新版籍刷去皮毛乐田里于寛平安狱市于明恕精神所及观徳已孚某恙纒未瘳燕贺犹阻虽二令尹之贤在上于八十翁之慢能容然身获受防何幸偷生于暮镜使力堪扶杖尚能请见于昼帘不尽下情
　　与张帅道学士伯淳劄
　　恭审勇退玉堂荣还珂里星焉夙驾及花柳之方新云出无心见枌榆而如旧归而归于未老乐莫乐于此时某闻之喜而起舞不自知其耄且惫也然度无从可以靣庆輙以书先尚容少迟専遣儿辈晋贺
　　与于潜宰鄥仲洪【济民】劄
　　恭审荣领花封遄趋戍手中熟局笑谈桃李之新隂心上生防福泽桑麻之旧俗吾儒效白当路盼青某辱知既深闻声欲舞第失寄鸿之便遂逢燕贺之忱当亮以真不谴其慢兹儿沆如杭就戒其晋庆且欲如昼帘起居之词详也尺书潦畧不尽愿言
　　书
　　谢家则堂提刑【铉翁】应诏特荐书
　　举词云介特自持防通无滞不交防谈以取虚誉务修实政以妥疲氓察其所施足以任重
　　伏凖劄翰缄赐应诏特荐照帖某尝谓古之为政先教化次狱讼征赋末也教化行而狱讼省而征赋在其中矣世逺道散政失其序以征赋为第一事狱讼犹以为缓复暇及教化乎春秋之际武城歌已为仅见至汉惟卓鲁有古之意寥寥千载非惟下之人懵然此道而上之人所以使之者固不在此也某虽不才无所谓学侥幸为百里宰窃亦有志焉而所遇之地声势震撼豪奢掀舞哗者狡者羣吠而交嗷焉不敢轻以掉之恐其浮而纷纷也不敢重以抑之恐其窒而闷闷也就此之所可能酌彼之所可受约其气之过扶其习之偏凡所酬酢凡所言语无所不周其心庶几其或应而或可以自信也彼好事于后者方且笑其非所先督办于前者方且讶其失所急特先生味其所苦如嗜昌歜葅拾其所弃如见古罍洗今日以陞陟举明日以应诏荐某于先生无防扬之助无趋抠之旧六辔驰驱不下负弩矢之一望光尘而已知何其深爱何其笃也然则其自信于心者虽未必民之果应而先生固已可之矣昔有问坡公政事之美者答曰吾从欧公学来然则欧公何尝以政事教坡公哉亦不过意以相求耳先生今日欧阳公也抱古心行古政事某于坡公虽拟非其伦何敢不益坚素志以从先生于嵗寒
　　谢王枢密【爚】举陞陟书
　　举词云学有原本政尚亷强抚字良劳蔼有民誉
　　十二月吉日门人宣教郎陈某谨薫沐再拜裁书于观使诒使知院大资相公先生阁下某谓人生天地间有志于斯世而上不获公卿以握天下治乱之机次不得搃挥持节以善千里福一道而犹得为百里宰使士者乐其有庠序之教农者安其有耕桑之业工得以食其艺商得以通其货就职分以行吾之素志庶乎其可也世逺道散相轧以势而上下之情不通交征以利而仁义之泽不行幸而脱选调问须入则蹙额相告抵掌长叹其煎熬也则谓之鼎其险激也则谓之滩其筭日数刻侥幸终更也则谓之债古之所以为社稷民人计所以长子孙之地者视为何物然则终无可为之县也耶某生于山林偶然入仕辗转数载试令剡溪之上难易非所问也祸福非所知也妄自激昻亦欲无愧于名教听讼宁过于审而不敢以乗快为能催科宁失之寛而不敢以严督求羡学校之设防成虚设不容不为之振刷而非敢终更也田里之微薄于有力不容不为之捍卫而非敢骄亢也职之所存亦曰于此而有见焉则可以一洗流俗所谓鼎所谓滩与债者之见而哗健方掀舞而交噪声势方震撼而疾故星火之急符虎狼之専兵呌号谩骂于轩帘之前堂星之近残吏弱卒之累累就逮栖栖破印相抚咄咄终日黯乎其无晶光矣先生独何心哉防之于尘埃之底风波之中若曰学焉而有所本荣辱而有限之举椟乃以第一纸亷某此又天下之所慕望而不可侥幸者也非惟旁观惊疑虽某亦未之能信圣贤之教人有因其所不及而为之语以进之者有因其所未能而开其端以诱之者固先生之意也某今知勉矣昔苏子瞻谢梅二丈有曰人不可茍冨贵亦不可茍贫贱有大贤焉而为其徒则亦足恃矣茍能侥一时之幸徒车骑数十人使闾巷之小民聚观而赞叹之亦何以易此乐也欧阳公读之以为快哉快哉某虽非子瞻其伦而先生则今之欧阳公也某今获为先生门人矣他复何慕所以谢知己者此外亦复何言干冐钧威伏楮战栗不备某再拜
　　吉初弥月招宗族亲隣寓饮简
　　温公家法有客则酒三行或五行侑以果菜曰会数而礼勤物薄而意厚懿哉此风乆不见矣某今日为新生小儿弥月徇俗具汤饼因敢防宗族姻隣及客而吾里相知者并取生梅青菜酌酒三杯早赐访不再速不见烛惟从简便庶防共味温公之语非敢曰真率会自某始
　　答汪文卿【淳】书
　　某荏苒两别嵗忽其多雪屋之风节节送云其至白鹭洲者谓还家日申答而夺于东西驰乆而亦渐遗忘舍侄津来琅又在乎珍奁且纷压拜读受新旧媿流为浃背汗髙谊益上九霄不复举矣执事其气峻洁于髙风岑其文清丽于栖霞壁本是崖丘神仙侣流为郊岛辈行留某非不起美人如此惟觉尘埃遮眼望不见也祗健羡祗自怜舍侄云雅典终欲访江湖收竒观某倘有縁或可奉从容某自去达兰芷国抵雨花台下橘菊二翁【姚橘州赵菊坡】相俯留既而得缺于芜湖秀才于纸帖见钱今却与阿堵物打交道日谋此去犹未遂也是非利害当有外人以教我畧此申覆且无一物见梅花意南豫有可承鞭防勿外僣易申问判内玉履清懿令侣与桂争芳
　　与守赵侍郎【汝楳】书
　　某托盟门墙与他人不同拜状只用事严父礼套俗语兹不具首乞尊亮某伏自千骑过剡获攀拜于道周随而麾葢谦贲帘影亦华探同前茅廪饯不敏不谨阳春之脚颷驰电抹遥遥耿耿竟无及也更分之隙每思觧后匆忙之际意气所予教诲所加春人之雨不足喻其畅洽甚欲急修中诇书坐冗到今一岩先生以靠里学问为儒宗以寛后心应世用天惠寳起家建牙曽未防时行碑拍路谓百姓沃诗书之泽诸邑乐约束之寛极弊大坏之郡声色不动景象日新鸡翘豹尾班虚位良多固有待也褒召当旦夕某皆直言即非防佞某学制于此今已八阅月规模仅定蠧弊承流但如惊风怒涛之后摧败漂荡者多驾轻舟而收拾焉未能尽如意耳所借云天逺覆未速旷败欲望痛赐鞭警以玉于成某恃辱眷遇之隆有为夹袋助者不敢不进某自到剡不妄与人接风问此间之有学问有见识有才具有气骨者一人焉新义乌主簿赵炎【字先叔】是也某时就见之彼亦三五次来见问本邑则有源流问发用则有条理守信义如泰山避势利如粪壤自是异禀非碌碌科第功名人比今于六月间之戍适在统临之下彼意欲在易序书册琴瑟之侧葢于平常议论察之然今日受容必不肯防人书乞荐口某谓此等人不可使之沉埋外邑当于叅庭之初留置幕府以婉画尝试必有可观不负异盼某身不能从函丈防以迂自见所以见赵簿为第一义某自谓幕中得此等一两人则无事不了而功用便与俗吏腐儒不同髙明其乐从之勿以人废言可也某虽甚僣越实为忠爱兹因专起居亦欲専及此人之详
　　内幅
　　某忝知爱絶等求人奉状岂不欲少见芹献而山邑更无他物惟密饵颇见珍于外方輙以四十封拜纳此亦以居山不以鱼鳖为礼之意邑庠书版独有剡録颇详明隣邑有石可为器冝煑茶药就以两铫为凟倘防先生领畧真忱试尝密饵瀹以烹茶读过剡百遍岂不可为燕清之一助
　　答上虞陈宰【阜】书
　　某鼎烹上坐暑甑非病之病良苦好风自西溪来吹下真帖展而读之如服飞雪散毛骨肝肠洒洒其忽变换也况赐我以佳友如史兄者乎是兄面带雪岭气口有眉山文叩之而不穷即之而愈逺宗文所取友端矣第邑计荒凉不能免孙泰山之皇皇我有愧焉则堂先生之于某无一事不用情欺之者实仁言也黄东发【震村为越】倅近奉檄道下邑亦有称美盛岂有筑堰事文移或有抵牾耶然在我者又何媿剡庠课试已结局拟试凡数百巻赋出云云论出云云防首问乃某乱道葢邑士皆以三邉为请某乃问古则江东十鉴皆队仗方问今则又难下笔终不于今事括之敢以密呈其二三问却说拟试与雪溪故实乃主学之笔不敢録大手笔问拟试中间说僣拟处乃某平生所欲言愧无其权位以行之今读此问不觉神醒而心快防陈贾【防上虞人】望为再三致意
　　贺盛正卿【夫】除三省枢密院架阁书
　　某比领答缄道谊之言满腹如水之盟自与流俗不同读邸状恭谂拜紫泥诏班金耀门道之将行岂独知我贤然后用犹见天下之为公世运所闗吾道自贺云云















　　本堂集巻七十三
　　钦定四库全书
　　本堂集巻七十四
　　宋　陈着　撰
　　书简
　　答剡胡应之【泰来】问丧服书
　　宠问礼服仰仞不外今不可尽行古礼然不可尽废惟斟酌其冝为之可耳礼乆不葬惟主者不易服葢礼未葬则无所谓卒哭练祥禫诸祭也礼齐衰不以吊若三年之丧虽练不以吊葢三年之丧虽小拜后亦不出吊也礼有殡闻逺兄弟之丧虽缌必往非兄弟虽隣不往以此见不当出吊也葢惟遇缌麻以上亲之丧则服其所当服而往哭之而非吊也檀弓载子张死曽子有母之丧齐衰而往哭之或曰齐衰不以吊曽子曰我吊也与哉又季武子寝疾蟜固不脱齐衰而入见曰斯道也吾亡矣士惟公门脱齐衰以此见齐衰有可出当往之地葢朋友之义往哭之非吊也由此观之三年之丧有可出吊者以此事权而推之可也有如先正之丧未葬执事于营葬等事外本不当出然今之世往往非三月而葬动是数年如古人有大故则不葬也如何免得出外出则必当少易服色本朝自温公宋次道诸老便忧世俗多忘不能如古礼便欲以布四脚布襴衫等代齐衰期以下之服以白生绢代缌麻之服葢缌麻古来升数密布今世无之故当以生绢代虽慈湖亦然但某家间与亲戚只用细苎布为缌麻正不必论升数布还是布足矣如执事今欲出见人只得用墨布衫葢墨布衫乃古之禫服今世之人于百日后出谢人便着此服却不问葬后卒哭之百日也若论古礼葬而后卒哭此即百日也卒哭而后练祭【练即小祥】练而后祭【大祥】大祥而后禫禫易月而从吉节节皆有受服今则谁为此多事禫而后墨布衫耳今只得不问未葬从俗僣禫服出外若在家则不可服此惟衰麻在身若营坟地则用白布巾白布裳衣之属皆可也彼谓用白绢衫则不然白绢乃今之练熟之绢即古者士之吉服惟生绢则犹以为凶服耳愚见如此愧不能尽礼
　　与州义乌县马通判缄祭裕斋先生文书
　　某虽托根门墙未谐披覩然知东閤郎君之贤厚心自起敬某曩载闻先正某官讣音官守攸居仅能于僧舍为位一恸心丧凄怆到今未涯遥想琴既祥御而不入家庭孝慕痛日月之勿居坵垅吉藏感霜露之既降岂徒存于手泽尤克茂于身名某受先正知最晚事最深自谓委身相从犹多来日一朝千古此心谁论耿耿不自已輙冩数语以将鸡絮欲望台慈特为白之孔林之下酬而奠之更不敢屑二令嗣司令书区区哀忱言不能尽
　　嵊县满考与王倅简【资政子】
　　某静念无朴材以助时需无桃李妆以契俗好汤火之鼎风涛之舟忽焉将脱孰使之侥幸哉酌水知源食实知根所知固在师墙也
　　送葛架阁【称僧】遭论归金华书
　　某比自鳯翔千仞一到清凉境界拱揖高风党吾道者车如流水某未免告退世道嵚心事拍塞未曾吐万分一谓以无惭色面驻龙山过热满图再造及闻十一日扬舲南指遂于初十五鼓至寓舘而行已先一日矣某与执事情同骨肉语出肺肝相聚二年半又忝为北楼交承【旧乃天府此伻前政也】古陈雷不能过也今雅志前酬而某方坐针炊劒未知所留再见不过凝竚六和影下良乆大江洋洋其自流片云悠悠其无着执事之心之身在是矣回首红尘在九万风底二十四考中书何足云哉娱问平泉花竹笑接北山猿鹤当是何日闻盛里旄倪士之贫者睿肃民之饥者迎窦谏议有丧不举望尧夫有讼不决者待王烈宇宙间自多事不妨一乡自为三代某知何日获杖履于雪柏霜松之在左右哉纸短不尽言
　　答海盐防宰送酒书
　　某坐暑甑中风忽其清望而白衣者持琴边书来宠以名门十友惠过眼豁然以醒心充然以醉但来自赤日且自休息于所舍其意气定本真见当进之风轩月地揖潇洒味芳醇以古道相防瀹就以隽永政美此感未渠央也
　　贺赵戸书【孟传】典乡书
　　某叨被春私与家人子弟等不用世俗礼修状首乞鉴宥近忽闻黄童白髪歌舞之声乃获恭审诏真学士之尊任大制阃之寄十洲地重虽着绣之防人昼锦堂髙则拜防之独我【其父少傅奉化郡清敏王与权亦典乡郡】其为盛事实掩前闻先生规模寛修理精密况乔木之所庇而甘棠之尚隂未占已孚何事不办第同沸之鼎未着之棊进欲使京畿有所慿退欲使海道有所畏城可蹴而摧也何以修而固池可竭而涉也何以浚而深郡计病于外强中干何以腴兵籍虚于东抽西摘何以实田里今秋虽稍舒而科扰茍且之残生者捷出官吏近日虽畧汰而隽永贪饕之余害者尚多此则为先生忧也某髪种种视茫茫矣虽不能奔走效涓埃之助而窃过计不自已于惓惓也未知吉建牙的用何日当探伺晋贺并控余懐
　　答前人书
　　某近草草具状申读严听初十日被宠答书尊光下临眷意中拍端肃三复感激可知某山樊之癯也无效颦眉菜根之甘也无食肉相而达尊分青如嗜昌歜羊枣众人所讶某亦不知其然也六纛拥钺环东海之建阃以世乔木之隂某忝为门墙士闻除命则盍走贺正以一夏病余衰态百呈出门便増惫是以尺笺先之兹拜诲谕乃戒某以书到就道若有欲下访其迂拙者焉某本无可为泰山乔岳之助然亦当徐调其残息重锦堂燕香既凝抉成前觐或得从菜防后列听新号令亲于议论即是幕府等也某昔者所附在范纯父处书渠今已就则堂辟忽于便中发回遂使某废礼更不敢再激上呈
　　与常户侍【楙】书
　　某比匆匆随觧片纸代禀违之拜继被答诲有光东归而眷予缱绻若不忍门墙桃李之飘摇春风膏雨之心愈不可涯涘还家因循迟申谢椟瓣香泰山一刻弗置中间恭审升武月殿提纲地官国方乏兴东南之力已竭人不堪命西北之尘正深此何如时难为吾道某为天下贺而为先生忧某用拙以存平生食粥以茍旦暮所愿诸贤戮力宇宙肃清使山林之间渔樵者侣皆得以徼无事之福不然则一鼎宁有凉处况某又是先众人而饥者乎某慿恃隆知輙有忱白犒赏所检察赵承直拱辰乃韩王之的裔唐忠介公之畏友其清谨端直加以通练世务缙绅多知敬者而举负犹未足葢不妄依人不妄求人是以甘于徐步窃意先生造化之剡必不轻畀倘一见此人必加赏识固不待羽言之僣越但欲报师门惟有荐士此而不言是为不忠于主敢敬介其姓氏于夹袋他日嵗寒此是古柏全在阳和早赐之某私情也有公焉某家居不通贵人书犹于函丈难以俗情废而又以荐人饶舌某万罪万罪
　　贺家侍郎尹京书
　　某惧凟师严不敢套叙首祈鉴宥某比于先生勇避长史之除未及出门获一参侍自是多病不克脩书当蒙赐照兹者恭审诏起真儒尹厘京邑危急之际中外所慿先生不肯同流合汚而不之越不肯辞难就易而不之闽天府剧繁之区王事孔偬之日众人望之方股栗汗下乃独慷慨激昻闻命则拜学力之到气节之持不惟周畿千里泰山其安亦使敌知中国之有人相戒勿犯甘泉烽火筭日可清肃也若帑库匮矣仓廪竭矣兵儿戱城具文矣精神号令一转移间何患不富强哉某随觧还家山林深密便不知门外事病余聊可自息皆云庇所逮第恐一鼎之沸无中无边皆是热处尚徼福于师墙之仁里干冐尊崇
　　与文宋瑞枢密【天祥】书
　　某以榜下士托岁寒盟修状不敢用俗套首乞均宥某自去载获上中涓敬惟与令季判府朝夕问起居而洞之初快覩义檄声盖动天地某亦激烈于中如常见貂蝉出兜鍪上也当今京师澟乎器欹宗社危于缀望之者不知所措手大力量其见独识也灭此后食不以家为意气超腾肝胆呈露洞獠江民听命效死至不费朝廷一钱一粒而精甲数万来勤于阙下迤逦提进敌今方知有令公矣青冥玉钺黄閤紫枢又何足凂度相公之志亦不在是也某自去秋因大热随班入内到今衰病不瘳比松壑解尹印随司而归天上故人海滨新阃闵之招之者虽不遗下体而阅黄伊之书方有味驱车非其脚也但望风霆扫除宇宙肃清某尚能效次山颂中兴非止为门墙私贺
　　奉赵岩起制使【孟传】为乡人求免税书
　　某叠罹燬掠之残生未死犹死也然有不能已于言者奉川台温接境自春到今军马之往来之屯驻无一刻宁帖民之毙于兵刃者枕藉系累而去者鱼贯于道日千百庐室之焚荡田土之蹂躏穷百里而一目牛羊无影迹矣鸡犬无鸣吠矣凡春间有种入土幸而秋有栖畆者又归之兵之坐而食载而往马之饱一而坏九小家无田收大家无租入今冬已比比捐瘠开春必皆填委沟壑景象至此劝本以救本是官府第一急事然虽有仁政未易展布虽有仁心亦将泯黙兹忽闻使府行下欲起催米税县宰又惧上命之严知而不敢尽言遽欲奉而行之田里奄奄待尽之凋氓有骨而无髓有皮而无膜未知何以应追呼供输纳先生以一身为乡邦立命两府判皆一意爱民此等时节若不能以实情哀号是负先生与府判之本心是百里自絶于覆载之中某本欲躬诣禀请为驻兵满近境无路可通翘首师门沥心血为字恳乡人之同志能走间道者袖以告敢望与两府判会议力转曲成之造特免起催再布春脚使鸿雁离散之余遗男剰女旋旋孳生废田荒地稍稍耕种自时厥后家租戸税以仰给县官岂非百姓之愿但寛为之期则公私皆沛然倘遂众欲则先生之私于乡曲犹公也两府判之于公下邑犹私也九天在上九地在下鬼神左右一语不诬惟先生其痛恻之某与一邑之人炷香以俟防判
</div>
    <div class="pagination">
<a href="本堂集_page41.html">上一页</a><span>...</span><a href="本堂集_page37.html">37</a><a href="本堂集_page38.html">38</a><a href="本堂集_page39.html">39</a><a href="本堂集_page40.html">40</a><a href="本堂集_page41.html">41</a><span class="current-page">42</span><a href="本堂集_page43.html">43</a><a href="本堂集_page44.html">44</a><a href="本堂集_page45.html">45</a><a href="本堂集_page46.html">46</a><a href="本堂集_page47.html">47</a><span>...</span><a href="本堂集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
