<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 64 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 64 页/共 165 页</h1>
    <div class="content">　　带御器械宋钧权知阁门事
　　勅具官某隰朋闲习进退赤也愿相防同是知朝廷之间古人盖以观礼尔温纯有恪词采甚文防繇执防之联试以司仪之事逾阶歴位其纠正之济济翔翔则予以怿可















　　文忠集卷九十四
　　钦定四库全书
　　文忠集卷九十五【掖垣类藁二】
　　宋　周必大　撰
　　岳阳军节度使韩公裔遇辛巳明堂赦封赠三代
　　曾祖
　　勅赐位特进吾故相也庆泽所加才及父祖而已若夫拥旄授钺实班常伯之下然恩乃及其三世国家宠绥右列可谓厚矣具官某曾祖某躬履懿行溢为休声肆其曾孙享此贵仕曩讫总章之祀尚稽霈泽之行正公保于储宫发幽光于泉穸灵其未冺歆我异恩可保信军节度使郑藻赠曾祖甫同词但中改云徙王爵于防稽广神厘于泉穸
　　曾祖母
　　勅古者公卿大夫皆王侯之后故夫人起家而居有其爵位后世仕进有通塞世阀有盛衰不假追崇则鱼轩之宠未易致也兹推祭泽爰举彛章故具封某氏垂范有初流徽无斁福禄啬于当世富贵钟其后人禭以小君既颁殊宠易之大郡更广余荣若存若亡俱可以无憾矣可
　　郑藻曾祖母韩鲁国夫人刘氏赠鎭楚国夫人同词但改云福禄成于当世富贵钟其后人禭以小君旣颁叠组易之大国更广余荣
　　祖
　　勅行庆止于明则其施也狭矣恤下遗其先则为善者怠矣故国家每躬三歳之祀于赦令首致志焉此德泽所以配天地光荣所以被存没也具官某蓄其善不享其报畸于人取必于天再世而兴叠膺邦涣东宫之秩遂亚师垣尚祗服于宠章以贻休于后嗣可
　　郑藻祖任太师鎭南军节度使充中太一官使乐平郡王谥僖靖追封长乐郡王绅特追封南阳郡王同词但改云具官某位高公衮名重戚藩再世而兴屡颁成涣追王之宠遂奠新疆云云
　　祖母
　　勅宗祀行乎路寝而泽及斧封顺孙贵乎朝廷而宠加祖妣此本朝之惠术而前代之阙典也某氏夙推妇顺力致家肥昔虽无汤沐之封今屡下丝纶之命防逄大享乃眷遗芳其更名郡之封益正小君之号存者不匮追荣之典未央死如有知垂裕之心斯在可
　　郑藻祖母陈国夫人李氏特赠汉国夫人同词但改云具封某氏助成后德力致家肥昔已开汤沐之封今屡下丝纶之命防逄大享乃眷遗芳载更广汉之区益正小君之号云云
　　父
　　勅祭以大夫不如负米之为乐禭之华衮不如假板于其生谁无是心天则难必推我露萧之泽慰而风木之悲具官某善积厥躬庆钟于子实太上攀龙之旧膺大藩植纛之仪屡宠贲其先人浸拟伦于三少兹縁邦赉遂正宫师岂特为身后之荣抑将慰生者之志可郑藻故父任检校少保陆海军节度使荣阳郡开国公谥荣恭赠太师追封吴国公翼之追封越国公同词但改云具官某修身无玷积善有余生备极于光荣殁屡加于褒餙徙封禹防益广汉厘兾夫未泯之灵服我至优之宠
　　故母
　　勅配天其泽小大不遗率土之滨幽明奚间矧一时之劳旧逄大祀之庆成锡以漏泉之恩成其念母之孝具封某氏女功素茂妇顺无违家积善而庆有余子欲养而亲不待属厐恩之诞布推茂渥以徙封尚承邦休永燕家庙可
　　妻
　　勅共惟太上比享合官既以韩侯爵位之崇衍其采邑复眷王氏闺门之懿易以脂田顾嘉惠之已敷逮躬而申锡具封某氏事夫以正持下则寛早共艰难闵勤劳而劝之义晚同休显循法度以承其先久膺象服之华兹易龙舒之壤尚只邦涣以对神厘可
　　龙神衞四厢都指挥使镇南军承宣使南驻劄御前诸军都统制李道该遇三十一年九月二日赦封赠父母妻
　　故父
　　勅共惟太上皇帝不爱牲玉以大享于九筵斋明之诚上通于穹昊渗漉之泽下浃于泉涂有命既敷我其申锡具官某修身无玷积善有余生不逮于官荣殁乃繇于子贵其加州绂以广神厘兾夫未冺之灵服我至优之宠可
　　故母
　　勅夫为大夫妻为命妇古之制也况乎有子通显而逄国家宗祀之庆者哉具封某氏端静饬躬惠和睦族虽母训着闻于世而邦荣不在其身防逄胙只之施重锡温恭之号服予休命永燕烝尝可
　　妻
　　勅迩者太上皇帝祭则受福方介万年之祉肆推惠术以宠绥二三豪俊之臣可无褒章以光贲其闺阃具官妻某氏柔顺以饬已端肃以齐家富贵鼎来子孙未艾防逄霈泽诞举庆条仍加硕太之封益显庄姜之美朕恩甚宠其懋承之可
　　左中奉大夫充敷文阁待制提举江州太平兴国宫周绾遇明堂赦封赠父母
　　故父赠特进逷特赠开府仪同三司
　　勅祭以大夫不如负米之为乐禭之华衮不如假板于其生谁无是心天则难必推我露萧之泽慰而风木之悲具官某休声蔼于淛东雅志赍于泉下钟英子舍为世儒宗正位从班既逄于宗祀追荣祢庙遂越于庻僚徃膺三事之仪永作九亰之宠可
　　故母安定郡夫人叶氏特赠荣国夫人
　　勅古者公卿大夫皆王侯之后故夫人起家而居有其爵位后世仕进有通塞世阀有盛衰不假追荣则鱼轩之宠未易致也兹推祭泽爰举彛章故具封某氏家积善而庆有余子欲养而亲不待劬躬焘后既屡锡于夫荣嫓徳娠贤其可稽于母贵启封成国广我蕃厘徃持告第之书丕显择邻之敕可
　　承节郎许宋烈因人陈论争竞事到江隂军衙宋烈意恨知军杨师中不断下状人髙声咆哱特降一官【壬午四月十日】
　　勅具官某纷争小过也抗二千石则无忌惮矣削官一等尚省厥愆可
　　太尉宁国军节度使提举佑神观吴盖除太尉封赠三代外妻永嘉郡夫人赵氏特封通义郡夫人
　　勅朕日亲欢恩隆母党矧如叔舅尝冠武阶当稽旧章加宠内子命既行矣我其举之具封某氏姆训夙闻闺风甚肃自上安下比值于夫荣秀外惠中并嘉于妇顺相攸封邑改胙眉阳尚知吾命名之嘉以笃尔偕老之庆可
　　承节郎监资州盘石县石同镇酒税兼合同塲李有卿为承例令铺户等认税钱并因人帯酒入镇情告买酒将布等折钱等事特降一官【壬午五月二十九日】
　　勅具官某尔职在征商才不足以革弊公不足以守法其小惩之可
　　承节郎前监朝天嘉川两程受纳支遣烟火贼盗公事徐希贤在任失觉察攅司于赤厯内大桩粮米及专斗等乞覔特降一官
　　勅具官某舞文受赇刀笔吏之常态也汝不绳之是为失职贬秩之罚尚将何辞可
　　承节郎于诚为建康府差监造床榻受板木牙人人情钱降一官
　　勅具官某汝为小吏不守亷隅若无薄惩何以示诫可武德郎兼閤门宣赞舍人前权知施州甄援为说谕合千人告首通判厐信孺及独衔奏案又有虚妄特降两官
　　勅具官某汝比繇功次擢守邉州幸倅之为奸讽胥徒而敢告单辞具狱法既不容上奏肆欺情尤叵恕徃从贬削无怠省循可
　　九月二十二日圣防姚仲罢宫观降充郢州防御使达州居住【寻改峡州】
　　勅髙皇之善将将惟在赏诛杨仆之失尊尊难逃谴黜具官某幸当一面久长万夫适狂胡麋至之秋乘元师皷行之势乃动违于节制且多失于事机水洛之行故为逗挠朝那之战独尔败犇劾书既以驿闻军志固当薄责未忍尽从于汉法赎以庻人姑令上比于街亭贬之三等仍收还于祠廪俾循省于山城朕恩甚隆汝过毋贰可
　　蜀州勘到右从事郎前崇庆军节度判官李□左文林郎前崇庆军节度推官杨师中各坐循例大支请受及买官估卖米及妄指逺程支借送还人请受各降一资
　　勅具官某等汉法小吏私有附益犹坐左迁况尔多取于公家乎稍褫文资以申邦法礼曰临财毋茍得尚戒之哉可
　　广东经畧司申修武郎阁门祗候添差东南第十一副将李宏前去贑州龙南等县擒获凶贼沈才等及投降到出首曾珏等二十余人特与转一官
　　勅具官某岭表郡县北接贑境谿谷篁竹之间羣盗盖走集焉汝能捕获约降以举其职进官一等用劝事功可
　　潼川府知通按劾右文林郎知潼川府防亭县蒲待聘失觉察人吏取覔等事刑部断徒一年半该赦特降两资
　　勅具官某汝前治邑亡状以被劾于守承虽曰赦原岂容幸免可
　　知明州韩仲通复敷文阁直学士知平江府沈介复敷文阁待制
　　勅视天下犹弃弊屣之易仰惟舜德之难名为人上若驭朽索之危伏念禹勤之当懋不有循良之在列孰推徳意以及民兹颁旷荡之恩并奨蕃宣之効韩仲通等皆太上轩墀之旧奉甘泉笔槖之华或润色词垣擅张说苏瓌之誉或斡旋版部慕计然范蠡之风久去周行间临侯服属绍承于大綂思褒表于群工故因涤瑕荡垢之文显示考绩陟明之意咨尔两郡并孚众言戢桥防之吏而里闾安塞并兼之涂而仓廪实其特还于宠数以申劝于治功庻防中外之闻风罔不公勤而効职可【先是刑部依赦检举前任侍从官并复职而言者论其太泛以仲通等治郡有声故先复】
　　楚国夫人吴氏特赠秦魏国夫人【壬午十月五日】
　　勅因亲广爱情方笃于外家隠卒崇终恩盍隆于从母肆颁徽数用寄深悲具封某氏婉嫕而静专肃恭而谦毖钟令仪于德阀托同气于坤寜赐爵临光无用事颛权之过追踪马氏敦小心有礼之风胡不百年奄兹长夜是用稽汉室封君之制参本朝叠组之规禭沐邑于两邦易脂田于全楚淑灵如在茂渥其承可
　　进武副尉陈玠转承信郎【壬午】
　　勅某人乃者祖妣圣容归安原庙汝尝服役例获进阶徃祗异恩尚勉来効可
　　保义郎孙璋特与转一官令吏部添差沿邉兵官一次【八月二十三日】
　　勅具官某尔久防穷荒耻食其禄非天资忠义安能自守如此进秩而官使之庻几知逆顺者有所劝焉可阁门祗候王瑀持祖母余服起复充殿前司副将
　　勅某人朕以尔材勇有闻故不待遂服而付以偏禆之事徃齐部伍用称使令可
　　成都府勘到保义郎赵善仁娶有服妇人不报父母并擅离广都县商税任所特防一官
　　勅具官某诗有娶妻必告之言书以畔官次为戒汝犯二不韪无乃伤吾信厚之风乎其镌一官徃思补过可
　　静江府义寜县惠宁庙义宁侯加封义宁灵泽侯【壬午闰二月十一日】
　　勅某神诗曰明昭上帝迄用康年朕既德薄初承天序未能有所格也顾瞻桂岭邈在万里逆时雨宁风旱繄尔有神是頼予惟宠嘉之其诏礼官申加美号庸示朕报功之义焉尚服宠光益隆贶施可
　　浔州广佑庙显应普惠侯加封显应普惠灵泽侯同词但改桂岭二字为浔江【壬午六月一日】昭庆军节度使提举佑神观刘懋乞致仕六月二日圣防依所乞【壬午】
　　勅聫戚畹之华均内祠之佚见其进者矣未见急流而勇退者也非夫恬于势利而有过人之识则轩冕丘园孰能知所择哉具官某操行安和性资静重如汉奉世起于良家如唐孝德能教诸子正书求去朕不得而留也其以吴兴之节垂车就第夫身无朝谒之劳而坐视子孙之贵可谓安且荣矣易之有终吉诗之无后艰懋其庻几焉可
　　张浚按知濠州忠翊郎閤门祗候都遇不遵宣司指挥不受归正人乞特降一官与宫祠贴黄称都遇持身稍亷惟性不通七月二十九日圣防依
　　勅具官某朕举江淮兵民之寄属之元老王侯宿将未有不听指纵者汝名典郡实戱下愚而自用贱而自专以犯圣人之戒可无惩乎亟命投闲仍从削秩过而能改朕不汝忘可
　　忠翊郎前监建州在城盐税务蓝宗礼特降一官【壬午三月十日】
　　勅具官某汝职在闗讥乃殉货于监临之吏禠官一等尚讼厥愆可
　　承节郎刘师中收受崔询钱许为圗窠坐事发捉师中未获师中陈状特降一官【壬午六月二日】
　　勅具官某规利营私汝曹常态既形牒诉当稍治之可石泉军勘右从事郎前彭州军事判官张瑁为族姊之夫扈拭不法事嘱右从政郎彭州録事参军【阙】侯从轻结案改换情节各特降一资【壬午闰二月二十五日】
　　勅具官某书曰以公防私民其允懐今尔瑁背公而庇其亲尔悮狥私而失厥职议狱如此输孚若何其加小惩以警羣吏可
　　左从政郎前昌州军事推官刘弇为在任令吏人共借佃户贴陪钱送家属归乡该恩特降一资【壬午闰二月二十二日】
　　勅具官某郡县吏送迎之费率取给于常平国家飬亷如此其周也汝犹责备胥徒使有所附益岂法意哉薄示诫惩勿忘循省可
　　右从政郎南安军録参向沔为勘上犹知县留清国公事稽滞特降一资【壬午四月六日】
　　勅具官某尔为郡督邮治属邑之狱至累月不决岂以同官为寮思有所纵舍欤抑实迟缓不及事也部使者以闻其薄责之可
　　徽猷阁直学士左朝散大夫致仕郑望之上遗表特赠四官【七月二十八日】
　　勅朕惟得人之难从古所病粤自新进盖详试以事为至于老成乃可观其德望奄兹沦谢宁不防伤故具官某志气可以折冲材猷可以治剧阅世久而心尚壮更事多而智愈明上大夫归老于家已辞厚禄乡先生没祭于社何必旧邦载嘉削牍之遗忠特茂书棺之异宠庻几幽壤知我追褒可
　　七月十三日圣防故岳飞起自行伍不逾数年位至将相而能事上以忠御众有法屡立功効不自矜夸余烈遗风至今不冺去冬出戍鄂渚之众师行不扰动有纪律道路之人归功于飞飞虽坐事以没而太上皇帝念之不忘今可仰承圣意与追复原官以礼改访求其后特与录用
　　勅仁皇在位亲明利用之勲神祖御邦首祭狄青之象盖念旧者不忘于拭而劝功者当急于褒崇朕祗禀睿谟眷懐宿将兹仰承于素志肆尽洗于丹书故前少保武胜定国军节度使武昌郡开国公食邑六千一百戸食实封二千六百户岳飞拔自偏禆骤当方面智略不专于古法沉雄殆得于天资事上以忠至无嫌于辰告行师有律几不犯于秋毫外摧孔炽之边兵内剪方张之剧盗名之难揜众所共闻防中原方议于櫜弓而当路力成于投杼坐急綘侯之系莫然内史之灰逮更化之云初示褒忠之有渐思其姓氏既仍节制于岳阳念尔子孙人复孤惸于岭表欲尽还其宠数乃下属于躬是用峻升孤棘之班叠畀斋坛之组近畿礼少酬魏阙之心故邑追封更慰辕门之望不独发幽光于既徃庻几鼓义气于方来嗴夫闻李牧之为人殆将抚髀阙西平而未録敢缓旌贤如其有知可以无憾可武经郎提防都亭驿班舘兼主管教习译语李应办使人十次无遗阙特转一官【壬午四月十一日】
</div>
    <div class="pagination">
<a href="文忠集（宋周必大）_page63.html">上一页</a><span>...</span><a href="文忠集（宋周必大）_page59.html">59</a><a href="文忠集（宋周必大）_page60.html">60</a><a href="文忠集（宋周必大）_page61.html">61</a><a href="文忠集（宋周必大）_page62.html">62</a><a href="文忠集（宋周必大）_page63.html">63</a><span class="current-page">64</span><a href="文忠集（宋周必大）_page65.html">65</a><a href="文忠集（宋周必大）_page66.html">66</a><a href="文忠集（宋周必大）_page67.html">67</a><a href="文忠集（宋周必大）_page68.html">68</a><a href="文忠集（宋周必大）_page69.html">69</a><span>...</span><a href="文忠集（宋周必大）_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
