<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 61 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 61 页/共 74 页
  </h1>
  <div class="content">
   怀麓堂集巻八十
　　钦定四库全书
　　怀麓堂集巻八十一
　　明　李东阳　撰
　　文后稿二十一
　　碑碣铭
　　明故陜西宁州知州赠光禄大夫柱国少傅兼太子太傅吏部尚书刘公神道碑铭
　　汉之守令多久任至长子孙或十余年或二十余年然不数见在我先朝法令近古其最久者时则有若陜西宁州知州刘公盖三十二年然后去前此未之有也公生于洪武某年登乡甲科三十三而为县三十六而为州七十而致仕至八十四而卒又五十一年赠今官于是宁州之名益加显公讳纲字文纪其先自汉更始时居颍川有曰元者避乱居嵩南至建武初占籍于钧州今河南开封府地也唐以下谱逸不可考公髙祖讳某曾祖某祖某考某赠如其官公生而孝友敦确有干局初为县得延安府之邑俗号难治教法并举颂声大作及为州州人闻公威名皆色惧公至则曰久敝之地刑非所先乃因俗为治不専绳墨民翕然乐之民未识树艺教以播种民未知学问教以诗书植善锄恶习为之变既又均赋役置屯田简兵练武百废俱振以内艰去代者已至民不忍释公诣阙请留太宗曰民既念纲可令起复乘传之任而别用代者公心丧莅事未尝轻用罚而民不忍犯经鞫问者退无异词尝署按察司事旬日间屡释寃狱州有龙尾湫时出光怪逺近聚观公伺其光动手射之应矢而防既而泄其水乃巨鼋也怪遂息间行野中值横石为虹马惊不度公谛视之葢狄梁公碑范文正公所撰者也即起竪之为建祠焉其他善政多不可殚纪此其异者耳间又尝丁外艰考绩者殆十数皆以州人奏留而官亦不调仁宗朝特赐玺书表异及四品章服尝至京师上亲召问劳以酒馔时人荣之英宗朝以老乞休章数上乃得致仕去之日哭声振野州旧有六君子祠祀狄公以下尝为刺史者民生祀公其中改名七君子祠及家居遗问踵至其卒也有裹粮致吊者焉其得民心如此公配某子某孙三长为光禄大夫柱国少傅兼太子太傅吏部尚书宇举成化壬辰进士累今官材行勳绩伟然时望为今天子所简任其赠三代以此公葬于某山之原少傅公既贵欲遵典式立石墓道以昭不朽自述公状请予铭予惟世之论有后者必曰位不称徳君子固未尝责报于天而理有不能违者夫积久而发发必大公以平生所学専施于一方官不过郡守再世而少傅公出焉又以言事被谪越数十年然后显不可谓不难矣今举甲第者三世在仕籍者四人文武并用中外相映方承而未艾有家之盛鲜克过之是不足为为善者劝哉铭曰
　　陕之西疆有州曰宁爰有贤守来侯其氓氓有素愿侯实营之氓有外侮侯则撄之三十二年政举人存不食而饱不衣而温氓之戴侯我父我昆氓之颂侯侯子侯孙侯子既善侯孙乃发内秉政柄外着功伐文扬武掲其声烈烈莫为之后有播谁获一郡虽小其名则长没为三孤身后之光嵩洛之间有河汤汤公泽斯流百世勿忘
　　明故资善大夫太子少保吏部尚书致仕赠太子太保许公神道碑铭
　　有居大官当重任仕而人望之退而人慕且荐之没而人惜之若不尽其用者是恶可强合幸得葢必有所由致即是而观不待接其言攷其世其人可知也若河南许公固可诬哉公讳进字季升举成化丙戌进士擢监察御史出按甘肃山东风裁卓卓都御史陈钺附大监汪直启衅辽东为御史强珍所劾公亦率诸御史论之珍被逮谪戍公与凢劾钺者皆夺俸三月选山东按察司副使监乡试事有欲私贵家子者执不従东昌有武官子懐金挟一儒生饮于酒家是夜被杀有司疑生所为备极拷讯生诬服公徧阅商厯见酒家以杀之翼日买布数疋讯之遂伏辜治戊申迁广西按察使未上擢都察院右佥都御史巡抚大同賛理军务上边事数条比边入贡骄诈百出公严为节制遂不得逞武邑王骢沐不律公奏置于法降为庶人又奏大监石岩岩诬公擅用旗炽降知兖州府甲寅迁陕西按察使冦犯西陲复命公为左佥都御史巡抚甘肃吐鲁蕃世仇哈宻遣部酋逐其王入据其城久不复公与都督刘宁辈出调齐勤罕都诸夷为声援冒雪夜进城中人从乱者余八百登台自保公谕使下或欲尽屠之公不可乃止丙辰以功迁右副都御史巡抚陕西不屈权贵召入为户部右侍郎刑部主事郑岳下狱不以罪公防白之彗见公防奏修省数事庚申冦入大同复命兼左佥都御史提督军务与平江伯陈公鋭出师进勦陈以无功获谴或因以累公遂令致仕归数年廷臣论荐者数十防乙丑今天子即阼召为兵部左侍郎督团营兵马进尚书赐莽衣三袭正徳丙寅公上疏请勤圣学戒逰逸改吏部尚书赐玉带加太子少保方逆瑾擅政事多龃龉时传公议瑾寖不能容乃以署员外郎再署郎中者诬为非制谪令致仕又以公尝荐雍防为失当除其名而怒犹未解又捃其在大同时尝借军丁出银雇役后为典守者所尅故苛为稽察因以中公几至不测事未结而瑾败朝廷用言者复公官仍致仕而公已卒矣乃赠公太子太保遣官谕祭命有司治葬事焉公器宇魁崖负抱甚伟论议胸出若无不可为者法尚严峻凡有请托多拒不行见者敬而畏之顾性孝谨尝被庭训挞指出血后每举指示人辄感泣不已事二兄礼敬不替家素饶而自奉俭约至于老犹然所着有宪台奏议平畨始末东崖稿东崖者其所自号也公生某卒某葬于城南石觜山之北麓娶某生子某继夫人髙氏生诰举进士擢户部给事中改翰林院检讨调全州判官讃亦举进士擢监察御史改编脩调临淄知县公髙祖某曾祖某祖某皆以公贵赠如其官其上世谱逸莫可考一日于茔域隙地得许五公墓志称隋楚州刺史法光唐谯国公裕左相国师有五世为同州刺史八世为宋端眀殿学士简其子东迁长安又四世为金兵马都元帅威西征过灵实爱其风土始居焉又再世为元百户玉则五之考也于是许氏之世系灿然复完人皆异之公且葬诰至京师奉礼部右侍郎李公希状请予铭铭曰陕重周甸地分东西西有名闗山川崛竒代生伟人出为世用屹屹许公有威有重肃肃内宪严严外台有剧必折靡强弗摧赫赫天曺百官是统震撼击撞有震无恐仕我已我其机在人不怨不尤在我者存明扬在廷嘉遯于野既老而传非徒夀者膏之沃矣有晔其光维源之深其流则长物则有然于人为大我最公名昭于一代
　　明故通议大夫礼部右侍郎管国子监祭酒事致仕赠礼部尚书諡文肃谢公神道碑铭
　　吾友方石先生谢公卒且塟既阅嵗予始得铭神道之石非忍为慢重之也公讳铎字鸣治别号方石台之大平人少为县学生天顺己夘举郷荐第二甲申登进士第入翰林为庻吉士乙酉授编修成化丁亥预修英庙实録成陞从七品俸乙未秩满迁侍讲仍加从五品俸戊戌以家艰去既免丧谢病居数年治初台谏部属言事者交荐之会以修宪庙实録征乃起供职庚戌擢南京国子监祭酒辛亥致仕归荐者以十数特擢礼部右侍郎管国子祭酒事命吏部遣使即其家起之公再辞不得道得疾径归复请而敦迫日益急乃行至京师辞所加职以本官治事亦不许居二年辞至再癸亥修歴代通鉴纂要命为润色官疏又五六上复乞归养疾乃许命给驿以行命有司俟病愈闻奏正徳戊辰吏部例上其名会权奸用事恐其复起遂仍致仕某年月卒葢公出处履歴之槩如此可谓得其正矣公为编修时尝奉防校勘通鉴纲目上疏言神宗喜通鉴理宗好纲目而不能推之政治因劝求贤讲学以史册质经传穷义理则大本立而万末自随矣为侍讲撰经筵讲章必尽所欲言者在南监时动以身教每严约束禁诸生班见礼捐皂役钱以沛僚属籍膳夫余钱于官购东西二书楼以度镂板上防请增杨龟山从祀而黜草芦吴氏余若择师儒慎科贡广载籍复会馔均差遣论列尤多在北监请增号舎修堂室又谓庙门衢面多狭斜以为防慢买其地而廓之又买官廨三十余区居学宫以省僦直皆出夫皂雇役余悉借为公用诸生贫困者亦有给死者请京府致赙给驿归其丧又别祀叔梁纥曾晳顔路孔鲤配之以全伦义而议黜吴氏者尤切皆不果行凡所建白皆师古义持独见未始有狥俗希人之意虽尊官要地忌者不能无而舆论所归若出一口其辞则相率请留其去则争为论荐如输粟纳马诸途素为所抑者亦连名荐之前后所上辞疏朝廷每优诏慰荅至停禄以俟命仅予告归既其没也特赠为礼部尚书谥文肃遣官谕祭令有司治塟事始终极备皆平生意望之所不及信公道之在天下固亦不可冺者公孤介寡合性气屹屹嗜义如渇见不善若将凂然家居孝友自违养后辄无意仕进少从从父寳庆知府世脩学师事终身及玉城山人世懋早卒并集其诗刻之其父赠礼部侍郎世衍尝出祭田二十畆公买田代之而以其田分诸弟及供家塾间以塟族之贫者又买田以益弟侄数亦如之又修宗谱搆墓庐为合族计其髙祖孝子温良遗行久弗白至公始表着之祖母赵氏以节死后公以侍郎考绩请辍所得封诰移为旌典诏特表为贞莭之门仍予诰命以至乡郡诸先正遗文善行皆辑録以传与南京工部侍郎黄公世显为知己始终不负婣党知识困乏者皆有周卹然实无长物惟莭俸入为之其居常第疏食醴饮而已为诗精錬不茍力追古作当所得意殆忘寝食又尚理致谨体裁考订评隲多前人所未及所着有桃溪籍续真西山读书记伊洛渊源续録伊洛遗音并四子择言元史本末宰辅防革国朝名臣事略尊乡略赤城新志及诗集论諌録螘忱稿汲绠余诚归夷杂録缌山集祭礼仪注若干巻谢氏出晋康乐公后经畧使鞅至今若干世公配陈氏继孔氏宣圣五十七代孙皆赠淑人公三子某某次兴寅孙一必祚公生某卒某夀七十六必祚以书告哀曰非先生文吾祖且弗瞑呜呼公天下士也予故先序其出处之大者后及其详而系以铭铭曰
　　君文献地山水盘结钟灵聚英代产人杰谢出申封从晋东辙峩峩东山支编诸越巉巉方岩逮宋乃发石生其间百碎无屈维文肃公矫矫风莭言论铿耸行操孤洁文必己任教必身率羣疑众咻莫我能述事有难继弗我遑卹力有余步宁我无蹶其所未竟付诸造物好徳考终生也无缺乡贤有録公自编帙信史有笔公所删述公名孔彰允继前哲
　　明故光禄大夫太子太保礼部尚书致仕赠特进右柱国太保谥文端周公神道碑铭
　　昔在英宗复辟之日登眀选公储养俊哲以敷遗于后时太原周公实领国史越三朝四十余年洊歴诸曺官至一品再谢政事以功名终君子谓其遭际之盛出处之善胥得之矣公讳经字伯常公举天顺乙夘乡贡庚辰进士入翰林为庶吉士壬午授检讨成化丁亥修英宗实録成进编修己丑同考礼部会试丙申直讲经筵秩满进侍读丁酉考南京乡试戊戌改春坊右中允日侍皇太子讲读辛丑庄懿公致仕居南京公乞往省命给驿赐道里费且速其来讲御制文华大训皇太子每起立拱聴内阁大臣或以为劳谓公宜跪请坐聴公不从竟得如礼甲辰丁庄懿公忧服阕弗调或讽使图进取计公峻郤之孝宗登极超擢太常寺少卿兼侍读治戊申命直日讲修宪宗实録未成己酉擢礼部左侍郎兼议政莅事必传经义若郤西域贡狮毁黄村尼寺为先朝盛徳事皆公与左侍郎倪文毅公賛成之辛亥改吏部迁左侍郎一日有中官谕旨欲以通政司经歴髙禄为防议公独承谕执不可退与尚书王端毅公上疏论之灵夀人献大眀川民田于太监李广户部驳议弗得公谓诸司宜会奏尚书耿文恪公属公具草上之事遂已乙夘诸司以灾异言事吏部请早视朝勤聴政节侈费省逰素止贡献而斥乐戏一事尤急亦出公手后有踪迹为此草者以问耿公公曰宜以实对耿曰吾为尚书不宜他诿时论葢两贤之丙辰拜户部尚书诸王府多奏欲自领河泊所赐税罢其官公言国体非便且民力不能堪乃止有中官织币南京奏给长芦盐八千引鬻于两淮仍给淮防价银二万两公言盐防本以济边且各有分地若公许越境则私贩必多官盐反滞命止长芦之盐勿给浙江守臣亦请给竹木银钞税为织费公又言关征非旧且浙地大水民困征役先暂停织造从之每委官盐税必谕以爱莭民力课入多者则与下考大同缺马尚书马端肃公请给折粮银就市之且戒警粮官毋得沮格既传旨公言粮马各有职不宜侵夺且引祖训六部不许相压之文为据词甚激上为改命兵部以马价银充用给事中鲁昻以财用匮乏请令诸藩公帑积贮及均徭羡银尽输大仓公言用不足者葢以织造赏赉斋醮土木之故若一切莭省自宜少裕必能尽括天下之财恐非藏富于民之意又有防取大仓银三万两为张灯具公言不可以小民膏脂供耳目之玩乃一命以眀年内帑藏额补还之内灵台奏增洒扫卒宜当给月廪公言禁地非外人所得入不过为守者私役耳疏再上竟寝之清宁宫灾方议脩建兵部欲调山东民夫七千余人公曰今嵗歉民贫不可使逺去乡井也请以本都羡银就京师雇役为之外戚张氏有河间赐地数百顷欲并其旁近民田千余顷得之且乞畆加税银二分公言河间多沮洳比因久旱贫民即退滩地耕之遇潦辄没即畆加税将贻无穷之害且王府赐田例畆税二分而此独加税人将谓朝廷待外戚与宗亲异矣又闻宪宗妃家亦有私田与民田比一切夺之彼亦无以为业人又将谓朝廷待张氏与他外戚异矣疏三四上后又以雄县地献为东宫庄者上因公奏皆抵之罪一时近戚贵幸有所陈请公一裁以法皆敛不得妄肆有中官及部属以言事获罪与同官上疏捄之声称借甚而怨谤亦日深庚申以灾异事乞休致诏许之加太子太保赐勅给驿令有司月给米三石嵗给舆四人命下廷臣皆相顾失色争上疏留之不得自是数年中外请留及复起者多至八十余疏前此未之有也公归摘勅词二字为保完堂啸傲其间今天子嗣位特起为南京户部尚书公辞以疾会丁继母忧未上戊辰服阕改礼部又辞上降勅遣使即其家起之至京疾作寓都城外上遣人慰问赐玉带及通鉴纂要以示宠异比莅事数月疾复作累疏乞休乃许之复赐勅褒谕推封三代月廪舆视昔有加焉至眀年公以疾卒上震悼辍视朝一日赠特进光禄大夫右柱国大保諡文端命工部治塟事礼部谕祭者九公年七十有一以是年某月日窆于彭村之原配韩氏陕西按察司副使仕琦之女慧而知学先公五年卒已赐塟至是而合子四人长孟以防为右军都督府都事次曾举进士累官尚寳司少卿皆有世守次齐早卒公乡试时有甘露降于学县之松学者因称为松露先生公亦以自号少頴敏而庄重寡言笑继母性严急奉事惟谨及遇诸弟友爱曲至母弟纶早卒抚其四孤皆登仕借少时受学于吴布政绎思吴既谢事嵗致衣一袭银十两终其身其友蔡知府霖卒申御史论罢官皆贫甚并致优恤久不厌其敦尚义气类如此为诗文及书丽而有则自为小官已忘世用日侍庄懿公习闻天下事矢志清散两荐为内阁不果入其为尚书简在属吏亲为裁决剸烦应变畧无稽滞而秉政执法不为权势所挠尤人所甚难者予与公同官久比以孟曾请铭神道因撮其行业之大而于户部独详焉墓铭出少傅新都杨公者尤备可互见也铭曰
　　国有世臣实称济美其最贵者尚书父子施何耿王维白及倪公葢其一他莫与齐麦有两岐芝有三秀矧人有生得物之厚惟家之昌惟国之光气运攸系亦靡厥常两都四曺公际其盛令终令归公受其正父曰庄懿子曰文端代有美谥夫人则难亦有难者祖孙科第公居其间有创有继一品虽荣公不为华七十诚希公不为遐胡进之难而退斯易所不朽者非世禄谓大行之西有生若人百世而下其永有闻
　　眀故赠奉直大夫尚宝司少卿崔君墓碑铭
　　吾甥崔尚寳杰泣告予曰杰早失怙恃铭弗备礼惟先考平生苦志防行矻矻勤子敎而弗观厥成兹窃与锡命按制得树碑墓道非我外舅谁可为不朽托者乃自述事状缕缕数千言予览而哀之按崔氏本苏州吴县人君父讳仲祥永乐间自永平卢龙卫改籍锦衣内监工作生二子君其次也讳忠字景忠十余载能楷书内监掌书记者竒之以告其长遂勒令供事值正统乙巳事尤剧小大悉辨监官出使者必挈以从成化癸巳以劳授工部文思院副使乙巳迁大使君素抱智识久益精链凡工徒钱糓动以数百心计手籍不遗铢寸尤习文移体式尝使山西前威宁伯王公见其奏曰此老吏笔也又尝过河南建王府佐监官出纳所省半常数比归官吏部诸君多致赆悉孙辞之一时中外共事者多借以起家君独畏法痛自检制人以急来赴则曲为调防亦不受报大监黄公顺老更事殊爱君如左右手比卒哭为失声裒银米为赙复念之不置书其名于公署曰俾后来知有此人葢君虽穷约不显施其所自试亦畧畧可见已君性雅洁食不兼味服止布帛一鞾至十年祭必致腆遇婣戚必从厚乞其门者不使空返事外祖父母至分俸为养内弟有负劵辄弃之其人至赍愧以没而君弗计也顾不茍合族子有自残者絶不使见族女将为尼即勒归嫁之尝手録举业数百篇遗杰谓之曰吾本慕学为人所抑弗克竟吾志是惟汝责杰谨识之不敢忘配宜人许氏常之武进人家尺籍生于京师厥考重择配二十七而始家事姑谨姑亡君在外或阅四三年宜人独抚子女虽嵗时未始归省谓杰曰我初归汝父家甚乏后渐饶裕今益落中间不过十数年好光景犹如白驹过隙耳汝勉图之吾不及见矣因指其女曰汝知汝父之所以嘱汝者乎杰亦谨识之不敢忘君卒以治某年日年五十七宜人卒以壬子某日后君三年合塟于城南西郊亭之原杰举乙丑进士初授礼部主客主事以才行闻调兵部职方三载考最时已署仪制员外部例得赠君为兵部主事阶承徳郎比歴郎中迁尚寳少卿复以考最赠君阶奉直大夫宜人自安人实再命焉君二子长俊早卒女适周寛其嫁也杰实成之杰以父命娶于彭而卒吾子兆先请以吾女继之初封安人今加封为宜人君四孙某某幼子良吾女出也铭曰
　　往役之义不为屈身身所得为与仕者均生未从学暗合道轨岂弗终仕亦既教子易箦有言授简有辞九原可生还以报之报之维何既载科籍録有家状命有封锡矧有大者有行有名行则不辱名则孔扬我弗知君亦惟子故后二十年刻石君墓
　　封翰林院编修文林郎王君墓碣铭
　　治戊午天子覃恩臣下永嘉王君祚以其子翰林院编修瓉贵获给勅封如其官阶文林郎又明年君夀终馆阁诸学士而下以瓉故遥致祭赙用大夫之礼周编修朝振以邻郡产状君行瓉奉以请铭碣于墓道亦礼所得备云君讳祚字怡逺生而醇谨朴直简言慎行事亲能左右永顺出入扶掖比老尤力奉诸兄情理兼致旁逮族党务相为辑睦常以孝弟闻于乡善交际言若恐伤人有犯者直受之畧弗与校或忿争不相下求直于君君有言辄帖服以去郡邑亷其贤曰是可属公家事借为耆老事有难理必委之无弗辨者年既髙则礼致乡饮置诸賔位葢自壮至老未始有仕进意惟教子读书服田畆曰士四民之首其次莫如农外此者吾弗知也及瓉进士及第擢官侍从又遗书戒以积学励行故瓉美文翰以恪慎称于官焉君既屏家务放懐自适嵗艺秫酿酒杂种柑橘茭蔗以给燕饮植梅名轩以供吟咏时选胜地挈榼擕客鼓琴奕碁为乐或登近海楼阁观潮望月累日夜弗厌若不与世故相涉其宠锡夀祉虽理有自致实未尝预卜也君生某卒某王氏本温着姓曾祖夀大在元为福建提举每雪后视里有不举火者辄周之祖元为千夫长入国朝初定田赋尝请减乡税乡人徳之考文焕号环庵居士前知府何公文渊着牧民备用尝称其名君之贤固亦有自哉铭曰维温有田一嵗三获彼地之沃伊人之力借令再易当倍其息维人亦然在理无忒王实着姓代有隂徳若培益深若稼将穑敛数世之积于子是责终食其报禄养封锡君弗自耀曰先人之泽我铭在碣来者必式怀麓堂集巻八十一
　　钦定四库全书
　　怀麓堂集巻八十二
　　明　李东阳　撰
　　文后稿二十二
　　志铭
　　明故嘉议大夫詹事府詹事兼翰林院侍读学士赠礼部右侍郎陆公墓志铭
　　治乙卯三月八日詹事陆公卒朝廷赐祭如制长子含章来自家复援前比以请特赠礼部右侍郎含章乃奉程公所着状乞予铭墓葢予与公同史局同讲事又并命考礼部防试契分殊厚三十余年于兹矣呜呼孰谓遽铭公之墓哉公少有盛名成化乙酉以府学生举南畿乡试第一连擢礼部髙第廷试第三授翰林编修英庙实録未成引疾归肆力问学其父郎中公得谢南曹公乃北上分勘通鉴纲目暇则应制赋诗数蒙赐楮镪防修宋元史续纲目分领元史丁酉书成赐金币九载满则迁侍讲再阅月仍以修史功陞右春坊左谕徳今上在春宫侍讲读庚子主考京闱乡试癸卯丁郎中公忧读礼既益大肆于学未辄出治戊申今上诏修宪庙实録公被征至则以侍从旧劳陞右庶子兼侍读充经筵讲官寻奉命日直便殿讲读辛亥实録成陞詹事府少詹事兼侍讲学士复兼领玉牒事癸丑主考防试甲寅以日讲劳特陞詹事兼侍读学士仅阅月而病阅嵗而卒年五十有四而已公姿貌秀伟识趣超诣见者谓当逺到公亦重自待必欲大有施于时埋光铲彩不自浅露而锋颖隠出若莫能制其所受职纂述精确论説明畅校阅详慎举无遗力退而为文缜密峻洁力追古作而不轻应接有求之积嵗卒不可得者然所着已累百数十巻葢其发情感物之作为多志尚修洁晚益劘砺喜谈节义尝念宋刺史姚等十八人死难言于有司立忠义祠祀之君子谓公于是有逺识焉公讳简字亷伯一字敬行号冶斋又号龙皋子考讳恺举进士累官南京户部郎中妣徐氏继母萧氏俱封宜人祖讳渊南乐县学教谕赠南京户部郎中妣李氏封太宜人曽祖朝宗以父命后表叔金彦名氏遂仍其姓公既仕乃复陆姓世居常之武进徙自浙葢宣公裔也公父从教谕公居奉化实生公自公父及叔父怡愉先后举进士为郎署至公益显公娶同邑池氏先公卒继鳯阳姚氏封宜人子八人某某女四人适某某含章奉公及姚宜人柩卜是年某月某日合于某山之原程公所着为状者也铭曰
　　文以竒胜耻弗已出持坚敌强孰我能屈中所自负触事硎发有铦弗施饮志而没若在冶金久乃成质器之实坚恒百斯一成斯弃斯嗟彼造物谓天墨墨孰尔扬扬公名在人公没不灭
　　明故资徳大夫正治上卿太子少保南京兵部尚书谥庄懿张公墓志铭
　　公讳蓥字廷器姓张氏累官至太子少保南京兵部尚书阶至资徳大夫正直上卿封至祖考妣廕至其子卒諡庄懿遣官谕祭赐于华亭车墩之原公在正统末举进士景泰间初命为监察御史方其北戎内冦承敕徃北畿河南山东西清理马政密云譌言有不轨者公受密命徃察且抚定之按宣府大同有都御史子犯法公案其罪并劾其父罢之以宣府将佐多冗请分置独石诸邉归总诸道奏牍事继承勅巡临清案治豪猾余党悉散天顺间再命为江西按察司副使风裁清肃吏不敢欺三命为按察使有贑州贼作乱公预捕获功赐白金防币四命为陜西左布政使督运辽饷用不告乏五命为都察院右副都御史巡抚宁夏城皆土筑始甃以甎导河流以溉屯田若干顷尝帅兵行邉与贼战归所掳男妇及牛羊器械赐敕褒谕戎四叛王师出固原公劾守将致变者寘之法时宁夏属地多永乐所置降兵朝廷虑其为变公受密勅抚之如密云间遭父丧起复巡抚河间诸府值久旱给民牛种俾不废业复承勅考稽戎籍王师出宣府催督军饷如陜西巡抚大同斩首冦夺兵械筑城浚壕清理屯种复被褒谕如宁夏六命为刑部右侍郎七命为左侍郎江西有大狱连引千余人公奉命防官徃勘皆得实八命为尚书法意平恕侍经筵读进士巻赐酒馔楮镪防朝廷遣内臣録囚公与之察情可矜疑者奏释若干人复赐楮镪加以羊酒九命加太子少保以母丧去服阕今天子御极即其家起之改南京兵部防赞军务秩如故公以国家根本重地政尚简靖兵民悦服葢自筮仕以来厯三朝四十有六年更十有一命年七十有二而卒其始所树立所施措举克自遂而终以厚重持之不弛不折老而不变可谓难矣公长髯伟干襟量夷坦与人谦让不事矫饰不以富贵加人人以是称之公卒于治某年月日乙卯某日乃窆公先世本扬州人从宋南渡居华亭祖原壁父璚乡贡士累官淮府纪善俱赠资政大夫太子少保刑部尚书祖母岳氏母吴氏俱赠夫人配卫氏累封夫人子二长防国子生次某女一适某孙二女孙二防奉南京兵部郎中孙君行状来请铭乃叙而铭之铭曰旧都在南帝属羣辅公为尚书实赞留务世际重熙武偃弗服本兵壮强城府肃肃公在北陲摧坚折冲公在西曹诘奸制凶敛厥锋铦归于大体内宁外清循治之轨垂绅正笏越五六年华不外襮实则茂焉国有大臣先朝是遗胡天弗防遽尔长逝九峯之原实维帝畿山绕水迎以绥公卿穹碑峩峩过必下马我铭其幽以俟来者
　　明故都察院右副都御史唐公墓志铭
　　公姓唐氏讳瑜字廷美其先晋阳人在宋有曰子方者为御史中丞髙祖讳英国朝洪武初为上海税课局大使始居松江大父讳以忠弗仕父讳昭累封中议大夫赞治尹衢州府知府母张氏继母沈氏皆封恭人公器宇凝重失恃时才九嵗事继母如所自出十五逰邑庠以尚书举正统丁夘乡试登景泰辛未进士第拜南京礼科给事中赵都督者有罪公劾寘于法甲戌京师饥分地给食活者甚众天顺丁丑以继母丧归辛巳擢知衢州府询察利病惟民所便其俗健讼示以亷明民无敢欺者县有孔氏别族为民所夺以私财赎其租使供祀事其子孙徳公图像于家庙并享之石塘洪浮桥坏为舟以利病涉癸未年疫为文祷于神雨大作沴气遂消甲申洎成化丁亥数値旱祷雨辄应民勒石纪其事有李延者为媒匿人聘金粥二子以偿不足又市其妻公闻而叹曰民穷而犯法畏法而弃妻子典守之过也赎归之龙游张福戕吴氏四人事觉以诿金氏已诬服公疑其枉别置于狱以甘言诱之又始得实乃释金而罪张民相惊称之曰神有为士者赋十诗颂之将去有千人诣朝乞留不得老稚攀送至不能行后民立生祠及去思碑于府学辛夘进湖广左防政分按荆襄置廪积谷値歉发若干斛钩房流民当散归者公给饩解系俱获生还甲午荆湖水溢民四出逃溺公发舟载防米给之襄河为患作隄障之民名其堤曰唐公堤京山旧无城公始议修筑土亦赋十诗如衢州乙未擢山西布政使取道省遂居父丧丁酉改云南右布政使寻复迁左布政使奏立祠祀王忠文公名祎正土官宗以定传袭悯邉兵贫米价贵则给以米贱则易以银时悉告便蒲蛮弗靖亲为榜谕皆听命辛丑以大臣荐巡抚湖广壬寅荐河南癸夘荐贵州甲辰荐本藩乙巳荐兵部左侍郎皆弗果为御史所诬封及再世丙午迁都察院右副都御史巡抚甘肃训练调度若素习兵事者以其俗轻生特严法制出战者防其家死事者请赐以祭奉命与御史録囚多所平反诏使至讽织细毳充贡献费至数倍公执不从复有武臣被黜者竞为隂中遂坐劾以去时论惜之治壬子以建储君诏复故官致仕甲寅某日疾革奄然而逝夀七十二配尹氏封恭人先卒子六某某女五俱适名族孙十二乙夘某月某日公于周泾之阳公生而秀伟喜怒不色见事亲终慕待羣从子弟有恩尤善吟咏所着有学吟稿拙庵集滇南杂稿若干巻藏于家公在云南陈偹邉五事在甘肃陈时政兵偹各五事及凢所请事宜前后五十余巻多见施行论治者皆称之铭曰
　　仕有失得讵不谓命有失若得亦讵非正世岂无得匪求则竞厥终孰多公有遗庆庆不在大公族斯盛盍观厥成以俟天定
　　封孺人柴母苏氏墓志铭
　　都给事中柴君升衰绖而拜吾庭其色墨以悲察其意若有所欲言叩之曰升不幸有母孺人之丧将归惟礼制弗合是惧又惧濳徳之弗白为人子羞故奉状请铭诸给事君感其孝皆为助请其状则左给事李光昭所着也予每见柴君论事抗慨激发气勃勃不可屈及幽居执礼恂恂若不自容亦为之感之曰有美在人而吾弗克成之人情乎乃为叙及铭孺人姓苏氏世居济南商河处士某之女归于柴氏为封给事中廷美公之配柴葢南阳内乡望族去商河千数百里公叔父斯馥尝为驿丞于徳州公考景州判斯馨实遣公从时公方弱冠驿丞为择娶商河与徳比境闻孺人之贤始礼聘焉叔母谭氏御下甚厉独于孺人妇亲而女育之公归内乡景州公尚家食暨太孺人贺氏喜曰吾弟能于吾子得吾妇使吾自择无以越此矣贺暴疾孺人衣不解带夜则祷于神祈以身代景州之仕也公挈孺人以从未几景州卒孺人奉贺归养愈笃然亦念叔氏恩不敢忘防驿丞谢事谭病痬危甚孺人事祷如贺病时连遭两舅姑丧塟祭皆如礼公有异母弟文玘方六龄女弟加初皆孺人抚育公母兄文夫妇早卒遗孤一文玘夫妇遗一子两女又抚之俾有家室自余家务非公命不敢行而综理详宻恒助所弗暇内教尤肃子升虽甚爱督令就学小有失必诃责之不少贷隣姥或谏之曰吾不欲使骄纵他日类乡里儿也升举进士拜工科给事中进都给事中考最被勅命封公及孺人孺人生于正綂某卒某年六十是嵗某月某日塟于某山之原铭曰有子如此必有母也虽父教则然必有辅也才斯成斯固其所也曷其报之名以遗尔后也
　　明故资善大夫南京戸部尚书致仕赠太子少保潘公墓志铭
　　尝观防翁岳先生遗文称潘公之贤且谓公在吏科一官二十年为巧宦者所讥笑其守不变予用是慕公比入朝籍未几而公为南京大常以去厥后敭歴出入又二十余年以尚书致仕归又九年以夀终迹其履歴无媿乎所谓大臣者予于是益服公之知人公子俭奉翰林江侍读文澜状来请铭是固宜铭按状公姓潘氏讳荣尊用其字也先世出河南固始唐季从王氏入闽有为龙溪簿者始居漳歴宋元入国朝族益蕃硕祖某祖妣某皆用公贵公起于县学生正綂甲子举乡贡戊辰登进士第被简为吏科给事中景泰壬申迁右给事中甲戌归省遂丁外艰天顺甲申进都给事中复以内艰去成化庚寅擢南京太常寺少卿丙申进南京戸部侍郎右戊戌奉勅督南京储粮寻改都察院右副都御史仍领其事辛丑以左侍郎召入防尚书缺权署部事甲辰陞南京戸部尚书丁未今上登极公上疏乞休致其为少卿再乞休不许至是上以其词意恳甚许给驿归仍月给米二石嵗给舆四人终其身其卒以治某某夀七十有八矣讣闻赠太子少保遣官谕祭命有司营塟事丁巳某月某日窆于某山之原公丰仪伟特性寛厚不屑屑为苛细居家孝友与人交底里洞见而在公谨慎其为进士犒师广东出纳明允为给事中论停起复抑奔竞数事时论韪之充荆蜀二府册封副使又充琉球国册封使慎不辱命为少卿荐享仪物必致精洁为都御史禁仓庾诸省军士般剥诸费积羡米数万斛以偹赈济为侍郎疏抑权幸之挠法者减两浙偿补盐课人皆称便时漕河淤滞承命往督漕舟无后期者为尚书政尚寛简惟防下养民是念其于营利澹然无所恋着卒克辞官谤免时毁以保其身云公配林氏累封淑人赠夫人先公卒侧室温氏生子四某女二孙九公卒之八日温氏哀顿成疾死焉故附书之铭曰
　　士仕而出譬行路然有之必归实鲜厥全居易由正庶几罔愆不我失义命也则天明哲保终于公有焉公际宦途弗骤以颠身计以十嵗计则千阶陟二品三朝载迁崇名显资不愧为贤思危去盈未倦辄还某水某山我庐我田有子及孙以娱目前夀考终命式归九泉是曰大归匪嵗与年载启手足永辞氷渊有穴孔深有筑孔坚公灵在兹世守弗谖
　　明故昭勇将军锦衣卫指挥使刘公墓志铭
　　宪宗初设武举命兵部及诸总戎校天下应试者若干人彦方刘公骑步射及所答策皆中格遂得首选迄今二十余年中格者散布中外多不甚显而公官至锦卫指挥使夀终于家若科举之法所谓拔十得五以彼校此其难尤甚如公者今亦已矣惜哉公讳良彦方其字永平卢龙人祖讳某从文皇靖难白沟之战以功授永平卫百戸考讳斌嗣以讨贼功迁武城后卫副千戸正綂乙巳冦犯京师公以胄子守徳胜门以功授总旗景泰乙亥徙都督白公玉征湖广五闗诸蛮功最多擢百戸天顺辛巳曹贼乱名亦在功籍进副千户成化丙戌为太监王公定所荐从征广西征鸡冠诸山苗寇迁正千户庚寅始与武举擢署指挥同知月加俸三石令分领奋武营数队总戎荐其端谨达事可任将帅久之未用也然论武事者必称焉丁酉锦衣卫官缺兵部简于众以公名上命署卫事日亲任每郊祀必扈跸或留直禁卫累赐飞鱼蟒衣佩刀及通鉴纲目诸书己亥勅督都城渠道修金水河赐金帛文绮诸物壬寅与法司勘狱江西归亦有羊酒之赐葢自筮仕至是守不变名益日起遂直授指挥佥事仍署同知乙巳勅督捕京城内外盗贼治戊申今上録捕盗功直授同知辛亥赐诰命赠祖及父如其官祖妣及妣皆淑人丙辰复累捕盗功特陞指挥使未几卒上遣礼部臣谕祭于家公器宇魁硕言论鸿畅涉书史及韬畧事亲孝谨父没弟俭嗣世官悉以产业让之所交皆一时英俊意欲立功万里外中不获所愿殊不乐既能自防起名誉致位通显才望兼积然亦老而且病矣识者犹以为未尽其用云公生某卒某年七十二娶王氏赠淑人继魏氏封淑人子四某女三适某卜以日塟公城东西洋坝之原奉吾友工部左侍郎曾公克明状来请铭予乃据状以铭之曰
　　今之锦衣右金吾身先导驾夹陛隅公长六尺美且都在帝左右承宣呼顾盼光出重瞳余出领玺勅司邦涂外扫四野空鼪鼯公归退食华堂居髙谈大啸缓步趋问公能武还能儒圣朝武偃无外虞公惜不得当匃奴年逾七十壮者如公懐有物郁不舒敛而归之返厥初都城东原平且腴刻名著绩吾岂诬后欲知公此其符明故中宪大夫云南按察司副使致仕石公墓志铭
　　呜呼公吾同年进士也以按察副使卒于家吾闻而悲之其子监察御史玠翰林检讨瑶皆归襄事奉白侍读秉徳状请予铭按状公姓石氏讳玉字大器世居真定之藁城曾祖讳永祖讳友智考讳麟山西临晋教谕赠监察御史尝署县事坐累谪广东英徳为河泊使卒于官遗腹生公母徐孺人携以归勤苦鞠育誓不二志后被旌为节妇公痛不逮父取遗书读之始习礼补县学生改学易御史赏其文名遂葢一郡天顺己夘举京闱乡贡甲申登进士第成化丙戌被简为御史监通州仓摘抉奸蠧声骤起辛夘出按江西九江李指挥者诬执十七人为盗送巡江御史狱既上公怜其非盗自往趣对即日解其梏纵之监乡试事综制严宻帘内外无敢言私者癸巳擢山西按察佥事戊戌迁副使丙午进按察使前后十五年所决疑狱无虑百数事涉利害不巧为避忌其在大同值西北用兵躬督餽饷未尝告乏咸宁海之防以劳赐玉币若干平阳饥民死徙过半刑部侍郎何公乔新奉勅往赈公承檄分治徧歴州县冲冒疫病病且惫或请暂归大原不可小愈辄力疾从事所活甚众杜侍郎铭邉都宪镛陈御史英亟荐于朝久始进秩当道有弗悦者仍以副使徙云南平阳人遮拜道旁曰是活我者皆攀泣不忍释公慰谕而去至则以公务上京师遂归藁城未几遂谢事时玠瑶已举进士后玠歴知县瑶为庶吉士至今官人谓公抱艺负气卒阙其所施以没而二子以才擕显于时公亦可以无憾哉公性质直意气磷兀不能下物虽居官久家无赢赀亦以俭自律不少变睦处宗族若从弟石州同知斌从子吏部主事确皆经指授教子尤严恒曰吾以孤遗自底成立持宪二十年未始壊法汝辈生长温饱继有官禄若所就如吾非志士也此其行与教可知已公生某卒某年六十有三某月日宜安社徐村之原配赵氏封孺人以瑶恩进封恭人子五女三铭曰
　　有鹗摩空翼倦而止何斯人斯国之豸史中宪执法外台振纪中更险夷谁尼谁使自我制命能进能止其进与止于我弗愧匪天则诬报以贤子报宁我责固物之理我所未竟庶其在此刻铭示后请究终始
　　封恭人黄氏墓志铭
　　恭人黄氏河南右防政王君徳润之继配也徳润初娶于李氏为吏部尚书秉之女卒赠孺人继娶于孔氏为宣圣六十一代孙某之女未及封又卒恭人实再继焉其始封以御史贵曰孺人再封以知府贵乃曰恭人知府秩在外非预旌异者不获推恩恭人之封葢特命也恭人实归徳卫指挥同知某之女年二十三归王氏徳润方为御史于南京时已再悼亡内政久无主恭人恭顺自将动止无违礼嵗时家祀必躬事烹涤客至亦如之薪米出纳及婣党庆吊往返之节皆其手制徳润每在公恭人令僮仆谨愿者主闗钥朝晡馈食外门庭閴然无敢私出入者及知湖州恭人以其地素饶富疑谤所集顾宅后有桑百株尽伐之曰毋兴后日养蚕之念也葢徳润以清俭守官业而恭人实佐成之李恭人有子四人曰崇儒崇仁崇文崇献皆习儒业恭人每督之勤及病疾则曲为调节或掣去书巻不俾过劳曰身在乃可言学也又侧室子三人曰崇让崇有崇素恭人自有子一人曰崇俭女一人适荣选皆教之无间然焉徳润既陞防政恭人问归自河南子崇久已举进士为翰林庶吉士授戸部主事崇献继举又继为吉士崇儒亦举乡贡恭人皆及见之比崇儒罢试礼部徳润适以公务道其乡而恭人遂以疾卒年仅四十乡之人方宠荣之又悼其不夀以死相与为徳润吊崇文辈在京师将奔丧泣请于予曰吾兄弟生不幸蚤失恃母实煦濡羽翼之今幸获升斗之禄图有以报徳而养已弗逮非得先生铭以永其传其何以慰吾父之悲徳润及崇文在礼部皆予所举士而崇文在翰林又奉诏受学于予于其父子间知其悉嘉其世受文行又美其内则之懿铭安可辞恭人卒于治丙辰五月二十四日某月某日于某山之原与李孔皆同圹铭曰
　　葵可防桑不可植彼夫之则此妇之徳药以助勤书以节神彼母之仁此继母之恩为妇为母是谓无负终以贻尔后
　　明故奉天翊卫宣力武臣特进荣禄大夫柱国宣城伯赠宣城侯谥壮勇卫公墓志铭
　　昔在英宗收揽天下才武之士自公侯伯逮于行陈兼收博采罔有遗者正綂之末远迩云集宣城卫公实在山东勤王茂树勲绩歴事累朝进封伯爵南北効用以老谢事夀考令终回视曩时诸杰挺然若后凋之松柏而今亦已矣兹不重可惜哉公讳颍字淙正世为松江华亭人祖讳炳当元季以乡兵归髙皇帝从征伐长行队考讳青代役授苏州卫百戸从文皇帝靖难累官山东都指挥佥事平妖贼数百辈上谓其有古名将风英宗即阼进左军都督府都督佥事有子十一人公行居次母周氏夫人独异公曰是当兴吾家公兄颐已承嗣为济南卫指挥使卒无子公竟代之葢正綂戊午也己未上京师太保成国公朱竒其貌选领山东漕兵又改领京营番上兵甲子朱公又试其骑射谋略荐之朝擢山东都司署教指挥佥事己巳之变应诏入卫尚书于公谦以公名荐实授佥事进都指挥同知武清侯石亨又荐之擢后军都督府署都指挥事领右哨兵时廷臣有异议者公从守议请募死士调诸番兵以壮根本是冬敌率大众突入公帅兵邀击于黄花镇白羊口又分守西直门连战累日又承勅副石亨总京营诸兵以功实授佥事敌既退进都督同知赐蟒衣玉带又与都御史俞士悦稽兵籍收防卒遗械景泰壬申帅兵出驻宣府癸丑召还复督诸营兵天顺丁丑英宗复辟进左都督掌前军都督府事兼领禁卫日给酒馔赐寳刀白粲诸物与兵部防阅禁兵冬録迎銮功封奉天翊卫宣力武臣特进荣禄大夫柱国宣城伯食禄千一百石赐诰劵追封三代戊寅佩平羌将军印镇甘肃己夘抵河西敌大至议者谓不宜轻动公奋曰不力夺贼气城何能守鼓行而前连十二战破走之防廷臣议封爵有所厘正上以公方膺邉计特仍其旧辛巳公破诸番于凉州都督毛忠在敌围公冒矢石往救全师而还甲申西宁番拖沙作乱公帅众深入擒斩俘获共千七百余人马牛羊二万有竒器械甚众又请立儒学建庙置田教人医药皆旧所未有者西人至今徳之不衰宪宗即阼召公还成化乙酉命掌左府事调前府丙戌録河西功加嵗禄百石赐世袭伯爵佩征敌前将军印镇辽东能饬军伍逺斥常若敌至守邉数年无所失上降勅奬谕己丑公以疾请召还京第壬辰命视后府事寻命守偹凤阳丁酉调掌南京后府军事协练京营兵兼令督习水战连上疏请老辛丑复召还奉朝请后十有七年为治戊午正月二十八日卒于正寝年八十八矣上震悼辍视朝一日赐棺椁一具米百石布百疋宝镪万缗命有司治塟遣官谕祭者十有三皇太子及亲王皆祭如制仍赠宣城侯諡壮勇葢优典云公广颡丰颊謦欬如洪钟且言论英发而意气直遂更沉实有谋折节下士曲遵矩度老益更事敛不世用虽达官贵人不复延接坐享富贵以终天年然深居燕坐闻四方警报则抵掌扼腕若有马伏波之志者葢其性然也公先配严氏早逝封伯夫人又继金氏生三子长璋当嗣官卜月日塟于山之原兹复奉翰林编修顾士庶状请予铭河西之防我外舅防泉岳翁尝制薄伐凯旋图赞予因得而观之壮公之功后又以外舅成国公庄简故乃聨姻娅接公之言貌益信其贤不诬并据以铭铭曰武功之爵五等斯极惟公父子再世而涉公起万戸为万人敌内卫京邑外捍羌敌摧坚破劲靡绩弗成乃锡伯爵封于宣城旅矢彤弓皇有大赐金书铁劵国有明誓长自正统以及治八十八年夀考令终轸恤耆旧上廑帝衷帑物有赙幽堂有封赠侯定諡以表公功维时熙平公戢弗出少当其劳老享其逸名我自取亦我能匿持所遗者以归造物公子公孙守而勿失明故通议大夫兵部左侍郎兼都察院左佥都御史赠兵部尚书李公墓志铭
　　治丁巳宣府大同有警兵部侍郎李公承勅往经畧邉务嵗垂尽公在宣府疾作戊午正月二日遂不起守臣给驿归其丧上闻讣悼惜特赠尚书遣官谕祭戒有司治塟事其子昆奉春坊中允张天祥状请予铭墓予公隣比雅相善即吊于郊乃叙而铭之公讳介字守贞后改字守正莱之髙宻人祖讳逊陜西都指挥使经歴有善绩考讳杰举乡贡累官至太仓卫学教授以学行闻皆赠兵部左侍郎公年十一能属文从父之睢又居太仓闻见日博成化乙丑举山东乡贡教授君即解官归曰吾有子矣己丑公举进士改翰林庶吉士为文章雅健有法辛夘擢四川道监察御史癸巳丁外艰服阕改河南道按两浙防课举利祛内有弗便者欲中之攟拾无所得还掌道事考覈详实都御史以诸道奏牍委之每率诸寮论事或至触忤不为变九载超擢大理右寺丞丁未迁右少卿今上登极代祀东岳诸神迁左少卿再迁都察院左佥都御史巡抚宣府练兵蓄粟为攻守计未几召入佐院事清简自律不事苛刻时称得体辛亥扶母栗太淑人丧归道所过州县赙祭悉弗纳服将阕防院佐员缺朝廷留以待公癸丑复视事甲寅擢兵部右侍郎寻迁左侍郎日佐卿长筹画兵政虽书簿填委从容判决未尝废事三载有北巡之命仍兼左佥都御史以行时已遣中官武臣练京营兵待报敌言者谓非文臣不可上即以督军事付公公疾新愈亟上道至则敌已遁去公徧歴贼堡宣上威徳倡勇策懦风裁卓卓稽镇兵隠役者得万二千人复募丁壮万五千籍伍训战以俟征调闻大同屯租嵗给牛具银数十两实不为官用而邉兵逋马价方苦笞掠因奏请给之易置将领必询众议独念大同有废墙在境外请大修复以御敌冲前后所上二十余条寒夜呵笔手为皴裂犹草奏不辍事且竣未辍而卒公脩髯伟观言动不茍养母孝事兄甚谨教诸弟尤力范简皆举于乡礼际周至见贫乏者不恡赈给虽在官久没之日家无赢财论者亦以騐公之贤云公生正綂乙丑某月某日年五十四配杜氏洧川主簿鉴之女封孺人先公五年卒赠淑人塟县西陆家庄之原是嵗某月某日公杜淑人祔焉公惟昆一子继举进士歴刑礼二部主事有父风孙二李自宋居髙宻十二世矣有为西台御史者谱失其名里人指其世墓犹称西台李氏今公亦以御史显殆古所谓复始者欤铭曰
　　惟时生才惟国攸重文武兼任南北并用或以辞艺或以才勇公生青齐世本儒业蚤逰吴防气揽灵杰公在翰苑翘舒秀发公在台寺秉国之法为右中丞弹压奸黠为少司马赞扬征伐帝命北巡公在邉徼握机制动其令不扰内修外偹克壮天讨奚必折冲乃见竒效弗试之艺有辞曷摛弗授之政有才曷施匪公则贤孰有孰宜天实用之而止于斯帝念旧臣优恤有制赠官正卿实表勤事公藏在地公神不死刻石纪功国有太史
　　亡弟东溟圹志铭
　　呜呼吾弟乃遽至此极也吾同父兄弟四人东山东川出先母刘淑人今弟东溟乃今母麻太淑人出也刘母早弃养山川次弟俱夭及吾父见背时吾弟尚幼今其年才四十而已而遽死也哀哉吾弟生秀而敏吾父教以书法辄能领解予教以举子业有端绪矣属病羸乏因念二仲皆劬书致疾遂不力就又不欲使与齐民齿乃随例输粟获赐冠服为义官旋复谢去应选入四夷馆习书译庶几得一命以为太淑人欢忽大病几殆遂丧明越六七年以酒得疾百方疗之竟不起呜呼痛哉自吾弟之业屡易而弗卒吾不能彊而教之知其孱故也既苦病废饮食居起惟意是适而吾弟能戒知其托焉以自放也卧不言病病不言死知其惧吾伤也不以子女属吾知其不待吾属也呜呼尚忍言之尚忍言之吾既失怙又失二仲今行且老矣而吾弟又舍我以去吾何为其情耶吾弟娶吾刘母之党为孔氏生二子兆延兆蕃皆幼女三人其一殇也吾弟丧之一月吾率吾子兆先祖于小西门祔于吾父之墓之右墓之后吾弟实执畚挿以从比吾父加赠为礼部侍郎告墓之礼吾弟亦扶疾往赴悲感伏地仆而复兴者屡矣呜呼宁知其遽相从于此也痛哉然是墓也去旧茔三里而逺二仲不得从吾弟死而塟于此亦可以少慰矣吾弟字容之生天顺己夘三月十六日其死以治戊午四月十四日五月六日乃塟哭而识之铭铭曰
　　墓有父汝不孤矣家有母养在吾矣有兄在堂无懐尔雏矣

　　懐麓堂集巻八十二
　　钦定四库全书
　　怀麓堂集巻八十三
　　明　李东阳　撰
　　文后稿二十三
　　志铭
　　明故资善大夫太子少保礼部尚书兼翰林院学士赠资政大夫太子少保諡文思彭公墓志铭
　　国家置文渊阁预阁事者迄今近三十余人其二人出安福彭氏少保则大师文宪先生以状元自正綂末歴天顺成化凡再入前后二十年其族弟文思公以省元在成化末始入朝阅歳得告归又十年以病而卒顾其归也朝廷赐勅给驿命有司月给米四石歳给舆隶六人其卒也赠资政大夫太子少傅赐諡赐祭及塟凡防典皆备其亦可谓盛哉公讳华字彦实生负异质年十六有操故劵为争田证者众疑未能决公从旁遽曰劵果出庚辰歳则当书未革年年号今书洪武三十三年必伪本也坐客竒之景泰庚午举江西乡贡甲戌举进士为翰林院庶吉士文宪实奉诏莅敎事丙午与修寰宇通志成授编修天顺丁丑年奉使靖江王府修大明一綂志辛巳丁内外艰甲申宪庙即阼入侍经筵成化乙酉考南畿乡试丁亥英庙实録成以纂修校正功迁侍读戊子充讲官考京闱乡试己丑进日讲壬辰充殿试受巻官礼部之宴文宪方读巻仲兄彦充为仪制郎中季弟礼举进士皆与焉未几擢侍读学士摄詹事府事赐金带乙未充读巻官丁酉修续资治通鉴纲目成迁学士戊戌考礼部会试今上进学储宫公首讲大学寻掌院事用各荐超擢詹事辛丑复读巻仍兼学士癸夘御制文华大训成进诸储宫加从二品禄甲辰复考会试有贵家子在选朱墨巻不合公黜之失志者欲甘心焉卒亦无所害乙巳勅擢吏部左侍郎仍兼学士始入阁预机务制诰册命多其手出丙午骤得风疾上命医往视遣中官赐羊酒蔬米越三月公上疏辞禄不许又三月进太子少保礼部尚书辞亦不许赐麒麟服丁未再辞辞益恳乃得俞防俾归就医药疾已即来濒行又赐金绮袭衣舆疾出都城过阙门匍匐稽颡因泪下沾臆而去道遇太皇太后徽号恩赐诰命加赠祖同升及考按察司佥事实如其官祖妣郭妣伍妻刘继室李皆为夫人公卒某寿某某月某日塟于某山之原公才识超迈而深沉严重人莫窥其际平居不妄语笑及辨论古书疑义事成败人情信不信多竒中事无分烦简从容应之一一刄解穷计极虑者顾弗能及少承春秋家学后病习尚牵凿校士命题多本胡氏传而出诸小説久之天下翕然成风从者甚众如南京礼部尚书谢公绶礼部左侍郎掌国子监事林公瀚其尤显者也每撰讲章意义恳到曰吾曹报国者庶其在此为文章严整峭厉力追古作数易藁而后成于诗亦然有素庵集行于世公夙敦孝睦事伯兄彦某及仪制甚谨礼借公指授累官都察院左副都御史巡抚南畿以才誉世其家比驰书俾子勉政奉林公状请予铭义弗克辞铭曰公生安城文献之邦公出彭氏词章之宗储英振辉公在馆阁讲筵敷对史家述作谋猷纳诲丝纶代言有学有业实绍实传珠产合浦靡藏弗渊凤出丹穴有翀必天公身晩达亦久云郁公才弗施饮志而没持所未竟以归造物彼苍孔遐有感谁诘少行老还式始克终易名有称赐塟有封刻石纪行有铭幽宫百世之下庶其知公
　　明故中奉大夫浙江布政使司左布政使李君墓志铭
　　弋阳李君文明为浙江左布政使十日卒其子乡贡士衮在京师自述事行请状于左賛善费子充以请予铭予预考礼部得君文知君旧矣既吊衮退而为铭君讳镜文明其字也起县学弟子员举乡贡登进士第授刑部主事迁员外郎擢岳州知府陟陜西左防政进河南按察使始转浙江为布政使其在刑部讯鞠明审内存平恕林庄敏公为尚书雅重之每有疑狱必相可否诸司章奏会详定乃上有贵家归诬告民杀人君与御史往按直其事告者抵法我黎文僖先生为吏部侍郎荐知岳在岳锄梗植弱阖境大治乃修庙学搆仓庾筑湖堤通城陵矶以便行者民附堤为邸肆又垦其隰地为田其利尤溥武官试署者多冐功援诏例给实授禄君悉厘奏之朝议行天下湖江间素薮盗君饬吏卒禽其魁余党溃散声益起部使交荐比去民恋恋不忍释在陜防民隠禁贪暴吏部尚书三原王公恕称其能在河南未期月狱无留囚奸民赃吏多裭爵谪戍者巡抚都御史陈公道亟旌之吏部拟荐为南京都御史及福建布政使皆不果命最后乃得浙浙之人方深庆幸之而不意其遽止也惜哉君生某月日卒某年日年六十二某月某日塟于某山之原李氏谱传为唐长平肃王之后徙德兴再徙弋阳曾祖讳庭椿祖讳崇素考讳守珩累赠知府妣赵氏赠恭人配唐氏封如其姑子五某某孙三君器度伟重厚伦谊达事体才而不伐贵而能约守身奉法三十年犹如一日云铭曰民有二长布政按察布者主恩察者主法同功异用鲜克偹之吁嗟李君实坚试之法所久任触事硎发恩未大施饮志而没人谓君才可省可台天实夺之岂君弗能吁嗟李君竟何为哉
　　明故赠通义大夫都察院右副都御史熊公合塟墓志铭
　　都察院右副都御史道州熊君绣以考绩恩貤赙其考黙庵公封母龙氏为太淑人太淑人方就养延绥未几卒绣扶丧东下留眞定而躬请命于朝将归而合塟谓予系出湖南有宿契获闻家敎来请铭乃叙公行实附以太淑人事并铭之按熊氏本丰城望族国朝初公祖景贤籍戎衡州洪武末乃徙道公考讳世名往代父归而置产居之实生公瑄其讳也公敏而愼嗜书史更能吟咏出逰楚粤间为奉养计家用日饶既失怙有庶弟三人皆为娶妇二子俾经治生业绣习举子后以经逰岭南至南宁道卒时维景泰甲戌某月某日公之年仅四十而已太淑人同郡处士讳寿之女朴质不华归于公賔礼交至事其舅及姑余淑人曲致孝敬有从祖姑刘氏年九十依其舅以居与公事之食饮服饰皆与姑等下逮娣姒羣从皆有恩公出逰念母老不敢以薪米为累则悉付太淑人太淑人一意综制为公助刘氏之丧公尚未返请于姑务厚塟之闻公丧哀毁几絶遣人运塟塟其姑如公之塟其父然训二子慈而有则绣举进士授行人擢监察御史出知清丰县进知凤翔府歴迁山东布政使以今官鎭延绥所至无逺近夷险皆迎就养太淑人训益严歳禄外无厚享每心安之曰儿守官三十年如一日吾所亲见他日有以白父子于地下在延绥思其伯子经不置绣以书趣使至距属纩仅再阅月耳时则治戊午正月某日太淑人之寿八十有五矣公之丧经哭扶归太淑人治命又与绣同受与家庭无异君子谓公夫妇曰死得其正公旧塟冝阳乡今卜用是嵗某月某日合塟于蒋居乡君子谓兄弟曰终得其礼公孙三人曾孙一铭曰夫终岭南妇塞北身居道途子在侧胡南归葬四祀隔方殊嵗异同此宅天实为之岂人力刻铭攷行视此石墓不可毁石可泐
　　前直隶无为州知州杨君墓志铭
　　杨君讳士深字原甫世为建安人少师赠特进光禄大夫左柱国太师文敏公之孙髙祖讳达卿曾祖讳伯成皆用公贵赠少傅工部尚书兼谨身殿大学士考讳锡乡人私諡贞素先生母詹氏君以春秋举郷贡为国子生登天顺丁丑进士知庐之无为州州有巨猾苑姓者持官府短长又有丘姓者兄弟八人剽掠江上前守莫敢问君悉置诸法州民牧官马折免征粮后为增数倍而粮额如故且豪家多冐名牧者顾不免荻薪折抄输者亦止下戸君泣加厘正民称为平正统己巳州民运粮至临济闻兵骇散米尽失既得赦戸部犹下所司督偿捕系满狱君奏蠲之州有转般粮遡流至巢县仓往返数百里溺者相望君奏为仓收次又奏置巡检司歳省羡米且免盗厄江西民多居淮兴贷取息为淫刑以胁利民畏之如虎有永新董姓者欧杀民方某又逼其妻子焚尸以灭口君正其罪遂借幼男女妇为所折当以去者二百余人达巡按御史及江西按察使而遣人分歴诸府县索其半而还尤善折狱情伪立辨有汪周二姓争絶戸田八十余年阅三巡抚二十一巡按不能决君谕以利害皆感悟曰惟命二家皆画君像饮食必致嘱焉天顺甲申君以事忤巡抚坐累罢去冠服家居自号闲翁改号清庵筑室黄华山作太平丘别业大夫士造访无虚月后进子弟考德问业礼如严师葢三十余年而后卒年六十有四矣君重孝义乐赒贫乏外傅死防其子幼为娶妇置产人以是多之聚书万巻博覧强记谈古今治乱亹亹不厌为诗文典实有体防朝廷修两朝实録下有司纂辑事迹郡守辄属之君又修郡志亦延君摠其事云君娶苏氏子生四孙二从子旦早失怙借君诲迪举进士累官吏部考功员外郎亦有文状君行甚悉亘请铭于予予旧与君从兄弟中书舍人敬夫前兵部主事景竒同朝独未识君闻君名至稔矣近又识亘兄弟爱其才故为君铭君卒于某月日塟于某月某日其地曰某山之原铭曰杨出建安实望文敏君才孔优能仕能隐家有书我则读之世有科我则续之功施一方孰谓非试还守旧庐以毕吾志生斯葬斯式全厥归种德若封来者其培之
　　封孺人杨母墓志铭
　　湖广按察使佥事杨公元之致政归至鄷都孺人叶氏道卒其子春坊左中允廷和自述事状及进士廷仪请予铭葢廷和与予同在翰林久廷仪适礼部所试而公在吾藩提学事称邦大夫可也按杨氏居成都之新都业儒者累世矣叶亦同邑处士讳深生孺人早失怙恃育于继母暨兄庄重有则公及封君卒于贵州府邸伯仲子继没太孺人某氏以三丧归慎为少子择妇曰所以承杨氏之祀者在此故孺人归于公家始贫孺人力奉姑养闭戸织辟笑言不闻于邻公之为国子生为进士为行人司正及佥事孺人皆从其在逆旅手执炊防荠塩或不继未尝色愠公及廷和后先举礼部公得告以孺人归飬太孺人目久眊忽复明谓所亲曰吾子勤学类其父吾妇勤家类其母先亡者皆不及见之天开我老眼令看此好景耳廷和满检讨初考孺人独被封寄至命冠服而藏诸笥曰不敢先吾姑也在官廨每食异物辄停箸叹曰吾姑未尝此味也教诸子必厉辞色每食后令背诵所授书曰吾以隙时课汝庶不妨本业且使动荡扬厉不为食困夜则饮之酒以节其劳仍戒勿多酌曰学者废业仕者弛职皆是物也间诵小学耳熟之家庭事有近似者必举以为戒曰无徒以诵为也又曰汝父少时欲学书无佳纸笔欲夜诵无膏火欲博观无多藏书今汝辈皆有之而一一不能如汝父何也葢其家政皆极详宻而子敎尤谆切如此廷和歴四命至今官直经幄兼侍皇太子讲读以文行称于时廷平继举乡贡至廷仪复显廷宣亦治举子业人谓公善以身敎孺人实佐之及公乞归复力賛其决其识见志向殆非常女妇可及是虽弗克于寿而所遗者亦云裕矣呜呼贤哉孺人生某卒某得年六十三塟某乡之某原孙七人皆幼铭曰从夫子儒朝图暮编持以敎子我居弗迁从夫子官命服在身有禄有封终向其勤我食我力匪求自天若耦在耕而获于田若织之成以歳以年小以喻大于物则然维坤徳柔乃顺承干无成有终品物用蕃大以喻小于人有焉从夫子还藏于故原虽老弗偕其归则全于生有荣没也有闻不死者存塟以为文
　　封安人费母余氏墓志铭
　　费母余安人讣至京师其子春坊左賛善讳宏方校士礼闱既复命即为位制服如礼及得请终制奉其妻之兄濮编修韶状请予铭予奉命典试事聚处移月诚不意其遽有此乃据状以铭余氏出广信铅山谱传为宋防知政事良弼之后处士允徽生安人费邑望也赠兵部员外郎讳某与处士名辈相埒为其季子封修撰叔玉君择配安人以父命归焉时兵部公既弃养冡子贡士伯玉亦即世太冝人周以中子贵州防议仲玉方就学悉举家政畀修撰君阃内事则付冡妇张以及安人安人奉太冝人谨动求意适张有节行治内严甚安人亦礼事之视其笑嚬以为忧喜于是先后长少皆奉张敎益相睦顺张亦乐之忘居之哀安人有嫁田数十畆乡俗必自主出纳安人谓修撰君曰吾家方务孝义吾安可私所有哉捐其租以给公费修撰君有弟妹各二人太冝人病弗暇防安人与张代抚之为之室家安人素勤俭每夕家人多就寝中堂烛不灭刀尺铿然有声时祀修洁宾戚燕会丰腆中度下逮臧获皆暖饱无弗给者其所自奉则敝衣粝食一无所择防议公尝语曰吾家之兴葢兵部公之志吾兄弟成之然实吾嫂与汝母克相于内也安人生宏及完虽甚爱不以慈废敎髫时辄纵使逰学戒勿亟归宏领江西乡荐试礼闱未第留国子学者三年成化丁未举进士第一授翰林院编修旋以徽号恩获受封安人不色喜居起服饰肃然如平时修撰君性元直遇事或过激安人每从容谏之宏既贵有挟势为私谒者安人谓修撰君曰吾家宁贫贱不愿得此然亦冝防却之勿以贾怨也安人本羸后病疟久宏忧之屡迎养弗得比复请乃许宏喜甚计日以俟而竟弗果君子葢悲宏之志云安人年五十六生某卒某塟于某山之原子三人宏年二十及第今侍皇太子讲读文学性行卓然闻于时完学举子业防生十歳而夭女孙三人长许嫁冝兴呉骥编修克温子也铭曰妇弗职废实勤厥家母弗志溢贵莫我加荣名峻科有子则那人有常情非惰则夸贤哉安人于世几何山巅水涯京路孔遐就养有期而止弗来生行死离孝子有思曷以之封君之悲后千百年我铭在兹
　　明故光禄大夫柱国少保兼太子太傅都察院左都御史总制陜西三邉军务赠太傅諡襄敏王公墓志铭
　　少保兼太子太傅都察院左都御史王公之讣至自甘州上为震悼辍视朝一日赠太傅諡襄敏给驿归其丧遣官谕祭命有司治塟事其子眷奉状介其婣友光禄卿李公鐩请予铭辞至再弗获乃叙而铭之公讳越字世昌姓王氏世为大名府濬县人少补县学生景泰庚午举京闱辛未登进士第擢监察御史英庙复位见公奏对明畅目属之都御史冦公深性严急独喜公凡诸道奏牍必令详定天顺庚辰超擢山东按察使癸未大同有警当道举可为巡抚官者上以其人貌寝意在公征为右副都御史以行公力修废政为攻守计邉人赖之成化改元以疾告遂至京师上命医视疾遣中官慰问至再家居久之丁亥召署院事庚辰奉命出延绥至崖窑川擒贼四十余人斩首加百迁左副都御史又于黄艸梁擒贼五人斩首百二十进右都御史壬辰以后往来东西路及宁夏界前后斩获者倍之癸巳进左都御史赐蟒龙衣一袭又出延绥韩家坞斩首二百八十余甲午加太子少保增从一品禄掌院事公言将士功有未録者乞移所加官禄赏之丁酉仍加太子太保进兵部尚书兼左都御史增正一品禄庚子出大同至威宁海亟帅兵捣之擒男妇百七十人斩首四百余人以大捷闻勅封威宁伯歳禄若干石仍兼都御史辛丑出宁夏擒贼十人斩首百余廷议文臣伯以上不得进封加太子太傅增歳禄四百石总五军营兵署前军都督府事提督团营未几出佩将军印充总兵官鎭大同移鎭延绥寻罢居安陆治改元公上疏自列诏许还乡甲寅复左都御史致仕丁巳兵部言陜西三邉冝得重臣专任其事佥举二人皆弗称者以公对乃许之亟召至京引见劳赉恩礼殊特加太子太保总制甘肃宁夏延绥军务鎭守巡抚而下悉聴节制公累辞不许事有未尽便者请易置之乃行至则以敌别部居贺兰山后者数出抄掠帅兵捣之斩首百余还所掠人畜器械甚众上降勅奬谕加少保兼太子太傅公又言哈宻为土鲁番所破久弗继近番酋引罪还所侵地冝封其故主以守之疏上数月未报公虑泄事机焦劳过度遂成疾而卒戊午十二月一日也公姿表奇迈慷慨自评论议英发见事风生虽以文显久膺帅寄歴西北诸鎭身经数百战其于邉徼险易敌情眞伪将士之强弱劳逸皆歴歴在胸臆每出奇取防谋定而后发同事者亦莫测所向至于颠倒才智中自为操纵而人人欣动乐为之用效之者皆自以为不及其所见所执壮老一致虽罹挫衂而志不少衰喜奬防士类尝特举御史四人为今吏部尚书屠公滽都御史侃公钟南京大理寺卿杨公守随故佥都御史王公濬皆大显武臣邉将出其门者不可胜计博学多闻精极吏事判案章奏仓卒立就兵法射艺象纬堪舆之説罔不该究为歌诗雄迈跌宕若弗屑意多不存稿惟诗数十首板行于时至其睦族敦旧赒穷防匮礼接卑幼如恐不及皆其余事也亦可谓奇伟不羣者矣公曾祖讳显道被旌为义民祖讳恕医学训科考讳頥皆尝赠太傅威宁伯后复赠光禄大夫柱国太子太保左都御史三氏妣皆夫人娶孙氏赠夫人子四人长即春次时皆锦衣卫指挥佥事次昊次吹以荫为百戸早卒女三孙八某某烜荫国子生公生某月日夀七十有三己未九月初四窆于大伾之西麓从先墓也铭曰大伾降神钟为伟人白简廷执行台外巡握机驭吴出御戎丑设奇制胜孰敢予侮崇阶屡迁一品而极分符锡号封以大国孙居南陲言归旧乡王事有程载趣其装帝曰汝能纾我西顾老弗辞难驱彼长路灵夏近郊誓捣虎穴玉闗故镇谋计国絶勲未大成志则有余饮恨而没天其鉴予文以致身武以树绩时其巻舒胡我失得辉曦曜星跃冶之精歘风震霆掷地之声或弃弗试其气勃郁上干于霄中殷于室茫茫天津旁接云雾划然一飞终返其故伟哉斯人兹物是方永閟其藏地下之光
　　明追封宁国夫人墓志铭
　　周太夫人髙氏顺天寳坻人处士讳泰之女追封奉天翊运推诚佐理武臣特进光禄大夫右柱国太傅宁国荣清公之继配特进光禄大夫柱国太保庆云侯寿特进荣禄大夫柱国长宁伯彧之母也周氏本昌平望族荣清公初娶甄氏追封宁国夫人生二女长适同里刘氏次圣慈仁寿太皇太后甄夫人卒时公隠弗仕博求名家得夫人礼娶为继夫人明淑简静言动不茍及归公恪秉妇道力综家政渐底优裕旁逮族防咸称曰宜正统甲子太皇太后为英庙贵嫔诞生宪庙暨正储极册为贵妃周氏遂显天顺丁丑英庙复位召见公于便殿擢锦衣衞正千戸夫人始被封命勤俭如平时歳祀賔燕晨夕馈食必致精洁公甚赖之天顺癸未公弃养寿方弱冠或甫十龄朝廷遣官治丧夫人躬视含殓凡塟祀事亦悉为规画寿既嗣官夫人遣彧就学皆自训督俾登礼让成化乙酉宪庙即阼尊母后位号推恩外氏擢寿为都督佥事进同知又封庆云伯追封三代彧自正千戸累迁指挥使进都督同知封长宁伯加公赠諡夫人亦累封焉比寿进庆云侯加夫人为太夫人公弃养四十年夫人寿日髙恩礼日益重赉予存问殆无虚日其子爵位隆重门阀鼎盛诸孙亦荫有禄秩夫人每以盈满戒之凡时节入谒太皇太后礼遇甚厚夫人内怀感激而慎宻愈加出值婣族言不及禁中事如是者亦三十年治己未十一月十一日卒距生永乐乙未八月二十八日寿八十有五讣闻上震悼遣礼部谕祭者十有三命工部给棺治葬户部给米布而内出金币楮镪为赙仍用夫贵追封为宁国夫人太皇太后痛念弗释遣中官防葬暨皇太后皇太子诸王诸妃嫔赙祭有差公侯卿大夫以下吊祭无弗徧者呜呼其亦可谓极盛也已夫人母郑氏子二孙十卜是年十二月二十一日葬都城西鸾台山之原从公兆也间遣璋介张指挥翰奉状请铭谨书恩典之隆世行之大封锡卒葬嵗月之详又备书其婚姻门族之盛有如此者为叙之铭铭曰周出畿望实姻帝家猗与夫人如德之华俪美宁公元配是继于圣祖母惟亲之懿二子继命为侯为伯貤封所生开此大国赐第巍峩命服有煌椒房之恩戚畹之光礼谒三宫养隆五鼎敛厥有生归于乐境贵富及寿在人实艰有一而足矧惟备焉国有防典有葬有祭有赙有赠亦罔弗备有原西郊宁公所归兹往从之世永弗隳
　　封太恭人刘母李氏墓志铭
　　刘母太恭人李氏浙江按察副使讳洁之配也以其子戸部主事凤仪分司就养临清又以其孙翰林编修龙及第就养京师未几卒凤仪适受代北上及视含敛将西归襄事以龙请予铭予今年春殿试读巻胪传之际见龙才器俊伟与所陈防称询其世系又得其家敎于伦修撰文叙得太恭人之行于戸部郎中邵寳乃按邵状为叙及铭刘李皆襄垣县望族封太恭人知河间府讳某之女刘之祖新安敎谕讳某聘为冡妇及按察为御史始封孺人后凤仪知髙宻县以治行被旌乃用夫贵加封太恭人太恭人性慧而婉通书诗大义以敎谕公在外久从姑于官馈奉惟谨及公致政归病且革偕按察侍汤药累月不去簮珥公有庶女方七歳躬为抚鞠厚嫁之娣某氏寡而无子视若同出俾弗失所按察嗜枣饼尝预戒俟读诵勤苦辄出献之夜具膏火至漏下二十刻乃已按察魁乡贡服官政有诬告盗牛者鞫不成狱太恭人闻之请曰此法宜缓久之乃得真盗及按察承命从都御史治荆襄流民复请曰师贵安靖幸毋妄杀为子孙地按察然其言多所抚定按察卒于官凤仪方幼或难其归请留居浙太恭人曰家有田庐可居有坟墓不可无主柰何相率为异域鬼乎乃归至临清临清族人益留之亦不从竟得归既襄事乃一意敎子其弟欲俾凤仪为仪賔太恭人曰此非吾愿愿吾子得一第以成父志足矣凤仪继魁乡贡屡诎礼部竟不为少沮意举进士龙生五六歳能属对复遣就学曰是子当不后其父其言无弗騐者人谓刘氏世继科第太恭人有力焉其逺识定力于此亦可征也太恭人寿七十三生某年卒某月塟某日铭曰从夫子官其归孔艰不宁厥居江济之间有子及孙教必以正奕世科名其来愈盛居我奠之盛我见之我享其成我实愿之孙实我养子实我塟我所从者宁不我望韩山之阳夫君所藏终往从之来者其无忘之















　　怀麓堂集巻八十三
　　钦定四库全书
  </div>
  <div class="pagination">
   <a href="怀麓堂集_page60.html">
    上一页
   </a>
   <span>
    ...
   </span>
   <a href="怀麓堂集_page56.html">
    56
   </a>
   <a href="怀麓堂集_page57.html">
    57
   </a>
   <a href="怀麓堂集_page58.html">
    58
   </a>
   <a href="怀麓堂集_page59.html">
    59
   </a>
   <a href="怀麓堂集_page60.html">
    60
   </a>
   <span class="current-page">
    61
   </span>
   <a href="怀麓堂集_page62.html">
    62
   </a>
   <a href="怀麓堂集_page63.html">
    63
   </a>
   <a href="怀麓堂集_page64.html">
    64
   </a>
   <a href="怀麓堂集_page65.html">
    65
   </a>
   <a href="怀麓堂集_page66.html">
    66
   </a>
   <span>
    ...
   </span>
   <a href="怀麓堂集_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
