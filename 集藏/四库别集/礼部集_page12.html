<!DOCTYPE html>
<html>
<head>
    <meta charset="UTF-8">
    <title>礼部集 - 第 12 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>礼部集 - 第 12 页/共 23 页</h1>
    <div class="content">　　羣雁图
　　飞影成行止共餐稻梁易足水云寛谁知江海离羣客独对秋风不忍看
　　孟浩然跨驴图二首
　　风雪萧萧破帽敧玉堂囘首梦应非鹿门松径寒门里拥鼻微吟定忆归
　　又
　　直语无因住禁垣清游随意蹋寒原风流郑五虽相似应愧诗庸位转尊
　　班姬吟扇图二首
　　已信当年有緑衣漫将团素写新诗才眀自断衰荣梦肯对西风作怨悲
　　又
　　当暑提携识暂怜安身箧笥任长捐昭阳极宠昭君怨得似斯人晚自全
　　息斋墨竹三首
　　长忆东阳旧使君秋风吟倚瘦休文石根数叶萧萧碧长伴幽人一壑云
　　又
　　碧鲜迎舞翠华临一日清风满禁林得士虽闻诸老荐报恩谁识此君心
　　又
　　彭城一派接洋州千载真传属蓟丘举世随风翻墨水凝神谁识与天游
　　春日独坐二首
　　茶烟澹澹风前少庭叶沉沉雨后添何处杨花念幽独殷勤入室更穿帘
　　又
　　幽禽着树一两语小雨随风十数番无酒无诗亦无客澹然终日自清欢
　　次韵七夕二首
　　织女黄姑有定居河梁底处度空虚世儿扰扰寜知此应笑书生苦信书
　　又
　　流俗无知祗陋愚矜能于道亦浮虚邻衣自富何关我不用逢人诧腹书
　　除夕
　　瘦竹萧萧一树梅闭门俗客少曽来眀朝遮莫新元日不用山童扫雪开
　　昭君出塞图二首
　　平城围后防和亲不断边烽与战尘一出寜胡终汉世论功端合胜前人
　　又
　　巫峡故山花树红村村婚嫁乐春风琵琶马上无穷恨恨当年误入宫
　　杨妃上马图
　　花拥金鞍歩歩迟君王别殿待多时延秋门外惊尘起夜半无人见疾驰
　　秋日二首
　　酷暑烦蒸日望秋耳根恨不听飕飕夜来庭树秋风起独觉却添无限愁
　　又
　　少时倔强不知愁每笑诗人叹白头四十行年还自笑风前梳堕一茎秋
　　霓裳图
　　一曲霓裳众乐催相传亲听月宫来当时果有飞神术末路因何厄马嵬
　　即事三首
　　日炙风吹野岸傍形容尘土汗如浆平生三伏寜知此髙竹当门独倚牀
　　又
　　解衣坐憇野人家满树红茸夜合花河水悠悠缨可濯我来非是羡鱼虾
　　又
　　离家始识家居乐渉世深知世法疎岂是一行能作吏已惭数月废观书
　　尧民醉归图
　　骑行巾服俱非古仪狄以前谁饮醇写出太平真乐意陶然如此即尧民
　　七夕
　　木槿篱邉络纬哀卧看河汉绕天回西风不管扁舟客吹下楼头笑语来
　　春晖堂
　　草心何此报春晖游子远游归更迟甘旨髙堂日娱飬愿君不识孟郊诗
　　芙蓉翠羽图
　　一幅宣和旧画图芙蓉红拥翠禽梳龙沙万里秋风道此景君王梦见无
　　紫极宫太古图
　　突兀眼前安得坚人生变幻等飞烟混成有物知谁识长向千秋万古传
　　渔乐图
　　罾网纵横来去船老妻含笑小童颠旁人竞羡渔家乐不道羣鱼正可怜
　　吴城山阻风
　　吴城堤下放船初津吏催程畏简书却谢北风多雅意留人两日看匡庐
　　留李王河驿
　　宦况不如归兴浓何人知我爱疎慵江濵荒话三更月听说松杨夘酉峰
　　集句二首赠荅潘季通
　　江上春风送客舟鸟啼花落水空流劝君更尽一杯酒与尔同消万古愁
　　又
　　梅花梨花参差开如何不饮甘心哀百年莫作千年调二月已破三月来
　　还里二首
　　邻屋荒塘巷陌非故庐在眼独依依祝融回禄偏怜我莫恨知心一世稀
　　又
　　东家满装千斛船西家腰纒十万钱我归无物堪夸客方寸夜光长炯然
　　寒村雪暮图
　　木杪栖鸦景已残沙邉落雁雪犹寒江南江北曽行路今日山窻借画看
　　桃源图
　　翠嶂清溪远近春柴荆鸡犬接比邻花开酒熟身无事便是桃源画里人
　　玉涧禅师山水
　　玉涧诗多画上题如何此画不题诗依稀树石皆游戯一笔全无却更竒
　　雨中即事
　　山雨水满溪倚阑望断转凄迷黄鹂不管人愁绪尽日髙林相对啼
　　赠医者陆生
　　三十年前识乃翁鸣弦酾酒近隣东闭门秋院梧桐雨却话人生如梦中
　　邯郸灼黍图
　　勇弃功名一觉余千年重有此翁无昏昏醉梦人间客争向君家看画图
　　大洋滩
　　漠漠青烟障白陂绕船千百雁声悲唤醒羇旅十年梦似泊高沙湖里时
　　冻蝇
　　僵不能飞静若痴忽敲窻纸恋晴曦主人偶见犹怜汝不念营营扰扰时
　　题陶士元防溪櫂歌二首
　　緑蓑青蒻老真流水桃花曲尚新故里双溪谁复识櫂歌今喜见斯人
　　又
　　漫郎孤唱发清妍甫里豪吟思杰然更听正音韶濩曲武夷山上有飞仙
　　兰亭图二首
　　京洛铜驼草莽深春风脩竹满山隂右军忧国心如许也伴兰亭醉客吟
　　又
　　觞咏余情落笔时后来感慨已先知山隂道士衣冠少竹里荒祠涧水悲
　　西江图
　　西山翠涌大江流歴歴开图记昔游寂寞滕王旧时阁秋风斜日下城头
　　碛雪骑竹图桞道传提举自作此图并题其所爲诗有百年行役今如此安用文章气吐蜺之句
　　自写新篇自制图记曽万里从銮舆莫嫌不得文章力风雪诗人老跨驴
　　题山水图送人归仙居
　　仙居直接天台路无数青山与云树行人已在畵图中又复携图入山去
　　正月六日七日舟中即事
　　雨声入夜波翻天梦回月出春风颠雪香乱落衣被湿知是梅花吹满船
</div>
    <div class="pagination">
<a href="礼部集_page11.html">上一页</a><span>...</span><a href="礼部集_page7.html">7</a><a href="礼部集_page8.html">8</a><a href="礼部集_page9.html">9</a><a href="礼部集_page10.html">10</a><a href="礼部集_page11.html">11</a><span class="current-page">12</span><a href="礼部集_page13.html">13</a><a href="礼部集_page14.html">14</a><a href="礼部集_page15.html">15</a><a href="礼部集_page16.html">16</a><a href="礼部集_page17.html">17</a><span>...</span><a href="礼部集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
