<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 80 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 80 页/共 193 页</h1>
    <div class="content">　　老疾戏自赠
　　年过七十日夜衰羸然骨立不支持一身百病作无时饭且不足那论医镜中之人定是谁面骨突兀鬓成丝买棺作冢计已迟一旦寜免累诸儿门前湖山可遨嬉心虽欲往力不随左车牙脱吁可悲问汝何不食肉麋
　　夜坐闻湖中渔歌
　　少年嗜书竭目力老去观书涩如棘短檠油尽固自佳坐守一窓如漆黒渔家袅袅起三更哀而不怨非凡声明星已髙声未巳疑是湖中隠君子
　　上已书事
　　单衣初着下湖天飞盖相随出郭船得雨人人喜秧信祈蚕户户敛神钱黄鸡煑无停筯青韭淹葅欲堕涎丞相传闻又三押衡茅未改日髙眠
　　对酒
　　手摘酴醿剪牡丹山家草草亦杯盘溪头一夜风吹雨又作残春防日寒
　　自规
　　陆君拙自谋七十犹粝食著书虽如山身不一钱直黙自观我生困弱良得力转喉畏或触唾面敢自拭世路方未夷机穽寜有极但能常闭门尊拳贷鸡肋
　　穷居有感
　　孤村烟草莫凄迷笠子蓑衣自架犂生计似蛛聊补网弊庐如燕旋添泥人亡耆旧多时学地废陂湖失古隄迂阔自知无着处敢因穷厄怨推挤
　　春夏之交风日清美欣然有赋
　　日铸珍芽开小缶银波煑酒湛华觞槐隂渐长帘栊暗梅子初尝齿頬香户户祈蚕喧鼔笛村村乗雨筑陂塘年光何预衰翁事伴蝶随鸎也解狂
　　又
　　天遣残年脱鞿功名不恨与心违緑陂细雨移秧罢朱舫斜阳擘纸归花市丹青卖团扇象牀刀尺制单衣白头曳杖人争看共叹浮生七十稀
　　又
　　芳润园林不似贫年光无尽逐畨新来禽顔色不禁雨搏黍语言如惜春身外岂闗吾辈事镜中已换昔时人神仙定未超尘俗犹插金貂侍帝晨
　　夜归
　　疎钟渡水来素月依林上烟火认茅庐故倚船篷望
　　农家叹
　　有山皆种麦有水皆种秔牛领疮见骨叱叱犹夜耕竭力事本业所愿乐太平门前谁剥啄县吏徴租声一身入县庭日夜穷笞荆人孰不惮死自计无由生还家欲具说恐伤父母情老人倘得食妻子鸿毛轻
　　三月十一日郊行
　　到处人家可乞浆槐隂巷陌午风凉水陂漫漫新秧緑山垅离离大麦黄父子力耕春渐老妇姑共织夜犹长尧民击壤虽难继芹美懐君未敢忘
　　初夏行平水道中
　　老去人间乐事稀一年容易又春归市桥压担莼丝滑村店堆盘豆荚肥傍水风林鸎语语满原烟草蝶飞飞郊行已觉侵微暑小立桐隂换夹衣
　　初夏幽居偶题
　　放逐还家一老翁痴顽自笑更谁同倚栏风月黄昏后擕杖园林绿润中泳水小鱼依藻荇覔巢轻燕拂帘栊此身要岂坚牢物莫遣须防酒盏空
　　又
　　展尽髙槐日渐长了无蜂蝶为花忙青梅旋摘宜盐白煑酒初尝带腊香林下光隂无一事水边窓户有余凉应门不用辞衰疾车马何由到野堂
　　又
　　昔如转战堕重围今幸鶱翔脱骇机晓树好风鸎独语夜窓细雨燕相依安居不恨蜗庐迮得食寜论鹤料微更喜莫年强健在又看刀尺制缣衣
　　又
　　朱樱羊酪喜新尝碧井桐隂转午凉书几得晴宜试墨衣篝因润称熏香枯自觉支牀穏老马安能试草长半世学骚终不近空余清梦上沅湘
　　晨起
　　青青水中蓱粲粲墙下草开嵗才防时已叹春事老鸣禽傍窓户怪我倦幽讨长吟感人懐病枕起亦早下牀呼獠奴浩荡恣洒扫緑隂列苍石芳尊得频倒客来但与饮谈天有何好亦莫雕肺肝吟哦学郊岛
　　小圃
　　剡曲西边筑草堂小园聊复寄相羊鱼行水际汀苹动麝过林中野草香覔句有时擕笔砚遣懐随事具杯觞少年朋旧凋零尽不独思人亦自伤
　　幽居
　　青门不种故侯拣得湖山便寄家老境一防依水竹壮游万里犯风沙气衰那办饮无算病着更知生有涯吾道吾庐全索寞墙东新补数株花
　　夜赋
　　小斋寂寂似禅寮卧数更筹觉夜遥帐外残灯欺不寐梁间栖燕伴无聊江湖蹭蹬朱顔改忧患侵凌壮志消挂斾天山少年事此身终负圣明朝
　　闲中书事
　　病过新年逐日添清愁残醉两厌厌惜花萎去常遮日待燕归来始下帘堂上清风生玉麈涧中寒溜注铜蟾一生留滞君休叹意望天公本自廉
　　又
　　一畆山园半畆池流年忽逮挂冠期卖花醉叟剥红桂种药髙僧寄玉芝午枕为儿哦旧句晩窓留客算残棊登庸策免多新报老子痴顽总不知
　　初夏
　　纷纷红紫已成尘布谷声中夏令新夹路桑麻行不尽始知身是太平人
　　又
　　翦韭腌韲粟作浆新炊麦饭满村香先生醉后骑黄犊北陌东阡看戏场
　　又
　　稻未分秧麦已秋豚蹄不用祝瓯篓老翁七十犹彊健没膝春泥夜叱牛
　　又
　　买得新船疾似飞蚕饥遥望采桑归越罗蜀锦吾何用且备人卒嵗衣
　　又
　　槐栁成隂雨洗尘樱桃乳酪并尝新古来江左多佳句夏浅胜春最可人【夏浅却胜春徐陵诗也】
　　又
　　杜防血尽啼未歇蝴蝶梦残心更狂我自人间少情者老来十倍惜年光
　　又
　　赐食金盘出寳闺熊掌映紫駞蹄侯家但诧承恩泽岂识山厨苦卖虀
　　又
　　隋家古寺郡西南寺废残僧只二三藜藿满庭尘闇佛时闻铙鼔赛春蚕
　　又
　　渺渺荒陂古埭东栁姑小庙栁隂中放翁老惫扶藜杖也逐乡人祷嵗丰
　　又
　　老翁卖卜古城隅兼写宜蚕保麦符日日得钱惟买酒不愁醉倒有儿扶
　　四月旦作时立夏已十余日
　　京尘相值各怱忙谁信闲人日月长争叶蚕饥閙风雨趂虚茶嬾鬭旗枪林中晩笋供厨美庭下新桐覆井凉堪笑山家太早计已陈竹几与藤牀
　　春夏之交鸣鸟百族惟布谷声最悲急动人戏作十韵
　　春风舍人去陆子叹以惊欲挽春使回无奈布谷声春亦何负汝旦莫声不停或谓布谷者一气感使鸣春老自当去微禽彼何情上天运四时斗柄亦峥嵘奈何独私春欲使久不倾南风吹众緑一扫紫与頳此时岂不佳乃尔懐不平勿作儿女态起视东郊耕
　　倚杖
　　倚杖柴门外踟蹰到日斜儿童拾笋箨妇女卖茶芽掠岸过渔艇隔篱闻纬车年来诗料别满眼是桑麻
　　野歩
　　蝶舞蔬畦晩鸠鸣麦野晴就隂时小息寻径复微行村妇窥篱看山翁拂席迎市朝那有此一笑慰余生
　　竹窓昼眠
　　初夏暑雨薄但觉白日长向来万里心尽付一竹牀新笋出林表森然羽林枪时闻解箨声灵府生清凉平生喜昼眠此志晩乃偿安枕了无梦孰为蝶与庄徐起掬寒泉中有菱丝香清歗送落日与世永相忘
　　腾腾
　　腾腾吾防我兀兀我忘吾万事皆堕甑一身真朽株江天号鹳鹤村巷暗楸梧薄酒犹堪醉归来稚子扶
　　幽栖
　　闲人了无事地僻称幽栖防米留鸡食移琴避燕泥桐生窓欲暗笋长径还迷不作容车计门闾尽放低
　　又
　　谁谓幽栖陋茅茨足庇牀雨便梧叶大风度练花香浴佛儿童喜缫丝妇女忙朅来三十载吾鬓固宜霜【乾道丙戌始卜居镜湖之三山今甫三十年矣】
　　睡起
　　虚堂四檐竹修修朱夏正午如髙秋八尺风漪云碧裯一榻寛如禹九州屈信展转俱自由息以两踵无与喉世方窘若鱼吞钩我独超然鹰脱韝一物不向灵台留非睡非觉以神游青城紫阁多朋俦相逢握手笑不休
　　愁坐忽思南郑小益之间
　　当年蜀道秦关万里飘然往还酒病曾留西县眼明初见南山
　　又
　　筹笔门前芳草回龙道上青山万里犹能梦到再游未信天悭
　　四月十三夜四更起读书
　　七十未捐书正恐死乃息起挑窓下灯度此风雨夕
　　夏雨初霁题斋壁
　　楸花练花照眼明幽人浴罢葛衣轻燕低去地不盈尺鹊喜傍檐时数声对奕轩窓消永昼晒丝院落喜新晴忽惊重五无多日采缕纒筒吊屈平
　　东窓
　　萱草石榴相续开数枝晩笋破苍苔背人红练穿林去直是无情不再来
　　闻枭
　　两忘尧桀自心平此念胡为扫复生幸是安眠无一事苦怜鸎语恶枭声
　　雨中示子聿
　　穷阎父子自相依寂寂茅庐映竹扉蔓水生初抹岸练花寒动却添衣吾自笑岂尚白汝瘦元知能胜肥苦学勿为干禄计宦途虽乐不如归
　　山园屡种杨梅皆不成枇杷一株独结实可爱戏作长句
　　杨梅空有树团团却是枇杷解满盘难学权门堆火齐且从公子拾金丸枝头不怕风揺落地上惟忧鸟啄残清晓呼僮乗露摘任教半熟杂甘酸【枇杷尽熟时鸦鸟不可复御故熟七八分则取之】
</div>
    <div class="pagination">
<a href="剑南诗藁_page79.html">上一页</a><span>...</span><a href="剑南诗藁_page75.html">75</a><a href="剑南诗藁_page76.html">76</a><a href="剑南诗藁_page77.html">77</a><a href="剑南诗藁_page78.html">78</a><a href="剑南诗藁_page79.html">79</a><span class="current-page">80</span><a href="剑南诗藁_page81.html">81</a><a href="剑南诗藁_page82.html">82</a><a href="剑南诗藁_page83.html">83</a><a href="剑南诗藁_page84.html">84</a><a href="剑南诗藁_page85.html">85</a><span>...</span><a href="剑南诗藁_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
