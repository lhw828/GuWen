<!DOCTYPE html>
<html>
<head>
    <meta charset="UTF-8">
    <title>四库辑本别集拾遗 - 第 61 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四库辑本别集拾遗 - 第 61 页/共 81 页</h1>
    <div class="content">　　西湖
古山泻仙源，坤舆凿虚境。宝势相回环， 朱阑清倒影。羣 【冰】  【泳】 人无惊，泛泛华 【浆】  【桨】 并。山上放歌行，不少有遗景。谁意注灵波，溉田三万顷。
 【《永乐大典》卷二千二百六十四「湖」字韵，页二十二上引「陈舜俞集」。(影印本第十九册)】 
　　蛙斋诗
渴饮尝不足，凿井偶清疏。井边旧墙屋，涂塈为我居。念彼作者劳，容膝已有余。开窗近檐楹，天光满图书。汲水屡洒扫，虚去延空虚。外洁内亦清，体胖气加舒。缅怀埳中蛙，乐岂羡虾鱼。相君宅新府，文木森周庐。侯阿多结驷，赐金每论车。身外无我亲，傥来物固疏。日食夜以息，大小则皆如。况无百岁人，贵贱同丘墟。但可蔽风雨，且以永居诸。
 【《永乐大典》卷二千五百三十九「斋」字韵，页二十一上引「陈舜俞集」。(影印本第三十册)】 
　　虑狱江州晚出浔阳门诗
浅深秋色看红叶，高下人烟入翠微。过岭已怜云满烟，穿林宁恨露沾衣。自惭访道来何晚，便好寻真去不归。本迕朝廷无补报，名山犹幸许相依。
 【《永乐大典》卷三千五百二十七「门」字韵，页十七上引「陈舜俞宛陵集」。(影印本第四十九册)】 
　　子隐堂为萧寺题
东城萧寺荒烟内，底事旌旗与客来。六代豪华归茂草，少年风节有高台。门前好鸟鸣佳木，径里闲僧扫绿苔。强为登临一怀古，儒夫芜句两非才。
 【《永乐大典》卷七千二百三十九「堂」字韵，页十五下引「陈舜俞诗」。(影印本第七十一册)】 
　　 【黄陵庙】 
明月辉在天，落日光转地。天维地轴千万年，粉篁尚有春风泪。苍梧茫茫九疑高，湘江之水多怒涛。袗衣不御琴弦绝，黄陵庙前碑已裂。春禽啼，秋叶飞，行人舟去复返，虞舜南巡胡不归。
 【《永乐大典》卷五千七百六十九「沙」字韵，页八上引「陈舜振 【「振」疑为「俞」之误。】 」。(影印本第六十册)】 
　　 【白云亭】 记
松竹蒙密，北望盆江，盘石可坐数人，鸣泉过其下，山北僧庵最佳处也。
 【《永乐大典》卷六千七百「江」字韵，页二上《江州志》引「陈舜俞记」。(藏台北图书馆)】 
　　 【云庆庵】 记
因泉为池，多出鲂鲤。
 【《永乐大典》卷六千七百「江」字韵，页二下《江州志》引「舜俞记」。(藏台北图书馆)】 
　　 【说党】  【《都官集》(《宋人集甲编》)卷七，仅存此篇名。但从本文首尾二处判断，题似当作《党说》。】 
《党说》曰：跖之徒必憎孔墨，桀之民可使诟尧禹，君子小人皆有党也。然天下之事，或成于党，顾其势如何耳。众胜寡，强胜弱。七十子不足张仲尼，寡不胜众也。管蔡不能害周公，强不胜弱也。夫众寡强弱之势者，古人之所谨择，人主不可不察也。《易》之《泰》曰：「拔茅茹以其汇，征吉。」《否》曰：「拔茅茹以其汇， 【正】  【贞】 吉亨。」此之谓也。今有人焉，百人恶之，未可恶也，犹有乡人之善者好之。有人焉，百人好之，未可好也，犹有乡人之善者恶之。如是谓之能察其势。夫上有察势之智，不患天下之党，而患君子之无党，尧舜是也。三苗、驩兜、鲧、共工，同处于朝，而尧不害为圣。元凯十六族以族进，而舜为知人。其势可不察乎？仁不众不足以爱物，义不众不足以决事，言不众不足以明道，力不众不足以任重。故明主羣其仁，使煦之如春而无不荣，涵之如海而无不济，而万事备矣。合其义，使矩之而无不方，绳之而无不直，而万务理矣。同其言使应之如埙篪，和之如琴瑟，而大道白矣。协其力如机之在矢，如辐之在毂，而庶功成矣。及其乱也，持狐疑之心以待天下之士，使谗贼缘隙而进，以害君子。行睽乖之政，以风天下之俗，使争夺告讦之敝起，而民无所措手足。弃市以耦语，族人以缘坐，此秦之民所以叛也。汉之势未亡也，党禁所以亡也。以党治党，善人名家，相枕以死，寃痛之声天下嚣然，可不戒哉？今夫朝廷以保任治爵赏，天子不以朋比疑臣下。官开汲引之路，士有相称誉之义，是以垂世百年。臣工和于朝，万物和于野，生民熙熙比肩于太平。然臣伏思，天下之广，君子小人各以类聚，而其势无常。顾君人者主之，则盛衰系乎一定矣。昔者朝廷将大有为，则当天下之责者，不得不引其类而聚之。俄大臣有陷党与而废置，陛下大明秉照，昭然鉴悟，众邪帖息，柄用一新，巍巍乎尧之为君未始过也。夫大之构非一木，良裘之成非一腋，天下国家之治非一材，要在亲贤而类能，协义而比力，然后朝廷昌明，天下治定。故《易》曰：「《比》吉，原筮，元永 【正】  【贞】 。」比者附也，附得其正，则吉，夫何党之惧乎？故曰顾其势如何耳。臣愚不佞，故为《党说》。
 【《永乐大典》卷一万一千八百八十八「党」字韵，页十四下引「陈舜俞集」。(影印本第一百十九册)】 
　　贺集贤相公启
嵩衡降秀，昴毕储精。大雅君子之方，富中庸贤者之德。
 【《永乐大典》卷八千五百二十六「精」字韵，页四上引「陈舜俞集」。(影印本第九十四册)】 
　郑獬：《郧溪集》三十卷 【《四库全书总目》作「三十卷」，但文渊阁本《提要》又作「二十八卷」，疑「三十卷」误。】 
郑獬，字毅夫。安陆(湖北)人。宋干兴元年(一○二二)生。皇佑五年举进士第一。知制诰，拜翰林学士，权知开封府。后以侍读出知杭州，又徙青州。熙宁五年(一○七二)卒。《宋史》卷三二一有传。四库馆臣自《永乐大典》辑《郧溪集》三十卷。
现存《永乐大典》录：
郑獬郧溪集 【三十五条】 
以上三十五条，校《湖北先正遗书》本《郧溪集》二十八卷及《补遗》二卷，馆臣漏辑者三条。
　　偶题
寸心不着一尘飞，坐见孤云冉冉归。万境去来无不可，白鸥争得见忘机。
 【《永乐大典》卷八百九十九「诗」字韵，页二十一上引「郑獬郧溪集」。(影印本第九册)】 
　　寄并州故人
　　其一
年来羁客减欢游，少对清樽浣别愁。社里故人相忆否，夜来归梦到并州。
　　其二
去年寒食柳溪头，着意寻花醉未休。今日天涯最惆怅，满江烟雨吊春愁。
 【《永乐大典》卷三千五「人」字韵，页六上引「郑獬郧溪集」。(影印本第四十二册)】 
　王安礼：《王魏公集》八卷
王安礼，字和甫。临川(江西)人。宋景佑元年(一○三四)生。嘉佑六年进士，历官翰林学士，知开封府，尚书左丞，端明殿学士知江宁府。元佑中，加资政殿学士，历知扬、青、蔡州和太原府。绍圣二年(一○九五)卒。四库馆臣自《永乐大典》辑《王魏公集》八卷。
现存《永乐大典》录：
王魏公集 【二十四条】 
以上二十四条，校《豫章丛书》本《王魏公集》八卷，馆臣漏辑者七条。
　　明仙和尚记
明仙和尚名道信者，以净行胜业，调伏一乡。传法招提，四众瞻仰。端明王公，以旧德伟望，来殿晋土。镇抚余暇，召至斋馆。留寓信宿，宠以三颂。辞义奥密，深达实相。固龙天之所赞叹，大乘之所印可者也。说者以谓生灭无住，何法可言。语默两忘，方能证道。此诸佛如来所以无示无识，离诸门答也。然而文殊师利从无住本一切法。法尚应立，岂尝无言。自非至人，孰与于是。由此观之，王公之召，明仙之来，一句一偈，至理存焉。若夫断分别想，现清静观，大千妙界，闻之者咸离尘劳；不二法门，悟之者顿超觉路；则慈悲誓愿之力，可量也哉。年月日。临川王某记。 
 【《永乐大典》卷八千七百八十三「僧」字韵，页二十上引「王魏公集」。(藏南朝鲜京城李王职文库)】 
　　贺人礼上启
伏审涓辰，已谐礼上，恭惟庆慰。某官清才出类，高识迈伦。早膺桂籍之荣，遽被藩司之任。伫闻茂绩，别就选抡。掖守穷边，难亲英范。其于瞻颂，莫尽敷陈。
 【《永乐大典》卷一万五百四十「启」字韵，页十九下引「王魏公集」。(影印本第一百六册)】 
　　谢三伏早出表
　　　其一
徂暑御时，伏庚乘序。使来中禁，恩逮迩臣。中谢。恭惟皇帝陛下，纂绍丕图，忧勤庶政。虽惟睿以作圣，犹强恕而求仁。谓官府之宣劳，宜人君之知恤。称物平施，讵闻从事之独贤；俾躬处休，亦使自公而退食。誓殚智力，期报宠私。臣无任。
　　　其二
温风扇候，伏火御时。使自上方，思覃近列。荷眷怜之甚厚，揣绵薄以非宜。中谢。共惟皇帝陛下，圣德无名，神功不伐。每自勤于政治，犹知下之勤劳；悯徂暑之蕴隆，俾未旰而夙退。虽天地生成之惠，不过于兹；顾草茅微贱之资，未知为报。臣无任。
 【《永乐大典》卷一万九千七百八十三「伏」字韵，页四上引「王魏公集」。(影印本第一百七十八册)】 
　　陈国长公主奏驸马都尉王帅曰亲兄光禄寺丞王公约可宣德郎 【制】 
敕：具官某，宗祈庆成，邦有大赉。迁序尔位，厥惟旧章。勉于自修，然后能称。可。
 【《永乐大典》卷七千三百二十四「郎」字韵，页一下引「王魏公集」。(藏上海图书馆)】 
　　国子博士致仕郭祥正可落致仕特授奉议郎制
敕：具官某，年方强壮，自请退休。守臣露章，称尔材实。爰稽近比，复序于朝。往迪命书，勉之无怿。可。
 【《永乐大典》卷七千三百二十四「郎」字韵，页九上引「王魏公集」。(藏上海图书馆)】 
　　某神奉安祝文
祠庭嗣新，貌像载肃。日时甚吉，肴核具陈。神乎来哉，以有安宅。尚享。
 【《永乐大典》卷二千九百五十一「神」字韵，页四下引「王魏公集」。(影印本第三十七册)】 
　李廌：《济南集》八卷
李廌，字方叔，自号太华逸民。华州(陕西)人。宋嘉佑四年(一○五九)生。屡试不第，定居长社。大观三年(一一○九)卒。《宋史》卷四四四有传。四库馆臣自《永乐大典》辑《济南集》八卷。
现存《永乐大典》录：
李方叔文集 【一条】 　李方叔济南集 【二十四条】 　李方叔济北集 【一条】 
李方叔济南月岩集 【二条】 　李廌济南集 【一条】 
以上共二十九条，校《宋人集丙编》本《济南集》八卷，馆臣漏辑者三条。
　　登楚山绝顶
新雨路少人，公子有佳招。下马语未竟，西城趋连镳。初云眺江阁，忽欲登山椒。陟巘践 【跷踊】  【硗确】 ，舍鞍升岧峣。濈濈云屦湿，翩翩风袂飘。广隰绿交映，芜城远无嚣。带缭江路永，隙光溪影摇。他山若聚米，乱疑翻潮。岸巾叹鬓槁，抚髀怜肉消。欲摅纡郁怀，自恨痀偻腰。心知中峰近，意怯老步遥。班荆坐危磴，植杖临高苗。注目送三士，绿萝凌九霄。风流暂云散，箕踞还独谣。仰答顺风呼，俯听深涧樵。山灵或耸诮，谷友如迁乔。虽同仙凡隔，亦觉神爽超。毋比抱肠鼠，已异枝巢鹩。夕曛下归径，平林有鸣蜩。回瞻已陈迹，青霭烟寥寥。
 【《永乐大典》卷一万一千九百五十一「顶」字韵，页六上引「李廌济南集」。(影印本一百二十册)】 
　　附录
　　　李之仪： 【济南月岩集】 序
秋月，直欲拏云上汉，不知其千万里之远也。为之愕眙久之，而不能释目。东坡笑相谓曰：「子何谛观之不舍耶？斯文足以使人如是。谢安蹈海，至于风涛荡潏而不知返，徐问舟人曰：『去将何之？』子岂涉是境界以追谢公乎？」又曰：「吾尝评斯文如大川湍注，昼夜不息，不至于海不止。」余曰：「不腆所得亦几然。」东坡曰：「闻之欧阳文忠公曰，文章如金玉，固有定价，不能异人之目也。」已而曰：「或者患其多，子颇觉乎？」余曰：「觉则殆矣，惟其不觉其殆，所以为斯文也。」比从其游，吾宗方叔，初未相识，得其文于东坡老人之座。读之如泛长江， 【语】 稍吃，至于论事则亹亹不穷，而语亦不甚才，信乎其吶于言而富于文也？从容既久，赋目所更体制，不得而一。乃杂举而争长随定，若不出一人之手。伟丽璀璨，无异入秦府库，千 【奇】  【乘】 万骑，目为之眩瞀而不能已。又若泛剡溪，交流竞秀，几应接不暇。退之谓「人皆劫劫，我独有余」者，渠不谅哉！间与之即席分韵，余方点笔据纸，则已烂然满幅，倾坐赏叹，为不可跂及矣。未论其工，其敏妙绝伦，殆天赋也。方天下承平，讲明六艺，招来一时人物。宜得《过秦》、《罢击珠》之议论，《上林》、《广成》之赋颂，以绘藻形容，铺张扬厉，为一代之所华焕。昔王当仪具众集之际，五吏分授册词，灿然皆给。刘敞下直且就马，命遽出，乃倚马座，一挥九制，此皆方叔之任也。不幸不及禄以卒。天下知为文者，莫不惜之。柳子厚谪死穷荒，独退之祭之以文曰：「子之文章，而不用世，乃令吾徒，掌帝之制。」呜呼！后之视今，犹今之视昔也。当有读其文，或至掩卷流涕，重叹前人一何幸，而退之之言为不妄发也。方叔没后八年，其子颍秀川，集其文为若干卷，号《月岩》，以书抵余，曰：「愿有以序之。」余得方叔之文多矣，集之成，则恨未见也。姑道畴昔之所欣慕，与夫闻之先生长者之言以报之。秀川卓特英发，甚似其先人，盖骎骎其未已也。政和六年八月十一日，赵郡李之仪序。
 【《永乐大典》卷二万二千五百三十七「集」字韵，页二十七上引「李方叔济南月岩集」。(影印本第一百八十八册)】 
　　周紫芝书： 【济南月岩集】 
《月岩集》，太华逸民之所作。而太华逸民，则李廌方叔之自号也。端叔序其文，谓东坡尝言：「吾评斯文，如大川东注，昼夜不息，不至于海不止也。」今诵其诗，读其文，然后知此老之言为有旨焉。然而自非豪迈英杰之气，过人十倍，则其发为文词，何以若是其痛快耶？绍兴壬申春，滑台刘德秀借本于妙香寮，乃书以还之。
 【《永乐大典》卷二万二千五百三十七「集」字韵，页二十七下引「李方叔济南月岩集」。(影印本第一百八十八册)】 
　张舜民：《画墁集》八卷
张舜民，字芸叟，自号浮休居士，又号斋。邠州(陕西)人。宋治平二年(一○六五)进士。元佑中，授秘阁校理、监察御史。徽宗朝，为吏部侍郎，旋以龙图阁学士知定州，改同州。后贬商州安置，复集贤殿修撰。《宋史》卷三四七有传。四库馆臣自《永乐大典》辑《画墁集》八卷。
现存《永乐大典》录：
张舜民诗 【四条】 　张舜民郴行录 【七条】 　张舜民画墁集 【五十八条】 
张芸叟杂记 【四条】 　《古罗志》引 【一条】 　《元一统志》引 【一条】 
以上共七十五条，校《关陇丛书》和《丛书集成》本《画墁集》八卷及《补遗》两种，馆臣漏辑者五十条。
　　上颍昌韩少师丞相兄弟
五福犹来萃一门，岁寒方始见松筠。白头再喜逢知己，青眼重开为故人。当日八龙同孝友，于今二阮卜比邻。 【莫】  【暮】 年不作三湘客，犹欲生还一吐茵。
 【《永乐大典》卷九百十八「师」字韵，页十三下「张舜民画墁集」。(影印本第十一册)】 
　　北归再过洞庭
我家本住长安陌，泾渭交流出坐隅。须信宦游皆有地，十年四过洞庭湖。
 【《永乐大典》卷二千二百六十一「湖」字韵，页九下引「张舜民画墁集」。(影印本第十八册)】 
　　东湖晚眺
白鹭双飞过女墙，两行高柳正斜阳。荷花满眼都无主，闇里风飘入袖香。
 【《永乐大典》卷二千二百六十二「湖」字韵，页十四下引「张舜民画墁集」。(影印本第十九册)】 
　　和邠倅王正夫大夫游西湖
雨过花开一郡忙，紫微山影照湖光。东风不费舟船力，暖日能添罗绮香。已拚今朝须尽醉，预愁明日又辞乡。饱闻冯翊无花草，唯有城头至乐堂。
</div>
    <div class="pagination">
<a href="四库辑本别集拾遗_page60.html">上一页</a><span>...</span><a href="四库辑本别集拾遗_page56.html">56</a><a href="四库辑本别集拾遗_page57.html">57</a><a href="四库辑本别集拾遗_page58.html">58</a><a href="四库辑本别集拾遗_page59.html">59</a><a href="四库辑本别集拾遗_page60.html">60</a><span class="current-page">61</span><a href="四库辑本别集拾遗_page62.html">62</a><a href="四库辑本别集拾遗_page63.html">63</a><a href="四库辑本别集拾遗_page64.html">64</a><a href="四库辑本别集拾遗_page65.html">65</a><a href="四库辑本别集拾遗_page66.html">66</a><span>...</span><a href="四库辑本别集拾遗_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
