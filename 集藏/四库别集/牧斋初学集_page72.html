<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 72 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 72 页/共 115 页
  </h1>
  <div class="content">
   （士女黄皆令集序） 
    今天下诗文衰ň，奎璧间光气ホ然。草衣道人与吾家河东君，清文丽句，秀出西泠六桥之间。马塍之西，鸳湖之畔，舒月波而绘烟雨，则有黄媛介皆令。吕和叔有言：“不服丈夫胜妇人。”岂其然哉？皆令本儒家女，从其兄象三受书，归于扬郎世功，歌诗画扇，流传人间。晨夕稍给，则相与帘阁梯几，拈仄韵，征僻事，用相娱乐而已。有集若干卷，姚叟叔祥叙而传之。皆令又属杨郎过虞山，传内言以请序于余。 
    余尝与河东评近日闺秀之诗，余曰：“草衣之诗近于侠。”河东曰：“皆令之诗近于僧。”夫侠与僧，非女子之本色也。此两言者，世所未喻也。皆令之诗曰：“或时卖歌诗，或时卖山水。犹自高其风，如昔鬻草履。”又曰：“灯明惟我影，林寒鸟稀鸣。窗中人息机，风雪初有声。”再三讽咏，凄然诎然，如霜林之落叶，如午夜之清梵，岂非白莲、南岳之遗响乎？河东之言僧者信矣。由是而观，草衣之诗可知已矣。叔祥之序，荟卒古今淑媛以媲皆令，累累数千言。譬之貌美人者，不论其神情风气，而必曰如王嫱，如西施，如飞燕、合德，此以修美人之图谱则可矣，欲以传神写，能无见笑于周乎？癸未九月，虞山牧斋老人为其序。 


初学集卷三十四 
    ○序（七） 

（兵使慈溪冯公进秩督学福建叙） 
    崇祯丙子秋，虏陷昌平，畿南，诏征天下兵入卫。于是，苏松兵使冯公督其兵以行，抵济宁，虏退解严，有诏班师。而公旋奉新命，晋秩往督八闽学政。两台使者谓吴中不可一日去公，交章请留，而公以王言，不宿于家，旦夕治装行矣。吴淞副总戎许君念公共事之雅，乞余文以为贺。 
    余于公之迁，而窃有叹于主爵者重闽而轻吴，名为知公，而实未知所以用公也。夫主爵者之用人也，犹奕者之下子也，必审其局面；犹医者之用药也，必察其病症。不审局而下子，不察症而用药，此败亡之道也。今天下北患插，东患奴，中原患寇，独东南无恙。而苏、松以区区二郡，当天下财赋之半，京、边皆仰给焉。苏、松之肥瘠安危，天下之肥瘠安危也。比之于棋局，此当为何地？东南财力尽矣，吏治敝，民生蹙急，闾阎之下，草泽之间，奕奕然有朝不及夕之忧，而横征重赋，折筋绝骨之求，未有艾也。譬之于病势，此又当为何症？自公之莅吾吴也，以文武兼资之器，遇缓急多故之日，上下说服，士民豫附。公之于吴，以当局则国手也，以疗病则上药也。一旦夺之以予闽者，何也”？闽之在海内，以局势论之，当为边角，不当为腹腴。闽之学政，或有弗理也，此一肢一节之病，非腹心之忧也。有弈于此，恋边角而弃腹腴，则奕必败；有医于此，治肢节而舍腹心，则病必亡。主爵者重闽而轻吴，何以异此？且今之迁公者，以随牒平进待公者也，非知公而善用之也。己巳之役，勤王之兵，悲怨就道，几如唐天宝中分道捕人故事。顷者邸报阻绝，讹言弘多，吴中一旅之师，从公于迈，莫不皆骨腾肉飞，发植如竿，欣欣焉有吞胡灭虏之气，非公何以得此于行间哉？师之出也，悬先大夫之像于堂皇，戎服拜辞，誓以此身殉国。旗誓师，与将士歃血酹酒，情词奋厉，声泪迸咽。余为之泣下沾襟，语观者曰：“冯公此行，必能办贼，吾属可安枕矣。”向令留公于吴，当东南半壁之寄，治余皇，习水战，淬水犀之甲，募载禽之士，北御插，东剿奴，中荡寇，三四年间，必能为国家当一面。一旦有事，呼吸应变，兴蕲王之舟师，复淮安之海运，以濒海一隅之地，制海内之重轻，非公谁与办此哉！唐之末也，置郑于凤翔，而唐几再振；宋之南也，置宗泽于磁、相，而宋乃复立。本朝宸濠之变，王恭襄用王文成于上流，濠一发而就擒。今者夺公以予闽，闲指麾训练之能，而理朱黄铅椠之业，则岂知用公者哉！今天下之大势，亦岌岌矣。民穷财尽，虏寇交讧。其在奕势，不可不谓之残局；其在病症，亦不可遂谓之康强勿药也。而用人者之忽易如此，以失著救将败之棋，以缪方诊危殆之病，天下之事，其亦可为寒心已矣。 
    余于公之迁，不敢以为喜，而为之俯仰叹息者此也。夫吴之士民，不可一日去公，扶老携幼，惊惋相告，遮道而号哭者，其词未可更仆悉数。余则以为公之此行，有关于用人之大政，而吴人爱慕之私为不足道也。故因许君之请，而叙之如此。 

    （大司马吉安茂明李公参赞留务序） 
    崇祯十二年，南京兵部尚书员缺，天子命即家起故戎政尚书吉水李公参赞机务。命下之日，海内士大夫拊手相贺，衿绅之士，韦跗注之徒，下及儿童走卒，靡不欣欣有喜色而相告也。 
    客有谂余者曰：“李公之品地，在玉铉大斗之间，当宁深知之，固将参预密勿，在帝左右，留务之简，特以为传遽云耳，何贺者之相蒙也？”余曰：“是则然矣。然未知天子任公之重，与其所以重公者也。南都根本之地，先朝以储宫监国，继以勋臣守备，自黄忠宣以耆硕镇陪京，始有参赞机务之命。委任之隆，两都文臣所独也。当武宗南巡之日，翠华野宿，虎旅夜惊，乔庄简任南参赞，张皇六师，严更巡徼，逆彬辈慑伏不敢动，宗社有泰山之安，其功不在王文成下也。今海内多事，王师在野，凭城伏莽，实烦有徒。天子念根本重地，以机务委公。公之任，岂后忠宣、庄简哉？日者寇逼浦口，烽火达于白门，盖岌岌矣。城之贼，饱而扬去，虽蔓延唐、邓间，未尝顷刻忘荆、襄也。孙吴有国时，合暮西陵举烽火，三鼓未竟，达吴郡之南沙。晋明帝患王敦之逼也，改授荆、襄四州，以分上流之势。参观于今，江关，浦口，留都之门户也。置戍设守，无可疑者。西陵烽火之虞，荆、襄上流之势，形势未改，要害如故，此不可不深思早计也。荆、襄一路，我既与贼共之。贼瞰我，则高屋之建瓴也；我肄贼，则鞭长之不及马腹也。《诗》不云乎：‘彻彼桑土，绸缪牖户。’今之金陵，以荆、襄为牖户，江关、浦口，堂密之间耳。留务之命，天子实以桑土寄公。譬之奕棋，局在腹则急腹，局在边则急边。天下根本在南，故以留务委公，是亦善奕者之置子也。公往理戎政，汰老弱，清冒滥，中官之厮养，侯家之骑从，依草附木者，一切厘革，中外匈匈，蜚语流闻。上心知其公忠，曲意保全，归田十余年而有今命，天子之知公深矣。置公于南，以南重公，亦以公重南也。主上神圣，度越三五。用舍操纵，疑于鬼神。其所以任公之重，与所以重公者，岂庸臣小知所能窥测其一二哉！自参赞设官以来，以道德勋名著闻者多矣。而端毅、文成两王公为最。公谢戎政家居，辟依仁书院，与乡之士友，讲明文成之学，布衣蔬食，一饭不忘君国。士大夫之望公者，犹端毅之在三原也。今居此宫，与两王公百年接踵，岂偶然哉？端毅在留都，飞章抗疏，邮传错互，时人为语曰：‘两京十二部，独有一王恕。’而文成当世庙初，言者谓宜登庸揆席，居论道经邦之地。其言果行，则嘉靖之治，当比隆于成周矣。公既膺特简，当以端毅之事宪庙者事今上。天子辟门求贤，内外并用，文成所不能得之于世庙者，公其将得之于今上乎？天子任公之重，与所以重公者，自今日始，固将不一书而足也。”群贤之宦于吉者，若吉水令陆君某、庐陵令刘君某，近公之居，沐浴其德教，而喜公之有新命也，以谦益于公有道义之好，属为文以贺，而余为序之如此。 

    （奉贺宫傅晋江黄公奉诏存问序） 
    太子太傅晋江黄公，以大宗伯谢政家居，年逾八十。天子眷念旧德，特遣行人赐手敕存问，授几乞言。中外缙绅，欢呼相庆，以谓天子当如元之待文潞公，起之既老，九十造朝，不独以上尊文绮，修优老之故事也。谦益词垣后进，溯诸师门，实为公门下士，其敢无一言以贺？ 
    盖尝尚论公之生平，而夷考其出处。公之修身厉行，表著于先朝者犹易，而其孤行独立，保持于今日者最难。何也？当神宗之世，久道化成，朝著肃穆。公以翰苑词臣，不纟求不竞，靖献于蓬山鹤禁之间，此恭人硕儒之所有事也。当熹宗之世，明夷初旦，海宇雾。公以馆阁儒臣，不不竦，洁身于宫邻金虎之际，此端人长德之所有事也。故曰易也。迨今上御极，以英明不世出之主，负综核大有为之志。小人乘权藉势，以操切窃国枋，以忄冀忮箝国论，以深机快恩怨，以积威罔利权，捞笼布置，别成一阴惨诡随之世界。而公以老成宿素，出掌邦礼，遇大礼大兵大谴，援典制，引分义，据经廷诤，不少回互。譬之五行之宿，芒寒色正，侧出于阴云翳驳之中，其不为之目夺而神耸者亦鲜矣。人知公之奏对，持国体，养士气，补偏救弊，明与执政相枝柱；而不知其方严魁垒，引绳切墨，所以默折其机牙，而潜杜其窟穴者尤多也。往傅文毅在部，无事不争，其章奏特烦于五曹，卒以忤权罢去。以王文忠之宿望，遭逢盛际，亦不能不龃龉于庐陵，而况于公乎？公既去而奸佞接迹，害频仍，天子喟然侧席，思公之公忠而喜其难老，于是有存问之举。大臣去而使人主思之，难矣；去而使英主思之，抑又难矣。公何以得此于天子哉？昔者秦穆公丧师于崤，归而作誓，夫子录之，以继训诰之后。而《秦誓》之所思者，询兹黄发也，一介断断也；其所戒者，截截善谝言也，冒疾技圣也。自古奸邪小人，祸人国家者，始必以谝言为钩饵，荧惑主心，后必以冒疾为罗网，壅塞贤路，而国家之所以荣怀杌陧，安危而治乱者，在人主之能悔与不能而已。穆公之誓曰：我皇多有之，昧昧我思之。思者，悔之几也。《易》曰：不远复，无悔，元吉。几乎微乎！败而思，思而悔，阴阳回薄，精摩荡，天地将应之，而况于人乎？天子之思公也，所谓几也，吉之先见者也。思黄发，戒谝言，庸技圣而屏冒疾，于以上答谴告，下净氛，举而措之，在乎取携之间而已矣。顷者狡奴入犯，羽书旁午。天子赫然震怒，下哀痛之诏，视秦穆之素服哭师，不啻过之。而公将以师臣造朝，赞《采薇》《天保》之盛治，于秦之黄发何有？谦益虽屏废，旧承乏太史之后，窃取夫子删《诗》之义，欲举《秦誓》以献于吾君，而又念其反覆陈戒，叹息于古今之谋人者，推而明之，可以为用人论相之炯鉴。是举也，有关于天下国家之大故，是用谨而书之，非徒以为公贺而已也。崇祯十六年正月吉日。 

    （赠锦衣吴公进秩一品序） 
    崇祯十年，锦衣山阴吴公，荷上特简，以都指挥使掌卫事。受事未半载，以公廉勤慎深当上心，进秩一品。上慎惜名器，独于公则朝上而夕报可，诚重之也。天启中，逆奄用事，用其私人许显纯掌诏狱，而公适为之副。群小构大狱，以一网尽海内正人君子，嗾奄授意，而显纯操刀焉。每出片纸，所署名姓，累累如保牒。公从容语显纯：“无多所连染；连染太多，于钩党者则快矣，盍亦自为他日地乎？”显纯虽昧，亦为耸动。后先纵舍，几四十人。其免而复逮者，高忠宪辈是也。其终得免者，如余是也。公又佐显纯定爰书，坐赃皆无左证，预为昭雪地。群小知之，嗾奄逐公，几陷不测。公去而大狱始成，杨、左辈皆考死，海内汹汹，几至移国。盖公之进退，其关系国事如此，不独为诏狱重轻也。今上龙飞，公首先召用。时相用枚卜逐余，公不肯屈节附丽，时时讼言，为余不平。时相心衔之，屡推掌卫事，皆不报。久之，相焰益张，用其私人掌卫事，属锻炼起大狱，约略如逆奄用显纯故事。及时相罢免，私人以他事得罪，而上始简用及公。公感激知遇，誓以身报。每刺举一事，平反一狱，必斋沐焚香，昭告于神明，而后行事。以羔羊素丝之节，风励家庭。其诸子皆阖门洗手，奉公教诫。公之诚心质行，砥节首公，孚契于士大夫，而昭格于人主，不终岁而受三锡之命，宜也。先是言者谓环卫诏狱，宜参用儒者，不当专任杂流，因仍先朝弊习。公故伟望硕儒，所条奏咸引经术，傅古谊，史策书之，谓国家用儒者领环卫，自今上始。此本朝之盛事，不独为公贺而已也。盖尝循本而论之，卫与厂之设，皆起永乐中，当是时，国家纪纲法度，尽在阁部，而间有所监督收考，则付之厂卫。阁部，股肱心膂也。厂卫，则四目四聪之一也。二百年来，阁与厂卫之势，尝分其权，相为峙而不相为借。是故以万眉山之秽，纠汪直，革西厂，侃然与商文毅比肩并事，一无所鲠避，何也？人主之体尊，阁部附之以为尊，而国家之权重，厂卫不能藉之以为重，所谓相为峙而不相为借者也。嘉靖、万历之交，国体稍变，阁不能不倚于厂卫，而厂卫亦不能有加于阁，其相为峙者犹故也。至天启而大变，阁与卫皆厂之私人，卫附厂以尊，而阁反附卫以重，相借相合，而阁之体独轻。今上神明独断，厂卫与阁皆奉职不暇，不敢有所假借。久之，而阁始睥睨其间，司间抵隙，而阴收卫以为用。外托刺举之名，内行钳网之计。下有所毛举，则其端不出于外廷；上有所击断，则其怨全归于人主。其假灵则神丛也，其积威则鹿马也。阁与卫合，浸淫移夺，而举朝不知。幸神圣之主，蚤见而逆销之，然后阁与厂卫之势仍分，而其权仍不相借。魁柄在手，宫府一体，渐复祖宗之旧，实自上之用公始。此其关国故岂浅鲜哉？孝宗皇帝不云乎：与我共天下者，三公九卿也。是时刑狱委任三法司，缇绮帅领徼循而已。牟斌掌诏狱，正色直词，枝柱戚畹。如斌者，君子以为真弘治中人物也。天子聪明仁厚，同符孝宗，方富于春秋，励精图治。公且竭股肱之力，佐吾君恤国体，养元气，复见弘治之盛，又岂斌所可望其万一也哉！余于公之向用，喜国家之有人，而又深窥圣天子执持纪纲之微意，故扬言之如此。余再陷网罗，赖天子深恩，得保首领。而公不畏权幸，持三尺法以感悟明主，其事当具载国史。此则天下之士大夫皆能言之，而余固不敢以赘及也。 

    （赠蓬莱令左君擢西台序） 
    崇祯十一年五月，海内郡国吏以尤异征者，久次阙下。天子悉召见左顺门，亲问其治状，命尚方给笔札，条奏兵食大计，择其尤者若干人，充翰林科道之选。而蓬莱令耀州左君擢山东道监察御史。先是孔有德据登城以叛。君单车之任，受事于密水山。简兵马，庀糗刍先后数十战，身冒矢石，八月而城复。当是时，残血膏楼橹，遗骸撑闾巷，抚恤疮痍，扶养孤寡，夺赤子于强兵悍监之口，襁褓而衽席之。君虽一邑令，中朝士大夫所推举。文武具备，身兼数器者，必君也。今一旦簪笔荷橐，为天子之言官，天子不为不知君矣，君何以自效哉？国家之大患，东患奴，中原患寇，天子旰食有年矣。奴数万压竟，边吏传遽相告，举朝震惊，奄忽宵遁，骤如风雨，来不知所向，去不知所之。此何说也？大入则躏畿辅，小入则掠城堡，虏妇女，劫财帛，捆载而去，虏之常也。城有所不屑攻，野有所不屑掠，忽然而来，飘然而去，此非虏之尝也。或曰：送插子归巢也，非肄我也；插子既已归，奴且子婿畜之矣。插之巢，即奴之巢也。插有巢而奴共之，我可以安枕乎？或曰：为插部求赏也，我之款插者，以绁奴也。我畏奴急奴，而阴借插以媚奴，插则畏奴德奴，而阳挟奴以间我。奴不肯居赏之名，而我则坐输款之实。我何能绁奴，反为奴绁耳。贡市之事，以隆、万全盛之时，新郑、江陵明察之相，竭中国之物力以奉虏，苟安数十年。比其末也，不能得其一部落一间谍之用。而况于今日乎？流寇蔓延半天下，一旦俯首就抚，此岂有雄、尚、绲、抚、三明之将，追锋束马，穷追极讨，波骇鸟窜，穷困而乞降乎？襄、汉之间，连城而居，列栅而守者，其终能弭首帖耳，就我之绦纟旋乎？以李察罕之雄，奋臂讨贼，百战百胜，海内震慑。田丰、王士诚，穷蹙乞降之残寇也，卒歼于其手。今之将帅，何如察罕？今之降寇，何如丰、士诚？晏然建鼓，腾露布，以受降抚叛为能事，吾不知其所终也。此二者，国家之大事也，君何以策之？天子焦劳求治，愈求而愈无当；亦尝号兆索人矣，屡索而屡不获。其所以然者，何也？譬之病者，促数攻治，药不效则咎医，医不效则又咎药，药与医促数更易，而病未良已也。兵与食，药也；料兵料食者，医也。知其病之所在，诊视而疗治者，治病之方也。今不思治病之方，而汲汲于求医量药，是以攻治急而病滋剧也。 
    传曰：上医医国，其次疾人。君等皆医国者也，天子既以俞、扁命我，何不写形察脉，论得病之所在，为天子精言之？此其说在医缓、扁鹊之告晋平、齐桓也。奴寇之事，此所谓疥癣末疾，何足烦汤熨哉！莱州之役，君身在行间。譬之良医，曾挟禁方，治危疾，则主人必倾心而听之矣。君以已效之医，挟经验之方，以进于人主。天子将以医国之事累君，在君茂勉之而已矣。君之邑子杨生龙征，以余之知君也，乞余言以为贺。君固不以得御史为光宠，而余亦不以一御史为君贺也。辄举天子之所以知君，与君之所以自效者，以正告之。虽然，亦不独为君告而已也。 

    （赠泾阳张仪昭序） 
    崇祯丁丑，余被征下吏。四方孝秀，在阙下者，多偻行相问讯，愿关木索、秉以相从于圆狴。其在关中则华州郭宗昌胤伯、王承祚元昌、泾阳张炳仪昭、耀州辛绵宗茂闻以辟召至。耀州左佩弦□□、汉中王彦芹献臣以谒选至，耀州杨龙征伯龙以游学至。诸子者皆金声玉色，质有其文之君子也。诸子之知余也，本诸其乡之先正，若故宗伯王文肃公、司空冯恭定公及宗伯盛公。而仪昭之举主为侍御曲周路公。路公令泾阳，待仪昭以宾师之间，出按吾乡，抗疏为余申雪，大忤权幸。仪昭以路公知余，而余亦以路公知仪昭，交必有道，岂不信哉！仪昭将行，引古人赠处之义，拜而乞言： 
    余惟君子之道，或出或处，或默或语，如是而已。然而有难焉，有易焉，有重焉，有轻焉，不可以不之审也。方余之壮也，策足清华，驰骋皇路，余之身，非一人之身而天下之身也。天下之望余者重，而余之自处则甚难。今老而退废，又得罪以在此。余之身非天下之身而一人之身也，天下之责余者轻，而余之自处亦甚易。若仪昭者，俨然应天子之明诏，郡国劝驾以来，殆将重余之所轻，而难余之所易，其何以自处哉！且天子既辟门开窗，号兆博求，仿古之玄备礼，斯已重矣。及其至也，不策之于廷，不命之于朝，姑以付之所司。有司者，不深维人主重士之初意，而揣其示之以轻，亦聊以举行故事，称塞诏条而已。士将从人主之所重乎？亦姑从其所轻乎？抑亦徇人主与有司之所轻，而不自有其重乎？则士之自处，良亦难矣。征聘之举，莫盛于两汉之季，鲍宣为谏大夫，言高门去省户数十步，求见出入，二年不省，愿赐数刻之间，竭{羽毛}々之思。若此则士欲副人主之重，其道何繇？永和中，用李固言，征用江夏黄琼等，而固之遗琼书，以谓观听望深，声名太盛，毁谤布流，应时折减。繇此言之，士之欲自有其重，亦甚不易也。今天子用辟召之意，而小变其法，使之自试州郡，随牒平进。譬之放骐骥于修途，而不急其衔策，则其不千里者亦鲜矣。两汉之重征聘也，未必非所以轻；而今日之轻也，未必非所以重。此圣天子驭吏之法，亦养士之仁也。《诗》不云乎：“凡百君子，各敬尔身。”仪昭其敬之哉！使后世谓本朝之征聘，贤于两汉远甚，不负人主所以重士之初意而已矣。若自处之难易，则又何计焉？仪昭其以吾言遍告诸子，并以复于路公。余他日虽老耄，犹及见诸子之有成，尚能执简以记之。 

    （送段含素应辟召还商城序） 
    崇祯十一年，海内贤良文学应辟召者，云集京师。商城段子含素。试于吏部，当得令大邑。需次还里，段子若有不释然者，告其友高子平仲曰：“余将隐矣。”高子以问钱子，钱子曰：“段子之不释然者有故，非为其身也。天子慨然念吏治弊，资格委顿，开辟召之科，重郡国守令之选，甚盛举也。天子所重，有司故轻之；其所急，则故缓之。吏持诏书，到门促迫上道，贫者卖田以供车马，不获如征医巫者犹为驾也。及其来也，以一切之法待之，以举主为殿最，以竿牍为下上，以赇赂为剧易，使天子号兆博求，玄备礼之至意，不复晓然于天下。天下之士，有次且称病不至者，亦有悔本不欲来如王式者，此有司之过也。繇此言之，段子虽欲释然，其可得哉？汉元始中，征文学贤良，问以治乱。英俊并进，咸聚阙庭。而九江祝生，奋史鱼之节，发愤懑讥公卿，汝南桓宽亟称之。如段子辈流，盖亦有其人矣。天子方宵旰求治，何不延见便殿，问以治乱，如元始故事，使之舒六艺之风，陈治平之原，而徒以州郡之职，驱使天下豪俊，何相天下士之薄也？当今俊盈廷，朝无幸位。三事大夫，度无有当轴括囊如车丞相者，亦无有上榷管之利不师古始如桑大夫者，即有如九江祝生奋史鱼之节，我知其逡巡，舌桥而不能下。何嫌何讳，而不以此时开陈治乱，广论议之路，收征召之益？吾以为此非人主之意，殆公卿大夫为国计者有未尽也。段子之行，不讼言其故，而以将隐为辞，吾以知段子之所存远矣。”段子师事吾友高忠宪公，忠宪以任道许之。今年谒余于请室，以事忠宪之礼事余，曰先师之绪言也。余知段子之志意，不汲汲于一官者也，故举其所不释然者以告之。高子今擢西台为言官，为天子开陈治乱，挢当世之失，犹望高子矣。余之告段子者，亦并以为高子告也。 

    （赠苏松兵使高君加衔留任序） 
    东海孩之高君，以左参议备兵苏松，甫三载而有陕西之擢。抚臣上言：苏、松，国家重地，江海巨防，请加宪使职衔，治兵备事如故。奏上，不旬日而玺书下，东南士民，莫不交口欢呼。圣天子慎惜名器，中外启事，多侵阁不下，而独亟俞君加衔之议，诚重之也。谦益请得而推言之： 
    日者，星纪之次，时以氛告。而今年岁星在虚危，虚危，齐地之分野也，吴分与虚危接比如邻壤。而天官家言齐分有贤臣辅世。夫齐方得岁，而君自齐以临吴中，吴之得君也，时谓得天矣。君所建分司地曰太仓，太仓与辽海相望，椰帆铁舰，冲风而蹙波者，与我共之。而淮安王建海运泛海之役，自太仓以达辽，余皇如织。君家胶、莱之间，去辽海不宿舂，今居太仓以筹海事，稽天巨浸，如在盘盂杯勺间。无事则挂扶桑之弓，有警则寻舳舻之迹。居东南半壁，而隐然制国家之重，非君其谁也？自径窦多而束修自好之吏，不得与赇吏竞进；自请托行而敢力死战植发如竿之士，不得与游弁比肩；自豪杰之并兼，与奸人之抵谰，为虎为鼠，首尾一身，而小民不得以安旦夕之命。君建节以来，廉吏发舒，武夫竞劝，而闾左晏然，有仰父俯子之乐。苏、松，天下之根本也。天子之所以畀君者，岂其微哉？虽然，谦益尝读杜氏诗，其称许高蜀州者，不一而足，至有汲黯、廉颇之目。而唐史之传，以谓尚节义，谈王伯，以功名自许，而卒以言浮其术为讥。未尝不反复三叹也。君与同姓，以诗篇崛起一代，所谓方驾曹、刘者，殆无愧焉。而天子以重地畀君，行且有总戎开府之寄，遭时遇主，于蜀州乎何有？君含弘贞亮，议论凿凿，副名实，非辈流所亻疑议。自今以往，君功名日章，责望亦日益重，愿君益懋勉之，无忘其所以为汲黯、廉颇者。谦益不能为杜氏之诗叹美君之盛德大业；而于文稍知史法，不敢以颂，窃比于古人赠言之义，不任其缕云尔。 

    （常州何司理考绩序） 
    郢中具茨何侯，起家进士，司理常州。三年而政成，上其绩于宰士，应上上考。缪太史当时，侯之同年友也，诒书谂余：“子其叙矣。”国家郡置司理，立专 以明刑为职。而司理吾四郡者，所谳刑狱，与巡方之使，轩相并。是故何侯理常州一郡而四郡之人皆交口称何侯，以谓公廉仁恕，无寄请，无留狱，问遗请寄不行，古皋陶、苏公其人也。余既耳何侯贤，时时从人讯侯，则又谓侯雍容详雅，和外而惠中，譬之天球簋，望而知为宗庙之器，非铅刀之效于一割者也。质之当时，以其言为信。 
    嗟乎！司理，古刑官也。国家以是为官也，朝于御史，而夕于监司，用以亭疑狱，重民命，如农之无越畔焉。而今之官是者，曰：姑舍是，仕宦取超等逾匠，安用司空城旦书乎？彼将曰，我今日一御史也，则易置御史而为我。则又曰，我它日给舍御史也，则舍置我而为给舍。御史、司理，一人之身，一御史为之，丛数给舍，御史为之寄，而其为司理者，其与几何矣？观政于亭传，取捷于径路，游声扬光，拜除如流，而奉法循理者益寡矣。何侯之为理如是，是其古之作士者与？是所以为宗庙之器，而非效用于一割者欤？伏生书云：钦哉钦哉！惟刑之谧哉！而太史公以谧为静，惟谧与静，先儒以为论刑之要。而余以为非独论刑，亦所以论士也。持此以论何侯，抑亦有征于庶狱庶慎之外者欤？惟何之先，有廷尉少卿者，学《尚书》于晁错，又与张汤同时，而独以务仁恕，无冤囚称。考之家传，有老妪赐策之异，史家至今传道之。今何侯为刑官，理平在职掌ㄨ也刑辟不中之时，亦今之何公也。余论次何侯事，以少卿为征。它日者，著于家传，比于老妪之简策，则庶乎其可矣！ 

    （靖江令赵侯考绩序） 
    靖江故江阴马驮沙地，伪吴将屯兵戍守，屹然重镇。国初凡三遣重兵，以战船布鸟翼陈，横江而克之。靖江之为江防要害，固已久矣。今三吴钜防，无甚江海。靖江虽小县，实大江门户，其关于东南最重。顾自设县以来，官兹地者，辄以乙科选择，又往往多左迁去。重于置县，而轻于置令，则亦官人者之过也。虽然，官兹地者，亦有邮焉。其一人曰：“我虽令，不得比他壮县。惊涛飓风，飞溢震撼，则我先为壑。江洋之盗，车舟樯马，出没无时，则我先顿刃。建牙持斧之使，操白简而取盈，则我先挂籍。独荐剡则我后耳，我安得独贤？”其一人曰：“我虽令，孤悬大江中，鼋鼍鱼鳖之与处，而蛙黾之与同，夜郎王谓汉孰与我大也，其谁能难我？”夫官人者既轻兹地，而官兹地者举若此两人，又操左券而取轻，何置令之为也？南昌赵侯亦以乙科来，顾能以兹邑重。以三年奏最上于天官。邑人胪侯治状，余覆而征之，案无冤狱，狱无遁囚，礼士息民，以爬以休。桑田每每，陆接维扬。揶帆蹙波，飞鸟食蝗。夫是以民歌优饶，地颂侵沃，荐章交腾，而前修莫若也。贤哉赵侯！不以邑小自薄，不以壤僻自尊，与余向所云云，何霄壤耶？天下承平日久，长江安流如一衣带，靖江之在江滨，如茭芦中聚沙耳。一旦有事，余皇交呼，铁锁横绝，然后思国家所以屯兵扼险之意，而悔夫置令之轻也，岂有及哉？因赵侯以重兹地，因兹地以重江海之防，择吏安民，为东南根本之虑，将自赵侯始。吾故书之于册，以为赵侯贺，且以有望焉。 

    （送杨县丞归云南序） 
    韩退之言，谚数慢必曰丞，至以相訾。今也不然，自丞以上，日訾不暇；丞秩卑无讥焉，然求免于慢者则鲜。云南杨侯以贡士来为县丞，三年，母丧归，邦之大夫士，酹酒出祖，史官钱某执盏言曰：“杨少尹今丞尉，适百里，供张甚设，道路聚观。今子奔丧万里外，见星而行，ゎ被舂粮，闵闵可怜，人将以子相訾，慢岂可得哉？子读书缵言，俯首一官，强直慎法，不以数慢为解。子之得訾于人也，贤于赞颂远矣。自丞以上，其得訾于人也胥若子，訾何病焉？子归，朝夕啜尔菽，饭尔蔬，比及三年，ゎ被舂粮，起家加大邑，其得訾也滋甚，余乃不敢复慢子矣。”丞起拜而稽颡，垂涕Д而别。 

初学集卷三十五 
    ○序（八） 

（送瞿起田令永丰序） 
    《越绝书》云：虞山，巫咸所出也。明有天下二百有余岁，俊挺生。在世庙时，则有严文靖、瞿文懿、陈庄靖三公。庄靖视二公辈行稍后，亦嘉靖中人才也。语有之：采珠于泽，攻玉于山。虞山虽小，其亦珠玉之渊海与？由嘉靖以来，六十余载，登仕版者相望，自吏侍赵公而外，未有闻焉。岂泽有时枯，而山有时童与？抑运会使然与？ 
    余闻诸父老，文靖故兄事文懿，文懿登第时，文靖已称词林老宿，文懿弟畜文靖自如，责备行义，严重于布衣时。而庄靖与吏侍里居过从，未尝不访求天下大计，咨诹民瘼，盱衡太息，移日分夜以为常。自余有识知以来，则异是矣。宾筵促席，语剌剌不休，每屈指计某田宅几何？僮手指几何？贩谷及子贷金钱几何？又或言某善事县令丞尉，县令丞尉颜色颇向某某，某善问遗居间请求，某善任桀黠奴及州里马医皂隶，咨嗟颦呻，异口合喙，项辈视以高下，笑言视以少多，谤誉视以邮置。然则父老所称述，数公固世之所迂也。谓迂为善，则今举若此；谓为不善，则世所指名大人旧德，必前数公者之归，岂有爽也！吾闻之，天道六十年一变，盖日夜以几于吾里之人焉。而瞿子起田，中万历丙辰进士，令吉之永丰。起田，文懿之诸孙也。永丰，陈庄靖起家为令地也。倘所称天道者信与？起田守文懿家法，与其父学宪之教训。其游吾门，奉手抠衣，视僮子时，慊慊不改，可谓吉士矣。今为今，何以长子？庄靖之令永丰也，折节事故罗文恭公。庄靖自言生平志节坚强，皆赖文恭。吉故天下珠玉渊海也，据其会，就其名，而择其精，则求文恭于吉不远矣。母谓如吾里中无豪易高也。夫圆冠大裙，步孟而趋韩者，此世之所迂，而亦君子之所贱简也。虽然，诚欲作而任大臣之事，则问学镞砺之道，乌可苟焉而已乎？又乌可以时之迂而迂，以人之{艹}而{艹}乎？起田交同年进士，必选择其贤者。公安袁小修、西安方孟旋，皆为余亟称起田。起田于镞砺之道得矣，其于庄靖必有当也。吾故感叹于吾里今昔之事，而申之以斯言，以实其所以望起田者焉。虽然，世之迂阔者，无尚于余，而在吾里中尤甚。使起田持吾言示人，则迂起田者不少矣，而余且重得罪。起田不忍焚弃吾言，则袭而藏之。嗟乎！世之知采珠而攻玉者或寡矣，焚之其可也。 

    （送张处士（思任）赴辽东参谋序） 
    辽左自佟夷作难，破城丧师，势如燎毛。中外惴惴焉惧寇至之无日。余尝与张君任甫私忧之，君曰：“是不足忧也，奴未尝胜，我未尝负，城未尝破，而师未尝丧也。夫所谓破城者，临冲交加，楼橹相望，鱼烂肉薄，而我不能支之谓也。抚顺之陷也以间，开原之失也以溃。奴未尝攻，我未尝守也，何名为破城？所谓丧师者，行阵撑压，矢石耆拒，辙乱旗靡，而我不能军之谓也。浑河之败也以轻进，四路之败也以中制，奴未尝战，我未尝阵也，何名为丧师？我诚激厉士心，讨军实，用束伍之法，讲火攻车战之制，守必固，战必克，辽以东故所没地，可指期而有也。”余盖心壮其言，而未敢以语人。 
    今年春，经略袁公列疏于朝，称道君生平，愿得君布衣参军事，不烦以职。天子可其奏，乃撰书词，具马币，再拜遣使者以请于君。君慨然拜命，告行于余。余执爵而言曰：“君行矣，君所以策辽者，固无出于昔之告余者矣。虽然，余窃为袁公贺也。剧孟，雒阳博徒耳，吴、楚之际，亚夫得之如一敌国。张元、吴昊之徒，曳石署书，以撼中国，而卒弃之为西夏用。布衣处士之能为人国重轻何如也？国家疆埸之事，往往用文臣为大帅。文法之吏不能求，得文武士于幕下。即间得之矣，或掣其肘，或枳其足，不能用也。韩襄毅之用陶鲁也，小吏也。王文成之用龙光、冀元亨也，一罢吏，一老儒也。胡襄懋之用蒋洲、陈可愿也，两游闲书生也。此三公者，独非文臣哉？其亦明于帅道也矣。辽左之事，三易帅而得袁公。袁公之为经略也，甫受事而得君，以布衣荐之天子，不敢罗致幕下，如唐节镇之为。其视夫独智予圣，奋臂怒视，而不能得一士之用者，又何如也？君既至，拜公于军门，其以前所为余言者，副公之所委重；以余后所语君，为吾致贺于公也。君生平以布衣处士自命，天子亦以布衣命君。布衣之命于天子，自君始也。余援昌黎石洪之例，称曰处士，亦史家之词云耳。夫唐之处士，所谓罗而致之幕下者，其于君固未可同日而语也。” 

    （贺朱进士叙） 
    今上御极之五年，会试天下士，拔其尤者三百人。而都人士朱君之裔，俨然与焉。先是上得玉玺于漳河，膺符受，为天下文明之兆。而是年三月，天子行临雍之礼，龙豹尾，炳奕于桥门泮水之间。君年甫逾弱冠，风姿秀出，都人聚观，班行动目，咸以谓应运而出，称国家文明之祥，而副圣天子作人之意，必朱君也。君为吾师赠宗伯源明冯公之孙女婿，冯公之子敬仲说是举也，属余为文以贺。 
    吾观唐、宋以来，重进士科，慈恩之题，曲江之宴，至今以为盛事。而王元之之诗所谓“利市衤阑衫抛白，风流名纸写红笺”，少年登科第者，尤艳称之。君既英妙，射策甲科，虽家长安中，绝无鲜衣怒马之好。酬应稍间，篝灯帘阁，杜门手一编，若忘其为新郎君者，君之志已远矣！鸿鹄高飞，一举千里，岂与夫燕雀之群，啁啾檐幕之下，自以为得意哉？国家取士用人，不分南北。而迩年有以北士多摧抑为言者。尝观岳文肃公受知于英宗皇帝，召对文华殿，上遥见即曰：“好。”问年几何？对曰：“四十。”又曰：“正好。”问家安在？对曰：“氵郭县。”又曰：“是朕北方人，更好。”繇此言之，先朝未尝不留意于北人也。辇毂之下，首善之地，得一士焉，譬之荚屈轶，发生于殿陛之前，未尝不尤以为祥且异也。朱君勉之，异日如文肃受天子特达之知，为邦家之盛事，余尚能援笔以记之，姑先以复于敬仲如此。 

    （赠别方子玄进士序） 
    余今年屏居长安，宾从稀简，程处士孟阳、王京兆损仲以其间相过从。二君盖亟称方子玄也。子玄举进士高第，声名籍甚，帘阁篝灯，吾伊如举子时。间从孟阳、损仲上下今古，有志于文章之事。损仲为长歌赠之，期以师法古昔，无寄居今人篱落下。子玄以视余，又属孟阳乞余言以为赠。 
    夫今世学者，师法之不古，盖已久矣。经义之敝，流而为帖括；道学之弊，流而为语录。是二者，源流不同，皆所谓俗学也。俗学之弊，能使人穷经而不知经，学古而不知古，穷老尽气。盘旋于章句占毕之中。此南宋以来之通弊也。弘治中学者，以司马、杜氏为宗，以不读唐后书相夸诩为能事。夫司马、杜氏之学，固有从来。不溯其所从来，而骄语司马、杜氏，唐以后岂遂无司马、杜氏哉？务华绝根，数典而忘其祖，彼之所谓复古者，盖亦与俗学相下上而已。驯至于今，人自为学，家自为师，以鄙俚为平易，以杜撰为新奇，如见鬼物，如听鸟语，无论古学不可得见，且并其俗学而失之矣。六经子史，譬如药物之有参苓也。参苓之剂，足以生人。假令投之毒药之中，则亦化而为毒药而已矣。今之学者，缪种已成，六经子史，一入其中，皆化为异物，又况司马、杜氏哉？余有忧之，居恒与孟阳抵掌窃叹，而不敢以告人。子玄年富力强，抗志古昔，而又得损仲之言以导其前路，知其于余言必有合也。余得请归田，行且与子玄别矣。念古人赠处之义，不可无一言以复于子玄。欧阳子读《徂徕集》之诗曰：“宦学三十年，六经老研摩。问胡所专心？仁义丘与轲。杨雄韩愈氏，此外岂知他。”子玄自今以往，固将以宦学者也，其亦有味于欧阳子之言乎？余所以赠子玄者，如是而已矣。子玄其何以处我？” 

    （崇德令龚渊孟考满序） 
    吾党之士，狂简，于文章经济，各有所好。渊孟独好为吏，居恒长叹，吾安得望紧之地而君长之，于以爬搜垢蠹，长养小弱，两汉循吏，岂足道哉！吾党咸小渊孟，相与目笑之。久之，渊孟果登乡书，令闽之福安，以廉辨自表异于世。今又补任崇德，三年考最，上计天官矣。向之目笑者，或壮而奄逝，或老而连蹇。渊孟于思其髯，便便其腹，铜印墨绶，冠进贤两梁冠，意气风发，甚自得也。余于吾党称早达，渊孟席帽上公车，余已官宫相，当外制，通显。今余再被放逐，且归老矣。退院老僧，日煨饭折脚铛边过活，而渊孟方扌益腕奋臂，以赴功名之会。人生出处遇合，如雪泥鸿爪，岂可以一迹论哉！ 
    然余有不能不致羡于渊孟者。欧阳公自言谪夷陵时，阅官中案牍，始知吏事。余何敢望欧公，其不习为吏则一耳。渊孟为书生，已晓畅法律如老狱吏，生长田间，备悉民隐，留心钱谷水利之事，凿凿能言其所以然。余不如渊孟一也。余蒲柳之质，未老而衰。偶一揖客，则腰髀坠压，展卷才数行，已欠伸思睡；渊孟矍铄如精强少年，催征赋税，请谢宾客，手署文卷，口决讼狱。移日达旦，足不跛而目不睫。余不如渊孟二也。余忧患余生，意气都尽。闻衡门剥啄声，胸次如撞杵臼，邑屋小儿，平视举手，则而趋迎。渊孟气宇堂堂，昂首于衡，白事上官前，时时奋髯侵其面。达官贵人有事相交关，仰面挥斥，若叱畜狗。余不如渊孟三也。余之不如渊孟亦远矣！向之狂简，小渊孟而目笑之者，由今观之，真不足以当渊孟之一哂已矣。渊孟之子，所与游者，皆年少经奇之士。于渊孟之考满也，携卷轴以乞余之文。而余因书其所叹羡于渊孟者以告之。渊孟得无曰：是夫也，目笑我不足，又将引儿子辈共笑我乎？当掀髯大笑，为我举一觞也。壬申除夕叙。 

    （定海范氏双节序） 
    工部郎定海范子我躬为国子学录时，尝疏上其母朱氏与其叔母汪氏狐穷守节五十余年，请得准例覆核，表署其门。天子下其事于所司，旌有日矣。范子将遍请海内学士大夫赞诵二母之节行，以昭管彤，信图史，而属余以一言先之。 
    余观范子之述二母，未尝不为之欷烦酲，掩卷而太息也。当朱之归于范也，上奉皇舅之腆洗，下庀两世之膏火，衣食百须，咸取给十指。长姑螫我，幼叔蜇我，后姑又从而间我，构斗旁午，跬步错迕。此其辛勤憔悴，固人世之所未有也。天未悔祸，叔氏与夫子相继去世，己与稚妇皆嫠也，而己为之长；己之子与叔之子皆孤也，而己兼为之母。乳氵重与分，饥寒与并，性命与共。久之，螫我者悛，间我者豫，两孤若一子，而妯娌如一人。迄于今，年皆逾七十，素帷交映，垂白相倚，回视曩昔，痛定思痛，泪枯不可复挥，而肠断不可复转也。呜呼艰哉！妇之事其夫，与臣之事其君，一也。国家之事，君父其尊章也。能人权幸，长舌之姑也。懦夫媚子，听荧之叔也。又不幸而丧乱氵存臻，灾害交作，栋折榱崩，岌岌乎有不可支之势。当是时，送往事居，捐生并命，如范母者谁乎？号呼泣血，将伯助予，如范之二母者谁乎？妇人之事其夫也，一而已矣。家门不造，存亡呼吸，进有绝地，而退无却步。卒能慨慨誓死，相砥以完节，如二母者，何其壮也！臣之事其君也，则曰：莫非君父也，莫非臣子也。视其君如路人然，视其军师国邑如传舍然。若汉之胡广、赵戒，唐之六臣，身为粪土，而以国予人者，比比是也。闻二母之风，亦可以少知愧矣乎？呜呼！当世之学士大夫，观于范子之述二母而有感焉，固未有不如余之欷烦酲、掩卷而太息者也。长言之，咏歌之，言之无罪而闻者足以戒，则亦当世得失之林也。若曰此妇人女子之能事也，于臣子乎何有？绣黼其文而珩璜其训，以附于管彤图史之后云尔，则今之居高席宠，含天宪而操化权者，固不乏人也，范子又何取于累臣而必使为乘韦之先也哉？崇祯戊寅清明日序。 

    （汪母节寿序） 
    吴郡汪邦柱，余之同年友也。邦柱少育于叔母程。程寡时年十九，又八年，邦柱始生。万历丁巳，程年七十。于是程之为寡妇者五十有一年，为寡母者四十有四年矣。乡老上其状于所司。所司未及请，汪子焉惧旌典之有阙遗也，将望走海内文章家，以昭于管彤，而先之钱子。 
    钱子曰：子哉汪子！汪之母必与被于旌。虽然，今之旌，论官阀焉，取额数焉，按验胥史之奏报焉，非祖宗之甲令也。夫以官阀，则蔡妻不著于苡，而孝女不表于露屋也。以额数，则梁、宋必不并世，而顺、义必不骈见也。以胥史之奏报，则弘演征节于狄人，而比干程行于崇侯、恶来也。是故今之论旌者，有得有不得，有卒得有卒不得，而蔽之曰得不得未可知也。夫得不得未可知者，非祖宗之甲令也。旌之不得也，而惧没焉，今之文，其善没人也甚于旌。高文大篇，碑板而勒金石，非为生则谀死也。虽有孤苦峭独，蜇吻酸鼻者，一经其撰述，则夷为故语；贞女高行，千载如有生气，一登其籍，未有不黯然而死者也。其轩轾也论官，其登降也亦取额，其人即不比于狄与崇侯、恶来也，亦曾无以异于胥史。汪之母未与被于旌，焉用求旌于人以自没也？然则为汪子者宜奈何？曰：旌之得不得未可知，祖宗之甲令具在也。吴趋之里，乌头二柱，双阙一丈，圬白犹未干者，姚母之门闾也。汪子声籍甚公车，其子多少俊，汪之官阀未可量也。昭代之传节烈者，远而金华宋氏，近而归氏，其文能比于图史，文献足征，犹可询之故老也。汪子亦善待之已矣。谦益，史官也，有纪志之责。又幸而位卑才劣，不列于文章家，其为言也，尚不及以没人，故敢载笔而为之序。 

    （贺祥符李明府三年考绩序） 
    《周官》小宰，以听官府之六计，弊群吏之治，一曰廉善，二曰廉能，三曰廉敬，四曰廉正，五曰廉法，六曰廉辨。夫以善、能、敬、正、法、辨六者弊群吏之治，而又必以廉先之，《周官》之于察廉也，可谓重矣。虽然，廉亦有辨焉。削衣贬食，敝车羸马，廉之小者也。其为廉也，或有所为而为之，而求之以善、能、敬、正、法、辨之用，则有时而穷。古之人所谓廉者，其服官也，视朝廷之俸禄，如农之有食，工之有饩，廪廪乎惟恐屑而越之也；视民间之钱谷，如身之有膏液，如家之有赀产，恤恤乎其不忍而剥之也。其持己也，如女子之畏行露而惧其玷也，如玉人之捧介圭而惧其陨越也。彼盖不忍于为不廉，而非以其廉而为之也。如是而后可以谓之廉。曰善、曰能、曰敬、曰正、曰法、曰辨，胥从是而出焉。廉为之本根，而善能敬正法辨兼举而并茂，此其人可以治天下，而矧于为吏乎？仁和卓去病，清严慎许可人也。司教河南之祥符，亟称李明府世臣之贤，请为其考绩之序。 
    明府爱民如子，每决杖数十，辄攒眉蹙额，斯可为善。自灵宝移治祥符，治乱理烦，斧劈理解，不动声气，斯可谓能。修理学宫，是正乐舞，斯可谓敬。且正待宗室，联师儒，驭豪强，养小弱，又不可不谓之法且辨也。然而一以廉为本。去病称明府家贵而履谦，年少而智老，才高而气下，非当世之才吏也。然则侯之廉，盖不忍于为不廉，而非以其廉而为之也。不忍于为不廉，熏然恻然，仁心为质，而善能敬正法辨六者兼举焉，非以善能敬正法辨为能事。桀然而思以自见者也。余所谓可以治天下者，斯其人与？明年春，三载黜陟，修举《周官》弊吏之政，明府应卓异之选，将入为天子之近臣，念无可以为明府告者。今天下东西多事，县官方急才。而余以为贪吏累臣，填诏狱而污丹书者，非尽无才，急才吏，不如急廉吏也。吾之所谓廉者，必善能敬正法辨兼举，如《周官》所弊之廉，而非世之所谓廉也。世之所谓廉，以其廉而为之；而《周官》所弊之廉，吾所谓不忍为不廉者也。余故叙次其言以复去病，以告于明府，愿明府之以是为天下告也。 

    （贺文司理诗册序） 
    崇祯十三年五月，浙江抚按臣上言：臣等伏奉圣旨，按验嘉兴府推官文某被言事状，下所司逮系。杂治再三，驳政皆凿空架虚，一无左证。臣等恭承明命，矢天誓日，安敢上下其手以自取罪戾。谨合词覆奏，以明文某之无他。疏入，上赫然震怒，下言者于狱。而文君故以廉辨考最，将入为天子之近臣，行有日矣，文君之门人严子渡沆、吴子闻礼辈，作为歌诗，诵美其事，而请余为其叙。 
    余惟主上神圣，深知垂旒端冕之外，蒙蔽时有。于是小人乘间抵隙，遂如蜩螗沸羹，簪笔告讦，始于朝堂，投匦飞章，遍于闾里。上始而为之动，中而疑，既而厌然，未有能拔本塞源，深明其不然者也。自文君之诬得白，然后上晓然知邪正之必不两容，是非之必不两立，自今以往，固将黜卷舌于天街，投谗人于有北，海内咸长养和平，而明主并受其福。其关于圣政，岂不大哉！且天下之事，未有不相反而相成也。今之荐樽文君者，必曰某也廉，某也平，某也明允治辨。以为天子之大臣，如是而已。固未有能列须眉，绘图像，条分缕析而入告于我后，如今日者也。且上之采访者，所司之荐牍，铨曹之功状耳。缙绅之清议，士子之偶语，委巷小民之风谣，何自而知之？商贾之颂于市，行旅之歌于涂，黥钳胥靡之交臂而感泣于桁扬，又何从而知之？今也如按版籍，如分部居，胪列件系，使人主一览而了然，曰某也果廉，某也果平，某也果明允治辨。微言者之哓哓，若中风而狂易也，其谁与发之？语有之：以为事公子之法不可，以为不爱公子则不可。其反而相成也，岂不信哉！文君，有道而文者也。过此以往，知是非毁誉，如翻覆手之不可为常，而立身大节，必不可假易也。见益大，心益虚，骨干益坚固而不挠，以此为天子之大臣，不绰绰然有余裕乎？《诗》有之：“他山之石，可以攻玉。”言者之攻文君也，其有助于玉多矣。文君之不为相反而以相成也，其为用宁有既乎？诸子曰：“善。请书之以为序。” 

    （瞿少潜字序） 
    山阳瞿起周名式耒，告余以不安其字也，请易之。余告之曰：子之不安其字者，求所以尊名也。尊名之道，莫若取法于古。古之人有名耒而字文潜者，宋宛丘张氏也。南渡后，吾乡有丘耒者，其字曰少潜。丘之去张未远，殆亦闻其风而说之，如陆务观之于秦少游者邪？今子之命名，适与文潜合。且读其书而慕好之也，不为不深矣。取丘之字以字子，殆其可也。文潜少学于子由，已而游于子瞻之门。当是时，天下皆宗王氏之学，所谓黄茅白苇，斥卤弥望者。而文潜守其师说，厄穷连蹇，迄不少变，斯可以为文矣。传称文潜澹于荣利，顾义自守，而其为柯山赋，亦曰：“逾山而东，席门草藩。图书满家，儿稚饥寒。寄万事于一笑，忘食粝而衣单。”文潜之于潜也，可谓有其德矣。 
    瞿子明德之后，人门俱高，读书尚志，生产日落，箪瓢屡空，意豁如也。其于以学古之道，盖方进而未已，则夫文潜而为之徒，固不远矣。遂书之以为序。 

    （赠侯朝宗叙） 
    余读侯子朝宗所著经义，如玉之有光，剑之有气，英英熊熊，变现于空旷有无之间，以为文人才子之文，而非经生之文也。已而观其诗，俊快雄浑，有声有色，非犹夫苍蝇之鸣，侧出于蚓窍者也。侯氏多才子，朝宗与其兄赤社，觐省其尊人司农公，因见余于请室。余自颂系以来，四方人士，间行相存者，多君子雄骏之人，如二侯者，其眉目也。薛宣语朱云：“子居我东阁中，可以观天下奇士。”今余居此地，得见天下奇士如此之多，其殆将以圜扉为薛宣之东阁耶？抑亦翘材之馆，废为车厩，如汉人之所致叹于平津者，而天下奇士，故当举集于此地耶？ 
    朝宗将还商城，抠衣言别。余书此以赠之，朝宗归持以示赤社，并与中州人士见之，知其必相与欷掩卷，徨而三叹也。戊寅四月十二日。 


初学集卷三十六 
    ○序（九）
  </div>
  <div class="pagination">
   <a href="牧斋初学集_page71.html">
    上一页
   </a>
   <span>
    ...
   </span>
   <a href="牧斋初学集_page67.html">
    67
   </a>
   <a href="牧斋初学集_page68.html">
    68
   </a>
   <a href="牧斋初学集_page69.html">
    69
   </a>
   <a href="牧斋初学集_page70.html">
    70
   </a>
   <a href="牧斋初学集_page71.html">
    71
   </a>
   <span class="current-page">
    72
   </span>
   <a href="牧斋初学集_page73.html">
    73
   </a>
   <a href="牧斋初学集_page74.html">
    74
   </a>
   <a href="牧斋初学集_page75.html">
    75
   </a>
   <a href="牧斋初学集_page76.html">
    76
   </a>
   <a href="牧斋初学集_page77.html">
    77
   </a>
   <span>
    ...
   </span>
   <a href="牧斋初学集_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
