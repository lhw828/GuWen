<!DOCTYPE html>
<html>
<head>
    <meta charset="UTF-8">
    <title>元宪集 - 第 14 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元宪集 - 第 14 页/共 31 页</h1>
    <div class="content">　　京师故僚以余退居近畿数赐存问因叙懐自感
　　多年京洛寓灵台贪见三山缥帙开野鹤据轩真冐禄跛防生奥苦为灾茂陵养病愔愔骨庄室刳心寂寂灰南鄙城非灞岸欲乗春气望瑶魁
　　次韵和运使王密学见贻之作
　　天畿廵部听车音更值秋空巻夕霖击壌但闻尧俗乐寛条方识汉恩深酾渠引漕民兼富【使台进通潩水为漕渠公私防利】飞檄宣风令莫侵余藻相存知厚意松凌雪鹤鸣隂
　　送蒋御史领江东运使
　　几日都亭避宪骢使台分节按江东朝端旧简飞霜白关外连艘饷粟红晨鼓叠喧鸡埭月暝防遥卸雀桁风先秋若有离懐咏剰取芳筠作信筒
　　寓直晚归见天街早春景物
　　霁云衔苑雪云开春色先从禁籞囘马上妩眉偏认桞楼前妆额固知梅吹残凤籥惊寒律忙杀鸱幐取冻醅莫问康年行乐意夀觞初罢佛灯来【时长寕节接影灯之夕】
　　次韵和安陆王工部郡圃早春
　　郧波翻縠抱城流梦比春风第一州【安陆郡寔楚之北境】槁质枉陪温树密胜襟还负岘亭游风英百种纷如绣溪羽千声巧命俦遥识使臣兴感地浮云长映最高楼
　　和经略宣徽呉太尉以将经洛阳旧隐之作
　　公有长才动搢绅朝廷不肯弃名臣髙懐空结山中社【公在西都自号乐城居士】逺略今清塞外尘竹坞未荒溪叶宻菊丛虽旧径花新南台素璧题名处莫惜麾铙一驻轮
　　入庙感旧【并序】
　　余自寳元已卯始闻政事逮至和丙申岁几二十年其间凡再尘参贰陞使枢筦夤縁之人遂登宰席洎蒙罢免守郡六年过都造朝追念两府僚旧自大丞相文懿邓国张公文靖许国吕公文简邭国章公元献晏公文庄郑国夏公其次则宣献宋公康靖李公忠穆王公文孝张公文庄鼂公文肃郑公文简丁公文庄髙公皆迈世杰才左右王室余猥以庸末预岩廊之游今兹来归则向之诸公无一存者退朝感念悲不自胜因成短章以志存殁云尔
　　二纪便蕃冐主恩归来荣感两惊魂昌辰尽见羣龙出【汉郎顗云羣龙在位以喻众贤】急景俱随骇驷奔史册褒贤空汗竹山丘余泣已陈根此身不减灵光殿遗老班中岿独存
　　入客懐故里
　　汉枌遗产接东陂舒啸行吟失旧期岭上猿惊别乆山中芳草怨归迟鲋波希润寕堪待龙防求豊忍自欺负郭已荒金未佩天涯浩叹满隆墀
　　和呉侍郎惠诗
　　最乐乗秋浩气全洛台归兴满新篇霞浆不杂甘辛味庙瑟都遗掩抑昆岭希珍惊倦鹊兰台清吹饮吟蝉欲知传诵人多少正似三都纸贵年
　　求志
　　壮心销尽见天机敢惜功名与世违拙似潘生难济用老于蘧瑗转知非多年鸡口慙争食自古驽筋爱举肥常恐冐荣晚节春来魂梦到柴扉
　　和子京旅况
　　春城岑寂早花开乆脱冠梁有薄埃安邑本缘饥腹累茂陵非为富赀来【汉以高赀者皆徙从诸陵】惊罗晚雀同茅宇争席春农伴茗杯自有忘言记真意不烦骚客赋衔枚【楚辞云愿衘枚而无言】
　　和呉侍郎谢予送酒
　　歳稔兵厨富酒材几槽新溜滴芳醅秋香自与兰英合春色潜依竹叶囘蟹甲佐欢宾斚溢鸱幐参贡县邮催【歳时旧例有百壸之贡】虽非平乐十千斗愿奉成康三百杯【袁绍辟郑康成及去馁之自旦及暮康成饮三百余杯温克之容终日忘怠】
　　秋夕感懐
　　风蟾成晕露成霜玉箭添筹怨漏长四载归心同骑省【案潘岳诗自我违京辇四载迄于斯原本作四戚今据改】半分仙过东阳惊猿乆负排巢客乗驷谁轻喻蜀郎掩鼻裁诗多感慨吟余星斗转秋潢
　　题江南程氏家清风阁【临江建之】
　　临波飞阁迓层飙溽暑狂醒此并销客至自同仙寇御舟归不减郑公樵云明别岛朝虹饮月碎前溪夜鲤跳借问北牕余兴否羲皇高世一相招
　　和呉侍郎游普明禅院
　　履道遗坊敞浄庐昔人曾此赋闲居园经汉传挥金罢石记商贤作砺余【原诗有石存裴令老臣心之句】緑玉千竿多映水苍帷双树竞凌虚神交不必论年軰一夕清吟万境如次韵范纯仁和郭昌朝寺丞见寄二首
　　岷峨秀气入京华鹏翼抟风势莫涯昆玉照人呈美璞楚兰芬畹擢新芽朝廷迁陟先诸彦【君于同榜先改京秩】闾里光荣在一家不鄙蒙阳疲病守肯来同醉岸乌纱
　　言路再居无少补防邉三岁乏微勋非才自合投闲地竭节终期报圣君老去风光流似水病来世味薄如云读书记一将忘十少壮谁教不自勤
　　送龙图燕待制出守梓潼
　　寳褠沈沈夕雾迷儒林俊老出分麾中天秘牒河龙负上路鸣铙筰马驰香袭宠鞶惊放兽野连丰芋蔽蹲鸱潼江肯学淮阳卧仙液真腴壮夀祺
　　七言长律
　　次韵答襄阳龙图燕给事庆仆序直禁林
　　右银仙闼倚云开孤客缘何待诏来一节新恩迂使驿五花前署隔公台英游但喜儒绅集涸使偏惊吏腕催画槛寳鹓翔帝竹夕轩瑶斗挂宫槐朝无滥吹终逃郭性有真愚敢望囘隽老裁篇褒意重逺分江汉濯余埃








　　元宪集巻十三
　　钦定四库全书
　　元宪集巻十四
　　宋　宋庠　撰
　　五言絶句
　　坐池上看水偶成五絶句
　　氷解初分窦波平便泛舟岸花红吊影沙鸭緑昻头漾漾通仙穴【源出清济】潺潺入故城晚来丘壑思并为一渠声
　　短緑抽心草深红半面花游鱼知底事跳碎水中霞已开临水径自作探花人岸桞何为者都卢欲占春【河桥不甚宜花惟多美桞】
　　桥脚时依树【多作钓桥】阶唇便作河初无心可洗谁作洗心歌【防事为水所环最为佳处】
　　次韵和呉侍郎录梦英书
　　何年留妙迹真赏日云踈不遇临池鍳谁收壊壁书六言絶句
　　撚鼻
　　一饥惯食腥腐三嗅不分臭香残质心灰已乆末年鼻壅何伤
　　七言絶句
　　和呉侍郎向号乐城居士今复职守陜临岐自哂二絶
　　竹圃云斋谢病还更将禅号拟香山诏恩叙旧君何譲从古英贤不得闲
　　催拜连翩鳯诏飞乐城幽槩愿相违高云出岫虽无意且待商岩作雨归
　　擢第南归道中早发
　　紫汉囘天斗柄横萧萧羸马困遄征南归昼绣恩偏厚应有乡人笑夜行
　　夜坐二首
　　紫垣疏舍拂霄霓官烛台衾夜境凄况是顔生无饮分小斋应免醉如泥
　　省户沈沈奉秘斋通宵箫唱九天来如愚黙坐将何比维斗虚名本不材
　　道次舂陵懐古二首
　　鬰鬰舂陵旧帝家黍离千古此兴嗟萧王何事为天子本爱金吾与丽华
　　丽康遗壤亘荒途白水烟消拱木枯陌上停骖聊借问帝乡今有旧亲无
　　被诏假轺传诣阙
　　轻邮千里给台符暁月征骖上道初自比汉儒恩太渥一生龚胜恨私车
　　初归咸寕宅坐北斋作二首
　　桞市西头最逺坊归来先扫读书堂闲园别有风流意无限苔花上石牀
　　宴坐聊为适性埸徧开尘箧治缣缃偷闲须撰斋中録道帙儒经各有房
　　因游东园奉寄交代张龙图
　　修篁緑水已成隂秀柏凌霜尽直防今日思人还爱树【竹木尽是张公所植】岁寒顔色岁寒心
　　蔬食
　　退食西轩玩竺坟鹊炉烟细篆难分劳生未识心斋理枉学顔徒不茹荤
　　榴花
　　谁取孤根植槛旁绛跗丹蘤鬭年芳惊飙莫损亭亭百子先秋未有房
　　晚坐北台见新月
　　落霞残日罢空楼月桂黄昏破客愁天上幸无封拜事谁教蟾影曲如钩
　　初止毂下车马羸惫
　　九衢横骛徧骖騑暁日浮云万盖迷借问东京朱伯厚一车何苦日奔驰
　　初倅襄阳郡事感而自咏三首
　　平日少游思郡掾当年邓禹志功曹如何一命聫州刺更冠灵赑屭鼇
　　诏版熏芝矞露浓千龄华旦此亲逢平刑六百叨优秩【汉廷尉平六百石秩】已媿琅邪邴曼容
　　处世儒宫井臼贫偶懐铜刻逐观宾汉家鬻盈千却用淄川牧豕人
　　春晚坐建隆寺北池亭上
　　城外东风巻落花更临春水惜年华单车刺史无铙吹呌杀荒池两部蛙【南方气早春末已蛙鸣】
　　梁冀二首
　　狐尾单衣汉绶长归来珍馆看啼籹将军幸有封侯力忍使秦宫令太仓
　　外戚豪华善意钱折巾平帻映鸢肩支期一世惟偷宠虚秉东京防扈权
　　题巢父井亭
　　箕岭逃尧去不囘沈沈遗甃碧烟开亷泉譲水犹堪贵何况防轻天下来
　　黙记淮南王事
　　室饵初尝谒帝晨宫中鸡犬亦登真可怜南面称孤贵才作仙家守厠人
　　班葛才华尽冠时如何褒贬两参差八公竝号翀霄客谁作当年诣吏辞【伍被即八公之一】
</div>
    <div class="pagination">
<a href="元宪集_page13.html">上一页</a><span>...</span><a href="元宪集_page9.html">9</a><a href="元宪集_page10.html">10</a><a href="元宪集_page11.html">11</a><a href="元宪集_page12.html">12</a><a href="元宪集_page13.html">13</a><span class="current-page">14</span><a href="元宪集_page15.html">15</a><a href="元宪集_page16.html">16</a><a href="元宪集_page17.html">17</a><a href="元宪集_page18.html">18</a><a href="元宪集_page19.html">19</a><span>...</span><a href="元宪集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
