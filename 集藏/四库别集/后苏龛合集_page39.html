<!DOCTYPE html>
<html>
<head>
    <meta charset="UTF-8">
    <title>后苏龛合集 - 第 39 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后苏龛合集 - 第 39 页/共 58 页</h1>
    <div class="content">　　星帆来诗，用石遗韵，迭此答之

　　广拓书仓领管城，骚坛旗鼓斗心兵。龙吟大海无边际，噤尽么虫小鸟鸣！

　　照人古道一襟开，花晚霜红待雁来。我欲友君三代上，■〈扌麻〉挱周鼎与商罍。

　　局友陈竺初诗来视病，如韵和之

　　老鹤重来话故城，残春冷馆见真情。支离善病俄成叟，潦倒狂歌浪得名！懒拨砚水呵不律，冻偎茗火点昌明。眼中何物商羊舞，忍使天无一日晴？

　　台中诗友陈槐庭同寓荔园，用竺初韵见投，迭此酬之

　　华表魂归不见城，萍逢逆旅怆离情。沸羹身世方招隐；画饼荒唐竟啖名！乡里折腰陶靖节（辛、壬之岁绾篆舫山），江关落魄沈初明。高楼不共元龙榻，谁识人间重晚晴？

　　再迭前韵，视台友林陔唐

　　隽侣春游客冶城，他乡倍切故乡情。鲸呿已历尘中劫，蛛隐能逃海外名？八口东宁轻聚散；双眸南阮怕分明。相逢亚雨欧风里，六合茫茫不肯晴！

　　同学谢石秋茂才小聚荔园，时将由闽之沪，以诗录别，次韵送之

　　榕荔城园话梓桑，匆匆琴剑去程长。了无干净中华土，剩有雕零大雅堂！乱世壮夫争逐鹿；穷途文士耻求凰。老臞一掬临歧泪，权当离杯泛夜光。

　　龚三诗橘归里养痾，寄诗索和，即次其韵

　　久客还乡猿鹤笑，檄文曾否北山移？匆匆薇影琴尊地，历历桐阴钓弋时（家在桐城，尊甫咏樵赞善，旧有薇华吟馆）。两首新诗愁纪梦；九年别酒忆临歧。义熙重话前朝事，铜狄■〈扌麻〉挱祇自疑！

　　一笑高阳有旧池，豪情无复郑当时。新桃莫问元都观，老菊全荒靖节篱。华表魂归招鹤语，藜床病久倩龟支。膏盲泉石相怜意，手擘邮笺远和诗。

　　林石洲新得雏姬，以诗调之

　　瓜字年华碧玉轻，双心一袜证新盟。灯坳小立能眉语，屏曲相逢已目成。准备桃根同泛鹢，安排柳叶且藏莺。风流薮泽团云队，可有龙邱拄杖声？

　　幼女痘殇，天遗邮诗相慰，次韵为谢

　　金銮紫石剩移文，忽幻昙花散彩云。尺素临风缄老泪，相怜同病两相闻！

　　等是明珠掌上观，一星和梦坠江干。钟情我辈何时了？来日方愁此大难。

　　寿蔡枢南农部六十

　　线添长日管回春，珂里县弧庆六旬。东海旧游余老辈；西山家学念前人。渐甜晚境尝都蔗，无量修龄种大椿。雁塔群英成底事，相期珍重岁寒身！

　　林有壬「南洋实录」题后

　　飞鸿爪迹大瀛南，万里星槎海客谈。汗漫纪游王遯叟，輶轩问俗薛庸庵。一篇赤雅文何壮，三尺青虹气正酣。打破天荒成信史，铭勋不律是奇男！

　　题陈百轩孝廉节母刘太君征诗册

　　巴台百尺穴封丹，两字怀清古所难。已见岐山光志乘，况闻颍水盛衣冠！双丁世阀联珠贵，五豒宾筵舞彩欢。天与甘临酬苦节，年年慈竹报平安。

　　中秋后一日李培之督军母史太夫人八十寿

　　迩岁榕城阴，雾罩越王石，自从识临淮，牙旗倏改色。贱子揖军门，气吐阶前尺，仰瞻斗岳姿，诵芬及先德。柳欧本母教，和丸而画荻，蔚为国砥柱，南天撑半壁。闽山秋节清，闽江秋月白，脐堂共称兕，众母民所式。鲁侯閟宫诗，祝嘏庶士职；鹭门万口碑，愿附晨风翼。

　　寄祝王君孝缉母林太夫人七十寿，先友可庄殿撰之室也

　　琅邪寿母西河媛，箕畴九五之福人。通家两世纪与群，管彤懿微吾能言。当年之子歌桃蓁，相庄德曜闺中宾，不须荆布为钗裙，乐羊一剪机如神。勖哉夫子干青云，芙蓉镜下看抡元。宫袍儤直西清垣，禁中才子诗名喧！天池九万游鹏鲲，使星山右词曹尊，手持玉尺衡人文，随轺仙眷荣封君。江南黔、粤乘鱼轩，爪泥一一鸿留痕。南徐出守五马新，夷匪跳梁江之滨。黄堂众母慈吾民，奠安鸠户仪厚坤，量移吴郡争攀辕，神君内相宜策勋。矧兹母教夙所闻，柳丸、欧荻扬清芬，一门锺毓皆殊珍，鄂城治谱舆诵存。世称金鷟而石麟，森森兰玉阶庭春。扶床之稚含饴孙，晚秋寿菊仙香醺。西池王母开瑶樽，跻堂称兕来冠绅。贱子萍踪羁鹭门，邮笺祝嘏芜词陈。古稀杖国方七旬，期颐上寿无涯垠。一峰天姥高嶙峋，后雕千尺同松筠。

　　蟫窟「寄怀」和韵

　　金谷诗豪石季伦，泥云相忆水之滨，广谈尘尾清于玉；郗笔龙须净不尘。大力君抟南海翮；衰年我滥北山巾！彼苍位置斯人局，铸就萧闲更铸贫。

　　崖岸「寄怀」和韵

　　穷岛年年陋室居，况堪壁立笑相如。头巾己扁何须压，毛颖无锋不中书！久客风尘谁鲍叔？故交陌路几陈余！陆生可有千金橐？蛩蟨连肩待巨虚。

　　和蟫窟「棉兰移居」韵

　　移帑靖节且休论，那有柴桑避俗喧。阅世浮屠三宿地；可儿学究几家村？不应晏子仍居市，其奈刘伶己入裈。犵鸟蛮花此间乐，故山啼杀秭归魂。

　　如君能办买山赀，王屋愚公亦可移。愿唱鹭门归隐曲，共吟蟫窟落成诗。元龙楼上人何在？朱鸟窗前客未窥。笑我国于蜗角左，厌厌新妇闭车帷！

　　五年消受晚花香，蹇子相于昼锦堂。每对琴尊怀北海，早知金王重元方。龙荒谪宦依骚雅，鳀国词人奉霸王。凄绝恒心园里客，吟笺飞度万羊肠。

　　欲寻净土羼遗民，奈此泥犁黑劫沦。东海昔年迟蹈我；北山今日恐驱人。坡翁抵死居无竹；老子平生患有身。万古阎浮诗冢在，蘧庐天地一微尘！

　　年家子黄未庐孝廉投诗，依韵报之

　　林逋当日访西岑（谓仲良），话到黄香便醉心。何意工书王内史（未庐工书），竟同寄食汉淮阴！瑶篇一睹惊奇句，绮席相邀负浅斟（昨承招饮，并约看花之局，因事未往）。别有九京同谱感，沧桑弹指去来今。

　　和未庐「本事诗」韵，即以调之

　　梦里韶华逐鹭波，愿将慧剑醒时磨。玉京可有黄冠例？生割情根唪贝多。

　　雄凤雌鸾各自飘，只衾遥夜那能消？怜卿往愬竟逢怒，知否谗人公伯寮？

　　陈遂园茂才患瘿十年，一割而愈，因仿袁随园「告存七绝句」，遍索同人和诗

　　七首新诗例告存，遂园今日又随园。眼中几辈能真达，除却阿澐不与言。

　　岁在龙蛇已不祥，况堪厄闰值黄杨。谁知碧眼刀圭药，压倒千金肘后方！

　　瘿木回春笑口夸，芙蓉不主曼卿家。绿章谁向通明奏？乞汝铃旛好护花。

　　刮臂关侯痛不知，名香何必返魂奇。当年侥幸齐宗伯，蒙古宁无换脑医！

　　持较东施几倍妍，无盐竟把宿瘤捐。一时赚尽骚坛客，艳说秋红老少年。

　　生仿泉明自祭文，老夫跋扈肯输君？坚牢一种顽仙骨，吟帜高张敢死军。

</div>
    <div class="pagination">
<a href="后苏龛合集_page38.html">上一页</a><span>...</span><a href="后苏龛合集_page34.html">34</a><a href="后苏龛合集_page35.html">35</a><a href="后苏龛合集_page36.html">36</a><a href="后苏龛合集_page37.html">37</a><a href="后苏龛合集_page38.html">38</a><span class="current-page">39</span><a href="后苏龛合集_page40.html">40</a><a href="后苏龛合集_page41.html">41</a><a href="后苏龛合集_page42.html">42</a><a href="后苏龛合集_page43.html">43</a><a href="后苏龛合集_page44.html">44</a><span>...</span><a href="后苏龛合集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
