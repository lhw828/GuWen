<!DOCTYPE html>
<html>
<head>
    <meta charset="UTF-8">
    <title>盘洲文集 - 第 24 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>盘洲文集 - 第 24 页/共 56 页</h1>
    <div class="content">　　祖谷太傅制
　　朕登建坤仪助宣王化内有进贤之志歌周南巻耳之章外无出阃之言矫汉代长秋之敝推庆源之所自酌愍册而可行具官某令德蔼乎州闾逺识该乎今古有拨烦理剧之材而不得其位有爱人利物之志而独善其身集之慈孙俪乎皇极式衍曽沙之祉孰为幽穸之光出帝傅之卹章宠庙祧之时享尚其歆服益右后昆
　　祖母孙氏蔡国夫人制
　　朕稽二祖之圣谟变一阳之元祀盖干德尝避于近晦淳化始行于上辛兹边鄙之有兴谋蓍而改卜虽神厘之未受岂邦涣之可留某氏性婉而明教贤以肃四德章于女宪六婣讲其壸彛妇道显融罔专钟郝之美孙枝盛大遂成隂马之家申刻蜜之新封表含饴之积庆其以蔡仲之国用光夏氏之阡
　　父恊太师制
　　和熹钟邓氏之庆不及防羌之存窦后登汉掖之尊已结观津之恨兹值边疆之事未行郊畤之仪预出恩章敢遗戚畹具官某躬履五常之行气备四时之和抱材不享于脩年委祉遂绵于后嗣爰有息女以升中宫咏任姒兴周之诗监于彤史法春秋褒纪之义禭以师垣精爽如存宠光无斁
　　母赵氏福国夫人制
　　孔子叙诗以后妃居三百五篇之首涂山娀防姜原任姒所以助三代之兴也今朕得淑哲以隆内治则母氏之训可忘乎某氏庄靓凝姿徽柔缮性出自公族分玉之余辉嫔于德人恊鳯鸣之吉兆笃生良女遂履纯坤永怀□下之慈孰慰宫中之念讲阳陔之庆典开长乐之脂田尚其重泉歆此褒禭
　　张绶潘景珪贾选大理评事制
　　廷尉平断天下之狱而贠少事丛虑请谳之稽逗也益者三人庶无旷职尔等明习律令秋卿以为言往充其官思踵平廷之美
　　唐仲友秘书省正字制
　　刘晏言天下之文惟朋字未正朕旣擢尔父于风霜之地破党与之私矣尔兄弟鼎立白眉最良发防玉堂奏篇甚善冝居中秘雠校羣书归休从容必无异同之论
　　王时升权兵部侍郎制
　　朕招延俊乂列布禁途庶几献纳论思得厌难折冲之略咨诹谋度闻安民和众之言顾武部之阙人稽佥谐而出命具官某秉中庸之德着朴茂之称版部斡旋合研桑之心计辅藩抚字踵龚召之遗风节费用而府有余财勤簿领而庭无逋事未奏防稽之最已劳宣室之思聚天下之兵朕方脩于戎政率夏官之属尔其治于军防式竚良图用禆上防无使立朝之誉减于作郡之时
　　翟贵妃封赠三代
　　曽祖世俊太子少保制
　　国家广追逺之孝崇告第之恩外则三公上及其曽门内则四妃可覃于初室宠光之渥存没俱荣其翟方进之孙班媫妤之祖雍容孝弟之行佩服诗书之言旣抱器之甚良乃埋光而不耀庆钟来叶仪次中闱兹逢郊类之期先漏泉扄之泽惟春宫之亚保盖朝路之巍班尚其营魂知此愍册
　　曽祖母孙氏齐安郡夫人制
　　朕郊柴已具边祲是虞稽皇祖之旧章卜长嬴之首月预行庆典敢后外姻某氏温靓呈姿柔明宅志佩帨奉茝兰之献锜筥絜苹藻之羞盛德所延后人鼎贵繇八月良家之选冠四星天极之躔兹以显亲之恩得推饰壤之泽禭之象服锡以脂封乃其有知尚克嘉此
　　祖思成太子少傅制
　　朕敷求邦媛光赞坤仪夙有淑声继樊卫二姬之行内无私谒非许史三王之家推厥庆源贲之卹册某评髙月旦节挺嵗寒以利物而存心不逢辰而诺仕宜笃孙枝之祐遂登妃掖之尊兹有蜜章用光先庙亚于储傅檖彼泉途想其如存服之无斁
　　祖母张氏和义郡夫人制
　　朕初防郊类已戒先庚之期防有塞氛遂移建巳之月虽神厘之未逆顾邦涣之难稽某氏毓粹名门俪德君子柔则齐于钟郝美声轶于姬姜庆绵再叶之英位冠四妃之上于沼于沚生能絜于苹蘩如山如河没遂荣于翚翟光灵不昧永庇后人
　　父益太子少师制
　　天官书中宫天极其间四星大者为正妃余则后宫之属也王者求河睢之德巻耳之志者使之宣嫔则而应乾象于是有漏泉之泽及其三世之庙顾于显考不厚可乎某秉青萍之器挺楩柟之材袖手林泉不得其位笃生淑女遂亚柔坤以孝敬而事慈闱以谦约而谐椒屋六寝之间靡人不称其以官师之册禭于幽陇以展其报亲之心呜呼休哉
　　母刘氏咸宁郡夫人制
　　圣善之爱其女以图史之戒丝枲箴纴之事谆谆焉诲之于□下旣齓又笄矣廼见其入禁掖登元妃光大门闾艳于戚畹今也服澣濯之衣以六珈副笄归而夀其亲不亦荣乎某氏其仪庄靓其德懿柔祀其先尽执笾之敬事其夫得举案之恭有女甚贤蔼然内范报厥母训洊出恩章兹裂冝川之疆式开汤沐之邑门楣之语验于是矣
　　呉盖妻赵氏越国夫人制
　　朕将燔郊燎偶警边烽祖武可遵尝讲上辛之卜神心斯荅宜改长嬴之初虽未逆于厖禠爰预行于庆典某氏仪容庄靓德履肃雍毋训少成循八篇列女之戒壸彛交播为四姓小侯之师苹蘩絜烝尝之羞滫谨尊章之礼如賔有敬偕老则荣兹崇鸾诰之封益示鱼轩之宠越为大国宜尔室家
　　王逨直秘阁宫观制
　　册府上应东壁之躔吾七略羣书充牣栋宇寓其直则与挟巻拂蟫之士等非絫嵗月巧宦游者可得也尔明经博古于文辞一再超迁骎骎显列寘之郎位弗安厥居予之郡符匄闲愈力以其尝入諌坡故贴以美职遂其归心盖吾于言事之臣常委曲其恩意如此李若川权刑部侍郎都督府参赞军事制
　　朕慕孝宣综核之政推帝舜好生之心念画地为牢毎虞其轻入故吞舟之网宁失于不经眷求时论之英俾作秋官之贰某性资闿敏谈辩纵横沛然理剧之材辅以传家之学久徊翔于外服甫轩翥于近班治赋版曹弗笼天下之货賛筹督府能寝淮南之谋身虽在于戎亭位不虚于禁橐解严可冀践职有期五刑之属三千在成康而能厝一嵗之狱数万惟于张而不寃致吾空圄之隆頼汝立朝之效
　　张运知广州制
　　二广之区五羊最大药洲蒲涧民有嬉遨之风龙户马人政以抚柔为上得此良翰起之丛祠具官某蕴盘错之材去表襮之饰法家谳狱解密网之秋茶禁路理财腐太仓之红粟把麾而去歌袴可嘉念南服甚逺于朝廷故连率毎艰其印绶傥风移俗易令孚黄木之湾则水宿山行害去緑林之盗往副朕指益殚厥心
　　陈正同赠四官制
　　朕礼优法从恩笃臣邻晚节挂冠已徇归田之请一朝易箦罙兴移壑之嗟爰有卹章告其居第具官某风槩方整机猷硕肤蚤腾誉于畯岐遂致身于荣路贰秋卿之禁橐知胜残去杀之仁承天旨于筹帷有排难解纷之助把麾而去歌袴甚休忽惊垂尽之言空轸云亡之悼増之四秩饰彼九京没而有知歆此无斁
　　潘景直秘阁致仕制
　　大夫七十而请老古之制也近人耽禄廼钟鸣漏尽而不知止吁可叹哉具官某学道洗心声中其实蚤入京都垂上华辙晟府典乐禄臣司光皆当时之遴选退休林壑亦旣有年遗荣抽簮无玷终始中秘之直非贤弗居光尔桑榆用迎夀嘏
　　李防常仲循资制
　　尔沦胥异域久厌腥羶挺然来归亦着功效进秩有命夸组和门益思尽忠用答天涣
　　佥书枢密院钱端礼封赠三代
　　曽祖暄秦国公制
　　钱氏有德于呉越之民上天祐之宋兴二百年间枝胄蕃衍重袭紫为搢绅望族运筹帷幄祖孙相继发祥锡羡厥有自来具官某得传家之学蕴迈俗之材入聨禁途分司会之剧职出颛方面畅柔逺之英规搢绅髙其令名史防纪其遗懿惟厥显考光辅两朝迨今三叶复登宥地天之报施可验不诬大师维垣已崇愍典四塞之国载锡蜜章是为有后之光益笃无穷之祉
　　祖驸马都尉景臻大宁郡王制
　　宋有天下凡将相之子勲贵之家以选而为副车者无虑数十百人虽公圭将钺生极其荣而甲第绮襦代袭豪侈求其来裔卓尔不羣秉枢翊政光于三阶者未之有也具官某永昭陵之禁脔异姓王之闻孙谦畏慈仁白圭无玷享沁园之奉而有声于戚畹传金籝之学而善训其后人宜有孙枝致身两地世德之懿瞻前无邻爵秩旣尊叠禭泉壤焘以新社隰为乐郊尚其如存服我休命
　　父忱庆国公制
　　昂霄之木不生于培塿之丘纵壑之鱼不出于蹄涔之水公侯之子孙踵前人之盛烈受髙门之美防奋然有立为国光煇者所慿厚也具官某天姬之嗣休有德名乐善履谦白首不变教忠之训咸仰义方陟我机廷实尔贤息延登之始饰禭有常表其流光胙国于庆式増庙祐之宠且慰烝尝之思
　　妻髙氏和政郡夫人制
　　刘向采取诗书所载贤妃烈妇兴国显家可法则者为烈女传后之秉直笔者莫不防彤管之书序鹊巢之徳以足一代之史盖妇人不出房闼美闻于姻党则名达于州闾至于垂之竹帛自微以至着非一朝一夕之力也某氏桃姿兰行华阀之英虽有姬姜孰佐君子至于掌枢翚翟之封以荣鸾诰岷峨之壤载啓脂田享其偕老之荣益修内助之德
　　左仆射陈康伯祖居仁越国公制
　　朕霖雨之思贤佐复正台衡舟楫之济巨川遂彊国势氊帐变发防之语边氓谐咽哺之欢式衍庆源用覃先庙具官某仁义根于心术孝友得之天姿怀利器而不施彯华缨而漫仕惟邦之杰实尔之孙禭以维垣厥封康叔之国贲之新册大开勾践之疆音徽不遐尚克嘉此
　　范成大秘书省正字制
　　瀛洲英俊之躔也中兴以来未有父子踵相蹑者尔学赡而文缛并美于前人益观异书以正鱼鲁之谬
　　呉总右朝奉大夫制
　　西师出塞日辟故疆中禁防恩用酬茂绩尔顷居莫府办治文书靡盬夙宵军行有頼第劳増秩少示宠光益思竭忠以济勲阀
　　邵及之福建运判制
　　分道置使民之休戚系焉自昔用人或私其党朕比下令必对于文陛然后命之盖敷奏以言明试以功之意以尔吏能可取治郡有声予节闽川廷无异论故使汝便道奏事而丝纶不惮于先出也戢吏惠民转输不絶俾七郡无不革之弊乃称澄清之职
　　巩衍大理正制
　　朕虑法吏吹毛不循三尺棘寺之属详于用人尔决谳之久以文毋害其听狱成思继平反之美
　　户部侍郎朱夏卿父胜非鲁国公制
　　鲁人类帝用骍刚于上辛汉代祀天歌朱明之雅乐朕稽前王之成宪遵烈祖之旧章偶四鄙之多虞变一阳之大礼先敛中坛之福广为幽穸之光具官某名闻华夷功在社稷再安国歩扶日毂于天衢具赫民瞻应星符于台路有嗣贤之分鼎贰禁密而筭鞭慰其陟岵之思出此漏泉之泽不改师垣之禭大开阙里之封尚其英灵歆此愍饰
　　兵部尚书沈介故母莫氏赠硕人制
　　人子有吹棘之难创钜痛深顷歩不防哀慼惟金革之事起之于服舍则先王许其变礼盖移孝作忠不以家事辞王事也某氏四德兼全六婣所则相其夫犹乐羊之室仁其子得鸤鸠之风兹因边鄙之虞夺尔执防之嗣郊丘有霈少塞沉忧音徽不遐知有卹册
　　又所生母阮氏赠硕人制
　　汉文帝以黄龙见成纪始下诏议郊祀礼官曰古者天子夏亲祀上帝于郊廼以四月幸雍祠五畤今朕以边事展期盖亦有合于古也某氏其性婉淑其仪庄靓廼生令子为时显人入从出藩已尽立身之美冬温夏清莫酬养志之诚式慰孝思用推愍典母慈如在尚克享之












　　盘洲文集卷二十二
　　钦定四库全书
　　盘洲文集巻二十三
　　宋　洪适　撰
　　外制五
　　王之望端明殿学士提举江州太平兴国宫制
　　朕图回治道招显时髦纵壑相须聚精神于左右坠渊为戒全进退于始终锡此明纶贲于近辅具官某降材足用抱器不羣茹古涵今明于先王之术本仁祖义列于君子之林蚤列通阶屡分剧职召节逺来于巴蜀戎旃持摠于江淮言兵体之三章自许兴邦之筞坚帝意以十事载嘉尊主之忠廼繇谏坡遂躐政地冀素怀之底绩能剸任而有为命其复往视师濶焉久不闻问国人皆曰可去谓尚出于私心台评以汝为倾殆勿容于公议念股肱之旧弼推体貌之优恩畀以真祠班之秘殿俾遂燕闲之志当无喜愠之容噫孔子失之宰予盖知人之不易成汤至于帝乙何谋国之皆贤其服宠光尚思报塞
　　敷文阁待制朱翌左朝议大夫制
　　三年而计羣史若稽陟典之文絫日不离小官独减从臣之考兹协铨曹之格寔彰名器之公具官某学问淹该词章典赡右坳书事马迁有良史之材而掖出纶苏颋为代言之最论思皆本仁义吐茹不以刚柔厄彼防波久于炎峤晚逢更化连命承流抚字不讳其劳循良无媿于古虽奉祠而养气盖迁秩之应条其服明纶以畅荣问
　　韩彦古太府寺丞制
　　吾以北鄙有衅命尔祖先世之部曲以图上其方畧尔奋然愿行无避难之色归奏便殿雍容可观顾虽摄事郎闱而雉监犹须汝也司府之属俾复其旧往践厥官则朝有着矣
　　江淮都督杨存中父震秦国公制
　　古语云三代之将道家所忌傥世济忠义则福禄鼎来逺而有耀矣道家之忌岂其然乎具官某弢略传家尽力边圉父子死敌名藏金匮天之报施乃在嗣贤久典防卫受知两朝以槐衮斋旄而赐真王之履以碧幢黄钺而颛督府之威兹遇郊厘益光祢庙咸秦之国载彻旧疆英爽不亡尚克嘉此
　　王天觉循资制
　　兵出西方人百其勇第功行赏小大不遗尔名在辕门战功有绩进秩一等用示恩荣
　　王师心知湖州制
　　朕廵守三呉以苕霅为藩辅畴咨九牧欲召杜之人材得此良翰谐于佥属具官某望实髙嶷材猷硕肤再登献纳之班独抗忠嘉之论孟容还制多士想闻其风山涛执铨人物各为之目郡章再绾师节五移防薤本以抑强严霜可畏憩棠隂而听讼白日显行凡牧人御众之方无擿埴索涂之患兹选呉兴之守孰逾禁密之英赖善政有以抚绥则斯民不复愁叹往振其职永孚于休
　　虞允文父祺太子太师制
　　蜀道文儒之林也在西汉时严马渊云禀灵江汉擅声四海后来仰之如庆云景星曽未闻父子继美及致身鼎辅者我宋勃兴异材间出髙视前古世载其英具官某包括羣书洋溢嘉闻登名月窟仕不隆振储休子舍大其门闾光践鸿枢兼握政柄聚精防神景行夔卨宫师藵禭制墨未干兹讲神厘复申卹册以彰教忠之训以慰显亲之心没有知也尚荣享之
　　周时防路运判制
　　蜀道去朝廷几万里更有諐邮御史风闻所不及民有寃枉不能践理匦及台省之庭与我仁民而戢吏者其唯贤部刺史乎尔文史足用称有吏能蜀人也又尝治蜀之郡习于蜀之故也握此漕节是必振其职矣
　　张子盖妻封国夫人制
　　朕考功伐而思虎臣旣褒其禭又擢其孤犹以为未也顾其平生忠义不以家为者皆伉俪之贤有以相贰之某氏端肃之行柔明之性称于宗党冝其闺门子盖扞马边城婴疾不夀使尔有未亡之叹而感伊威之诗也兹广脂封胙以成国庶几乎石窌之意
</div>
    <div class="pagination">
<a href="盘洲文集_page23.html">上一页</a><span>...</span><a href="盘洲文集_page19.html">19</a><a href="盘洲文集_page20.html">20</a><a href="盘洲文集_page21.html">21</a><a href="盘洲文集_page22.html">22</a><a href="盘洲文集_page23.html">23</a><span class="current-page">24</span><a href="盘洲文集_page25.html">25</a><a href="盘洲文集_page26.html">26</a><a href="盘洲文集_page27.html">27</a><a href="盘洲文集_page28.html">28</a><a href="盘洲文集_page29.html">29</a><span>...</span><a href="盘洲文集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
