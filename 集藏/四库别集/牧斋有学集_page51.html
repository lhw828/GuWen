<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 51 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 51 页/共 63 页</h1>
    <div class="content">　　金陵有三老人与余同壬午，而月差长。每集会，余次居第四，辄占占自喜。今翁于余一年以长，舒雁行列，余则瞠乎后矣。乐天诗云：“犹有夸张少年处，笑呼张丈唤殷兄。”自今愿肩随事翁，顾影婆娑，以骄于儿女，敢介确庵子以请，翁其许我乎？
　　【吾宗篇寿族侄虎文八十】
　　余读少陵诗至吾宗老孙子之章，辄为喟然太息。盖其衰白遭乱，流落剑外，兄弟分离，形容老病，故家遗俗之思，犹寄于仓曹之一老，其志有足悲者。余之遭乱剧于少陵，其衰老又过之。屏迹荒村，邈然如蚕丛万里之外，自分为怪民异物，唯恐宗人子弟噪而扶我。族子虎文，今年八十肃拜，而乞称寿之词。余惊而喜曰：“斯其少陵之老孙子乎？其过而问我，则庄生所谓足音跫然，见似人而喜者也。”
　　虎文少负才华，读书缵言，游于缪文贞之门，称上等弟子，以家累罢去。食贫力耕，长为农夫，秉锄荷，行吟坐哦，未尝一日废书。正色直词，表正闾左，宗有欺余失势、含沙相射者，奋臂批格，而不使余知也。余少壮时，先宫保公命事友宗人之贤者，毁家檀施，号肉身菩萨为从祖。存虚翁博闻、饮酒、善谈笑，为鹿野初平二丈，人工声律，善荟蕞，为简栖先生。兀负气，识古文奇字，为纯中秀才。至于富而保家、贫而农力者，指不可胜数。其簪笔善讼、膏唇拭舌、圮族败群者，不过一二人而已矣。自今视之问之先生长者，超然如上皇之民，不可以复作。所谓一二人者，使其生于今世，又将援之为好鸟，畜之为仁兽，不复以为穷奇杌，屏而斥之也。少陵曰：“吾宗老孙子，质朴古人风。”今日非虎文，而谁嗟夫芝有田、兰有畹、桂有林，荆棘萧稂，莫得而芜秽焉。此得全于天者也。牛头ヤ檀，产于末利山中，与伊兰丛生不殊，其香之逆风而闻者，岌岌乎难之矣。人知虎文之得全于斯世者为难，不知其得全于吾宗者为尤难也。沧桑迭改，阡陌如故，日候鸡犬，历占晴雨，非所谓耕凿安时命乎？箬笠作帽，衤发衤代毳，短发蒙头，芒鞋露肘，非所谓衣冠与世同乎？夙夜作息，卜岁祈年，官长田，君师田祖，非所谓“在家常早起，忧国愿年丰”乎？吾老矣，焚弃笔研，誓不复为古文词，为大书《少陵诗章笺句解》，使其子孙曼声高歌，以劝介寿之觞，其必拊手应和、欢然而一醉也已。
　　虎文贻余书曰：“昔杨子云《法言》，富人以百金请载名，弗许。叔父若不吝一言，某虽贫，贤于成都富人远矣。客见之以告余曰：‘兔园先生能雒诵《法言》，知杨雄为子云。’少陵诗曰‘语及君臣际，经书满腹中’，岂不亦信而有征乎”？余尔笑曰：“有是哉！”并书之以为序。
　　【毛子晋六十寿序】
　　余诵古人诗至魏武帝《短歌行》及韩退之《南溪诗》，未尝不徨追叹也。夫以魏武之雄姿，经营八极，一不得志于江东，则有老骥、暮年之感，而其诗曰：“越陌度阡，枉用相存。契阔谈宴，心念旧恩。”退之之文章，亦一世之雄也，及归老城南庄，则赋诗曰：“不惟儿童辈，亦有杖白头，馈我笼中瓜，劝我此淹留。愿为同社人，鸡豚燕春秋。”此二公者，其才力志气，横驾侧出，可以无所不之。及其才骋而旋，志放而返，则退而思息机摧撞，谋田园乡社之乐，劳歌而役梦，千载而下，犹有馀情也。
　　余少有四方之志，老而无成，海内知交，雕谢遒尽，及门之士，晨星相望，亦有弃我如遗迹者。唯毛子子晋契阔相存，不以老髦舍我，而子晋年已六十矣。忆子晋抠衣升堂，年方英妙，今已岿然为乡老。余西垂之岁，块然独处，其与子晋过从，视古之度阡陌而燕鸡豚者，则有间矣。于其生辰为寿，讽咏曹、韩之诗，其亦不能无慨然也已。子晋有三子，撰书币过余，谋所以寿其亲者。余观介寿之辞备矣，颂其文则游、夏，颂其行则曾、史，颂其藏书则酉阳、羽陵，颂其撰述则珠林、玉海，余虽善颂，何以加此？而余之所闻于《内典》者，五天声明之论，六岁至十五岁童子习闻暗诵，比于神州上经，孔父三绝，婆罗门四围陀论，此方之五车四部，未足窥其绪馀也。彼其浅浅者，而犹若是，而况其深深者乎！日吾友萧伯玉、范质公议藏《大藏》方册，子晋誓愿荷担续佛慧命，皮纸骨笔，不遑恤也。余晚探教海，思以萤光爝火，照四含而镜三宗，子晋独踊跃印赞，以为希有。然则子晋之志愿固在乎威音已后，月光已前。世所谓名人魁士，登汲古之阁，旋其面目，望洋向若而叹，曰繇子晋观之，不啻河中之一沙，手中之一叶，宜其修然视下，然而不自有也。余尝观魏武《遗令》，为陆士衡之愤懑吊者矣。又观张籍叙退之《养病诗》，所谓又出二女子合弹琵琶筝者矣。英雄之伯心，文人之习气，俯仰耗磨，留连δ晚，回环思之，又有不胜其叹惋者。今吾与子晋委心法门，一灯迢然，悬镜相对，以多生文字结习，回向般若，馀年末光，与斯人孰多，斯可以为子晋寿也矣。
　　余六十初度，谢客湖南，子晋为设南岳应真像清斋法筵，呗赞竟日。今将偕一二名僧遗民往修故事，恐子晋之或避匿也，告夫三子，俾曙戒以待我，而先之以斯文，以道余所以往贺之意。

　　●有学集卷二十四
　　○序
　　【杜大将军七十寿序】
　　上章摄提格之岁，前太傅元侯大将军武杜公春秋七十，{穴丙}月廿二日为悬弧之旦，其犹子总戎弘、弘场及诸孙十二人谋相与罗长筵，考钟鼓，横金拖玉，称百年之觞。公方损食降服，独居深念，湫乎其有墨也，恤恤乎如有所失也，则相与屏营，前却而未敢进，裁书布币，走使数百里，以称寿之词请于余。
　　余惟公历事五朝，专制九镇，西鏖河套，南荡渝州，大小数十百战，功劳在疆场，勋伐在庙社。迨乎国论参差，用舍错互，悬车束马，引身敛手，以坐视夫海宇之糜烂，钟{ね}之迁移，而公亦已老矣。《记》曰：“七十曰耆。”人生七十，则世故饱更，齿发危秃，志意衰落，家人妇子、亲知故旧为之息其劳，闵其耄，而祝延其未艾也，于是乎有称寿之举，岂非流俗之人所谓吉祥善事者哉？而至于公则不然。公于今日固未可以称老，亦未足以称寿也。古之称寿者，必取喻于山岳、于松柏。山岳之峙也，至于配天，人有数山岳之年而祝延之者乎？松柏之青，青贯四时，历千载，人又有数松柏之年而祝延之者乎？天祚斯世，必遗老成人以扌耆危柱倾，曰寿春，曰元老，曰询兹黄发。斯人也，天地之心也，光岳之气也，浑沦磅礴，含阴吐阳，非犹夫含齿戴发、横目四足之伦，以血气为盛衰，以年齿为老壮者也。汉之名将，少无如霍去病，老无如赵翁孙。去病少而侍中，贵不省士，出塞士卒饥乏而重车，弃梁肉，骠骑尚穿域蹋鞠。翁孙讨西羌时，年七十六矣。建置久长之策，曰“老臣不惜以馀命为陛下明言利害”，何其料敌制胜详复而周至也！骠骑果勇壮往，一旦绝大幕，徙王庭，而其精华果锐之气单且折矣。营平老成持重，驯至于诛先零，屯浩，而老谋壮事、为汉家计万世者，不但已也。史讥去病会有天幸，而功名与其年俱尽。杨雄颂营平中兴作武，而功名亦与其年俱永。古称山西出将，信乎？频阳、古わ，皆老将也。智老则深，谋老则壮，材老则坚。天之以老寿畀斯人也，而岂徒哉？牧野之役，太公望年九十，秉旄仗钺，未尝告老。《大雅之什》曰：“牧野洋洋，檀车煌煌。维师尚父，时维鹰扬。”当此之时，师尚父尚桓桓如虎、如熊、如鹰之□，飞扬逆击，下平芜而血毛羽也。有人焉操壶觞，酌旨酒，为之息其劳，闵其耄，又从而颂祷焉，此与夫仰川岳，抚松柏，酌酒祝延者何异？有不灿然大笑，嗤其狂易者乎？周则师尚父，汉则营平，唐则汾阳，以七十馀应回纥大人之占。天祚斯世，而遗老成人，斯固上天之劳人，斯世之硕果也。亦犹夫流俗之人，七十告老，古稀称寿，嬉游征逐，饮食燕乐，ぅぅ然熙熙然视日荫而欷，抚桑榆而太息者，是岂天所以遗武之意，而亦岂斯世之所以仰望武者乎？今日之超然燕处，停觞却贺，湫湫乎恤恤乎有不能舍然者，斯所以为武已矣。
　　余于武，异姓昆弟也，衰老不能趋贺，诵《秦风·蒹葭》、《无衣》之诗，穆然远怀，将遣稚子执承饮以往，而叙次斯言以先之。武读而笑曰：“是翁明年亦七十，自不伏老，乃欲以我为前驱乎？虽然，何其言之壮也。传敕犹子、孙子，敬为翁举一觞矣。”
　　【锡山赵太史六十序】
　　余读唐韩、柳二子之论天，深惟其所谓元气阴阳者，以通于古今人才治乱之故，而推广其说，以谓人身之所恃者，元气也；国家之所恃者，人才也。韩子谓果饮食既坏，虫生之。国家之为果窳也亦大矣。妇寺为其附赘，奸佞为其痿痔，边陲盗贼为其痈疡，幸幸冲冲，攻残败挠，未有止息，独恃一二贤人君子枝其食啮，去其攻穴，于是元气阴阳不至于日薄岁削，而国家用以长久。是故国家之兴，必曰“王国克生”，其亡也，必曰“邦家殄瘁”。古今觇国者，未有以易此者也。
　　余壮而登朝，所师友多海内大人长德。二十年来，摧残剥落，相继澌尽，而神州遂有陆沈之祸。晚得交锡山赵太史，先皇帝于甲科射策后，召见清问，拔置翰苑者也。太史强学束，道明德立，布衣蔬食，卓然以古人自命，而贤士大夫望其羽仪，以为此邦今之鲁卫忠定、忠宪之后，犹有人焉。考人才于今日，斯可为庆幸已矣。太史近方担簦席帽，诣阙里，谒林庙，访问俎豆礼器，归而修端门告成之业。其所以长养元气阴阳而去其攻穴，固有大于吾之所云者。余幸得托夫契有朱陈之好，将乘小艇、持村醪以介皇览之觞。遥望梁，锡山有光，熊熊有气，洋洋元气郁盘在江乡百里间，不自知其棹头雀跃，喜而欲有告也。柳子有言：“天地，大果窳也；阴阳，大草木也。乌置存亡，得丧于其中。”太史诵斯言也，举太白以浮我，余无所辞于杯史矣。
　　【赵景之宫允六十寿序】
　　万历五年丁丑，吾乡赵文毅公在史局抗论江陵夺情，拜杖谴归，直声震天。下迨崇祯丁丑，文毅之孙景之、宫允初登上第，复抗论武陵夺情，禁林谏纸。前辉后光，先后六十年，照耀史册。景之未几召用，公望蔚然遭时颔，回翔田里，又十有四年，而春秋已六十矣。
　　余儿时受先宫保负剑之训，曰：“孺子如有闻也，必以赵先生为师。”少从景之尊人叙州昆仲游，服习其馀风绪言。壮而出耀州王文肃之门，其事文毅尤先河也。余于赵氏，祖、子、孙三世矣。州里之间，栾公之社，翟公之门，菀枯盈虚，湿濡沫，未尝不相共也。朝堂之上，甘陵之部党，端礼之碑刻，声气应求，坛屹立，未尝不相逮也。当景之抗疏时，余甫出请室，饮章蜚语，道路汹涌，未尝不奋臂扼腕，助其角芒也。今日者，陵谷贸易，井邑迁改，景之已苍颜素首，为时典刑，为国遗老，余则归老空门，枵然为陈人长物矣。顾欲执笔伸纸，强颜为称寿之文，不已伤乎。虽然，古之君子怀贤而念旧者，虽老且退废，不但已也。游九京者，或流连于随会；见虎贲者，或流涕于中郎；而况于文毅之孙乎？况于文毅之孙绳其祖武者乎？吾窃有闻于表记矣。《国风》曰：“我躬不阅，遑恤我后。”终身之仁也。余虽髦老，庸敢不勉？《诗》云：“丰水有芑，武王岂不仕。诒厥孙谋，以燕翼子。”数世之仁也。微景之，其谁与归？火膏则光，土膏则发，时雨将降，山川出云。文毅之诒景之也，其为丰芑也远矣。勿谓久隐畏约，无穷时也。
　　景之之生辰，在孟冬十月。是月也，日在北陆，占者嫌于无阳。阳气伏而孳生，动于黄泉之下，以养万物，故又谓之阳月。所谓日月，阳止者也。余与景之旧官太史，以视灾祥，书云物为职事，于其生辰为寿，作为阳月之诗，以附于畴人瞽史，歌风吹管之末，其亦可以有辞于巫祝矣乎！一歌曰：“斗柄北指兮，雉入虹藏。律中应钟兮，羽音则长。皇览揆予兮，七星煌煌。祈年饮蒸兮，息劳筑场。酌我春酒兮，吉月之阳。迎彼小春兮，欣欣乐康。”载歌曰：“藏身有楮兮，吹律匪堂。砥室三重兮，涂衅周详。罗爰覆兮，缇缦用张。朔风回飙兮，葭灰不扬。樽酒簋贰兮，及此月良。饮食燕乐兮，其又何伤。”三歌曰：“灰重而轻兮，衡ぽ而昂。七日来复兮，天心孔明。旧史书云兮，龙告祥。景至灰除兮，木雨金霜。晨鸡喔喔兮，旭日苍苍。三歌卒爵兮，寿岂无疆？”三阕以授从子孙保，俾为其妇翁致三祝之辞，而书其副于简椟，以告野史。
　　【韩古洲太守八十寿序】
　　岁在旃蒙协洽，雷州太守古洲韩兄春秋八十。余曰：“是吾年家长兄也，是吾吴之佳公子、良二千石、国之老成人也，是闳览博物之君子、海内收藏、赏鉴专门名家也，盍往为寿乎？”
　　客曰：“称寿何以致词？”余曰：“吾读太史公书记李少君事，窃喜其有似于兄也。少君见武帝，识古铜器，齐桓公十年，陈于柏寝，按其刻果然，以为少君神，数百岁人也。今兄博古强记，钟鼎之款识，书画之谱录，下上数千年，勾稽抉摘，若数甲乙，若倒囊庋，何止如少君，但知数百岁事？少君在武安侯坐中，言九十馀老人与其大父游射处。老人为儿时，从人父识其处，一座尽惊。今吴中颁白之老，襟裾之士，问从兄游，从容燕语，辄娓娓言其大父少年时游冶若何，动止謦咳若何，客移日忘去，有凄惋泣下者。少君言老人大父游射处，亦何足异也。今一旦号于众曰，吾兄数百岁人也，彼必不信。试反诘之，吾兄非数百岁人也，何以知柏寝之器如少君？何以知老人大父游射处如少君？彼又将哑然无以应也。安知兄之八十非即少君之数百岁耶？少君之海上见安期生，食巨枣，大如瓜。兄不将旦暮遇之耶？吾故愿以此为兄寿。”
　　客曰：“然则少君与韩若是班乎？”余曰：“器有古，人亦有古。是二古者，皆有真焉。少君匿其年及其生长，常自谓七十，人不知其何时人。少君，人之者也。若兄之为佳公子、为良二千石、为老成人，谁不耳而目之，则人之真古者，莫兄若也。以古器喻之，少君古也。以鼎彝，中土之镜药也；以书画，吴门之临榻也。吾兄则周官之宗彝，宣和之秘藏也。少君之自谓七十则，兄之行年八十则真。少君使物却老、以数百岁人则，兄则康强寿考、以数百岁度世则真。夫如是，安得以少君拟兄？且夫十年以来，文武衣冠，故家遗俗，茫然不可省识矣。公卿之子弟，丰镐之遗民，如兄者有几人乎？兄之在斯世也，犹弘璧琬琰之在西序也，犹天球河图之在东序也，犹山垒著尊牺象之在明堂也。皇天之所惜，邦家之所遗，人见为祥，史书为瑞。由此言之，兄今真数百岁人矣，不若绛县之老人，可以二首六身推定其甲子也。吾所谓真古者，信也。”
　　客曰：“公学佛之徒也，考古于《内典》，有进于此者乎？”余曰：“然，有之。无价宝衣饮光，截为僧伽黎者，衣之古也。绀青石钵，四天王所奉者，钵之古也。拘留孙佛所付金澡瓶、香炉、七宝印器，什之古也。星宿劫前，黄金修多罗白玉为牒，及迦叶佛时，银纸金书，此土钟、张、王、卫未足比者，篆隶之古也。刹刹尘尘，此古不坏，迄于今，犹有守条衣于鸡足以侍慈氏者。区区数千百年之古，何足为吾兄道乎？”客曰：“古矣哉！以天竺古先生之古方，斯世之好古者，斯莫可尚也已。”
　　【吴封君七十序】
　　岁在癸巳，太仓封宫相约庵吴先生春秋七十四，方士大夫与宫相游，及出其门下者，争援笔为介寿之词。其大指谓先生南国名儒，昔为封君，今为遗老，望古遥集咏南山而书甲子，约略与晋之渊明相似。
　　有优先生于渊明者曰：“先生少不竞进，长而善息，视渊明束带折腰，不亦彼劳而此逸乎？先生晚食当肉，徐步当车，视渊明饥驱叩门，不亦彼困而此亨乎？渊明虽旷，亦非不念其子者，顾其诗曰：‘虽有五男儿，不好纸与笔。天运苟如此，且进杯中物。’使渊明而有子如先生也，群辅之录，《孝经》之赞，于其身亲见之，何必慨慕古人而颓然？顾景之时，又宁有儿女梨栗之嗟乎？”有人曰：“是固然矣。然杜少陵之讥渊明，以谓‘有子贤与愚，何其挂怀抱’，亦未知为渊明者。推渊明之志，惟恐其子之不得蓬发历齿，沉冥没世，故其诗以责子为词，盖喜之也，亦幸之也。今先生有子在，日月之际，陵谷既迁，斗杓弥著，征书在门，锋车遄驾，夫安知渊明之喜，非先生之所忧；而渊明之幸，非先生之所戚乎？”
　　虞之人士以其言告于余，余乃言曰：“子徒以渊明之身世比拟先生，亦知先生之避世，固有大焉者乎？夫国土之有净有秽也，人生之厌秽而怀净也，自有此世界以来，未之有改也。乱秽而治净，暴秽而仁净，杀秽而生净，□秽而华净，闰秽而正净。轩尤之所战，唐虞之所禅，巢由之所让，尽此矣。迨乎迦文之教被于震旦，然后知娑婆世界五浊恶世为秽土，从是西方过十万亿佛土极乐世界为净土，此土众生厌秽怀净，净信修持。得生彼国，见佛闻法，永离八苦、三毒、五浊恶道，此所谓避世之大者也。东晋之末，远公唱念佛三昧，修净土之业，结社于庐山，刘遗民、周续之诸贤褰裳而相从者，皆与渊明同志，耻屈异代之人也。嗟夫！金陵六代，代促时薄，栖山隐谷、遗荣而舍禄者，避世之小者也。三界五浊，跷蛔杂居、息心克念、正定而往生者，避世之大者也。乐天委命，形神悬解，许饮则篮舆而来，闻钟则攒眉而返，无心而出，倦飞而还，于束带折腰何有？笑傲非乐，乞食非苦，于饥驱叩门何有？愍念众生，彼亦人子，于五男儿何有？惟心净土，来去自如，惟远公能证明之耳。吾谓渊明避世之大者如此。先生褐衣蔬食，持戒安禅，精研教典，不舍昼夜，自今以往，世寿益富，梵行益修，指娄水为浔阳，即家园为庐阜。饮柴桑之酒，一觞独进；鼓少文之琴，众山皆响。晏坐经行，不出户庭，而东林西土，涌现目前。此方世界秽恶充满，如海中之一泡，如手中之一叶，俯而观之，又何足满其一笑哉？”
　　六月吉日，为先生初度之辰，敬叙次其言，因宫相以献于先生，使斯世之人谈避世法者，无刺促于此土，而以往生西方为大归，则自余之寿先生始。
　　【王奉尝烟客七十寿序】
　　余庚戌二座主皆出太原文肃公之门，次世谊二公，于辰玉先生辈行，而余于烟客奉尝，则兄弟也。奉尝又命二子执经余门，盖余与王氏交四世矣。辛丑岁，奉尝年七十，门人归子玄恭、周子孝逸辈请余为祝嘏之文。余老耄，厌生却贺，嗫嚅未敢应。然王氏之为寿，非寻常燕飨而已。君子于是蒇国成焉，占天咫焉，又用以颂丰芑、歌燕喜焉，不可以莫之识也。
　　文肃事神宗皇帝，当盛明日中，君臣大有为之日，菀枯之集，孽于宫闱，水火之争，蔓于朝著。公以孤忠赤诚，扌耆拄宫府，上欲泯伏蒲廷诤之迹，而下不欲暴羽翼保护之心。久之事见言信，身去而国本定。余尝论次申文定事，谓昔人有言，此陛下家事，东朝之事，神庙与先帝亲为证明，岂可动哉？奉尝藐然孤孙，痛愤谣诼，胪陈本末，丹青炳然，使天下后世通知两朝慈孝，君父无金衣之嫌，储贰无黄台瓜蔓之恐。而文肃日中见斗，值负涂盈车之候，遇雨之吉，已应于生前；张弧之疑，并消于身后，则奉尝锡类之孝远矣。所谓蒇国成者此也。《文王》之诗曰：“陈锡哉周，侯文王孙子，本支百世。凡周之士，不显亦世。”谓文王受命于天，其本支嫡庶，百世为天子诸侯，而周士之有显德者亦如之。文肃阴翊元良，于本支嫡庶有百世功，其子孙受亦世之报，宜也。自古阴德之食，不报于其满，而报于其馀。文肃之股肱国本，眉目清流也，而不能免于浮石沉木之口，虽其功成名遂，身致太平，而申旦不寐，未有能舍然者，此则其馀而未满者也。岁有馀十二日，未盈三岁得一月而置闰，取其馀而未盈也。文肃之馀，在君臣邦国间，其未盈也，则食报于子孙。奉尝父子，其当之矣。天道不僭其容，以不显亦世，本支之报，私与太原一家，所谓占天咫者，此也。国家之盛，比隆三代，以有殷方之，神庙礼陟配天多历年所盖当祖乙、武丁之世，而文肃在保六臣之列，无可疑者。故家遗俗，孟子盖三叹于易世，而况昭代之孙子乎？孔子曰：“丰水有芑，百世之仁也。”西京之金、张，东京之袁、扬，元气郁然，与国终始，士食旧德，班固之所以张两都也。今观于王氏之寿宴，其知之矣。升其堂所藏┑而供奉者，神庙之宝章御札，如藏河雒之图，而抱鼎河之弓也。御其宾筵嘉肴旨酒，上尊养牛之殊锡，而郢醪蓬之遗法也。考钟伐鼓，丝肉递代，歌钟二八，清商一部，元臣之所娱宾而送老也。巾车南园，其芍圃则谢家之红药，其菊篱则韩公之晚香，泛舟西庄，梧桐之萋者，犹在朝阳；而鸣凤之羽，犹于高岗也。千金万寿，献酬卒爵，奉尝拜于前，诸子拜于后，，左右奉璋，或朴之终寿考，而卷阿之矢吉士，颂声犹洋洋盈耳也。凡百君子与于燕会者，相与念国恩，仰旧德，颂丰芑而歌燕喜，忠孝之心，有不油然而生矣乎？
　　余定陵老史官也，佩文肃琬琰之遗训，故记斯宴也，亦用史法从事。诸子有志于古学者也，作为歌诗以祝寿，岂亦将取征诗史，耻为巫祝之词，则余之志，其不孤也矣。
　　【大梁周氏金陵寿燕序】
　　闽之门人陈子输、徐子延寿、陈子撰书币而来告曰：“我方伯周公元亮保八载，入总大宪，大公太夫人寓居金陵，齐眉媲德，逾七开八公便道抵子舍，称觞上寿，长筵肆设，锋车在门。大学士晋江黄公已下致词祝嘏，金章玉轴，照曜堂庑，而夫子未有言焉。公于师门为弁冕，天下莫不闻公之意，谓非得夫子之一言，不足以宠光介寿。惟吾党小子亦然如有失也，敢稽首遥拜以请。”
　　余旋观元亮，以公望则鼎吕，以儒行则圭璋，以文笔则琬琰，以是游光扬声，显融其亲。当世为人子，无两。太公太夫人，劬躬焘后，向用五福吉祥善事。当世为人父母，亦无两。余学佛之徒也。以枯槁灰断之人，挟荒唐汗漫之说，使之端拜庄语，效南山西池之祝，譬如爰居之鸟，震掉钟鼓，而责其音中律吕，不已难乎！已而循览祝嘏之文，夷考颂美之词，与其所以致祝者，乃喟然而叹曰：“嗟夫！殆亦小之乎，其为言矣。”今夫十年以来，氛交作，水于氵反，兵于豫，风火于金白门，此世人之所谓劫也。大公谢诸暨政，归隐金陵。元亮奉之，自雒而潍，自潍而广陵，而复之金陵，室家静好，燕处超然，福禄鼎来，日月未艾，世人之所为口去目眙，层累赞叹，而犹恐不及者也。嗟夫！此吾所谓小之乎，其为言也。《释典》言劫者有小灾三，曰“俭”、“病”、“刀”，有大灾三，曰“水”、“火”、“风”。减劫之时，饥馑灾起，五谷不成，上味隐没，煎枯骨为大烹，藏粒稗如宝珠，而今之俭灾有是乎？又减而疾疫灾起，诸恶鬼神损害世间，郡邑空虚，惟少人在，而今之病灾有是乎？又减而刀兵灾起，刀仗庄严，骨肉屠﹃，草木瓦石皆化戈刃，而今之刀灾有是乎？大三灾之作，有情世间，次第坏尽，最后一增减劫器，世间空居者亦尽，七日轮出，河海水竭，天下洞然，梵天灰烬。今之火焰焰已尔，犹未能炎于昆冈，而得谓之劫火乎？二禅俱生，水界起，坏器世间，如水消盐，一时俱没。今之水滔滔已尔，犹未能浸于稽天，而得谓之劫水乎？三禅俱生，风界起，吹诸天宫，诸大山王互相拍撞，碎若尘粉。今之风蓬蓬已尔，犹未能决于土囊，而得谓之劫风乎？太公夫妇于此时也，徒御不惊，眠食如故，历数州如堂适庭也，阅十年如次。再宿也，世之人乃以为尘沙劫波，惊而相告，其相越岂不远哉！虽然，小亦劫也。相似三灾，亦灾也。燎原之火亦火，溃堤之水亦水，鸣条之风亦风也。太公夫妇所以处此者，亦必有道矣。吾闻小三灾起，经七年七日七夜，其灾方息。有一人合集男女万人，留为人种。是万人者，皆持五戒，修十善，具有福德之人也。太公居家为吉人，居官为廉吏，捐千金之产以予二弟，躬自食贫，好行其德。太夫人慈心忍行农力以相之，所修者，人世五常之教也，而于佛之五戒、十善，与夫六度真俗，兼资函盖相合。此在劫后当为万人中之一人，而何疑于今日之考祥，与五戒、十善之能度小劫也，六度之能支大劫也。唯心唯识，报如影响，事理之灼然不诬者也。佛言初禅内有觉观火，外为火烧。二禅内有喜水，外为水漂。三禅内有出入息风，外为风坏。菩萨精修六度，具足般若波罗蜜三千大千世界诸火，同时俱然一吹令灭，□□□□□大风破三千大千世界，如摧腐草，能以一指障风力令不起。太公夫妇慈悲布施，奉六度为津梁，毒流洄渊之中，梯航具矣。刹刹尘尘，此土安隐，龙汉之火，不将为萤爝乎？金藏之水，不将为涓滴乎？毗岚之风，不将为调刁乎？而区区之妖氛，兵燹尘飞芥扬，又何足动其一瞬与？我故曰太公夫妇，非人世之夫妇也。维摩诘之示妻子，常修梵行者也。大迦叶之九十一劫，人中天上，恒为眷属者也。今兹之称寿，以金陵为佛刹，以燕喜为法筵，以硕人吉士为清众善友，以雅诗乐章为梵呗诗歌，非犹夫人之燕会而已也。桃源中以花开为岁夜摩天，以花合为夜雒阳之铜狄，五百年而一铸。兜率之铢衣，一百岁而一拂，劫量时分，延促减增，至不一也。箭漏未阑，星河乍改，酒酣乐阕，桑海迢然，世之人芒芒然披朝华揽日，及陈词致语，称千金而奉万年，所谓舟壑夜趋，而昧者不觉也与。吾故曰：“小之乎，其为言也。”以是为太公太夫人寿，斯可矣。
　　闽书既至，元亮旋过吴门，请之益力，曰：“吾二尊人所不足者，非巫祝之词也，夫子无以卮言抵我。”余故趣举胸臆，伸写其荒唐汗漫之说以诒元亮，俾荐陈于工歌优舞之末。他日录一通复闽诸子，示如何也。
　　【吴祖洲八十序】
　　大金吾山阴祖洲吴兄谢环卫事，归卧东山者，凡十有二年，而春秋八十。癸巳岁六月吉日，其悬弧之辰也。兄故名臣胄子，经术大儒，以宿望掌卫，晋秩一品，身虽引退，其声光气象，尤映望于钩陈阁道之间。诸子或领世职，或陟西台，皆雄骏君子，羽仪当世。寿觞既举，长筵罗列，垂鱼绕膝，驷马在门，耶溪禹穴之间，荣光浮而休气塞东南候气者，以为祥异，不徒考钟鼓、走玉帛、夸燕喜之盛也。余于兄为年家稚弟，以文章气谊、肩随兄事者，四十年矣。故推言兄之所以致寿者，以为沃洗之先，可乎？
　　当兄之副北司也，逆奄枋用，群小嗾兴大狱，曲杀海内正人君子。每当收考，片纸刺闺，掌狱者奉为圣书，罗织如不及。兄独正容危辞，取次纵释，群小知之，刊章削逐，几陷不测。而兄之从容解救，保善类而扶正气，则已多矣。谪籍再起，晋领卫事，当操切之世，事英明之主，责任殷重，镌诃刺促，兄独传古谊，引大体，主于蠲除苛细，Δ决嫌疑，为国家养仁厚之福。虽其受事未久，而权相钳网之馀威，缇骑毛举之积习，扫除荡涤，中外相庆，其所以存国体，全君德，非聊尔而已也。兄之仁心为质，忧国爱人，太和元气，酝酿著存，大节所著，卓荦如此。天之报兄以高寿康强逢吉，岂偶然哉！孔子曰：“仁者寿。”《易》曰：“天地之大德曰生。”班氏论戾太子生于兵间，推明助顺佑信之说，以为汉武穷兵好杀之应。兄之领环卫，解罗网，于四令为发生，于五常为仁，《易》与孔子之云备矣。沧桑陆改，尘劫飞灰，金貂之七叶犹新，麦丘之三祝未艾。班氏固曰：“寿者，酬也。”天之所以酬兄者也，又何疑焉？人言兄故有仙骨，好修炼龙沙石函，夙昔著名字，当以神仙度世为祝。吾读《首楞经》，知坚固服饵金石，化道圆成，还入诸趣，而观音以慈悲加被福，能转寿如珠雨宝。观音之慈悲也，《易》与孔子之生也、仁也，皆性寿也。兄之长生度世，取诸此为足矣。何事如昙鸾之访求仙籍，为菩提流支所唾弃哉！余之所以祝兄者如此。
　　当兄掌卫进秩，余有文奉赠叙阁卫奇胜之详识者，谓可续王州《锦衣志》之后。今之祝兄，推言其所以致寿者，庶几班氏论汉武之深旨。又州之所未及，兄固精晓经义，不以为颂祷之常词而置之也。
　　【嘉定金氏寿宴序】
　　余生之年为万历壬午，嘉定金子鱼先生以是年举于乡。既而偕上公车，晚年折辈行与交命。其子尔宗、尔支以执友事余。当是时，二子妙年夹侍，顺祥娟好之气，著见于颜面，余顾而羡之。子鱼长德考终，尔宗兄弟镞砺名行，家风蔚然。未几尔宗亦卒。尔支值世乱，不应科举，退而修布衣长者之行。其妇唐孺人裙布操作，饣盍耕偕隐。丙申正月，五十初度，其子冶文偕三弟舒雁行列，奉觞上寿，征予言以当祝嘏之词。
　　余尝读韩子之文，叙其交于北平三世者，眉目话言，历历可以想见。余之交于金氏亦三世矣，以子鱼当高山深林，以二子当鸾停鹄峙，以诸孙当瑶环瑜珥之家儿，则庶几近之。韩子年未耄老，未四十年而哭北平之三世，以为怅恨。今尔支年才五十，规言矩行，岿然长德，室有晤言之妇，家有竞爽之子，兰如故，箕裘日新。今兹初度之日，东都之遗老，西园之故人，相与越阡度陌，酌酒上寿。余既耄老，尤获以纪群旧交，为登堂燕喜之客，视韩子之俯仰叹息者为何如也？斯亦可以进一觞也已。昔者孟子论商周之际，以为故家遗俗，流风善政，犹有存者。而班氏之赋西都则曰：“国藉十世之基，家承百年之业，士食旧德之名氏，农服先畴之畎亩。”盖故家旧德与国家运会相终始，论世者为之盱衡太息久矣。唯金氏远有代序，条叶被泽，保世滋大，驯至于今日，而诗书礼乐、冠裳文物之馀风，犹有存者。长筵既设，寿觞斯举，客赋既醉，主称未稀，伐木之速诸父也，大田之来妇子也，假乐之燕及朋友也，欣欣焉ぅぅ焉，洗爵奠，献酬卒事，与于斯燕者，莫不修容正颜，以观儒雅之会。周馀黎民，屏营徨，当飨而叹，有泣下者，夫然后而知孟子、班氏之论为不徒也已。
　　余尝奉教于嘉定之君子，邮传震川之绪言，以生辰为寿之词为非古。今于金氏之寿宴，推本其世德，而因以追溯国家三百年故家乔木、镐京丰水之盛事，则亦庶几学古之道。诸君子如可作，不吾废也。是为序。
　　【郑士敬孝廉六十寿序】
　　自万历末造迄今五十年，吴中士大夫相率薄文藻，厉名行，蕴义生风，坛相望。吴人为之谚曰：“前有文张，后有郑杨。”吴人士有名章彻多矣。谚独云云者，龙宗有鳞凤，集有角翼，亦标举其眉目云尔。十年已来，诸君子墓草载陈，藏血已碧，惟郑君士敬如鲁灵光，岿然独存，斯则霜林之清乔，俭岁之嘉穗也。今年清和之月，士敬六十初度，及门之士相与酌旨酒，治脯，修承平故事，具衣冠以称觞，而乞言于余。
　　余观士敬束镞砺，蔚为国宝。退而屏居，教授洗心，读《易》俯仰，于天人理乱，阴阳消息之际，隐几抱膝，不知老之将至，则余之为士敬寿者，诚无出于《易》矣。《易》之《需》：“乾下坎上，乾健而遇坎，险需而不躁，故乾不陷于坎也。”士敬之为人也，忠信以进德，修辞立诚以居业，终日乾乾之君子也。乾而遇坎，故需坎而不陷，故有孚而亨吉。观其象，玩其占，士敬当之矣。初九之需于郊也，其当崇祯之盛，观光用宾之时邪？乾可以上进矣，而不进，坎在前也。郊去坎虽远，违于国邑矣，汲汲乎其习于坎也。《同人》之上九亦曰：“于郊，无悔。”不若于野之亨也。密云不雨，自我西郊，阴阳不能相谋。身之与世，其皆有密云之象乎？当辟门开窗之日，母老顾养，不听征辟。《需》之初九，士敬以之。九二之“需于沙”也，曰“小有言”，则南迁，捏轭谣诼，忧谗之时也。九三之“需于泥”也，六四之“需于血”也，则井邑更改，俭德辟难之时也。驯至于九五乾坎之会，得中，泥血之险旋释。君子居此，何所为哉？则惟有需于酒食，以待三阳之进而已矣，故曰：“需，须也。”君子以饮食燕乐。夫饮食宴乐，而岂君子之所有事也哉？则今日之为士敬寿者可知已矣。乾自需郊以往，渐而近于坎，小近则小伤，大近则大伤。致寇则焚如突如，需血则其血玄黄，出而自穴，则后缗之自窦也。以敬慎持之，以顺德从之，三不以恃健而玩坎，四不以据险而拒乾，恤恤乎湫乎攸乎，敬慎小心，倾否返吉之道也。坎之入于需也，曰“失道而凶”，曰“求出未得”，曰“终[C043]功”，以祈乎尊酒簋贰之际，难矣。需之免于坎也，请以为士敬寿五，为需主庀酒食，以待阳来饮食，以养阳象。坎宴乐以养阳象，乾阴阳和笑语，获燕饮之间，油油祈祈有云上于天之象焉。鸿渐于磐，饮食ぅぅ，渐之于干而磐也，犹需之于血而酒食也。日昃之离，不鼓缶而歌，过日中昃欲有需焉。其将能乎？需之异于离也，请以为士敬寿。云之上于天也，必待其族而雨。君子之饮食也，必待其类聚而宴乐。今之鱼鱼雅雅，舒雁行列进而称寿。士敬者，殷民周士，声气合，犹需之待族而雨也。上六之爻“有不速之客三人来，敬之终吉”，传曰：“人三为众。”又曰：“莫三人而迷。”需既极矣，三客不待召而自来。云上于天，客召于敬，求贤才以济难，皆不速之义也。
　　或曰：“士敬有丈夫子五，雄骏刚健，亦三人之象也。观颐观养，王用飨于岐山，酒食贞吉之道备焉。困之困于酒食也，未济之饮食需首也，需之所不与也，请以是为士敬寿。”世之君子与于郑氏之燕者，玩乾坎之占，历沙泥之险，于旅酬卒爵之时，深思夫危平易倾，亦要无咎之旨，亦将当飨而叹，忾然于余言矣乎。或有进曰：“需之终，利涉大川，往有功也。”需乎需乎，其将需吉而终乎？抑亦往而有功乎？余老矣，士敬以伐木之客我，不敢当也。需之不与知，敢知其往于其生辰为寿也，姑与之饮酒。
　　【王兆吉六十序】
　　吾丈王君兆吉以名家硕儒射策发科，筮仕铨司，名行茂著，国恤解绶，贲于丘园，鸿渐用仪，休有誉处。先是乡人梦游记君子华严大典，积有密因，当广阐扬，捞济末劫。于是邀石林长老、诸上善人作华严会，书写诵持。岁有程要，见闻随喜，歙然从风矣。阏逢敦嘉平之月甲子，一周里之士友将往致祝，而请余为其词。
　　余维古之人，进不得行其志于天下，则退而为善于乡。夫以世法善其乡，君子尤劝为之，而况于以佛法唱导者乎？佛说我灭度后，能窃为一人说《法华经》，乃至一句，当知是人，则如来使如来所遣行如来事。夫以契经一句，又窃为人说其福德无量如是，而况于九处十会，四万五千馀偈，公然广说，劝人持诵，破微尘，出经卷，饶益众生，岂非如来与华严法会中遣来作使，告报异生者乎？此地业因弘多，智眼灭熄，髑髅盛粪之魔民，依虞山为窟穴，继之以黄头之邪宗，紫姑之厕鬼，蛇神狐妖，更互枭乱，鼓聋导盲，牵挽堕坑落堑而莫能止也。君外修儒行，内种智，佛实使之，以标正人天，推折愚诬。乡人之梦，正梦也。杂华之因，正因也。用此地之因缘，救此地之沦坠，从地倒者，还从地起。此我佛善巧方便也。一切众生皆念生地，佛亦以报生地恩，故多住舍菩提，而君之因缘能不种于此地乎？吾闻菩萨住檀波罗蜜慈悲，利益众生，若在一村一县，乃至一管一国，是诸所摄众生未来，还为眷属，皆生其国，是诸施主，即于有因缘之国，亦成正觉。君今行此地，现长者居士身，以华严法界摄受此地众生。此经为圆满教，一法才起，皆有眷属随生，以是因缘报生地恩。彻果该因，即报即理，无可疑也。嗟夫！以世眼观之，君以精强弘济之才，当栋挠轴折之世，甫仕而已，未衰而退，为可叹也。以佛眼观之，假衰退之机缘，弘如线之末法，为如来使行如来事，天之任君也大矣。其成君也远矣。然则君今日之称寿也，不已辽乎？方山长者作《华严论》明净土权实，指第九第十是实净土，故知维摩惟心，净土即华严法界，十佛刹尘，莲花国佛土也。此世界村落聚居，一牛鸣地，三界五浊随境设化，安知善财询友，随顺南行，觉城东际，古佛庙前，沃田海岸，不即在此地乎？安知弥勒宝华楼阁，无量庄严弹，指开闭，不即在此楼阁中乎？
　　君于称寿之日，康强逢吉，谛思积劫因缘，然灯炷香，念佛念法。尔时香云花雨，放光动地，华藏世界海，刹那涌现。摄此土有缘，众生尽作微尘数莲花眷属，区区世寿，一息一瞬，四百生灭，又何足以云乎？诸士友合十指爪曰：“善哉！自今以往，生辰为寿，皆用清净因缘，回向华严法界，不复以世间燕饮征逐相娱乐也。请自夫子之寿兆吉始。”

　　●有学集卷二十五
　　○序
　　【白法长老八十寿序】
　　昔者紫柏可大师以刻藏因缘付嘱大弟子密藏开公，复长水楞严寺为藏┑流通之所。二公沦逝，大业中圮。长老信州白法琮公仗缘藏事，行密而智圆，理通而事固，以精勤昭格人天，以精严轨范僧徒，以慈悲平等摄受四众，所主云兴泉涌，如幻建立，为法为经，遗身耆事，不惜头目脑髓，五十年如一日也。酉戌之交，劫火焚如，经坊净场，弓刀击戛。公曰：“吾以身殉寺，以寺殉经，以经殉佛，如火于稻苇，不相舍离，焚则俱烬耳。”净扫佛殿，洞开经厨，宝相琅函，光影见昱。擎炉炷香，佛声浩浩，游骑隳突者，靡不瞪瞢愕眙，回翔引去，经像保全，退居紫柏院。今年乙未，公世寿八十矣。
　　盖自大法垂秋，魔强法弱，邪师横民，拈锥付拂，抹杀教典，胥天下浸淫风靡，而吴越间为甚。彼固曰：“上上根人，不应看教也。”修法华法三昧、证旋陀罗尼者，非南岳天台乎？弘法界观者，非文殊化身、疏杂华者，非华严菩萨乎？龙树授如来记破有无宗，何以身入龙宫，广造诸论乎？慈氏上升之后，何以徇无着之请，授八十行偈，诵十七地经乎？狂易相寻，聋瞽交煽，大鉴不用，外道讥诃紫柏，遂以无师遣斥，陵夷枭乱，至此极矣。佛灭后，诸天白大迦叶佛法船，欲破法灯，欲灭从法，人欲去行，道人渐少，恶人力转盛，当以大慈建立佛法。紫柏师弟龙象蹴踏，惟以流通正法为能事，灼知末法人根，入邪见网，无智盲冥，应有今日也。公于斯时遥承法藏之托，悲愍沦坠，心没忧悔，不得已而以慈心熏之，以密德镇之，不立坛，不集朋徒，不延师匠。人知公耆年宿德，沤和柔软，结粥饭侣，修婴儿行，而不知其守法城，续慧命，以番然一老，当须弥寸丝之任。是为荷担如来重担，岂但紫柏之功臣，开公之善友哉！昔洪觉范讥宁□公，僧史以永明为兴福，岩头为施身，以觉范之贤，岂犹以兴福、施身为下于习禅乎？吾谓永明一心为镜，万善同归，此兴福之大者，虽不言习禅可也。今但以营福归公，斯不知佛法已矣，末法转微，恶人力盛，将恐世界如墨穴而昼夜为大冥，经法灭熄，不待月光出世之后。
　　公幸少回愿力多住，世间如宝掌和上，岂非末劫众生之大幸，诸佛为作七劝桥者乎？余敬从四众之后，发诚实言，代诸天之启请，公应为取相众生熙怡一笑也。
　　【石林长老七十序】
　　虞山逾缮那地，伽蓝相望中，有真清净僧，好学多闻，习禅明律，执白牙扇，摇松枝柄，为我方外友者，长老石林源公一人而已。大论言有四种僧：有羞僧，无羞僧，哑羊僧，实僧。今之僧皆第二、第三种也。身口不净，不别好丑，则无羞僧为多。舍利弗言僧有四不净食：不口食，仰口食，方口食，四维口食。今僧食皆四不净也。曲媚权势，通使四方，巧言多求，不净活命，则方口食为多。公被服儒雅，兼综油素，不畜盈长，不招徒侣。雀喧鸠聚之众，非屏之也，香严水观，湛如而已。蝇营蚁膻之席，非割之也，菜食清斋，泊如而已。开堂付拂，近在邻并，朋徒歙集，利养曜，一灯暗晦，阡陌迢然，如观剧戏，如见博奕，有谘问者，破颜微笑而已。
　　岁在乙未，世寿七十。古者德长年老，谓之长老。律中有二十夏至四十夏为上座，五十夏已上，一切沙门所尊敬为耆宿。如是者，非公不足以当之，而余窃于公有请也。今世间人七十曰“耆”，亦自称为“老夫”。以千岁宝掌视之，则亦驱乌之岁耳。古之名僧大士，耆年宿德、表著四依者多矣。赵州年一百二十八，十方行脚，则七十已后，正其整理腰包，办草鞋钱之日也。西域戒贤年一百有六，始为瑜伽等论授支那。三藏则七十上下，正其远承弥勒，立法相大乘之日也。李长者报龄九十六，著《华严论》终，辞众示寂，则七、八十之交，正其挂囊土龛，造论释经之日也。若其轨范夷易、信而可遵者，有二人焉。晋之远公梯航净土年，在桑榆执经讽诵。我吴越之公揭厉戒律，冥斋行持，鬼神随侍。以世寿计之，皆七十馀年。《易》曰：“君子进德修业，欲及时也。”将使公争强角力，为尘劳攫之事乎？则公为已老。将使公护法利生，为庄严净福之事乎？则公为方壮。然则世固不应老，而公亦不应以自老也。我闻一切众生皆念生地佛，以报生地恩，故多住舍婆提。公，吾常熟人也，于本生地讲导，同好律风，孔扇号毗尼窟。宅公继而起，报恩所生，其以此土为舍婆提也。幸哉！吾有望矣。吾读宋《高僧传叙》，公救虎之地曰“海隅”，巫咸氏之遗壤，招真治之旧墟，古寺周围不全，危垣而已。间尝与公抚陈迹之荒凉，叹宁公之笔妙，俯俯人代，流连太息。居今之世，道法熹微，镞虎之毒箭滋深，覆肩之条衣永堕。耆年宿德，人天所仰，捞沥晏济，非公而谁？公可以幡然而起矣。
　　余犬马之齿，长公四年，公盖为之后身。余忝昔之同好，故于其降诞之祝，率此土众生共启请焉。抑又闻之，佛法五百年而一兴。法运将隆，宗镜再阐，汉东粟散之邦，涌现为莲华佛国。余固尚父之耳孙也，愿与公炷香佛前，翘勤以俟。以斯文为告报焉，其可也。
　　【寿量颂为退和尚称寿】
　　岁在甲辰，灵岩退翁和尚俗岁六十，其诞辰为二月初八日。缁白四众胥炷香称寿，致千岁宝掌之祝。东涧居士钱谦益合十而言曰：生辰为寿，俗礼也。如来用二谛说法，不舍俗谛。和尚既示现有身，示现寿相，今兹四众如竹麻稻苇，欢喜赞叹，异口同音，以佛眼观之，皆与实相不相违背。是诸人等应以寿者身得度者，即现寿者身，而为说法，何为而不可？我观和尚是身，如镜中像。见坐道场，如水中月。寒灰稿木，不起于坐。而法音如雷如霆，慧辩如云如雨，固非名句文身可得而模画也。我佛世尊演大华严，至第七会说如来寿量品娑婆世界，佛刹一劫，乃至最后世界，各以前位一劫为后会一昼夜，意明佛地实报称性之寿，无尽无边，但于刹那时内安立。第三周圆彰法界，总不出此一刹那际法界之果。以是证知和尚晏坐法堂，现长寿相，受人天供，缁白四众，顶礼膜拜，东涧老人哆哆和和，随喜称赞，皆在华严法界、普光明殿根本智中。于此荐得，当有不离名句文身迢，然得度者乃依般若四句及西方三启之制，炳香佛前，焚香作礼而祝颂曰：
　　东震旦国中，有大比丘僧。六座大道场，手提正法印。声闻遍十方，厥有多名号。晚坐灵岩山，其号曰退翁。翁生族姓家，宿具大根器。器宇俨如王，如龙复如象。三界大牢狱，名利作缰锁。如獐能独跳，摆脱不回顾。大法垂像末，师弦久绝响。一器贮蚊蚋，鸣嘬声啾啾。独于诸方中，最所不肯者。决择而委身，不跨他门户。辟如大火聚，其中有刀山，投身入其中，清净得三昧。又如百尺楼，一跃至地底，毡褥重铺舒，软暖获自在。以此勇猛力，没海求宝珠，口吞三世佛，岂但过于师？从上诸佛祖，放身失命处。解衣自盘礴，从容而笑语。或穿粪垢衣，岩居不见佛；或受键椎摈，处处皆文殊；或骂恒河神，忏谢呼小婢；或闻天浴乐，起舞如狂醉；或拈一瓣香，依位而礼拜；或于推车次，碾损阿师脚；或说木叉戒，岳神来皈依；或掉一叶船，翻身入水去；或握手中蛇，道是曹家女；或弄村师子，眉眼一齐动。擎扌叉复打鼓，种种诸幻事。石人生男女，偃师招手戏。衲僧鼻头长，古佛舌头短，只将一茎毛，横竖都穿却。一千七百则，烂如肉贯串。三玄三要门，况是掌中果。高踞曲床，千偈及半偈。如激水成浪，如摇Ψ得风。又如虫食木，屈曲成文字。如阿罗修琴，妙音自然作。座下狮子儿，落地气食牛。多闻富楦酿，绮辨翻布。箭锋一撑柱，鞭影俄入心。靡不拽禅床，分身竖拂子。亦有灵利汉，贬眼却知有。过江见德山，即便横趋去。宗风既乍振，末法魔炽然。天以恶浊劫，历试发真者。七日并时出，毗蓝风复吹。猛焰烧梵天，山王皆拍碎。三灾少灭息，禅魔取次兴。荣名兼利养，钩牵为霜炮。泥金倒薤书，辉煌蔽山谷。伽陀腾沸唇，军持换服匿。双林一亩宫，拉逻旋欲倒。魔外尽拊手，此中独晏如。束肚三条篾，随手七条衣。杞天自崩，坦腹有我在。天高明星出，夜缓钟漏转。香消烛掩时，魔娆复安在？八部长冥护，四流咸归仰。晚坐灵岩山，岿然大导师。六十始称寿，世界为小年。即现寿者身，而为说妙法。我观翁诞辰，惊爆人天众。世出世间法，此事甚希有。右面张天觉，左面裴公美，夹立称弟兄，屹如两金刚。绕座克家子，穿破锁口关。藏头及海头，诸方敢狐假。坐断石头路，莫笑老右推。是诸人眉眼，各有退翁在。旋观士大夫，在家出家众。乃至负贩人，儿童翁妇孺。蜂涌祈长年，请翁长驻世。刳心呕肺肝，各以有所祝。或以文字祝，结习绮丽句；笔云吐光明，各各一退翁。或以礼拜祝，四体咸投地，毛孔骨节中，各各一退翁。或以口语祝，梵音楚夏声，音音叶海潮，各各一退翁。或以焚香祝，妙香八分，香云覆宝网，各各一退翁。一人百千人，一多各变现，一一身云中，各有退翁在。而彼退翁者，晏坐方丈中，燕寝凝清香，但有出入息。老人在众中，瞪目视退翁。亦复随大众，欢喜共赞叹。回旋观海众，退翁无不在。耳目旋瞀乱，口去不能合。我翻《华严经》，具知佛寿量。以一日为日，最后不可说。而皆于法界，刹那中安立。以故第七会，演说寿量品。仍在根本智，普光明殿里。心王为说主，心智自在故。今欲谈寿量，寿量不可说。欲知智境界，弥勒楼阁是。试问此楼阁，若是弥勒住，如何善才见，却从别山来。若云此楼阁，即非弥勒住，如何一弹指，楼阁门尽开？楼阁从何来，亦复何处去。此一位问答，迄今义未了。饶他幻龙雨，展转诸法喻，还请明眼人，再拈一活句。今此灵岩山，楼阁具庄严。退翁住其中，大众共围绕。若言楼阁中，毕竟无弥勒。安知彼弥勒，不从别山来。应知此世界，总在莲花藏。佛身佛劫土，重重相包裹。此山重遮掩，涌现好楼阁。林木奏梵音，宣说第一义。退翁与多人，一身一多身。居然唱十方，重重见主伴。龙华庄严时，人寿八万岁。于此道场中，不出刹那顶。是为真寿量，是为真法界。心王菩萨说，我说亦如是。我若双拳叶，坠落八难轮。忽然心花开，援笔作是颂。法筵诸清众，齐声叹奇哉。聋哑会说法，是事亦希有。响さ廊下迹，香风吹云衣。斋厨寿面熟，且留饱啖去。
　　【梁母吴太夫人寿序】
　　梁母吴太夫人者，太子太保、吏部尚书赠少保、真定梁公之子妇，今备兵使者慎可之母，而少宰司马之祖母、从祖母也。少保为隆万宗臣，勋勒彝鼎，流光积庆，诒厥后昆。太夫人令妻寿母事育数世子姓，群从携婴坐膝者，已皆拥节旄，纡青紫，金鱼玉佩，扶持左右，瑶环瑜珥，茁长阶除。太夫人逾九望百，副而临之文驷，雕轩往来，有炜虎齿，戴胜晔，如真仙。盛矣哉！吉祥善事，颂图所希觏也。唐李肇记近代衣冠妇人之贵，无如苗夫人。父，太师也。舅，张河东也。夫，延赏子弘靖也。子婿，韦太尉也。太夫人庶几近之，而孙枝秀发，寿考方至，则又未易更仆数也。
　　丁亥之岁，余坐饮章，急征妇河东氏匍匐从行。狱急，寄孥于梁氏。太夫人命慎可卜雕陵庄，以居慎可。杜夫人酒脯ХЦ，劳问绎络。太夫人戒车出飨，先期使姆致命，请以姑姊妹之礼见宾，三辞不得命。翼日，太夫人盛服将事，正席执爵，再拜。杜夫人以下皆拜，宾答拜。践席，杜夫人以下以次拜，太夫人、介妇以降，复以次拜，乃就位。凡进食进肴，太夫人亲馈宾，执食兴辞，然后坐沃洗卒，觯礼如初。太夫人八十高矣，自初筵逮执烛，强力无怠容。少宰诸夫人相，杜夫人执事无亻言，无亻背立，贯鱼舒雁，肃拜而后退。余闻妇言，奉手拱立，惜未得身为、胞，于是乎观礼焉。
　　又十年丁酉，太夫人寿九十，设之辰，铺几筵，考钟鼓，庭实玉帛仪物，当应古太飨，然其献酬酢，三终百拜，礼成乐备，于往者之宾筵，固可概见也。夫以祖功宗德，历祀三百，蓼萧行苇，周道四达，而后扶风、冯翊之间，乃有梁氏以孝慈仁正，师范六宫。《关雎》、《鹊巢》，厘尔士女，而后珩璜琚之德，钟美于太夫人。《诗》云：“肃雍和鸣，先祖是听。”今兹燕喜，陈荐俎豆，序礼乐，肃雍敬和，顺气成象，其在宗庙之中、闺门之内乎？昔者孟子序殷德，必举故家遗俗。班氏赋汉京，必先旧德高曾。今吾观梁氏，于乔木见百年之泽焉，于丰芑见百世之仁焉，于プ狄鞠裳、鱼轩重锦，见三代之服物焉。其不徒以荷天休，受介福，显荣光宠如李肇所云也。恒云、吴水相去三千里，江村夫妇挈瓦盆，酌新酒，扶老携婴，望拜遥祝，称太夫人福履万年，而侑之以介寿之辞。其大指则用以述家庆，本国祥，庶几采诸声诗，昭于彤管，不敢以文。是为序。
　　【闻母邹太君七十序】
　　闻元亮之母邹太君者，吾友子将之配，孟阳之妹也。余往游武林，游于两君，闻太君风范甚备，元亮长与案等耳。今年再过湖上，太君寿逾七十矣。子将、孟阳墓草久宿，元亮颀然玉立，强学励志，已为老成人。世界沧桑、湖山间，旧游往迹邈然如威音龙汉，在穷尘历劫之间，而闻氏母子犹得以高堂暇豫，称觞燕喜，衰老残生。俯仰今昔，未尝不为忻然以喜，忾然以悲也。元亮自愧身为书生，居隐畏约，不能拾取富贵，显荣其母，再拜乞言于余，有不能舍然者。
　　余告之曰：“子之求悦乎亲，内顾而不舍。然其于中必有所不足，而其于外不能无所待。夫其所谓不足者何也？贫也，贱也，布素而菽水也。其所谓有待者何也？富贵也，功名也，鼎养而钟食也。子不见世之炎炎者乎？赫赫者乎？高台倾矣，曲池平矣，华堂便房，牛溲马矢平填其中，而高坟大阙，摸金发丘交臂其间矣。子有环堵之宫，蓬蒿之室，奉先人之春秋，供慈母之伏腊，惟贫故得以长安，惟贱故得以相守也。子之有不足者何也？子不见今之炎炎者乎？赫赫者乎？朝而射策矣，夕而拜官矣，驰驱戎马之场，牵率炎瘁之区，北山之忧，无从著之咏歌；而北堂之思，不敢形诸梦寐。子有膝下之乐，尸饔之养，望不及于倚闾，呼不事于扼臂，富贵所不能假，功名所不与易也。子之有待者何也？子奉邹鲁之训，为南陔之孝子，异宿肉，洁晨长而丰夕膳。太君修竺乾之法，为西土之善女，香灯禅版，抚儿女而乐团，仁风蔼然，善气郁然，一以为德门，一以为乐国。吾不忧子今日之事亲有替于他日，而惟恐子他日之奉亲有加于今日也。在吾子勉之而已矣。昔者颖封人之有母遗也，介子推之以母隐也，君子皆称之。伐许之役，封人以先登招子都之射，其为母遗也已慎矣。绵上之事，子推以谁怼介山之焚，其为偕隐也已苦矣。功名富贵，前驱后阱，古之才人志士不克解免、有遗憾于母子之间者亦多矣，而吾岂为子愿之乎？”元亮拜而起曰：“善哉谈也！愿终身守此言也。”谨书之以为序。时上章困敦十一月初五日，东风初动，梅蕊未开，已有香气。东涧老人钱谦益试鸡毛笔题。
　　【远山夫人四十初度颂并序】
　　重光赤奋若之岁，文水梅公李公之佳耦远山夫人四十初度。端阳前二日，其诞辰也。缙绅学士从梅公游者，相率谋举觞称寿、旅进致辞者三，夫人三辞焉。
　　其初致辞者曰：“夫人发祥天族，毓秀金枝，教本公宫，占应归妹，国家关雎、麟趾，分条布叶，钟美于兹。《诗》曰：‘曷不肃雍，王姬之车。’请歌之以为寿。”夫人曰：“噫！紫宫烈焰，朱邸沉灰，红袖登车，青门为庶，徼福假灵，免挤沟壑，惧犹不足，而又何乐乎？敢固辞。”
　　其再致辞者曰：“夫人韶情绝世，言成文章，风云起于行间，珠玉生于字里，既云礼宗，亦称文府。《诗》曰：‘彤管有炜，悦怿女美。’请歌之以为寿。”夫人曰：“噫！无非无仪，内言不出。书楼之歌曰‘不服丈夫胜妇人’，非窈窕之则也。《静女》之褒，未敢闻命。”
　　其三致词者曰：“夫人四行纯备，五福浑圆，有举案齐眉之恭，有引绳束发之节，和鸣百世，翟两朝。《诗》曰：‘鲁侯燕喜，令妻寿母。’请歌之以为寿。”夫人曰：“噫！漆室叹鲁，纬恤周，吾亦闻于女史矣。‘缟衣綦巾，聊乐我员’。蓬发历齿，何惭儿子？吾志在《下泉》之四章矣。《鹊巢》之起家，《颂》之受祉，窃以为肄业及之也。”致颂者皆不得命，迁延负墙而退。
　　梅公扁舟来访江村，以其言告蒙叟。叟曰：“吾闻江西故多女仙，颜鲁公谓麻姑发迹仙坛，花姑表异井山，非地气殊异、山川炳灵，则曷由徽懿流光若此之盛，而不言得通之所。以及观《墉城集仙录》，则知孝道，明王以真诀授谌母，谌母以授吴猛、许逊，净明忠孝之宗，实禀承于此，而豫章之于母，则又得度于许者也。《真诰》记易迁馆、含贞台二宫，皆女子之宫。此女子皆世有仁行令闻，已得道者，隶太元东宫中。然则女仙得道非由山川地气，亦可知矣。夫人有齐季女，淑慎其身，鸡鸣儆戒，夷险不二，岂非孝道之法，豫章人世世行之者，今将嘿授于夫人与？为吴、许之师，则谌母也。为吴、许之徒，则于母也。为易迁、含真之侣，则仁行令闻之女子也。于日中为仙王，于月中为明王，于斗中为孝弟王。此孝道之宗，天真所盟授者也。以此称寿，寿孰如之？彼三人者之致词也，虽极其青黄黼黻，不过朝华日及耳。灵妃顾我笑，灿然启玉齿，宁可几哉！”夫人闻而喜曰：“樵阳石函之籍，虞山学士有显记焉。我不敢希谌母，请效于母采花撷草，以奉夫子。”于是梅公之从子石台使君命余次其语，为夫人献一觞，而系以颂曰：
　　彼美淑姬，源自天。驻近银河，钟出玉田。仙李盘根，枣修告虔。团扇短什，上计斯篇。妇人居二，男子孰先？金铄不销，玉焚弥坚。兰闺如故，鞠衣俨然。鱼轩灿烂，凤毛蹁跹。乃届令节，乃列长筵。ゾ有折俎，乐有宫悬。蒙叟献寿，度彼群贤。巍巍扬许，领袖高玄。玄枵、星纪，分领山川。孝道真宗，谌母所传。豫章奕叶，于母蝉连。庙柏拂地，龙沙蜿蜒。静女其娈，上应星躔。麻姑连袂，花姑比肩。望林濯景，含真易迁。象服凝尘，鸾纸聚膻。雕轩文驷，如云烟。夫人颔颐，斯言不愆。叟亦斟雉，以嗣老。油囊之酒，烛夜相延。满引称觞，一笑百年。
　　【华母龚夫人八十寿序】
　　古无生辰为寿之文，而近世滋甚。凡寿考燕喜之家，亲知故旧相与考德颂美、列名征词，无虑数十人。诗文之传遽而至者，无虑数百篇。既而请者与作者各不相仞，不复知为谁某。此流俗之最可笑者也。
　　壬寅正月，华渚方雷之母龚夫人春秋八十，吴趋士大夫征予为称寿之文者，凡十人，皆当世雄骏君子，非犹夫世之牵联尺幅者也。其言曰：“某等文质无底，不敢以质史。惟是夫人壬午六十，奉觞授简、载在家乘者，其文与其人，班班可考也。敢藉手以告彤管。”余蹙然受命，合而征之。
　　夫人之事父也，扶老分甘，使其父无淳于公无男之叹，为孝女。夫人之相夫也，阖门以安，远游织，以庀婚嫁，使其夫食贫屏贵，老不降志，为令妻。夫人之育子也，警之以机丝，勉之以枢轴，镞砺之以引衽攘卷，俾诸缵言居业，蔚为闻儒，为贤母。凡此皆颂图之美谈，清乔之芳躅也。而余之区明风烈，以为信而有征者，则亦唯壬午称寿之诸君子，其人与其文在。夫所谓诸君子，非清江、新安、练川、云间与吴门之孝秀，板荡之秋，横身而并命者乎？当先帝之末年，诸君子游光扬声，在玉衡、金钟之间。权门要津、熏天炙手者，曾不能舍其咳唾，顾纳履于华氏之门。舒雁行列，称通家子弟，捧手曲跪，洗爵致词。青裙白发之老母，<门为>门而践席；衫席帽之书生，离立而献酬。非夫人母子，何以致是哉！三辰易位，九婴并作，诸君者既已剖心纳肝，藏血化碧，追龙胡而沉鱼腹矣。于是华子以白华洁白之身，偕今日遗臣故老，为夫人称八十觞。夫人张灯顾烛，追思诸君子，绛衣法冠，雁行称寿，须眉形影，显显然在杯荦间，停觞辍乐，黯然欲涕者久之。于是与于华氏之燕，卒事而退者，靡不有忠孝恻怛、回翔踯躅之思焉。
　　嗟夫！母子之道，交相成也。潘安仁之养母，有轾轩板舆之奉，而投分白首，母训无闻焉，则母未必能成其子。颖考叔之母，遗有锡类、施及之名，而蝥弧先登，其身不免焉，则子亦不能无忧于其母。华子有良史才，郡守议修郡志，人谓华子是诚在子。华子不言，而有忧色。夫人语之曰：“我闻有命，不敢以告人。汝之业，其在《杨之水》之篇乎？”华子于是欣然受命，囊书椟笔，键户而不出。母子之相成如是，此则余之所知，而乐为道之者也。
　　【吴门袁母吴氏旌节颂十章并序】
　　有明万历三十年壬子，吴县民袁应诏物故，妻吴氏年二十九岁，生二男：子骏三岁，一岁。母家欲夺其志，克面耳，与孤存亡。骏稍长，佣书以养母，人称袁孝子。今岁癸卯，吴年八十。骏遍走学士大夫，请乞诗文。煌煌乎，盈门塞屋，俯仰周览，喟然叹息。
　　往余待罪国史，巡按御史巡方竟条列所部，旌表孝义节妇若干人上史馆。史官藏┑，编诸实录，比于天潢玉牒。其崇重如此。二祖开天孝慈仁孝，茂著阴教，神庙以孝治天下，仁圣、慈圣两宫叶德。当此之时，为臣忠，为子孝，为妇贞。反是则为怪民恶物，光天之下，不得见形影焉。袁母生神庙，初服守节，在其末年。涵养太和，依倚名教，柳子铭安丰孝门所谓孝理神化，阴中其心而克致斯事者，袁母当之矣。昔者二南之化，远被江汉之役。《兔春》美贤才之众多，《麟趾》言公子之信厚，《驺虞》叹国君之仁心，而诗人咏歌风始，举归于文王后妃。今于袁母，盛称其艰贞荼苦，抗迹图史，而不复归美于国家，岂知本者哉？旌门之制，于三代，而大备于唐。世道交丧，匹庶贱陋，感慨立节者不得以与被斯典。文人史，能以尺蹄寸管与朝廷表易攵风厉之权，争其久近。刘氏《列女传》画古佩服而显颂于像侧者，其人与青简俱在也。敢窃取斯义作为颂诗，其大指则主于宣圣化，裨国典，匪袁母一门。是为世有欧阳公者出，传王凝妻、李氏于五代丧乱之际，将以余言为征。颂曰：
　　维皇建极，天保定尔。升中告成，垂三百祀。六宫肃雍，三光顺轨。普天率土，汉广江汜。地名甄胄，城曰阖庐。郊原弦歌，诗书。哀哀寡妇，孤穷拮据。谁谓天高，荼苦独余。{髟皮}{髟也}截青，в{髟皮}改素。以我糟糠，充彼乳哺。流潼皆血，饮泣斯饫。长夜不哭，清晨如暮。饥寒煎逼，丧乱氵存臻。绵邈岁时，如历劫尘。温温凯风，长养棘薪。扼臂不呼，飞乳犹新。乃跻耄年，乃锡眉寿。青衫缟裳，鲜眸皓首。金章玉轴，错列户牖。梦梦斯世，咸曰希有。母拜稽首，天咫非遥。一寡妇人，介恃圣朝。阳春妪育，寸草惟夭。敢云蓬，不镂而雕。人言是母，幸哉有子。胼手秃毫，以供箸庀。母曰子兮，圣世龀齿。永言函载，视汝十指。崇台双阙，自古在昔。树之风声，表厥里宅。惟此宇宙，风声所积。节孝不存，乾坤乃坼。于皇盛世，崇奖节孝。蕉园是征，漆书有诏。露屋草茅，濡染德教。耆柱桑海，砥砺蓬ワ。旧史作颂，源大流长。媲周太师，颂美文王。史失求野，谁嗣欧阳。咨尔臣庶，勿忄昏勿忘。

　　●有学集卷二十六
　　○记
　　【述古堂记】
　　孔子曰：“述而不作，信而好古，窃比于我老彭。”注言老彭不一。包咸曰：“老彭，商贤大夫，即彭祖也。”王肃曰：“老，老聃；彭，彭祖也。夫子称老彭，目其老寿，记其封国，老彭即彭祖审矣。”邢曰：“一云即老子也。所据者《世本》、《史记》也。《世本》云：姓，名铿。在商为守藏史，在周为柱下史。《史记》曰：周守藏室之史也。又曰：老子为柱下史，老彭、老子非一人而何？”考诸经传，无彭祖述古之文，而夫子答曾子问，一曰“吾闻诸老聃”，再曰“吾闻诸老聃”，《论语》窃比之老彭，即《礼记》问礼之老聃，初无二人，断可知也。然而应世之迹，条然殊异。在尧时则为颛顼之玄孙，历虞、夏至商末而往流沙，年八百而寿未终，史所谓受封彭城，殷末世而灭者是也。既而复出于周世，为柱下史，见周之衰，复出关往流沙。史言百有六十馀岁，或二百馀岁者是也。此一人者，虞、夏、商、周之际，神奇幻化，出没无常。吾夫子既目击而亲承之矣，于述古则曰“老彭”，于问礼则曰“老聃”，一人而两称之，所以志也。此文之互见者也。
　　吾钱，固后人也。顷有事世谱，援据《世本》以厘正包、王之文，自谓可信不诬。族孙曾字遵王粪除厥父室庐，读书其中，以新堂来请名，余遂名之曰：子有志学古，请言吾氏之古。虞夏邈矣，自殷迄周，世守藏室。周公史佚与鲁公伯禽之事，如謦咳相接也。吾夫子之问礼也，一乘车、两马、一竖子，自鲁过周，弗告劳也。翻十二经，以说中之。以一言曰：“太谩，弗置辨也。”助祭于巷党，而日食呼而咄之曰：“丘止柩，反葬而后敢问也。”《易·象》、《春秋》在鲁，与丘明乘而观书于周史，端门之命，须此而告备也。故曰：“好古敏以求之。”又曰：“所不知者，丘盖阙如。”近世末学小生，矜虫刻，斗鸡距，惊而相告，狠而相非，东方作矣，而胪传不已，不亦悲乎！考吾先世之大宗彭祖至于余九十五世，而子又加三矣。遗经旧史不与古人俱往者，俨然在此堂也。以余之老耄，犹将羹墙仰止，朝夕陈拜，而况子少壮努力者乎？
</div>
    <div class="pagination">
<a href="牧斋有学集_page50.html">上一页</a><span>...</span><a href="牧斋有学集_page46.html">46</a><a href="牧斋有学集_page47.html">47</a><a href="牧斋有学集_page48.html">48</a><a href="牧斋有学集_page49.html">49</a><a href="牧斋有学集_page50.html">50</a><span class="current-page">51</span><a href="牧斋有学集_page52.html">52</a><a href="牧斋有学集_page53.html">53</a><a href="牧斋有学集_page54.html">54</a><a href="牧斋有学集_page55.html">55</a><a href="牧斋有学集_page56.html">56</a><span>...</span><a href="牧斋有学集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
