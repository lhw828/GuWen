<!DOCTYPE html>
<html>
<head>
    <meta charset="UTF-8">
    <title>施注苏诗 - 第 83 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 83 页/共 86 页</h1>
    <div class="content">　　红牋短写空深恨锦句新翻欲断肠风叶落残惊梦蝶戍邉回鴈寄情郎
　　羞云敛惨伤春暮细缕诗成织意深头伴枕屏山掩恨日昏尘暗玊牕琴
　　和人回文五首
　　红牕小泣低声怨永夕春寒斗帐空中酒落花飞絮乱晓莺嗁破梦悤悤
　　同谁更倚闲牕绣落日红扉小院深东复西流分水岭恨无愁续断弦琴
　　【后汉蔡琰传注邕夜鼓琴弦絶琰曰第二弦邕故断一弦问之琰曰第四弦竝不差谬】
　　寒信风飘霜叶黄冷灯残月照空牀看君寄忆传文锦字字萦愁写断肠
　　前堂画烛夜凝泪半夜清香荔惹衾烟锁竹枝寒宿鸟水沉天色霁横参
　　娥翠敛时闻燕语泪珠弹处见鸿归多情妾似风花乱薄幸郎如露草晞
　　【诗小雅湛湛露斯匪阳不晞】
　　移合浦郭功甫见寄
　　君恩浩荡似阳春合浦何如在海濵莫趁明珠弄明月夜深无数采珠人
　　【后汉孟甞传合浦郡海出明珠先时宰守贪秽珠渐徙于交阯甞为太守革易前弊去珠复还】
　　送佛靣杖与罗浮长老
　　十方三界世尊靣都在东坡掌握中送与罗浮徳长老携归万窍总号风
　　【楞伽云三界欲界色界无色界也法华经解世尊十号具足世出世间之所宗主故名世尊庄子齐物论大块噫气其名为风是惟无作作则万窍怒号】
　　复官北归再次前韵
　　秋霜春雨不同时万里今从海外归已出网罗毛羽在郤寻云迹帖天飞
　　蜀僧明操思归龙邱子书壁
　　更厌劳生能防日莫将归思扰衰年片云防得无心否南北东西只一天
　　【归去来辞云无心以出岫礼记檀弓丘也东西南北之人也】
　　武昌酌菩萨泉送王子立
　　送行无酒亦无钱劝尔一杯菩萨泉何处低头不见我四方同此水中天
　　【晋书长星劝汝一杯酒注详见前楞严经有佛出世名为水天教诸菩萨修习水观入三摩地观于身中水性无夺与世界外浮幢王刹诸香水海等无差别】
　　答海上翁
　　山翁不复见新诗疑是河南石壁曦海水岂容鲸饮尽然犀何处觅琼枝
　　【燃犀用温峤事注见前】
　　占山亭【一作懐口令陈徳任新作占山亭二絶】
　　尚父提封海岱间南征惟到穆陵关谁知海上诗狂客占得胶西一半山
　　【诗大雅惟师尚父礼记提封万顷史记海岱之间敛袂而徃朝故齐冠带衣履甲天下左传昔召康公命我先君太公曰五侯九伯女实征之赐我先君履东至于海西至于河南至于穆陵北至于无棣一统志胶西今胶州隷莱州府】
　　我是胶西旧使君此山仍占与君分故应窃比山中相时作新诗寄白云
　　【陶宏景诗山中何所有岭上多白云只可自娱恱不堪持赠君南史宏景止句曲山自号华阳陶隐居梁武帝既蚤与之逰及即位恩礼愈笃书问不絶时人谓为山中宰相】
　　题懐素草帖【国史补长沙僧懐素善草书自言得草圣三昧】
　　人人送酒不曽沽终日松间挂一壶草圣无成狂饮发真堪画作醉僧图
　　【书断张芝字伯英善草书精劲絶伦临池学书池水尽黒韦仲将谓之草圣唐书张旭善草书性好饮醉后辄以头揾水墨而书醒而观之以为若有神助】
　　雨中明庆赏牡丹
　　霏霏雨露作清妍烁烁眀灯照欲然明日春隂花未老故应未忍着酥煎
　　【洛阳贵尚録孟蜀时兵部贰卿李昊毎牡丹花开分遗亲友以金凤牋成歌诗以致之又以兴平酥同赠花谢时煎食之】
　　赠僧思谊
　　泻汤旧得茶三昧觅句近窥诗一斑清夜漫漫困披覧【一作搜搅】斋肠那得许悭顽
　　【晋书王献之年数歳甞观门生摴蒱曰南风不竞门生曰此郎亦管中窥豹时见一斑献之怒拂衣而去】
　　子玉以诗见邀同刁丈游金山
　　君年甲子未相逢难向君前説老翁更有方瞳八十一奋衣矍铄走山中
　　【仙传眼方者夀千嵗陶宏景晚年一目有时而方后汉马援传防鞍顾盻以示可用光武曰矍铄哉是翁】
　　次韵致逺
　　长笑右军称草圣不如东野以诗鸣乐天自欲吟淮月懐祖无劳聴角声
　　【晋书王羲之毎自称我书比钟繇当抗行比张芝艸犹当鴈行也又王述字懐祖毎闻角声谓羲之当已辄洒扫而待之如此累年而羲之竟不顾述以为恨】
　　次韵景文山堂聴筝三首
　　忽忆韩公二妙姝琵琶筝韵落空无犹胜江左狂灵运空鬭东昏百草须
　　【傅琵琶赋序汉送乌孙公主嫁昆弥念其行道思哀使知音者裁筝筑箜篌之声作马上之乐以方语目之故曰琵琶取易传于外国也释名琵琶夲出于胡中马上所鼓也推手前曰琵引手却曰琶象其鼔时因以为名风俗通筝秦声也按乐记筝五弦筑身今并凉二州筝形如瑟不知谁所改易也南史谢灵运传安西将军奕之曾孙而方明从子也祖父瑍灵运防便頴悟博览工文与顔延之为江左第一晋阳秋谢灵运髭羙临刑因施作南海祗洹寺维摩诘像髭寺僧保惜畧不汚损齐东昏侯与宫人鬬百草剔取灵运髭去】马上胡琴塞上姝郑中丞后有人无诗成画烛飘金烬八尺英公欲燎须
　　【乐録琵琶一名胡琴一名鼙婆郑中丞唐宫人以弹小忽雷擅名事载艶异编唐书李勣传姊蚤寡有疾自为煮粥火燎其须曰吾与姊皆老矣能几进之勣封英国公】
　　荻花枫叶忆秦姝切切幺弦细欲无莫把胡琴挑醉客回看霜防褚公须
　　【白乐天琵琶行大弦嘈嘈如急雨小弦切切如私语南史褚彦回传山隂公主滛恣窥见彦囘恱之以白帝帝令彦囘西上阁宿公主夜就之从夕至晓彦囘不为移志公主谓曰君须髥如防何无丈夫意彦囘曰囘虽不敏何敢首为乱阶】
　　成伯家宴造坐无由辄欲效颦而酒巳尽入夜不欲烦扰戯作小诗求数酌而巳
　　道士令严难继和僧伽防小郤空回隔篱不唤邻翁饮抱瓮须防吏部来【公自注道士令恱神乐中所谓离而复合者杜诗云肎与邻翁相对饮隔篱呼取尽余杯】
　　【晋书毕卓字茂世太兴末为吏部郎甞饮酒废职比舍郎酿熟卓因醉夜至其瓮闲盗饮之为掌酒者所缚明旦视之乃毕吏部也】
　　成伯席上赠所出妓川人杨姐
　　坐来真个好相宜深注唇儿浅画睂须信杨家佳丽种洛川自有浴妃池
　　【一统志杨妃池在灌县妃父元琰为蜀司户生妃于此按洛当作灌】
　　又答氊帐
　　卧病经旬减带围清樽忘却故人期莫嫌雪里闲氊帐作事犹来未合时
　　【南史沈约传约以书陈情于勉言已老病百日数旬革带常应移孔以手握臂率计月小半分又梁昭明太子传体素壮腰带十围至是减削过半】
　　往年宿歩梦中得小诗録示民师
　　吴塞蒹葭空碧海隋宫杨柳只金堤春风自恨无情水吹得东流竟日西
　　送范徳孺
　　渐觉东风料峭寒青蒿黄韭试春盘遥想庆州千嶂里暮云衰草雪漫漫
　　陆莲庵【草木状生于陆者曰旱莲】
　　何妨红粉唱迎仙来伴山僧到处禅陆地生花安足怪而今更有火中莲
　　仆年三十九在润州道上过除夜作此诗又二十年在恵州録之以付过
　　寺官官小未朝参红日半牕春睡酣为报邻鸡莫惊觉更容残梦到江南
　　钓艇归时菖叶雨缲车鸣处楝花风长江昔日经游地尽在如今梦寐中
　　【歳时记自小寒至谷雨四月八气二十四候每候五日以一花之风信应之谷雨一候牡丹二酴醿三楝花楝花竟则立夏】
　　夀阳防下
　　街东街西翠幄成池南池北緑钱生幽人独来带残酒【一作雨】偶聴【一作闻得】黄鹂第一声
　　戯答王都尉传柑
　　侍史传柑玊座傍人间草木尽天浆寄与维摩三十颗不知薝卜是余香【公自注举轻明重维摩犹三十枚】
　　【诗话唐上元夜宫人以黄罗包柑遗近臣谓之传柑宴刘禹锡谢柑表甘逾萍蜜寒比天浆释典西域有薝卜林即栀子也其花六出维摩经如人入薝卜林唯闻薝卜不嗅余香王维六祖碑林是旃檀更无襍树花惟薝卜不嗅余香】
　　万州太守髙公宿约游岑公洞而夜雨连眀戏赠二小诗
　　肩舆欲到岑公洞正怯冲泥傍险行定是岑公閟清境春江一夜雨连眀
　　【杜诗虚疑皓首冲泥怯实少银鞍傍险行一綂志岑公岩在万州大江之南石岩盘结若华盖左右方池有泉喷薄岩下如帘松篁藤萝蓊蔚苍翠记称神仙窟也】
　　蓬牕髙枕雨如绳恰似糟牀压酒声今日岑公不能饮吾侪犹健可频倾
　　游中峯杯泉
　　石眼杯泉举世无要知杯度是凡夫可怜狡狯维摩老戯取江湖入鉢盂
　　【髙僧传晋杯渡者不知其姓名常乘木杯渡河因名焉再见】
　　憇寂图
　　东坡虽是湖州竹石风流各一时前世画师今姓李不妨还作辋川诗
　　送柳宜归【又见黄山谷集题曰长沙留别】
　　折脚铛邉煨淡粥曲枝桑下饮离杯书生不是南迁客魑魅惊人须蚤回
　　【宋玉招魂魂兮归来南方不可以止些蝮蛇蓁蓁封狐千里些左传以御魑魅杜诗文章憎命达魑魅喜人过】
　　寒具【公自注乃念头出刘禹锡佳话】
　　纤手搓来玉数寻碧油轻蘸嫩黄深夜来春睡浓于酒压褊佳人纒臂金
　　【续晋阳秋桓元好蓄法书名画客至甞出而观客食寒具油污其画后遂不设寒具注寒具镮饼名释名金条脱纒臂金也今之手钏】
　　参寥恵杨梅
　　新居未换一根椽只有杨梅不直钱莫共金家鬬甘苦参寥不是老婆禅
　　【史记魏其武安传灌夫无所发怒乃骂临汝侯曰生平毁程不识不直一钱传灯録临济参大愚愚曰黄蘖与麽老婆心切为汝得彻困更来这里问有过无过师于言下大悟又普化云河阳新妇子木塔老婆禅临济小厮儿却具一只眼】
　　雨夜宿净行院
　　芒鞋不踏利名场一叶轻【一作虚】舟寄渺茫林下对牀聴夜雨静无灯火照凄凉
　　送恵州监押【一作送都监北归】
　　一声鸣【一作鸿】鴈破江云万叶梧桐巻露银我自飘零足羇旅更堪秋晚送行人
　　过黎君郊居
</div>
    <div class="pagination">
<a href="施注苏诗_page82.html">上一页</a><span>...</span><a href="施注苏诗_page78.html">78</a><a href="施注苏诗_page79.html">79</a><a href="施注苏诗_page80.html">80</a><a href="施注苏诗_page81.html">81</a><a href="施注苏诗_page82.html">82</a><span class="current-page">83</span><a href="施注苏诗_page84.html">84</a><a href="施注苏诗_page85.html">85</a><a href="施注苏诗_page86.html">86</a><a href="施注苏诗_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
