<!DOCTYPE html>
<html>
<head>
    <meta charset="UTF-8">
    <title>容台集 - 第 7 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容台集 - 第 7 页/共 140 页</h1>
    <div class="content">　　浒墅关重修董公堤记 
　　湖州福山仁寿院长生田记 
　　草玄阁读书记 
　　吴居士施画罗汉记 
　　汤阴县重修宋忠武岳鄂王精忠祠记 
　　叶少师碑阴记 
　　西湖建关帝殿碑记 
　　总漕大司徒陈公去思碑记 
　　清江主政韵弢顾公思碑记 
　　官氏墓田记 
　　太傅许文穆公墓祠记 
　　歙西莘墟重修许宜人祖母墓记 
　　扬州都转运盐司重修先贤董子祠记 
　　诰赠正议大夫吏部左侍郎兼翰林院侍读学士爱云曾公祠堂记 
　　丹阳贺氏篁川祠记 

　　○御书楼记 

　　御书楼者文肃王公孙玺丞时敏所奉皇上赐札于专祠之前者也文肃存日缄縢什袭未尝宣示温室之树不对为恭省中之语漏泄是诫盖其慎也文肃捐馆尚玺肯堂搴杜蘅以为梁琢文石以为砌崔嵬鸟革舄奕龙光庶几泉台可作俨见羮墙云仍求保荣踰带砺是明良之朝典而忠孝之家謩也既落成授简旧史其昌记之其昌窃有感也皇上御寓以来爰立首揆者数矣至于一德一心眷倚弗贰严若师保信若耆蔡密若同室朝夕之周旋昵若家人父子之告语时惟文肃曷以得此哉盖公束发登　朝即以一介不取之操终日不俟之节风动百僚名闻九陛者非一日矣宅揆以后　法宫峻绝密勿大臣罕所延见公欲若前代之午朝造膝不能若前代之便殿留身不能计惟阁直故事有非时手疏可自靖耳若乃朝而敷陈夕而传布宽责于外廷分过于　当宁纯臣之谊或非所安公是以补牍有再三焚草尝八九和羮则盐梅相济补衮则弥缝无迹此之忠诚金石可贯矧皇鉴之孔明乎竟能结主知定国是非偶然也且如　御札之所更端往复者事孰大于建储乎方其宫府地暌菀枯形异赤松羽翼难以力争黄瓜风刺几于心碎申文定为之拂衣王文端因而赐玦公也蒲轮再出荷担独坚始犹转石终乃桴鼓是以有　储讲之命公犹以体统不崇则羣疑未杜宫仪不肃则旁伺易生凡所承用一视皇上讲筵之礼数焉于时劳爱并彰师济咸集鸡鸣问夜鹤禁启扉前凝后丞棐廸彛教日就月将缉熙光明其昌尝以承乏询之从官皆曰旧辅之所定也老成云远政地日单四友不闻备员一暴以为旷举且二十年于兹矣彼一时也回天驻日克臻厥成岂其顺风而呼因川为下顾戞戞乎其难之也哉感通之故良可思矣札凡二十七道有赐自文肃苫块之日者尤为异数虽停帟幕于韦谷给秘器于东园无以姝也君臣之际猗与盛矣在昔贞观屏风之帖仅标艺苑淳化飞白之字独重玉堂孰与天纵多能帝赉良弼以回鸾翥鳯之奇着投水转圜之美为千载胜事哉此书在处当有庆云下垂百神潜卫者焉非王氏一家之弘璧巳也伊训曰一哉王心又曰大哉王言敢以此为颂谨记之 

　　○原心亭记（馆课） 

　　繇敬一亭之西又折而南有亭一楹为翰林署中游息之所而颜其额曰原心者志警也夫心之为说古之人未尝精言之也非不识心也夫人而识心也洪范以治水丹书以治兵果且有政与学之分乎哉世既远士鲜闻道其视政与学不胜精麤动静之相妨而心学辄不讲间有聚族而谈心者直以为名理为言铨耳非能既其实而信其可施于用也世之升降固繇此国家建官设属六曹九寺各有事守惟翰林则无守焉是天子所使澄精神毓道德以需宅俊之用者非有功令之绳束吏道之纷委此政与学尤未尝分者也彼有事守者曰以政学难矣兹政与学未分也又奚辞乎且其大者坐论次亦代言非有本原乌胜其任乎故莫急于养心养心者非坐驰内照遗弃事物无当于天地民物之务也务心之本初也心欲虚欲平欲公欲正欲明欲静虚所以为应也平所以为衡也公所以为漙也正所以为守也明所以为照也静所以为简也凡皆心之本初也其焦火凝氷与接为构不虚不平不公不明不正直且静者情识也情识者心之所生而心岂情识哉通于情识未生之先者可与语心可与语学其绪余以为勋业其土苴以为文章其所建树当自有度越者矣古之人户牖箴铭委土师保是以成德也易况兹亭在敬一亭之侧肃皇帝所洒宸翰勒之贞珉诸词臣出入庄诵服以无斁夫能敬能一于心学也何有 

　　○成乐轩记（馆课） 

　　翰林署中有成乐轩临瀛洲之上盖某年某所建而颜其轩曰成乐者则孔子所云成于乐之意也或曰古者士无故不辍琴瑟大夫无故不辍宫悬近世士大夫声音之道阙如矣是安所得乐而称之余曰不然乐之为言乐也凡人之事事身不厌肄习之劳心不厌营虑之苦逾久而不废必至于成而后止者其必有所乐乎此也庖之解牛臧之承蜩旭之草书盖毕一世而耽之以至于横心之所念横口之所言横身之所接而无非是物者不止若是而巳而喜怒佻佚之情穷通得丧之境莫不是寄焉故始乎技终进乎道非其中有所乐能然乎而况游道德之乡者乎孟子曰乐之实乐孝悌二者乐则生矣生则恶可巳也恶可巳则不知足之蹈之手之舞之繇斯言之锺皷缀兆之于乐也疏矣孔之乐也忘老颜之乐也忘贫彼其以闾巷之匹夫而两相论乐乃曰庶几韶舞圣贤得乐之情固如此国家建置百官六曹九寺各有事守惟翰林则无守焉簿书之烦拏吏道之殿最一无所困其心是天子所使澄精神养丰采以需宅俊之选者居是职也不专仕不专学盖兼处于学与仕之间谓宜平情释躁消融渣滓相忘于道术而后可以言成尝试思之吾所为熟古今故实定人物之衡鉴端献纳之本原涉著作之堂奥能游刄恢恢有余地乎能累丸四五若掇蜩乎能如旭之草圣醒醉寤梦皆如一乎果若是即不宫悬不琴瑟乐之情巳得矣所谓成于乐者其谓是乎若夫律吕之变声音之节于以养德诚不为无益耶有兼之者则尤善矣轩之成巳久旧未有记余故为表其题署之意以告夫游息于此者 

　　○求忠书院记 

　　凡立学者必先释奠于先师书院之有祠也礼也方逊志先生之学传于宋景濂自景濂而遡之为金履祥氏何柏氏许谦氏以至于考亭授受有绪实惟世嫡顾其死节为独着夫书院未有以死节祠者也吾郡之祠先生何也谓是血胤在乎先生巳自绝于文皇矣亡国之余犹有燔妻子示不辱此藐诸孤也非践首阳之士则洒侍中之血公志不存也谓吾乡先生俞公任公皆公弟子而可藉以乞灵乎是时朋友皆族矣独为婴也德玉也招乎然则何以绥先生之灵曰以吾党之求忠绥之也孔孟远而士无纯师谭忠孝者溺其旨矣自濂洛关闽诸大儒精言之于是委质之义家律令人斧钺无有以邪说奸其间者文谢之死节与张许同而渊源远矣何也彼如击石之火其性真此如传薪之火其用广也高皇帝以纲常为治尝旌余阙薄危素惟劝忠为惓惓乃其大者在于罢黜百家颛立朱氏学惟时天地初肃士鲜偷心乃父兄之所敦率师友之所诛讨靡不与真主应盖千人决拾以射臣鹄而先生其繁弱巳商祚六百不为不久扣马二士不为不奇壬午之事膏斧齿剑者骨量乎泽樵夫室女不夷齐愧史册有是□是高皇帝以三十余年磨钝之权迈商贤圣六百载养士之报方先生以九死十族之节表朱夫子茧丝牛毛之功先生死而有迂宋儒无益人国者咋舌退矣此朱子之忠臣也岂惟朱子孔子大管仲之功于召忽平平耳夫悉一世之忠义而输之周天王则忽安得有私君春秋法也他日不又曰杀身成仁乎世儒不察猥云圣达节贤重死管仲不一有而劝进者接迹金陵之娓娓长乐老抑何舛也微先生圣法几为盗夸此又孔门之忠臣也先生足不涉吾士意其英魂浩气惟忠是归惟学忠者是类继自今讲堂肄业之士因朱之传孔之笔以羮墙先生之忠云车风马或格而歆矣九峯一拳石不隐然紫阳白鹿重哉祠成于郡守明州张公前司理睦州毛公会大中丞徐公以抚吴至为丹艧之中丞之先有善安公者官于浙为佥事奉诏收方氏族脱其姙妇事发断一臂家戍保安卫语具浦城志今所为袝于祠与余公任公同配享先生者也嗟乎佥事公既巳得罪即立孤事竟不躬阅能无饮恨及吾郡之方有亢而慰可知也巳义泽绵邈厥有闻孙建旄植壁将事祠下非天之合哉昔公孙杵臼谓程婴曰死易立孤难愿为其难者余亦曰建祠易易名从祀难中丞公方以天下名教为巳任愿为其难者是惟绍前人之休于无斁若夫复姓作祠始末余友陈布衣详哉其言之矣 

　　○光岳楼记 

　　维扬之有书院也鹾使者剏也中废四十年侍御彭公以鹾政之暇复其旧观加闳敞焉布之条教秩如也巳稍采形家言因吴比部之绪于是有光岳楼之役公之言曰圣王之制勿使四民杂处杂处则其言□其事易夫管大夫为煮海者也其于士也必使群居而萃处父与父言义子与子言孝其事君者言忠至于商苐曰使就市井而巳吾非与学使者分士也宁使盐筴盛而诗书拙也乎无何楼落成诸生既走吉水请邹先生记矣公复授简其昌曰讲堂所尸祝者非而家江都生乎愿紬绎家学惠此多士不佞昌三复光岳之义而知其有合于正谊不谋利之指也古今名世之士必锺美于三光五岳以生尹日也卿月也列星也岳神也赞屈原以日月争光赞韩愈以泰山北斗也皆善喻也于川渎无当焉九府以为泉流贪夫以为溪壑非是族矣岂不以属于义者为高明而利则否属于高明者为士大夫而下流则否哉平津与江都同事武帝曲学之敝流为桑孔虽复布被不得论于拔葵之节焉迁之传货殖抑何寡识也扬之士所以不辱斯楼也舍江都言无师矣古之学者畊且养士即易业吾不虞其艳言商而孰知夫多取之为贪贾也而孰知夫养交之为趋时也而孰知夫好进之为龙断也而孰知夫身图之为筹筴也五都之士以计然白圭为圣人何知仁义士诵法孔子而或挟之为市此言利之精者也于光岳何居侍御公之锡斯楼以嘉名也棹楔为师保矣诸士目击而道存庶几出入不悖所见耶在昔江都论汉事谓盐铁之利二十倍古民日称病始元间诏丞相御史与文学问民疾苦当时豪隽辐凑茂陵唐生鲁万生之伦六十余人与御史大夫议盐铁欲开仁义抑末利其说亦本于江都今天下之利网密矣诸士羣居而萃处服侍御公之教岂免蒿目忧世出而修百姓之急如唐生万生之伦者乎此之禆于鹾政者大矣公何谓与学使者分士也请以刻之碑阴 

　　○彭城云龙山重修放鹤亭记 

　　按史记称秦始皇东游厌王气汉祖心自疑避匿山中吕后尝得之曰季所居有云成五彩云而赤帝子斩白帝子盖龙德也彭城之有云龙山其得名当以此山有放鹤亭隐君子张天锡故居苏子瞻所为作记者虽至今不废然荒地久矣高邑潜颖张大夫以分司仓庾至数登其巅吊古怀贤将撤而葺之念徐方震邻重以警水时绌举嬴踌蹰四顾乃节缩奉入度材采石徒庸工作之直取之宫中公帑不烦民和大播于是飞甍画栋延敞虚明缭以垣墉翼以厨■〈厂外畐内〉屹然壮观矣落成之后余以使事还　朝公就山堂而觞之曰吾闻传舍阅人兹山于我何有哉苐登高能赋大夫之事也周爰咨询使臣之职也民之失德干糇以愆我有旨酒嘉宾式燕地主之礼也堂成而三善具焉非直寄情吏隐之间而巳因授简属余记之余惟子瞻引卫懿公事谓国君之宠鹤不若山人之放鹤得以自全者此未为笃论也使卫懿公有太王乃积乃仓之储曾孙如京如坻之粟以此众战孰能胜之而鹤之乘轩庸何伤彭城用武之国也项羽尝自王其地矣羽起徒步摧疆秦巨鹿之战威畧岂出淮阴下而终以不振盖高有酇侯能挽关中粟以济军兴之乏而羽为汉军绝饷道是以败耳今天子惩邹滕之役命征西大将军萧公提重兵镇彭城而大夫精心计调兵食一洗脂膏之陋庶几士饱马腾以伐萌于不战是桓文之烈也卫懿云乎哉山三面距水弥漫无际壹似西湖之孤山孤山林君复放鹤处也子瞻习于西湖者乃苍莽悲壮之区恍潋滟空蒙之致而觌面若忘不为拈出者何耶岂陵谷之变昔与今殊山川之灵待时而显耶黄鲁直以飞仙目子瞻倘其化鹤复还不独歌城郭之是而巳大夫以为何如 

　　○兔柴记 

　　宋人有云士大夫必有退步然后出处之际绰如此涉世语亦渊识语也读白香山池上篇其所谓十亩之宅五畆之园有水一池有竹千竿有书有酒有歌有弦者实为衣冠巢许之助温公之独乐卒成谢传之同忧有以哉今观济美张黄门公兔柴记其疏泉斸石经始戊戌去解褐纔七年耳巳抗枕漱之思及在掖垣领众正称耆宿虽业在匡时而寻盟之猿鹤手植之松桂未尝一日释于怀及是以请急归而喜可知也嗟乎辇下贵人婴情好爵骡铎马通之外别无活计即回首家山不乏平泉金谷亦仅付园丁筦钥作者游者宾主谁分求其如白传之饮一杯吟一篇于池上者少矣况能左伊川右康节着书谈道焕山川之色而隐起华夷之望如温国者哉是在兔柴主人矣余林居二纪不能买山乞湖幸有草堂辋川诸粉本着置几案日夕游于枕烟廷涤烦矶竹里馆茱萸沜中盖公之园可畵而余家之畵可园大忘人世之家具畧相埒矣独世方急公而余能使世兼忘我是为异耳 

　　○兰墅后记 

　　荆溪兰墅者吴孝廉问卿所仍光禄公澈如之作而疏泉斸石益拓旧观者也当神宗朝大江以南建言诸君子归者锢不复召熹宗嗣位有　诏尽复故官使澈如在者召矣而以归养不及于恤逆珰用事同籍攻之急相随入狱使澈如在者逮矣而以下世不及于难不及恤非澈如之所几也不及难非澈如之所幸也至今皇在宥所以报忠节甚厚而庙食专祠易名进爵于澈如犹有待焉问卿所以尽伤心也叹曰先君子生为当门之剪没为空谷之馨兰墅之称名征矣抑闻之孝子之事亲也思其居处肯其堂构此僻者墅也先君子故尝十年读万卷拥于斯又尝元方御莱子舞于斯九原不可作矣安知其精神魂魄不狎山灵化野鹤而以花之朝月之夕来游于斯乎专祠则有朝典家庙则非野谋惟兹松茂柏悦之区无萧敷艾荣之秽绿叶紫茎之秀有被山连畹之饶筑宫三楹瞻奉遗像以祖之砚父之书为金卣瑶璧殷荐祖考空山寂历歌楚骚之辞曰夫人自有兮美子荪何以兮愁苦斯不亦神理绵绵光我世业乎嗟乎浊世公子峻宇雕墙广贮歌舞骄淫矜夸鬼瞰其室以致一草一石不能长守者多矣视问卿所存何如哉墅之山旧名南岳南岳以祝融峯为主问卿作室故伙而余特表章祠屋者知其所重在展孝思而百谷所记累榭层台皆南岳之从山若南台高坐之类耳 

　　○安庵记 

　　道人不三宿桑下若俗人多诸眷属爱染深浓则精蓝凈宇久依非过何况倾赀剏业不为自安迎善知识经行宴坐说法其中开人天眼恭敬供养毕生无厌又何况性乐闲旷长依导师入室小参串习禅悦乃至维摩有法喜之妻庞媪识草头之意此之偕隐家风何止布金功德巳也盖武林之皋亭山花桐坞有安庵怀泉邹居士所建以居慧文法师者文师迁化又以居幻有耆宿文师专明台观学者奔凑此庵遂为荆门玉泉幻师纯提祖印学者亦奔凑此庵遂为德山峯顶武林琳宫梵剎不知其几而居士之力最专缘最胜矣是不可以无纪居士醇厚博大貌如其心急难赈穷了无德色每游宿于招提不恡情于财施厥配朱氏亦佐之武林人人能道其事因其子文学之峄将树碑述此庵繇起而附载其畧如此 

　　○崇真阁记 

　　仙与释皆生死学也仙曰长生释曰无生其较然分涂哉至仙家七真犹释家五叶盖教迹变于此矣释故无论仙籍者流所称冲举者若而人拔宅者若而家奇恠恍惚不可殚记总之不离长生至七真复出而为超生之说以练神为宗以参学为径以觉悟为归道山碧落非恠也五金八石非方也夙有灵骨非缘也口口相授非师也六甲三黄非法也蝉蜕羽化非证也其名超生其实学死在老曰不亡在庄曰无怛此其仙望最高要以百姓与能不甚悠渺而世所艳心在彼不在此犹之太羮不御而食肉为鄙也岂难信之事必待于上智与刘幼真先生自比部郎以谏批鳞出宰濡忽一夕大无谓梦羽客通谒曰左元放也觉而考郡乘元放固濡人遂建阁以祠元放云巳得梦所谓王真人玉阳者皆不因而感似有夙根盻飨往来真文屡降于是君为濡且十载先后推擢皆中格君遂自投劾归从登真之诀度地吴山得其西麓林壑虚闲冈峦回复信栖真之奥区祈仙之宪府也乃建层楼三楹以奉真人而元放虽有专祠仍崇像设既落成属不佞昌记之余惟古之君子爱君忧国不难以身殉者莫如屈原然且曰访羽人于丹丘得不死之福庭彼诚以自广要之忠孝度世其途甚径也幼真之飘飘欲仙岂妄想哉乃其梦寐感通前元放而后玉阳有繇矣当其虚憍尚存壮心难耗则奇恠恍惚如元放者以有机应之及其栖神于澹合气于冥则虚无清凈如玉阳者又以无机应矣岂惟仙家禅亦有之昔黄蕖与僧度水僧凌空而去黄蕖曰恨不遂断汝踁则心通神通不可同日语也幼真其必有进于道者矣玉阳为七真之一有朝元歌行于世铭曰 
　　悠悠梦宅孰启玄门爰清爰静为天地根生而若死绵而若存清都路邈弱水波翻作者七人实返真源自然为宅恬淡为园阴功为泽忠孝为藩茂宰观化七烟之元超将鹄举感彼室轩元放玉阳授以道言如磁吸铁如声度垣石髓不远刀圭可吞金堂贝阙鸟革龙旙千岩霞蔚三素云屯驱彼方丈吴山之原 

　　○重建云栖禅院记 

　　杭之山自天目来带苕水挟圣湖南尽于江折而东是为鳯凰诸山宋之故宫在焉遡流而西二十里是为五云山循山麓而西四五里是为云栖坞则今莲池禅师之道场也坡陁坻平岩谷堂密划然野处而不与湖山为羣境则变喧而幽土则去秽而凈一似遗世者山当江之三折海门涛头云涌而霆击者至此荡然为平川洋洋弥弥怒气消尽一似忍辱者繇东冈而上有璧观峯青龙泉出焉中峯之旁复出一泉名曰圣义泉西冈之下复出一泉名曰金液泉涓涓甘冽汲灌不竭一似利生者此非有道者莫能居而居之者亦于道力有助自宋伏虎禅师住山以至　国朝虽天禧中稍辟为寺而逓兴逓废夷为蓁莽久矣师以隆庆五年托钵此村若有冥契曰吾骨人得骨山可以老矣缚茅三楹经禅宴坐有终焉之志环村四十里数有虎伥师以慈止杀虎不为暴岁旱祷雨辄应魃不为灾居人异之争来作室度材于家山仍础于故址民大和会焉师曰毘卢宫殿徧界徧空草昧经营无勤檀施惟法堂奉经律禅堂以栖僧兹所急也既落成而百年废剎遂复旧观矣此云栖之缘起也师之侍者以为古德破荒众檀积力不可冺没请余记之余何以知出世事而且有感于法道盛衰之际也在昔唐宋时士惟薄将相不为者始去而为大僧以了百千亿刼之生死故其戒行之严宗风之峻直可感鬼神驯异类或为道俗所皈依或为帝王所礼敬名蓝凈剎于是繁兴矣盖其盛也近世以经术收儁士士所不收者方自引而食于僧是以赤县神州列剎相望圆顶方袍聚庐而处者百十为辈即而求之所谓禅讲律师如古尊者有几假令大年削牍寂音操笔二百年来可应传灯僧宝之选者又有几则虽金碧土木之庄严崇之至于天而广之至于十繇旬何益盖法道之衰相见矣师庠校名士始欲以禄养为孝既以弘法报恩为孝骐骥壮盛而龙象超忽最初发念固巳卓然名闻利养之外矣庞蕴罄百万而掷汉水僧绍冐三毒以开摄山岂足专美乎师自主法席以来既历三纪行在梵纲志在观经标净业则东林立清规则百丈柝义疏则玉泉辨宗乘则慧日摧阴魔则扳度空排戏论则秀铁面云栖虽幽迥荒率无诸庄严有具眼通者必曰先佛塔庙在矣有具宿命通者必曰某古德再来矣毘岚偃岳而不波大浸稽天而不溺是云栖之兴法道大有赖也夫师所著有弥陀经疏钞缁门崇行录禅关策进等书数十种锓行于世师俗姓沉名袾宏字佛慧仁和人 

　　○浒墅关重修董公堤记 

　　楚中丞澶渊董公司榷时筑石堤三千六百丈自吴关而东属之寒山几二十余里吴人所为尸祝董公者也岁久水啮石洼堤稍废不治天雄张平仲使君始增修之虽仍旧贯与新作等何则自税使出筹国者以物货之征领之有司关使者算舟而止度支之额则犹故也而岁入非矣使君受事当其时绌浮羡几何然每有浮羡辄为吴兴作不罄不止曰终不以虎丘一拳石溷吾受块之墟也处脂膏中不自润而道是谋则诚廉吏虽然非溪刻之谓也何足为使君颂哉余观公家之事往往前人善作后人害成即以治河论行河大臣率三岁一更而必人自为一河河可十年不决而浚河之役靡一岁宁止盖共济若斯之难后董公而榷者岂无廉士曰此董公之堤也吾何有焉是以堤废不治若使君则无以有巳矣使君世承清劭沉深博大身兼数器有干国之畧尝为元城董考功裒集遗文传之世是役也必表着董公之遗惠于弗隳夫劳臣相矫如文人相轻视使君何如也因记堤工岁月并书之 

　　○湖州福山仁寿院长生田记 

　　世无常住之物而谓有长生之田可乎余曰惟僧当有之盖娑婆外有香积土饭箩边多饿死人此田非情田非识田乃威音王之所井授佛祖之所灯传菩提为种子精进为耰鉏露地白牛为作使广百繇旬而不分疆畔历未来际而不易主人仰山之刈苗赵州之洗钵皆是物也昔有石屋老人于仁寿院举扬此旨石机嗣之所居之处即为宝坊匡徒领众数百为羣食轮常转法道下衰悭贪难破天人之供既绝御花之鸟不来有宜中上人名寂鉴者戒行精严愿力坚固募田若干勒石记事垂之永远夫九土之田湖所得几何湖之田仁寿所得几何陵谷且在蓬莱江山亦悲禾黍而上人岂闇于成住坏空之义哉倘有大善知识如石屋老人者延致住山弘开法席说无生忍为长生田即展袈裟一角是无边阡陌矣上人作礼而去因记之 

　　○草玄阁读书记 

　　道广星辰聚人豪湖海闻余赠陈懿卜丈诗也懿卜为吾师五云先生之子世其家学赋诗击剑以隐兼侠名闻湖海间程中丞开幕大梁聘之署中相得甚驩偶偕与观射君不禁伎痒连发三矢皆应弦贯革中丞奇之曰吾何敢以阮瑀辈尽公乎具书荐之蓟门云中大中丞吴公吴故与君交善及是君以戎服见骤若不能当而翘材之馆待用者殊伙所与奉稍亦有甲乙君特在甲馆诸将校目注君谓文武具宜莫敢以鴈行进会大中丞避言归君仍游长安时金沙周冢宰亦抚虔州延君经岁者君不复怀刺请谒惟与酒人剑客悲歌燕市雷火之变君幸窜身几下得全遂赋五噫返三径居郡志所谓草玄阁者此元末杨铁崖之所构也元社巳屋且三百年而此阁巍然居者鲜称君虽沉冥贫士顾以博雅风流读书其中可无愧色矣敬为之记 

　　○吴居士施画罗汉记 

　　佛像教也尽佛观也凡画佛菩萨声闻辟支阿罗汉者皆运心娑婆之外游意空刼之初清虚因以日来尘劳于焉暂息矣及其神照既传庄严斯在使瞻礼者发菩提心如观凈土变相必起往生想观地狱变相必起脱离想观大士变相必起皈依想观华严变相必起行愿想原其熏炼之因定异经禅之力哉梁唐之间耆宿宗师既振法于彼而能玅画史亦助道于此所谓宝剎现于毫端大千掷于掌上庶几似之莆中吴彬居士者婆娑艺圃泛滥珠林翰墨余闲纵情绘事因游摄山见千佛岭天监雕镌森然海会作而叹曰亿千调御既分身矣五百应真何时放光乎遂以丹青代彼金石施若干轴藏之此山值余南游请为助喜余发而观之有贯休之古而黜其怪有公麟之致而削其烦其可传矣虽然更有进焉佛言一切众生有如来智慧德相夫罗汉者岂异人哉众生是也搬柴运水即是神通资生治产不违实相而画罗汉者或蹑空御风如飞行仙或渡海浮杯如大幻师或掷山移树如大力鬼或降龙驱虎如金刚神是为仙相幻相鬼相神相非阿罗汉相若见诸相非相者见罗汉矣见罗汉者其画罗汉三昧与为语居士而无以四果为胜以众生为劣以前人为眼以自巳为手作是观者进于尽矣居士曰善哉 

　　○汤阴县重修宋忠武岳鄂王精忠祠记 

　　钱塘之祠鄂王也报忠也汤阴之祠鄂王也旌忠也报忠者前宋之盖愆旌忠者我　明之励世戡乱之时表章尤急虽非借才于异代寔可激耻于懦夫此杨侯重修王祠意也慨自东陲匪袽以来国家之用兵五载矣三圣相承非如宣和靖康之季奴酋小丑非有兀术粘罕之雄一尉侯混车书非若琐尾偏安之势然而糜军兴以千百万计征戍卒以数十万计而搴旗罔效舆尸屡闻至于全军覆没全辽沦丧犹缓失地之诛而录死事之节祀之京师记之盟府一何厚也假令战功如王亲对敌垒者六十有八运筹命将者五十有八常以兵五百八百敌五十万七十万用少击众迄无挫衄则又何以宠异之哉乃王之得祸何酷宋之负王又何惨礉也盖王之建功所繇有八一曰忠涅肤激烈挥涕誓师二曰虚羣策毕收食客常满三曰整兵所往来草苇不乱四曰廉不私藏一钱籍其家仅九千缗五曰公小善必赏小过必罚待数千人如待一人六曰定大敌猝撼难于撼山七曰选能背嵬五百一皆当百八曰不贪功功率推与其下虽子云之胜抑而不列嗟乎赵营平为后事师窦车骑作百世楷祀典所谓法施于民孰大是者而死事定国御灾捍患犹细故也今之为将者以王之事为法今之择将者以王之事求之于鞭挞四夷何有嗟乎汤阴自朱仙绩废而久辱胡膻王之孤愤所千载而不瞑者也自二祖廓清而山川草木皆有骄色王之愿报所千载而不忘者也况重以庙貌之崇严殽蒸之蠲洁冥冥之中岂无有式灵我将吏默相吾肤功履胡之肠喋胡之血者乎是役也杨侯一以祈神休一以树将鹄盖桷瓦皆金汤而丹艧为带砺也侯之为政可谓知所重矣祠创于徐武功以词臣奉使时兹侯修祠工竣而余亦以奉使至余与武功同吴人官同讲读侯以为不偶然也请余作记记之如此 

　　○叶少师碑阴记 

　　岳神为韩退之开岳云海神为苏子瞻现海市两公方见齮于世而神明护呵有非当时王公贵人所敢望者正直之贶不惟其官惟其人也今少师叶公应　召北上龙神前驱引泉脉反石尤随叩响荅其事甚异岂为纱笼中人役役应尔哉盖公弼亮三朝亲扶日毂而兹之再践师垣所为领众正定庙谟致吾君于尧舜者神巳先见之宜其效灵若此可以为世道庆矣舟行时金广文在坐见柁楼之下有蜿蜒盘旋与绝流而度沂风而迎者凡三皆神之化身也记文所未列属余记之碑阴遂为之记 

　　○西湖建关帝殿碑记 

　　西湖列剎相望梵宫之外其合于祭法者岳鄂王于忠肃祠与关神而三尔甲寅秋神宗皇帝梦感圣母中夜传诏封神为伏魔帝君易兜鍪而衮冕易大纛而九斿五帝同尊万灵受职视操懿莽温偶奸大物生称贼臣死堕下鬼何啻天渊顾旧祠卑隘不称　诏书播告之意金中丞父子爰议鼎新时惟导首得孤山寺故址度材累土勤垣墉庄像设先后三载而落成中丞子文学嘉会谓余实倡议且曾为文以诧施故属余记之余考孤山寺始名永福寺唐长庆四年有僧刻法华经于石壁会元微之以守越州道出杭而杭守白乐天为作记有九诸侯率钱助工其盛如此成毁有数金石可磨越数百年而祠帝君以释典言之则旧祠非所谓现天大将军身而今祠非所谓现帝释身者耶至人后其身而身先外其身而身存孔曰成仁孟曰取义与法华一大事之旨何异也彼谓忠臣义士犹待坐蒲团修观行而后了生死者妄矣然则石壁岿然而石经初未泐也顷者西川歼叛神为助力事达　宸聪非同语恠惟辽西黠虏尚缓天诛帝君能报曹而有不报神宗者乎左挟鄂王右挟太保驱雷部掷火铃昭陵之铁马嘶风蒋山之塑兵濡露谅荡魔皆如蜀矣先是金中丞抚闽藉神之告屡歼倭夷上功盟府故建祠之费视众差巨盖有夙愿云 

　　○总漕大司徒陈公去思碑记 

　　祁阳陈公　予告归二载矣海内惜公之去而淮阴士民怀德日深若藩臬若守令逮事公者谓公不矜不伐肤功烁懿耻自标炫顾老成举动宜为后法彼夫纪于旗常勤于鼎釜者中朝事也尸而祝之社而稷之者士民事也吾侪久庇神宇罔不祗师言当兹论定缅想仪刑非夫托之金石曷以扬公之休问于永永于是走使海邑授简野史昌不佞念公为吾郡司理则巳受国士知何敢以不文辞国家两都并建以金陵为丰镐而绾毂南北天下咽喉淮阳为重挽漕之役虽司徒专职然赐履之外提七省大吏之衡牙纛之间屹建威消萌之势牲白荐于桥陵璧马湛于瓠子六官之事无所不统文武之用难于具宜公洁巳奉公正身率属山阳令所按次若斥有司侈供张者汰冗员浮食者蠲关市间架横征者禁将迎滥舆驺者惩质库轻出重入子钱家倍取息者除运木烦里旅者诛妖僧畧子女者治津梁病涉者近学宫敝陋者置学田赡子衿者简诸营帅脆堶者严游徼备非常者练鱼丽习水战者防水部干没造舰估者禁漕卒受粟溢额者省防河渠堤之缩公帑而劳民者夫非经国之吁谟保厘之实政耶虽然公所为默调元气称纯德不二心之臣者不在此也主上御寓以来士风朝论大抵十年一变至于今而畸重之权必趋之势盖可覩巳无论庶官随俗转化即黄发寿耈谁能不波公之始镇淮也当改革之会天下属耳目观意向藉令眉宇间稍有衡气即愿奉坫坛者何限乃公雅意自以身为大臣当俛巳倒之澜还既雕之璞弼成天子平康正直之治岂其惊奋以示异养交以收名巧宦于末路哉落落穆穆内朗外温子公之竿牍不走于长安元凯之问遗绝迹于当路于品流则有哆口春秋投足轻重而若弗闻也者于时局则有菀枯异营南北分部而若弗闻也者虽静躁浓淡险夷奢俭烦简之间无一不可以见公要以有改弦无改玉公本自静本自淡本自夷本自俭本自简率其四十余年扬历中外之大常而巳先自乐浪之役淮右大募兵故增饷以巨万计岛冠既平郡邑赋额巳无复养兵之科会有言前幕府脂膏其中且不赀者公具实条奏调与时背不顾也夫李赞皇王沂公之相业当时所韪乃赞皇以周秦行终薄奇章于险世讥其褊沂公以山陵逐丁谓虽距脱足快识者犹以为正中之谲当是时微公执议不阿几伤国体公岂仅以包荒为忠厚哉则正直之发舒而为世道虑者不小也盖咎繇论九德总之有常周公论三宅曰常伯常任天有常覆地有常载日月有常照四时有常行辅也维风之大臣有常度公以之矣此则于言抚言漕之外觇公之微而可以表百僚照来禩者乎傥以质之诸君子足副谋野之意否公名荐辛未进士祁阳人 

　　○清江主政韵弢顾公思碑记 

　　今皇帝综核吏治六官之属分司海内典钱谷关市将作之事者有　诏台察得非时列状以闻自余在　陪京见所在封章几无完誉而淮南水部韵弢顾公官评裒然为天下最兹进秩望即还朝行矣彼都人士怀公德政乞余为记昭示后来与清淮俱永亦犹金石录所传汉时使君碑遗意也其言曰淮南岁转粟四百万石以供天府艨冲巨舰鱼鳞杂沓自淮入河帆樯如织而缮治之役领诸水部是漕挽为　国家之咽喉而舳舻又为漕挽之命脉水部得其人为济用之舟楫非其人为江海之漏卮厥寄重矣公始事当黔巫用兵川途为梗楚蜀巨材采辨不易公先期命官朱提四出于是木商响应楩楠杞梓蔽江而下以副所须鲜有操其急而糜水衡如往事者公之利用豫也署当孔道城有狐社有鼠凭借为奸良民善士疾首结舌公廉得渠魁或寘之重典或揭之通衢彰瘅既明人知改步淮之民靡弗安于袵席者公之利用断也工作之弊日引月长厂役侵牟工师束手百人之欺非一官所稽百年之窦非一朝所破运艘之易败运卒之途穷莫不繇之公乃亲为简察详立科条工无剩材军鲜剜肉竟公在事波臣不警者公之利用勤也公尝自言桑大夫之心计柝于秋毫用之算商则诚苛而用之烛奸良有补于国刘士安之出纳专任士人吾无征辟之权而率作劝相使胥史之流有士人之行或庶几焉若木屑竹头其细巳甚吾师其意木牛流马其奇巳甚吾寓诸庸联思其居在考工记一篇耳语既余进而谓之曰若等既知公矣亦知公建功集事所繇乎盖国有六职而工居其一吏有六计而廉为之冠吾视公冲然穆然居心若水澡行如雪其视处脂膏饬簠簋直日用细故而不自以为奇节者故廉以生威而厘弊剔奸无施不效即进而持九流之衡所谓清通简要举漕政而措之裕如也奚止虞典之称若工乎公尝以劼据多暇兴学谈经都人士蒸蒸服其德教故称述特备云 

　　○官氏墓田记 

　　楚黄间称西陵官太公长者其为配程恭人十宅兆也地与豪家接豪家以为市操之急太公顾软语餍其欲言溪满溪言壑满壑终不为虞苪争虽万石君处此不是过也及长公东鲜奉常益成太公之志广墓田为如千亩曰将令子孙藉其岁入以修墓云尔乃不佞昌察其意念为修墓也与哉盖形家之有四兽犹兵家之有四翼而其说皆昉于黄帝曰要在中央用在四方墓田者墓之翼也楚黄山川与齐鲁秦晋异多平畴易地坡陀相属沟塍相错无重冈复嶂以阑之傥深松茂柏之外即为邻壤虽未必有牵牛蹊人田带剑上吾丘者乎而此亦一若堂彼亦一若堂此亦一若封彼亦一若封即欲禁之乌得而禁诸不然而犁锄伐木之声接于耳非所以肃庙貌也穿渠凿沼之役兴于后非所以护地脉也盖圭田之赐犹五十亩而况人子得自致于亲者乎韩淮阴布衣时为母行营高敞令其旁可置万家其治兵之畧巳见于此而霍去病以匈奴未灭无心治第彼为汉诸陵一坏广墓田者耶故克俭于家不为墓设而有备无患孝子之虑远也当东鲜给事兵垣与辽事会所条上方畧数千言动中肯綮藉令一一见之施行庶几守在四夷者语不云乎事亲孝则忠可移于君余谓东鲜之广墓田非仅为修墓者以此若乃东鲜厚德在维桑吁谟在庙社所为衍桮桊之泽而焕泉台之光者虽息壤不足为其灵云梦不足为其广也此之为田复何畛畔之有官氏子孙其世守之 
</div>
    <div class="pagination">
<a href="容台集_page6.html">上一页</a><span>...</span><a href="容台集_page2.html">2</a><a href="容台集_page3.html">3</a><a href="容台集_page4.html">4</a><a href="容台集_page5.html">5</a><a href="容台集_page6.html">6</a><span class="current-page">7</span><a href="容台集_page8.html">8</a><a href="容台集_page9.html">9</a><a href="容台集_page10.html">10</a><a href="容台集_page11.html">11</a><a href="容台集_page12.html">12</a><span>...</span><a href="容台集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
