<!DOCTYPE html>
<html>
<head>
    <meta charset="UTF-8">
    <title>篁墩文集 - 第 21 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>篁墩文集 - 第 21 页/共 162 页</h1>
    <div class="content">
　　我先世祖陈将军忠壮公以御菑捍难保境全民之功在令甲则有祠在子孙则有会会之在休寜若荪溪程氏其一焉会之约岁轮一人为之首以孟春望前二日忠壮始生之辰合族人为位于家行奠献礼礼毕序长幼饮福而散盖自其族之讳浩逺者始浩逺之子参亨又将申定规立常贮为逺圗而具其事以记请夫祀之有会莫知其所从起然易萃之象曰王假有庙用大牲吉彖曰萃聚也会因放于萃之义而为之者欤礼立春祭先祖儒先曰立春之祭以祫祫合也会固有近于礼之所谓祫者欤祫之名通于诸侯及大夫而先祖之祭又伊川夫子以义起则忠壮之会行于孟春固起于义而非所谓僣者欤然则聚一族之精神以假祖考摄众志岂徒豆笾之洁丰饮食之充溢而已哉是必有大焉者矣覩先祏之巍巍后胤之蛰蛰与其勲猷徳业文章节义之表表见于谱而有光于忠壮者何如哉诵其言踵其迹俾出者为闻人处者为良士与诸族相高庶斯会之无忝也不然会之名虽佳而其实则藐焉未之有闻亦何取乎会哉谱忠壮十四世孙澐唐御史中丞歙州都知兵马使中丞三世孙迪宋休寜簿云二子长大公讳硕次察公讳照同居邑之山斗硕生行仁行仁生诸四再居荪溪而浩逺去诸四则十六世矣成化中予作统宗谱会者四十四房山斗子孙自祖其所自出而荪溪以事不克会故泰亨奉其所藏至正谱请订于予予订之良是因续其派以合于山斗畀谱一编而又记其忠壮之会如此呜呼世之人方寳田籍重逋劵或致礼于非族之祀徼福于老子释氏之宫醵金鸠廪日遑遑而不为恠也其有能究心力于世谱先祀若荪溪程氏者亦何可多得哉因并书之以告后来者其受谱之详别见予所识云

　　筠谷幽居记

　　朱君彦荣所居休寜城北松萝门下折南以西草径盘回树林阴翳而竹尤盛盖虽迩阛阓而不闻喧当藴隆而不知暑因题其屋之楣曰筠谷幽居予时访君辄坐语终日曰此非逸人隠士之所乐以终老者耶君一日过山中请记予谢不能不可曰予之先世曰篁墩子之所常居曰南山竹院又近得竹林清溪上善居竹者宜莫如子矣请必无辞则告之曰竹之为物所以排风云傲雪霜比节君子为昔贤之所爱而咏叹者不容赞矣赞之徒见其赘尔亦何足以轩轾君竹哉君之先出宋侍郎子渊之后尝获观其所受诰牒及赐塟处规制岿然更代犹存盖徽国文公实同所出而侍郎显髙宗朝与韦斋相后先今所居犹宋第也阀阅相承不替益隆过之者尤相指曰此侍郎家也顾君不以此相矜诩欿然若不及享园林之胜而名之筠处城郭之中而号之谷生轩冕故家有轮奂之美而于所居命之幽其髙情逺识萧然有逸人隠士之风而不与驰骛者竞是诚宜记哉昔文公所居有云谷谷之中有竹坞皆杖履所经为藏修息游之地其见于记于诗者可征也然则所谓谷与筠者君家固有之有之而不副其实焉可乎视筠之节以励已视谷之虚以受人视居之幽以习静而逺俗若是者以勖君何如君起谢曰可矣予从子垲委禽朱氏故予得与君游嘉其志而记之又从而歌之歌曰有緑者筠荫斯谷兮彼居之人媚幽独兮又歌曰有深者谷蔽之筠兮孰与之居彼幽人兮君闻之喜而击节和之三终遂命侍史书寘之壁

　　壶天秋月记

　　叶君孟竒所居在休寜城北朱紫巷华构新启甲于一隅又取其直前隙地一方数亩周以垩垣中为一轩凿池其下环之石阑因以壶天秋月名之祁门李生彦夫雅善君为请一言记之予于孟竒亦善亦每过其轩盖尝有诘君者曰壶天秋月之名美矣然不以日而独有取于夜不以他时而独有取于秋无乃不广乎予曰不然君子之所得不于其恒于其暂恒者其常暂者其变也春草之梦夜雨之诗因一时之感而千古以为美谈何哉善取其变而安常处故者不足以知之也君之与客觞此轩也偶值夫凉秋永夕水空月明之时抚纎尘之不惊奉一杯以相属金风徐来沆瀣交下天景划出妙与心期有不知轩之为蓬壶方洲而遗世独立者矣此其所以名轩而善取其变者欤或曰孟竒家号饶裕又尝旅于四方盖日不暇给而又以専壶天秋月之名为已有可乎予又曰不然君之所得不以其境以其人不以其名以其实若孟竒者孝友之行孚于乡且倡其族为敬宗修睦之举而周穷赈乏捐廪弗计也好客而慎交遇贤人君子必延致请益不倦虽不有壶天秋月之境而其人可书也虽不署壶天秋月之名而其实可与也况兼其境与名而有之者乎虽然人身一壶天也人心一秋月也逹人观变有得于言表则所谓境与名者固无待于外求亦何必取足于一轩而后为得哉或者怃然曰夫子之言进于道矣请书之轩以寿孟竒俾得覧观焉

　　梅竹轩记

　　临溪吴君尚质构新第于旧居之旁辟一轩以处轩之前后梅竹森然君玩而乐之因以名之其壻程文杰者予族子也为言君之为人尝与之赋诗矣心以为未足请广其说予久不能为之辞盖梅与竹在江南家有之非难致之物而其髙标雅致出乎古之人爱重品题者亦略尽矣君则何为有取乎是哉中世以来文胜俗靡起居服食之间无不求异乎人者若轩斋堂室之扁其尤也吴以丰硕名其乡至君益盛当华构鼎新之日宜有佳称以自标榜而独于梅竹乎取之亦惟从其实焉尔迹是观之则君之行已处家接人应事之际务实而不求异于人岂不从可知哉虽然君之所谓务实者岂茍焉而已实者吾所有之恒徳而人之不克有者恒鲜观于梅以自洁则有以愧夫世之污不亷者观于竹以自植则有以愧夫世之懦不立者是虽谓之异乎人可也然岂求异于人哉吾又见梅竹之经见者不以韵而以材不以华而以实与后世诗人文史之论梅竹亦异盖其大者必可以协箾招之奏供鼎铉之调而后足贵也岂徒冩烟梢雨叶之圗吟水香月影之句取足以充玩适情而已哉凡新居者必以颂古道也故窃意吴之后必有兴者书以记之而取征于是轩

　　挹秀楼记

　　休寜邑南四十里曰荪溪荪溪有程氏自山斗徙而来居三百年矣程氏之彦曰泰来氏尝建楼二十楹于居之东虚其中以礼宾客髙明爽垲雄冠一乡一日与其友黄景初吴雷亨及其塾宾吴以杰冯虚四顾见山之秀而蔚然以峙者如揖水之秀莹然以环者如带烟霏出没鱼鸟泳翔林峦髙下一覧可以尽得之于是三君者举酒相属曰壮哉斯楼请以挹秀名之越翼日托以杰来请记予曰是未可记也俟好天良日驾巾车访荪溪之上登其楼覧观其胜槩而后执茟焉可也会予有召命则语以杰曰吾不获登斯楼寻盟山水间求一日之乐矣然记乌可已哉夫山川之以秀名者物产不足以当则锺之人盖得其清淑之气者为才行为文学为艺能得其长厚之气者为寿康为富硕为多胤理势必然不可诬也休寜邑南数山水之秀者荪溪与焉而程氏实锺之程氏居栉比鳞次于山之椒水之澨而斯楼独擅之则斯楼之以秀名也将以昭程氏人物之盛岂独挹之而已哉泰来之父浩逺亦智士有子六人泰来行七孝弟有闻知尚义秉礼之为贵而产益充泰来亦有子六人率负干局分综其门务之劳而泰来丰頥伟髯老而益徤非锺其山川长厚之气久且多而克有是哉虽然山川之所以为秀者不但此也泰来之孙曽宜数倍于今兹则所谓清淑之气当不有锺其人而显于世烨然为斯楼之光与山川相峙而髙者乎景初家五城雷亨家商山于泰来有姻戚之雅而荪溪之程予同姓也故记以贻之若其山川之美厌饫之余临风赋之者必盛当悉置楼壁以俟予晚岁乞身南归与诸君登而评焉

　　时习斋记

　　国学郑君万里自以其名鹏因号二溟东人间谂于予予曰不可是荘生之寓言尔非吾党所宜自命也君请更为时习习者鸟数飞也其义于鹏亦近则又谂于予予曰善哉是可居子矣君因名其斋而以记属夫鲁论二十萹首学之一言然必继之时习者岂伸其占毕而已乎盖朱子之所以释此学者炳如而人莫之省也夫学以复性性者受之天具于人之一心心苟放焉则虽效于人而妙似之亦何益于我哉出入无时而操存舍亡于瞬息反手间可畏如此此学所以贵时习而中庸之戒慎孟子之收放心其说一也故善学者必首事于言动加谨于念虑内外交养而穷理以辅之力行以终之则天之所以相畀者向虽不能不敓于外诱一旦炯然来复于我善益充学益熟其中心之喜何啻楚弓之获赵璧之完而已哉朋来而乐世不我与而不愠斯为君子人矣积而进之体备用宏而纯亦不己之妙亦可驯致焉岂非时习之极功也哉或曰时习者穷理事也在大学为格物致知子何得反之呜呼是心学之晦而诵朱传之不审也古者小学之教严人生而为治性养心之地者盖什八九矣故大学以格致为始教俾因其已知者而益明之以求致乎其极云尔小学既废则人之为性早已凿矣而遽先之格致是犹水之原未浚而汲其流木之本未培而撷其实未有不涸而瘁焉者也然则后世之学岂不勤勤于时习之训自以为劳且得哉髙者堕于训诂卑者梏于词章而古人所谓性学者微矣老佛之说乌得不横流于世而幽闇髙明者胥为之陷溺哉郑君与予家同郡元师山先生之裔孙其学有源负气节恒思以圣贤为师故因其请而毕其所闻愿相与共勉焉

　　古城书屋记

　　应氏居淳安县西半里曰古城土僻而境胜有园池之乐无轮蹄之扰盖可居之地也应之产曰惟善君者构屋数十楹命子顾藏修其间榜曰古城书屋当是时顾之孟兄颢歴官南京大理丞而惟善君亦受恩命封御史矣其诸兄焕焞暨熔或长区赋或综其家之有政岿然巨宗为邑之望顾其族日繁其旧之居日隘至不可容而惟善君亦捐馆矣顾遂与熔议即古城书屋徙而居焉时丙申季冬也于今十有八年矣而顾以太学生授山东陵县司训以其昉居古城而有开业起家之责于将来不可无纪乃以记属予观世之人凡卜居者或喜近城市而取便于贸易或乐就林亩以求足于收获皆以为其子孙忧而圗永利者也然商有时而斁农有时而歉则所以为永利之圗者反失其故业徃徃有之若孟母之迁必近学宫书以肯堂肯构责人之子岂非后世当法者哉今应氏之父以书屋居其子而子定居之是固有得于孟氏之遗风而能以堂构为志者欤吾知应氏之居此者以经史为菑畬以道徳为长府出为才官处为良士老有养少有教无商斁农歉之足虞则所以保此书光此屋者寜有既乎斯干之雅着于诗轮奂之颂善于礼盖凡有所定居而落成者诚不可以无纪也矧淳安与吾徽接壤顺流而下瞬息可至他日南归当拏舟访古城下求其先之遗书而阅之凡应氏佳子弟习诗礼而志堂构者必益众吾将以是卜斯居之吉而后赋颂之是为记

　　香山永安禅寺观音阁重修记

　　西山之刹以数百计香山号独胜层楼迭屋翚飞岌立于林峦紫翠中若昼圗然观音阁据寺东隅视诸阁尤峻慿阑四顾令人毛髪森耸如将脱尘氛而与造物者游真天下之竒观也阁久渐圮寺主左善世定皑东白尝语中贵诸公拟募修之计兹役之不易举也太监李公兴陈公冕为之上闻诏赐内帑白金彩币倡之逺迩闻者咸乐为助乃以弘治四年七月二十六日启工以明年某月某日竣事观音之阁巍然复完财力所余不敢私有凡所居之狭者辟缺者葺敝者新由是香山之刹视昔益胜东白以是役之本于上赐与众力不可冺也具始末请记予观浮屠氏与诸公贵人生太平之世受国异恩徃徃能捐重赀以举大役思以祝上厘造民福事虽邈乎不可致诘其心则亦出于爱君之常无事乎记独其所以奉观音大士疑久无发之者恐其徒亦未有见解则不可无一言夫佛之为说宏肆演迤莫之可竟也惟观音号圆通其法以为身之圆者弗通通者弗圆独尔根圆通可以普济非若目之所极有限而不足以尽宏慈至愿也佛之说如此然西山先生真氏则直以为寓言作一转语以利欲炽然为火坑贪爱湛溺为苦海一清净烈熖可以成池一警省觉舡可以抵岸灾患纒縳随处而安无怖畏将如械自脱恶人侵凌待以横逆无忿嫉将如兽自奔西山之言如此则后之登是阁保是役者即寓境而思寓言所以祝上厘造民福将不有得于堂构轮奂之外而怳然自失者乎是殆不可无记东白常熟人宏慈禅师玉磵清公再传之弟子也季方昙公与讲经古仪缙公皆主是寺古仪以传东白东白以传左觉义宗銈咸以兴教赡徒为已责而东白读儒书习词翰宪庙时尝被选入内廷率众书佛经受赉赏独优盖一时缁流号有材局者必曰东白云

　　勑赐广恵寺记

　　崇文闗之东十里而近曰深沟实都城孔道凡中外官僚之出入与计偕之士输贡之吏兵民之漕■〈车兑〉商旅之走集徃来之所必经顾其地也下霖暑不时则泥淖转甚行者苦之道傍古刹曰观音庵莫知所从起天顺初有释宗喜来葺茅居之浚井以济渇服衲茹澹节缩其所有则具畚锸以崇其基施衣钵而易可食之田余二十年矣司礼太监黄公司设太监覃公尝奉诏有事于外过焉相与健其志而悯其成之囏也乃各捐金相之拓其地宏其规召工庀材而遣人董其役中为大雄殿八楹后为大士殿八楹左右为伽蓝祖师之堂十有大楹前为天王殿八楹钟皷楼各四楹在中门之外方丈八十楹分峙于西东巍然翚飞烂然绮错辅之长廊缭以大墉为山门三为石梁二凡位像之设经幢之饰香灯之供法所宜有者咸备罔缺不踰时而得伟观于荒墟灌莽之间困者有憇渇者有饮祝圣厘而祷丰岁者有归其缮之精成之亟视出于公者反有所弗逮盖民之宜佛如此于是覃公具其事以闻宪宗皇帝可之赐名广恵寺俾宗喜为住持又以释宏义为僧録司右觉义兼住持实成化丁酉春二月八日也宗喜既即世其徒恵清嗣之始以记请予闻佛之为教非一端其大要则觊以普济为事盖凡可以救燔溺而拯疾苦虽捐其生弗恤故后世罹灾负屈者澜倒归之其教至数千年不替益盛于虖博施济众之说尧舜之所病也而况为瞿昙氏之学者哉追惟先帝大圣至仁恩浃海宇虽一寺之建亦宠嘉之至以广恵为义其欲使天下之大无一物不获其所从可知也是不可无记黄公覃公在帝左右富贵尊荣而能推利济之心捐所有以成兹举则申其功以告来者亦宜黄公名赐延平人终于南京守备覃公名文广右人今掌御药房兼惜薪司仍督上林苑及南海子为国老成委任益隆宗喜尝居西山崇化寺有戒行而恵清淳谨能继其业圗昭其师于四方事得附书

　　禄养堂记

　　翰林编修蒋君敬之将请假于上省其母太孺人于湘源乃前期告予曰冕不佞官史局侍讲帷三年获推恩老母受显封而圣制有永绥禄养之言拜稽奉诵感激无已敬摘以名我奉母之堂幸执事为记之将归寿以献固譲再三踰岁矣而请益力则嘉叹曰禄天子所以养士士资以养亲恒典也敬之乃独以之名堂何哉岂非侈上恩昭母徳而不敢以恒典例视之哉敬之于是知所重矣太孺人出镇南陈氏归河西令蒋公壸内之行号称贤明不幸中岁而寡殚力茹苦以成诸孤敬之其中子也年十四举岭右乡试第一人擢进士入翰林为庶吉士授今官以文名四方其有兹禄也无歉太孺人寿几六十亲教子而享其成其有兹养也无愧若是者诚君子之所予也而以之名堂示不忘宜哉虽然编修今从官所受者古中士之禄也君子予之非谓其子职之称而亲享之足乐哉使实与名盭才不副其官则上之人虽加以殊礼禄之万锺徒足以贻其亲之不韪尔纶綍在堂湛恩汪濊敬之时奉一觞拜起为寿曰此太孺人之教也太孺人亦将冁然尽觞而喜曰吾诚安汝之养哉登蒋氏之堂者企敬之之孝而仰太孺人之慈行贤者益兴不及者益勉则一堂虽小而系风教于一乡亦大岂直归荣而已耶敬之才器清粹志识冲逺其功名日新禄日荣则其母寿日臻养日丰诚有如圣制之所期者矣鄙文恶足以重斯堂独念敬之相与深不可无纪太孺人长子升与弟同年举进士为南海令以循良被旌异当召季子冔治经儒学亦有声场屋间堂构之业盖未艾云

　　保翠堂记

　　凡宇中以晩翠名者在植物为松范鲁公所谓郁郁晩翠者也在峙物为山子朱子所谓翠屏晚对者也故世之人有矜晚节介晚福者必以是拟之而吾友金君希杰乃以保翠名其堂岂自以其家特殷盛思保其所有于晚岁者耶金君世居邑南为巨室好义秉礼乡人亟称之至君而产益拓族益华岿然一邑老成人尤审交畏事以豪侈为不足道也乡饮行有议及宾位者人必曰金君有司尝署耆民聴一邑之讼议可当者人又曰金君君每固巽谢不能人必羣起言部使者部使雅君行义亦每固强之君终辞耆民退处于家其髙风逺识如此年七十谢家事付两子而以保翠名有以夫君间以记属予予盖尝登君之堂指其轮奂之美而叹曰盛矣当不思所以保之乎既而目其堂之颜则又与客颂曰是诚知保之矣夫仁者乐山故寿而君子之节非松莫能嫓之也故松之后凋载于圣训山之不骞诗人颂焉既节而寿在古为难金君思有以保之将何如其保之耶毖言行而使其名之不隳也啬起居而使其身之不疵也夫其名之不隳则可与励世之贪得冐进者矣其身之不疵则可与警世之忘生徇欲者矣然则后之登斯堂也行其庭有松焉其翠蓊然可抚也望其门有山焉其翠矗然可仰也人以物髙物以人胜则安知夫松之为君乎君之为松乎又安知夫山之为君乎君之为山乎盖至此而知保翠之义可以名乡闾宪子孙矣予雅与君厚善故记之又从而歌之歌曰有晚翠兮松之坚兮君子保之徳履安兮匪保其翠保其节之凌寒兮有翠晚兮屹彼山兮君子保之福履蕃兮匪翠是保保其寿之不骞兮是为记

　　天津重修涌泉寺记

　　我文庙入靖内难自小直沽渡跸而南名其地曰天津置三卫以守则永乐甲申也都北以来兵备加严地重事殷无所责成乃弘治辛亥置按察副使一人奉理置司天津巴渝刘公首被推择而来适百度之弛也久公悉厥心以次修举爰先事城橹次及阅武场次及学宫不四三年皆告厥成公以毎岁圣旦令节及元会长至四大礼必先习仪于所谓涌泉寺者寺止旧堂十有二楹庳陋弗称且其前地狭容仅百人讲肄礼文多不能如式方岳入觐者前期集此或拜于舟中展敬而已莫可致力公惕然曰是亦在我乃募工鸠材拓地若干歩值他寺在令甲当废者三悉撤而用之涌泉一为正殿一为前殿一为伽蓝殿而移旧堂于后为具服所僧舍则聴筑于垣外由是习仪之际阶墀髙广宫宇靓深仪卫具陈冠裳就列俨乎若六龙当御八佾在县典谒者有所藉而周旋入觐者咸得与事而免于苟简观者啧啧知礼之当肃也若此于是三卫具寮书来京师请记惟公治天津总一道兵刑之任而无利权可展布乃能节缩浮费修城浚隍简戎器剏楼橹兴文教使櫜鞬之士兼爼豆之习屹然京师一巨屏又以其暇日修兹梵宫示人以礼其施之有序为之有法恶可不书之以告来者俾谨嗣之而毋忘斯役之所自哉或疑释子之宫非吾人所当起废是亦不然彼徼利而千鬼神破吾民之力为异教者倡是诚舛矣今所葺者特藉此寛闲清寂之境伸逺臣敬上之至情其奚不可之有昔韩子谓浮屠氏有慕吾之道者拘其法而未能入今即其地与其廷修礼乐之容明上下之等设赞相拜起陟降进退之即秩乎粲然先王之制而昭代之所因也安知不有如韩子之说可化其徒使归圣人之教者哉是亦可书公名福字天护起进士甲科屡更中外以公勤练核著称一时其功名当益有大焉是役也董之者指挥周棨千戸唐玉佐之者指挥倪雄黄溥吕昂装绘梵像者士人张俊民等而主是寺者释某也法得附书

　　义塜记

　　山东按察副使太原陈公奉玺书饬兵备于临清一再朞境内辑寜盗讼衰鲜政益精明而有余力乃令于州曰临清南北之冲也兵民杂居商估大集四方之人就食日滋不幸而死无主者有漏泽园以塟其有主而无地或客死无所归者徃徃寄榇释老之居岁久若忘甚之有畀水火者暴骼露骴行道嗟悯寃秽所蒸上干时和自吾之来莅于兹也得罪人所上公楮甚富既以之籴粟赈吾人之生者余八万有畸其令知州事张竲易亢爽地河东西岸各亩二十缭以崇垣井画之井方广以丈其隅对树所宜木四而中葬其一栉比碁布使无相乱置籍以记死者岁月竖石以识其姓名州邑竢迁改焉各剏屋八楹召僧二以守立坊表之曰义冢亦庶几足安吾人之死者乎其为之毋怠张君闻命奉行惟谨悉本公志不日告成居者兴感闻者加额谓公之固存恤亡虽古仁人何以踰此于是张君使来请记惟周六典大司冦之属曰蜡氏掌国之骴禁有死于道路则令埋而置楬书其日月县其衣服任器于有地之官以待其人盖先王仁政必穷民是先故死逺外者主维周恤若此其至恒惧一夫之或失所也而后世缺焉治不逮古岂一日之积哉陈公起名进士歴监察御史司刑外台能职思其忧修复周公之遗法广圣天子仁政于一州其贤于人逺矣古之君子观人也由一事而占之得其大焉夫公楮不留以自殖而捐之人俾生有养死有藏亷也死者且矜恤之而况其生有不获焉者乎明法训兵以刺贪刻戢奸盗俾枉者平危者安勇也亷以基之勇以出之非志仁者恶足语此而陈公有焉是可无书以告后之人而为受诏分司者之义倡哉公尝以是楮费重建州学宣圣庙甚伟又造公宇六十四楹养壮士五十配以名马授之甲胄弓矢日肄其间而亭之曰蓄锐浚卤井得甘泉而亭之曰潄玉士马沾足旁可及家食者殆恵泽之征也以非与冢事不详着公名璧字瑞卿慎操履喜问学屡有正论闻于朝更践所至不为势怵懋勲硕画在异时有丞辖之望焉张君河阴举子自知新乐来为州能副公托以成兹举亦一时良有司法得附书

　　董子祠堂记

　　周衰道否极于秦至汉中叶乃有董子董子生孔孟之邻封自其少时力学至三年不窥园遂究极斯道获有闻于坑焚之余西京诸儒不及也盖其论道之大原出子思分义利伯王合孟子对天人三策又有得于孔门体立用宏微显不二之义致君三代比迹伊吕诚有其具焉顾武帝方喜征伐求神仙相公孙宏等而乐诙俳词赋之士有道如董子者恶能舍所好而致之用哉斥之以相王国于下邑俾不得妨吾之有事岂世运使然亦斯民之不幸耶尚论其人虽两程朱夫子未始不推尊之以为度越诸子采其绪言为法于学者可考也至元道否甚秦我髙庙龙兴文运复盛洪武乙亥即从行人司副杨砥请以董子侑食宣圣庙廷宪宗又用辅臣言追爵广川伯董子之道益显而广川实其故乡旧属平原平原今徳州也有书院在儒学东久废正统辛酉知州事韦景元得石碣于庙廷东庑下大书深刻董子读书台五字急询其故址复焉继知州事王缙及分督庾事戸部主事毕孝剏祠堂八楹于台后合乡贤以祀名之曰聚贤则成化癸巳也今山东参政林君按察佥事钮君行部徳州以旧宇圯陋且位大儒于丛祠非便请于巡抚都宪熊公以命济南府同知王从鼎俾为専祠八楹寝堂十有二楹门楼八楹前后厢屋十有二楹仍筑台树故碣于寝堂下作亭覆之肇工于弘治乙卯孟夏踰两月落成凡工料所需皆出规措不以烦官舍菜之日士民大恱以为盛举不可无记于是两君入贺京师诣走以请走以謭学辞不获谨书之俾生于斯学于斯者嘅乡邦之先哲当暴秦絶学之后独为其难者我乃优游暇豫弦诵之区可致力斯道而忍自负于盛世耶勖哉其未逹如董子之志毋燕游废业其既逹如董子之策毋曲学阿世又因以进于程朱上窥邹鲁以副我列圣主张斯道之盛心庶新祠之成不止于洁豆登美轮奂而已道泰之征由一州而占海内可知焉两君之功顾不大欤林君名元甫戊戌进士歴吏科左给事中钮君名清辛丑进士歴监察御史并以才行推择起为方岳观此举可知其政而得其人是为记

　　篁墩文集卷十八

　　●钦定四库全书

　　篁墩文集巻十九

　　（明）程敏政 撰

　　○记

　　先垄碑阴记

　　敏政不孝既奉葬我襄毅公暨太夫人于休寜东南山之原乃号恸而识其襄事首末于碑阴曰先垄山起自邑西甚逺至纹溪之南聨岑复嶂抵流塘山麓隠然别孕一土阜若古干之新枿蜿蜒出田间过蜈蚣岭为两陂所阨而复纾凡起伏数十前走却顾左蟠右廽至南山塘突然中止圆冈殿其后两水交其前则今穴是也蜈蚣过峡之右复孕一阜佐正支以行裹穴而北若一玦内向纹溪之水与山俱来直泻如练忽虬屈绕穴而南越古城岩始演迤东注然为岩所障不见其去也升圎冈而望四山环合无少罅隙一屏山适相拱焉稍左一峯秀挿云表盖吾歙人谢子期之所择而定焉者也先公赐葬以成化庚子七月念四日当是时术者云集或以为小成或以为全舛或以甲寅向加艮为非是独贑人曾守经与子期论同而凡位置髙下增损通塞一惟子期之聴穴深七尺土正黄其半有鹅子石数升具五色光彩相射其下土膏融结若锦绣纹者尺许遂作双圹虚其右藏二栢简二油缶以取验后来有目者知为吉壤也葬七年弟敏徳谪官而卒又明年敏政被放归田由是议者閧然归咎子期以为非改卜其家难未已又四年敏政被召还朝明年进秩三品又明年得次男议者少戢而太夫人弃背以弘治丙辰正月六日奉诏祔于先公值子期他出未归因别致诸山人诸山人者复倡言方位诚戾法当有水且阴戒家人多置灰炭畚锸戽桶之属以俟敏政虽不谓然实切内惧爰先一夕亲督启圹则有气蓬勃上腾其土若曝砖若焙栢简尚新而不朽缶油悉凝为蜡而不败于是先公之葬十七年矣众共骇叹以为地灵所锺不诬如此若子期之为术精确明邃亦岂近世所易得哉呜呼凡所为择葬者欲亲之遗体乘生气获安妥而已余非所恤也世之术者既不察此又忽于郭氏之书与考亭西山之论一从事乎罗经谓地美恶人吉凶皆系星卦方位之合否附会传习以訹人而牟利敏政盖深悼其非而独幸左见之定以少逭不孝之罪于终天也故详着之以告后人且使闻者因鄙说而审于择术或可为仁人孝子慎终之一助云三月既望

　　寿征图记

　　南京工部尚书胡公还政居淳安十年矣弘治丙辰岁三月朔寿当八十客有以古寿仙图上庆者遣书抵京师告走曰凡人之以词寿公而各致其隆焉者比比也顾公之所以受知上下者或未之及盖公以御史考绩都宪陈僖敏公书之曰清慎公明太宰王文端公书之曰勤慎初受勅则有详慎端方之褒再授诰则有清慎之褒三受诰则有清谨与全节之褒言无间于朝野无间于久近目击耳闻翕然一谈谓美之者非溢词当之者无愧色公议确然不可易如此予职史氏愿书之为公寿而因以儆夫名实之不可爽也走家新安往来青溪必拜公于里第窃窥其徳容撝谦词气淳雅操履峻洁将使夫侧媚者自沮浅薄者自惭躁慢者自失诚有如列圣所嘉与前辈所许者宜其享髙年备盛福而为之逺祝前期者未艾也相昔毕公以四朝元老保厘东郊康王称之曰惟公懋徳克勤小物仲山甫为王喉舌而吉甫美其令仪令色小心翼翼且以明哲保身夙夜匪懈为言盖古之君子进徳修业孜孜焉不以老壮而异也考公平生自擢髙第仕中外歴五朝官大司空典留务恭勤畏慎效法毕公而明哲始终比迹山甫书所谓吉人为善惟日不足诗所谓瑟彼玉瓒黄流在中其公之谓乎矧今八十伊始精力坚强将由兹而九十以底于百岁岿然偓佺之流安期羡门之属如斯图所绘者有司因乡射之行而问政天子举养老之礼而乞言号寿俊于一时称人瑞于天下垂盛美于后来诚邦家之光也岂直吾党私庆而已客为金陵贝珙盖公故旧子弟而托为之言者吾宗人礼部郎中愈亦公姻家云

　　客星亭记

　　严先生祠之东故有客星阁久废弘治丙辰夏五月廵按监察御史吴公至严州进谒祠下询阁之故址所在不获乃歩度于祠之西得地焉秀爽殊胜以语分守参议吴公及知府李公曰懿哉客星之名恶可冺乎宜易阁为亭以还旧观咸应曰诺遂集材缮工以是月经始又一月亭成丹垩岿然上出云际下临江浒而境益胜于是吴李二公专书来以记属惟先生祠事有范记与诸先正之论备矣独客星之说载范史或者疑先生于光武交布衣一夕共卧以足加腹无大异事天至为之动星文以表异无乃亵乎予以为不然天人之际甚迩也道徳勲庸风节材艺非常之人天实生之代不数公况百世之士哉先生当西汉末避莽乱栖此待天下之一遇光武之主犹以为未慊而去之非其君不事也侯霸亦先生故人位三公矣仁义阿顺之语凛然下饬若凂焉非其友不友也先生之学虽莫知所从来殆必有揆之中而安放之逺而准将与伯夷相望而兴者所谓非常人也故一起居之间天必示重焉而或疑其为亵岂善观天者哉开东汉之风节大有功于名教孰谓其无征哉予既嘉诸君子起废之功记之且着鄙见如此后之有事祠下者退而登亭指钓逰之处■〈奭斗〉桐江之水致髙山景行之思尚相与嗣葺之而无替焉可也御史公名瀚歙人奉命按浙一年公恪有声思以亷贪立懦为己责故于先生祠亭注意如此予家休寜每道河下必瞻礼乃行而钓台孤峻山路峣崅恒不克一登为怏近吴李二公爰先亭事规措刬拓去险即夷凡四里余费巨且劳事得附书吴公名纪衡山人李公名徳恢东安人皆勤政宜民故能副观风者之志表先贤以兴士习清治原非世吏可及是为记

　　慕亲堂记

　　祁门西城方君克振以弘治丙辰之夏为寿五十矣里党姻戚将举酒相属为庆于其堂克振黯然蹙额而辞曰我先人负才亢宗不幸年二十六赍志以殒英时甫三岁我先妣孀居自矢年五十九抱节以殁此终天之恸也程子有言人无父母生日当倍悲痛而乃置酒为乐何心哉众共嗟异而罢克振舅氏程君用仁进而语之曰子之罢庆是也古称至孝者曰五十而慕吾将以慕亲题子之堂以着子之孝何如克振则又愯然敛袵而辞曰英闻在昔惟颜子有睎舜之说我何人斯而敢当是用仁曰不然上有建极之君则恒欲纳民向之以五福夫岂以其分之贵贱资禀之智鲁限其所至而禁其为善哉孟子有言君子有终身之忧忧其为乡人而不如舜也孟子岂为是大言以罔天下后世哉是必有道矣故曰鸡鸣而起孳孳为善者舜之徒也反是而为利则跖之徒矣盖天下之事出乎此则入乎彼子岂可不自力于善利之间而决取舎以副里党姻戚之望哉周子尝有取于颜子之学矣其曰过则圣及则贤不及则亦不失于令名贤圣之士固不可企乃若服田力贾而业诗礼求不失其令名为归极之民以庶几于舜徒独不可乎克振矍然自失曰命英矣请从事焉以无负长者之教于是用仁之子启来休寜以告请记之予以其问对不舛于道且用仁吾宗也輙次第以授之然则克振出入以时观省尚期由五十进于六十七十而底于期頥求所以为终身之慕者吾将考徳焉

　　洞元观重修记

　　祁门县东一里有山曰祁山髙拔深秀县因以名而洞元观实据其麓山三面壁立中窽为石室曰青萝岩亦曰栖真岩乳泉出焉考之图经盖汉将梅鋗故宅唐大厯中置观曰龙蝉宋太平兴国中改通玄又改洞元相传有孙元明者于此仙去元至正末悉毁于兵残甓断础无孑遗者宣徳壬子道会周允中与其徒方志良始言有司募工修复薙荒而胜刬险而夷赎其侵疆拓其故基为玉皇楼八楹紫微阁十有六楹三清殿八楹东寮十有二像设有严钟鼓在御置田立籍还其旧规而允中卒志良为道会益嗣葺之既老则以付其徒郑碧鉴碧鉴以兹役之不克竣也殚智毕力节缩浮费告所还徃助者益众而前知县事御史曹君鳯今知县事韩君伯清皆怜其志佐其费遂为四圣殿十有四楹东庑十有二楹方丈十有四楹祖师堂十有二楹道室二十有二楹过厢庖屋十有六楹钟鼓楼各十有二楹又为独秀楼八楹髙者翚飞下者鳞次金碧焜煌丹垩鲜好而凡为阑为墀为街道为坊表咸以文石坚致如法盖自成化庚子抵弘治乙卯十有五年而洞元之役始告厥成于是碧鉴因予族孙启来休寜南山以请记夫世之号有起废创始之功者非其人志之坚行之恒则不能以有成幸而有之类必为肖子为能吏为服采干方之臣不可得也而碧鉴一方士无所承于家藉于官以其独任之勇积久之力成伟观于一墟继前功而丕振非庶几乎志坚而行恒者其孰能之彼有所承藉而反忽于其所当为至无以副其前倡其后予固惜碧鉴之功有在此而不在彼者后之人抚忠贤发迹之地而想其破秦拯民之烈徇羽人岩栖之志而企其遗尘髙世之躅重前代祝厘之意而仰戴我列圣咸和并育之泽益坚其志恒其行心碧鉴之心而俾无替焉可也碧鉴家邑南塘司徒传之后弘治九年歳次丙辰秋九月望日

　　义路亭记

　　歙溪南吴以时过予请曰以时之姊氏适歙信行汪元玘中道而寡无嗣有女一人归故少司马新墟吴公之孙潜今且老矣恒自念曰吾不幸不及终事君子以毕养于舅姑然治家弗敢怠也歳计益豊顾世之人喜从事释老之宫以觊身后之福者吾不欲为也吾少时归寜则见信行至堨田路值霖潦即泞淖沮洳行者甚苦吾甚念之因语以时俾召诸佃佣募良工伐琶塘之坚石甃为长衢肇以某年某月某日告成突者夷之凹者实之如练之纾如砥之平路以里计者八金以斤计者三十又为亭以俟行役之倦者休焉徃来之人无不嘉叹为名之曰义路而以时以记为托夫以孀居之姥而忧人之忧不出户而号召挥斥以成大役此非奇男烈士之所难能者哉义路语见孟氏书言义人所共由如路然不可踰也后之人履斯途憇斯亭也为女妇者可自省曰彼一未亡人尔乃能推其夫子之所有以恤人矧吾辈处顺境也可弗求自力于义以赞家政乎为男子者可自慨曰彼一巾帼人尔乃能捐所爱以公利济矧吾冠圎屦方者也可冐非义务相竞以取讥里党乎然则一径虽小而所以系劝惩者亦不可无纪也吴汪皆歙之巨族而吴氏之父曰斯隆舅曰廷郁尤一乡长者家范有素故吴氏之所植立过人如此若其行之懿节之坚他日当有绰楔旌之彤管书之兹不预道也

　　竹窓记

　　凡人情景之所适不在于瓌丽伟大之观而恒得于卒尔偶然之顷睹逸态之骏发聆天机之自鸣跃然于心冁然于面而■〈口答〉然于口视所谓瓌丽伟大之观直若枝拇赘疣无所用之而人亦莫能与知也柴桑处士把鞠于东篱康乐公得句于池塘之春草是二物者何地无之山篱野塘又非有台榭位置之巧而两翁得之卒尔偶然之顷喜极忘言谓终身不可复置而毕天下之情景不足加之也髙情逺韵翛然出尘千载之下恶能识之哉吾邑孙君以徳所居汊川有竹二三百本一日独坐窓下见竹之清阴羃窓间微风徐来金摐玉锵其直节挺然又若介士武夫相峙于前顾而乐之曰有是哉天下之情景莫踰此矣乃颜其所曰竹窓闻者多为之赋咏久之君出游金陵诸胜处随所寓而掲斯名盖不能忘情也从子儒学生茂请予记之夫君之居汊川也堂阶庭戺之间嘉花异卉之植瓌丽伟大可以娱四时胜一乡者固足以乐之不厌乃独有取于竹而又有取于窓之下何哉其情景之所适殆冥会于东篱之鞠池塘之春草而君亦莫能以语人也乎陶谢之事尚矣然窃有感焉余家篁墩中歳居南山有竹一园适与窓对方竹之未盛也启窓阅之惟恐其不猗然也迩歳以来竹日以盛阴日以繁翳我踈棂恒不见日且老目昏矣展书而不能读伸巻而不能书每至窓下索然而返苦竹之蔽也君窓以竹而乐予窓以竹而戚则天下之情景其有所适不适又系其逢焉不可一律也他日策笻访君汊川上坐此窓下击琅玕之节从诸君子赋咏取新箨而书之以为君寿虽不敢与陶谢争能然情景所适得之卒尔偶然者留以备一时故事独不可乎

　　讷庵记

　　讷非不言之谓谓不敢尽其所有余尔古之人必有取于讷者非行不副之为惧哉言顾行则慥慥君子矣行不掩其言则嘐嘐狂人矣邹鲁之遗训如此讷诚学之首事而终身不可忽焉者与祁门汪君叔玉以讷庵名久矣门人子弟与予还往者为求发其义予不及识汪君闻其人端恪靖慎寡訾笑凡事一于礼法不茍止而妄随殆其质之近讷也父疾亟欲多畀之田资其学君顿首固辞曰瑨兄弟四业宜均不可以独厚兄■〈王恭〉仲琦没无嗣嗣琦以中子亦不私其所宜得者举以均其季瑞君早以春秋鸣邑庠从讲授者多取捷科名顾君乃屡举弗第以贡授训导定海升教谕新安所至本经训立条约以身先之学者多服从而君以亲老在洛两年即请致其事上官留之弗获也迹是观之君岂一于不言者哉春秋圣人之律书也王伯之分夷夏之别正谲功罪褒贬得失之际众论猬兴不一也而君于是经考诘问难不底于犂然不已成教于一乡又成教于两邑曾谓讷者能之乎当义利之辨则力辞田于父再却赀于弟毅然不贪非讷也行宦逹之途则急亲之为养虽挽留之不可翩然请罢非讷也盖君之为学必有所见于行而后言之必可覆其行者也非不识讷之为义如释子之瘖老氏之黙而后为得也君年七十矣力其学不衰视其家皆治其配程与君齐年有静専之徳二子洋溢皆执业守礼不敢哗焉殆习君之教而然乎昔师尚父年八十陈丹书于武王为铭其几曰皇皇惟敬而继之口生■〈口后〉口戕口卫武公年九十犹箴儆于国中其抑戒之诗曰慎尔出话而白圭之玷之喻至使人三复不能已然则古之人年弥髙徳弥卲者其要亦不出此君由七十以抵八十而九十固将心尚父武公而以一讷为归宿之地乎郷之人欵君之庐而诵邹鲁之书者宜知所择矣余不佞尝以言获咎于时诚有愧讷者今踰知非矣故不辞而为记谂于君且以自儆焉

　　重造休寜县厅事记

　　休寜县厅事肇造于丁酉之歳后十二年戊申始建元洪武迨弘治壬子则一百十有六年其弊甚矣乃请于朝而复作作未完而三山李公以丙辰秋至踰歳而完焉以予县人属记其成初李公之来见厅事起而未之饰也厅后之正已堂欹未整也仪门未修也门之外有东廊而西独阙堂后之东北有秋水亭故址荒塞不治也则喟然曰以是壮县而举诸役何有乃若未遑焉者弗为耳爰注于心日规措之凡所需丹垩铅黄以暨木石砖甓之属不两月而川委云集度可举事则庀匠氏佣庶工绘厅事竖正已堂各八楹葺厅事之东西厢若库各十有六楹仪门屋八楹西廊踵兴与东相嫓三十四楹作亭故址畚土浚池仍宋额曰秋水以虞政暇而休焉由是环其治所欹者正阙者增髙者翚飞宻者鳞次蔚然而彩张岌然而鼎峙劳不及民费不勤官百年之废兴于一旦非李公之才充惠孚诚不足致此予考县志休寜境余二百里户口十七万有畸殆与古子男之国相垺也而堂宇頺焉弗之理岂所以示出政莅民之重哉惟丁酉首事为六安徐公弼丞也门之葺为山阴杜公贯道正已之扁为雷阳周公徳成秋水亭之立为宋丹阳葛公胜仲而壬子之请为清苑髙公忠皆令也以肇以继虽出前令而李公实成其终底丕绩焉后之人可弗思乎登堂则因己之享而思民之失业退食则因己之佚而思民之作劳憇亭则因己之乐而思古遗爱之在民者求与之齐焉如此则斯役之成庶于政乎有益非徒以准时制备职守而已李公名烨字文辉成化壬辰进士歴知秀水钱塘二县以绩最召拜监察御史贤声翕然乃坐事谪武平卫幕未始以夷险介意其治休寜靖慎亷平视民如子规措所成乃绪余之一二非能尽其所展布也起而司专城佐藩臬入台省盖有日焉而爱尤在于休寜不可以无纪公垂意学宫尝斥僧地规为讲堂及乡贤祠而夏纹溪桥以石易木工费尤巨皆力任之不沮余每称其仁者之勇事当各有述兹不赘凡僚吏及耆民之与有劳者附名石阴
</div>
    <div class="pagination">
<a href="篁墩文集_page20.html">上一页</a><span>...</span><a href="篁墩文集_page16.html">16</a><a href="篁墩文集_page17.html">17</a><a href="篁墩文集_page18.html">18</a><a href="篁墩文集_page19.html">19</a><a href="篁墩文集_page20.html">20</a><span class="current-page">21</span><a href="篁墩文集_page22.html">22</a><a href="篁墩文集_page23.html">23</a><a href="篁墩文集_page24.html">24</a><a href="篁墩文集_page25.html">25</a><a href="篁墩文集_page26.html">26</a><span>...</span><a href="篁墩文集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
