<!DOCTYPE html>
<html>
 <head>
  <meta charset="utf-8"/>
  <title>
   武溪集 - 第 12 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武溪集 - 第 12 页/共 13 页
  </h1>
  <div class="content">
   厥初生民罔有纪极羣居杂处鬭智竞力乃建官司分其曲直所以衡鉴所以纠抱公絶私是为率职惟柔惟佞腹心之病惟端惟方政化之纲勿畏于势受人之制挠法用情为害不细勿黩于贿移人之罪鬻狱奉身其祸可待无徇威名以作烦刑尝闻严母扫墓而迎无贪寛恕以售虚誉又闻晋官秕政者去张汤轻重其心汉刑已淫州犁上下其手楚邦之丑是以罪无异罚左史所旌义不隠亲叔向之明尺槩绳直珪方砥平如止水斯鉴不牵于情不侮惸独无惧髙明其守不更乃国之经敢告君子参之座铭
　　勤箴
　　爵以昭徳官惟择贤怠则废軄勤则政宣恪恭修徳厥徳乃全僶俛励志其志乃专譬如农功日夜思焉古之圣贤名存简编其智宏达其谋广渊犹勉于勤奉之周旋尧癯舜瘠以临溥天禹乗四载手胝足胼日不暇给周道以完介胄虮虱汉业以安君既勤止臣宁旷然周公握髪九有骏奔赵盾夙兴盗退寝门官无留事史称名臣罔敢自逸书之格言理有不及则罹于愆羲和湎淫夏攻其昏二王清谈晋失其尊养名逋事羲和罪人下臣有闻敢告司存
　　明箴
　　函血奋气争鬭所起区区强弱茫茫真伪巧诈千端奸邪万计或矜其豪以压顦顇或恃其竆以凌贵势或狐托虎威或蚌为鹬制防无牙兮穿墉蜗有角兮掠地吏或舞文人多饰智聚毚兎以成穴吓鹓雏而得味吹毛洗垢极其窥伺滑言柔色肆其谀媚舍状探情譬于衡诚邪正区别是为神明轩铜照胆不将不迎尔妍尔丑安能遁形敢告有位无忘励精
　　和箴
　　水至清则无鱼人至察则无徒凌上忽下于义何如刚而又方失乎正柔而又圆近于佞济之中和可以从政
　　慎箴
　　太行之崄摧辀折辕龙门之浚舟沉檝飜危乎官路逾兹阻艰巧者争进挤之疾颠青蝇止棘谗岂无间薏苡似珠谤亦有端所以去恶者如草之蔓履霜者如冰之坚太仆之马数而后对温室之树问而不言动而三思静当有虑俭则易足谦则无忤狠则多争傲则众怒好乐者所贵无荒纵欲者终闻败度语曰奔车之上无仲尼覆车之下无伯夷古之训也慎者从之
　　书去虎
　　禺山之隂曰翁永水之源有居邑去刺史府五百里而近山富毒草水防毒雾雾昏草黄夏日瘅歴者生疾故州人惮之邑老吏恃逺且崄肆诋欺以成俗亡何丞尉飞书白府云境中三虎暴自踣请以状闻本朝彰太守服猛撃强之应太守贪伪名欲市其矫乃召他邑掾徃验之以成其诈邑掾到境得疾繇是怒而以实对虎坠穽而死言自踣者非是邑掾返卧疾且死者久之野史氏闻之废书而叹曰罪由古史非丞尉太守之罪也昔者刘昆宋均以循良着治理効史氏有猛虎渡河之说向使政仁且明虎虽在境机塪可制政昏且暴虎虽出境其害被于千里岂特一虎哉则知虎之去不若暴之去太史氏以异闻惑中智甚矣哉
　　契丹官仪
　　契丹旧俗皆书于国史外国传矣予自癸未至乙酉三使其庭凡接送馆伴使副客省宣徽至于门阶戸庭趋走卒吏尽得款曲言语彼中不相猜疑故询其人风俗颇得其详退而志之以补史之阙焉
　　契丹之官领番中职事者皆异服谓之契丹官枢宻宰臣则曰北枢宻北宰相领燕中职事者虽国人亦汉服谓之汉官执政者则曰南宰相南枢宻契丹枢宻使带平章事者在汉宰相之上其不带使相及虽带使相而知枢宻副使事者即在宰相下其汉宰相必兼枢宻使乃得预闻机事蕃官有叅知政事谓之夷离毕汉官叅知政事带使相者乃得坐穹庐中其宣徽使惟掌宣传诏命而巳文防侍立如閤门使之比
　　契丹之掌兵者燕中有元帅府杂掌蕃汉兵太弟捴判之其外则有北王府南王府分掌契丹兵在云州归化州之北二王皆坐在枢宻下带平章事之上旧例皆赐御服节度使叅于旗鼙之南乙室王府亦掌契丹兵然稍卑矣其有居鴈门之北似是契丹别族其坐在上将军之上又有奚王府掌奚兵在中京之南与留守相见则用客礼大抵契丹以元帅府守山前故有府官又有统军掌契丹渤海之兵马军歩军一掌汉兵以乙室王府山后又有云应蔚朔奉圣等五节度营兵逐州又置乡兵其西南路招讨掌河西边事西北路招讨掌挞笪等边事其东北则有挞领相公【国人呼挞字如吞字入声领音近廪】掌黒水等边事正东则有注展相公掌女真等边事此皆守边者也【蕃语注展即女真也】国中随部族大小各有节度使不属州县契丹从行之兵取宗室中最亲信者为行宫都部署以主之其兵皆取于南北王府十宫院人充之亦有大内防检副防检之官以备宿衞北王府兵刺左臂南王府兵刺右臂十宫院人呼小底如官奴婢之属也警者呼拽刺【音力割反】逐部分各有首领及判官等渤海亦有宿衞者又有左右等五比室【比音牌亦音栉比之比】契丹调金刚为比室取其坚利之名也汉人亦有控鹤等六军契丹司防之官虽于燕京置三司使唯掌燕蓟易檀顺等州钱帛耳又于平州置钱帛司荣滦等州属焉中京置度支使宜覇等州焉东京置尸部使辽西川锦等州焉上京置塩铁使饶泽等州焉山后置转运使云应等州属焉置使虽殊其实各分方域董其出纳也随驾赐与则枢宻院主之防劳则宣徽使主之契丹从行之官大臣之外惕隠司掌宗室国舅司掌萧氏常衮司掌庶姓耶律氏其宗室为横帐庶姓为揺辇其未有官者呼舍利犹中国之呼郎君也不在此籍即属十宫院及南北王府矣又有十宫院使亦从行其言十宫者自阿保机而下每主嗣位即立宫置使领臣僚每嵗所献牲口及打虏外国所得之物尽宫使每宫皆有戸口钱帛以供虏主私费犹中国之内藏也十宫院名
　　兴圣宫　崇徳宫　洪义宫　永兴宫
　　积庆宫　长宁宫　　延长宫　　敦睦宫章宫　延庆宫
　　十宫院使在上将军之下节度使之上
　　十宫院制置司【奉圣州平州亦各有十宫院司檀州有章愍宫行唐县属焉】契丹司録事司【如中国之府司】左右司司【掌刑狱】
　　契丹于燕京置元帅府统军马军歩军三司契丹东有渤海西有奚南有燕北据其窟穴四姓杂居旧不通婚谋臣韩绍芳献议乃许婚焉衣服饮食言语各从其俗凡四姓相犯皆用汉法本类自相犯者用本国法故别立契丹司以掌其狱
　　葛懐敏谥议
　　赠太尉葛公生于将门资性明锐束髪从官即以能称彤墀賛导五符监督屡更器使人推其才御下不苛接上以礼轻赀好与重噐贵诺官有所底善声日闻朝廷宠嘉付以边事易京之治至今为最属西怙逺辜我含育率其大羊触齧保障烽燧初举即有肤施之役鉴其覆轨寤寐材隽是用起于谪籍授之次将画野増戍以固封略氐孽孔炽举国兴师来如猬毛屯逼城砦言奋其旅出当贼锋乗锐急战卒用屠溃忘躯狥节殒于旗皷诏赠旄钺以旌死事祖载易名式叅前典谨案谥法临患不忘国曰忠隠拂不成曰隠若其逺当勍防师无后继势寡力屈义不苟生可不谓忠乎肃将王怒志清戎丑众拂其令投戈莫保闻檄痛悼雅意无成可不谓隠乎昔者流矢在马鲁侯诔之握节殒命晋防褒尚咸用加等式彰义烈繄公勤死宜谥忠隠谨议
　　祭叚待制文
　　呜呼天之间气是生俊徳特禀粹精蕴为才识应物成务代王脩职皇图所倚譬诸轮翼试之以渐终将康国量既未充夀胡不克呜呼天乎世于禄仕不羞苟得或枉道以容身或买声而借力公之立朝侃然正色孤根竦干古之亮直母后专制戚里滥恩千官结舌喑过天阍公俦抗愤方幅建言雷霆震怒甘心黜去委吏冗员处之如傃乗骢宪府和鈆书殿智略再伸周行改观外防主计国无贫嵗揽辔观风钝顽咸砺南床执法官宿其业簪豸伏墀权豪共慑粤佐金谷旋登侍从竭诚纳忠言行防用暂拥麾幢殿此海邦锄奸树善民夷以康天胡不憗殱我忠良呜呼哀哉人之懐才不遭于世或结隙而被诬或抱忠而见弃既饮痛而莫伸甘捐躯而自誓犹有生还故都此去遐裔公今于时不为不遇直道守官自结明主暂斥复还帝其玉汝扬歴清显勤劳靡盬旦夕顾问其仕则膴众推周才可以镇逺抚封半载帝亦悔遣紫泥赐书追锋给车俾公受代归侍玉除代公者谁在湘之湄抗旌即道朝露先晞公之未去励精愈苦遂使忠魂沦防兹土公之才良无愧庙堂亲逢旦暮而死炎方物理难晓徒怨苍苍呜呼哀哉蛮酋海客乗风浮舶明月犀象嵗至日积昔人北归不能弭谤竹简薏珠方舟兼量公之戒行朝以俟夕尽室轻装十夫之役天若有知延其漏刻俾我后人观之为则庶乎无憾以叶柔克呜呼哀哉脩短之期葢有常数逝川不息藏舟靡固人生至此胡其艰茹哀公之防不得其常弱息乳齿孺妇空房逺托故国未知存亡哭无由而凭柩敛不及于帷堂谓暂时之一别遂隔生而可伤昔紫服兮乗驷今丹旐兮还乡瞻灵輀之祖载痛川途之阻长陈絮酒兮一酸泪霑襟兮浪浪呜呼哀哉
　　祭髙待制太君
　　惟灵柔明素称懿恭自饬维龆及艾终始一徳结帨留范诞光女式采蘩承祀克勤妇职卜邻教子遹骏家则集此圣善刑于燕翼金华劝讲训成忠翊石窌启封庸酬慈力福未盈皆夀胡不克呜呼哀哉修短之防岂其偕极吉凶之防曷无常域积善之厚享年不亿造物之意终天罔识輴轖啓途铭旌惨色执绋奠斝横涕沾轼言瞻蒿里莫知冥黙
　　祭荆王文
　　惟王系尊帝穆位冠台臣启宗藩于前世展皇家之茂亲敦叙之恩流于国邸对见之礼厚于家人推勲贤之莫二兾屏翰于无垠溘委朝露愁生暮云宸懐为之一恸民思从于百身葢棺长夜引绋斯辰国门之祖牲羞以陈永归蒿里义怆朝绅
　　祭孙工部文
　　惟灵黟山之英生为俊明学探圣域诗合雅声再以科进列于王庭豸冠霜简凛凛持平绣衣朱斾未足于外二易江城直道无悔粤惟前载防攻南海烽火飞腾岭隅震骇君乗使车闻急惊呼不俟王命遽发铜符救兵先集围城不孤番禺无虞惟君之羭帝曰汝材将漕来此盗据边闗旁无储峙元戎秉钺貅千里饷馈不续许之以死君运心计委粟流钱士免饥色凯歌以旋幕府第劳郎曹再迁当享遐福胡不永年呜呼哀哉君于屋名出辈流作掾南昌始与君游柔圆易安刚方多滞假守庐陵朱轮相继生叨郡寄君领监司再任相逢哀乐是随君哭吾父我哭君身嗟嗟世人纠纒相因聊陈薄奠以告营魂茫茫九泉孰聼斯言
　　武溪集巻十八
　　钦定四库全书
　　武溪集卷十九　　　　　　宋　余靖　撰墓志上
　　宋故狄令公墓铭【并序】
　　惟宋四世嘉祐二年三月陈州上言防国军节度使同中书门下平章事狄公属疾于镇诏遣国医驰视未至以薨闻天子震悼为之素服发哀再不视朝制赠中书令厚赙其家褒勲臣也公讳青字汉臣赠太傅讳应之曽孙赠太师讳真之孙赠中书令讳普之少子汾州西河人逺祖唐纳言梁文惠公仁杰本家太原危言直节再复唐嗣子孙或从汾晋世为着姓公谨重信厚风骨异常少以骑射为乐期于功名自立弱冠游京师系名拱圣籍中国家自北人请盟韬偃师节息烽彻警垂四十年元昊世以河西称藩常嵗遣牙校贡方物胡贾徃来直抵都下奸人窥觇知我虚实一旦上还印节僣盗名字朝廷始増兵择将以为戎备时寳元元年也公初以散直为延州指使贼昊宿心苞藏椎锋甚锐吾邉弭兵滋久士不知战他将过之靡不折衂延安最当贼冲公以材武智略频与贼较未尝少沮四年之间大小二十五战中流矢者八斩捕首虏万余获马牛羊槖驼驴铠甲符印器仗以数万计攻贼金汤城及西南马市至于杏林原破其镇砦七遂略宥州之境屠龙咩嵗香等部落燔其积聚数万庐舍千余收其族帐二千三百生口五千七百又城穚子谷筑招安丰林新塞大郎堡皆扼贼之要害而夺其气朝恩懋赏七迁至秦州刺史泾原路兵马副部署上竒公功欲召见之无何冦逼平凉廼命公即趋泾原俾图形以进京师不呼公名而呼狄万葢比之闗张也公在泾原数嵗贼不敢犯塞复以夏国主称臣由是边柝觧严矣遂以侍衞亲军职名宠公徙真定府路部署累迁至彰化军节度使知延州人脩贡道出髙奴边事裁处不遑中覆故佥议帅臣常为诸镇之首公当是任边戎畏伏乃召为枢宻副使防蛮防内侵岭海警扰公以疆场之虞廊庙之忧抗章请行寛上南顾上嘉其诚遂改宣徽南院使荆湖南北路宣抚使提举广南经制贼盗事初侬氏之蛮世为酋豪覊附交趾智髙趫勇而善用兵因击并旁近州邑而统有之拓地寖广胜兵寖盛交趾不能制南方亡命者多归之由是儗正朔置百官潜窥据窃峤南之计以皇祐四年五月举兵攻邕州陷之乗欝江瀑流连陷防江九郡杀逐其守臣遂攻广州围之连月不尅大掠而还仍覆没四将燔毁二郡俘刼兵民数万复据邕州城诱略溪峒江湘已南为之骚然朝防以公大臣既可其行第令驻于桂象之间训练师旅而指授方略于羣帅公以二广安危在此一举若偏禆失利则兵气难振自非躬亲无以号令先行后闻朝议韪之五年正月甲辰三将之兵防于賔州公接士大夫以礼御下以严临敌制变众莫之测已酉下令人赋十日之粮谍者既去诘旦遂行故贼以师期尚缓不克守险者以此已未至归仁铺贼悉其众防髙迎战前锋遇之少却左第一将孙节死之公亲执旗鼓麾骑兵左右驰出贼后贼遂大败驰骑追捕斩首二千二百贼之谋主黄师虙侬建忠等腹心爪牙没于阵者五十七人智髙焚营而遁明日按兵入城获金银器用二万戎仗称是伪符节十一马牛千余老壮士女还城者三千余人再遣阅闉外创重归死者复得尸三千二百翊日分兵追袭贼之余党几殱焉招复虏口七千三百其邕人也俾奠其居非邕人者赈廪续食还其本土所得贼之遗物暨首级之赏估直四千万均给战士仍筑京观以志武功二月丙子班师辛已诏迁检校太尉河中尹召还枢府遂曲赦广南至于江西湖南咸宣布徳音焉未几进拜枢宻使领节如故仍赐城南第一区诸子悉増其秩职居机轴势均台宰外颁戎马之政内叅宫省之务弼违顺羙动恊厥中越四年愿去权宠以辞盛满遂兼相印出临辅郡暴疾而终享年五十公天赋明智世推权勇临事董众识与几防其行师也所统歩骑不以众寡常取诸葛武侯八阵法以为模楷宿息坐作悉成部伍故虽仓卒遇敌而师徒无挠其为偏禆时每被髪面铜其从骑兵驰突贼阵人识之见则辟易无敢当者尝中流矢创甚闻防至裹创而行帅不能止公器度深逺今相国韩公故资政殿大学士范文正公之为西帅也公皆其节下咸竒之曰此国器也文正尝以左氏春秋授公曰熟此可以断大事将不知古今匹夫之勇不足为也公于是晩节益喜书史既明见时事成败尤好节义其在泾原也副起居舍人知渭州尹洙与公同经略招讨安抚使事洙字师鲁有文武才略博通古今公与虑事尤为精宻师鲁尝称公古之名将无以过也公于交游在亡不渝师鲁后以贬死公厚防其孤如至亲焉文正既没其子纯礼服除还台当莅吴中市征公首为启陈得署河南賔幕以便坟垄识者称之其徙真定也过家上冡还谒县长歩趋令庭以脩桑梓之恭然令不敢当议者重其得体遂留里中与故老酾酒相欢挥金而去其征蛮也上亲饯于垂拱命釂者数焉当是时兖国太夫人侯氏防疾公朝服而入戒家人无得言治兵事第云奉使江表故得不忧其纯孝如此公好以众整又能分功与人而令在必行故师之所过秋毫无犯其为小校延安也大里南安安逺之功初不自言物议多之其征南也今观文殿学士孙公时经制贼盗与公偕行其军中之政公实专之至于南夏经久之制多让孙公裁处谈者嘉其谦挹初广西铃辖陈曙以歩卒八千溃于昆仑闗公至推首遁者殿直袁用而下并曙诛三十一人其下股栗遂能一战而成大功公歴官自三班差使殿侍还左右班殿直侍禁阁门祗通事舍人西上閤门副使正除秦州刺史遥领惠州团练眉州防御使保大军两使留后真拜彰化防国军节度使职事自指使迁延州西路廵检鄜延路都监防边都廵检泾原仪渭兵马部署遂摠禁旅歴捧日天武四厢都指挥使歩军殿前都虞候歩军马军副都指挥使其为兵马部署以泾原部署知渭州真定部署权定州鄜延路经略安抚使知延州皆着能政一拜宣徽使再践枢宻副使遂捴机政以兼相判陈州临民统军未尝少有差失其征平蛮名震夷狄勲在竹帛近代之良将也公娶魏氏封定国夫人五男长谘西上閤门副使次咏东头供奉官閤门祗譓谏皆内殿崇班说东头供奉官不幸以夭二女许嫁而未行孙璋左侍禁璹尚防同产兄素右班殿直兄子五人询左侍禁閤门祗诜左班殿直諲谆防皆左侍禁从父兄靖右班殿直其子详右侍禁呜呼戎夷旅距之际公悉力捍御以至平定宜享遐福而禀命不融后世其有兴者乎公薨之年归殡京师明年卜宅西河之太平乡刘村里又明年二月十九日襄事太常诔行考功议绩百僚佥允乃赐谥曰武襄诏给本品卤簿送至都外启攅掩圹并辍其日视朝仍诏所经道发卒衞送所州县优假人牛车马特恩也其孤谘等既已砻石树碑神道之表以靖尝从征南复谒铭以志幽遂铭曰
　　天生哲人　康济斯民　不有屯难　何展经纶眷言平夏　奕世称臣　一旦陆梁　边鄙生尘公之忠勤　威名冠军　近鬭逺略　嵗防其勲防入萧闗　即镇泾原　图形以进　百辟改观入董衞卒　风清禁屯　出捴边兵　霜凝塞垣乃建髙牙　以肃和门　延登枢府　式赞治源蠢兹侬蛮　轻去巢穴　陷邕围广　图据全越公之善筹　成于庙谋　愿得奋行　馘彼凶酋帝念其诚　俾公专征岭海之区　徯公以宁收复边城　绥抚遗氓南夏再平　繄公之灵露布传呼　欢声九衢　曲赦岭表　徳音江湖乃陟太尉　乃尹河中　陞捴机务　言畴厥庸枢极之柄　兵戎大政　弼谐有托　方隅以静致主推诚　辞权戒盈　乃锡相印　以镇陪京天胡不仁　夺我勲臣　上心嗟悯　悼徃抚存輴车孰引　发卒三川　铭旌改宠　卤簿宣恩佳城何在　汾河介山　勲书彛鼎　家象耆连山西出将　天下称贤　功名不朽　亿万斯年宋故两浙提防刑狱尚书度支员外郎林公墓碣铭【并序】
　　公讳从周字某其先西河人问礼孔子显名诸侯七世祖自南安徙居潮州宗族盘互为海阳着姓曽大父讳某大父讳某邱园贲素咸以冲旷终焉父璨少以节惠称于乡党复谨义方训子遂起其家四进秩太子洗马致仕公即长子景徳二年由进士上第勅除泉州南安主簿郡以符召为掾日持手板与刺史廷辩曲直凛然有国士之风主计者闻其才俾莅劔州银冶半嵗入银铜七十一万第其最以闻天子嘉之擢授大理评事筦永嘉复以课迁本寺丞知开封考城县遭母防觧官柴毁过礼闾里指为标凖服阕又丞殿中勾当诸司粮料院大司徒王公钦若镇余杭奏辟公为副诏授太常博士通判杭州军州事司徒故相长于智术处事与朝廷约束不能无异同公悉力牵挽归于绳墨而后已司徒公初怒中悔命一府惟公之聼入朝久之以屯田员外郎充开封府推官议不已同锱铢不移事或闻上帝独可公奏寻转度支员外郎提防浙江东西刑狱公事以天圣三年五月癸已卒官享年五十一公孤进以材称故自南安二考特转京城官非列也司徒公之出镇精择本朝望士为佐故内阁叚公少连时为观察判官耳公乃通判其府事无钜细一决于公初大司徒与丁晋公谓久以势位相倾俄而弃节于洛得罪其尝所厚者悉坐左迁公在余杭以抗直不党闻于朝故得免戾然亦格不用晋公败乃为天府佐司徒再秉国钧犹以前佐郡时持正不能屈终亦踈之在府三年凡易四尹太后帝知名而终不迁止以平例外补遂卒岂命也哉公性耿介不容人私京邑浩穰压于权贵请托不得循理可否公锐意痛絶私谒所得权贵人翰墨都不省视至夕聚而焚之由此势益失上初即位富于春秋庄献皇太后五日一垂御长春殿共断天下事故事大尹上殿职官一员同陟殿陛与大尹东西立黼扆前腰笏对展奏牍聼上裁决一日奏事退庄献指公语上曰此林某也近侍咸闻焉公之奏事常出文法之外故两宫多之府民有杀其兄之二子以规其财者长被疮即死其防走以免事发狱成以母年八十法当留侍公乃建言使无状子居母侧以凌其防孤必无全理且孤孙虽稺亦能为祖母养留之惠奸不可赎奏未毕太后遽颔之曰人情当如此即命配海外公之持平固执皆此类也其在南安考城之政至今民歌颂之故天章阁待制刘公随考城人也尝与某言王府属邑多以材望奏请然自公罢去二十余年耆旧言父母官无及林公者闻公亡时或至霑泣其政感人心如此公属文不苟为华媚遣言指事必根政道再献赋颂悉以规诫为本上亦再以手诏褒之公之弟五人其长曰从善先公卒次曰从式次曰从庆次曰从义次曰从道皆良士也上之初奠玉于圜丘也公以府僚侍祠例授一子出身公之二子皆白身未仕独念母弟早亡嗣续未光遂先奏其孤以慰藉之言行义者咸共推伏公娶乡里张氏封清河县君公之存以妇顺助其内公之没以母道严其家宗族奉之如师保焉生二男三女长子东乔光禄寺丞次子东羙举进士长女嫁大理寺丞许因其次女封徳安县君防女嫁进士魏庚孙几人公之卒也弟从庆及其孤扶其柩逾闽岭以归而洗马府君亦以其年四月壬戌卒遂以天圣五年某月举二丧同域于某乡某里某原妣曰临頴县太君钟氏前某乡某原卜人曰吉遂不克祔某幸得娶公中女公既窆十五年乃克拜于松槚之下于是聚其族姻询访遗懿在人之闻者书之于石以为表云尔铭曰
　　鹑火耀芒　重离协光　下生俊杰　发为端方俗尚软熟　视如坚刚　君子居之　不易其常仁义内脩　我知克举　爵禄外至　委于所遇万乗知名　身犹龃龉　才乎命乎　天不兼予未伸明谟　弗克中夀　善之所报　将在于后惟石言言　立于松阡　直书不文　庻乎长存宋故屯田郎中黄府君碑
　　府君讳仲通韶州曲江人本名正以犯从祖讳遂称字焉家本寒素刺史潘公见之曰此竒童也命其父使从学及冠以辞赋知名屋间天圣初进士擢第累授信州大名府司理叅军时天章阁待制王公防主河北漕上言引济水御河浇灌懐衞民田辟府君为衞州推官以通水利秩满故丞相沂国文正王公岐国正献杜公交章荐之诏改著作佐郎监广州军资库未几迁秘书丞知南仪州以病乞换江南监当徙监宣州商税按察使以歙州舆赋狱讼繁伙请择材士共賛幕画就除太常博士签书歙州判官公事寻赐绯通判建州知恵州累迁至屯田郎中侬蛮之防广州恵最为近府君増堞濬隍民用以安监司以劳闻及罢惠州也年六十八矣廼叹曰钟鸣漏尽而不知止者滔滔皆是也吾可以去乡里而贪进乎遂不复朝朝廷授一子官而致其政以宠之休官凡六年以嘉祐四年六月丁亥考终命于曲江里舍享年七十四府君少勤学家贫无书手写细字五经注疏及文赋数万篇暨登第后性复恬素不急进取每叹禄不逮亲所得之俸常均给兄弟及诸亲之贫者乡闾无不服其悌朋友未尝与之忤当官以干称治狱以恕闻其所荐举皆当世名公钜人而所享名位不尽其材夀终之日家无余资第以清苦自立真全徳者也曽祖讳烜祖讳婴赠职方员外郎妣榄氏累封真阳曲江南阳县太君凡再娶初曰刘氏封中山县君太常少卿赛之妺也次曰杨氏封福昌县君三男子长曰亢早夭次曰佺期太庙斋郎次曰安期试秘书省校书郎其年七月侄新湖阳主簿寳臣太子中舍新知潮阳县事汾与诸孤奉其柩于丰乐乡之邓林山靖在诸甥之列防授师训居同里举进士同牓宦游险易未尝不相亲也及府君之传政而归也靖适经制蛮事不克还乡以奉朝夕之驩暨兹去世又不获归奠不及执绋其痛岂有涯哉廼附铭以纾恨焉
　　韶州相水　南国之纪　生是俊明　具兹粹美学必根道　禄不私已　干闻朝廷　悌称乡里籍未引年　志先知止　没无余积　清白而已始终一节　古之君子　佳城何在　邓林之趾九原何从　文献斯迩　身虽可殒　名不泯矣我懐舅氏　生同荣悴　今也云亡　莫亲含襚握笔诔徳　临纸防泪　终天永诀　此情何寄
　　故尚书虞部郎中致仕李公墓碑
　　公讳虚舟字公济赠吏部尚书讳夤之季子工部侍郎讳虚已之介弟李氏之贵于天下旧矣七世祖讳昌始居光山同郡王氏之王闽越其孙讳盈以族从焉迁徙名数于建安曽王父讳琯王父讳询赠大理评事先君尚书筮仕江左为诸司使时太夫人在堂以道梗不克迎奉安舆乃留中馈与公同侍晨夕及秣陵归命例授殿前承防既辞冗秩不受且以尝为王国官不许南度其后数年登进士第授衢州理官乃克迎侍公时巳能力学有称矣咸平中举进士不第继丁艰疚柴毁过礼庐于坟侧自力封树旦暮泣血六年除防寻以兄任补郊社斋郎调授福州闽清洪州靖安尉咸着治声迁饶州余干令坐不觉狱中杀人免官防元昆二卿分司还第公素笃友爱喜于闲适且厌夫恶直丑正世路风波故终日怡怡无复仕进之意元昆既没朝廷以恩授校书郎知江州瑞昌县事让不受署友朋敦劝其守益坚杜门家居摈去人事故相国临淄元献晏公天圣末为三司使脩侄壻之恭寄书叙意蕲公一至京师重违其言乃具私车而徃于时上宰许国文靖吕公叅豫文惠陈公简肃薛公文康王公咸欲畀之大邑固辞不就元献知公之节不可屈也亟言于上得太子洗马致仕既而元献入谢上与章献太后问公之年曰六十二矣疾乎曰无疾上曰若然真可尚也名公大臣嘉其髙蹈悉赋诗以宠其归明道元年迁殿中丞俄以子寛定登朝援郊祠旧制复増其秩寻改国子博士赐五品服三转虞部比部驾部员外郎恭谢大礼进虞部郎中公之祖妣临頴太君陈氏母夫人广平郡太君游氏之留乡里也公在弱年奉侍孝谨出于天性家贫无书而假本于人必手自钞録夜则讽诵长为词章顿出流辈三衢赵湘有诗名于天下与先公友善且爱公谨厚以其子妻之后封长夀县君其令余干也强宗有为奸利至中人以死者郡县莫之能御公至则明示教约无敢复犯一境为之肃然其侍兄伯之疾也躳临药膳与子侄均其劳迎孀姉而事之奉以甘膬与妇孙同其恭其传政而归也谢絶公府未尝一言干人賔朋至者觞豆相欢啸歌有节其或泛平湖游别墅轻舠小驷初无导从视之豁如也自先正尚书以殿中丞纳政归养筑室豫章东湖之阳不出郛郭而有林泉之趣及令兄以小司空分务闲居公以郎官归休旧庐再世三贤相继解组皆年未县车而勇于冲退乡邦人士伏其世徳三圣宸翰羣公赠言金石之刻龟螭相照恬晦之羙当代韪之子舍以朝列守藩倅郡虽越在邻邦犬牙交壤一欲迎至官下公皆不许由是间还代出以奉温清寛初自防州得请为江浙等路提防铸钱坑冶以廨舍在番阳晨昏非便乞居南昌就署局事朝廷许之无何迁荆湖北路提防刑狱三上章辞不允公乃敦迫使行曰定在此矣无以吾故屡违命既行至部复恳辞天子嘉其诚故不易其职而徙之江西焉定之吏资当典城矣再为佐官于洪以便奉养不离左右者一十二年寛既乗驿至自湖北公曰吾君之恩厚矣何以图报遂泣下妇孙至公言如初浃辰公疾病子妇苍黄环侍而泣公止之曰吾年过父兄而汝曹各能树立瞑目无恨矣复谓医工曰吾病革矣无讳二子俾集吾事翊日而捐舘时嘉祐四年秋七月二十二日也享年八十九夫人长夀县君赵氏孝恭以事长慈惠以逮下勤俭以治内和柔以接外六亲称道用为规模先公八年即世子男三人寛司勲员外郎定库部贠外郎实秘书省正字伯氏以吏干发闻仲氏以词学知名季则早夭女二人长适进士刘好礼次适乌程县主簿张次道孙二十五人曽孙十五人咸洁身承学无坠训言自夫人之防也公豫为夀器又甓防圹而虚其左以自待也达生者欤以明正月即其地曰新建县桃花乡新里村之雷冈前塟之期司勲君伯仲走仆荷书且奉遗意不逺数千里见托铭勒某分义素着于公父子之间故知公履行尤熟公之纯孝着于穉节虽父兄在逺而力养祖母勤劬自立及其宿官则清白无渝益之刚正自余干非罪免归即髙谢世务宰弼诸公力共敦勉所守不回以遂初志崇尚节义门无杂賔待人以诚动有仪矩虽宴笑终日不见惰容令子童孙诜诜侍侧朝夕训诲莫非礼法端居静黙三十三年国家崇贲邱园频繁爵命而家庭誉处陶然物外年逾八十视聼益明亲旧书疏皆手自裁答字体谨洁可爱少者殆不能及有疾一日而终同于寤寐古之称隠君子者无以尚之可铭也哉铭曰
　　李氏三贤　奕世清徳　矫矫八座　儒林之特辞荣归养　冥鸿奋翼　皤皤二卿　宪防司直厌剧就闲　伐柯攸则　惟公之生　耽耽逺识承家孝爱　当官强力　何彼苍蝇　变我白黑冠之一免　无复弹拭　兄弟怡怡　何防何得墨绶再纡　机心已息　友朋勉劝　宰司勤饬一志不回　墙东晦匿　乃秩春宫　于归江国髙谢世纷　不为外惑　北窓笑傲　衡门静黙朝韨屡加　角巾靡易　子舍班朝　朱金满侧更省迭侍　仕途景式　进退防懐　死生非戚豫为夀藏　虚左自适　古称达人　今见其迹清风遗后　子孙千亿
　　故虞部郎中李公墓志铭
　　嘉祐四年秋七月甲寅尚书虞部郎中致仕李公终于洪州私第既卒哭二孤以书奉其遗命并门人録其善状且告期请志诸方石使还复之以辞公公讳虚舟字公济五世祖讳盈从王氏入闽始占籍建安曽门讳琯大父讳询赠大理评事大母陈氏追封临頴县太君考讳寅殿中丞致仕赠吏部尚书母曰广平郡太君游氏初先公尚书仕江南壤断不克迎板舆故广平君及公并留侍江南平先公辞冗官且以故国臣留居京师后由进士及第调衢州司理叅军乃克归先公之未归也公自能力养咸平中进士举不第以兄任补郊社斋郎调福州闽清洪州靖安尉防攘以息迁饶州余干令公事去官时兄虚已以工部侍郎分司家居公以天伦友爱不忍离去遂絶仕进意兄终朝命起为校书郎知江州瑞昌县辞不受天圣末三司使晏公殊公之兄子壻也迎公至辇下宰执诸公欲强之仕不可晏公为言于朝乃授太子洗马致仕年六十二矣两宫嘉叹中外闻之六増秩至虞部郎中赐绯衣银鱼自先公尚书致政还养卜居豫章令兄贰卿及公悉以恬退归居其归则元宰硕儒缙绅文学之士着于序咏碑刻存焉其居则面湖筑室涵虚搆阁无城市之嚣有林泉之趣公髙谢人间絶迹公府资给先畴不营什二之利洁约自守未甞以私干人賔朋过从歌取适而已不为过分之乐不杂泛然之交家居三十三年二子垂朝绅佩郡印趋庭侍侧者十五余年寛为司勲员外郎提防江浙铸钱坑治即家署事二年迁荆湖北路提防刑狱以违逺庭闱五表固辞换江西如其职定为库部贠外郎尝知南康军矣再乞签署镇南节度判官通判洪州凡十余年不去左右孝爱髙洁奕世可称其难继矣夫人长夀县君赵氏庐江尉湘之女先公八年而亡自夫人之亡公即其冡旁为竁以自待也公终之年八十九矣以其年十二月甲申合其藏即新建县桃花乡新里村之雷冈也三子其防曰寔秘书省正字早夭二女长适进士刘好礼次适乌程主簿张次道孙二十五人或为邑长郡掾矣曽孙十五人诸孙皆好学保家者铭曰公之先　世陇西　入于闽　家建溪　尚书公仕金陵　公留侍　孝蒸蒸　令余干　民治安非罪去　不再冠　秩春宫　归于洪　继先徳避墙东　无苟图　无妄干　朱紫侍　节义完今已矣　塟新里　李氏也　视章水
　　宋赠大理寺丞朱君墓志铭【并序】
　　君讳信其先邾人战国时并于楚汉初以任侠闻季布归之以解主仇名熏灼于天下孝武徙山东甲族实诸陵遂移名数长安云自平陵以峭直显名博居杜陵以材敏称职为汉名臣焉世祖南阳浮与祐俱自南阳为佐命晋宋之际龄石以权勇辅义集勲疆世有英特发闻京辇唐室之季遂家大梁今占籍开封府阳武县户牖乡曽祖讳洪五代俶挠仕涂榛梗与道沉浮不齅骄饵祖讳敬安郑州别驾生一男一女女适陜府右司马赠少府少监陇西李咸秩封河南县君男讳昭泽应毛诗学究举不第早亡即君之文考也自曽门以来以气义自守君以竒节终之河南君之子李公穆以谏议大夫叅知政事于君为外兄弟终不于此时屈节一图进取尝署计防右职以劳当迁供奉禁庭矣子友直明经及第君即自解去从容子舍其淡泊荣味如此然踈财好义重许可广交募其游皆英俊有名之士也友直歴官至虞部贠外郎要津提擢繄君之旧其知人之明又如此卒以子登朝再赠大理寺丞女二人长适孔氏次适东染院副使赵承谔孙男二人长曰济中书堂后官检校尚书水部贠外郎次曰从政早亡孙女三人长适左班殿直路昭吉其次亦早亡济字伯仁少孤而倜傥多识当世典故复广交契克绍祖烈卜得庆歴二年太嵗壬午闰九月二十七日丁酉凡八柩同迁于开封府祥符县开府乡东韩村之大茔君与夫人呉氏同窆朝廷以恩赙钱五万将即以虞部府君之状托天章阁侍讲王洙撰次其羙复以君之状伻来索辞济之游皆在朝闻人籍籍居显仕矣襄事孝诚之极而以文见属故不克譲乃为铭曰
　　猗与君子　韬光抱器　进退以道　交游以义不苟势荣　不屑禄累　起家有承　拂衣无愧时人蹈道　身防其利　明哲树善　世福其嗣乌经卜吉　牛眠善地　铭以掩幽　为子孙识
　　宋故冯翊县太君王夫人墓志铭
　　夫人姓王氏金陵人也父讳某仕李主为如京使王师渡江既黜唐命革用其俊授右班殿直夫人徽柔懿淑克谨女训自丱捴即干母蛊枨闑之内壹以付之其慈明孝爱出于资性闺门整饬动协仪矩族姻罔不尚其节焉尝因季春墓祭出见亲之贫者即解衣衣之母曰衣岂妄得何遽与人对曰纷华非性所适且怜其窭甚杼轴可完宗亲不可携也母繇此益竒之凡四时蒸尝夫人必手钥壹室牢馔醆醴葅腥脯醢洁器异齐以备其物常曰祀享人之大事故湏严洁以表至诚防懐异节率皆此类年十九归于戸部郎中许氏事其姑如其母而加谨焉怡声下色调膳扇枕虽隆冬瘅暑必躬亲之未甞一委媵妾之手室中举案侃侃如也姑亡不食三日冐绖被缞动必以礼其族妇有贤而孝者族人齿之必曰何如王氏其爱慕也如此其与兄伯同居事其姒如姑之存嵗入地征月入官奉悉归兄伯之室簪毫不以自名婴孩之费一请于其姒曰世母在吾何敢专其谦譲之性然也户部府君逺宦十年夫人足不逾阃夫伯俱亡抚养诸孤均若已出聚居且百口恩意怡怡一亡间言训诲子侄目见成立夫人再封邑临沂以夫封冯翊以子封享夀八十以寳元元年嵗次戊寅十一月某日终于海陵私第子五人偕举进士长曰恂通州司户叅军次曰恢大理寺丞知常州晋陵县次曰怡秦州司理叅军次曰元殿中丞次曰平累举未第女二人长适虞部郎中知抚州田庆逺次适职方贠外郎知永州张楚孙几人亦各材俊卜得某年月日与户部府君合祔礼也某元之执故为铭曰
　　猗与哲妇　生此南国　始励柔淑　以植女徳衷勤孝懿　以光壸则　终笃慈爱　以宣贤式族人以和　母训以饬　诸子咸仕　出于风力佳城郁郁　义声亡极
　　宋故殿中丞黄公墓表
　　公讳珙字希珍其先楚人春申之后世居江夏或系为公辅或时号竒童前史详之此不复叙占名数于衡阳有年矣曽门讳璠大门讳承禄潜徳不显髙蹈林泉考讳徘乐道奉佛中年戒杀遂絶荤血乡曲称为居士公以清素自励兼通内外典而留意篇咏尝云圣世右文兴治旁罗寒俊家有令子弟不可不训之以学而起其家当是时子侄四人悉趋党塾义方之教劘琢有成公喜而为诗曰门阑自有子孙荣章献太后上僊之明年二子同年进士擢第越再牓犹子师尹继防词科既而二子陞朝以禋祀恩及譲官回授五被命至殿中丞朱衣银鱼湖外向儒盛矣徳门贤范遂为称首公尝谓儒术以饰躬佛法以理性故其崇奉西教逾于先君诵金刚般若经四万卷虽资质方直而好行隂徳每以善行诲人尝自吟曰但将贫作富秪以道为怀有欲休持戒无欺便是斋君子谓之知言公以嘉祐七年二月辛丑考终命于衡之私舘享年七十五疾病弥年精爽不乱其奉行众善无忘正念者欤太夫人许氏其夀九十夫人许氏累封长夀县君内助于公下训诸子主苹蘩之祀着闺闱之则长子师道屯田郎中通判广州仲子师说举进士不第先公二年卒季子师旦屯田员外郎桂阳监使并承公积善以取科级谨于率履咸以清白材干闻大司田君复深于佛性栖心事外有髙世之风焉縁公及夫人年髙偕不乐逺去庭闱朝议韪而从之女适同郡郴州司法李日宣孙五人长镇次钧太庙斋郎广城启期锜女孙九人重孙四人重女孙三人以其年十一月庚申公于东郊里墅之东五里虎龙山先茔之中方有日矣嗣子走其中亲进士罗友谅持其郡倅都官莫君及所撰行状伻来乞铭表于墓阡顷嵗某经制广西大司田君时为桂倅婉谋正论日防开益公及夫人皆板舆迎侍至郡升堂获见折节相欢一日之素于兹久矣及今经畧广东君复倅南海盖以便于定省故十年之间连倅二郡不自以为滞非孝诚发中孰能如此秩满既归罹此荼毒湖湘之间岂无文士特縁雅故见托斯文然虽藻思荒落其敢辞哉铭曰
　　为善致祥　乃天之常　其身用光　其家用昌忠恕之贤　后裔绵绵　立石松阡　以永其传
　　宋故大理寺丞知梅州王君墓碣铭
　　王氏之盛于天下旧矣以望别族者秦之郡五汉之郡一十六公之望实出太原自司马氏南渡而诸王世为辅弼梁永宁郡公侍中尚书令僧辩生顗顗生珪唐正观中宰相以亮直称为名臣珪子敬直尚南平公主拜驸马都尉坐事贬死岭南子孙留者因为曲江着姓虽世袭簮绅不絶而禄卑不得谱于国史曽大父讳某大父讳当刘氏自即尊号族人仕者皆得羙官独父子幅巾髙蹈不齅其饵考讳临字嘉谋皇朝以乡邑器望署潮州司里叅军卒官公讳式字用之十四而孤耿介自立以学行见称举进士得秘书省校书郎歴广州防州南安军司理叅军入朝除大理寺丞知吉州永新县以能闻明年移知梅州景祐五年七月卒于治所享年六十五公沉厚方直敦尚名教自防孤至白首贯以一节旧制岭表按察官嵗调郡县掾佐阙员取进士再举明经三举下入太常第者试摄其事三载不瘝厥职乃送吏部为品官邦人自为南选常才趋之唯恐不及公尝喟然曰曲江自文献公后士大夫鲜复以科第取显爵于朝岂南方以此选诱人为卑耶吾为州党项领期于展力从官讵宜碌碌齿其间由是自弱冠捧乡老书游塲屋三十年终不屈意暨上第时母夫人犹在堂升堂拜嘉闾里始归其髙焉今天子初践祚在谅闇不待祥禫即临轩急于采撷天下俊异而曲江聫翩六人中第皆公之力六人即公及子陶余若靖軰悉尝趋函丈焉郡守嘉尚缕陈其事乞改公所居之乡曰兴文里曰折桂诏可其奏邦邑荣之三为决曹掾以清慎自守发擿奸伏湔洗良善期于详允狱无隠情虽苛吏把其上狡胥穴其下不敢簮毫夺其理卒以雪枉改官其宰永新也俗固好讼而当官者复侵涣之公一皆痛刮其民戴之如父母焉公始掾南海遭内难解官在始衰之年而致毁过制遂以气恙到梅之三月疾作不及成政而捐舘舍公志尚髙洁义不苟合训子弟有常检接僚友无戏言闻人之善谈不虚口其不善者疾如仇雠真所谓古之君子也夫人余氏乡邦令望明淑贤懿上奉其姑下抚其族于公内助为多二子长曰陶信州军事推官次曰防亦举进士孙男六人孙女五人皆防公之初防也引柩西还藁其郊居之侧至某年某月某日以礼襄事于兴文乡折桂里厚富原以靖幸而交其父子间兼师友之重使来索铭以表其墓乃铭曰
　　韶山之秀　发为俊茂　清识懿文　南州领袖人趋禄仕　不羞苟得　公独夷由　决于翰墨五试文昌　晩成之光　三掾决曹　罔私毫芒明照隠诋　民不寃死　入奏天子　乃丞大理试政蒲芦　五栁防鳬　锄强息弱　百里以苏朞年成绩　部符岭阨　车茵未温　卧箦巳易旌旐西还　霜凄露漙　福不盈皆　俄归九原惟公之徳　倜傥殊特　身虽云亡　留为轨则词学起家　义方教子　有诏旌之　文乡桂里胡为石彦　累世弗显　才不谁知　卒于遐逺势薄地寒　不贵不年　廷尉髙门　在于后昆
　　宋故殿直苏府君墓志铭
　　府君讳继字传之其先葢祝融之裔为周寰内卿士故为武功着姓唐僖宗幸蜀扈驾而西者徙名数于成都祖讳厚仕蜀至尚食使考讳进之为蜀牙兵校长蜀亡孟氏之臣例署东宫官得副率府君以父任累迁殿直太平兴国中授深州安平寨主是时北虏嵗扰边安平虽名堡障宿兵不满数百援师不集则祸至常不测或劝府君辞勿行府君曰平时既食其禄急辞其难非人臣节吾不耻于死而耻以此生遂寓家他所而独之安平明年虏以兵夜袭寨城果以无援遂至防没享年七十五帅臣讳援兵稽期诬以不备敌闻繇是虽死王事而赠典不及吁忠义其难行哉子咸熈南京留守判官孙二人长曰安世尚书屯田贠外郎次曰昌世太庙斋郎以嘉祐二年十月庚午并举王父母考妣四防归于扬州江都县兴宁乡马坊原府君与夫人许氏同藏俾作铭于幽宫铭曰
　　常人宴安　唯禄与利　君子所狥　曰忠与义既食其食　夷险一致　履危忘难　虽死不避守帅防上　唯善之蔽　赠典不加　忠魂无愧福不在身　在乎来裔　吁嗟九原　古人之继宋故南京留守判官赠都官郎中苏公墓志铭
　　公讳咸熈字太和其先胙土于苏为周卿士故代为武功人曽门讳厚以唐末翠华西幸避兵至蜀仕蜀至尚食使因为成都人祖讳进之从孟昶归朝授东宫副率考讳继殿直深州安平寨主契丹犯寨陷焉公以大平兴国八年明经擢第授邠州定平尉防朔易帅耻于援兵不出痛诋安平失守公縁坐谪澧州未几义士疏其状天子悯焉诏释之调绥州司法叅军太宗割绥银畀夏国徙隰川尉秩满迁建州松溪令改宣州南陵母防去官服除授欣州秀容令州将转运使以治状闻迁宁州军事判官歴单州团练均蕲防御荆南节度南京留守判官景祐二年七月辛夘以疾终南京享夀七十五公性淳气直亷谨自守所歴十二官未尝一挂于法口不言人非其有过者款言谕之人亦信伏常语子孙曰吾少孤无赀徒力学祈寸禄以飬母母终飬矣又得衣食尔子孙吾自足矣岂能以谄言谀色干权贵以求进乎且贫无苞苴耻学术数何以取合于人吾老于从事不自愧也人虽不知曽不一露锋頴真吏隠君子哉徳之积而福不享于身者将钟其后乎夫人汝氏封頴川县太君子二人安世举进士屯田贠外郎广西转运使昌世太庙斋郎女三人长适黄州麻城尉费中黄次适建州进士呉渊次适合州进士袁务孙五人台文举进士永州推官详文太庙斋郎懿文炳文彦文未仕公初自秀容令赴选奏举引见例进京秩一夕子壻呉渊梦人呼公为判官及见果得賔幙其从事六州皆为判官公志本恬素及事符梦寐益加退譲焉疾亟之际自言吾梦于城北自择隂地幽冥所安无累后代又言生平守官未尝过误惟邠州一狱有差适梦之帝所辨之得请矣文字在吾懐中亲戚恠其谵言就索文字公曰七月十日来看至日果不禄焉及今卜之原果在城北以嘉祐二年十月庚午与夫人汝氏合于扬州之江都县兴宁乡马坊里屯田君以靖同年进士又同官于洪于桂故托铭遗懿以掩幽戸铭曰
　　学行由已　穷通在命　人贪苟得　公惟守正内脩防谨　外絶奔竞　识髙位下　非徳之病嗣职炽昌　有家克盛　九原可作　百代辉映









　　武溪集卷十九
　　钦定四库全书
　　武溪集巻二十　　　　　　宋　余靖　撰墓志下
　　宋故殿中丞知梅州陈公墓碣
　　公讳坦然字某其先頴川人髙祖父效官容管属唐季之乱岭道梗塞不克北还遂为普宁郡人曽祖讳某祖讳某考讳某并仕刘氏为私署官考终于知绣州营田事皇朝赠大理评事妣陶氏赠永昌县太君公即绣州第三子博学善属词有胆勇多权谋尚然诺举进士未第归乡里景徳中宜州兵杀守帅胁判官卢成均以叛伪称南平王拥众数千人北攻象州成均者公同郡人也公乃单骑行贼围为书约矢射成均帐下为陈祸福其畧曰国有患难乃见忠良贪人之利而背其君非忠也怯人之威而失其志非勇也君甲科进士当以才识济理今佐一郡不能抚其众以至于乱又不能死乃更甘心伪号提乌合之徒剽刦郡县朝廷封疆万里带甲百万遣偏师取狂冦如举太山压卵耳奈何赤族从叛人入汤镬中耶初象城疎弱无守备将陷者数矣成均得书欲自防归顺计未决而王师至城乃全贼又别遣一屯分掠南路径趣容境所至摧陷公入语容守陈延赏曰贼势剽悍难以力竞且胁从之人本无战心愿假衙兵数辈见从抵贼营论以逆顺当使觧甲而归我矣公去贼垒数十歩下马直前为言本朝正朔被四海汝徒无故噪聚今有诏止诛首恶苟能束身改图自当荣以爵赏何苦草间覔活是时贼中伪补屯衞之职陈贾二率私相语曰此飞檄生也于是率首领以甲卒数百诣郡降贼失腹心皆不战而自溃矣贼平论功大将以状闻中防令本郡敦遣赴阙与官仍赐锦袍银带公悉让而不受愿回前恩以就殿廷一试朝命嘉之诏贡部别名闻奏中途被病且遭家艰以归服阕急于禄养摄主化州呉川簿秩满调授杭州余杭簿擢漳浦令再以吏能佐桂州幕初为节度判官以母防解官后以观察支使知春州入朝迁著作佐郎知潭州攸县移知梅州累转太子賛善大夫殿中丞卒官其佐余杭也市有丐者杜氏夫妇皆八十余杜氏名暹尝为忠懿王幕府官老无子孙遂乞于市公闻之恻然为辍俸钱构草室数楹以居之语同僚暨右族合币二十万与其足日廪市什器营夀藏识者义之其令漳浦也有海口石门居风冲道嵗壊舟檝甚众公乃相地徙港以避涛怒商旅至今頼焉邑西有陈将军祠者郡图云仪鳯中勲府中郎将陈元光也年少强魂邦人立庙享祠甚谨日奉牲币无算嵗大旱徧走群望弗雨公乃斋洁诣祠下祷云政不脩者令之负祷无验者神之羞国家崇祀典所以祈民福也祀苟不应何用神为即钥扉与神约曰七日不雨此门不复开丛祠为烬矣行未百霾风防巨树仆于道俗素信鬼及是吏民股战神之怒公徐曰民方嗸何怒之为乃援辔截树而去果大雨田收皆倍邑人刻词以纪其异其在桂林也役徒不足借禁卒五百伐材以脩守具郡帅防賔客饮于堂外有告变者曰役卒二百挟刄羣噪入屯营为逆在座相顾失色郡帅曰当闭城以虎翼五百擒之公即屏人语帅曰今以乱擒之彼知就擒则死必力鬭适所以坚其叛意耳及其衅尚浅君诱而致之可无患乃从白直数人直趋其屯责其主校苛刻乃复人人恩慰问其劳苦叛卒环泣曰苦则思乱人之常情若从公命得免于役以全视息为再造矣皆释仗随公而归帅亦原之其罢阳春也有张氏女者父为供奉官夫吏辇下犯贿流岭南夫死家属当还都邵阳邮卒以刄胁为妇留且半嵗公经途闻之执卒送官抵罪公解骖暨万钱贻之官遣部送还其父子皆章章在人视聼者也公歴七官干局外职司符牒劾事凡九十余狱民无一辞为怨其周才也如此公之宰攸县也政无不革乃经度署表而鼎新之落成之日而诏书至徙梅州心常恋恋焉捐舘之夕攸之宿吏数十见公朱衣垂鱼据鞍导从暐晔入门升防如平生防帘坠地如割众惊异之后半月而防问至邑人塑其像立祠于邑西云公以明道元年四月甲辰终于海州官舍某年某月某日归于某夫人杨氏祔焉杨氏先公早世子六人曰直方有方知方居方义方应方居方举进士有方补郊社斋郎为曲江簿亦能官义方应方尚防女二人长适某康定元年曲江君因方趺圆首之令泣以遗状来请铭嗟其名不书于史氏遂铭曰
　　古之为吏　不专禄仕　器能轶羣　名不坠矣后之为吏　去才取位　官品不登　善斯委矣吁嗟陈公　识优命否　勒铭幽石　以颂遗羙宋故礼賔副使知邵州卞府君墓志铭
　　公讳日华字某曹州寃句人昔武王既克商崇树亲亲藩屏周室母弟振铎建邦于曹诗存国风谱在史简别子之为大夫者因食采之邑命为卞氏仲尼称卞庄子之勇葢曹大夫魏晋巳降粹壸世继清徳兄弟六龙并登宰府乡邦坟垄至今存焉苏峻之难壸为航东都督王师不利父子俱殒义士嘉叹国书褒羙以为忠孝之道萃于一门英风凛然千古所仰曽祖讳某举进士不第终于家祖讳某用卜河南之术以丰其才羊畜帝呌满野而不尚豪汰淡于荣味卒以素风自乐考讳某专经成名以亷谨称丞相太师吕公防正丞相太尉王公旦咸加慰荐歴潭州决曹椽卒官累赠比部贠外郎公防孤倜傥有竒节初修进士业众推强记以善诗著名既而曰吾母戴白而恃吾养岂宜博习以自私于名当就速成之术兾得禄以为亲荣耳乃夙宵砥砺専诵春秋经传数十万言果以明年一举登第解褐除陜州平陆主簿惟陜郊虽名近辅而介在崤渑之间被山带河盗贼据为嚢槖负甲持矛以剽掠为业者嵗常有之公到官权摠尉事境上强防朝廷以名捕者十三辈于是训练爪牙多设筹略悉擒之亡噍类府以状闻太宗览奏大怿时广西溪洞反侧始安方择守以绥之即日降防急召赴阙廷见之日徳音奨劝擢授大理评事知賔州军州事即淳化四年也俄而交趾犯境専诏陈公尧叟调度兵食安抚南鄙奏公治绩尤着有诏特记姓名别聼任使居无何永熈升遐真皇登极例进秩光禄丞权开封府掾寻迁三门发运判官将漕最进丞大理仍领漕事咸平三年以北虏未賔诏文臣有方畧者许两府荐名或投牒自举公自计理效恐见推择若王命临门则不得以亲为先事陈之遂表乞解官侍养朝防未允太夫人果即世居防不胜衣景徳二年服阕叅政尚书赵公昌言援前诏举公右軄上使人问曰朕下诏急人时不自进若后之矣公对曰昔之不敢临桴皷以亲存也今母亡能得以捐躯报国臣无所譲上嘉之遂除内殿崇班知博州恩赐加等三年河东用兵移忻州宿未刬力欲绳政遂为奸人中伤左授考城兵马都监明年徙太康天子东封之年改内殿承制当是时太尉马公知节知枢宻院事屡称其材上亦记之遂授礼賔副使知邵州以大中祥符五年十二月壬辰终于官舍享年五十二州民为之罢市而行哭公性端方守名节敦信重义孝爱尤笃自筮仕至于投笔率以亲为进退家之积粟周赡族姻而俸禄尽于賔客捐舘之日室无羡资两朝遇知已之主不克夀而展其才可嗟也巳公之兄楚材今为春宫舍人弟日就举进士景祐初释褐未官而卒季弟日新亦举进士公娶某氏封某县君生一男一女男世长右侍禁恪勤以涖官饬理以检身咸有所称以守先训孙二人尚防初公之防也侍禁君覊贯既扶服以柩归而厝于郡郛今乃卜以某年某月襄事于大茔礼也呜呼卜其兆宅而安其体魄又能论譔懿羙以为子孙识皆孝之大者塟而有铭古也乃铭曰
　　曹大侯邦　卞乃公族　赋邑命氏　并防其福他姓奠居　数世则迁　卞守本国　其绍绵绵公之翼翼　生子积徳　杰然起家　实惟茂识一尉之卑　遽为帝知　抱器遭时　当代所稀亲存守常　以养其志　亲亡激节　有死不避进退之仪　必本于义　行道固难　卒多留滞禀命不融　半途而陨　清名有余　髙才未尽九原苍苍　体魄所藏　子孙不忘　以嗣其光
　　宋故赠度支贠外郎张府君墓表
　　大宋嘉祐四年冬十月兰防丞张君奉其先正度支及母兄之柩归于青州既襄事泣而言曰唐民不幸父兄早世久在旅殡常以为无涯之忧今幸而安厝宅兆以释重负又幸防相国韩公翰林欧阳呉二公紫防范公见贶志铭御史邢君笔于方石纳诸幽室相国观文梁公复掲题词镇表兄墓今先君之封欲表树铭勒与兄无穷敢丐词焉谨案府君少而业文晩廼得第事亲以孝行着立朝以忠实称其居官政必兴民利家庭俭约兄弟友爱自叹衰晩所志不就力教三子期大其门元子唐卿举进士果为天下第一仲曰唐辅亦同时得第虽相继凋落不副国家旌用之意然士人翕然称其贤于教子也其季则秘丞君复以召试成名致位于朝及居母防竭力以图窀穸之事环走数千里负载数柩归旧乡又能以诚感当世贤相名卿之文以志其墓张氏真有子哉噫世之所重惟在仕禄贤人君子则不然视才徳何如尔仕禄外也故不可必彭殇不足较其脩短顔稷不足较其穷达死而不朽者为名而已世之言教子者府君为无愧矣府君讳思字希圣进士及第官至太常博士以子赠度支员外郎曽祖讳庭实潜徳不耀祖讳昻赠职方郎中考讳从化驾部郎中赠秘书少监母朱氏赠河南县太君其世阀官绩欧阳翰林书之详矣尝其宗亲三十余防其子既登科即致仕而乞官其弟愈表闻未报而终云今于广固之仁徳乡先茔之东奉遗意也系而铭曰
　　士之处世　才徳居先　穷达夀夭　归之于天义方训子　魁于俊贤　徳之无愧　福胡不坚其季有立　还旧阡　维名无竆　子孙万年
　　故萧府君墓志铭【并序】
　　府君讳陟字希陞其先潭州浏阳人五代祖扆初仕湖南知马氏政衰乃挈族去其国以归江南李主大恱赐田十万家于新喻今占籍临江军曽祖处钧祖着父质皆潜徳不仕府君举进士天圣初今上谅隂不亲临试以恩例授袁州司士叅军再移潭之醴陵岳之华容尉权岳州司理叅军治狱以明恕称岳阳介居荆湘重湖之上号为名盗捕防者利于功赏因縁为奸徃徃阅舟有兵器货财者榜笞系絷诬为抄剽械送郡狱府君夙宵研覆辨其枉直平反者百余人岳民至今思之权临湘县事政亦有闻鏁防进士举贤良方正制科不第调授泉州同安主簿未几得疾卒于官舍享年五十八府君博通古今好读书其赴同安也鬻嚢装鞍马得钱百千尽以买国子监书喜形于色曰吾无资产以此遗子孙乃家寳也常枕籍于其间曰此生无成当有施于后世府君娶简氏先府君卒追封旌徳县太君二男长曰注次曰伯英府君临终之夕呼二子嘱之曰吾昔为狱官有隂徳于人吾闻有隂徳者其后必大汝等当力学图富贵以大吾门二子果皆擢进士第注今为西上閤门使广南西路安抚都监兼知邕州伯英秘书丞初徼外蛮侬智髙攻陷邕横等十郡遂至广州据民围府城州将不知所为第率官属吏卒上门登陴而已上閤君时行番禺令事缒城独出募勇敢士挠贼之谋焚其舟数百艘得其所略妇女数千人又杀乡坊之民与之交易者数百人日开南海门运食物及守御之备以资城中贼智力皆竆乃退去朝廷嘉君功特拜礼賔副使知邕州贼之败走于邕也君又募溪洞酋长说诱诸蛮擒贼之母及其子弟于特磨道生送赴阙戮于都市夷落闻其名皆畏之由是累迁官而久其任焉府君累赠至屯田贠外郎秘丞君亦以同在蛮中经营擒贼之防进京秩知新喻县事莅官之明年遂谋以嘉祐五年二月二十八日府君于本县之月邱祔先茔也女三人孙五人曰元曰充曰兖曰几曰兊元充兖悉以恩授太庙郊社斋郎几兊尚童防有期矣以书来丐铭府君之徳铭无愧辞乃铭曰
　　懿文不达　清徳可尚　多积诸书　以敌珍藏治狱之仁　当大其门　如茨福禄　在其子孙
　　马处士墓表
　　庆历四年春正月丁未鄱阳处士马府君殁于私宫冬十月其孤遵泣血缄书走京师索铭以掩其圹不及窆期廼表诸墓云谨按马氏于战国为赵将于汉为外戚于唐为功臣章章然在史矣唐季逺祖避地自黄梅渡江占籍于饶之乐平曽王父讳昭王父讳亮并署于南唐父诩夷旷不急于禄而终母曰某氏实生府君讳某性深沉博渉书史不专章句之学少失其亲柴毁过礼州闾称之恩抚同产及同宗以同居仅百口怡怡如也鄱阳近寳其俗任气乡里之有争者府君以义譬解之人服其评之允不之官司者十六七居家喜賔客而加礼儒士抚七子皆有成享年五十七娶董氏府君抚其宗于外董夫人扇其和于内七子庆廵遵乔宁道迅悉自树立向学遵登进士甲科入朝为太子中允以干材通识见称于时道举进士未第初中允君以廷尉评为晋康守惩其邈于晨昏也期不逺去乡国被更书至阙下二年得宣城通守以归又家居且一年朝廷以边鄙宿兵掊克吏浚民以濡国不恤其怨而仕路混淆久未澄汰力选直清通济之士分外防以佐邦计遂自大理丞换中允为福建路转运判官将勉奉安舆以行而府君即世遂以某年某月于信州弋阳县某山某原于戏府君以仁抚其族义训其子乡邦钦尚而夀考不坚天道损益不可原乎天与其徳不与之年赋有所偏乎不丰其身将大其门乎不见其人永瞻松阡悲夫
　　宋故大理寺丞前知白州孙公墓表
　　君讳亿字廷龄其先周文王之子康叔封于卫为诸侯卫武公之孙食采于戚曰孙氏世为上卿楚有叔敖三仕至令尹封于寝邱号为循吏汉有坚父子开国于吴以有江淮故其世系繁衍于南方而望于富春之族土著于袁之分宜曽祖某祖某考某累叶髙蹈恬退自守君防挺竒节资性温厚博览广记不为章句之学弱冠能属文举进士上第选注桂阳监判官防州节度推官荐其材者章交公车擢授大理寺丞知吉州永新县徙知白州丁先府君忧服阕符召还防道卒于宿州享年四十一桂阳地产五金诤盗日积南康土沃民繁郡多滞讼君连佐二幕率以和易守职进则启廸嘉谋以禆邦君之阙退接民吏一无异言故直道得行而上下恱之其宰永新也予时忝典城之寄共为亲民吉民嵗配和市缣素六万余匹主外计者籍收帑钱以供他费第给海盐偿其缣直前政又以邑豪入粟得爵者准官户免其征细民由是重困君发其予得奏停邑官且藏镪于县以酬民缣外防不能诘吉之田租嵗收四十万斛必择廉干司庾之入漕臣意在聚敛预戒庾吏定收什二以充羡余専其局者惟君能守州约拒防命出纳一用仓式其公正皆此类也俾其克夀而贵善政岂可量哉其居防也不歴姻娅之门不知盐酪之味三年无改邦域称焉君初以艺文知名故枢宻成纪文宪李公谘特加称赏妻以兄子实多内助生二女三男长女适李氏予以弱息仲荀娶其防女男之邵之翰之问皆未冠君以皇祐元年四月二十九日捐舘舍于扶离诸孤扶其柩归以其年十二月二日于分宜县某乡某原其弟洧以书来索文不及掩圹之期故表诸阡而铭曰天生吉人　付之正性　胡不与全　而薄其命瘠贤肥佞　亦天之病　表诸墓道　以图惟永
　　宋故光禄寺丞梁君墓表
　　梁与秦赵同祖絶于秦续于晋显于汉故为京兆万年人祖讳旻佐幕番禺属刘氏据有南海耻非王命不从所署遁于东筦世归其髙焉二子长曰光运署右职捕贼遇害少曰光逺即君之文考亦佐戎政皆刘氏官也君讳頵字防之防秉竒节强学笃行信义称于朋友词章秀于乡邦国家削平僣伪统壹函夏君即占籍髙要以从乡赋旧制岭南按察者皆専选补州县吏员阙即择前资及士之豪俊而署之试守三嵗克有成效则荐于吏部而授真秩君以故事召署满三朞调于天官得象之武仙簿贵之郁林尉封之司户叅军悉以能官有声年及悬车抗止足之分移疾请老朝廷羙之迁光禄寺丞致仕以景祐元年六月考终命于封水享年七十三夫人陈氏先府君二嵗卒其孤揆继嵗衘恤遂蓬首垢面挈畚负土由祖妣而下封大茔而窆之凡六坟异藏同域以景祐二年十二月辛酉掩圹于端州髙要县归仁乡湖洲原乃筑庐居冡旁朝夕哭泣刺手取血写佛书以祈冥报庐外植蔬树粟以给饘粥不茹荤血凡六嵗乃除防州闾耆旧缁素以其状白长吏表闻天子嘉之诏郡县以时存抚赐之粟帛以旌其孝専选补者以揆至行夺而官之窘于竆而从焉庆歴五年十月患旧域卑湿仍负土全茔徙瘗宗崇原加封树焉从髙显也既而乞铭以表之铭曰
　　哀无时而忘　服有时而终　去庐立表　以寄哀于无竆
　　宋故国子博士通判太平州毛君墓铭
　　公讳应佺字子贞其先荥阳人昔者武王翦商而造周以介弟毛伯既亲且贤乃列地而爵之与康叔居闗东为诸侯与聃季入寰内为卿士胙土得姓善善相继其后领袖儒林丹青史笔者代有之矣玠仕魏为尚书仆射以清公亷节自任后嗣仰之为万世法渡江而后晋者世吏二千石遂为江南着姓今占籍于庐陵之吉水焉曽祖讳譲祖讳休仕南唐为侍御史烈考讳澄赠大理寺评事妣髙氏赠南昌县太君繇公之请也僖皇东迁朱梁簒夺版荡幅裂称尊号者非一姓李氏阻江为国自绍唐统御史府君忠于所奉遂为天子之外臣于时庐陵大郡毛为右族官于覇朝卒以法进丞寺署坐郡曹者咸绰绰有名国人韪之御史府君蔵书数千卷辟田数百顷尝语人曰欲仕者可以识废兴欲隠者可以实仓廪吾于子孙计足矣乃玉笥之阳有终焉之志公防防所天刻意自立砥名励行文为闻人真宗皇帝得祥符之始年举进士御前解褐授杭州临安尉负海名邦古称都防探丸仇吏人或轻扬公广为方略多设耳目罻罗所得嚢橐皆空人被其仁至今称诵选部调补江陵府司理叅军以情察狱寛而能断所经讯谳民自不寃秩满迁万州军事推官坐堂缺守权董郡事束缚奸吏按摩疲人威凌秋霜恵温冬日荐绅立朝之士状其绩用闻于廷者十一人归朝擢授大理寺丞知筠州髙安县平心御物曲直立分箕敛尽除嚚讼自止朞年移知窦州军州事转太子中舍郡在合浦之东千里而近地多珠贝犀象沉檀之产前之剖符者徃徃舳舻衘尾竭其土物公北归之日尽室一舟无铢锱南国之货入朝授殿中丞国子博士歴通判防筠太平等军州事公性寛厚守防损当官不示圭角以沽赫赫之誉所去民皆思之信爱朋友未尝斥人之非故朝士多其长者监郡之职与刺史权均而势逼固禄位者率以将迎守意临事不自可否屏气低首趋府如幕吏吏持案牍立前山叠波委搦管署纸尾不敢议其是非及狷者为之则刚而犯上相持短长缺士大夫之行者多矣公处以中和不茹不吐三賛郡事人亡间言自筠之移姑孰也抗遗荣之志将归旧隠乃白奏奉身而请老焉朝命以本官致仕一子授太庙斋郎以美其冥冥之节诏未下不幸属疾以明道二年三月丁丑考终命于当涂之官署享年六十有七夫人髙氏封某县君夙奉姆教恪脩妇式婉容淑范为闺房之秀府君列朝着理郡务遗清白于子孙者夫人实有内助焉公即世既逾月帷堂哭昼未亡之叹方深同穴感义溘至之期共尽以某月日终于池阳舟次越明年某月日合而祔之于某原礼也三子长曰渐太室斋郎次曰漙以毁卒次曰洵擢进士第调判入四等授越东节度推官知宣城县事三女长适进士陈敏中次适进士习遵路次适进士艾琚六孙伯奋伯达伯玉余尚防将洵以状来乞铭而掩诸幽乃铭曰
　　周之懿亲　魏之名臣　越有裔孙　生兹徳门行为士则　才为世贤　所治七官　遗爱存焉身覊绂绶　志在林泉　公既知止　时方引年乞身西归　朝恩霈然　未被出綍　俄惊逝川哀殒庭兰　悲摧无鸾　灵轮筮宅　相随九原令嗣执防　戚容栾栾　泣状遗绩　乞铭埏呜呼荥阳　府君之阡
　　荥阳毛君墓志铭
　　君讳漙字之祖于周为姬姓文王之子国于毛子孙以国为氏春秋之际世为王卿士在汉时苌及享皆为鲁诗各以其家名学儒者至今宗之晋永嘉之乱士族南徙寳有战功为庐江守名著竹帛而毛宗益兴在南夏矣宋齐而降代有杰家牒阙坠不复殚纪今为吉州吉水人大王父讳某侍御史王父讳某赠大理评事考讳某国子博士终于姑孰同守以文学起家所理七官皆着治效闺门肃肃若居宫庭妣曰髙氏封夀春县君奉舅姑以礼训诸子以严里闬称之姑孰府君三子伯曰渐季曰洵君即中子渐太室斋郎洵镇东府从事君防聪悟博览羣籍及子史百家之言与人交不苟合孝谨友爱发于天性自从事君未仕时君已能为进士业矣吉于江西治最剧其士人倍他郡而嵗贡俊选偪以限人之制褒博臂凑歌鹿鸣而送之十不取一衣冠家有令子弟鴈行而进求乡先生之荐者郡中正徃徃畏钳忌之口不克偕举从事君既冠则与君并在賔兴籍中君曰吾才不如季脱不幸而顺吾长以我先举则为夺吾季之名也譲不乞试退而脩家人产业季果得荐取太常第邦人义之从事君既上第君始有仕进之意行益淳学益勤声名流四方而禄未及之以明道二年五月十六日卒享年三十有八初姑孰府君属疾君甞药而后进不去冠带者三月昼夜不寐两目尽疮府君弃世未逾月母夫人夀春君亦亡君哀号恸絶勺饮不入口并侍两防全柩归途次钟陵柴毁越制终于舟中其弟洵扶防其父母兄及已之妻之防以归哀感行路以某月日于某府君之茔次礼也君娶刘氏柔嘉之徳冠于族姻子男三人长曰伯奋始志于学余尚防女二人皆未笄于戏君之行可以激薄俗窒奔竞宜夀而贵者乃以荼毒灭性不享永年可哀也哉故为之铭铭曰
　　生于徳门　言淳行实　让弟以仕　哭父而没义而孝兮　胡不终吉　吁嗟毛君　居此窀窟
　　宋故镇东军节度推官毛君墓志铭
　　景祐元年十一月戊辰故镇东军从事毛君卒于家明年九月壬午于庐陵吉水之仁夀乡南华原先府君之茔次君之兄遣使持书走京师谓其友余某曰渐之弟才未尽施抱恨入土恐其名之易漫灭也请铭而久之某于君游最厚熟其行故得书而无让焉君讳洵字子仁世居吉水业儒为冠族曽祖讳休侍御史祖讳澄赠大理评事考讳应佺国子博士母曰夀春县君髙氏君器度方正动自脩尚防精敏能属辞及冠举进士试秘书省校书郎性笃于孝视荣利泊如也凡守四官再以亲觧初补抚州司法叅军先府君适知窦州窦在南海南千里遣人问起居者死于道信不得通君喟然叹曰恶能以担石禄割亲之爱经时閴然不知息耗而自安廼因郡邮言状不待报弃官去暨府君归朝君再调洪之新建簿以书判防萃天子御便殿试之所对入等改试大理评事迁镇东军节度推官知宣州宣城县事政有绳墨民咸宜之未逾嵗江淮制置使器其能奏监扬州防塩仓诏既下留侍亲疾不就职执药调膳甞而后进积三月不之寝室亡何府君暨母夫人相继卒君与兄渐奉防归持畚荷土手胝面黔亲友不能识茔外松柏皆所自树遂结庐墓所而居之居忧凡二十一月朝夕哭踊如初防之仪所食才脱粟不加姜桂同闬诸生数十人日凑庐旁执弟子之礼请君敷辩经义君对之流涕未尝言文庐中非号泣时则写佛书读防礼而已自庐次得疾归家数日卒享年三十二郡以孝行闻诏赐其家粟帛百以旌显之君二昆伯曰渐太庙斋郎仲曰漙先以毁卒夫人生一男一女皆夭夫人前君卒别不祔其铭曰
  </div>
  <div class="pagination">
   <a href="武溪集_page11.html">
    上一页
   </a>
   <span>
    ...
   </span>
   <a href="武溪集_page7.html">
    7
   </a>
   <a href="武溪集_page8.html">
    8
   </a>
   <a href="武溪集_page9.html">
    9
   </a>
   <a href="武溪集_page10.html">
    10
   </a>
   <a href="武溪集_page11.html">
    11
   </a>
   <span class="current-page">
    12
   </span>
   <a href="武溪集_page13.html">
    13
   </a>
   <a href="武溪集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
