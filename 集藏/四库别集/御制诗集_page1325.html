<!DOCTYPE html>
<html>
<head>
    <meta charset="UTF-8">
    <title>御制诗集 - 第 1325 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1325 页/共 1326 页</h1>
    <div class="content">　　强虎哨为平陇紧要门户和琳派兵由礟楼坡进攻前有溪河一道贼苗拒守甚坚官兵抢至河边诱贼迎击和琳亲自督兵由龙图营继进乗胜渡河分据左右山梁维时平陇一带逺近各寨苗匪乗官兵营卡未定舍命前来攻扑和琳严兵以待止令轮流迎击毋许追逐以疲兵力而贼苗昼夜上扑多被鎗箭击杀察看贼情渐怯和琳即督率将领分兵两翼出其不意直攻强虎哨山梁该处山坡层叠草深树宻节节俱砌有石卡卡内窝棚栉比无数官军宻从悬崖陡坎盘旋而上一近石卡即抛掷火弹烧燬窝棚乗胜杀入毙贼无数进据强虎哨当有劳神寨地母村苗目率众乞降
　　补图次第各成篇强虎之苗靖以全邪教东西窜无定【川楚教匪办二年有余节经官军分路兜击逆匪等畏惧奔逃各首逆尚在稽诛近据宜绵勒保等奏陜省李全髙均徳一股贼匪复窜至川北渠县大神山与阮正通冉文俦罗其清等合为一路现经徳楞泰带兵赴川与恵龄恒瑞并力夹其川东王三槐徐添徳林亮公等各股贼匪亦已合而为一同窜至开县陈家山一带地方勒保现督同镇将等上紧兜擒至原窜楚境之刘成栋张汉潮等一股贼匪据景安奏现又窜入陜省平利县镇坪地方额勒登保兴肇已带兵赴陜与宜绵明亮合击贼匪等东窜西逃不过苟延残喘势已万分穷蹙擒渠奏凯指日可期盼望喜音尤刻难稍释尔】凯音待蒇尚怩然













　　御制诗余集巻十九
　　钦定四库全书
　　御制诗余集巻二十
　　古今体三十九首【戌午四　已未】
　　文园狮子林得句
　　武水文园里【曩作热河考详言热河乃防濡水而非濡水之源盖濡源出察汗陀罗海滙固都尔河茅沟河赛音郭勒河三源流至山庄东北锤峰下行宫内有温泉流出防之始有热河之名郦道元水经注云濡水又东南流武列水入焉其水三川合派又东南厯石梃下孤石云举髙可百余仞案石梃即今锤峰武列水即山庄内温泉无疑】相资徳以胥底须论南北【文园狮子林本吴中名胜南巡时屡至其地摹迹题诗曾于长春园东北隙地规仿其制得景凡十有六皆系以句甲午嵗复于山庄清舒山馆之前度地仿为之一如御园之景名之曰文园仍随景各纪以诗是狮子林数典吴中及御园山庄而三然山水天成奚论南北不可云同更何必言异详见甲午题文园狮子林十六景诗序】率可印明虚墙外僧冠暎【僧冠峰俗名僧官帽其形如毘卢覆顶土人以峯上云气聚散为晴雨之验乾隆甲午年始易今名在行宫门外南数里许】湖中君子居【湖中荷花正茂】设如询姓氏盖不出倪徐【吴中狮子林本以倪瓉狮子林图得名因传为云林别业屡经驲致苏州所弆倪卷题诗以纪甲辰南巡复得徐贲画狮林景十二帧后有姚广孝防称徐贲为僧如海作又陆深跋称元僧维则好聚竒石类狻猊故取佛语名庵如海即维则三辈弟子是狮林之名实昉于此初非倪瓉所居或瓉尝游咏兹寺后人遂传为倪氏别业未可知也屡见向年叠韵诗注】
　　广东巡抚陈大文奏报早稻收成八分有余诗以志慰
　　粤东真福地每嵗早成勤【粤东地处岭南气候暄暖每嵗两稻收成视他处较早】又喜秋七月报来陈大文【据陈大文奏广东省早稻现已陆续收获登场各府州所属地方收成九分者五县收成八分有余者二十三州县收成八分者一厅五十二州县收成七分者十县合计通省早稻收成共八分有余粮价甚平地方宁谧等语】八分余有获踊价略无闻岂不欣方寸仍惟惕胜欣
　　牣鱼亭得句
　　牣鱼名与彼歧同上下察存指顾中自谓饶他一著者经营不借庶民攻
　　按大雅灵台之诗以咏歌文王徳及于民有台沼之乐而民乐其乐然细绎诗辞曰经之营之庶民攻之不日成之则犹不能不资于民力盖古者力役之征圣王不废周礼所云公旬三日及二日一日即当时役民之法诗人以文王用民之力而民忘其劳为颂扬归美之辞顾予思之用民之力以供逰览何如不资民力之尤愈乎我国家偶有工作皆弗用正帑惟以闗税盈余及内帑节省者物给价工给值丝毫不以累民而贫者转受其利即厯年驻跸山庄亭台防缀间事添葺从未尝少资民力向年所着知过论已详言之是予所引为已过者视大雅所云或犹可无愧乎偶题牣鱼亭附识数语以示意
　　过岭戏题
　　西升东降右循左【创得斋与旃檀林相隔一岭创得斋在岭西居右旃檀林在岭东居左由创得斋至旃檀林则升自岭西向东而降为右循左也】左陟右临东向西【若由旃檀林至创得斋则升自岭东至顶向西而降左右升降之间殊费唇舌足见日理事几之难也】一岭漠然付不识防庄绎出物之齐
　　旃檀林得句
　　或称南海或西蔵【天竺自称旃檀国其有无不可考扶南交阯皆有旃檀见唐书西域传按交广地濵南海距山庄甚逺山庄所植惟有枫槲等树与旃檀无涉向年曾有旃檀名本因假借真树千林信孰充之句】塞外山庄何有焉丈六拈花只微笑不然然处不妨然
　　澄霁楼
　　如洗碧空霁景澄绮楼偶陟上之层无端天汉骋秋目飞递捷章到未曾
　　出丽正门观稼作
　　五月驻兹七月半观农一出御青骢试看翼翼与与者都在勤勤念念中雨不愁多根柢润旸诚宜暴粒浆充那能弗慰慰犹悚影响恵从夙励衷
　　石城
　　石城十七里余为驾壑骑峰壮且竒讵是司农费公帑贪官罚彼出家赀
　　山庄石城乃康熙年间噶礼罚赀修筑者噶礼厯任山西巡抚屡被劾控婪赃等事俱经辩释嗣任两江总督经巡抚张伯行劾奏噶礼通同揽卖举人向主考官索银五十万两噶礼亦列欵劾张伯行并奉
　　防解任交张鹏翮赫夀查审仅将主考官等抵罪张伯行诬防议革职赎徒噶礼免议防
　　皇祖严饬谕诸部臣及九卿詹事科道等公核以噶礼张伯行互相讦奏玷大臣职均议革任
　　皇祖念张伯行居官清正仍留原任噶礼操守难信依议革职事在康熙五十一年此石城之修当即其时罚彼所为我国家无力役之征一切工程皆发帑给值从不累及闾阎至园亭偶有兴作则并不用正帑率以内府余项为之或贪官汚吏罚令出赀使贪谿壑者知所儆兹偶咏罚筑石城一事特检查噶礼原传为之仰见
　　皇祖保全清官惩创墨吏实为仁至义尽不特慎重工作爱惜劳费而已诚可奉为万年
　　家法也谨识
　　澄观斋
　　试问澄观处于秋最合宜
　　天髙气有肃云浄意无为恵迪
　　奎章迥【殿额恵迪吉三字乃　　皇祖御书】征邪我武施所慙方寸者悬捷尚孜孜
　　出山庄北门瞻礼梵庙之作
　　许多梵宇因平逺【山庄城外北山一带崇建寺庙如普宁寺系乾隆二十年平定西陲四卫拉特来觐仿西蔵三摩耶庙式建此以纪武成安逺庙则二十四年因降人达什达瓦部落迁居于此仿伊犂固尔扎庙式为之普乐寺则三十一年所建以备诸藩瞻觐至布达拉庙成于三十五年仿西蔵大昭式敬建以祝　　慈厘扎什伦布庙乃四十五年班禅额尔徳呢来热河为予祝七旬万夀时仿后蔵班禅所居剏建者其他如殊像寺广安寺罗汉堂诸所营建实以旧藩新附接踵输忱其俗皆崇信黄教用搆兹梵宇以遂瞻礼而寓绥懐非徒侈钜丽之观也】何事区中邪教张【川楚匪徒妄立白莲邪教聚众倡乱乃内地奸民非若穷荒逺徼可姑置诸化外者稂莠必锄用兵实非得已也】挞伐六军宁可罢迁延三载尚如常【邪教滋事起于前嵗之春计捕至今已二载有余虽叠经带兵大员等四路兜擒殱毙多贼其防入楚陜边界者俱已次第廓清悉窜至川北川东界内惟首逆多名尚未全获川北则有李全髙均徳罗其清冉文俦阮正通川东则有王三槐徐添徳林亮公刘成栋张汉潮贼匪等败窜之余不过苟延残喘现经勒保恵龄恒瑞徳楞泰明亮额勒登保等带领雄兵分路截诸首逆自可不日就擒亟望捷音飞至】化民无徳诚忸切督将惟严令武扬六十年余外夷服却慙授政戢斯狂【自丙辰授政子皇帝用嘉庆纪年而一切军国大事予仍躬亲指示不敢遽图暇逸即捕教匪一事筹笔勤劳凝盼捷章殆无虚晷亦惟以徳化未孚时引为已愧耳】
　　登四面云山亭子作
　　最喜岩亭同我嵗【亭建于康熙五十年辛夘迄今八十八年与予春秋正同】一年一度畅吟观木梁木柱勒全满碑版碑隂镌又完【每嵗登临必有题咏梁柱间悬挂已徧丙辰年遂刻诗于亭南之碑面昨嵗登亭周览见碑隂尚余空处又将诗句勒于碑隂更无可镌刻处矣】拟欲罢诗复难黙重教立碣试增看【今嵗来此不能罢吟复有此作拟另立一碑镌刻新什】促成七字饱餐返【每嵗登亭即于此传餐遂成例事】山迥秋髙了不寒
　　福建巡抚汪志伊奏报早稻收成八分有余诗以志慰
　　福省居南近广东报收早稻夙期衷昨看粤奏兹闽奏实喜收中符望中【昨据广东巡抚陈大文奏报通省早稻收成八分有余可称中稔福建系广东隣省今又据巡抚汪志伊奏称闽省春夏旸雨应时早禾畅茂现届成熟之期除台湾一府尚未报到所有内地九府二州各属收成九分有余者侯官等三县九分者闽县等二十一县八分有余者福清等二十一县八分者罗源等十州县七分有余者长乐等五县合计通省各府州早稻收成八分有余等语闽粤均系南省气暄温早稻登场率先他省兹节据两省奏报收成俱属中稔洵堪志慰】既过八分亦称稔那能十熟屡资丰南瞻海峤同民慰干惕殊民自勑躬直总督胡季堂河南巡抚倭什布同奏报秋收九分有余诗以志慰
　　心殷惟是雨旸若今嵗堪称泽普甘古塞亲瞻内与外【今夏巡幸山庄以来雨旸应候古北口内外皆系跸路所经目击田禾畅茂兹据直总督胡季堂奏报各属秋禾已届成熟之期河间正定两府属约收十分永平保定天津顺徳大名承徳易州冀州定州等府州属约收九分有余广平府并深州所属约收九分顺天宣化府暨赵州所属约收八分有余遵化州属约收七分有余口北道属约收七分合计通省收成九分有余等语洵为上稔】大河遍及北还南【同日义据河南巡抚倭什布奏豫省九府四直州春夏以来甘雨优渥秋禾一律饱绽现据各属开报约收十分有余者禹州宁陵安阳太康汝州等五州县十分者尉氏仪封裕州等十八厅州县九分有余者祥符睢州等二十七州县九分者新郑商邱等二十七县八分有余者杞县郑州等二十三州县八分者宻县武安等八县合计通省收成九分有余等语与直省秋收分数相同均属上稔一日连披两省奏牍各报丰年实堪志庆】即欣有雨髙下润不致过霖沮洳耽两省慰称九分稔愁仍胜慰盼功覃
　　热
　　孟秋值小建月季临于九热似不可当婪尾气如灸酷烈较夏盛此义人知否稼穑多报稔穂结时合久粒坚气充满农谚聴熟有何必嫌炎蒸一瞬光隂偶八征绎箕畴曰豫亦诫守
　　获鹿
　　仁祖仙庄育塞禽繁滋麀鹿富林林【我　　皇祖肇建山庄至今将届百年凡苑囿规模及林泉布置皆经　　圣裁亲定草木鸟兽防不咸若即苑中所育之鹿滋生蕃息什伯成羣亦皆　　仁泽之留贻也】每因有暇即其麌岂碍无虞试已寻一御火鎗【鎗字韵府收入八庚韵作鼎鎗之鎗与铛同至古人刀枪之枪俱从木旁系七阳韵与鎗异义自明唐顺之左编载金人有飞火鎗乃鎗字从金旁之始详见旧作花准神鎗诗识语】馥焉仆【馥读作愎潘岳射雉赋馥焉中镝注馥中镞声也】即颁藩部簇而歆【歆字兼歆飨歆喜二义大雅无然歆羡即作歆与忻义同】何期八十八龄者目力依然
　　天佑钦
　　四川总督勒保奏官军攻克安乐坪贼巢生擒邪教起事首逆王三槐报至诗以志慰
　　湖北多年邪教羣【白莲邪教萌蘖于楚北寖及于川陜边界煽诱传习为日已久此等莠民倡立邪説妄谓入其教者可免灾刼以之哄骗愚防不独显违正教并不得附托于释氏羽流真乃邪教中之邪教向来地方大吏失于查察遂致党与日增然予初未尝遽欲翦除其类即内外大臣等亦未有奏请诛锄者其敢作不靖实自取灭亡也】瞷征苗际叛随闻【教匪蠢动之始因近年湖南逆苗滋事调集川楚等省官兵办内地防守兵单邪匪遂乗机倡乱到处逼胁平民肆行抢掠抗拒官军楚省逆首聂杰人张正谟姚之富齐王氏等俶扰于先已就诛灭川省王三槐系在达州起事首犯稔恶稽诛尤为祸首罪魁覆载所不容也】虽云疥癣潢中哄可弗湔除国伐勤亦以迁延阅两嵗【办教匪始于丙辰之春虽屡经奏报克捷而逆匪四处奔逃希图牵掣官兵为苟延旦夕之计各路带兵大员等惟事尾追致逆匪辗转逃窜久未蒇事因命勒保为四川总督总统军务节次调派吉林黒龙江劲旅并云贵等省精兵分路截计筹办军务至今已阅两载有余矣】每教督饬励三军兹擒首逆继党【据勒保奏王三槐等贼伙屯踞开县安乐坪地方该处山势层叠其险要路口均经贼匪分派头目安设木城石卡画夜并力拒守勒保督率将弁先将头卡岩洞门攻克贼匪等守御愈力势难径上惟跴探岩洞门之右有小路一道虽树木丛茂石角崚嶒尚可扳援登陟勒保因挑选奋勇兵丁乡勇潜徃埋伏一面督同舒亮百祥富尔赛等由岩洞门进攻扑近贼卡鎗箭并发贼匪仍抵死抗拒其时埋伏之兵勇等已由小路盘旋竞上用火箭顺风飞射焚烧贼寨贼匪立形慌乱官兵乗势扳开木城痛加洗殱毙贼七八百名贼匪不能抵拒遂弃巢奔溃窜至安乐坪后山复经官兵四面围裹殱贼愈多王三槐等无路逃生抛掷器械齐声乞命当经勒保指挥将弁将首犯王三槐生擒解京其助逆匪犯三百六十余名悉数擒获斩枭示众王三槐为川省起事首逆今渠魁已得其伙党如冷添禄一股现虽踞守祖师观趂此兵威尅期即可扫荡此外如徐添徳林亮公罗其清冉文俦及由楚陜窜川之阮正通李全髙均德刘成栋张汉潮等犯祗系分窜余党闻首犯王三槐已被擒获自必纷纷溃散无难速就殄平大功已将告蒇勒保董率将士调度有方前在云贵总督任内因平定狆苗锡封侯爵兹特加恩晋封公爵以旌劳绩并命查明在事出力将领等奏明一体加恩所有襄赞军务之大学士伯和珅晋封公爵尚书福长安锡封侯爵其余在事庆成之军机大臣等俱勅部优叙至办理此事数载以来予宵旰焦劳实无一时稍释兹幸元恶就擒肤功迅奏惟有感谢　　昊慈欣慰之余益加敬凛】徳化慙亏那曰欣
　　八月初九日作
　　仰望如
　　霄上【本日恭值　　太宗文皇帝忌辰敬念　　太宗绍统至今百七十余年予为　　太宗元孙仰企
　　音容真如在　　天上也】俯临欣目前一身亲
　　七代【予仰防　　昊慈　　祖佑备膺诸福十全刻玺四得名堂忆髫年亲侍　　圣祖荷防　　恩眷逾常今年跻八十有八精神康健犹日勤训政本支繁衍早已庆得元孙一身亲见　　七代实自古帝王未有之盛事】百嵗待旬年顾谓元兮勉【元孙载锡于今春已成婚礼即可冀得来孙之喜若能仰邀　　鸿佑得遂此愿更为亘古希有佳话欣跂实深】喜瞻来者连自知不知足又愿庶应然
　　赋得八月剥枣【得时字八韵顺天乡试题】
　　五月开花际多愁望雨时【枣花开以五月正值农田望雨之际至结实时则秋收已近豳风咏剥枣后即继以获稻亦正为农功纪也】豳风结实后亦幸稔农期开结人抡节幸愁枣岂知有情输此着无识泯凡为可騐一心镜因题七月诗剥中看落落擎得喜离离须悟莫争速应怀相让宜咨诸抚笺者方寸合甄思
　　山东巡抚伊江阿奏报收成九分有余湖南巡抚姜晟江西巡抚张诚基同奏报收成八分有余诗以志慰
　　山东欲咏待山西待久未来先自题【山东省奏报丰收之折于七月二十七日业经递到念山西系属邻省欲俟山西奏到时并纪以诗今待至旬日尚未据该省奏报或因山西口外各属禀报稍迟之故因先将山东及湖南江西奏报收成分数彚为一诗】旸雨调匀秋稼畅黍禾丰茂九分跻【山东巡抚伊江阿奏束省夏秋雨水调匀秋禾畅茂泰安沂州青州登州四府并临清直州所属约收九分有余武定曹州莱州三府属约收九分济南兖州东昌三府属约收八分有余济宁直州所属除被水外约收八分有余合计通省约收九分有余可称上稔】湖南惟逊一之欠【湖南巡抚姜晟奏湖南各府州属本年早稻收成九分以上者浏阳等六县九分者长沙武冈等十六州县八分有余者衡阳干州鳯凰郴州等二十八厅州县八分者湘潭茶陵等二十二州县合计通省收成八分有余等语虽较山东稍逊亦可称中稔矣】江右亦称数【去声】与齐【江西巡抚张诚基奏江西各府厅州属早稻收成十分者奉新新昌二县九分者莲花厅宁州南昌新建等七十厅州县八分者分宜新喻等七县合计通省收成八分有余等语与湖南俱属中稔】盼捷依然心未惬迟迟摛句益慙兮
　　中秋日作
　　夏杪秋初两月余雨旸时叶实非虚不惟齐左江右界多报中丰上稔书【今嵗旸雨应时各省收成皆属丰稔近据山东奏报九分有余江西湖南奏报八分有余其先经奏报者直河南俱九分有余广东福建俱八分有余或称上稔或系中丰而热河驻跸之处快睹丰穰亦在九分以上此时刈获已将完毕比户盈宁洵堪志庆】此际登场庆已定诚然祈嵗望为舒以何偏滞凯音奏目骋西南总惄如
　　署广西巡抚台布浙江巡抚玉徳山西巡抚伯麟先后奏报收成均八分有余诗以志慰
　　批朱每早企深衷各省农田一念同不谓参差三境报均称余有八分中【十六日署广西巡抚台布奏各属早稻收成分数汉属内收成九分者临桂等十三州县八分者灵川等四十四州县七分者兴安一县土属内收成九分者上龙等三土司八分者忠州忻城二十七土州县司统计通省汉土各属收成八分有余十七日浙江巡抚玉徳奏早禾成熟杭州绍兴二府属收成九分有余金华府属收成九分宁波台州衢州严州温州处州六府属收成八分有余统计各属收成共八分有余其杭州嘉兴湖州三府所属之仁和等州县向系种植晚禾现在长发青葱可卜丰稔十九日山西巡抚伯麟奏秋禾已届成熟据各属禀报约收十分者阳曲等五厅县九分有余者长治等五州县九分者太原等十四州县八分有余者交城等十五厅州县八分者榆次等十九州县七分有余者临汾等二十九州县七分者曲沃等二十厅州县合计通省收成八分有余各等语今嵗各省收成多属丰稔兹广西浙江山西三省复先后奏报同系八分有余均可称中稔也】因思曰庶加曰富无外民功在穑功此合慰哉慰仍怃凯音何事盼犹忡
　　红叶
　　踈星几防晓林中信宿千岩一半红造物神工迅如此笑他着笔费闗仝
　　避暑山庄回跸至喀喇河屯行宫作
　　去嵗七凶惟賸二【昨秋回跸驻此盼望捷音曽有七凶伫待生擒首之句其时楚北襄郧一带首犯系姚之富齐王氏李全长阳黄柏山首犯系林之华覃加耀川省达州首犯系徐添徳王三槐共有七犯上年十月内林之华先被官兵鎗毙本年正月经额勒登保等在归州终报寨地方将覃加耀生擒解京伏法三月间复据徳楞泰等奏于郧西县三岔河地方将姚之富齐王氏□困山梁贼匪无路可遁姚之富及齐王氏先后自行投堕悬崖经官兵擒斩枭示本月初间据勒保奏报官军攻克安乐坪贼巢生擒首逆王三槐现在槛致京师计日可到是昨嵗诗中所指七凶已得其五惟余李全徐添徳二犯尚在稽诛未获】今秋八犯总成旬【李全为楚北首逆之一徐添徳为川省首逆之一此外楚贼尚有髙均徳阮正通张汉潮刘成栋等四犯川贼尚有冉文俦罗其清冷添禄林亮公等四犯合之李全徐添徳共十犯尚未就擒】东逃西窜由彼贼追有截无恨我臣【楚贼自姚之富齐王氏殱毙后阮正通先由陜省窜入川境仪陇一带李全髙均徳继之张汉潮刘成栋由楚窜至川境复由通江南江窜至石泉县界现在李全与川贼林亮公等合伙窜至垫江梁山之间髙均徳与川贼冉文俦徐添徳等合伙奔窜广元一带其川贼窜聚营山县之箕山者则有罗其清一股窜聚开县之祖师观者则有冷添禄一股现经勒保督同恵龄恒瑞徳楞泰明亮兴肇等于川东川北分路攻贼匪窜败之余原不难尅期殄灭总由带兵大员等不能设法向贼前截惟知在贼后尾追以致各路贼首四处奔逃时分时合虽叠次殱贼不下数万而首逆多名日久尚未全获节经降防严催或间日或连日望捷之怀殆无虚晷回忆昨秋旋跸至此迄今又阅一年尚未竣事思之实増烦懑惟冀　　昊慈垂佑于今嵗秋冬之交将各首逆悉数殱擒大功速蒇日深跂望】催督诚然不遗力返躬责已亦惟谆叩
　　天赦过恵苍赤耆定功成速报臻
　　入古北口作
　　厯夏临秋三月余却无一日释心予欣逢
　　眷赐雨旸若饱揽黍禾内外如闗表闗中嵗胥稔川东川北捷犹虚【川东贼匪前据勒保奏报生擒首逆王三槐祗有冷添禄一犯屯踞开县祖师观地方计可尅期扫荡乃勒保自八月初九日驰报捷音后已逾二旬尚未续奏擒获冷添禄之信而川北如冉文俦罗其清张汉潮等各股贼匪虽节经恵龄恒瑞徳楞泰明亮等叠次殱毙多贼但首逆至今尚未就擒仍日殷望捷耳】七言纪事惟増愧不可无言复此书
　　回跸至御园再叠丙辰韵
　　御园旋跸再叠韵三阅春秋运已该刚获一凶何济事【川省起事逆首王三槐虽今秋勒保奏报生擒解京尅日可到此外尚有冷添禄林亮公徐添徳冉文俦罗其清李全髙均徳阮正通张汉潮等尚未殱擒计启跸至山庄时正殷望捷兹回跸至御园大功尚未全竣弥増萦跂】未擒众丑此空回飞章岂不目频注执讯曷曾氛浄灰例事弗能罢防笔欲铺笺咏愧先来
　　含清晖室咏
　　清晖含得一轩中四季虽同致不同幸是逢年心略慰依然盼捷意犹忡满窻暖爱赵衰日三面雄辞宋玉风旧咏新题一瞬目三年慙愧迅无穷
　　初冬
　　十月小阳节随时抚景光目殷仍捷望心慰幸年昌【今嵗各省丰收先据直河南山东奏报九分有余广东福建江西湖南广西浙江山西奏报八分有余俱纪以诗其续行奏到各省或九分有余或八分有余合计实可称大有之年】座静短亦永窻明暖不凉菊花纷五色所爱在其黄
　　四川布政使林儁奏通省收成九分有余粮价平减并筹备仓谷情形诗以志慰
　　秋稔午继已连登实异常弗敢频纪笔恐涉好【去声】言祥奏函林儁达事因闗蜀疆川东及川北【川省自擒获首逆王三槐后川东仅余冷添禄一犯尚在开县祖师观窜踞其川北各首犯如冉文俦罗其清徐添徳李全髙均徳张汉潮等叠经官军截贼势已极穷蹙惟各首逆尚未全擒现在分窜苍溪阆中南江及渠县营山等处指日即当蒇事刻下各路官兵捜捕军粮最闗紧要全赖年谷丰收足资储备较之他省望嵗尤殷】弭贼需兵良军糈之所闗惟赖年丰穰通省幸有秋收成九分强【据四川布政使林儁奏成都重庆叙州龙安宁逺雅州嘉定七府睂州邛州泸州绵州酉阳达州六直州叙永一厅收成九分有余顺庆防州潼川三府茂州忠州二直州松潘一厅收成九分保宁府石砫理畨懋功三厅收成八分有余资州收成八分合计通省收成九分有余洵为上稔又据奏各路军粮起运陆续在途现届秋收粮价平减采买仓谷一百万石闾阎争先出粜实属有备无虞等语览奏为之慰幸】稽首叩天恩庶民获安康更切捷音来西南骋目望
　　孟冬还宫敬因重建乾清宫工成有作
　　昨嵗乾清值祝融纪年嘉庆匪乾隆【昨年孟冬二十一日乾清宫弗戒于火此事纪载应入于嘉庆二年惟子自丙辰授玺后并未退居宁夀宫仍在养心殿日勤训政事无钜细皆予自任之敬思　　上天垂戒诚以予仰邀　　洪贶践阼六十二年夀跻望九康强逢吉诸福备膺较之皇祖受　　眷尤为优厚未免欣喜过望是以　　昊慈于笃祜之中示以戒满之意予惟抚躬自责不以诿之子皇帝此实敬凛寅畏之诚详见昨年悔过诗及颁发勅防内】从来有应必有故不以责储惟责躬万户千门肯效侈【用汉未央宫事】复初如旧亦称崇重成枚实才旬月【自昨年孟冬至今年仲秋甫十阅月大工重建告成鸿规钜制一切复还旧观办理甚为妥速兹值进宫吉日特降防将管理工程大臣官员等交部分别议叙其工匠及总管内监等赏给縀疋有差是日天气晴和敬谨申谢宫殿及司工各神灵以答　福佑从此敬迓　　天庥延厘集庆吉祥巩固至于万年永益钦承无斁云】仍慙【去声】卑之大禹宫
　　微雪【十月十七日】
　　问夜夜如何欣称云气罗霏微始飘洒纷落渐婆娑倚柱双眸豁积楼一寸过【是日子正雪花飘洒至卯初三刻方止积地一寸有余计小雪节甫越二日即防　　昊眖早赐祥霙而近京昌平怀柔及古北口一带地方旋据提督爱星阿奏报于本日得雪二三寸不等马兰镇所辖地方亦据总兵特清额奏报于十六日得雪三寸有余较之往嵗得雪尤早从此冬月腊月正可冀陆续优霑惟益増钦感尔】
　　昊恩早冬沐那敢惜非多
　　夜雪六韵【十一月初九日】
　　小雪刚符节才逢一寸和【前月十五日系小雪节十七日京师即得雪寸许附近畿辅地方亦有奏报得雪之处恰与节气相符】兹当冬至月大雪未旬过【本月朔节交大雪距今日未及一旬复得此畨快雪真应时甘泽也】夜半同云簇
　　天膏吉玉罗三时畅霑足【是日夜半层云宻布子刻即飘雪防渐加浓厚直至卯正方止祥霙霑被积三时有余之久仰沐　　昊恩实为优渥】五寸叠婆娑【此次宻雪优霑据顺天府尹奏报京城内外积地实有五寸且云气寛广近京各属自必同时得雪于宿麦滋培大有禆益逺近农民同深欢抃】十二重楼积【十洲记昆仑山一角有积金为天墉城面方千里城上安金台五所玉楼十二所汉书郊祀志黄帝时为五城十二楼以候神人于执期名曰迎年是十二楼之数虽出仙家而黄帝时已有其制考京师都城宫殿成于永乐年间其时机事皆决于姚广孝按明史载广孝通隂阳术数之学营建规制自多与议今京师宫殿城闺仿古重檐台门之制者中一路曰正阳门天安门端门午门太和门太和殿保和殿乾清宫坤宁宫神武门鼓楼钟楼凡十有二当时创建不特借义十洲记所称昆仑楼数押即仿黄帝时十二楼以取迎年之义是以明李时勉北京赋有云损益乎黄帝合宫之宜也兹值时玉应期临轩舒眺层檐飞桷真如谢恵连雪贼所云重璧连璐益彰皇居之壮】渥优三辅多【随据直总督胡季堂奏报保定省城一带于初八日亥刻雪花飘扬入夜缤纷大作至初九日辰刻积地八寸雪犹未止俟各属禀报到日再行开单彚奏又据长芦盐政董椿奏天津地方亦于初八日亥刻起至次日午刻止大雪纷霏积厚八寸等语是此次雪泽覃敷畿辅各属自当普被益仰　　鸿恩布濩欣慰之余惟倍増防惕也】濩恩增愓息自问合如何
　　雪【腊月初四日】
　　刚企时霙沃麦田何期清晓贶敷
　　天【今嵗冬雪优霑十月十七日甫过小雪京师即得雪寸许迨十一月初九日距大雪未及一旬京城内外时霙广被积地五寸其近京保定天津一带俱同时得雪八寸畿辅各属一律普霑实为应时甘泽计上月初九日至今将及一月虽前此积雪融化土脉极为滋润但现当培防宿麦之时正赖醲霙续被未免略为萦盼兹于初四日夘时起醲云层布宻雪纷敷一昼夜势尚未已据顺天府尹奏报积地已八寸有余再阅少时即可至盈尺以上从来田家以一冬三白为丰年之兆此次快雪合之前两次已叶农祥况现距立春尚有二旬五日更可冀叠霑时玉此实仰邀　昊苍鸿贶有加无已防感曷可言喻】　自朝至暮霈霑尔既渥而优益畅然濩落势欣野广被配藜泽实恵骈填非徐非疾态幽雅曰方曰圆色洁鲜逾月复叨心惕息望膏诚切意懃拳谢庄衣防称竒瑞贾岛诗成自诩妍方寸一忧去其半捷音速至乃能全【捕教匪之役办理已及三年各路带兵大员等虽屡有捷奏其起事首逆王三槐已经勒保等生擒解京所余党伙不难以次荡平惟自王三槐擒获后迄今已阅数月勒保等围川东祖师观冷添禄一股贼匪尚未能悉数殱擒其川北贼匪如罗其清一股经恵龄等将箕山太鹏山青观山贼巢叠次攻克而首犯罗其清尚逃窜巴州地界明亮等办张汉潮一股于楚陜边界跟踪追截虽贼势已万分穷蹙而首犯张汉潮亦未就擒此外如冉文俦徐添徳阮正通樊人杰等尚在川陜边界奔窜稽诛前此各路带兵大员等自定限期以年内当可办完竣今已届腊初距嵗除不过二十余日节经降防严催不啻百数十次五夜焦劳几至不能成寐现当瑞雪应期似可畧纾怀抱而盼捷之衷仍刻难自释惟冀早晚喜音飞至俘渠蒇绩庶稍慰旰宵悬企尔】
</div>
    <div class="pagination">
<a href="御制诗集_page1324.html">上一页</a><span>...</span><a href="御制诗集_page1320.html">1320</a><a href="御制诗集_page1321.html">1321</a><a href="御制诗集_page1322.html">1322</a><a href="御制诗集_page1323.html">1323</a><a href="御制诗集_page1324.html">1324</a><span class="current-page">1325</span><a href="御制诗集_page1326.html">1326</a><a href="御制诗集_page1326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
