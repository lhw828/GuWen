<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 66 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 66 页/共 256 页</h1>
    <div class="content">　　侍御林君钺乃尊紫霞先生寿 
　　
　　有子骑青骢，青骢何桓桓？我马愧不如，谁马气如云？下马为拜之，因以知其人。若人抱忠孝，君家有严君。再试乃卷怀，临世濯垢氛。我欲从紫霞，遨游於无垠。聊用谢短世，永以寿千春。 
　　
　　题双石为郑於成 
　　
　　孤石已可爱，况复双嶙峋。物情无美恶，损益在所任。一以砺吾行，一以砺吾心。砺行得人钦，砺心得神歆。神人既两协，为谢他山吟。 
　　
　　送戴员外有序 
　　
　　　　　前南京工部员外，今转户曹戴君祥，予旧知也。尝读书石镜山，石镜，绩溪之胜也，予尝慕齐云，欲游而未能，因相见於长安，语及此，勃然兴於怀，赋赠戴君。 
　　
　　戴君工垂佐，业出石镜阴。邂逅道知素，因忆齐云岑。国计赴留司，若过桑梓林。为予借石镜，可照万古心。 
　　
　　送南京大鸿胪刘克柔 
　　
　　鸿胪出尚方，飘飘下五云。踟蹰即长路，瞻恋犹枫宸。朱光发大夏，长养同维新。阳刚尚微郁，阴姤讵能沦。两都景不殊，欣戚齐疏亲。斗杓解斟酌，羲和无停轮。谁能回元气，祈此万年春。 
　　
　　题探源 
　　
　　君家在宝潭，潭中有真源。若欲求至宝，更窥九层渊。 
　　
　　送李上舍归宜兴 
　　
　　翩翩(昆)[毘]陵子，浴德璧水涯。十年不入官，藏器以待时。四海仰明圣，天运转璇玑。遐不共帝臣，之子亦来归。观光五云里，际会千载期。阳德会光大，阴霭尚朝曦。时事异厝薪，凤凰亚鸡栖。献璞或见刖，按剑专相疑。苍苍阳羡峰，微微江月晖。送子归山中，山中多蕨薇。 
　　
　　题拟松亭 
　　
　　岳顶亦松耳，托根故不同。遂为人所慕，拟置幽亭中。得之亭益幽，浩浩生高风。若有抚松人，等视无卑崇。 
　　
　　大理杨司厅调南礼部赠之 
　　
　　番山一时秀，君才似杨修。况当机云年，文价迈等流。双双矫云翼，意气隘九州。中年一垂翅，抢彼枳棘休。列第太常右，交辉花萼楼。鹦鹉诉北寒，越鸟思南游。法星化奎文，一夜光芒浮。我有停云念，岂无看云愁？南宫省署静，文苑开清修。六朝佳丽景，楚尾与吴头。我祖膺戎狄，山河为增优。夫何根本地，犹有兵食忧。大风拔陵木，江涨浮尸游。今年灾疫仍，千室无人收。频下修省诏，悔祸天启谋。此当属春官，送子发长讴。若有南征赋，可以献纳不？ 
　　
　　赠常德车驾之湖南 
　　
　　佩玉身若槁，志在朱陵天。襟怀全楚阔，胸荡洞庭烟。使君乘别驾，冠盖何翩翩？去问常德俗，令我心飘然。圣师问得人，澹台部下贤。身心是公事，何烦入室焉？若访蒋生径府中有蒋贡士名信，好学，宁无切琢言。 
　　
　　寿杨石翁少师诞日适赐宴礼部四十韵 
　　
　　少师群伦表，朗豁夙天人。骥驹已超类，岐嶷与岳嶟。蔼蔼文苑秀，皇皇秉丝纶。垂翅权奸际，云雷见居屯。藏纳似梁公，龙蛇十六春。贤者固叵测，终复唐乾坤。我师富才力，张弛在北辰。浊河上滔天，清济中不浑。先皇幸南北，留后报主身。时与三二公，内外协同寅。旄头出东南，帷幄坐清尘。深忧在心腹，岂但宁与彬？城社杀狐鼠，事势岂易论？及乎抱弓泣，危疑难重陈。寅夜定大策，翊运扶紫宸。圣人御皇极，正诏下高旻。积弊一旦革，大礼无前因。众论正嚣嚣，国狗亦狺狺。处人骨肉间，两宫恩义均。自非中理解，谁能定逡巡？天子曰劳止，策勋命谆谆。三让不拜封，世禄控亦频。天子自仁孝，手敕加私亲。从容对数语，封纳了不嗔。自余一召对，侃侃复誾誾。帝亦为之慰，格君可渐臻。公方论年秩，闭门解朝绅。帝命加太傅，赐宴倍臣邻。三四获所辞，乃饮春官醇。皋夔皆赓歌，殊锡感明禋。此日是何日？重阳更越旬。寔维公华诞，岳降生甫申。福德代不数，无乃天逸麟。天寿且平格，周召古所伦。永命在祈天，国脉亦以新。维时贺宾至，公醉在帝[闉]。贵介盛珠屦，所宝惟贤仁。狄门多桃李，宁无入幕宾？水也则狂简，滥竽亦效颦。敬赋南山诗，万寿祝无垠。 
　　
　　送屠侍御之南都 
　　
　　司寇东湖公，文学饰吏治。凤毛两翀霄，乘骢乃仲氏。从予拜乞言，服之为砭剂。予久拙言词，感君故来义。请从文厚言，静重如厚地。卓哉万仞冈，壁立不可比。青天何昭昭？白日靡霞翳。雷霆迅奋击，去来复何意？流水与行云，浩荡行无事。物情有常则，君行为君记。 
　　
　　送太常博士李九皋养病还金华 
　　
　　名玉方在璞，隐隐含辉光。不有卞和子，忽焉终韫藏。物情有感遇，世岂无明良？胡为抱之泣，徒尔重自伤。李君温如玉，独负珪璧章。我乃他山石，磨琢以相望。进思正斋居，君已谢奉常。局促笼中鸟，插翅慕云翔。金华为益高，浙水为益长。玉尔明德躯，慰我金石肠。 
　　
　　谩题送人 
　　
　　杞人忧天亏，共工怒地缺。天地且反复，人事何足说？物理故不齐，人乎天使之。天人莫之致，此咎将安归？大易贵时义，蠖屈乃求伸。危言亦何为？祗以危其身。去矣勿复道，龙德在存神。 
　　
　　送梁以顺尹如皋名乔升 
　　
　　沣州吾旧契，於子为姻?。况尔朴茂资，古道期跻攀。兹将牧如皋，令我心惕然。已闻江南北，饿殍盈郊阡。静坤为屡震，乾玑失常旋。狐死兔且悲，骨肉相啖残。死者未掩骼，生者留孤孱。古人尚平格，三极谁复论？调燮自一 邑，以为诸牧先。 
　　
　　汶上县作 
　　
　　　　　往谒孔林，取道汶上。汶上乃古中都，吾夫子所尝为宰於此者也。县中有思圣堂，县堂有古石准坎，其中书「大准」字，游鱼在四隅，取平政之义，或曰：「盖孔子遗物也。」 
　　
　　沿流及汶上，问是古中都。宣尼有流化，男女别行途。有堂表思圣，遗准存圣模汶上县有二石於中堂，亦古人平政之义也。治者平偏党，学以平卑高。扩之遂相鲁，东周其庶乎？水也未升堂，入室安可图？寄语都人士，希圣无自诬。 
　　
　　谒阙里庙庭 
　　
　　悠悠宇宙内，斯人独长勤。谁立万古心？所赖大圣人。六籍开知见，耳目长得新。元气岂岳降？此地传绂麟。佳气远弥蔼，况乃亲炙存。杏坛沛时雨，高弟集如云。当时侍讲席，所志皆求仁。仁也人心耳，五十何无闻？稽首奠心曲，诱衷希圣神。 
　　
　　题画二首 
　　
　　吾闻青精鸟，鸣则有大水。列之在旌旗，为世智者耻。 
　　
　　鸲鹆学人言，翻能避罗网。人迷祸福途，徒居万物上。 
　　
　　赠何道亨转北工部侍郎理易州厂名天衢。乙酉正月 
　　
　　宇宙何(廖)[寥]邈？造化苦长勤。绵绵初生条，倏忽摧为薪。采薪须采枝，采薪休采根。枝伤可复生，根蹶难为春。牛山既濯矣，乃尚寻斧斤。斧斤亦易缺，生理亦易灭。畴若予草木，帝咨益垂烈。往谐周虞衡，咸若夏鱼鳖。尽物斯□□，性分在调燮。 
　　
　　送陈静斋少宰考满名凤梧 
　　
　　皇穹尚不宰，阴阳运时功。所以乾坤尊，六子代有终。蔼蔼贤少宰，庐山起高踪。昔为翰苑秀，於今代天工。词华照青阳，玉色倾群公。?历遍台省，文武兼折冲。报政趍当宇，新春向和融。留都盛冠盖，出饯江之东。江花发文藻，江水鉴清容。行矣无迟迟，宵旰正重曈。 
　　
　　送都宪高先生总督漕运名友玑 
　　
　　飞挽地僵仆，海运天翻波。圣皇制国计，全功任漕河。河水亦有竭，民力岂云多？榜卒晨告痡，及暮靡啸歌。妻孥终岁别，生死在网罗。去年千里赤，十室九蓬科。骨肉且相食，他人将若何？根?花不实，生理宁有他。君子秉明德，调剂使平和。乾禄有恺悌，刚柔无僣差。如何民物遂？国祚同无涯。 
　　
　　遂庄西峰还江浦名会 
　　
　　峨峨定山尊，苍苍出云里。望之不可即，盈盈隔江水。何以爱此山？爱此山中云。涔涔不成雨，念之徒伤神。定山不可见，得见西峰子。爱之若定山，聊以慰予意。之子度江去，渺然一苇杭。登高赋将归，於以写不忘。 
　　
　　送陈太仆谢病还福建名达 
　　
　　蹔辞太仆马，采药归武夷。武夷多异人，九曲或见之。若逢云谷老，为予重致辞。精一事久旷，千载空尔为。 
　　
　　题淮浦为杨敬之太仆 
　　
　　泠泠淮浦水，水清人亦清。有客来照影，浩然歌濯缨。岂但可濯缨，坐使心神澄。无穷川上意，日夜注沧溟。 
　　
　　陪诸公瀛洲胜会共七首 
　　
</div>
    <div class="pagination">
<a href="泉翁大全集_page65.html">上一页</a><span>...</span><a href="泉翁大全集_page61.html">61</a><a href="泉翁大全集_page62.html">62</a><a href="泉翁大全集_page63.html">63</a><a href="泉翁大全集_page64.html">64</a><a href="泉翁大全集_page65.html">65</a><span class="current-page">66</span><a href="泉翁大全集_page67.html">67</a><a href="泉翁大全集_page68.html">68</a><a href="泉翁大全集_page69.html">69</a><a href="泉翁大全集_page70.html">70</a><a href="泉翁大全集_page71.html">71</a><span>...</span><a href="泉翁大全集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
