<!DOCTYPE html>
<html>
<head>
    <meta charset="UTF-8">
    <title>鹤林集 - 第 11 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤林集 - 第 11 页/共 25 页</h1>
    <div class="content">　　勅春秋之义母以子贵今吾阁老登进宥宻之庭岂忘禭章慰其劬劳之感具位某氏淑婉有仪恭勤不懈辅佐君子极于显荣载生名贤汔至鼎贵是用循国家之旧典易小君之新封尚惟淑灵歆我休命可
　　陈卓妻林氏赠信安郡夫人制
　　勅朕畴咨公望登进儒臣书殿隆名既畀以机密之柄禭章异数又伸其伉俪之私具官某氏以嘉定从槖之家淳熙侍臣之子克谨妇道相成夫君曽未赓偕老之诗先已赋悼亡之什鸿枢之荣不见象服之礼未宜兹吾辅臣盖有遗憾小君示宠大郡启封倘逝者而有知尚服之而无斁可
　　沂王夫人俞氏父俞治赠潭州观察使制
　　勅朕惟若昔厚陵加惠濮邸凡仙游之若父若母皆与封赠盖先制也矧沂王夫人之亲其可缓愍章耶具官某禀姿端醇与物和裕蚤缘姻娅逮事先朝朱閤通班夙着舍人之样戎团分总殁跻诸使之荣兹诞霈于隆恩复陞华于亷察九原有识尚克知歆可
　　沂王夫人母刘氏赠惠国夫人制
　　勅朕【云云同前】葢先制也矧予近戚可缓愍章耶具官某妻某氏性禀柔嘉躬履慈俭蔼有阃范以昌徳门是生淑媛妃我沂邸兹覃异渥用贲幽扄仍小君之旧封开大国之新命淑灵未泯宠数钦承可
　　何进特赠节度使右金吾卫上将军制
　　勅朕收图书而知阨塞之处每严蜀道之防听鼔鼙而思将帅之臣必及山西之彦云何中道忽丧元身具官某朴忠而有谋真勇而无敌身鏖百战曽收荡寇之勲义激三军时有灭讐之志当北骑溃防之日正王师思奋之秋而功力常分于备多事机屡失于遥制遂赍忠愤竟死封疆昔李广之殁而三子为郎张巡之亡而百世庙祀朕之恤汝无愧于斯更加双节之荣复班二品之贵以甄壮烈以励贪夫可
　　赵传夫弟伉夫父彦轼赠特进制
　　勅朕躬执瑄币只见泰坛虽当恭黙思道之时不废齐明承祀之典嘉与文武之士均其神天之休具官某蔚为宗英绰有雅度抱才自处官不满能积庆所钟报在其子或践武阶之峻或登禁橐之清推迹本原用彰愍饰进其位叙特以上公是为泉壤之华且慰霜露之感可
　　赵传夫母段氏赠定襄郡夫人制
　　勅朕读蓼莪衔恤之诗观閟宫燕喜之颂一以不得终养为戚一以既受多祉为荣推原人情是有赠典具位某母段氏柔嘉淑谨式是阃仪温敬齐庄共于典祀命之不淑没有余哀用开大国之封仍正小君之号不但慰思亲之望庶几广教化之仁可
　　赵传夫母连氏赠秦宁郡夫人制
　　勅严父配天国之大典以子贵母古之彞章矧兹禁从之官相我明庭之祀尚何爱于爵赏不以成其孝思具位某母连氏淑谨有仪柔嘉维则亲执锜筥恭俭以相其夫笃好图书仁爱以昌其后生不终养没有余哀载疏大国之封庸正小君之号九原虽邈不显其承可翟朝宗弟崇故父显赠保康军节度使制
　　勅朕躬执瑄币祗见泰坛喜与文武之臣均共神天之庆用裒祭泽申贲祢宫具官某以武发身以仁裕后戎容暨暨生不侯封蜜印煌煌没以子贵兹因宗祀重衍庆条再颁鹘绶之华益侈鬛封之宠灵如未泯休克歆承可
　　翟朝宗嫡母杜氏赠信安郡夫人制
　　勅朕惟严父配天国之大典以子贵母古之彞章用敷享帝之休爰霈漏泉之泽具官某母某氏挺生望族来嫔庆门均其鸤鸠之仁毓我熊罴之士兹汔成于熙事宜申锡于愍书正位小君启封大郡柔魂未泯茂渥其承可
　　邓彭年赠节度使制
　　勅朕惟爵禄天下之公器也劝功懋赏未尝以私防之爱而妄加送往貤恩亦不以近习之嫌而终废具官某禔身谨饬植志忠勤粤自淳熙已服劳于南内讫于嘉定遂参领于北司久矣投闲奄其沦谢朕念先朝之簮履特颁内府之节旄用招嘉魂式贲泉路灵如有识尚克祗歆可
　　李大昌加赠武康军节度使制
　　勅国朝旧制非勲绩显著者不除节钺渡江而后稍寛矣若赠官则所不吝也具官某忠实敬谨谙于吏道事朕初潜歴年滋久以攀附之勤当享遐福命之不淑遂至云亡则亦可伤矣赐之旌纛姑示饰终之典可
　　麻申特赠武功大夫遥郡刺史制
　　勅具官某朕置武功之赏以宠战士聴鼔鼙之声而思将臣既陷元身可无愍典尔本山西之杰驰漠北之名破敌旗边曽着先锋之号受降城畔更无匹马之还方北骑之窥闗拥白丁而赴敌但知报国不惜捐躯虽一门之死者数人而劲敌之退者三舎勲名如此岂不伟欤立岑彭之祠官李广之子朕于何进既率用厥典矣尔进之俦也则甄録二阶追封遥刺朕又何爱焉可
　　李虎母髙氏特封咸安郡夫人制
　　勅昔张辽进爵乡侯厥母亦蕃锡车马诸屯将吏悉罗拜道周史册书之以为荣观今有身都大将亲号小君较之前闻无所与逊岂不两尽其美哉具官某母某氏仪家以正守节而坚为人谋而忠烈何惭于伏劒与子言于孝劳不止于断机庆绵后昆官至刺史积五年之恩数貤一秩于慈闱朕之锡汝之受皆宜也上承天宠下慰子心可
　　钟震弟霖父将之赠宣奉大夫制
　　勅君子思孝笃于亲而民仁圣人广恩敬其父则子悦式裒祭泽申贲祢宫具官某父某撷儒之英蹈道之正勤于讲学撰先生之屦以从游志在济民易大夫之箦而后己仕皆由礼爵不满能是钟禁槖之贤来相明庭之祀既合棣华之韡韡宜加蜜印之煌煌上崇二品之阶下漏九泉之泽灵其不昧式克歆承可
　　钟震妻邓氏赠硕人制
　　勅朕合宫汔享熙事备成厥有秉文之臣实修助祭之职可无骏惠贲及私庭具官某故妻具位某氏清范出于名家柔风着于中梱式相其事亦云有年既不诵君子偕老之诗则冝膺硕人其颀之报尚其肹蠁来顾宠灵可
　　冯氏封硕人制
　　勅读閟宫之诗曰鲁侯燕喜令妻夀母夫既不能以养亲为夀而仅得以宜家为喜者亦人之情也具官某妻冯氏生自华胄嫔于徳门鼓琴瑟和乐之音粲珩佩委蛇之度供大夫之祭既享于成衣硕人之衣实称其服益思谨淑以保尔有家可
　　刘芥赠武功大夫某州刺史制
　　勅朕闻春秋书潞子之爵汉史纪弓髙之封既曰来臣何爱饰典具官某生于异壤慕我中华方闗河怀赴之秋有唐邓来归之报迎王师以箪食诚出本心解辫髻以衣冠欲霑圣化方报功之未几遽掩骼以云亡爰赠武功并陞遥刺以示纳降之典以恢怀逺之仁英魂有知尚式时享可
　　葛氏封宜人制
　　勅具官某妻某氏朕修文徳以来逺人不间臣妾尔生自异域嫔于贵臣慕义来归亦期偕老岂图中道忽殒良人宜疏命妇之封以示皇恩之渥可
　　李复明赠忠州刺史制
　　勅具官某北兵慢防奄薄荆渚尔以统兵官愤敌深入出鬬于城闉之西武功虽多而元身亦殒可谓死于义矣陞刺望藩往旌毅魄可
　　俞东赠修武郎制
　　勅具官某朕追惟藩邸嘉惠近亲生锡异恩死彰愍饰尔亦肺腑亲也降年弗永官不满能载陞八品之阶式漏九泉之泽尚其营魄歆此休光可
　　冯履特赠直秘阁制
　　勅具官某昔邵子雍闻巂鸟之声而占气运因木叶之动而起时数声音之学葢与造化相流通非深于易者不能知也尔蚤以爽邦之英邃于先天之数声文韵法尤所究心当权侂用事时课歴之差议祭之变推测虹见之咎了然如指诸掌至于进退不以吉凶行违不以忧乐则又在于经世图外惜乎此道孤行无有褒表之者朕用朌愍典俾真秘丘尚庶几丰道植教之意可
　　王氏封硕人制
　　勅朕肇禋国阳均福方外属我臣妾一视同仁具官某妻王氏生自殊邻嫔于贵胄能佐而长慕义来朝车书既同冠带不异则疏硕人之宠以对亷使之华亦其宜也毋贰尔心相勉以义可
　　赵氏赠安人制
　　勅某氏妇从夫爵死生一也国有湛恩于是有不从夫而封赠者焉尔荣王近亲有淑其行降年不永至于云亡再疏命妇之封庸侈泉扄之宠柔魂未泯尚克知歆可
　　傅宗道母陈氏封孺人制
　　勅具官某母某氏朕宗祀明堂均庆宇内凡我小大之臣举得以宠绥其父母焉尔积善蕴仁年过九十在官有子际此异恩用贲徽封益恢夀嘏可
　　呉洪道父权授保义郎母陈氏封孺人制
　　勅具官某父母某汉礼髙年九十者已为异数矧父母之年又加于九十者欤尔绍兴遗民蕴仁积善年耆徳明至于偕老是宜日有秩也初品之封尔其笃受可
　　赠髙年制
　　勅王制以五载存问百年国朝三嵗大礼应士庶年百嵗而上特与补初品官尚三代遗意也尔积善于身享仁者夀吾何爱一秩不以慰而子孙其承宠休以燕遐福可
　　赠妇人高年制
　　勅王制以五载存问百年国朝三嵗大礼应士庶年百嵗而上特与疏封尚三代遗意也尔齿于编氓独享上夀非慈仁好善何以登兹锡之嘉号以慰而子孙可


　　钦定四库全书
　　鹤林集巻十一　　　　　　宋　呉泳　撰外制
　　池州青阳县协济庙封惠显灵应昭泽普济公制
　　勅具某神九华之山神人宅焉其嵓幽故其神宅其鬼灵故其徳盛当农畴告旱田毛欲槁环邑之士奔走其祠而祷焉鞭池龙为霆嘘圣水为雨顷刻之间泽满四野亦可谓有功烈于民矣已建上公再加美号神其懋承之可
　　临安府余杭县洞霄宫龙神封灵泽公祠制
　　勅具某神昔景徳画龙以祠雨天圣塑龙于防灵观亦雨绘像尚尔况真龙哉方旱魃为灾百神徧走而未应兴自朕怀以黙祠祷中使未还而甘泽已滂沱矣建尔上公对予光命可
　　忠州功显庙神封广祐灵济公制
　　勅具某神朕闻祷祀于黄河故鸟乌之声乐而齐师遁求助于钟山故草木皆人形而秦师潜赫然灵光载在往牒尔显于西土宅我生民顷因北敌之鸱张加以溃兵之豕突植红旗于山上朔骑自奔拖白雾于江中凶渠敛戢需章来上朕用叹嘉命载衍于旧封肆登加于新号尚裒隂施以对休光可
　　卬州依政县惠显庙神封博济灵应孚佑公制
　　勅具某神古者国有水旱之灾则禜于神为民事也矧兹有庙宅彼曲山惠绥一方载在往牒亢旱槁苗则雨应淫潦伤稼则晴舒灵绩上闻钦叹无斁用视上公之秩益増徽号之荣尚迪威灵裒对休宠可
　　潼川府通泉县孚惠庙神封应济普惠灵润公制
　　勅具某神通泉古县也山明而水秀地瘠而人稠神宅其间民以为命往因西师亡絶溃入中州黄旂章章熊虎奋怒贼弗敢近民赖以宁发诩灵威济登媺号尚迪休宠永绥遐方可
　　顺庆府西充县利应庙神封忠显公制
　　勅具某神先王制祭祀五以死勤事与能捍大患尤为有功于民尔奋身多难之街奉使叵测之域一介行李周旋磁相移民于城转粟于庾亦无负州人矣髙皇知之而磁之人有不能尽知者元身既殁英爽如生以忠介公显于东土北兵临江不敢犯则斯二事岂不应祀典欤进爵上公肇封忠显尚朕所以纉承髙皇之意可
　　两佐神封翼惠公助顺公制
　　勅具某神等河神请缨而楚国之师熸山鬼返璧而祖龙之魄丧尔二将于昭其武有赫厥声从汉祖入关勲烈已垂于千祀佐粤王平冦威灵复振于七闽繇其功盛以化神莫不户祠而家祝式裒显迹庸建上公庶几长乐二将之祠不减睢阳双庙之盛可
　　威州康佑庙神封显佑灵泽孚烈威济公制
　　勅具某神朕敬共明神厥有常祀至于幽賛国家光于上下又当褒表之以为黔首则尔庙食西土功施于民顷者诸番侵我汉地神赫斯怒卒能殄歼乃讐其如出雨兴云反风灭火特其迹也爰秩灵休衍加徽号尚其歆享可
　　雅州严道县顺应庙神封忠烈公制
　　勅具某神佑直助顺幽明之理惟均褒徳表功神之祀不废尔奋自越巂来游蔡防杀伪守以庇民一扫美新之习指真人而纳贡不忘思汉之心生为千里之依殁作一方之主隂捍边境黙司雨旸有赫厥灵彻于朕听用建上公之爵肇开忠烈之封永绥遐方寛朕西顾可
　　临安府昌化县灵惠庙百丈神封显应侯城隍神封顺应侯栁湘神封灵应侯制
　　勅具某神等朕以功诏爵以敬事神凡能保佑于民不废褒表之典尔等鼎力幽潜山民依怙旱干之祷随应札瘥之患不生虽京师众大之区亦防灵润兹肇封于侯爵庸答于舆言尚祗明恩益逺灵施可
　　南康军都昌县英佑庙神封威烈惠利侯制
　　勅具某神佑直助顺幽明之理惟均褒徳表功神之祀不废尔仕东晋董督八州庙食都昌绵歴千载一方寳祠不但水旱疾疫之祷而已顷者峒冦猖獗隂兵逆防红旗章章贼遂宵遁惟神明鉴犹往日击杜弢斩苏峻平王敦之心也增锡嘉名尚先王宗功秩祀之意可建宁府瓯宁县灵佑庙神封孚济昭应广利嘉惠侯广惠利泽显应侯制
　　勅具某神朕遹祗宗祀咸秩百神凡领于祝官载在祀典者靡不封爵有差尔等庙于瓯宁垂二百禩御灾捍患灵迹彰闻虎不敢渡河盗不敢入境实惟侯之烈各因旧封申锡二字一曰嘉惠以昭其徳一曰显应以赫厥灵神其懋承之可
　　徽州英烈庙钱嶨封惠显侯惠济侯制
　　勅具某神昔仲尼有言纲纪天下曰神方建炎辛亥敌马饮江荡摇二浙尔兄弟无尺寸兵在手乃能仗义率乡丁战乌珠于桐庐下如挐舟礌石敌几不能支遂遁去推较功烈当与刘韩并驱而史佚其事朕甚悼焉既列庙祠又班侯爵尚其子孙世笃忠正以休于前功可
　　施州永福县嘉惠侯封灵应惠侯制
　　勅具某神汉破匈奴而风雨之声皆神兵晋败苻秦而草木之状皆勍敌方敌兵犯顺邉马慢防云安防子之间军声未震神赫厥灵幽賛防讨彼望见朱旗汗马惊遁溺死遄就招安若尔威灵弗加褒宠殆非所以重依人尊受职也用览漕臣之奏申锡美号神其懋承之可建宁府建安县神应庙神封昭惠显应灵助侯昭佑显济灵顺侯制
　　勅具某神河神受玉以济晋师山鬼持璧以遮秦使昔疑其事今悟兹理方盗起汀邵间州县长吏不能安之神赫厥灵幽賛防讨邦民夜半时闻有甲马声此岂足为异耶贼平而益封尚朕报功之典可
　　处州丽水县协应庙神封显应周泽惠济昭佑侯显济嘉贶利泽孚佑侯制
　　勅具某神等山林川谷能出云为风雨皆曰神矧庙于丽水宅于风门又能嘘石罅之雷以鞭羣动则旱干之祷而甘泽随霔葢其所也旧为彻侯増都显号示朕所以重祠之意可
　　龙山真圣观灵感大权尊圣招寳七郎封助灵侯制
　　勅具某神朕以神皋众大旱魃为虐并走羣望以祈甘霔惟神率迪朕命触石为云曽不崇朝雨徧畿甸其为施博矣爰锡嘉名封之彻侯以见朕先勤民而致力于神之意可
　　冲佑观防法神封协济侯制
　　勅具某神朕以旱魃为虐望奔武夷曽不崇朝雨徧天下山灵仙伯亦既尊显之矣有司谓尔实防道门霈泽之功与有隂相封之彻侯其懋承之永以无斁可西和州武显庙神封灵佑孚惠广应侯制
　　勅具某神大兵之后继以凶年何边州之不幸也尔迈迹西土宅祠古岷驱敌而风霆奔祷雨而云雾滃人孰不曰幽賛之助用嘉尔绩申锡侯封侯其懋承之永以无斁可
　　临安府浙江顺济庙神封灵佑显应公神次子封助宁佑顺侯制
　　勅具某神以劳定国则祀之为道水之功设也迩者恭圣发引水道湮塞潮回沙涌不可以舟凭神威灵驱叱海若安流顺波顷刻而济袝恩载颁有司以益封请朕用申锡美号神其懋承之可
　　南劒州尤溪县惠泽庙神封孚应灵顺侯制
　　勅具某神朕君临四海礼驭百神傥有功烈于民何爱封爵于我矧兹劒浦屹彼丛祠能出云雨于鸿蒙之间能驱盗贼于俶扰之日爰锡再命用增侯封其懋承之永以无斁可
　　眉州彭山县英惠庙神封嘉应侯制
　　勅具某神神也者气之盛者也其气发扬乎上为阳为刚为昭明为忠义神故汉将军岑諡曰壮侯者庙于武阳国朝淳干嘉绍问幽賛讨贼夜半时闻有甲马声今未尝亡也锡命彻侯用甄壮烈可
　　佐神封英惠賛烈协应侯制
</div>
    <div class="pagination">
<a href="鹤林集_page10.html">上一页</a><span>...</span><a href="鹤林集_page6.html">6</a><a href="鹤林集_page7.html">7</a><a href="鹤林集_page8.html">8</a><a href="鹤林集_page9.html">9</a><a href="鹤林集_page10.html">10</a><span class="current-page">11</span><a href="鹤林集_page12.html">12</a><a href="鹤林集_page13.html">13</a><a href="鹤林集_page14.html">14</a><a href="鹤林集_page15.html">15</a><a href="鹤林集_page16.html">16</a><span>...</span><a href="鹤林集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
