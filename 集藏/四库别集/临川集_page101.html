<!DOCTYPE html>
<html>
<head>
    <meta charset="UTF-8">
    <title>临川集 - 第 101 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 101 页/共 155 页</h1>
    <div class="content">　　（曾祖琼皇任忠武军节度使赠侍中累赠尚书令兼中书令追封韩国公赠太师）

　　敕：后率六宫以教天下之妇顺。其位尊如此，则所以褒崇其祖考，礼不可以无称也。皇后曾祖某，忠劳武力，为国虎臣。庆集后昆，比隆任、姒。追加位号，以显厥魂。尚其有知，膺此休宠。可。

　　【皇后三代制十道·曾祖母潘原县太君追封滕国太夫人】

　　敕：朕初即位，褒厚异姓，率由先帝故事，不敢有忘。皇后曾祖母李氏，柔惠静嘉，能循法度。来嫔巨室，休有淑声。庆流厥孙，正位宫。胙封名国，其尚知荣。可。

　　【皇后三代制十道·曾祖母陇西郡夫人李氏追封舒国太夫人】

　　敕：朕奉循先帝故事以劳天下。阻深疏逖，皆有以加之矣，又况于外戚之贵哉？皇后曾祖母李氏，嫔于高门，率德唯谨。诒庆厥后，是生硕人。兆协厥祥，登俪尊极。追褒有礼，其尚知荣。可。

　　【皇后三代制十道·祖继勋建雄军节度使累赠太师中书令可特赠兼尚书令】

　　敕：尚书禄天下之政而令一品也。人臣位号，于是为盛。皇后祖某，忠劳弈世，能壮厥犹。为国城，有庸休显。莘之庆，乃集后昆。膺此追荣，尚知嘉享。可。

　　【皇后三代制十道·祖母会稽县君康氏追封祁国太夫人】

　　敕：朕承先帝圣绪，大赍及于幽显，疏逖以贱者加之矣，贵而戚者其可忘哉？皇后祖母康氏，驯行婉容，协于俊德。庆垂厥后，坤育万方。追命有邦，尚荣窀穸。可。

　　【皇后三代制十道·祖母太原郡太夫人郭氏追封郧国太夫人】

　　敕：夫治内政、修阴教，以助朕调一天下者，所以褒崇其世，可不厚哉！皇后祖母郭氏，率德秉义，协于君子。《关雎》之咏，传祉厥孙。申锡赞书，启封名国。尚其灵淑，嘉此追荣。可。

　　【皇后三代制十道·祖母金城县太君王氏追封成国太夫人】

　　敕：《传》称德厚者其流泽广，故今追命之数，视其子孙位号之卑尊。矧夫后世登俪尊极，则致隆其封爵，岂不宜哉！皇后祖母王氏，来嫔大家，率循德礼。有开后嗣，协庆涂、。申锡名邦，尚荣幽穸。可。

　　【皇后三代制十道·父遵甫皇任北作坊使特赠检校太傅保信军节度使】

　　敕：《春秋》书季姜之归，而《传》有褒纪之义。崇宠异姓，其所从来久矣。皇后父某，承世之庆，列官于朝。虽德义有称，而不终荣禄，祚流后世，正位内宫。追命有加，以慰窀穸。可。

　　【皇后三代制十道·母钜鹿郡君曹氏特追封沂国太夫人】

　　敕：国有大赍，凡在廷之士，皆得追褒其父母，而况于异姓之贵哉？皇后母曹氏，胄于名王，归得吉士。率礼蹈义，有称闺门。迎渭之祥，实开厥后。膺此恩典，尚知歆荣。可。

　　【皇后三代制十道·母乐寿县君李氏进封均国夫人】

　　敕：人主之所以风天下者，岂非外戚之助哉？故夫封爵褒厚之礼，其所从来久矣，未尝有改也。皇后母李氏，躬以德义，嫔于令人。能大厥家，比隆任、姒。锡之象服，胙以名邦。往即宠荣，勉绥寿善。可。 
　

　




　

　
●卷五十四
◎外制
　　【宰相富弼三代制六道·曾祖】

　　敕：大臣有庆于国，则爵命上施其考祖，所以章贤德广褒劝也。具官某曾祖某，躬执义善，发身扬名，诒于曾孙，集有福禄，登践枢极，卓为臣宗。申命有加，尚荣幽穸。可。

　　【宰相富弼三代制六道·曾祖母】

　　敕：宗工之选，所以宠俊良，大国之封，所以褒贤淑。具官某曾祖母某氏，顺足以有相，严足以有临。来嫔名家，诒禄厥后为国元老。仪刑万方。开号全齐，既光大矣。徙之北国，其愈知荣。可。

　　【宰相富弼三代制六道·祖】

　　敕：列爵五等，莫尊于公，必有盛德之士，然后可以膺此号。具官某祖某，秉哲迪义，不躬显荣，祚流闻孙，为世硕辅。追褒之礼，既极宠崇，序爵启封，尚其嘉享。可。

　　【宰相富弼三代制六道·曾祖母】

　　敕：天子之宰，朕所恃以纲纪四方者也。爵命加其祖妣，岂不宜哉。具官某祖母某氏，蓄德在躬，以成家室。发祥于后，以遗子孙。申锡有邦，盖惟旧典。魏大名也，以是追封。岂特为窀穸之荣，亦所以佑其后世。可。

　　【宰相富弼三代制六道·父】

　　敕：士以有子为荣，子以显亲为孝。宗公元老，世恃以宁。当有追崇之恩，称其致孝之意。具官某父某，惠和敦大，明允忠笃。位不侔德，乃生硕人。寅亮先帝，宠绥四海。方兴就事，佐佑朕躬。申命有章，兼荣幽显。可。

　　【宰相富弼三代制六道·亡母】

　　敕：朕初纂服，登用旧臣，褒厚其亲，率循故事。具官某母某氏，显相吉士，笃生硕人。寿善康宁，考终福禄。追荣新，申命大邦。尚其淑灵，膺此休宠。可。

　　【参知政事欧阳修三代制六道】

　　（曾祖郴赠太子少保可赠太子太保）

　　敕：君子善善之义，下及子孙，况推而上之至其祖考，所以褒美崇宠，岂顾可以不称哉？故先王宗庙之制，视其爵位之高下，以为世数之远近。而本朝追命之礼，亦从其子孙名数之卑尊。具官某曾祖某，潜于丘园，躬有善行。畜积之庆，施于曾孙。为时宗工，名重天下。图任以登于右府，褒嘉当及其前人。东宫之孤，位已显矣。进秩一品，尚其享哉。可。

　　【参知政事欧阳修三代制六道·曾祖母追封延安郡太夫人刘氏可追封荣国太夫人】

　　敕：尊之欲其贵，亲之欲其富，岂特人主有是心哉？推是心以施于人，此人主所以与天下同忧乐之意也。禄有厚薄，故礼有隆杀；位有高下，故施有远近。古之道也，其可忘哉？具官某曾祖母某氏，含德在躬，作嫔令族，积善之庆，覃其后昆。惟时闻孙，实朕良弼，登与政事，人无间言。其疏大邦之封，以报流泽之施。宠灵之极，尚克享哉。可。

　　【参知政事欧阳修三代制六道·祖赠某官】

　　敕：朕惟有天下者得推其祖考上配于天，盖孝子慈孙所以极其尊崇之意。推是心以及夫在位，则其宠禄之厚者，岂不欲以及其所谓尊亲者哉？此朕所以褒宠大臣之先以尊爵贵官，而有至乎三世者也。具官某祖某，积德累善，施于后嗣，为予辅弼，始大厥家。东宫之孤，既以命汝。增荣一品，尚克享哉。可。

　　【参知政事欧阳修三代制六道·祖母】

　　敕：朕疏郡县以君诸臣之母，欲以慰慈孙孝子之心。至于政事之臣，则封国及其王母，所以望其功者厚矣，则慰其心者顾可以薄哉？具官某祖母某氏，来嫔名家，克配君子，积善之福，覃于其孙。左右朕躬，豫图政事。嘉而有后，锡以大邦。维灵在幽，尚克膺此。可。

　　【参知政事欧阳修三代制六道·父】

　　敕：大臣得爵命其先人至乎公师，非古也。然礼者人情而已矣。当于人情而义足以劝士，则何必古之有哉？具官某父某，蓄其德善，不显于世，克生贤佐，为朕股肱。东宫一品，人臣高位。追以命汝，用嘉有子。尚其享此，以称馈祀之盛哉。可。

　　【参知政事欧阳修三代制六道·母】

　　敕：古者子为诸侯大夫而父为士，则其祭以诸侯大夫之礼。朕以谓得享其礼而位号不称，则不足以尽孝子之心。故今有列于朝廷，皆得追崇其考妣，又况于为吾左右辅弼之臣哉。具官某母某氏，妇顺母严，称于天下，能教其子，为时名臣，协于询谋，进断国论。虽禄养不及，而馈享有加。启封大邦，于礼为称。尚其幽穸，知享此荣。可。
</div>
    <div class="pagination">
<a href="临川集_page100.html">上一页</a><span>...</span><a href="临川集_page96.html">96</a><a href="临川集_page97.html">97</a><a href="临川集_page98.html">98</a><a href="临川集_page99.html">99</a><a href="临川集_page100.html">100</a><span class="current-page">101</span><a href="临川集_page102.html">102</a><a href="临川集_page103.html">103</a><a href="临川集_page104.html">104</a><a href="临川集_page105.html">105</a><a href="临川集_page106.html">106</a><span>...</span><a href="临川集_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
