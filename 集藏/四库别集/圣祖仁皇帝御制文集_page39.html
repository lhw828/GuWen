<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 39 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 39 页/共 217 页</h1>
    <div class="content">　　弩之制昉于有熊氏周礼掌之稾人后世寖失其巧爰命工人规古遗制而神明之省度悉合乃为赋曰
　　观五材之利用美四弩之超羣法轩辕之天巧象枉矢之星文关施牙列枢合机分尔其势若迅雷形如规月雪镞骞腾霜铓激越迈白的之神竒埒黄间之飘忽坠百石于三连引千钧于一发若尔秋原萧飒春草萦茸长楸猎马甫草军容既省括而命中亦裂眦而洞胷弋封狐于巨壑射飞隼于髙墉至于鱼丽六师龙骧万骑羽箭霆鸣雕弧雨厉逾贯虱以呈能轶穿杨而逞艺彼夫黒矟朱防玉劒金鋋或收功于后劲或制胜于中权虽宣威而克敌未届逺而乘坚岂与夫夹庾唐大之制同垂烈于戎旃
　　夜亮木赋【幷序】
　　塞上古木夜视有光遇雨益明移置室中即之可以烛物嘉其有异故赋
　　猗嘉木之逈异垂四照之华英蜿轮囷于川壤萃盘错于柯茎外禀防徳内蕴离精焕然夕皎灼尔宵明晼瑞星之初丽炯璧月之渐生既腾辉于山谷亦扬彩于檐楹若乃灵根濯雨荣枝浥露芳泽加鲜澄晖逺布方隐之而弥耀旋即之而如晤洵昭质之无亏何防行之是惧尔乃金膏灺蕊鹤焰韬光独飞熛而振采长煜煜以煌煌吐琼文于赤水悬瑶景于昆冈非朝华而夕谢殆积闇以能彰于是列之桂宫置以椒室流映金铺近烛缃帙岂浮艳之为容亮灵竒之足述庶含章之可贞虽在野而靡失
　　西苑芙蓉赋
　　惟泽芝志于尔雅菡萏咏于风诗繄金塘之丽草允栁沼之朱仪夫其的烁轻莎翩蹮清濑玉节蟠根翠羽襞盖缕黄作须跗紫成蔕荫太液之涟漪荡昆明之雾霭尔乃幽房晨折芳葩夜舒前迎丹殿后匝瑶除髙披直道斜嬝周庐萋萋川碧淼淼天虚光留锦鹜阴唼文鱼叶漾珠而错落影翻月而轩渠若夫黛罨如烟华浓似绮藻采横洲霱云被沚或雪沁琼英螺含碧蘤桃倩红菊分金蕊竞秀扬辉烂兮出水如仰如俯似低复昻亭亭交倚田田并将宛若瑶林之四映矫如朱鹭之载翔至于萍合桥痕蒲牵波縠溪静禽喧台髙树复梅雨滴而浮馨麦飇扇而散馥氤氲于讲席之书郁烈乎侍臣之服间命沙棠之楫驾芙蓉之舟似搴华峰之种无待汾水之讴宴羣工于在镐聊悦豫以凝庥盖其擢素挺生拔泥不滓外直中通花荣实防洁比髙人清同君子是以庐山则渊明届焉濂溪则惇颐乐只余愿贤士之释荷裳乃睠幽姿而不自己
　　松赋
　　猗欤乔松钟灵上苑柯百尺以如搴盖千年而欲偃散积秀于莲荫孤芳于兰畹标艳冶之不矜抗风尘其独逺若夫盘根泰岱耸干匡庐涵贞温岫映彩嵩衢比徳则质符君子授秩则名荣大夫三眠逊其劲节百木让为仙株尔其緑玉抽鍼黛蛾攒叶夭矫虬鳞腾趠龙鬛谡谡离羣森森爽睫碧驾峄桐翠增尧荚至十围蓊郁连抱巃嵸涛乍惊而疑雨声既逺而犹风景闻之于牖比陶潜抚彼于篱东更若招栢为朋呼筠偕响白频游青牛时徃萝茑旁牵芝苓暗长落氛雾于琼堦蔼菁葱于书幌或俯垂紫磴或斜倚清池鹭独鶱而啄实鹤载舞而巢枝日腾照兮光蔚荟月流素兮隂纷披繄符邱之神王羌偓佺所心怡是以茂姿式咏于雅诗贞修表扬于戴礼箕山则栋欲生云石室则脂堪作饵非幽品之可怀曷详美于图史至若皁衣迎气白草迷烟雪霏千里氷凝万川橘柚罢色杞梓藏妍独斯树之不改厯嵗寒而苍然凉飇至弗移其操沍阴积弥着其坚信国家之桢干而表徳者所取焉
　　玉泉赋
　　若夫天产瑰竒地标灵迥融则川流峙惟山静抚风壤之清淳对玉泉之幽靓信芳甸之名区而神臯之胜境也尔其洞壑厜防岩阿丛复源出髙冈溜生寒麓瑶窦溅珠琼沙歕玉控以翔螭引之鸣瀑初喷薄以飘丝旋潆洄而曵縠既瀺灂于涧谿遂弥于陵陆侔色则素缬无痕俪质则纤尘不属挹味则如醴如膏揣声则为琴为筑于是长输逺逝澶漫演迤曲之为沼渟之为池拭一之明镜防千顷之琉璃排玲珑之雁齿跨蜿蜒之虹鬐拓澄湖而西汇环仙籞而东驰当其春日载阳惠风潜扇草緑初芽栁黄欲线卷百尺之湘漪拖十重之楚练荫逺树之芊緜泛落英之葱蒨及夫长嬴届节新涨平堤林霏夕敛岚彩晨飞抽碧筩以徐引缀丹的以纷披展含风之翠葆搴裛露之红衣若乃炎歊既回鲜飇疎豁泠泠桂间嫋嫋苹末见鳬鴈之沉浮望烟云之出没掬晧魄于晴澜散清晖于深樾至于凄辰中律水树萧骚木叶尽脱防霜始飘耿氷雪以流映拥贞萋而后凋揽六宇之旷邈寄余怀于泬寥是其为状也何时不妍何妍不极境近心逺目营神逸有林坰之美而无待于攀跻有亭榭之安而无劳于雕饰岂所语于入华林者拟濠濮之游渉太液者象蓬瀛之域也耶
　　行殿读书赋【幷序】
　　东廵十有余日矣寒夜初永行帷清肃取大易尚书及前代史籍探索披览夜分乃休侍臣髙士竒每以过劳为请然朕勤政爱民之外惟涵泳乎诗书心契古人寤寐勿倦非此何以自乐耶乃作行殿读书赋以示之
　　绍
　　三后之令绪兮抚曩代之遗踪爰省方而设教兮言时廵于兖东轸予怀于蔀屋兮息予驾于蒿宫发图书于行笈兮穷坟典之渊通溯帝王之余烈兮勤效法之深昔唐虞之询岳兮辟四门而明目禹泣罪而下车兮汤解网以致祝文猎渭以求贤兮武迈邦以问俗景列圣之芳模兮睎千秋之懿躅庶咸五而登三兮亦觐光而式谷惟时商秋甫谢寒律初寻风日髙肃云物萧森陈羽卫之清约兮憩帷宫之静深爱三冬之暇景兮惜万防之余阴于是心旷情怡气恬神摄玉虬书严铜蠡宵歇望山海之崇深兮凛载登而载渉讵博洽之自矜兮何菁华之足猎鄙虞初之属车兮陋河东之遗箧冀文教之永敷兮播风声而四浃
　　竹赋【幷序】
　　江南修竹成林森如緑玉见辄爱之昔人所以歌君子也舟行闲暇偶作赋曰
　　揽嘉生之植物美修竹之防娟振葳蕤以擢地结苍翠而叅天吐碧鲜于原隰含玉润于山川拂丹霄以焕采濯晨露以增妍尔其体本贞坚性惟髙孑欵欵虚中亭亭秀越居逺俗以无尘生自然而有列游必集于鹓鸾色不渝于霜雪抱君子之徳生岂凡姿之可埒至于汗青为简截管成声文章彬郁律吕和鸣流两间之元化开万古之菁英亦有簜材敷布箭括丛生镞砺作器规矩中程或埀美于九府或程能于五兵斯其为致用之广逺尤不可以一得名也至若淇澳见称于卫国夹池作赋于梁园咏千畞于渭上想一叶于湘潭罔不絶羣标杰意殊态严况尔阙北秋髙江南地洁见众茂之咸凋知孤贞之自结巨榦凌风修茎映月岂徒览夫清阴实兴感乎劲节何当植根绮殿布影彤庭彩鸾下集丹凤载鸣将晓餐夫珠实亦暮托于绀茎乃其峭蒨之容檀栾之美繁条缀青芳筠孕紫散夏景于瑶林荫春华于仙沚戞素籁以风疎被青晖而云委影入户而窥檐声含宫而嚼徴亦足以怡情适性娱目赏心徘徊晨夕抒冩髙吟响萧萧而隐几飇飒飒以开襟披十重之缃帙鼓五之雅琴聊濡毫以成赋寄予思于遥探
　　阙里古桧赋【幷序】
　　孔子手植桧在杏坛之侧金贞祐间无复存矣元至元三十年再茁故处明治间又燬于火今所遗者不枯不荣屹立霜露而秀色独异抚摩久之乃作赋曰
　　维槎枒之灵质实钧化之所钟标扶舆之竒特峙先圣之故宫涵元气以不朽与至道而俱崇尔其黛榦苍苍孤柯濯濯鹤骨初扶霜鳞未作俨茁轧以方舒类鸿荒之忽凿谢缛采于春华完淳风于太朴夭矫拂勃星临露滴枝无取于樛樛叶全稀于摵摵夕飇度兮弗惊朝旭烘兮如涤伊间气之潜滋惟神爽之咸集徘徊延却宛转断连蟠屈兮若佾羽之在列耸削兮若簨簴之待悬则有筑以崇封沃以膏壤方以周阑角以文磉足缩心歔目给神赏萝烟夺翠松籁失响于是楷因之而擢颖蓍感之而抽茎争葳防于诵之里齐扶疎于礼乐之庭朝菌惭兮一旦大椿让兮千龄上泝真宰之功逺契无为之代均云行兮雨施等干始兮坤载畴则出混茫之中而居耳目之外与三才以竝植緜厯禩其长在亦有扶桑海表若木山颠东瀛西极揭日摩天迹虽夸于神异植非出于文宣宜瞠乎其后矣邈无得而称焉











　　圣祖仁皇帝御制文集巻三十
　　钦定四库全书
　　圣祖仁皇帝御制文集巻三十一目録
　　古今体诗五十二首
　　元旦
　　上元
　　览贞观政要
　　慈寜宫问
　　太皇太后安
　　月
　　昭仁殿
　　春夜
　　赐旧时讲学
　　赐抚逺大将军图海二首
　　春日
　　夜半
　　琴
　　晩春游幸感怀
　　河
　　白洋湖
　　船猎
　　水村
　　鄚州河道
　　喜雨
　　赐寜古塔将军巴海诗【幷序】
　　桥望
　　郊外即事
　　郊外偶作
　　马上口占
　　复道口占
　　夏日登景山同翰林张英髙士竒作
　　夜静读书
　　内廐阅马
　　夏日同大学士明珠暨诸侍卫过黒龙潭途中作
　　黒龙潭
　　由广泉寺至卧佛寺
　　山寺晩景
　　咏卧佛寺古树
　　驻跸碧云寺
　　碧云寺临泉望月
　　碧云晓起
　　再赋碧云晓景
　　洪光寺盘道
　　来青轩临眺二首
　　法海寺瞻
　　皇考御书敬佛二字
　　坐法海寺偶吟
　　赐圣感寺僧海岫
　　驻跸石景山
　　石景山东望
　　登戒坛
　　下戒坛将至潭柘马上同髙士竒联句二首潭柘寺偶作
　　咏潭柘寺竹
　　石景山望浑河









　　钦定四库全书巻
　　圣祖仁皇帝御制文集巻三十一
　　古今体诗五十二首
　　元旦
　　广廷扬九奏玉帛丽朝光恭已临四表埀衣驭八荒
</div>
    <div class="pagination">
<a href="圣祖仁皇帝御制文集_page38.html">上一页</a><span>...</span><a href="圣祖仁皇帝御制文集_page34.html">34</a><a href="圣祖仁皇帝御制文集_page35.html">35</a><a href="圣祖仁皇帝御制文集_page36.html">36</a><a href="圣祖仁皇帝御制文集_page37.html">37</a><a href="圣祖仁皇帝御制文集_page38.html">38</a><span class="current-page">39</span><a href="圣祖仁皇帝御制文集_page40.html">40</a><a href="圣祖仁皇帝御制文集_page41.html">41</a><a href="圣祖仁皇帝御制文集_page42.html">42</a><a href="圣祖仁皇帝御制文集_page43.html">43</a><a href="圣祖仁皇帝御制文集_page44.html">44</a><span>...</span><a href="圣祖仁皇帝御制文集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
