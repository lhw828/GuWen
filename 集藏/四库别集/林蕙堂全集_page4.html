<!DOCTYPE html>
<html>
<head>
    <meta charset="UTF-8">
    <title>林蕙堂全集 - 第 4 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>林蕙堂全集 - 第 4 页/共 60 页</h1>
    <div class="content">　　丁鴈水观察暨令弟韬汝棣华集序
　　昭阳理楫将揽胜于罗浮长烈停车暂观奇于章贡三台并耸有李相国望阙之乡八境遥开是苏学士寻山之处则有梦松硕彦列栢英贤文章则韩栁齐驱政事亦元常方驾横牀匝月论心于山水之间剪烛连宵合意在云霞之表松陵分赋众独让其探珠兰畹填词复共闻于戛玉抗懐览古秋风击筑之声尽致言情细雨吹笙之曲乌丝写就直须手浣蔷薇红豆拈来都讶身如菡萏此则斋分一坐谁言陇右惟三牀拜双鬟不让河东第七矣尔乃既逢康乐复见惠连已识伯仁还交仲智偕工协律杳浮十样之笺并善倚声艶发五花之管兄如淮海何殊山抹微云弟拟小山更爱岸停残月因为击节共羡同车夫词原本于骚余辞必归于雅称而近之作者或极意以争新人竞从之皆效颦而取拗不知声期应节其何取于聱牙语贵宣情复宁求于借面兹则调髙北宋采夺南唐独追正始之音允叶开元之奏可谓盛矣亶不然乎至若宗臣寳臣并获名于景祐敬礼正礼亦齐誉于建安皆号双丁同称二妙斯乃钟灵晋水复见拔萃济阳以古视今后来居上矣寿之梨枣名曰棣华岂独三笔六诗羡刘家之有集联珠列宿美唐代之多才也哉
　　石濂上人诗集序
　　神骏非常服支公之爱马昭灵莫测叹老子以犹龙古之所为垂乎不朽大抵立言必有竒气而后其势日生暨乎入世必有逺神而后其风自上用观昭代不易吾言乃有西竺之异人来于东瓯之浄域则石濂大师是其人矣师以白象之姿悟绀龙之防冥心济物未忘有觉之因妙义超羣已证无生之密谛而城长五字垒固四声浑成颇类贯休髙亮更同齐已暮云自合江淹拟而未能新雪常逢郑谷吟而独叹爰闻下士笑彼蝇声每见时流目逾牛背望之或以却步识者偶为注眸予一见于柰园已谓风尘外物载逢之莲社愈知濠濮间心遂与论交惭非鲁公之偕清昼因同索句若如苏子之遇参寥时而清露流桐爱凤条之初引时而惊飇振叶聴鴈语于方来时而峭壁秋开陡絶风云之路时而奔涛夜至砰喧霆雹之音莫不海立山飞星回电激去尘言而务尽振灏气以无前终日与静者谈举体无常人事乃知灵鲸吼雪非凡响之可同翔鹄摩天岂纤禽之是伍而况乎李桃之俗艶蔬笋之余酸也哉昔古人之未遇常遁迹于空虚而髙士之不平每陶情乎歌咏师殆其流亚矣宁知所际量耶
　　季伟公诗集序
　　余浪迹寻梅特作五羊之客潜心借卉将求一鹗之人乃有【缺】　　　言与伟公季子来过花下共数心期间向酒边还为耳热而季子早多竒志独具性情壮等终军方弃繻而未果吟同杜甫维败案而不知盖积之者既深而发之者必厚故能由微至着剑虽蔵而有光以少胜多矢无坚而不入然辞多感慨疑非年少所宜而意在激昂或亦古人之过则韩昌黎之索句穷而后工司马迁之著书言皆有托吾侪之所闻也季子其有忧乎虽然十九人中谁如毛遂五百年后必知子云君子但居易以俟老人将闻声而思矣
　　宋长白岸舫集序
　　羊城访戴时乗兰叶之船鹿苑逢陶共结莲花之社轩轩霞举欲为东野低头奕奕风清足令西昆敛手由是而三泷挟弩不辞埭歴蜈蚣乃复五岳同登宁计峯回鸿鴈潇湘月满大夫之江上题诗沙渚星髙太傅之祠中酹酒或襟分于楚水浮踪歴万里而遥幸烛剪于吴山离绪写三年之渴萧斋夜雪酒倒银瓶茂苑春寒花开镂管王郎斫地既拔剑以同歌祖逖临江亦投鞭而独啸盖长白夙怀大志雅负隽才终子云早嵗入关欲请缨而未果陈孔璋频年作客徒草檄以空传若鲤湖若鳄海行役维艰或玉塞或金台悲歌未已贺兰山上常奋笔以留题枫叶江头忽投书而竟去才情若此遇合如斯写以篇章形之歌咏雕云镂月山川发秀异之灵酒舞花飞笔墨有英雄之气杜陵之沉郁顿挫草堂之跋扈飞扬兼而有之固其所矣遐观往代厚福者不少庸庸幸值兴朝英才者悉皆衮衮岂有司马雄才竟少黄金买赋将见元龙豪气定能碧镂装书宝此一编君自爱其五花之管抒其伟抱吾当相待以七宝之牀耳
　　夏宁枚粤游草序
　　忆昔分符苕郡乃得凭轼桐封知仲御之宗诚为多俊于清溪之裔实获二难则宁枚之与宛来犹惠连之偕灵运乃己酉解组叹别路以多岐至癸亥拏舟幸故人之相见台髙栢树喜遇次山幕啓莲花重开小海尊前授简同赓聴鹤之篇枕内求书尽覩雕龙之字乃宁枚之游愈逺而宁枚之才益竒千里碧云不减江淹丽句一声白雪如闻郢客髙歌譬之秋篠吟风莫名其韵遂若晨兰受露但挹其香五色相宣得素丝而更为绚烂八音竞奏有和玉而始得铿锵此在正始以来可仰同乎顔谢若论贞元而后足方驾于钱刘斯粤游之诗正为可传也昔马迁作史歴海岳而乃竒燕国为文因江山而得助则与其十年仰屋之空劳实不若万里儋簦之足快而山连五岭尽吐烟云岩竦七星共淩霄汉凡所经之胜槩可共给其清裁矣虽然上林羽猎衮衮尽属诸公天禄石渠落落谁为才子以君兄弟犹困泥涂吾为千古伤不为二君惜也
　　顾辛峯羚江草诗序
　　荆土堪依王粲作登楼之赋梁园未倦马卿多授简之辞仆本恨人不堪多读君真名士定自可传则幕啓莲花有鳄溪之三俊香浮蕙草在羚江之一编矣顾子髙出虞山竒同拂水长才未遇聊自隠于读骚壮志难名每独抒于覔句是以俯时伤往感流失于永嘉懐古登髙叹英雄于广武惊心节序王郎斫地之歌顾影山河屈子问天之想以至长杨芳草赋也弥工走流乌时哉不予七星岩畔李供奉语逼烟霞三水江边谢晖悲生日夜莫不抑扬尽态慷慨言情楚泽含毫寓竒懐于鹦鹉河梁赠句等丽制于鸳鸯既摇笔以防珠益擘笺而成锦读之击节惟唤奈何倚以作歌殊嗟未若昔名如元叹乃闻更有一邕才似彦先遂以能齐二陆以兹方彼何古非今耶仆以樗栎之余适逢斯地当菰芦之内乃得此人同越石以闻鸡虽叹相知何晩若孙之牧豕宁言得遇已迟哉
　　孙殿飏樵吟序
　　端居不适相如聊复游梁旧梦难忘廉颇常思用赵予以渡豕之嵗始至炎海以浮槎载当于貉之时爰过端溪而访砚遂与韩君公吉联缟纻之交乃有孙子殿飏得披帷而见相知一日忆论交曾以文章作别十年叹浪迹空悲道路岂期异国忽觏故人覔凿齿于座中徒怜短鬓接嘉宾于幕后自是异才也乃其流览之余輙生兴防凡夫踪迹所及即赋篇章收月露之文以成防笔揽溪山之胜而入锦囊水可濯缨不足方其澄澈花能撷佩未可比其芳华色虽艶而非浓丽芙蕖以初日态原工而益美拂杨栁以轻风楚泽峯青似戛湘灵之瑟缑山月皎如闻仙岭之笙至其赠答纒绵畧同都尉若夫流连跌宕近类参军以此清才自合牀横七宝因斯丽制还堪簟夺五花而犹身似文通迹同翁子盼神仙兮不见望富贵而未来则樵吟一编乌可已矣然予之知子有素而子之自待不凡岂汉室之公侯乃竟不如狗监而茂陵之词赋遂至无荐马卿者哉予且归欤非荣期谁知孙绰子无恫也有东野自遇昌黎
　　厂翁潮行诗序
　　晋朝名士支许联世外之交唐代英流顔谢结山中之契三生有石岂浅见之所能窥百尺为楼非恒人之所得上予为漫叟浪迹鸥波得遇厂翁论心虎阜前期莫负不辞拏楫而来良晤偏遥乃复披帷不见则余之至粤始及一阳而师之游潮已先五月矣既而蓂囘北律松转东枝庐岳篮舆还迎靖节石泉槐火常对参寥时同匡坐三更爰读潮行一帙或状溪山之雄丽而岚起笔端或写潮汐之奔腾而声留纸上或宾朋赠答叙情致以纒绵或嵗序迁移慨光隂之流转盖相知有素偏逢好客陈蕃而自得为多不类依人王粲故能无言不韵有语皆新直从句外求禅岂啻诗中有画而已哉昔人悟道惟闻击竹三声古徳传心只在拈花一笑以此慧解求之正声自有天中之天别得味外之味岂与白莲为集较蔬笋之酸醎青豆成编得栴檀之气味耶予罔知西竺之学颇览东阳之书万水千山知和尚之来得得三唐八代任説者之论悠悠尔
　　江栁州眉瞻陇塞集诗序
　　司马公徧经川岳始就竒书张道济得助江山恒多杰句盖耳目所及既广故性情之养独深发为声诗不可及也江公眉瞻以非常之才涉无穷之境一麾江海几尽于南北东西廿载间关数歴乎隂阳寒暑乃以所得咸着于篇色异绣鞶是云霞之丽采声如戛瑟为山水之清音是则词客服其探骊俦辈推为立鹤者矣仆夙叨葭倚谬忝荆班拏罨画之舟曾同泛雪吟柴桑之句长忆停云分手湖邉已十八年之久论心岭表在七千里之余羚峡烧灯重开白社园授简频倒青樽遂出一编俾予片语嗟乎人生靡定莺欲出而传声世路何常鸿既飞而留爪用为不朽惟此长存今公所作陇塞诸篇或写霜雪之凄迷而兴懐于嵗月或纪山川之雄丽而寄慨于关河或凭吊遗墟而心伤逐鹿或低徊故垒而哀感啼乌莫不出入三唐奔趋六代而法原风雅气本中和比于香山长庆诸篇较为沉郁方乎少陵秦川杂咏并着精严所养之深盖可见矣夫罗池名胜既得子厚而能彰象郡遗思尚记河东而未泯斯则地虽险僻为仕宦所弗宜实乃俗尚醇愚得循良而可用公以恵爱之术力为抚绥又于徳化之余着之歌咏则安见桂林境内讴颂者不再溢于南交而柑子堂前向慕者共恒推以北靣也哉
　　韩公吉观察崧云集序
　　余以癸亥秋杪始至羊城甲子月中乃过羚峡扁舟未泊已呼船覔张凭幸舍初分早见轩临李贺则韩君公吉似古人而折节为近代之旷闻者矣既而入襄岘之境中人懐其徳见荥阳于驿内世叹为贤府绕莲花尽皆枚马台森栢树不少求羊于是志有星岩倒箧揽山川之胜赋同雪苑挥毫收月露之竒探骊而君早得珠吐凤而众惭其防爰出崧云一集用俾草泽片言夫辞以摅懐交发于性情之际诗惟言志长存乎律度之间气不静则不能有合于和平格不髙则不能自全其忠厚盖自三百篇而后十九首以来虽体制各承而源流不异故家分赤帜文人或自相轻然代有青缃骚客终难别创今君养之也既裕所以出之也甚全时序迁移李勉或兴懐于望阙江山绵邈仲宣或寄慨于登楼都尉河梁见鸳鸯而赠答参军关塞覩鸿雁以低徊皆遇物以言懐每縁情而有作莫不媥娟尽态写杨栁于初春绮丽多华炫芙蓉于早日譬之八音竞奏而清响合乎琴笙亦如五色相宣而绘防尊乎黼黻其为诗也不已盛乎昔石鼎吟成退之起衰于八代宫烟句美君平获誉于一时当代复见名篇君家何多才子耶自知瓦砾殊有愧于士安愿作瑚庶期同于孝穆尔
　　徐凤池龟峯孝感诗序
　　朱寿昌之覔母名士悉有赠言景忠烈之寻亲圣主还为给传然皆生前之觌面访求尚有音容未闻殁后之遗骸埋没都无影响此非诚心之仰格何由竒事之克传也哉凤池徐君三韩名胄七叶华宗磊落襟期久仗仲华竒策英豪志畧行看士稚先鞭而幼值家艰早逢时变方陟岵而旋陟屺谁怜未乳之儿初入广而继入都竟作防家之子南荒失路八千里马鬛难封东海移根三十年狐丘莫辨见负薪之奉防繄我独无问上冢以浇浆慈亲安在于是不辞胼胝歴燕齐吴楚以独行罔惮泥涂经寒暑隂阳而不悔重来珠水仅鹿苑以依稀载访栴林独龟峯之耸峙葵燕麦既入望以无涯棘刺藤丝复手披而不得遂乃抚心抢地洒血呼天哭似秦庭较哀猿而更惨号同歴野比鶗鴂而还悲足偶升髙欲陟松岩而上身如入梦忽投菜陇之中众共讶其非常心乃怦而欲动爰发布金之坎果当瘗玉之区题识依然香虽埋而未化鍼封宛若血尚渍而犹新双鹤翩来吊陶亲之垅羣乌翔集助成文母之坟此非精气之潜通而为鬼神所黙佑乌能相感以若斯哉诸君谊列同人我辈分叨犹子登堂既杳空懐嵇吕之诚展墓有心更感闵曾之孝表扬泉壤将有待于龙章昭示寰区宁无烦于颖况逢枚马适授简于梁园并集王卢共摛文于邺苑纪贞纪孝金管与银管齐挥起敬起哀防笺共素笺偕擘溪苹涧藻聊陈一束之刍霞烂云辉总是五花之字在坐聚九州之客可知彞好不殊传书贻百代之人应见廉顽有赖尔
　　家观庄粤游絶句小序
　　嵗当癸亥予家少参先后一帆并挂秋风于江上浮沉双桨同寻夜雪于溪边岭表﨑岖既悲歌乎行路天涯偃息遂欣赏以论文乃出新诗得三百首计经逺道乃四千余其间兴防傥来莫不水流花放以至激昂忽动咸惊海立山飞骏马奔陂胡可达其运腕饥蚕食箔未足羁其含毫此岂格律所能拘固亦神明所独旺矣噫嘻山川有助张燕公岂待攒眉今古无穷阮嗣宗常多流涕以视予二人之梗泛一身捶悬十指暮云天畔惟深南国之思春草池邉不入西堂之梦者乆矣宁必定王家之优劣何烦分裴眷之东西但爱子之诗漏三下必读三过欲醉君以酒歌一首请进一觞










　　林蕙堂全集巻三
　　钦定四库全书
　　林蕙堂全集巻四
　　湖州府知府吴绮撰
　　序
　　严荪友秋水集序
　　往予解组溪干系船湖曲见当垆之酒母瓮酿百花有题壁之词人墨成五采则严子荪友所制望海潮一章也继而赞写羊孚楷羡钟王之法因之函开殷浩书通嵇吕之交乃严子谬许入林时同借卉身如鸿雪虽漂流畧似西川契比云龙然企慕实逾东野顾予湖海之气犹未除豪而子丘壑之姿非闗作达波涵千顷不浊较胜于不清干挺百寻若近尤能以若逺眼无青白登山独喜看云口絶雌黄对客惟宜饮酒是以静多于动实胜其名王公甚重嘉宾懒于置幕
　　天子将召供奉呼不上船良由情性使然实非矫强所致矣至于才清拟月言粲成花具庾鲍之幽思用钱刘之妙格引人着胜多濠濮间情使我犹怜是风尘外物无不仰追骚雅共振藻于葩坛并使旁及声歌总擥香于兰畹洞庭落叶凄清葭菼之声湘浦层波澹荡芙蓉之影此秋水一集所由名耶嗟乎名士无多虚声何益上林三奏惟相如能赋大人汾水一篇独李峤可称才子吾不能无生瑜之叹且重有懐壁之伤也
　　见岳楼诗序
　　原夫天垂翼轸长沙独炳一星地极衡湘资水先通九派考之往代蔚有大观慨自寅夘之多虞困于庚癸而不辍荆湖半壁难销铁马之尘鄂渚千村尽没铜驼之草盈郊瓦砾叹归燕以无巢徧野干戈抚哀鸿而何术时予江倩来尹是邦虞诩才高其何忧于盘错王阳气壮曽不避夫艰危未三年而立起疮痍出百计而潜消饥溺遂使战塲多垒悉种潘花虽至比屋无人皆生召树爰于簿书之暇特为楼橹之谋呼父老而告以耰锄子来勿亟减餔飱而具夫木石吾力犹堪大匠遂踊跃以庀材孺子亦欢呼而负土登登竞响咸临龙首之渠穰穰来归争甓鱼鳞之瓦功成不日义有取于高深备缮他时事永资乎捍御于是环连百雉无烦天女之劳并矗双翚似有神人之助丹甍特起如生赤水之霞粉蝶周围若聚碧台之雪朱帘画栋看云雨之去来疋练藂花揽江湖于逺近至若北斗回看星文仰灿南山对耸岳气遥通西临鹿阜裴相国之遗踪东眺台王婉妗之古迹桃花浣笔得骚赋于灵均细栁鸣刁溯英风于汉夀此则阮步兵登之而起叹顾长康目之而未能者也尔其防过平林笛生逺浦庾公夜啸坐明月以一牀张叟秋渔泛斜阳于双桨雪消郢树压晴色于栏边雨浥湘花绕香风于座上霞飞碧浪如飜贵主之旗星隠黄陵若鼔灵妃之瑟时则賔佐清游荐绅狎至咸谓戴星之宻画用成偃月之壮观闻于蒍之清歌同来倚槛醉建康之醇酒频共飞觞顾而乐之洵可志也嗟乎先忧后乐良符文正之心和汝倡予可少子安之赋隠侯八咏得此地以同传崔颢一篇在他年而何有是为短序以纪胜情尔
　　卓子任近青堂序
　　尝闻文莫竒于司马而其迹常遍于山川品莫高于元龙而其气实资于湖海子瞻之渡儋耳笔墨益豪道济之【阙】　　江山得助盖所见既广则其蓄之者必盈而所歴既多则其发之者必盛精华所结良在高深竒奥所成蔚为风雅古有然者今亦见之则吾友卓子子任是其人矣子任为惟恭先生之后人乃火传年兄之犹子火传操持月旦标举风流似棋墅之谢安偏知幼度若竹林之阮籍独爱仲容而子任少有异姿长懐竒节轩轩霞举其气不愧于凌云奕奕神清其才独能于镂雪论交未久方多倚玉之惭缔好既深更起挥金之叹言其大槩畧有数端一则丰度不类中人被服有同儒者而高谈聚米若闻要害于诸边独往据鞍歴见风沙于古塞论文可与论兵而并用学书乃能学剑以兼长一则先生独有藜牀孺子恒居委巷而座中杯斚对酒时有高人门外轮蹄凭轼恒来长者则处约无殊于处乐而能交实在于能贫至于衣尘已欲化缁薪劳难以炊食而陇头负耒曽不碍于带经堂下持竿竟何嫌乎漂麦则其博雅之懐即在勤劳之际耳若夫臧否不形诸口喜怒罕见于顔而射聊城之书曽无再顾击燕台之筑傍若少人则烈士之风不在古人之下矣凡诸雅致尽属修能况乎闽粤燕秦霜雪备经车马江淮河海风烟歴饱樯乌一切东西南北之情皆归旅笥百凡隂阳寒暑之状并入奚囊观其足迹所留益见匠心独苦故时而惊涛骇浪则为奋迅振发之音时而嘉树名花则有秾丽纎妍之句或而猿啼鹤唳则其调多发于凄清或而虎啸龙吟则其防必归之雄放斯其近青一集足以振防千秋也于时雨过庭花风吹隣絮偶尔得兹快作足以畅我幽懐窃比汉书可下舜钦之酒如歌周雅是为吉甫之诗不禁倾心遂为弁首
　　张山来心斋聊复集序
　　原夫庄子寓言遂有鸴鸠之笑屈生讽諌乃以凤凰为媒借弹事于甘蕉托微词于曲水东方抜剑以訾郭是为滑稽之雄淳于絶缨以入齐无殊坚白之防皆即小以观大亦由隠而极微也吾友张子山来以终贾之嵗负庾鲍之才家有赐书三十乘是茂先之博物时长握椠十二年乃平子之研经既潄芳于六艺亦揽胜于百家存于其中窥豹而罕穷其蕴肆乎其外雕龙而莫测其涯爰用笔精聊为墨戱长言之不足而兼小大以为言正论之难明而合精粗以立论云敷丽藻开词坛希有之竒霞蔚新辞尽艺苑未开之秘能为庄语足景前修偶作绪谈仍多逸致是以说诗匡鼎听者悉为解頥不独奋袖苻融闻之咸为捧手也见麟全趾用知苍甲之灵得凤一毛已悉支文之瑞未敢秘之枕内爰请出于箧中尔
　　萧楼集序
　　帷中续史雅闻班有大家阁下传经允赖伏存女子中郎书册写之仍属猜弦太傅家风传者多称咏絮人皆有集还夸刘氏三娘世岂无才尽道李公一妹代威明而作答羣僚翻讶其工与闗图以齐名进士何妨不盖辰分星月皆有助于阳燧之光而天有云霞必俯借乎山河之气芙惟去草虽入梦以成夫兰自有花必含香而待女此非偶尔彼亦宜然岂有笔解画眉定有殊于青镂人堪傅粉反不坐于绛纱者乎吾友邓子孝威既登文选之台独树诗观之帜穷搜月露坛方列于四唐遐慕林风席更分于三孝爰成一集命曰萧楼将由地以传人实因今而溯古揽其雪咏尽载瑶函考厥星源半生珂里或琅琊之新妇原配参军或鲁国之逸妻早归丞相或伯鸾同隠赁舂于高士桥边或司马偕归听曲千长卿筵上玉窻窈窕原属神仙金鎻葳蕤尽藏书画当年借砚香分玳瑁之斑尽日含毫墨防胭脂之晕水晶帘下才看装梳软玉屏中旋闻挥洒于是红窻昼永碧槛春深六六莲陂问鸳鸯而有对三三竹径説鹦鹉之无聊则有绛树谐声青莲协律剪防花而写志步罗袜以含情翠幙红桥有赠郎之作玉楼朱户成寄妹之篇嘲伊字之无人笑影儿之与我则黄花九字欲登才子之坛白雪一编可夺词人之席矣其或飘零异地寄托非人既所遇之不辰亦有思而未遂闻杜鹃于马上何日成欢聴蟋蟀于灯前非秋亦感则有篇名落魄集号断肠擕手无人岂谓风能吹恨画眉何事那知山可留愁斯则染蜀井之笺原同血色把湘江之管总是泪痕也邓子既掇其华复裁于古凡收各调悉凖大晟拈天女之花都成寳鬘拾鲛人之泪用作明珠香分麝月有墨皆芬彩撷蚕霞无思不艳譬之青鸾对镜祗现分身遂使朱鸟临窻如将写照颦云笑雨无不极其妍情梦峡啼湘都欲呈其慧态防之琬琰宜藏金屋之中函以琼瑶当置玉台之上矣
　　家叠峰诗集序
　　半生游宦恒疎赌墅之情七友论交始遂入林之乐嵗当辛酉方从吴苑以言归家有叠峰亦自涟川而共集曽无此客见于安石门中果自异人得之凿齿座上开罇对酒湖海之气偏高刻烛论诗金石之声忽作搜其敝箧得见新篇因思栎园先生艺林宗主人如皇甫肻为太冲之序言诗必项斯乃得于陵之称説爰为卒读初挑叔夜之灯继则高歌起作王戎之舞盖江河日下箕毕好殊北地以来借靣惟堪作吊竟陵而后捧心亦苦效颦而兹则步等骅骝言非鹦鹉心游外耻闻下士之声耳热杯前半是英雄之色如仙人之长啸自彻苏门若侠客之悲歌欲惊燕市卿能有防偏怜当代之不逢我亦真痴反笑相知之已晩也
　　并头兰诗序
　　西昆才子东海英流生当羣玉之山人称山玉来自众香之国家种国香值九畹之钟灵遂双葩而竞秀光风晓转臭本无殊新露晨悬茎非孤引花如比翼那知情出无情荣嫓同根信有意存不意梦懐燕姞觉探赐之已多佩结灵均方交纫而未解馨列侯之夫妇日日比肩世爱君之弟昆时时擕手挿将寳髻只宜配以鹣供置瑶奁雅合对斯鸾镜此实兆祥于君子岂惟获媚于幽人而已哉于是人过澧浦共擘鱼牋客到梁园咸抽兎管声齐汉赋俱怜竟体皆芳美过楚辞更以同心表异笑緑窻之晁女未覩芳姿叹紫陌之韩郎空成连理爰称绣虎窃附续貂采竒芬于背上影羡连蜂挹重秀于尾间巧逢双燕矣
　　栗亭诗集序
　　着雍在嵗夷则协音吴子方憔悴于卜居言来问月汪子亦经营于恤难得遂观涛意气既许以同心踪迹乃欣于聚首夕阳共巷尽日披衣夜雨穿窻无时罢酒黄花虽老欢塲莫胜于三秋朱橘方甘别绪忽生于千里时奉益公之骨用归轩帝之原双树金棺犹思故国千花寳塔忽涌名山谊在逺而无忘道虽遥而必践故交如此肻有负于平生方外犹然宁致疎于吾党君之好义不既多乎然六代销魂正在江淹之地而一时分手空吟杜牧之诗木叶西风楼边一鴈垂杨细雨江上孤防游子徒惆怅于褰裳诸公咸殷勤以置酒于是金硕彦并集临卭绣虎词人俱寻平乐停车则一十二国文情得助于江山授简有五十余人交谊并敦于风雨抽毫花发皆惊五色之开画壁歌成竞下双鬟之拜矣况夫别离之际君子为之伤心聚散之交古人所以多感一杯更进情倍笃乎右丞五字同赓体敢殊于都尉于其行也能无言哉
　　卓次厚江上草小序
　　伯鸾南迈度岭长謡洗马东游临波浩叹维兹一片有情之地云水堪懐是为千古长恨之乡山川可思吾友卓子次厚少承家学早负时名偶为览古之行遂有登高之赋珊瑚丽管撷兰杜之幽香翡翠华篇振葡萄之异彩洵名流之杰作诚才子之雄词也夫子与火传有同年之好且又与次厚忝一日之知交既笃于纪羣望益深于王谢见之不觉眉舞读此岂但情移爱此雕龙爰题数语还期展骥毋待他年也
　　白华楼赠诗序
　　盖自虹垂孔室贯天经地义以成书鸟集参冠探木本水源而立论然经言至德修身即用以显扬而事在敦伦养志必先于寝食故陟岵陟屺三百篇皆教孝之言而肯构肯堂十八章重思亲之义何微言之既絶説诗徒慨于卜商致至行之云乖补亡乃传乎束晳良由亷耻之道几废于雷同遂使磨错之功罕闻于风雅世之季也心有忧焉何期方氏一门乃有淮阳三俊奉其夀母几杖惟勤迨此诸昆埙箎允叶春生棣萼惟伯仲偕季以孔懐日丽萱华合手足殚心而竭力乐其心复娱其目太夫人常御板舆承其懽因虑其劳三君子共成丹阁庭前草树移来宛似新丰槛外烟云望去依然洛社信盛事空传里巷歌于斯宁意哭于斯岂仙人真好楼居祭如在亦复事如在爰题其额仍以白华用表其心长存朱桷登此楼者庶无忝于所生洁其身焉将聿修乎厥德于是梁园上客慕义抽思邺地才人闻声伫想湘东玉管抒诚欵于望云江左银笺写高言于垂露千音竞奏皆传韩凤之声五色相宣若洒皋鱼之泪岂若词芳芍药徒矜东壁之光句艳芙蓉但耀西昆之藻而已哉昔李兴笃行栁子厚为铭其门费冠潜修杜彦之特旌其地斯为懋矣岂不然欤今
　　天子风励学宫云兴寰宇将孰荣乎懿行用砥砺其末流斯人不愧元方可作百城之表诸君好同子美将挽六代之衰矣是为序
　　吴子逺亦安乐窝诗序
　　自宋代年建元丰有邵子窝名安乐两牕日月法动静于隂阳八位乾坤仿圗书于河雒时方向晦常修燕息之仪气察由南早识防啼之兆道之逺矣谁其嗣之乃我宗贤恒希往哲如长卿之慕蔺遇伯喈而与邕悟彻象先契深言外卧游五岳皆羲皇一画之余学殚百川在尼父四科之表于是仰通皇极寓坎止于干行嘿契宗传本乐天为敦土栖心于澹时时俱得意之方葆德以和处处会飬生之防其曰亦也岂不然欤宁待司马相公为之买宅已如犹龙老子扰而度闗矣子系共延陵师同曲阜山中窥豹殊懐讲德之人海上浮鸥最爱忘机之客室其未逺愿均大厦于人间歌或可思尚待小车于花外也
　　王氏五集序
　　尝闻入荀朗陵之室将车者儿尽如龙过崔光徳之门列防者人皆跃马莫不欣然懐古托想来兹以为灵秀所钟不于异地英华所聚常在一家岂其偶然信不诬也迨己巳之嵗谬主鸥盟而甲乙之才咸来凤集时则羣贤毕至皆淮海之英豪五俊同临有琅琊之昆弟乌衣竞爽既少长以相将防笔争华实后先而无愧盖山右之身教备载鲤庭而孚嘉之心传首登骥坂楚士偕允文以起斗南与丹书而蝉联既右史而左圗遂月征而日迈文章则蜚声于学海皆不欲作第二人词赋则拔萃于名埸尽可以超最上乗是以宫商调叶角征羽并奏以成音黒白丝分青赤黄杂缲而作绘譬之雕云散彩为卿为矞而色被其方有若朗曜经天聚奎聚井而应同其用猗欤休矣不其盛哉昔者璧合珠连窦氏以名其集金昆玉友辛家爱重其人在古诩为美谈方今见之实事又何必称诸往代而忽于近今也哉况乎数马庭前汉尊万石授书门内刘有水经三笔而又有六诗龙文而还多凤侣从此腾辉东观奋翼南溟且将世食其休何但人皆有集一编具在请浣薇露而读之五色为章可染栁衣而待也
　　徐石霞诗序
　　昔在墙东曽传王叟今闻城北复有徐君所居在杨栁江边原以大夫之后退耕于芙蓉郭外犹传季子之风一榻长悬惟堆书巻双扉自合靡逐车尘不以客子为多喜共酒人而醉当年借卉闻偕家仲以论诗此日班荆适遇老夫之泛棹欲为授馆悠然而若见南山时复开樽贫也而能同北海此其志意逺矣宁在时世间乎遂乃探其囊中悉以置诸几上穆若清风之拂座岂许纎埃皎如朗月之入懐旋披宿雾考其所得已窥大厯之藩能尽其才可入少陵之室矣夫诗之为教本于和平道之所存原于忠厚十五国之风謡具在数千年之雅颂犹存虽有殊名要为一致但须仰瞻初盛问格律于神龙必将逺继雅骚正风规于绣虎耳
　　赵翔九诗序
　　居黄柏而筑室常见仲连赋紫菊以倚楼独称承祐自此而后罕见吟毫今我适来得逢竒士则有赵君翔九定交于黄歇山前论文于杜康桥畔恒随戴笠曽不间于停云长笑飞觞乃能同乎聴雨江潭千尺既宛若其情深濠濮一方更悠然而意逺爰以一帙索我片言朝采盈眸既积蓝田之玉夜光满室复探赤水之珠至于逸气横流豪情独迈则渐离击筑旁若无人师旷鼔琴夐乎絶俗也盖文章之盛由山水之灵赵子既负高才更多遐举径山问法曽同高士以谈宗贑水移情每共雅人而结侣访盟鸥之阁欲乘兴以探竒豋骑鹤之楼廼抒懐于吊古所歴既广其得益深故皆奔走于吟囊遂得发挥其赋笔昔子长遍游海岳而其书乃成燕公得助江山而其文始富攷之于古岂不信哉虽然养之厚而其气乃昌思之深而其才益大翔九当求之于蔗尾老人则进之以竿头也
　　题藏山大师诗集并送北游序
　　盖惟拈花得笑根蒂本殊嗅水知香源流自别是以闻高谈于二惠独表东安推博学于三支有功西竺至若云门击鉢振絶响于李唐石屋抽毫擅高言于赵宋亮用推乎齐已浑成莫过于贯休斯又领袖词坛匪直传衣法苑者矣大师品崇白象道伟绀龙立雪庭前悟四十九年之防成风座上提一百八句之宗而理入情中心游象表兰亭墨迹不嫌萧翼传看莲社钟声未许渊明归去书如智永常登虎跳之门画比超然更入龙眠之室乃复撚眉高咏拥膝长吟以无字之禅为有韵之学一枝雪里但拈字而堪师半偈岩前每成声而可佛问十八遍作什麽生从三百篇説如是法味非蔬笋是春风杨栁之姿语出藩篱有疎雨梧桐之致此则李洞范之而难肖江淹拟之而未工者也乃师欲阐风将游北海而余言寻旧雨偶过东山爰结契于区中共论交于方外香闻薝卜非薰紫栈之炉鸟聴频伽得展红楼之帙非弦非指向琴外以寻音是火是薪在灯前而取焰为之捧手用表防心夫大雅不传言既逺将辞鬭巧固有类于野狐就格求声亦自同于家鹜而师能为汉语得继唐宗持此而逺陟恒山遐游渤海将见文章之府共闻狮子一声岂独智慧之牀乃防龙神八部也哉
　　冒巢民三秋语不休诗序
　　一代论文遇赏心而不恨百年求友得快意以非常则余与巢民先生同为广陵逋叟乃龙蛇御厯惊闻君子之灾而蛩距闗情大有良朋之痛迨逢汉腊忽拜片函载及王春尽观多什廼知苏瞻不死一时误信讹言实则秦穆重生七日曽闻广乐始以菊开而遘疾终因桂发以还苏银鹤一丛悲哉秋之为气金鹅防树信乎香可返魂夫人负胜情乃可传于终古而身多竒事实不等于近今盖巢民致疾之由本于陶潜之爱而巢民更生之后犹躭杜甫之吟此于嗜好之情居其最胜而于生死之事良为可竒者矣然而五夕弥留一门哀吁太丘两子并刲股以和羮方朔细君亦剪膏而进药一钱焚顶小民之祈祷者万人片语喧传同声之痛悼者千里此其精诚所致足以感神加以纯孝之懐尤能格帝是以东华注箓复延将尽之年南极回光更放已收之魄理为可信抑何疑哉余既喜而还惊客止哀而作庆愧非康子能餽药于一奁窃比枚生聊蠲疴以七发相看白发愿有乐而无悲敬报苍头请汝歌而我和
　　学易堂诗序
　　十五国删于周而其防皆归于温厚卄一代断于汉而所着杂见乎风骚然诗以言情文如其品若陶若谢而不一览之者似见其人若杜若李而多殊读之者如瞻其貌岂其声歌之有异良亦情性之不同耳叶子雨苍予未得把入林之臂论聴雨之心乃其中表临思罗君数相称説而我友目天钱子每为推扬汪君舟次实有序言谓其人霞举轩轩有同司马而风期落落颇类元龙劔气冲斗牛间其光时现篇章在唐宋上厥意殊深信有志于乘时而多懐于望古者也及为卒业每磊落于自豪辄复称竒遂歌呼以共赏盖叶子生六朝之胜地曽见弹筝具万里之壮懐常思击楫遇酒人于燕市买骏徒伤拜漂母于淮阴钓鱼安在过吹箫之路长牵隋苑之垂杨游响屧之廊莫问吴宫之荒草台名拜汉空访遗踪阁号留滕惟吟旧句览江湖而寄兴歴雨雪以兴懐或剪烛以留賔情深聴雨或鸣珂以送逺意重看云莫不擕手留连披襟慷慨故其清激也如晨露之滴新桐其萧疎也如秋风之陨惊箨其迅厉也如搏物之秋鹰其高清也如鸣皋之夜鹤凡此者皆予得于叶子之诗而前此者则予信于叶子之友叶子之胸次果能无愧扵前人则叶子之篇中自可不殊于往者而果有志于斯也不防日进于古乎昔珠贝非华而令思着声于江海溪山自好而少蕴拔俗以石林子其有意欤吾将愿见矣
　　谢晋侯诗品序
　　三百篇以来诗独盛于仙李十九首以后格莫老于浣花盖开元之时乱离多有而少陵之世艰险备尝故矢诸咏歌多情深而意厚见之慨叹常防逺而思真所以天贶神符有诗王之目人推杰作得诗史之称夀春晋侯谢先生夣草华宗粲花硕彦广川射防遂鼔棹于泸江蛮府参军乃弹琴于僰道啼鹃声里仅分百里之符战马丛中已绘三年之像而惊传鼙鼔影匿烽烟流离于玉垒山边转徙于锦官城外比之彭衙窜月徒有吟魂与夫寒峡飡冰尤増哀意迨乎羁踪歴嵗乃得返迹旧都古垒荒凉遂触懐而多感故山寥落亦遇物以兴思凡所行游率多篇什兹者吾友邓子孝威见其真挚之辞谓畧同于杜老因加删定之役遂耑授于枣人览之信然未为妄也夫晋侯先生遇好文之主读其赋而愿见长卿以可为之才试其能而无殊宓子行将待以不次岂但等于能言独是子美值安史之秋麻鞋独往而晋侯当滇闽之际皂帽空存而卒也蜀道羁栖终数竒于葱肆淮山招隠还志阻于桂岩盖惟其遇之同是以其语之似也嵗行尽矣方将作别赋数章子之往兮愿以代歌骚一巻
　　靳书樵游黄山诗序
　　盖闻名山之开名世之出咸定于五百年而大圣之生大河之曲或皆以一千里胜如有待灵不自呈吾乡自任彦升临莅以来称于千古然而在谢安石坐镇之内僻在一隅三十六峯势摩银汉百千万仭径絶瑶梯洗钵池边尽是蛟龙之窟炼丹台上惟留猿玃之踪雪积岩端都无屐齿松横涧上偏作桥身信人迹所未经非尘言之能述而况戴星不易何能就涧底以循絙沐雨犹踈岂暇向湖中而判牍也哉乃书樵先生以西河之华胄整南国之岩封既架学于区中复游神于象表心以清而多暇何妨偶锁即牀才以大而能贤自可长垂帘影振衣独往尽谢舆台擕襆先征无烦参佐浴朱砂之水更欲寻源看丹灶之烟还须陟顶懐渊明之雅韵不须儿子篮举具夸父之胜情毋借仙人柱杖于是山幽毕现岭秀皆呈破宿雾于衡山宁非正气蹑高风于华顶独有竒縁见河使于云中絶似吴门白练望野賔于岩畔岂同张氏黒衣况寤寐之亲承还逢古德信因縁之有在定属前闻载布地之黄金是赖只园长者留镇山之玉带当须蜀郡名贤夫岂偶然良堪卓尔至于舒孙登之长啸岂借转喉擕谢眺之雄篇更为搔首布云霞于纸上悉采柔岚运风雨于笔端无非朝霭既登高而能赋信有合于智仁复望逺而多懐宁无心于离索桃花潭上每忆汪伦莲蕊峯前还同王俭遇文殊之院谁教师子横牀上观音之崖可有鹦哥解语石头路滑叹康乐之着屐非竒山腹云平笑昌黎之投书未达丽城舒翼若为人来迦陵吐音全非世谛莫不传之清咏出以微吟是以挥妙墨于谪仙已足追于此日若夫覔丹砂于勾漏且姑待于他年耳予性托林泉身生江海青山有癖也知家对莲花黄海无縁窃笑身同萍叶老而贾勇奉木主以初还贫愿归仁守蓬居而鲜出幸故乡之有茂宰颇遂依刘当吾世而见大贤欣同御李众香国裹三生定属神仙羣玉山头一巻长留天地遂使鸟鸣蝉噪吟成而独絶于时以至云起水穷到处而必收其趣空成仰企王司州多林泽之游莫遂趋陪张燕公得江山之助一时神往羡架笔定有珊瑚千载名高料掷地都成金石瞠乎后矣吾愿为之执鞭读者欣然君何辞于饮酒
　　家云襄西湖四时游草序
　　金牛昼现开积翠于两峯寳马春嘶踏软红于十里古之高士多择胜以潜踪近有词人每寻幽而乐志是以比之西子写黛色于镜中每至东皇鬭华篇于酒半然而地分四序烟云各有所宜人在一时楮墨难穷其致家云襄躭懐泉石僻爱烟霞或往或来虽漫游之不定而靡日靡月率幽讨以无穷积有余年备收多胜时为春也冰既泮兮梅向溪生画舫交横于雪下树笼堤去吟鞭争袅于香中迨及朱明是为炎暑荷风入舫地以旷而偏凉栁防连桥峯最高而不热凄其秋矣不亦爽乎蕊粲金鹅香入玻璃之水霜清白鴈林飘玳瑁之枝厥在上冬是为贞嵗千峯立玉居然多寳之山六出飞琼宛若万花之谷若夫东西南北林峦有争胜之竒寒暑阴阳烟月多不齐之候乃欲入幽出显备极其形容即变求常歴收其光景斯则以有穷之点染写无尽之高深以此言诗盖亦难矣而云襄既有济胜之具复懐搜逺之情领异生新屐无徒涉推懐送抱笔鲜虚吟得趣于山水之中适意于暄凄之外故能使六桥之花栁竞入毫端二水之波澜争来纸上披其巻轴如闻弦吹之声诵彼篇章似接衣香之气徒令白头之倦客夣到旧游都忘绣口之才人赓其新咏也
　　家逸园侄留香集序
　　予家丰水有侄逸园少即工文洗马原称才子长而好古伯鸾实异时流心在名山迥出风尘之表情躭好句每多月露之华家有青衣能空冀北人如碧玉不嫁汝南本自一枝发金鹅之蕊生而独秀飘玉兎之芬即比目以非多却叹有鱼名妾将同心而不易犹怜在燕为雏慧性出自灵犀闲情稠于小凤膏研紫笋偏能渴解相如烟炙緑洋肻复熏分韩夀将竒葩以比靣应知消恨为多用夘酒以窥妆为问含娇谁似时而擕手镜中照出柔情偶共比肩灯下传将宻语鞋提金缕堪怜一晌相偎枕冷罗裳空拟五更留住侬真欲死惺惺早定百年郎或难归去去如遥千里堂前不意悲萍梗以何从山下相逢望蘼芜而罕见身惊换马千回犹掩琵琶魂化啼鹃一往真惊羽箭阮始平之累骑竟属空还乔右司之寄书皆云不识桃叶空迎渡口嗟团扇以难圎栁枝既出墙头怅带环之莫结馥沾残袖再来应属他生魂绕空牀梦断谁堪此夜灰心无术覔方士而荒唐化石何时作丈夫之行状爰吟七字畧计百篇蚕丝备极其纒绵蛩语不嫌于凄切似罗虬之写恨惟比红儿若杜牧之萦懐宁讥白傅莲花破的惟存苦意于心湘竹留枝只有血斑成节弹泪痕以和墨墨尽泪痕裁愁粉以匀笺笺皆愁粉情天莫补石五色以奚为恨海难填木千枝而安用腹转车轮而自苦口衔石阙以何言于是见者为之神伤读之因而气尽杜陵词客竞为伤心江夏文豪多因赋恨是可忍孰不可忍何辞一片青衫人言愁我始欲愁莫问三生红豆曲中别调羡絶调之能工世上钟情慨离情之不尽兹诚尤物仆本恨人翡翠瑶钗覩闗情之残挂荔枝金带见赠别之佳章香可留乎嗟何及矣为云为雨歴朝朝暮暮而长疑非雾非花若往往来来而如见一篇具在三叹奚胜李逢吉云是大好诗不信断肠之如梦得杨于陵曰有如此作直须极口而説项斯
　　汪紫沧披云阁诗序
　　老而才尽拙乃甚于文通倦得身归事颇同于元亮人无知者窃自附乎逃名客有问焉遂谬辞以忘世嵗当协洽月在塞阳方返棹于歙川得掩闗于丰水而汪子紫沧逺驰一价告以四愁字拟隋珠笑百朋之非寳珍皆赵璧同四友以偕芳并附多篇用征小序夫诗以言志志定则词高声以宣情情深则防逺斯为不易之论实非颇测之词也今紫沧负名世之才具兼人之学行且有为于当世用将共见于一时岂但香湛蔷薇浣燕公之手华矜菡蓞艳康乐之眸乃寓物能铭登高善赋流连赏防则邺苑之名贤赠答纒绵亦河梁之都尉虽复朝霞展彩不足喻其高华朔雪清严未足方其明丽斯则仰追乎正始岂独下嫓于贞元而已哉至若兰畹发为清香花庵时为小令则才兼淮海调轶屯田红豆妖姬还能记曲緑么小部更足谐声矣绮苕水逋臣芍城遗叟半生好客但爱才实出素心千里依人况论交何辞逺道闻声相忆梦想已结于三年见美难防懐袖弥殷于十日晩风吹雪行停剡水之船夜雨闻泉共剪巴山之烛子能防剑将对影以长吟我且挥觞欲闻歌而起舞也
　　潄香阁诗集序
　　尝闻才人不可一世气本凌云名媛雅足千秋词能拟雪然皆称其独立未便许以兼收是以台上吹箫自属神仙之事若夫垆头涤器终成儿女之羞求人必可比肩论世难为屈指矣吾友佟子金支硕彦玉树竒姿当浊世而翩翩驰英声而奕奕八乂作赋负司马之俊才五噫和歌得伯鸾之佳偶则有人如洛浦系出颍川谢太傅之家儿由来习礼李尚书之弱妹本自工诗方同桃李以齐年蚤叶芝兰而入梦组文五色元分绣像之丝镂管三枝即用画眉之笔于是翠鸳堂上时茗熟以抽书朱鸟牕前或糚成而弄墨杨容华含情芳树人在月中刘令写意丛兰思来天上大雷有寄兄之作札岂让于左芬东海得赠外之篇镜常贻于徐淑闻弦即辨本得意于非弦顾曲无差但谐声而是曲宛若佳人之在空谷遂使名士而悦倾城斯则锦出天孙非是江波可濯花栽帝女应同月魄难扶者也尔乃林下宜家兼擅郝钟之美牕中窥客能知嵇阮之贤一双厐氏之鱼羮谙姑性三载乐家之豹织勉夫勤素纸飞鸿为使君而作答青纱挥麈代小郎以解围斯又有璧皆完无珠不慧刘更生作传之所不详谢道韫望尘之所不及岂止声高绛树足张娘子之军人瘦黄花可夺词人之席而已哉予以闻鸡之嵗来登游凤之台入玉照之堂前频同旧雨望水晶之帘外得聆清风含以成滋得沾唇于芍药享之无忝欲浣手以蔷薇不烦荀令之熏炉若揽魏王之衣袖对花隂以展巻应知见亦犹怜看鬓影以弹琴不觉羡余生妬聊题数语敢夸鹦鹉之能文每诵一篇请解鹔鹴而贳酒也
　　胡枢巢诗集序
　　夫诗因世降而歴代之风气不同律本心声而诸家之体制各别譬之五色黄不能相混以成文若比八音竽瑟不能代宣而入聴乃欲以彼易此续短为长是天地昭日月而少风雷有丘壑而无江海理惟一致类写万殊恶乎宜哉言之谬矣不知初盛中晩逓有其时即李杜钱刘各成其是予以蓬飘四出匏系一麾未及登道南侍御之堂观光豸府拜补松先生之砌奉教鲤庭而犹得与枢巢胡子缔好莲漪订交兰谱乃胡子深情豪迈如朗月之入懐宻意流连似清风之拂座下仲举之榻但觉情移饮公瑾之醇频为心醉乃能虚懐问业雅意求言出其寸碧楼之诗索以三都赋之序夫予望惭皇甫何能起誉于当时而子才过太冲自可追踪于前代且观所作备有诸长取调必高都无细响选言多俊独有清音故翠篠含风不足以言其净也红蕖被雨不足以方其华也沧海月明不足以昭其洁也蓝田日暖不足以写其温也李昌谷字欲呕心尽可盛之古锦张燕公文堪浣手只当薫以名香况夫送往迎来写纒绵于藻思登山临水书眺览之幽懐鹤盖犀衣叙欢情于五夜金盘玉案述梦想于四愁咸能抽兎管以言情并足染鱼笺而尽致若加以学何难坐进于古人但用其才已足成名于当代时方展读值檐雪之初晴共作微吟见庭梅之将放月射窻而并皎花送馥而时闻以此言诗可知其况矣惜哉巴山剪烛徒懐聴雨之思吴水归防莫尽停云之想也
　　依云轩诗序
　　盖闻玉叶浮空长巻舒而莫定金翘丽日每吞吐以无穷霖雨可徧乎九垓弥纶常及于四海盖惟山川所出实乃天地之英是以汉武之用长卿见凌云之气卫瓘之逢乐令有披云之称也卜男胡先生学驾区中心游物表实具栋梁之器雅懐丘壑之情对异质而偏怡抚乔柯而独啸与贞姿而并固仍呼介石先生叹古干之俄倾自号补松道者而帝乡不返长多季子之嗟天路空遥莫慰懐英之望予以辛未时值则阳偶游桑梓之乡获订芝兰之好而嗣君枢巢交聮异姓契结忘年我愧林宗幸得留车于北道君如仲举乃能下榻于南州既饱德于授餐更邀欢于适馆爰开别室是为依云则张君之所题而胡子之所息也琴书静好不入纤尘庭户清幽独留古石曰是吾先子之所志也谓子大夫可无言乎乃出一篇俾为数语颠如米芾具袍笏而呼丈人癖似竒章题甲乙而编昆弟平泉院内虽李氏得以长留华林园中识到公之所最爱昔人称为雪浪古志号为云根云触石以生石抱云而立胡子所朝夕而常见者是胡子所梦寐而不忘也况乃胜友衔觞名流搦管各吐竒于四咏咸奋藻于七言或湘客之朱清言玉振或郢人之白雪高唱金铿或茎发芝田灼烁九光之彩或花开兰畹徘徊十步之香莫不极想烟中亢心露上譬圃之积玉俱属夜光若赤水之探珠尽成鼂彩洵足乐矣不亦美乎今胡子以光辉万物之才具荫覆八埏之志将见大云合于肤寸而甘泽霈于方州矣抑闻永康之时延贞观侧松有化石之异防昌之代大食国内石有偃松之形苟精气得于名山则其像昭于庶物松何待补石可永贞尔
　　江允凝咏古诗序
　　江子允凝躬崇古道力谢尘嚣声誉重于一朝交游遍乎四海时而含毫妙染毎上薄乎倪黄即或抱膝长吟乃更侔乎元白且复留心丘壑乐志林泉信有得于高深时能入化独抗懐于今古境可生新逺溯仙踪为访錬丹之井留题胜迹言寻洗药之池或经梵界而忆高僧或过幽林而招隠士问钓鱼之石仰企循良临射蛟之潭兴懐侠烈紫阳洞口缅想传经黄蘗山前恒思入道登文殊之座欲説法而无因上大士之岩怅度迷之莫得万年松树不受职于秦皇三月桃花罕泝流于渔父莫不峥萧瑟尤兼典丽高华因竒境而发竒思信腕中之有助出慧心而成慧业觉笔下之如神凡有赓吟格律皆非常调览其纪述古奥复与众殊谢康乐工山水之篇谁其似者李谪仙多胜游之作未足方之又岂仅传絶唱于新亭擅遗音于懐县而已哉予幸获班荆言同借卉探懐中之冰雪不禁神往于斯编赠笔底之烟云犹待卧游于此日尔
　　程予秉及春游草序
　　余闻新安江水一碧飞流富春山台层青夹峙严子陵之所高卧任彦升之所快游诚吴越之名区而东南之胜览也防因尘事未果褰裳即此素懐空怜倚杖冀得苕川公子写以彩毫不则皖水文人悬知素帧乃相去不及二千里而长懐遂至三十年信匪幽人莫传灵境适予友蒋子忽与客来谓此程君允为时俊出彼及春一帙索我结夏片言则布防所经无多日月而锦囊所贮尽属云烟既遂我夙昔之懐若见其平生所念矣予少常着屐既成司马之篇老值悬车乃息向禽之驾今程子以其壮嵗具此妙才使能畀以輶轩乗风万里佩之镂管破浪三峯凡所经游必多题咏则见江山之助岂仅让于燕公篇什所成得无同于康乐者哉子其往矣予且观之
　　吴孚占诗集序
　　予以姜桂之性早赋归田兹当榆栁之年始能返里获邦君之把臂误入吟坛共英俊以论心同游词苑适因小阮得识元方孚占身近青云句裁白雪龄才似贾已驰誉于胶东志欲如终久蜚声于江左人皆竞爽品自多英越国独重于六朝符朗终期乎千里乃囊萤之暇更爱拈毫出绣虎之余还为拥鼻观其巻轴俨明月之投懐览彼篇章恍清风而拂座不擕竒奥之语以冀惊人雅擅绰约之姿偏堪絶世若能坐进于古必须独步于时乃下问乎一言将逺追乎三拜昔士衡入洛得见赏于茂先太冲赋都遂获知于皇甫以之相况良用自惭矣爰感其诚遂为之序
　　家仲云诗序
　　忆先宗伯之视不佞犹康乐之视惠连而不佞之于仲云若处冲之于武子先宗伯早登一第晩举三雄而仲云以季方之才来游隋苑适不佞因文昌之疾暂息扬亭乃数过从既情殷于问字爰相论説遂意洽于闻诗肆力揣摩既下帷以师董子留心吟咏复登台而窥少陵观所谋篇言皆合格流连山水率多防意之辞感触禽鱼亦有赏心之作神清而气逺彷佛乎大厯贞元骨俊而词新伯仲于参军开府由斯渐进何难到乎古人即此遐观已可超于时辈夫唐代之文体至左台而始兴而吾宗之诗人有子华而廼盛遗书具在子可寓目而观之大业堪留吾将跂足以望矣
　　家云逸酣渔诗序
</div>
    <div class="pagination">
<a href="林蕙堂全集_page3.html">上一页</a><a href="林蕙堂全集.html">1</a><a href="林蕙堂全集_page2.html">2</a><a href="林蕙堂全集_page3.html">3</a><span class="current-page">4</span><a href="林蕙堂全集_page5.html">5</a><a href="林蕙堂全集_page6.html">6</a><a href="林蕙堂全集_page7.html">7</a><a href="林蕙堂全集_page8.html">8</a><a href="林蕙堂全集_page9.html">9</a><span>...</span><a href="林蕙堂全集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
