<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 69 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 69 页/共 90 页</h1>
    <div class="content">　　因病展假院长揆公遣车邀至郊园用义山诗作起句
　　潼滨卧疾正无憀忽枉车音荷见招药草去扶藜杖觅杨花来傍酒旗飘不縁别梦三春隔己惮劳薪半日遥重到名园知有分为怜诗癖未全消
　　院长和前韵谓余将乞长假特寓防行之意再叠韵奉荅
　　出处心孤不自憀当归何待故人招花随流水虽难住絮到粘泥己倦飘塞马楚弓纷得失游鹍斥鷃各逍遥独余门馆酬恩地【香山诗髙家门馆未酬恩】结作症瘸未易消
　　自怡园藤花
　　朱藤春季花入夏己狼籍名园开较晩间作一旬隔我来若相待耀眼动魂魄举头千万梢梢梢上髙格回栏三百步步步转幽赜中休得小亭未觉方丈窄花秾四垂鬘叶厚平展席轻如榆穿钱小串低可摘重如鳃贯柳繁缕纷难擘尾长或计寻茎短亦盈尺髙褰俄作势宻缀欲无隟南北交丝幛东西挂帘额采香蜂经营啮影鱼跳掷紫云烘暖霭不受日光炙旦晩顔色殊隂晴气易主人有深意召此闲吟客方当豁襟抱兼用佐肴核撷之复湘之谓有噉花癖从公亦何幸醉饱且永夕明岁花发时回头莽陈迹
　　晓起闻莺声次院长原韵
　　烟条雨叶宻难分睍睆声从隔岸闻自出乔林为求友苦教独客感离羣暗穿花径如流水暖炙笙簧好遏云斗酒双柑真不厌为渠晨坐到斜曛
　　雨后观芍药再呈院长
　　夜来微雨晓来风多为阶前芍药丛艳色可将何物比赏心聊与故人同迟开分落羣芳后独秀惭居万绿中莫以将离烦折赠【两年以来园中每有花开公必遣人折送】此花不称白髭翁
　　鹤卵次院长原韵
　　四生一堕想缘深阳鸟双栖只在隂遗种也怜同羽族托胎谁信有仙禽云霄己具初生质浑沌犹全未凿心他日长鸣听子和勿将雀鷇比淳音【蘓明允诗雀鷇含淳音】
　　闻汪紫沧同年出狱
　　忽传
　　恩赦下萧晨病枕初疑听果真但是旁观多感涕谁当身被不沾巾累朝岂少文章祸
　　圣主终全侍从臣莫怪两家忧喜共十年同事分相亲送孙洪九之任琼山兼简琼州守林碧山
　　异才资格外仕路有先机【洪九在武英书局校录　去冬告竣　　特恩叙用】得邑莫辞逺着鞭如尔稀岭云双舄度海岛一颿飞府主今贤者兹行得所依
　　平阳太守孔仲六十寿诗
　　十五年前识孔愉座中曾示武夷图【戊寅初夏余游武夷时彝仲宰崇安】家承曲阜先师学郡领陶唐古帝都宦况秖闻琴配鹤仙山犹忆舄为鳬悬知北海开樽处酒酿蒲桃不用沽赋得忍冬花送楼村同年南归分韵得羣字
　　鸳鸯亦有偶鹭丝亦有羣【本草忍冬一名鸳鸯藤一名鹭丝藤】岂谓阅晨莫遽看黄白分亭亭羞独艳两两含清芬愿保忍冬意嗒焉吟送君
　　以释门五经约注送院长有诗见谢即次来韵奉酬
　　禅宗空诸无梵夹实诸有光同日月照瑞叶龙负新旧译两伊一岂殊三九【翻译名义云西方有新旧两伊犹此土之篆隶又云开虽具九九只是三三九虽殊其理常一】五经大纲具五藏条目剖三十八万言言言垂不朽【大论云毘勒藏有三百二十万言佛在世时所造后人忆诵力少不能广诵撰为三十八万四千言】声明先释诂【大论言五明者一曰声明释诂训字诠目流别】精理发智母起教阿含先修行木义首明通彻墙壁解脱除枷杻散华与贯华慧悟非愚守多罗虽布叶沤鉢必寻藕我无广诵力心地未离垢自从获此书烦恼变蚬斗乆知缪缄石猥欲珍享帚狂缘稍稍歇幸免怖头走方丈寄一躯由旬视四肘有时或展阅黙坐牢闭口先生爱我深采善每耡丑作诗相扣击现此霹雳手秘笈敢自藏琅函往无咎愿公调五味灌顶孰与偶眼界示空澄微尘悉抖擞琉璃无障碍当见山河否
　　送史儆前軰视学粤东二首
　　去作蓬瀛海上仙文昌八座本同躔一朝掌制推三世万里持衡在两年【史典云南乡试初回故云】蜃气晴标曕斗地虹光夜发种珠渊苍榕锦荔成隂徧桃李春风分外妍凤池重望属宫端新见丹山振羽翰昨捧
　　紫纶千骑出【尊甫储相公于三年　前奉　　命祭告南海】新开绛帐万人看班香宋艳才相嬗蘓海韩潮量校寛但是同朝谁不羡文章早达似君难
　　晩香斋画巻红椒上人属题二首
　　清流九滙东湖湖上精蓝傍弄珠三十年前游似梦黄花应笑白髭须【癸亥客游当湖始识上人于化城庵】
　　晩香斋画已流传初白庵成未有缘世出世间留二老把茅至竟让谁先
　　罗浮五色蝶院长属赋
　　我爱罗浮双凤子碧纱笼出看分明别从花底留仙种不向林间鬬化生庄叟梦中浑未识滕王图上总难名秪疑园客为茧五色抽丝绣得成
　　送院长揆公随
　　驾避暑山庄
　　上卿侍从有仙才
　　诏许携家避暑来闲里未妨披巻过别前先约寄诗回滦鱼味入三秋美塞草花多六月开曾是往年同直地万峯回首隔蓬莱
　　把犂图为汪荇洲前軰题二首
　　宛转桥通曲折溪緑隂南北岸东西玉堂不少栽花地为爱山村雨一犂
　　身占蓬池第一流却从跨凤想骑牛山中宰相他年事不要黄金画络头【用南史陶景传中事】
　　题从孙恒侯云岫观日出图
　　云岫家门山去家咫尺耳平生趾未到浪走千万里客中看画兴飞腾老矣梯空力尚能桑榆欲挽扶桑景归作鹰窠顶上僧
　　送陈钟庭前軰由学士督学畿辅二首
　　旁无汲引上丹墀独以文章结
　　主知奉使衔仍兼学士持衡公不愧宗师朱衣院吏传呼出白发儒官载笔随好是年时车马道两行桃栁夹旌旗
　　春风入座蔼然披形迹无嫌自絶私花月有时成邂逅壶觞几处记追随戢鳞鱼厠腾蛟地塌翼鸥眠浴凤池未敢出郊同祖饯聊慿折栁托新诗
　　送唐次衣庶常省觐归扬州次安溪相国原韵
　　纷纷冠盖塲勇者乃先去河桥万株栁攀折凡几树九重亟储材馆选盛冷署新进半登瀛芸窗拓云雾旧来氷雪文诠次列州部羣推著作手领袖伫知顾云胡遽俶装矫首赴归路足知学问力禄养犹孺慕白华古义存至洁如饮露天际望南帆花间指西墅人生属有愿作蓬萍聚与君昨论交托契在未遇知我无若君侵寻感末暮重来秖自悔【余丁亥告假南归次衣有送行叙】乆滞真再误厚意乆岂忘聊抒赠行句
　　汤西厓前軰自通政改授翰林掌院学士时奉使岭南未归驰诗寄贺兼述鄙懐八首
　　眷注
　　恩深出入偏重看名籍冠羣仙文章旧价新增重不碍来迟十二年【先生于庚辰春由编修改諌垣】
　　乆推公望稔公才合到蓬山顶上来品秩不殊衔特换北扉班压大银台
　　同时领教得名臣程李欣传拜
　　命新到此始知师席贵锦袍分占两家春【明治中程篁墩与李西涯有诗云词林盛事乆相仍师席逢君喜不胜今先生与少司空揆公奉　　防亦同教习庶吉士故云】望中一髪海天青暂借文星作使星莫被江山乆留滞无邉风月在头防【唐翰林承防所居第一阁亦名头防在学士上今之掌院即承防职也】词林故事闻前軰诰元须巨手裁便合还
　　朝称阁老文渊内署待公开【旧传文渊阁为翰林内署诏册制诰皆属焉几宣召文移止称翰林院初不以内阁名每日与阁臣防食轮学士一人专掌诰多挨次入阁者故例称阁老今蘓州有阁老坊乃吴匏庵为学士时建】
　　石渠天禄校书频仍岁员多比积薪我是史官头雪白末班犹领百余人【编检俸深无过余者】
　　敢拟防之并乐天才名官职两殊悬只除一事差相似恰比先生老七年【白香山诗自注云予老防之七年今余与先生年齿相去亦尔故得借用此事】
　　病中未奉休官檄枕上先成寄逺诗计日乞归应有分向来心事荷深知
　　送同年宋山言视学两浙
　　与君隣墙居晤言实疎旷隔墙见髙树双鹊巢其上连朝传好音奉使开绛帐余方移疾卧君过问无恙握手起踟蹰慰懐释惆怅吾乡十一郡山海饶气象自昔不乏才名贤出軰行读书想前喆指授不流浪长老尊所闻后生知所向家家承榘矱一一资蕴酿自从学衰科举变时尚姚江矫斯絶学掲孤倡传习到南雷渊源大流畅经经纬以史文笔两浩荡秀水【朱竹垞】及慈溪【姜西溟】颉颃庶相伉尔来复谁继耆老日凋丧菑畬任榛芜多士将安仰君生公相家儒雅世宗匠商声振河岳金石比清亮人称诗满囊自喜书压防此行执文枋独力狂澜障楩柟豫章材厥初视乎养植根在绩学条蔓芟冗长风先絶奔趋名亦戒标榜转移良易事势防登髙唱徒从制艺论于众非所望吾今老且废记诵月就忘尚思炳烛光未肻頽然放平生婞直性语出常近谤归去作州民菰芦倘相访
　　院长自口外寄饷滦鱼山蕨
　　山泽珍难二者兼滦鱼肥美蕨芽甜银丝斫鲙氷调水锦带宜羮雪防盐私为饱餐慙过分频叨逺饷恐伤廉年来口腹真相累此疾从今也要砭
　　儿建旧任束鹿令自补部郎每生日邑之士民不惮六百里走京师制屏幛为寿遇余诞辰亦然无以酬之作诗以示不敢当之意
　　古有歌来莫人今属去思不闻循吏传兼补白华诗宦迹清殊愧民风厚可知年年四五月重到京师
　　百日假满归心未遂排闷成篇
　　乞归无路且迟迟长告俄逾百日期已是膏肓成痼疾非闗药石少良医飞乌将子于谁止【儿建先以病告假行有日矣】老马为驹只自转觉
　　君恩难报称俸钱三万又虚糜
　　偶阅雪闗詶和诗辄效其体作十偈寄晩香上人
　　耶舍在孕七日和修处胎六年那论后先迟速各人自有生缘
　　造物为罏为炭众生自灼自煎本来无垢无浄跳出汤泉冷泉
　　马鸣广造论议阿难修集多罗一字不图遮眼试教烧却如何
　　五百龙宫鹤众他生尽是门徒切忌当头着棒且须开手还珠
　　业惑即迷即悟慧根何浅何深倚杖虽伤佛面投鍼便契师心
　　塔上铃鸣何语墙头旛动谁家禁得毘蓝风力除非一角袈裟
　　一家眷属何有木魅水怪山防虽则门风髙峻就中容得波旬
　　法要不闗衣鉢禅宗易杂龙蛇东方入世避世康乐在家出家
　　童子烧香扫地厨人筛米搬柴此作何消受老夫念佛持斋
　　八万四千偈子猛逢毒手多删截断口头语句请师另逗机闗
　　乆旱得雨
　　听说今年旱南连兖豫愁遗蝻仍出地宿麦已无秋得雨宁嫌晩如膏幸徧流黍苗多望泽莫但洒皇州雨中院长送塞山赤藤杖至兼以诗索和次原韵
　　孔光灵寿儗非伦冐雨犹烦送杖人倚赖扶持防滑路料量筋力好抽身鸠知祝咽先濡咮龙欲腾梭早濯鳞不向街头轻曳出拨开云雾即狂尘
　　题徐坛长庶常竹趣图
　　泉声絶磵秋咽霜信空山早寒何物不当摇落此君独占檀栾画中千个万个赋里三竿两竿留取数间茅屋从教日报平安
　　题陈希圣然藜图
　　闲抛万巻在巾箱多为官书校勘忙眼大如箕君莫怪已将藜火比萤光
　　题达履中东郊寻梅图
　　黄埃髙压城头山老夫畏暑方掩闗何来一幅好图画彷佛置我罗浮间图中之人貌氷雪格与苔枝两清絶从知托兴在髙寒不怕侵肌有炎热因君枨触动归心欲和孤山处士吟明年君放西湖棹但向梅花多处寻
　　夏氷
　　一派方诸水来从石上流物无坚不化性有重还浮耐冷谁能乘炎势易酬夏虫浑可语吾欲诘庄周余归志已决而行在信至院长固欲相留再呈一律以申前请
　　世味酸咸别归心老病交宁忘鱼在藻其奈鹤思巢古有成人美吾非解客嘲愿公全末路道在遯三爻
　　自怡园荷花四首
　　一片颇黎上下空芙蓉城现水精宫已离大地炎埃外尚在诸天色相中未免情多丝宛转为谁心苦窍玲珑云烘日炙如相试赖是清凉不待风
　　雕防北面小亭旁乆坐真成透骨香翠羽拂奁开皎镜緑衣扶扇侍红妆繁华肻鬬春三月淡荡偏宜水一方马迹车轮寻不到别依浄域作花王
　　菰蒲响雨午潇潇尽洗胭脂取寂寥一鹭偶依踈影立双鱼忽破静机跳轻桡划浪红翻岸髙栁移隂碧过桥宛在中央情脉脉防波咫尺去人遥
　　菱角鸡头渐满池亭亭独防出尘姿难留雨露珠频泻自拔泥污性不缁老衲山中移漏处佳人世外改妆时白头相对归心切欲卷江湖入小诗
　　长律一章寄祝座主清溪徐公九十寿
　　吴兴自昔多耆旧人瑞今归九十翁古殿灵光尊海内岁星朗耀在江东龙门传里张丞相淇澳诗中卫武公落落乾坤谁行軰明明朝野属宗工韩欧著作竒而正顔谢篇章丽且雄细入管城抽虎仆健逾弩矢射牛螉文坛地望髙于位谈吐光芒亘若虹白雪调孤卑郢曲朱丝直叶厢桐主张声气能延揽领袖儒绅待发防李泌藏书借诸葛蔡邕秘本得王充颂琴拂拭知黄鹄老研摩挲辨帝鸿却对友朋心转小爱听丝竹耳逾聪人称恭谨成家法客许周旋合礼衷什袭有囊多锦制留题无壁不纱笼徧栽桃杏开芳径新茁芝兰压旧丛雅量风清兼月白闲情涧碧与山红陆防里移茶灶张志和家续钓筒峯倚百寮如画幛泉防半月是清潨居邻昆阆差相亚道在神仙必可逢忆昨岁当京兆试吾师力具大臣风如纲独挈收罗广比镜虚悬藻鉴融防茹心倾非党援抡才典钜本公忠肻教谤焰淆清浊特荷
　　君恩见始终存问屡承
　　中防渥晋阶还校在朝隆壶浆出境迎千里几杖同时授
　　两宫已勅天厨供饮膳复颁
　　宸翰示褒崇衣冠盛事推华皓扶掖余荣逮仆僮八洞云霞双蜡屐五湖烟月片青篷种鱼苹末看羣戏养鹤松梢待上翀自信结胎从混沌宁烦访道到崆峒千茎雪变丹炉火百炼钢销赤堇铜下士口传非要诀至人踵息有深功蕋珠乍转时三扣琼液闲抛偶一中黄发髙堂老宗伯黑头子舍大司空抱来膝上皆文度呼出尊前悉任童成器固知由哲匠学箕旋喜作良弓虞庠又见孙曾入洛社稀闻桥梓同两寺髙僧招逺永五君新咏削涛戎阮宗大小分南北裴度东西合耄种雨过篱根采黄菊霜余渡口赏丹枫小春晴暖梅先报十月温和水未冻【叶平】屏展彩蟾金的皪杯浮緑蚁玉玲珑逺从翠岛寻琅菜近向都覔绮葱贱子受知非一日防官托迹类孤蓬执经曾附三千士筭歴俄周十二虫常愿篮舆随靖节敢云药物备行冲升沉分已安岐路进退心惟抚薄躬寸简迢遥驰北阙瓣香亲切奉南丰秋来凖拟求长假归去犹思效祝嵩屈指称觞期可克门墙虽峻往来通
　　寄祝梅定九徴君八十寿安溪相国属和
　　数参河洛在先天絶学今犹见一贤访道早承
</div>
    <div class="pagination">
<a href="敬业堂诗集_page68.html">上一页</a><span>...</span><a href="敬业堂诗集_page64.html">64</a><a href="敬业堂诗集_page65.html">65</a><a href="敬业堂诗集_page66.html">66</a><a href="敬业堂诗集_page67.html">67</a><a href="敬业堂诗集_page68.html">68</a><span class="current-page">69</span><a href="敬业堂诗集_page70.html">70</a><a href="敬业堂诗集_page71.html">71</a><a href="敬业堂诗集_page72.html">72</a><a href="敬业堂诗集_page73.html">73</a><a href="敬业堂诗集_page74.html">74</a><span>...</span><a href="敬业堂诗集_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
