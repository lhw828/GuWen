<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 28 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 28 页/共 41 页</h1>
    <div class="content">　　经世才难就田园路欲迷慇懃将白发下马照清溪【次句谓故庐在临川○杜牧诗弄溪终日到黄昏照数秋来白发根】
　　其二
　　嵗熟田家乐秋风客自悲茫茫曲城路归马日斜时【曲城在秣陵】
　　次青阳
　　十载九华边归期尚眇然秋风一乗传更觉负林泉【九华山在池州○归期谓归江西○汉书髙帝纪田横惧乗传诣洛阳如淳曰四马髙足为置传四马中足为驰传四马下足为乗传】
　　代陈景初【一作元】书于太一宫道院壁
　　官身有吏责触事遇嫌猜野性岂堪此庐山归去来【景初黄冠师也据无为子集云碧虚子陈景元泰初入道为右街録赐号真靖主中太一宫屡请归庐山朝廷不从大丞相舒公因真靖自言而题之云官身有吏责触事遇嫌猜野性难堪此庐山归去来无为子杨杰葢碧虚子之友也闻而叹曰昔靖节先生赋归去来以归庐山之阳且八百年矣其辞未忘罕有继其声者今大丞相因子之言而及之爱子之深也夫靖节逺害于汚俗真靖引分于治朝虽其去不同而所归则一乃追靖节遗韵而歌归去来以贻之】
　　山鸡
　　山鸡照渌水自爱一何愚文采为世用适足累形躯【李白诗秋浦锦駞鸟人间天上稀山鸡羞渌水不敢照毛衣○博物志山鸡有美毛自爱其色终日映水目则溺死信乎其愚也】
　　杂咏四首
　　故畦抛汝水新垄寄钟山为问扬州月何时照我还【列子天瑞篇拾遗穟于故畦○杜诗霜中登故畦○抚州城下临水汝水合流此公言去抚而居江寕也○楚公葬于江宁之牛首山今言扬州月则公意止在江寜不复回首故畦矣】
　　其二
　　巳作湖隂客如何更逺游漳江昨夜月送我到扬州【韦应物诗婵娟昨夜月还向波中见○杜诗昨夜月同行○湖隂在公金陵所居旁近】
　　其三
　　证圣南朝寺【证圣在今行宫北】三年到百回不知墙下路今日几花开【杜牧诗三年得归去知绕防千曰○许敬宗诗心逐南云逝形随北鴈来故乡篱下菊今日防花开】
　　其四
　　桃李白【一作石】城坞饷田三月时柴荆常自闭花发少人知【韩诗马蹄无入朱门迹纵有春归可得知】
　　卧闻
　　卧闻黄栗留起见白符鸠坐引鱼儿戏行将鹿女游【前两语并见怀舒州山水呈昌叔注○杜诗细雨鱼儿出唐诗有时随鹿上山行王维诗鳯王啣果献鹿女踏花行】
　　秋兴有感
　　宿雨清畿甸朝阳丽帝城丰年人乐业陇上踏歌声【杜诗朝日谢芳甸○踏歌见后元丰行注○刘禹锡竹枝词闻郎江上踏歌行】
　　题八功徳水
　　欲寻阿练若曵屐出东冈涧谷芳菲少春风着野桑【法华经第五巻假名阿练若好出我等过】
　　口占示禅师
　　去嵗别南岳前年返泐潭临机一句子今日遇同参【南岳属衡州泐潭洪州皆大禅林○传灯録僧问延昭如何是临机一句师曰因风吹火用力不多惠勤语今遵曰吾老倦于提诱汝可往谒翠微彼即吾同参也○药山上堂云我有一句子未曽説向人圆智师出云相随来也僧问药山一句子如何説药山曰非言説圆智师曰早言説了也又惟俨禅师亦有一句子公案又船子和尚尝谓同参道吾云云】
　　偶书【一作雄聃题】
　　雄也营身足耼兮误汝多捐书知圣巳絶学奈禽何【桓谭曰昔老耼着虚无之言两篇薄仁义非礼乐然后世好之者尚以为过于五经自汉文景之君及司马迁皆有是言今扬子之书文义至深而论不诡于圣人若使遭遇时君更阅贤知为所称善则必度越诸子矣据谭言如此则公有雄耼之目固宜○庄子山木篇翔徉而归絶学捐书扬子人而不学虽无忧如禽何捐书之弊至于可以无学故曰误汝也】
　　送陈景初
　　举族贫兼病烦君药石功长安何日到一一问归鸿【长安君也其女弟也○时公在金陵持母丧○包佶诗惟有贫兼病能令亲爱疎】
　　泊姚江
　　轧轧橹声急苍苍江日低吾行有定止潮汐自东西【李涉诗橹声轧轧揺不前看他撩乱张帆走○初学记潮汐有朝夕之期详见别注○张乔诗空门无去住行客自东西】
　　楼上
　　荡漾舟中客徘徊楼上人沧波浩无主两桨邈难亲【唐人诗乱山无主鹧鸪啼又无主杏花春自红○沧波着一浩字尤佳】
　　春晴
　　新春十日雨雨晴门始开静看苍苔纹莫上人衣来【常建诗药院滋苔緑○雍陶诗锦文苔防防】
　　净相寺【俗呼为后篱寺在江宁县西南六十里唐天祐十八年建国朝崇宁中改今额】
　　净相前朝寺荒凉二十秋曾遭减劫坏今遇胜縁修【钱起诗黄叶前朝寺无僧寒殿开○维摩经若一劫若减一劫而供养之○白乐天重修香山寺诗曽随减劫壊今遇胜縁修减音陷】
　　将母
　　将母防沟上留家白纻隂月明闻杜宇南北总关心【防沟在山阳县巳见上注○白纻山在太平州桓温领妓游山好为白纻歌故以名之○陆防诗一心如瑞麦惟作两岐分】
　　朱朝议移法云兰
　　幽兰有佳气千载閟山阿不出阿兰若岂遭乹闼婆【华严经阿兰若名菩提场今槩以名寺乹闼婆城名也当是移兰入城中故云】
　　晩归
　　岸迥重重栁川低渺渺河不愁南浦暗归伴有嫦娥【韩偓诗两两禽渺渺溪○唐诗归时不觉夜出浦月随人又不愁归路晚明月上前汀李白莫教明月去留着醉嫦娥】
　　题舫子
　　爱此江边好留连至日斜眠分黄犊草坐占白鸥沙【杜诗软沙欹坐稳冷石醉眠醒○严武懒眠沙草爱风湍○苕溪渔隐曰卢纶山中絶句云阳坡草软厚如纎因与鹿麛相伴眠介甫只用五字道尽此两句如云眠分黄犊草岂不简而妙乎】
　　惠崇画
　　断取沧洲趣移来六月天道人三昧力变化只和铅【断取见纯甫出惠崇画注○杜诗闻君扫却赤县图乗兴遣画沧洲趣○退之诗文工画妙各臻极异境彷佛移于斯】
　　蒲叶
　　蒲叶清浅水杏花和暖风地偏縁底緑人老为谁红【杜牧诗萝洞清浅水竹廊髙下风公格律仿此○季文饶咏兰荪诗叶抽清浅水○储光羲诗蒲叶日巳长杏花日巳滋老农要看此贵不违天时○韩致光诗桥下浅深水竹间红白花○隋薛道衡诗庭草无人随意緑○杜诗无人碧草芳○刘梦得诗今日花前饮甘心醉数杯但愁花有语不为老人开】
　　芳草
　　芳草知谁种縁阶巳数丛无心与时竞何苦緑怱怱【李白诗长短春草緑縁阶如有情又故交不过门秋草日上阶○张九龄与林甫海燕诗无心与物竸鹰隼莫相猜○鲁直诗黄鹂惟见緑怱怱】
　　与徐仲元自读书台上过定林【按建康志境内读书台凡四处郭文举书台在冶城梁昭明书台在蒋山定林寺后北髙峰上董永读书台在溧水县西四十里蔡伯喈读书台亦在溧水县太虚观东北以此观之则公所游者必是昭明书台葢去定林不逺耳】
　　横絶潺湲度深寻荦确行百年同逆旅一壑我平生【河渠书河荡荡兮激潺湲○退之诗山石荦确行径微又搜寻得深行又炎潮度氛氲热石行荦埆○庄子世人直为物逆旅耳○陶诗家如逆旅舍我如当去客○晋明问谢鲲论者以君方庾亮自谓何如荅曰端委庙堂使百僚凖则臣不如亮一丘一壑自谓过之】
　　病中睡起折杏花数枝二首
　　独卧南窗榻翛然五六旬巳闻邻杏好故挽一枝春【陆凯诗聊赠一枝春○韩诗西邻北郭古寺空杏花两株能白红亦此意也】
　　其二
　　独卧无心处【一作起】春风闭寂寥鸟声谁唤汝屋角故相撩【退之诗无心思岭北猿鸟莫相撩山谷诗佳眠未知晓屋角闻晴哢】
　　送望之赴临江
　　黄雀有头颅长行万里余想因君出守暂得免包苴【袁尚传君头颅方行万里鲁直亦云头颅虽复行万里犹和傅説盐梅羮两公咏黄雀皆使袁尚事○成汤六事包苴行欤】
　　送丁廓秀才归汝阳
　　风駃栁条干駞裘未胜寒殷勤陌上日为客暖征鞍【皎然诗春风潮水漫正月栁条寒○欧公诗春寒漠漠侵駞褐长卿诗独怜南浦月今夕送归鞍】
　　送王彦鲁
　　北客怜同姓南流感似人相分岂相忘临路更情亲【庄子徐无鬼篇子不闻夫越之流人乎去国数日见其所知而喜去国旬月见所尝见于国中者而喜及期年也见似人而喜矣不亦去人滋久而思人滋深乎】
　　送吕望之
　　池散田田碧台敷灼灼红年华岂有尽心赏亦无穷【古诗虽无田田叶及尔泛涟涟○沈约诗山中咸可悦赏逐四时移○欧公云四时之景不同而乐亦无穷○东坡诗以彼无尽景寓我有限年】
　　别方邵秘校
　　迢迢建业水中有武昌鱼别后应相忆能忘数寄书【言鱼可寄书也○古乐府呼儿烹鱼中有素书○武昌鱼见呉志】
　　梅花
　　墙角数枝梅凌寒独自开遥知不是雪为有暗香来【戎昱梅花诗应縁近水花先发疑是经春雪未消○古乐府庭前一树梅寒多未觉开秪言花似雪不悟有香来○荆公畧转换耳或偶同也】
　　红梅
　　春半花才发多应不奈寒北人初未识浑作杏花看【梅宛陵诗驿使前时走马回北人初识越人梅○西清诗话云红梅清艳两絶昔独盛于姑苏晏元献始移植西冈第中特珍赏之一日贵防赂园吏得一枝分接由是都下有二本公尝与客饮花下赋诗曰若更迟开三二月北人应作杏花看客曰公诗固佳待北俗何浅也公笑曰顾伧父安得不然一坐絶倒王君玉闻盗花事以诗遗公云馆娃宫北旧精神粉瘦琼寒露蕊新园吏无端偷折去鳯城从此有双身自尔名园争培接遍都城矣○苕溪渔隐曰介甫红梅诗与元献诗暗合然介甫句意视元献为工】
　　病起过寳觉
　　执手乍欣怅霜毛应更新依然旧童子却想梦前身【善财童子入毗卢楼阁见诸境界种种装严不可思议弥勒告言如上所见从何处来善财曰从诸佛智惠中来依诸佛智惠而住无有去处亦无住处如梦如幻不可思议尔时善财闻弹指声从三昧起葢善财末后证入法身见前来参访五十二人知识皆是梦境以执手二字观之知为善财不疑善财初参徳云比丘徳云执善财手云云○杨巨源与刘评事过故证上人院诗阶雪凌春积钟烟向夕深依然旧童子相送出花隂○戎昱春日游僧院诗依然旧童子相送出花林】
　　书定林院窗
　　道人今辍讲巻裓寄松萝梦説波罗蜜当如习气何【公自注云问逺大师师云夜来梦与説十波罗蜜○净土经各以衣裓盛众妙花供养他方千亿佛舍利佛问须菩提梦中説六波罗蜜与觉时是同是别须菩提云此义幽深吾不能説汝往问弥勒】
　　题徐浩书法华经
　　一切法无差水牛生象牙莫将无量义欲觅妙莲华【华严经第二十是以□法入一切法以一切法入一法而不壊其相者之所住处○法华经云佛説大乗经名无量义教菩萨法佛所防念説是经巳即于大众中结跏趺坐入于无量义处三昧】
　　春怨
　　扫地待花落惜花轻着尘游人少春恋踏去却寻春【张籍诗不教人扫石恐损落来花】
　　离升州作
　　相看不忍发防澹暮潮平语罢更携手月明洲渚生【建康旧名升州○李白送殷溆诗相看不忍别更进手中杯】
　　回文四首
　　碧芜平野旷黄菊晚村深客倦留甘饮身闲累苦吟【回文未审起于何时皮日休推体诗序晋温峤始有回文诗】
　　其二
　　梦长随永漏吟苦杂疎钟动葢荷风劲沾裳菊露浓
　　其三
　　迸月川鱼跃开云岭鸟翻径斜荒草恶台废冶花繁
　　其四
　　泊鴈鸣深渚收霞落晚川柝随风敛阵楼映月低漠漠汀帆转幽幽岸火然壑危通细路沟曲绕平田
　　题西太一宫壁二首
　　栁叶鸣蜩緑暗荷花落日红酣三十六陂春水白头想见江南【一作草色连云漠漠树隂落日潭潭者非此篇欧苏有和韵当据为正○春水一作烟水神宗元丰二年导洛通汴引古索河为源注房家黄家孟王陂及三十六陂髙仰处潴水为塘以备水不足则决以入河据此则京师亦有三十六陂未知公所指在何处○诗疏曰鸣蜩蝉也又三十六陂在扬州天长县故云想见江南蒋之竒传可考】
　　其二
　　三十年前此地【一作路】父兄持我东西今日重来白首欲寻陈迹都迷【王播诗三十年前此院游持我当作将我前汉纪欲将我安之乎】
　　西太一宫楼
　　草际芙蕖零落水边杨栁欹斜日暮炊烟孤起不知鱼网谁家【白乐天诗夏口烟孤起湘川雨半晴○杜牧之诗角声孤起夕阳楼】
　　宫词
　　六宅新妆促锦三宫巧仗丛花一片黄云起处内人遥认官家【此王建宫词初非公作】



</div>
    <div class="pagination">
<a href="王荆公诗注_page27.html">上一页</a><span>...</span><a href="王荆公诗注_page23.html">23</a><a href="王荆公诗注_page24.html">24</a><a href="王荆公诗注_page25.html">25</a><a href="王荆公诗注_page26.html">26</a><a href="王荆公诗注_page27.html">27</a><span class="current-page">28</span><a href="王荆公诗注_page29.html">29</a><a href="王荆公诗注_page30.html">30</a><a href="王荆公诗注_page31.html">31</a><a href="王荆公诗注_page32.html">32</a><a href="王荆公诗注_page33.html">33</a><span>...</span><a href="王荆公诗注_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
