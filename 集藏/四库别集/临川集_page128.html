<!DOCTYPE html>
<html>
<head>
    <meta charset="UTF-8">
    <title>临川集 - 第 128 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 128 页/共 155 页</h1>
    <div class="content">
　　伏以阳明初复，圭景浸长，惟勋德之并隆，宜福休之荐至。某官材高百辟，望重三朝。收善世之荣名，往蕃王室；畅经邦之远业，复荷天衢。延台华，弥增善颂。

　　【回贺正启三】

　　伏以杓回寅位，德盛木行，物乘引达之阳，朝布始和之令。伏惟留守司徒侍中深忠许国，令德在民。方谷旦之甫临，宜春祺之协应。某方兹居里，适阻造门，顾叙庆之弗遑，在驰诚而曷已。

　　【二】

　　伏以杓回寅位，德盛木行，品物时亨，吉人类长。伏惟某官元功致主，茂德宜民，庶之所咏歌，神明之所辅相。甫临谷旦，宜介吉祥。称庆未遑，鸣谦遽及。感铭之素，敷叙何殚？

　　【三】

　　伏以肇履岁端，始和治本，惟国元老，荷天纯休。伏惟某官抗志极高，守气甚约，措之事业而盛大，发为闻望而辉光。暂息价藩，伫还宰席。瞻驰颂愿，倍百等夷。

　　【贺文太师启】

　　伏以岁旦更始，物得以生，当命相布德之时，乃使民观象之月。伏惟致政仪同太师，王缵之事，天降之才。冕服命圭，极上公之贵号；神旗豹尾，总全魏之嘉师。宜获相于明灵，以时膺于戬谷。某限以病居在远，庆贺无阶，同善颂于舆人，以自输于微志。

　　【谢知制诰启】

　　据非其称，惭甚于荣。窃以通会朝之籍于禁中，出诰命之书于天下，自昔必求乎良士，方今尤谓之美官。非夫能道先王之言，及通当世之务，文章足以润色，知术足以讨论，一有误居，必乖众论。某素出贫贱，偶遭盛明。读书虽勤，未免是古之累；更事虽久，终无适时之才。制作淹迟而不工，思虑短浅而不敏。有此一物，自足穷于多士之时；兼是四端，岂宜辱于迩臣之列？此盖伏遇某官以忠纯翼戴，以宽大甄收。谓其引分而无求，傥或负能而有待，因加奖借，使得超逾。盖大公之赐所加，唯至诚之报为称。敢不内尽致身之德，庶以上同许国之心。

　　【回谢馆职启】

　　奉膺明诏，综理秘文，凡与交游，举同庆慰。惟馆阁图书之府，实朝廷俊之林，或起贤良进士之高科，或出公卿大臣之列荐。因循流弊，稍容滥进于平时；选用校雠，多得真才于近岁。盖为其谟谋之已审，故不必课试而后知。某官以甚高之资，加至美之行，服异能于大众，盖已千人；积素望于明时，固非一日。巨工所以极论而无避，先帝所以特用而不疑。虽列职书林，于偿未塞；然奋功朝路，其进可量。未获造门，先承枉驾，私怀感恧，岂易敷言。

　　【知常州上中书启】

　　将母之求，屡关于听览；长民之寄，终累于陶熔。势则便安，心焉震悸。盖闻抱关击柝，所以待士之为贫；直蒙Α，所以处人之有疾。其志卑者其获少，其能薄者其任轻。自非审分以取容，则必近刑而速谤。如某者，湮沦素业，邀会时恩。备官牧人，既以贫而择利；奉使畿县，又以疾而告劳。甚矣能薄而志卑，宜乎任轻而获少。尚蒙优诏，猥备方州，自惟缺然，何以称此？兹盖伏遇某官上同一德，而以宽裕处心；旁烛万情，而以平均待物。遂令疏贱，亦至叨逾。永惟忧国之所存，独可勤民而上副。顾今州部，已远朝廷，田畴多荒，守将数易。教条之约束，人无适从；簿书之因缘，吏有以肆。惟是妄庸之旧，当兹雕瘵之馀。自非上蒙宠灵，少假岁月，则牧羊弗息，彼将何望于少休？画土复墁，此亦无逃于大谴。更期元造，终赐曲成。

　　【知常州上监司启】

　　蒙恩宽裕，得郡便安，诹日造官，以身受察。窃念某鄙陋之质，拙疏于时，闻先子之绪馀，慕古人之名节。黾勉仕宦，聊尽为贫之谋；苟简岁时，亦预在庭之数。来佐群牧，甫更二年，数求州符，就更畿县。顾神明之罢耗，当事役之浩穰，惭非其宜，辞得所欲。遂以一身之贱，猥分千里之忧。荷覆露之生成，出隽贤之抚按。窃惟幸会，良用震惊。惟此陋邦，近更数守，吏卒困将迎之密，里闾苦听断之烦。自非函容，少赐优假，缓日月之效，使教条之颁，则何以上称督临，下宽雕瘵？伏惟某官逢亨嘉之会，奋将明之材，简在清衷，久于烦使。体爱养元元之意，乐扶持断断之能，庶几始终，得出芘赖。未期望履，尤切驰情，愿顺节宣，以需褒宠。

　　【上扬州韩资政启】

　　某受才素卑，趋世尤拙，冒干从事之选，积有败官之忧。汔由恩临，得以理去。违离大旆，留止近邦，惟德之依，无时以懈。整仆夫之驾，方尔就途；拜使者于庭，遽然承教。未忘故吏之贱，加赐上樽之馀。望不素然，报将安所？念当远适，顾独长怀。行愿高明之才，还处机要；坐令衰废之俗，复观太平。伏惟为上自颐，副人所望。

　　【上郎侍郎启二】

　　伏蒙过采浮议，使承乏官。借宠则荣，循涯而惧，愿留平听，得究下情。顽疏之人，滞固于事，席先子之绪业，玷太常之寺名。备位于兹，历年无状，安全者幸，废去乃宜。何言误知，欲观颂试。审处私计，追惟旧闻。不越俎以代疱，盖言有守；未操刀而使割，可必无伤。辄敢用是固辞，诚愿易而他使。依违王事，虽名理之未安；妄冒人知，亦生平之不欲。高明在上，悃忄发中，临启怔忪，果于得请。

　　【二】

　　某备官有守，望履无阶，职是簿书之忧，缺然竿牍之献。顾惟薄陋，最荷庇存，实赖盛恩之临，不诛苛礼之废。惟春且暮，于气已暄，伏惟养福有经，卫生无恙。伏惟某官望隆先进，德茂老成，言归典刑，动应的表。早收功于要路，晚得谢于明时。贵而能贫，恬以养智，为时所向，于义可师。伏惟顺序节宣，慰人祈望。

　　【上田正言启】

　　谢去宾廷，归安子舍，逮今旋月，惟日想风，会稽考之相仍，顾┮书而不暇。伏况贤哲异禀，神明与休，起居安恬，福履[A149]厚。恭以某官刚不倚，沉深内明，逢时以征，取位如拾。朝所恃赖，士相据依。矧惟甚盛之才，实在可言之职。庙谋中失，物议否臧，有足敷陈，谅无回隐。仰裨大政，取显官联，四面所瞻，一心以。某早烦教育，晚出荐延，方兹办装，不日临职。趣驰之地，固未有涯；芘赖之心，尚安所适？

　　【上抚州知州启（代人作）】

　　讲闻风声，积有时序。刺史之天所芘，先人之树固存。仰高之心，惟日为岁。顾贱官之有守，通私谒之无阶。恭惟班宣有条，保养多福。伏以某官学周事变，行应表仪，比以将明之才，遂当宽博之选。一麾坐府，犹屈于远图；三节造庭，宜膺于显数。伏惟为国自爱，副人所瞻。

　　【谢孙龙图启】

　　伏念某蕞尔之材，傥然而仕，进有官谤，未尝不忧，退无私田，何以自处？苟安朴野之分，无意贤达之游。矧势位之严尊，加功名之俊伟，天子之所倚重，士从之所取平。敢干冒进之诛，自废退藏之守。过蒙收引，亲赐抚临，因使下材，得闻馀教。盖忘千乘以友贱贫之士，先匹夫而轻贵富之身，在古已希，岂今宜有？顾无报称，私用震惊。比闻治舟，既祖取道，恨造门之独后，惭追路之不遑，尚幸仁明，傥存哀恕。縻身于此，望履何阶？顺变于时，养安以节。

　　【谢王司封启】

　　伏念某孤穷之人，少失所恃。虽勉心谒力，求以合于古人，而固陋颛蒙，动辄乖于时变。以此而游于世，未尝见恕于人。而自趋走下风，习闻馀教，慰藉之礼，称扬之私，忤严颜而不加犯上之诛，拂盛指而更以首公为是。书辞报答，骑从见临，不以先进略后生，不以上官卑下吏。以至其去，重烦送将，又其行，使不留滞。爰初就道，甫尔逾旬，乖离虽新，感仰殊甚。伏惟顺节自寿，副人所瞻。

　　【谢提刑启】

　　叨备一官，甫更三岁，不时罢废，实赖全安。遭会使车，按临州部，颇望风而震恐，将投劾以去归。敢图高明，见遇优过！载衔盛德，尤激下情。乖离尚新，企仰殊甚。茂惟贤俊，善迓福祥，固有神明，阴来辅相。褒升之宠，倚立以须。伏惟为上自颐，副人所望。

　　【谢夏噩察推启】

　　伏审某官，策足盛时，收名异等，以材自称，为议所归。时惟私幸之多，代有同升之义，惟当造请，势未暇遑。敢图高明，不自重贵，亲存敝馆，申贶华笺。窥观以思，惧恐且愧。咸池无赖于海鸟，章甫不加乎越人，夫何谦辞，乃尔虚辱。方且揆日，以时造门。

　　【答交代张廷讯启】

　　某受才无它，窃邑于此。更书始下，已倾自附之诚；赐问抚临，重荷相存之意。维兹地所，邈在海滨，方条教之未孚，得仁贤而复治。恭以某人天材粹美，地势高华，生逢盛时，进取显仕。分一雷之土，虽屈远图；抚千室之弦，坐期美政。趋承在近，企仰居深。

　　【贺致政杨侍读启】

　　伏审得谢中楹，戒归下国。孔致仕，议臣虽愿其留；疏广乞身，观者固荣其去。丁时翕，取道阻长，系盛德之可师，宜明神之实相。茂惟兴止，休有福祥。伏惟某官逢辰清明，取位通显，义勇不挫，忠精无疵。登备谏工，尝已告嘉猷于后；奉将使节，则以下膏泽于民。仪仪会朝，凛凛侍从，功名之美既耀于将来，智略之闳犹嗟于不试。引年去位，循礼得中，唯其养恬，有以镇薄。某望尘非数，见器则深。窃冒上官之大知，唯所不欲；推扬后进之美意，云何敢忘？备位于兹，仰高无止。

　　【答桂帅余侍郎启（安道）】

　　受才无状，驰义有年。矧以先人，是为雅故。夫何竿牍之问，乃后门阑之厮。诚以贤否之分殊，而又卑尊之势隔。恭惟某官以挺生辅世，以简僚帅边，戒猾夏之近忧，兴保民之长利。有纪之政，当谨后世之传；无能之词，敢虚远人之属。过蒙收引，先赐拊循。丹青甚微，本累玉莹之粹；土木至陋，猥承绨绣之华。莫副推扬，徒知感服。念当拜赐，宜在至前。冀归节于本朝，得望尘于末路。私怀未果，善祷良深。

　　【远迎宣徽太尉状】

　　伏审某官远驱台旆，甫次国都，朝论具依，上心虚伫。某阻于官制，莫遂郊迎。冀趋命之弗迟，副瞻风而已久。谨奉状攀迎。

　　【先状上韩太尉（魏公）】

　　昔者幸以鄙身，托于盛府，无薄才以参筹策之用，有疏节以累含容之宽。久而再惟，滋以自愧。伏惟某官忧国爱君之操，仁民恤物之方，宾礼贤豪，包收疵贱。盖尝沐浴于馀泽，而且歌舞于下风，孰云去离，遂自疏斥。徒以地殊南北，势隔卑尊。小夫竿牍之勤，不足自效；莫府文书之众，或以为烦。方随传车，得望步履，固愿阶缘于畴昔，因得钻仰于绪余。敢图高明，先赐劳来。贵以下贱，不矜其行之疵；贤而容愚，不诛其礼之旷。夫惟昔之有道，皆慎所以与人。欲示其自养之污隆，必观其所遇之能否。深惭固陋，有玷奖成。将次郊关，即趋墙屏，其为感喜，岂易谈言。

　　【答程公辟议亲书】

　　某启言：念某通德之门，驰诚数仞；叙宜家之庆，拜贶尺书。伏承贤郎推官兰砌传芳，鲤庭禀训。辱好逑之首逮，见久要之弥敦。鸿仪之复问敢稽，鹊喜之叶占既吉。眷惟侄女，未习妇功，交秦、晋之欢，仰从嘉命；望金、张之馆，俯愧衰宗。荣幸所兼，敷陈畴悉。谨奉状谢，伏惟照察。谨状。 
　

　



</div>
    <div class="pagination">
<a href="临川集_page127.html">上一页</a><span>...</span><a href="临川集_page123.html">123</a><a href="临川集_page124.html">124</a><a href="临川集_page125.html">125</a><a href="临川集_page126.html">126</a><a href="临川集_page127.html">127</a><span class="current-page">128</span><a href="临川集_page129.html">129</a><a href="临川集_page130.html">130</a><a href="临川集_page131.html">131</a><a href="临川集_page132.html">132</a><a href="临川集_page133.html">133</a><span>...</span><a href="临川集_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
