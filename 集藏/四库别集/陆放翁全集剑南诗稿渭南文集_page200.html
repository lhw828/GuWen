<!DOCTYPE html>
<html>
<head>
    <meta charset="UTF-8">
    <title>陆放翁全集剑南诗稿渭南文集 - 第 200 页/共 361 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陆放翁全集剑南诗稿渭南文集 - 第 200 页/共 361 页</h1>
    <div class="content">千里风尘季子裘，五湖烟浪志和舟。灯残复吐恼孤梦，雨落还收生旅愁。城上霜笳入
霄汉，烟中渔火耿汀洲。牧之未极诗人趣，但谓能轻万户侯。
舟中晓赋
木落霜清水鸟呼，扁舟夜泊古城隅。吹残画角钟初动，低尽寒空斗欲无。浪迹已同鸥
境界，远游方羡雁程途。高樯健席从今始，遍历三湘与五湖。
渔家
江上渔家水蘸扉，闲云片片傍苔矶。钓收鹭下虚舟立，桥断僧寻别径归。海近冈峦多
迤逦，天寒雾雨正霏微。羊裘老作桐江叟，点检初心幸未违。
远游
少年游宦日，肮脏耻沉浮。见虎犹攘臂，逢狐肯叩头。力行虽自许，早退岂人谋。小
舟定烟波上，飘然得远游。
与儿孙小饮
岁暮寒多雨，村深早闭门。荒园摘葵芥，近市买鸡豚。短褐联三世，幽窗共一樽。吾
曹常得此，余事不须论。
遂初
狂本类三闾，归仍慕二疏。何由满人笑，但可遂吾初。奕奕沙堤马，栖栖下泽车。细
看俱外物，俛首老犁锄。
与村邻聚饮二首
冬日乡闾集，珍烹得遍尝。蟹供牢九美，鱼煮脍残香。鸡跖宜菰白，豚肩杂韭黄。一
欢君勿惜，丰歉岁何常。
又
交好贫尤笃，乡情老更亲。稸香红糁熟，炙美绿椒新。俗似山川古，人如酒醴醇。一
杯相属罢，吾亦爱吾邻。
夜坐示子虡
裘薄知霜重，灯残觉夜阑。为农宜废学，谢事等无官。疏懒贫难醒，沉绵死有端。大
儿千里至，聊复为加餐。
行饭暮归
蹔置观书不耐闲，飘然梅坞竹篱间。霜风尽脱千林叶，云气平沉一面山。笑唤筇枝扶
蹇步，聊凭村酒借朱颜。庙壖墙下归来晚，宿鸟纷纷已渐还。
寒雨中夜坐
江村风雨晚冥冥，闭户添衣怆客情。炉松肪如蜡爨，鼎煎茶浪起滩声。团栾赖有儿
同话，剥啄应无客可迎。聊举一杯生耳热，颓然酣枕到窗明。
枕上
世间命薄有谁如，僵卧空山梦亦孤。三尺窗前灯半死，万重云外雁相呼。久贫仅守残
书笈，未死犹须几酒壶。趣办一棺那得缓，古人四十揣头颅。
即事二首
心与岩泉静，形如野鹤癯。朝餐美藜藿，夜学讲唐虞。婢老无钗泽，僮寒阙衤夸襦。所
欣惟一事，无吏督残租。
又
穄饭流匙滑，葵羹出鬲甫香。有时留野客，亦复饷邻墙。老圃传占法，行僧遗药方。未
为全绝物，终胜利名场。
杂感六首
买马当可乘，筑舍当可居。快马多覆败，杰屋鬼所狙。徒行与露坐，安稳无后虞。所
以古达人，秋风忆莼驴。
又
士生诵二典，怳若生唐虞。升降奉玉帛，可否闻吁俞。阙里得其传，功与造化俱。孰
知千载后，乃尊重译书。
又
拥裘南窗下，坚坐试定力。炉香亦不散，伴我到曛黑。绝交近为我，游世易颠踣。默
默何所为，且复自休息。
又
上峡闻竹枝，入秦闻乌乌。奏曲未及终，涕泪凄已濡。还山风月夕，菱唱起镜湖。虽
无远游感，白首亦穷途。
又
吾闻之古方，有病当鲜食。如其不能尔，金丹亦无益。我老更事多，此语知造极，子
房从赤松，千载推达识。
又
梦育小儿女，便有无穷爱。谒医问疾恙，对客夸警迈。晨鸡忽唤觉，此爱复安在。人
生困纠缠，一笑脱囚械。
闲中自嘲
镜湖西畔有渔扉，窃比玄英似庶几。风月定交殊耐久，烟波得意可忘归。曾行万里求
微禄，亦伴诸公践骇机。试问即今成底事，晨飧依旧北山薇。
暇日坐山麓松石间作
偶曳枯筇出槿篱，松间盘石坐移时。饥獐啮草无余绿，乳鹊营巢有堕枝。幽事类分皆
可谱，高情辞达自成诗。莫嗟寂寂终吾世，正是他年一段奇。
得子虚临安舟中书因寄
囗水悠悠双鲤鱼，眼明初拆入关书。残年已觉囗如客，一念还成泪溅裾。春近预忧归
梦短，潮回莫遣寄声疏。何时可弃微官缚，五亩荒畦共荷锄。
书喜二首
宠辱元知不足惊，退居兀兀饯余生。水鱼可钓羹材足，霜稻方登籴价平。邻媪已安诸
子养，园丁初葺数椽成。乡闾喜事吾曹共，一醉宁辞洗破觥。
又
十月东吴草未枯，村村耕牧可成图。岁收俭薄虽中熟，民得蠲除已小苏。家塾竞延师
教子，里门罕见吏征租。老昏不记唐年事，试问元和有此无。
老学庵夜兴
冷卧空斋枕曲肱，饥鹰惊起发鬅鬙。烟霞华岳逃名客，风雪庐山入定僧。檞叶蔽身胜
衣帛，金丹照室不燃灯。秃翁自笑无名字，聊向江湖袭旧称。
感昔七首
百丈庚寅上峡时，至今犹健岂前期。家人暗换吾何叹，镜里衰翁复是谁。
又
神女祠前猿夜鸣，相公溪上草初生。重游惟有西窗梦，一点灯青梦不成。
又
白帝城边莺乱啼，忆骑瘦马踏春泥。老来感旧多凄怆，孤梦时时到瀼西。
又
小益晨装雨作泥，南沮涉水马长嘶。山腰细栈移新路，驿壁流尘暗旧题。
又
曾从征西十万师，白头回顾只成悲。云深骆谷传烽处，雪密嶓山校猎时。
又
老君洞外小朱扉，云压寒空雪欲飞。结阵弓刀边垒去，挂鞍狐兔猎场归。
又
少时失脚利名间，寸步何曾不险艰。造物恐人浑忘却，梦中忧患尚如山。
孤村
少年误计落人间，晚卧孤村日掩关。小室易温炉火省，幽窗常暗架书闲。梅横篱落春
初动，云闹川原雪尚悭。欲唤一藤同胜践，恨无杰句压溪山。
村舍书事
纸窗百衲地炉红，围坐牛医卜肆翁。时节杯盘来往熟，朝晡盐酪有无通。男丁共结春
耕耦，妇女相呼夜绩同。老子颓然最无事，客归自策读书功。
小葺居舍
野水枫林下，残年亦自存。刈茅支漏屋，插棘补颓垣。把钓襟灵爽，争棋笑语喧。晚
窗幽兴极，共酌黍醅浑。
</div>
    <div class="pagination">
<a href="陆放翁全集剑南诗稿渭南文集_page199.html">上一页</a><span>...</span><a href="陆放翁全集剑南诗稿渭南文集_page195.html">195</a><a href="陆放翁全集剑南诗稿渭南文集_page196.html">196</a><a href="陆放翁全集剑南诗稿渭南文集_page197.html">197</a><a href="陆放翁全集剑南诗稿渭南文集_page198.html">198</a><a href="陆放翁全集剑南诗稿渭南文集_page199.html">199</a><span class="current-page">200</span><a href="陆放翁全集剑南诗稿渭南文集_page201.html">201</a><a href="陆放翁全集剑南诗稿渭南文集_page202.html">202</a><a href="陆放翁全集剑南诗稿渭南文集_page203.html">203</a><a href="陆放翁全集剑南诗稿渭南文集_page204.html">204</a><a href="陆放翁全集剑南诗稿渭南文集_page205.html">205</a><span>...</span><a href="陆放翁全集剑南诗稿渭南文集_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
