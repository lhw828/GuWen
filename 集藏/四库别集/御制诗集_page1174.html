<!DOCTYPE html>
<html>
<head>
    <meta charset="UTF-8">
    <title>御制诗集 - 第 1174 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1174 页/共 1326 页</h1>
    <div class="content">　　试泉悦性山房
　　泉韵风情静者机松枝竹鼎火升微【所谓文火侯】但谋口食无闗性苏【轼】陆【羽】由来两涉非
　　题张宗苍画
　　杜老传名语曰惟能事迟【杜甫戏题王宰画山水图歌云能事不受相促迫王宰始肯留真迹】宗苍得其秘神绘对斯竒山耸天如接云低树带滋忆前看画就曰气韵来时【昔每观宗苍画问成否曰气韵未至少旋曰气韵来则画就矣此防得画法三昧庸史不知此也】
　　咏竹柄玉石子蟠桃如意
　　老坑子石宋时珍【内府有蔡襄端溪子石蟠桃研】此玉捞从玉水濵天女散无着摩诘防妃共可友龙宾










　　御制诗五集巻三十一
　　钦定四库全书
　　御制诗五集巻三十二
　　古今体五十三首【丁未六】
　　香山回跸至静明园之作
　　两次浓云落雨纎【昨十一日十三日两次得雨俱不过寸许】却怜总未被优霑今年惭似昨之况【止年驻跸香山三日亦值望泽今仍似去年景况为之慙闷】五日期仍六不詹山色泉声愁伴侣松竒石诡肯贪淹静明路便灵祠在【天下第一泉　龙神祠在静明园内回跸路经即诣祠防申吁祷】叩请甘膏渎岂嫌
　　第一泉
　　龙神祠请雨叠去歳韵
　　昨幸麦苗蔚今看麰穂葱最怜报秋景益切吁
　　恩衷霈泽优其渥省躬惭且忡民天庶几鉴翘首望云空
　　题乐景阁
　　阁据玉泉中泛惟舟可通山明水秀纳李画【唐李昭道工界画楼阁】杜诗同只切望霖苦何曽乐景融鸣榔教竟过敷政觐臣工
　　含晖堂视事
　　堂与东门近畴咨前席俱【堂在静明园东门内是日于此宣见廷臣视事】勅几随处可厌见敢云乎精一道甄筦寛严政协枢含晖如绎义私照奉其无
　　清音斋
　　谁是清音者无过松与泉谡中仙籁合淙处俗尘湔古意一斋永
　　奎章两字悬【斋额　　皇祖御书】设逢愁雨际今
　　昔想同然
　　赋得沧海遗珠【得渊字八韵散馆题】
　　沧海水归极物无弗育焉独称蚌含泽有似月辉川弗禁量斯大如遗徳乃全鱼殚信痴耳龙守试防旃卖椟玫瑰饰照乗十二连语诚隣诡诞流岂择方圆象防得于幻重华捐在渊取材如拟喻却虑失其贤
　　降防缓徴直春间缺雨三十一州县厯年新旧钱粮诗以志事
　　昨年腊尽优霑雪今歳春三却望霖幸是京东泽犹渥【上年直隷各属腊雪优霑今春以来雨泽未能普遍所辛自蓟州迤东遵化永平并寳坻宁河天津一带得雨深透二麦秀实大田亦已青葱可望有收】怜斯畿右暵将深【兹据刘峩奏自保定迤南等处地方得雨多寡不等其仅止一二寸者望泽甚殷所有上年被灾之安州等十七州县内除清苑蠡县安州髙阳赵州隆平宁晋曲周鸡泽任邱等十州县现在大田已种齐全麦苗耸秀且已于平粜案内毎石请减银一钱足资接助其安肃望都肃宁宣化万全懐安西宁等七州县暨本年缺雨之良乡涿州顺义景州阜城交河献县故城宁津等九州县又冀州暨所属之枣强并四十九五十等年被旱本年又复缺雨广平府属之永平广平磁州清河大名府属之大名元城开州东明长垣清丰南乐等十三州县又天津府属之庆云盐山二县共计三十一州县本年均因雨泽稀少麦收不无稍减等语畿右一带因旱麦收失望深堪厪念因即降防将本年并节年应完新旧钱粮仓谷一并缓至本年秋收后再行徴收以纾民力并于京城设坛祈祷吁冀甘霖即霈俾得及时赶种庶几苏我农民耳】登场麦已全失望卜廪禾犹切系心州县缓征逮新旧愁农七字愧成吟
　　河南巡抚毕沅奏筹买运京麦石事宜诗以志事
　　春雨未优霑麦收将致歉凡事应豫筹宵旰怠何敢南方庆时若嘉音每披览北省乃不齐泽渥豫晋陜【今春北省雨泽山东迤南尚可迤北望雨直迤东亦可迤西亦望雨惟河南山西陜西俱奏报雨水优霑二麦可期丰稔】麦秋可卜稔市价胥大减晋陜逺豫近酌剂调丰俭况可一舟通而无山路险降防询抚臣奏至黄封检【昨因近京一带春夏以来缺雨麦价较昻不可不预筹民食豫省大河以南上年麦收既稔今春复雨水调匀麦价平减因驰谕询问毕沅令其酌量采买运京以备平粜兹据奏至民间积有余粮虽时届青黄不接粮价有减无増反觉谷贱伤农可以和籴等语】豫正虑伤农价买民欣感五万石易得即可运以舰并筹应征谷亦可易麦敛益善不妨多经理已示范【并据奏称豫省春雨优霑来牟又复告稔民间除留备家食之外均思粜卖所余以供应用因而粮广价贱今乗此二麦渐次登场仓箱寛裕之际小民正以得售为乐现在买麦四五万石运京不但民食无碍且于问阎生计有禆并请将前歳归徳一带截留漕米三万一千余石尚未买补运京一项亦可一体买麦抵米运至水次交仓存贮俟今冬粮船起运时附搭运通实属一举两得毕沅所办甚为经理得宜览奏为之欣慰即批令速行妥办盖豫筹民食多多益善耳】豫増闾阎计燕资饼饵噉披章为之慰经济诚无忝独思子与言【谓对梁恵王移粟之言】未免意为欿
　　四月廿一日诣
　　黒龙潭祈雨即事四首
　　甲【辰】乙【已】丙【午】原常望雨寸滋三四未祈参【甲辰乙已丙午三年春末夏初虽亦望雨然均于四月中旬或月杪间得雨三四寸不等麦秋仍可有收是以前此三年并未诣潭祈雨】兹三四寸膏胥靳防请平明特命骖
　　仲春中澣已微望荏苒望増过暮春敢以长【上声】年怠民事仍当步祷以躬亲
　　常雩典重祀精严步逺失仪罪益添【昔年　　常雩若遇缺雨之时毎自斋宫步行诣　　坛以申防祷但斋宫距　　坛不啻二里有余且　　常雩行礼一切仪节严重予今年逾七旬有七自揣精力虽强然勉力逺步转恐于对越之下或蹈失仪之愆是以却辇乗轻舆诣　　坛至垣外降舆步入至　黑龙潭则自碑亭至　龙神殿不过三十余级而行礼又只三叩故降舆拾级而上非致敬于此而敢防越于　　常雩也】今日祠前只三叩故仍拾级请优霑
　　凭舆厯厯揽田功髙麦将蔫低麦芃【自御园诣　潭所见道旁髙地麦苗间有将蔫者而低洼处所犹觉青葱弥望若早晚即得雨深透尚可望半收也】自咎孟春心涉豫怜他汜胜望成空
　　夜雨六韵【四月廿二日】
　　晚云生靉叇夜雨落防纎忽聴檐声作渐増衾爽添达晨望频切逮午势微嫌【夜半闻雨声犹时大时小凌晨后得数阵势颇绵宻至午初又复放晴劚地仅三寸许】润泽才三寸忧眉犹两尖慙无一诚格絮有小言詹顔腆仍黙祝渥膏冀续霑
　　咏和阗玉仿周蟠螭壶
　　春秋玉贡至京师量质恒教匠氏为玩器最憎雕丽鸟古壶雅合琢蟠螭方圆略异分卿士宗庙常因赞礼仪必有关雎麟趾意乃堪法度效周姬
　　题宋人西园雅集图
　　公麟然否实公麟古笔知诚出宋人跋语奚妨去其赝长图益足尚斯真衣衫如篆浑唐法【是巻画法浑厚生动苍秀开张非宋名家不能帧中本无名欵后有跋识亦无名乃妄日为李公麟笔而不免芜杂舛谬因命去其赝跋以存其真图中诸人衣褶用笔圆劲如屈铁有古篆籀遗意忆及内府有唐人十六应真长巻用笔正与此图相类向曽题咏定为唐人真迹画品在僧繇道子之亚因取以印证益信此图深得唐人用笔三昧】蕉石生神异李皴【是巻布景古茂虽用公麟之事而法画则全异公麟蹊径也】名欵设惟征故纸是为求剑刻舟伦
　　右巻续入石渠旧题为李公麟西园胜防图几暇重加披览见其布景古茂虽用公麟之事而画法则全异公麟蹊径因命内廷翰臣等以米芾西园雅集图记校之其人数位置皆合惟第二第三叚叙次前后不同盖文章画趣各适其适固自无妨也至用笔苍秀雄浑生动开张人物衣褶有古篆籀遗意与公麟所画用笔不类虽帧中无款自属宋名家手笔正不借假托龙眠以増声价耳帧后不知何人舍记而别作识语且记中十六人仅止十一又讹李端叔为李公择僧昙秀为道潜甚至两见东坡三见王铣又讹诜作侁舛谬芜杂之处不值一噱盖陋者偶得是巻妄为缀识不自知其蛇足也爰命裁去伪跋改题宋人西园雅集图籖以存真面既于图中诸人亲书其名并识如右
　　咏汉玉辟邪
　　威仪汉室可思哉兽号辟邪邪不来弗共沧桑为变幻大胷依旧守魁堆
　　觉生寺请雨三首
　　传胪有事入京都竺宇平明过便途遂诣拈香祷霈泽那辞倦极仰防呼
　　御园昨实滋三寸十里斯遥三寸无【廿二日夜半得雨至昨午开霁于御园劚地騐之入土三寸此地相距不过十里雨势较小并不及三寸也】却报龙潭四寸被【因问皇子辈昨在龙潭祈雨者彼处雨势如何据云约四寸许】其然能信岂然乎缁羽分祈各尽诚【此寺系僧人诵大云轮请雨经龙潭则命道流等上章叩请两处并命皇子等朝夕拈香以申防祷】那闗昭假在躬行【昨廿一日躬诣龙潭步祷次夜虽得雨仍未霑足敢云诚感所致惟益深慙惕黙叩　　上苍鉴佑续霈甘膏耳】协时调幕瞠无术致此旁求愧益生
　　河南巡抚毕沅奏甘雨普霑并麦收分数诗以志慰
　　前年豫齐歉齐轻而豫重豫盖已洊饥【前乙已歳山东河南均因缺雨成灾而河南则旱久连歳不登较之山东偶被偏灾者尤重至上年两省雨水充足二麦秋禾俱获丰稔合计收成约均在八九分以上去冬今春豫省雨雪优渥而山东则不能一律普霑是以现在麦收情形又觉豫胜于齐也】齐则偏灾降【叶】昨歳胥登秋吾民受恩总冬春豫霑膏齐乃不齐并【叶】屡接豫抚章优渥各属统兹约报麦收九分有余综览之为歆羡此何向隅恐【节次据毕沅奏报豫省各属春夏以来雨水应时兹因防勘河工由省渡河而东于四月十六日起至十八日止甘雨淋漓优施两昼夜省城及开封卫辉归徳彰徳各属均报同日甘膏渥沛逺近普霑不但麦粒饱绽各项襍粮俱得滋培长养其已经刈麦之区又可翻犁播种秋谷并据彚报通省一百八防州县二麦约收分数合计九分有余目击城乡市集到处欢阗粮食充盈价日平贱等语羡豫省之时若值此地之望霖慰不抵愁曷胜慙愧】麦价日以贱秋田胥布种更称赎回地十之八九返【叶　上年毕沅奏豫省灾区地亩有山西富民放债准折之事节经申谕晓示减利聴其回赎毕沅办理得宜上年节次奏称八月以前赎过地三十万五百余亩又自九月至十月复赎过地二十六万三千一百余亩兹又据奏自十一月至正月底又赎过地四万一千九百余亩统计已赎回地共六十万五千余亩约有十之八九览奏为之欣慰】额手庆民苏元气庶复巩惟是廑山左缱念愁心孔
　　倚虹堂进舟至乐善园即事襍咏
　　胪唱明廷得状元回舆清晓出城门倚虹堂畔轻舟俟便可溯源涉沼园
　　返驾询
　　安罢十年【自丁酉年以前毎有事进官及返驾必先诣畅春园请　　安兹因胪传蒇事于此登舟还御园回溯流隂荏苒此景不可复得已逾十年矣】流隂逝水弗迁延满期庆典举辛丑【辛未歳因祝　　慈夀六旬始搆此堂至辛巳辛夘每遇大庆輙加丹雘满望至辛丑年大举九旬庆典而此志未逮抚今追昔能勿怆然】回望轩亭益怅然
　　麦田近水緑如油结穂原堪过半收却忆昨经髙阜处【舟行所经观近水处麦田葱茂秀实收成尚可过半然昨于觉生寺传餐彼处廿二日夜得雨竟较小见髙阜麦苗多有黄蔫者即日内得雨优霑恐收获亦不能得半也】收难望半越増愁知新温故无止境顾行为言有进阶触目堂名思旧集略无一句可中懐
　　题含清斋
　　抚序正清和溪斋偶此过【向年舟过此乐善园每值四月故题此斋多与清和相提并论】已当四月杪又别一年多【去年未至此游憩】青径芜深隠緑隂树久摩【所谓交枝佳防也】云清信清矣奈匪意和何【时正焦切望雨故云】
　　蕴真堂
　　乐善逺刘苍奉诚近礼王【乐善园旧为康亲王别墅乾隆戊戌复王封号为礼亲王是园盖取汉东平王苍为善最乐语意名之嵗久日就荒圮亭榭无存王以其地临长河岸傍为御舟往来所必经奏进求充御苑按唐书马燧传载纳其安邑里旧宅为奉诚园之事故元微之奉诚园诗有云萧相深诚奉至尊旧居求作奉诚园兴废之慨今昔同之因允所请稍加葺治复其旧观予既不忍湮其迹矧予早歳亦以乐善顔堂顾名深惬素懐遂书原额掲之楣间屡有吟咏】因之稍葺治偶尔备相羊真意蕴含处诗情委宛蔵却无暇久坐得句便开航
　　万夀寺瞻礼作
　　迩歳每斯厯只园却未停今朝有余暇初地况常经松柏増古色冈峦无俗形【佛殿后假山嵯峨松柏葱郁皆明代物也】不堪翘首望祝
　　嘏颂书屏【后殿设屏书御制恭祝　　慈宁万夀颂文瞻读之余弥深感慕】
　　赋得良玉不琢【得淳字八韵朝考题】
　　不琢难成器又称不琢珍【二语皆出礼记】究当从孰是盖在返其淳应戒雕几细乃全徳采神圭璋原特达蒲谷或渝纯【蒲谷乃周制或近于琢矣】为想唐尧大曽闻山掷真设云比君子允贵养贤臣必佩思无斁酌中慎有伦俗工俾去巧【呉中俗工所制玉器向惟志在牟利每多费雕几务求新様以致良玉琢损转失古意故每见必屏置之迩来亦渐知规仿古式是亦返朴还淳之意耳】庶弗忝贞珉
　　命谢墉往阅洪湖清口水势伊具折称误请罪寛之并志是什
　　谢墉视学回因问洪湖势乃称湖如盘不能纳水至【去冬谢墉以江苏学政任满回京询以地方情形据奏现在洪泽湖形势如盘不能纳水等语】前歳浅则诚去歳潦已溃【洪泽湖水前歳因上防河南安徽等省雨泽稀少淮水来源未能畅旺以致湖中存水较少当经谕令毕沅前往桐柏山疏濬淮源防诚祈祷且以盈虚消息之理度之恐淮水必有盛涨之时令该督等加意预防昨年七月初江淮间大雨清水黄水及运中河果同时并涨以致李家庄等处隄工漫缺并遣大学士阿桂前往同河臣等次第堵闭奏称清口以下直至防黄河口深通畅达髙堰志椿现存水一丈一尺五寸即更预筹收蓄俾湖水充裕以备今春敌黄济运之用果如谢墉所言岂冬三月之内湖水旋有消涸之理】岂其冬三月旋涸湖重匮每接河臣章从未言此事或者为欺饰不可颟顸置因即命墉往共河臣亲视【叶】兹据墉奏言源委穷次第【予于诸臣言事兼聴并观从不预设成见亦不肯颟顸了事近接河臣章奏从未有言及洪泽复有淤垫之事今春以李奉翰所奏洪泽湖上防淮水两次报长防归下注髙堰志椿长至五尺九寸已将东清坝口门拆寛至三十丈使湖水多出以畅东注之势一折令谢墉阅看据云湖水淤浅之说前歳得自道员王兆棠今歳二月间王兆棠来京仍有此语因虑河臣所奏或有虚饰不可不究其实遂命谢墉前往防同河臣亲加履勘兹据谢墉覆奏防勘洪泽湖水势深至八九丈及十丈不等浅者亦在一二丈之间实无淤垫自知冒昧并请议处是前此谢墉并未身履其地徒以耳食之言率行入告今此事既已明晰伊亦心服其议处原自可寛然非断于事先据实办理其能免无识者之有后议耶】湖深诚如前清口流畅遂御黄既有力运河亦无弊自知耳食讹详陈并请罪既已悉河工原可寛吏议聴观审政源明断存心地
　　题含淳堂六韵
　　别墅梵宫近【堂为圣化寺别墅康熈年间所建堂额乃　　圣祖御书】林深佳防攅经年来阅武【香山之健锐营与兹所阅西顶之火器营率经年一阅所以均赏赉校武艺遂为常例云】便道憩传餐两字
　　奎章仰千秋治法观持盈诚不易返朴更云难庶政胥勤理军书更细看【今早于此传膳办事适接常青报到奏称三月廿二廿三及廿六廿七等日逆匪竞敢率众直逼郡城常青令防击蔡攀龙等领兵并率同义民奋勇击杀先后殱戮甚众并有贼目庄锡舍等悔罪投诚杀贼等语常青办理甚合机宜此时消息已转不难计日蒇事因加奬谕并授其子为三等侍卫赍恩赐玉韘佩囊等物前赴军营省视以示优眷并允所请将蔡攀龙超陞副将又特赏给花翎其义民之阵亡者亦谕令照兵丁之例加倍赏恤盖行军之道非信赏必罚不足以鼓励戎行而每当接到军书之际更不可不详细阅看以定其功过也】亦惟明赏罚敢不慎其端
　　阅火器营兵
　　火器营分建长河西岸滨【癸巳年于西顶北之长河岸建盖营房移城中火器营兵之半于此居之其地去城中稍逺俾得専心习劳肄武技艺益臻纯熟】俾之逺城市益可致精纯九进阅真练【每大阅火器营操演九进始发连环鎗其日行小操则三进即发】六韬匪漫循云梯一例赏施恵本应均【昨驻静宜园阅健锐营兵分别颁赏兹来阅视非徒简其技勇亦所以均恩赏也】
　　见几
　　尝读繋辞传见几曰君子设其俟终日毫厘谬千里驰驿易闽督往台湾经理【上年冬至月台湾逆匪林爽文等纠众滋事黄仕简任承恩带兵前往勦捕节次据奏分兵堵御零星杀贼并不知埋根首进直捣贼巢予即虑伊二人必有互相观望畏缩贻误之事于正月初十日适李侍尧陛见来京即将伊调任闽浙总督驰赴福建办理一切军储事宜而令常青飞渡台湾専俾以督率勦办贼匪之任】甫于到台湾前一日事否鳯山得复失三千军败北【叶　常青于三月初九日到台湾即奏称总兵郝壮猷带兵勦捕南路贼匪遇贼攻围冲截官兵竞至溃散鳯山县城已经收复旋又失守郝壮猷退回郡城所带兵丁三千名溃回者仅止七百余名郝壮猷及败残兵于初八日陆续至郡城此总由黄仕简安坐郡城调遣失宜郝壮猷不能督率奋勇以致败衂其罪实无可逭并查防黄仕简任承恩二人一南一北株守迁延漫无筹画种种误事之处果不出朕先几所料因降防将郝壮猷于军前即行正法以为玩误退缩者戒其黄仕简任承恩俱行挐问治罪即授常青为将军令恒瑞蓝元枚二人为防賛俾事权归一得以迅奏肤功】贼势益猖狂欲攻郡城迩设非常青至事不可知矣【自鳯山复失后贼势益为猖獗乗势竟犯府城相距十里之外设非常青即时到彼则黄仕简尚在彼以其老病昏懵一筹莫展必致为贼人所刼否则以身殉之尚复成何事体虽么防小丑终不难办理蒇事但旷日持久台郡地方良民为贼蹂躏益不可问矣】幸借老成臣鼓励士气起今日接飞章戕贼新壁垒贼党悔罪投用以杀贼匪【常青年逾七旬而精力勇往到台湾后节次所奏经理调度颇有方略据称南路贼匪攻扰郡城官兵义民等奋勇勦杀斩获二千余名经此畨大加截杀贼势披靡郡城安固无事并有贼目庄锡舍带领二千余人悔罪投降常青恐其或有挟诈情事因令杀贼自効方准其降所办持重甚合机宜一俟续调粤兵到日先即统率将南路贼匪扫浄合兵直洗大里杙贼巢务将林爽文及余贼目一并生擒以正刑诛览奏为之欣慰此时消息已转机防甚佳自可计日告蒇回思此事转移之机实赖　　上苍黙佑俾予烛及事前早为调置得以无误予惟信赏必罚慎重严明仰承　　助顺伫盼捷音以靖海疆耳】郡城得以安羣贼散披靡惟待调兵至贾勇贼巢洗回思转移间实赖见几耳见几岂易哉
　　昊贶防佑启贞吉
　　天助顺诚明传【去声】合防
　　系辞下传曰知几其神朱注以为释豫六二爻义其爻曰介于石不终日贞吉朱注又以为其徳安静而坚确盖训石之义引而未发也予则以为石喻不动乃训诚也中庸曰诚则明明始能见几不动而诚则介石实为见几之本若夫石之坚确不动似与不俟终日之速有遌然而不遌也几者动之微吉凶之先见茍见几矣无以应之是谓失时则又予迟速论所谓兵事宜速之义然而不基以诚而出于明其失又可胜言哉由是观之子思可谓知易矣向释上传第五章亦以为与中庸首章有相合者兹因赋见几之什故复阐其义而申论之
　　雨【四月廿七日】
　　晚晴无雨望夜半有云生四鼓才微堕五更遂畅倾悠扬疎宻势浸润渥优情麰麦虽失望【去腊雪泽优霑麦秋可冀有收夏初正当结实之际总以未得透雨二麦遂至失望然大田得此渥泽可以及时播种此即　　上苍鸿贶欣慰之余益増敬畏】黍禾正可耕足称六七寸真看浍沟盈不敢云欣慰惟増敬畏并
　　安徽巡抚书麟奏晴雨应时麦收丰稔情形诗以志慰
　　前年灾重昨偏灾【前歳安徽省各属旱灾甚重为之预筹截留漕米赏给口粮籽种以裕民食昨年通省内惟定逺等十七州县中有被水之处其余各属统计收成均有八九分亦屡经饬谕大吏加意抚防】徽歙南曕刻系懐大麦收完小麦逮八分不啻九分皆【兹据书麟奏安徽省今春各属雨水霑足四月间晴霁句余大麦收割将毕得资曝晒小麦渐次黄熟早秧挿莳已齐弥望青葱其已割大麦之田塘堰均有蓄水又各乗时翻犁播种市集粮食充盈价值平减各属开报二麦约收七八九分不等实为丰稔等语览奏为之欣慰】宜旸割穂羣资晒润雨插秧又正佳庆慰吾民获苏济益深敬畏戒盈乖
　　仲夏池上居
　　一雨沃心源言泉可试言厯年忧乐在万姓易艰存敢懈旰宵已未臻道徳藩倦勤八歳待髙尚或堪论
　　咏官窑五弦缾
　　火气全无釉气滋制从脩内赵家司五弦妥贴榴花插正是薫风解阜时
　　山东巡抚长麟奏报得雨深透诗以志事
　　齐东称旱处太甚曰东昌因勘河渠驻幸逢雨滂【据长麟奏称山东各府州属本年雨泽虽未霑足但俱已屡获膏泽借资播种惟东昌府及曹州府属之濮州范县等处亢旱尤甚昨因查勘河渠于四月二十七日驻东昌属之聊城县适遇大降甘霖自二十七日申时起至二十八日寅时止得雨深透俟查明各属得雨分寸续行入奏等语】麦麰虽失获禾黍幸无殃应沛缓征谕部文何泥常【昨从军机处传谕长麟被旱歉收之济阳陵县等十七州县分别缓征该抚即应晓示遵行俾闾阎早免追呼兹乃奏称俟接到部文即行缮刻誊黄殊属拘泥因复申谕令其速行晓示办理】
　　西直门外
　　北至将临
　　祀九重入致斋夘前清气爽雨后润烟佳麰麦失望惜黍禾生意皆【由御园进宫斋宿见此次得雨后道旁土膏积润禾黍生意勃然惟二麦已过期仅可得半收获为可惜耳】因思消息理难称【去声】十分懐
　　北至日
</div>
    <div class="pagination">
<a href="御制诗集_page1173.html">上一页</a><span>...</span><a href="御制诗集_page1169.html">1169</a><a href="御制诗集_page1170.html">1170</a><a href="御制诗集_page1171.html">1171</a><a href="御制诗集_page1172.html">1172</a><a href="御制诗集_page1173.html">1173</a><span class="current-page">1174</span><a href="御制诗集_page1175.html">1175</a><a href="御制诗集_page1176.html">1176</a><a href="御制诗集_page1177.html">1177</a><a href="御制诗集_page1178.html">1178</a><a href="御制诗集_page1179.html">1179</a><span>...</span><a href="御制诗集_page1175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
