<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 24 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 24 页/共 296 页</h1>
    <div class="content">　　行淮扬境泛甓社即事有作
　　湖波二百里元气何茫茫天随一线尽日起万鬛张无论南北风但见来徃樯炯若青铜镜掩映美人妆惊鸥散明玉唼藕夺氷霜纎鳞一入手大嚼无余觞防见渔火微静闻稻禾香榜人前后歌语语子夜长人生剧可乐何如近故乡
　　十五夜泊彭城无月呼酒既醉信口而歌成此一章
　　所至无可饮欲邀中天月此夜桂树寒姮娥蔽瑶阙玉寂无防焉能天香发羣山青不断一一随沦没手酌自为欢长歌入窈忽安得扫妖氛鞭鲸度溟渤
　　天子诏职方张君子畏发齐兵平吴世贞吴人也恨不得从一卒之列慨然歌五言长篇为赠
　　太空下欃枪化作千长鲸血吹海波立高天鬭峥嵘白骨为丘山草木杀气腥朅来佳艳地倐忽无所凭昨夜明光宫君王议南征青齐良家子少小学纵横白马雕蝥弧银鎗鬘胡缨匣中报讐剑得施懽自鸣横流一鼓噪黄河西北行能使赤日暗又令秋云明不待发逺县临淄人尽兵立看徒步间往往足公卿此时羽檄使矫若双千城乗传张廷尉结袜王先生慷慨大风歌髪指上填膺轻颷荡雄心散入鼓角声长鲸肉万类终就鼎俎烹举头笑真宰此軰竟何成惟应千年后独书公等名
　　读梁公实诗有感
　　罗浮七十峯峯峯白云住鳌海上来吹君向何处咳唾落沧波遂成瑚树欲作万古色精英莾逥注摩娑三叹言胡人不可遇
　　为彭州李征君题防泉隠居
　　帝女勺银汉泻之岷峨间怳如一匹练飞界万仭颠喧奔虬龙啸错落琼珠圆蜀人有李意学道殊精坚浇田出白璧炼药返红顔何如饮神瀵一住三千年











　　弇州四部稿巻十四
　　钦定四库全书
　　弇州四部稿巻十五
　　明　王世贞　撰
　　诗部
　　五言古体五十九首
　　自燕中来者云斥逐轻薄朝士殆尽赋此解嘲
　　叱羿射狂日令娲补漏天千秋絶至技万象横妖躔问我今何适呑声滞穷边问我何名姓碧玉琬琰镌上帝有弄臣戯博太山巅争道误一叱中谗堕风烟临岐酌沆瀣渴吻三十年月为琉璃盌星是黄金钱小儿东方语乡里惊不传一字犹未识调笑司马迁左氏盲老公龌龊诸侯编揷天昭王台至今在幽燕挟防往从之飞翰独翩翩鱼服悮白龙豫且嬉广渊一为湛朱网蛙黾遂来牵骧首呌阊阖七萃俱茫然西入鷞鸠司惨淡白云篇何来四五人自称俱谪僊其魁广成子安期或偓佺惝恍识其故昔者上帝前托陪瑶池饮归共青辎軿悟来忽大笑灵气生五咽岂无兠离乐不得夸喧阗髙歌防陵畔落日珊瑚鞭酒间呼白雪片片下琼筵四海水四勺五岳五石拳且移华阳席改就糟丘眠一言鬬突兀万目纷睊睊猛虎欲囓人不肯避豪贤腐防岂入眼鹓雏遇鹰鹯执防鬓垂白巧宦笑其举世逐狂且南威故不妍头颅无凡骨不爱揷貂蝉君自吹胡管我自挟朱弦请君勿相忌君亦勿见怜但令放之去归种南山田野夫事真宰肯受时人权
　　醉赠故张职方重
　　匈奴十万骑席卷燕山红羽檄天下兵谁能辨英雄张侯尚书郎倜傥国士风还他惠文冠佩我乌号弓匣中吴钩色煜煜青芙蓉三晋侠少年结束花防骢一呼万众合片语千金空还迁缙云氏上计葡萄宫頥指金吾帅长揖司马公画地作黄河波涛起其中挂冠神武外买田平陵东匕首铸腰鎌吹愤气成虹我本落魄人衣带绁其躬相擕一斗酒醉眼天朦胧掷君牛角书莫令我軰逢请看长安道功名谁得终
　　过东阿怀古
　　步出齐东门遥遥飞车荒城阙睥睨外与頽垣防榛芜侵周道鸟雀骄有頼伫想英王风凛焉今安在千秋阿大夫当时偶一败茫茫长安日归欤欲谁待
　　方子出示吴徐二子诗有感
　　二子吾诗南苍茫散星斗招提终天泪万象俱頫首【丙辰春别余报国寺中】如何双骊珠荧荧落君手虬虎攫春冥风雷走晴昼须眉怳相值谈笑若在口薄讁吾人事荣名定谁久匡庐武夷间真宰亦知否
　　叅议范君视事三日即出泰安过莱海还赍表而北赋此赠之
　　范叔倜傥士南州多令声忽如阮陈留骑驴向东平饮酒仅三日翩然朝玉京昨闻太岳来呼吸通神明题丈人石万象俱峥嵘东游观莱海海水殊浅清中有贯月槎乗之泛蓬瀛天门为君辟河皷扶道迎莫采白榆钱人间失嵗星水击九万里倘其念南溟尺鷃在衡藩栖栖竟何营
　　诸方警报丛至用成孤愤投寄翁朱二公
　　淮海惊鳞踊江介衡波流防稽栖组练檇李集星斿鹊兴晋阳甲猬起牂牁讐闽岭无完土燕秦鲜宿糇谁谓八纮广束我如一坏戢戢趍亨士寥寥倾否猷结发辞家食举宗被恩休陈列郎署间剖符东海陬揣分虽不任匪职难为谋慨矣扶风啸越石不梦周率尔千乗答仲尼或哂由况乃我严君受寄在戎辀曽是北顾纾缅怀中制忧久戍赋清人零雨东山遒廻光冀日月返驾贲林丘请用微薄躬上为君父酬七尺终归尽寸心谁与投进虞处堂燕退愧营巢鸠投分报公父裁书谢阿游方驾骋天衢执鞭如可求毋使局足鸣重贻伯乐羞
　　过故陆虞部第有感
　　昔余奉使还两饮虞部家虞部三郎君各各鬬豪奢初筵行大白邀我醉梅花此梅十亩隂老龙吐嵯岈酒酣吹鐡笛万玉乱横斜落月参黄昏笑上白鼻騧再醉牡丹亭春光亦繁华斗大頳金盘朶朶压红纱疑将并州刀碎裁洞庭霞珊瑚续夜照不惜鞭日车此乐难数得往往逢人夸转盼不十年陵谷忽迁沦牡丹剉食马老梅斧为薪东风依旧吹惟见菜甲春额是虞部额人非虞部人中有刁家奴浊气搏秋旻虞部昔肺腑况乃手足亲一为并吞念百巧日夜新二子散他州长者委黄尘问主既已非此梅安足论归来见儿竖骄騃不能驯抚心长太息恻怆涕沾巾
　　夏日村居有述
　　江村养余懒颇不病幽独维时仲夏初长天气清淑野人太无事自起为约束凌晨盥嗽毕叩齿三十六始浇庭中花次洗屋后竹荐麦欣及新分葵味余馥弄笔南牕下醉沈慿淋漉金石四五编骚雅一再读吸涧煮茗旗松声腾波緑小啜清飔来尘襟净于沐课童抄酒经进客命碁局树影俄已圆厨人报藜熟饭罢何所道出门信其足扶耒古陇傍垂纶清溪曲维东有兰若经藏可游目随意手一编无烦证耆宿斜阳语来下炊烟布平陆及归尚未暝蓬汤芬初沐晾发风衡门明蟾破茅屋有友二三人非雅亦不俗劝酬久已荒匕筯肆所欲醽倾若下酒秔泛宜城粥怳惚尘外语星河莾相属瑜枕竹方牀湘文簟如玉中有腾腾乡容吾便便腹缅怀康庄士声势廹驱逐红尘沾褦襶白汗脂炙毂所得仲孰多百年亦良促寄言斧斤者吾甘不才木
　　王生近诗爽然有天际真人想乃父沂州君濡首吏牍俱所不晓赋此赠之
　　我昔偕若翁共醉燕山月寒飞双疾羽惊风散仓卒回首秋色中白云陶余悦半刺足翺翔谁能念汩没落日琅琊台萧然映华发岂伊莼鲈兴不从步兵发识尔汗血时英声动长安十年偶一见握手罄所欢蓬蒿仲蔚地山水伯牙弹天堕五色霞赤城僊人餐吾子忽啖之齿颊俱清寒太湖水浅深要我弄鱼竿昨夜腐防过鹓雏了不看仲尼畏后生余亦惭先尔毋作一丘观丈夫志弧矢大鹏戢两翼黄雀不知止寄声招若翁早访云壑里子其息南溟九万从此始
　　邵子擕同年袁鲁望诗来乞赠尊甫守中先生之作輙嗣响焉
　　凌晨叩门者翩翩一佳士须眉映初日清波溢其齿为余语若翁少颇习名理种东陵陌卖药吴趋里迨乎耳顺年遂三丈夫子子既饶青衿翁乃傲黄绮忆昨上寿时台使致筐篚门有守令辙足无公庭趾上客陈珠玑错落照翁几袁羊古遗狂其言当不靡顾余亦有作要为后期耳早晩春花开醉翁三荆底
　　与松上人
　　昔我游丛林颇与耆宿伍弹指百千偈纵横藏中语自谓得寳珠有取无不与今来谒松师一语不得吐乃至欲吐时涊然汗如雨回首青天空荆棘皆净土持此拟叩师恐师竟无许
　　读汪襄阳作顾季狂诗叙有感
　　昔我游燕山宗李中所私高歌命白雪片片纵横垂醉醒华阳馆坐见青天危狂语两相厄宁容世人知顾生业游者一再侍酒巵风吹浮云散信意南北驰契濶几十年闻颇豪于诗矫矫汪襄阳握手惠前绥谓余旧有赠廸功乃其师左袒在中原江左良见嗤自余遘家祸戢身一茅茨名姓落人间谁当齿颊之寄语谢襄阳勿令豪杰窥吴门饶俊彦诗巻日追随莫言秦越人为秦作儿医
　　案头苏诗一编偶展读之有云龙钟三十九劳生已强半嵗暮日斜时还为昔人叹公倅余杭日作葢取白乐天语兴感也此公尚为揺落语吾軰宁无穷途之恸因成一章兼示舍弟虽然公兄弟名位穹显晩节各天而吾以早废弃故相守田亩间差为优耳他固不敢较也
　　偶诵苏公诗龙钟三十九身犹一方佐名满天下口伊余射防年与公颇先后虽忝大夫列六载归南亩人间失意事所歴无不有多岐梦犹惴百炼心欲朽雌黄堕齿颊雄白空知守西风傲短褐居然成野叟流年蠧书巻残日渔杯酒用禅文寂寞塞兑防秽呕斋前种白杨萧瑟鸣虚牖顾谓吾季方吾言汝知否今古伯仲名无出苏公右风云壮接翼天地老分手踯躅瘴海间能无叹不偶万事吾敢如一得颇无负蓼莪固永废棠棣幸终友去去入吴山相擕共白首
　　虎丘老僧有竹林精舍文伯仁为图之王履吉书疏于后余游竹林僧出示此巻履吉下世已三十载矣为之怃然因成此诗
　　山僧业静者翛然无世氛朝疏淇澳雨暮浣潇湘云老可湖州笔为竹写清芬况有王子猷英标冠人羣自言读书处何可无此君我来憩其下流飔散余醺其人不可作太息读遗文新粉含幽月苍翠郁纷纷截作山阳笛凄凉安可闻
　　题赵千里畵舩子和尚巻后
　　秋江战寒飚一叶纵横走舩子有伎俩舵柄时在手借问自渡者还能渡人否
　　题募縁巻后
　　闻欲创招提借众檀越力而我贫里人翻乞常住食所余唯一物无价亦无色念欲施山僧覔之不可得
　　陆仲子为其友索题云洲即以塞白
　　白云不须山沧洲不须海所以吏隠人迹混心不改浮沉任波色舒巻依天籁寄言采芳者杜若青犹在王山人自称十岳先有二诗见寄极国士之许千里命驾曽未淹日欲留金陵长篇见贻拂衣北首聊此和赠
　　凤鸟摩青天片羽飞东海却堕七尺篱鷃目荧然改骊龙颔下珠夜必吐光彩緑醑骄欲鸣青灯耿相待不谓双垂杨果系出剡舟野夫虽称病为汝梳白头沈沈薜色夏忽起啇颷秋特达壮士胆未许黄金酬谓予九州外当复有九州男儿志五岳逝将十岳游酒间扣所适泰岱曾入手马迹重云巅鸡声浴日后狂扣玉女盆中原散培塿自揽烟霞色语语不离口十岳天中外子尚余其九寒暑炼玉容去日各非有昔予读损益亦复思名山晩师维摩诘旦夕栖衡闗纵横千界表乃在弹指间笑攀青莲花归揷玉女鬟奚必防重踝役役劳心顔我语虽大佳聴之了无答杯酒散城烟孤帆凌超忽唯余留别句掷地金石发后夜倘见怀长江弄秋月
　　赠奕者程生
　　世才不可尽豪鸷争軰出国手何纵横令我难甲乙李生自燕京雅与顔鲍匹飘然来江左百战不摧一惊电随指生坚城望风失朅来得程郎少年羙清扬所遇无上驷云蹄鬰腾骧及乎与李角贾勇不可当李如李将军部曲神飞扬程如程卫尉号令严秋霜为李固左袒推程亦军冠铜池垂杨侧隠若辟楚汉程虽近巧迟往往诣观落子黄叶深收枰烛花半吾日殊有余毋乃樵斧烂
　　楚臬陆子还吴
　　仲宣久厌楚季鹰忽悲吴挂冠北阙下散髪南山隅笑谓武昌鱼何似江东鲈余岂尘世人偶然废耕锄八月凉风生白云满江湖但从最深处覔有王生无
　　题孙君竹鹤斋
　　缑岭既云夐夹池亦以往讵若过君斋悠然令神爽飔逗幽窱白云团虚幌瞻澳来逺姿鸣臯流清响葱蒨承露碧嘹戾排空上匪由乗轩羡庶谐君子赏高咏遂初篇振衣发遥想
　　信阳王子祖嫡过访王子能文章谈诗而不饮酒
　　汝颍足名士燕赵饶悲歌此地忽遇尔不醉当如何君自银不律我但金叵罗笑谓千秋业所得仲孰多流徴杂清商大陆扬素波明年一匹练倘访青山萝
　　周生为亡友王子馆甥颇有沦落之叹怆焉念旧为赠此诗
　　忆从维扬楫风尘失而舅幸余延陵诺不堕孝标口玉犹当日润璞更何年剖恻怆今昔言乾坤重回首
　　题霞川巻
　　高斋傍霞屿川光时复暝浮天自五色含飔忽千片陆离媚初旭窈窕横晴巘文鱼欣欲上遥鹜孤难辨为语谢临川如绮复如练
　　赠石给事拱辰
　　烈士婴逆鳞岂在明月珠念欲醒睡龙润泽四海枯我逢石中郎白晳好丈夫韶年入青玉树含氷壶气塞指鹿臣愿行斩马诛封事八九条一一社稷谟雷霆横白日人鬼在须臾九闗虎豹号魑魅亦揶揄一为蔺生叱万髪立头颅捶摘纷下来血肉顿糢糊君家鐡如意欲碎红珊瑚微贱何足言毋乃圣徳渝昨窥中兴诏坐见海宇苏惜哉反掌间迷阳罥天衢岂不愿良臣良臣不易图搆茅漳伾傍天锡万死躯朝与牧竖出夕归樵父俱贫无南山田足挂牛角书余本骨体人为君重踟蹰男儿未葢棺各自智其愚宇宙大茫茫努力爱前驱
　　下彭城而南微雨即事
　　稍尽彭城山悠然见清淮微雨虽沾衣能令山色佳出没前后旌浮云时与偕浊酒两三行聊以佐归怀
　　莫公远移居武林
　　臯桥无旧业吴阊多少年白眼冷相睨青衫凋自怜以兹掉头去皷楫西湖边幸逢郗北海为营剡下椽复从王江州乞取酒家钱朝劚灵隠云夕卧南高烟笑指飞来峯共汝两寓贤失意则蓬累且诵逍遥篇
　　答赠张叅政钦伯【君时由谏垣出分部金华】
　　昔领金华省今治金华部去擕香案烟来作氷壶雾【金华洞名】君身自僊骨世岂知其故萧洒八咏成悠然片鸿度汀际白苹秋江东彩云暮吴兴差卑小焉足当君慕最后蓬莱僊此语闻白傅
　　济川篇为太医邢先生题
　　在佛説法时药王为导师太乙操莲叶下救人阽危儒用久寂寞其功或明医邢子利涉才托迹在黄岐朝饮苏橘井夕饮长桑池江隂十万家家家春风吹余波来惠吴起我北堂慈傅楫吾所难清泌可乐饥彼哉问津人愧汝济川辞
　　华婿水部病起赴官
　　卫郎别我去玉立秋风前自无膏肓疾不待彦辅痊观潮壮起色防马蓟门烟金掌出层霄零露正纎圆乞取芙蓉杯归寿蓬莱僊大江饶白云南望更依然我期临卭令春江楼船
　　送沈九畴还四明
　　曩时四明客倜傥能文章挥毫写秋色眼底天茫茫家多渥洼种白眉矜最良今朝逢阮咸果胜步兵狂咳唾出珠玑半落奚锦囊抗手别我去孤帆渡钱塘倘成郊居赋须寄王中郎
　　有上人者号景峯意为念其师也乃至作图日寓目毋乃执有乎为成数语聊以示规
　　若不破名相此图空在巻譬如阿闪国一现不再现若破名相尽无见无无见百亿须弥峯峯峯入师眼余本峯中人焉能覩峯面倘师为竖拂翛然已忘辨
　　寄题张伯子兑园
　　春至三河隂百卉皆悦怿主人何为者席花读周易毋为閟其口相与成丽泽
　　仲子兑池
　　仲氏日规池渟复清泚苹末巽二风斗间天一水滙为感山泽青山在其底
　　叔子兑亭
　　宛宛帝女云疑出巫山岫过君草亭芊眠入牕牖便能呼季雅相与赏此否
　　偶成齿发吟作长庆体示伯龙子念君载
　　发白况乃寡齿痛行复落此事当渐来委蜕偶先觉观电等浮荣嚼蜡如好爵驰思佐坟典防勲播寥廓其名在千古真识久冥漠先民有遗言及时当行乐稍往忽已空未来畴能度营为醇醲腐精恐佳丽凿惝恍出世言渺茫长生药成证聊自暖齐物终妄作事事能悮人破了亦无着语罢当更愁愁来又成错
　　四瑞巻为顾母题
　　朱明吐南极羣祯时辐辏上元捧玉觞王母前称寿三花复加一丛芳仍再秀何意谢庭荣翻为顾家妇
</div>
    <div class="pagination">
<a href="弇州四部稿_page23.html">上一页</a><span>...</span><a href="弇州四部稿_page19.html">19</a><a href="弇州四部稿_page20.html">20</a><a href="弇州四部稿_page21.html">21</a><a href="弇州四部稿_page22.html">22</a><a href="弇州四部稿_page23.html">23</a><span class="current-page">24</span><a href="弇州四部稿_page25.html">25</a><a href="弇州四部稿_page26.html">26</a><a href="弇州四部稿_page27.html">27</a><a href="弇州四部稿_page28.html">28</a><a href="弇州四部稿_page29.html">29</a><span>...</span><a href="弇州四部稿_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
