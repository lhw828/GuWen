<!DOCTYPE html>
<html>
<head>
    <meta charset="UTF-8">
    <title>容春堂后集 - 第 5 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容春堂后集 - 第 5 页/共 24 页</h1>
    <div class="content">
　　明故太平府同知进阶朝列大夫屠君暨配陆宜人墓志铭

　　正徳甲戌二月一日太平府同知平湖屠君以疾卒于家先是岁癸酉十有一月十有九日其配陆宜人卒其冢子江西布政司叅议奎季子南京某道监察御史垚先后奔归自官适及君病且丧越某月某甲子塟君于某山之原而宜人合焉礼也御史垚以叅议奎书来请铭江西宪副沈君刚夫实为之状御史先官吾郡简召入某道以君及宜人老疏请便飬改今官予时与闻之今二老继没而铭焉是属其焉能辞君讳熈字符明号三一居士世居嘉兴海盐县西庄里今其地析隶平湖其逺祖有举觧元者曰曽一至君曽祖泽民盖数世矣祖湘以君从弟太子太保刑部尚书公某贵累赠资政大夫刑部尚书父桢号西溪以君贵赠文林郎武昌府推官母龎氏封太孺人君生而敦敏九岁游县学十五以书经补学生既而习礼经时陈郎中清陈佥事谟诸知府观以经学闻西溪公延以师君君学能自得三君者大期之都御史泽州杨公继宗时为嘉兴刚直少许可或问士必先举君君丧西溪公哀而得礼事庞太孺人谨庞始就君兄养君晨省必躬有美饮食必馈成化甲午君发解浙省少傅木斋谢公时为解首实知君深君累屈礼部公叹遗才焉初选得武昌推官武昌会府事剧君敏而勤居数月狱无滞囚有盗系十八年弗决者中一人年三十一一人年二十九君曰信如是二人为盗时尚在童稚岂以弱自诬伏乎即辨出之兴国民吴荣谋杀徽商张姓者久未成狱君廉得荣焚尸藏陶穴中竟致于法其它理淹察隐者多类是都御史林公俊时为按察使尤雅重君君当考绩林公曰君子之心公而恕屠某不有是耶考以是书巡抚都御史沈公晖巡按御史曾君昂王君恩軰各疏君治状请旌异勑进君阶及封赠父母妻如制寻擢建昌同知于是藩府贵近有阴籍富民抑配子钱将取其产者民不敢言时知府入觐君谕而裁之岁旱苗稿君祷輙雨凡三祷三雨未几以母丧归服阕改直隶太平府治如建昌周方伯绍立时为守以得贤佐自庆巡抚都御史艾公璞巡按御史陈君世良以公勤奬之居无何君以久宦自厌遂疏请老吏部稽叙贤劳用恬退例为之请诏进从四品阶盖家居者凡若干年君性介直而恶恶恒过故于众寡合歴官所至惟一苍头自随廨宇萧然人弗堪其约而君固自安也君归未几太保公亦得请致仕二第相去一舎所恒放舟相过召诸昆季为雅燕友恭之笃乡人谈之府县非公事不至或以私请輙加叱絶二子继登甲科君每贻书申以官戒其于家稍治田畴取自足而已其晩节如此宜人亦邑巨族曾祖叔某祖谦例授承事郎父鸿号怡菊以诗礼称广德知州鳯其伯父也母唐氏宜人详慧淑慎通孝经列女传诸书能诵古文长篇女工织纴精粗兼勤怡菊翁择配归君为西溪翁冢妇时赠尚书竹轩公总家政与西溪翁皆重之初君以礼斆学杭绍间及入太学积数岁不归宜人躬理家事尤急子之教养庞太孺人得妇道甚君官武昌欲迎焉宜人曰姑老矣吾任其养江路险逺迎恶乎宜太孺人卒宜人大恸几絶敛殡具物比君归无遗憾及佐襄事无违始以君武昌旌例封孺人及叅议考工部绩当封例从君官再进今号君卒距其生某年某月某日寿若干宜人卒距其生某年某月某日寿六十九子男三长即奎其科进士娶沈氏继倪氏女五长壻冯镗次马锺次王金次嘉邑诸生杨伯雍次太学生张蓥孙男四永锡锐铣鉟女一铭曰两官三郡自老以归诏进厥阶烨如金绯有子于省有子于台维政有闻于时称才才以自効人曰公教贺者方来乃继以吊婉婉宜人厥德同之继卒偕葬其终与从之

　　明故光禄寺署丞进阶文林郎华君墓志铭

　　光禄华君之病而将卒也命其子钲征铭于予越九月钲以太仆少卿吕君仲仁状介吾姻友秦君国英以君言来请昔君在光禄见内庭供亿之繁而有司者弗能继也有隐忧焉每见予部署輙形于言今君已矣铭焉能无感乎君讳珵字汝德别号梦萱华其氏也华自春秋来为着姓晋有孝子旌于南齐者曰寳锡诸华实宗之在宋有族望曰原泉者传八世至伯初君高祖也是为锡隆亭之宗伯初子彦威彦威子惟正咸以隐终至君父时济翁始应助赈例授宣义郎后以君暨其弟南京吏部郎中珏贵先赠如君官寻加赠户部主事母徐氏累赠安人君幼有巨人仪度读书早悟而能勤甫成童与吏部同学时其族弟湖广叅议仁甫亦在馆更切劘以业君游邑庠廪于公者若干年文学日进凡七试应天始以贡升太学于是二弟者后先登第君弗愠弗沮益友天下士士之负时望者极意结纳有多闻之益既而选于吏部授光禄寺大官署署丞光禄剧地而大官为最中贵人宣索日数至声张势附殊难酬应独见君正色温言顾加体貎君夙夜恪居三载考称受勑推赠如制寻以劳遘疾得告南归时弘治已未也越若干年病已例起君不行乃用诏进阶致仕君始家居事亲以承欢为说亲有疾必躬进药继以躬祷丧葬祭皆勉自躬壮岁以父命自隆亭居阚庄阚庄业未治或为君少之君曰分也数年而田野益辟食指至千余则规而率之日修礼于祠堂退而事事内外小大无敢喧閧自族姻党里至于疏逖皆被其惠君时未有子择诸从得吏部季子钲钲已聘夏遂子而室之君平生好品论古图书器玩以赏监自负或持至君所真赝立辨所御几杖盘盂之类皆仿诸古居官时公退輙自玩及归而益遂焉更自号曰尚古君既有楼阁园亭之胜而古物充贮其间所过宾客又多清人逸士君古衣冠从容日夕城府俗事不惟不屑亦不暇论者谓尚古之号于是为称君老多疾日焚香静坐间以制药治书自适药非甞验不制中湏逺方珍品虽重贾必致之故病人有不之医肆而之君者书仿宋人活字板加以精密爱放翁诸集多印以归士夫士夫以他书钞本至不数日以印本出尤以是称快其手校而梓行者若扬子方言百川学海东书堂帖又凡数十种岁衣寒者食饿者殓葬死无归者不下若干人正旦扶携来拜称谢者盈庭君无德色庻子铸晩生年及就傅君以教属钲曰吾老矣汝尚终之先卒之数月甞泛舟西观于大江登金山絶顶东望海屿有超世之想焉归而疾病病间为二子处后事甚悉盖三越月而君卒矣君雅能忍或负君君率弗校晩有构大祸以诬君者负君为尤众皆危君君曰命也吾焉咎之未几诬者自败坐逺戍戌还诣君谢君劳苦之如平生盖君之阅世于是久矣论者多之君卒于正德甲戌正月十有六日距其生正统戊午某月某日寿七十有七配胡氏赠孺人继张氏封如之子男二人钲为长太学生其次即铸其所生母葛氏女四长庶出适钱诏次适陈鳯徐某周某俱侧室陈出孙男五女一君葬于阚庄新阡盖去所居二里而近胡孺人先葬某原钲甞请迁袝君曰非古也且体魄安矣其勿轻动钲从之葬之日为卒之明年正月庚申铭曰华君好古诗书是珍谓其人逺兹惟其神有官卿属厥亦有禄有感于衷不敢上告敢忧于独谓彼蹐局退我岩谷有林丛丛有泉潨潨有子克述既传而终我思古人九原其从

　　明故征仕郎工科右给事中葛君墓志铭

　　正德丁卯春廷臣同日以勅致仕者三十七人工科右给事中吾锡葛君嵩与焉君子爱而不唁君归四年庚午宄瑾既诛有疏起君者又三年癸酉君卒君子有遗望焉先是君之子泰死君哭之恸既力疾治葬已乃用书谋于其从子刑部主事恒以其弟豫为后至是豫将葬君以君治命奉刑部状及书来以铭请余与君同门既而同朝相知盖甞嘉其节概有可书者铭能无诺乎君讳嵩字锺甫葛其氏支庵其所自号世为锡人曾祖仲良祖文晟父浩由太学生歴知兴国永宁二县终湖广按察司经歴以君贵赠文林郎礼科给事中母沈氏赠孺人继母田氏封太孺人君幼聪慧好学成童从故学谕蒿庵俞先生受尚书为经义成章可观长老见而称焉君曰某未读书何敢言文葢闭户诵习者三年同进让之十九补郡学生提学御史戴娄二先生皆加器重凡七试至成化丙午始领乡荐又五试礼部登弘治已未进士庚申授行人有事周辽二藩礼成加敏甞再疏言事擢礼科给事中先皇帝在位励精求言君既就列即感激论事应天尹某不共于职君劾罢之魏国家众讼田于民事久且滥君请专官徃核是岁当阅实边储君之蓟州诸仓多所厘革还上四事曰谨收纳曰禁馈送曰抑权贵曰清屯种皆切务也未几命点团营军士于是货免于私役者众伍恒半虚其弊葢久而莫敢昌言之者君倡同事以状闻兵部尚书华容刘公方图核正得君奏重为称叹三载考最勑赠封父母妻如制未几迁工科右给事中上初改元君上法祖任相纳諌务学四事是冬南京科道官以言事逮至君偕同官论救甚力既而诸大臣进谏科道继之葢忤瑾者以是君既致仕归作三宜亭于后圃日手一卷燕坐其中客至则出然惟诗人征和经生质疑则喜应之或问国事不答问郡邑事不答及廷议起废巡按御史上君名日且有超擢有劝行者君曰吾言不利于奸得退为幸行焉用之虽然命下而辞则无及也乃手为请老疏缄寓刑部曰即有命当以是上未几病疟且痞数月而殆是为癸酉四月二十四日距其生正统戊辰十二月乙丑为寿六十有六配孺人郁氏子男一人即泰邑庠生女一人适江阴杜恂孙女二人长适江阴徐毅夫次受同邑施巽聘豫有女一人受武进黄氏聘君性谨饬瞿瞿蹈履于流俗中多所自毖待人无少长皆厚以周或不答不校也居父母丧哀而得礼事继母如母与弟大梁居无间言教其弟之子如子恒举进士今在刑部有官誉自谓得君教为多兄亡姊寡抚其子各置之所所著诗文有筠轩録君墓在龙山■〈山华〉■〈山利〉之原其葬之日为卒之明年甲戌十一月二十六日豫邑庠生铭曰官有言路人有谏姿官哉人哉兹惟其时彼为厉阶戾我凿枘人哉官哉徃蹇来遂禄不可荣乃荣其退人寿几何言则不朽视物考年孰与君久斯麓斯干君墓斯安过者式观曰惟其人不惟其官

　　明故中顺大夫建昌府知府蘓君墓志铭

　　正德甲戌春三月辛卯建昌府知府蘓君介福以疾卒于官其冢子承芳吾常郡守李侯惟岳长女壻也以其年秋九月奉君丧归道京口用书告侯请铭于予予甞闻君于君之姻御史中丞王公朝言先是五年君以监察御史奉勅总督江南粮储予归自漕台一再见君越三年君得郡南来访予病中别未久而讣至何忍言铭然侯之意不可虚也按侯所为状君讳锡蘓其氏介福其字别号槐轩世为山东濵州人曾大父某大父某皆以隐终父瑁膺贡入太学授获嘉县学训导以君贵封监察御史母郑氏封孺人君幼颕敏甫十岁见古人诗词豪壮者一二读輙成诵对客歌之有激昂振迅之意既而侍监察公于获嘉时吴御史天宏为邑每课试诸生必召君偕见君所作叹赏不置成化丙午君与其兄铨归补州学生铨有疾君日夕侍汤药以进伺意所向而寛慰之疾且殆致书获嘉犹为婉词曰不如是则重亲惊铨没君哀痛几絶具物成敛于是嫂田氏少二孤方襁褓君抚之慈田忘其寡焉居数年监察公休官家居谓铨既夭尤以高门属君君求静地卒业居宿于州东秦台者若干年弘治乙卯以书经领乡荐已未登进士第授直隶太湖知县太湖政积弛君初至振以严肃朞而济以裕再朞而济以寛其自励清勤始卒不变居四年巡按上君治状召拜山西道监察御史奉命按视山海等边闗仓储廐马稽阅惟谨葢所至着风裁焉正德己巳有议革巡抚官者于是君方以才力称于台乃有江南之命盖其权实视巡抚君毅然当之惟民惟国不顾权势厥既廵行蘓松诸郡见其赋繁而弊滋也乃立调区之法严加耗之令宿奸震慑人困稍苏或以弊告君曰矫枉必过直吾甞闻诸古人凡吾所举盖以济时也他日将不更有济之者乎闻者说服未几以母忧归既终丧复任擢知建昌府君素着刚明声民望而畏之君曰守令同体建昌之民即太湖之民也至郡询诸民曰利施之曰害罢之不疑不沮事用和辑郡中民居栉比先是屡火君求古人火政为备甚悉其它备预事多类是抚巡藩臬称良守焉在官九阅月而病又三月卒年四十六配谭氏封孺人子男五人长承芳次承学皆州学生次承训承志承恩女二长适王恩溥次许聘王同量君丧至濵以明年乙亥六月某日葬于某山之原从监察公兆铭曰民有师帅国有纪纲或志其事而地焉未当当焉而兼其气孔扬匪力则裕政焉用成乌乎蘓君以令以守以抚以巡中外阅歴允为才臣地以成志非君而畴其人胡不永年乌乎蘓君

　　明故承事郎邹君墓志铭

　　君姓邹氏讳柷字永章别号松石宋忠公浩九世后有号南山而乡称先生者又若干世有讳暐者号友竹于君为祖君父曰濂号凝碧母华氏南齐孝子寳之裔友竹翁甞七刲股以愈母疾事见王文靖公某所为传故君家世称孝友君生而丰伟有器量甫弱冠凝碧翁以家事付之遂纳交于锡于吴中诸先生长者请闻礼义之方归以饬于家政诸先生长者皆乐与之君性好树艺故有腴地方数十里君以堤以堑以潴以沟松杉桑梓菱芡茭蕖莳植随地罔有间隙见者谓有古井田遗意雅爱竒石与松中庭并植焉沈石田氏见之谓曰此如其人为图与诗赠之继而征赋于云间钱文通张东海长洲吴文定暨武进陆宫詹诸公凡得诗若干首故人称松石君君故居沈渎之南塘今徙蠡溪人以君故称蠡溪为南塘君事父母孝其丧葬虽细故必检朱子家礼而后从事岁时祠及墓祭馈奠毕继以流涕忠公墓在武进百里外天顺间巡按御史暨郡守继修之君皆佐以财力曰此固为后者事也矧有官令敢不是共先世图书器物或遗落于人虽重价必求复焉曰是忍弃之将无不忍者邹族既蕃有年甚少而为君父祖行者君执礼必谨家自叔祖母吴以下守节者数人而华氏惠氏未及旌而死君叹曰是有国制既不可追矣不有文章可以图不朽乎乃请于文定吴公以下诸名能文者各为立传谓之四贞一烈与配华居严而有礼甞得子而夭君年四十三子炫始生华子之君劳以成爱深得教法外氏中衰君既养舅姑终其身复为封树以葬内弟伯仲继亡遗女四人少曰于我育及长曰于我嫁嫁皆得其人其最得者为都运张君元之其惠于乡贫者病者死者皆被之又甞取古孝者二十四人赞并五伦箴刋授蒙士俾之诵习两承劝分令出粟如数而辞不受服年逾六十复値有令乃受承事之命有司以为贤岁乡饮用书请焉卒辞不赴君忠厚谦逊而勤终其身手钞名人诗文虽隆冬不辍其先世及君所自得者刻而藏焉各若干卷化及童仆亦知退让近数十里遇诸涂而却立致恭者必君家人也晩谢家事始就逸暇所居西为蓉溪东为蠡溪各选胜为亭馆时与宾客游之有懐故旧无远近必贻问焉其巾服履舄不以时易制当其老也时制复如其少君曰吾固谓当尔其有恒如此君卒正德九年七月九日距其生宣德壬子九月五日寿八十有三配华氏母同族也子男一即炫太学生孙男三俱夭女五长受华某聘其二蔡某其四华某其季王某君墓鳯凰浜之新阡以卒之年某月某日葬先期炫奉都运君状来请铭铭曰古有本富曰惟力田廸乃孝弟汉科是先伟焉南山出道乡族后二百年君继其躅东陌西塘有蒲有桑或入君里如古井疆惟君有子出友国士庆泽方将孰谓君死

　　陆光逺妻成氏墓志铭

　　近世士庻人之妻之卒多以孺人称于铭志而江之南尤盛国典命妇封号自一品夫人至孺人凡七称孺人者盖取初命之虚名以崇死者然僣矣知礼者耻之光远之世自其始祖宋朝散大夫棠为无锡徐陶望族成化间夔州府同知源洁者光远父也以乡贡起家绰有宦绩光远盖知礼者故称其妻不曰孺人曰成氏礼也按状成讳妙清其族出武进称夹山成氏祖程父諌母冯氏年十七归光远逮事其太姑及继姑既而有娣有子妇皆宜之夔州君之之官也以蜀道险不以家从太姑亦与留焉成相光逺以养如夔州之在侍也久之闻夔州疾谓光远曰盍亟行视乎缓将遗恨焉光远遂行比至数日夔州卒光逺以丧归成相襄事夔州有遗赀光逺当受分成讽之让叔氏于是始有产平生俭勤出于天性日鸡鸣起即事纺绩及布帛成衣麄鬻精以为常衣至数澣犹御器非敝不可御弗弃也推其志即一钱且重费之或谓之吝不辞至于周贫恤丧教子燕客虽偶乏必勉而共比疾剧呼其子妇若孙训如其素卒为正德癸酉十二月二日距其生正统戊辰四月十日年六十有六子男二长万安配王氏为广州府通判懋之孙万全配张氏为福建运使元之之侄孙男三九州岛聘李■〈舟复〉女九江聘胡宏女九川聘乡进士吴鐩女孙女一聘于封户部主事成天章子壕光逺卜丙子某月某日以万安等葬成于某山之阳光逺善姑布子卿之术甞以形论心于予为相知先葬请铭曰吾妻不足以辱子吾先世多铭于名公卿文在谱者凡若干篇铭吾妻吾将藉不朽焉予读钱常山宪状遂序而铭之常山其妺之子也铭曰夹山之成徐陶之陆耦嘉维族亦维德之淑既蕃乃育森其兰玉乃偕老违夙夫命则然其畴曰不禄

　　徐母杨氏墓志铭

　　徐母杨氏前乡贡进士直夫之配也其二子治洽皆太学生杨教之得母道故以母称杨无锡望族都宪公叔玑以文与政望天下母其孙女也其父为太学生士书娶于王而生母年若干归直夫直夫江阴梧塍望族名经其父为中书舎人惟正君之子尚贤成化庚子举应天乡试第三直夫世其文母之始归也尚贤君已没而直夫方勤于学家众至数千指姑薛总内外政母日惟馈祀是勤侍者曰日有某事闻诸乎母曰有姑在吾何敢闻姑之与闻也亦以子学故非得已也我于何有直夫劬于书则慰之少怠又勤之弘治乙卯直夫举于乡为之喜焉劝之进学明年丙辰会试下第为之慰焉劝之进学及已未罹变为之唁焉劝之进德于是姑薛没矣母相直夫襄事于礼直夫遘疾卒母哭泣以毁家政将及焉或以故事告母谢不能惟以成画授纪纲之仆而内外肃如也而家业日裕于是二子皆就傅矣母有戒言必称直夫稍长俾游邑庠会有例入监并登焉或曰少未可母曰吾闻太学萃天下士师焉友焉皆于是乎在虽少可不力乎初徐氏自尚贤之叔荆门知州君泰举顺天乡试第一而羣从日趋于文既而尚贤父子继举而夭于科第有缺望焉母出宦族谓士不成名不啻农失田工商失艺与赀是以若是勤也母葢妇人之知义者正德甲戌十一月十一日以疾卒距其生成化癸巳十一月八日年四十二子男三长即治娶武进叚氏次即洽娶无锡华氏次沾聘同邑夏氏女二长适赵鏊次受夏文敬子某聘治与其弟洽等卜卒之又明年十一月二十五日葬母于砂山之麓合直夫兆先期以江西叅议高君舜穆状来请铭予与尚贤君同乡举故直夫父执予今见治洽如见其祖与父也于是乎铭铭曰闺中人兮贞如玉羞馈祀兮共以穆事良人兮不终身未死兮心从心从兮柰何井寒泉兮无波子成兮乃死死不媿兮夫子

　　赵梁伯妻钱氏墓志铭

　　正德乙亥四月二十有四日镇江卫指挥同知赵君梁伯妻钱氏以疾卒明年丙子十有二月二十有六日梁伯以其丧葬诸嵩山祖茔之次乡葬之数日持喻主事宜之状介薛襄甫来请铭梁伯过甥也其母于吾母太淑人为再从姊予知其家之故为详喻状出梁伯言不诬其妻乃叙而铭之钱氏讳贞字贞季其族居湖头于无锡为望国初徙圆通然号于人犹曰湖头惟实者圆通之望也娶于华而生贞季其行在四长归梁伯梁伯名柟其宗出宋盛国公叔黔其族望盖与钱埒初贞季入门逮事舅广洋翁姑过氏称得妇道凡若干年舅卒又若干年姑卒贞季丧之皆如礼于是惟实翁卒母华寡而贫贞季曰盍于我飬谋诸梁伯梁伯从之及卒曰盍于我葬谋诸梁伯梁伯从之其兄有孤女择壻以归梁伯入赀助赈得今衘里媪或贺贞季贞季曰何故曰妇以夫贵曷为不贺贞季曰贵不期骄吾是之惧胡贺之敢当哉既乃劝梁伯益持谦共加之勤俭梁伯罹讼客于外贞季摄家事者十余年而田无芜秽僮仆肃如也惠施于姻戚邻里君子谓贞季有士之德既子爖夭家且多故梁伯以为忧贞季曰赋时厥共则无公责产平厥偿则无私怨梁伯方嘉纳焉而贞季卒矣贞季生天顺壬午十有一月十有三日享春秋五十有四子男一人即爖邑庠生娶江阴周氏女三人长适郡庠生钱世爵次受华某聘次受顾某聘孙男三坤聘常熟钱氏圻未聘垔聘同邑殷氏孙女一铭曰家有中衰妇无外事维志之贞乃罔终坠人亦有言懐安败名我告夫子永观厥成家复于故我修吾妇我母我姑厥有恒度有年弗延有子弗年我铭以传贞季氏钱

　　方母太安人朱氏墓志铭

　　太安人朱氏今南京刑部福建司郎中鹏浙江道监察御史鳯之母也其配为赠礼部主事节庵府君讳麟字某礼部卒时母年已七十矣于是鹏在礼部鳯为行人将有台擢皆以母老乞便养为今官南京遂奉母以居母体康志适起居甚度见者称寿居一年得脾疾少间思家复奉以归又一年疾病卒卒之明年正德丙子二月二十有六日鹏等奉以葬合礼部兆顷自为状介成主事汝从来请铭按状母讳清苏之长洲人其父曰德明母某氏初母无昆弟父母将择壻赘焉久之得礼部礼部昆山人也其父槐庭翁方以学行称而礼部又英敏可任事是以与于择厥既就馆母日侍父母月问舅姑实兼内外之养礼部方从事于仕以例授某州吏目寻致其事与母归依槐庭翁母年纔三十亟屏诸饰相礼部力田治生躬井臼以馌夜事麻枲无间寒暑家于是乎始树及子稍长当教母谋诸礼部谓某盍师焉某盍友焉用严胜慈不掩小过礼部甞谓母曰鹏吾使入官鳯吾使处家鹏治经鳯不必治经母曰何哉君所谓经者经以明理家何异于官而可不以理为也鳯既通经而后治家何不可之有礼部矍然从之命鹏以经授鳯受习唯谨既而皆知名弘治戊午辛酉继领乡荐于应天正德戊辰同得甲榜人谓方翁知家方母知子母在家有外姻请见虽甚戚必审乃出凡饮食必祝人谓母有女德平居恭慎静密思而后言虑而后动人谓母有士行方二子偕计而北卒业而南或以劳为母慰母曰分也不以是戚及并位于朝出入台省或以荣为母贺母曰分也不以是忻母当礼部丧葢衰服三年未甞去身鹏以盛暑请少释母泣曰吾亦知无益死者但尽吾心耳时以覃恩封今号佥谓命下不可久虚请具嘉服以拜母泣曰吾忍乎哉吾何急焉而輙释此也他日母欲从俗以僧道送礼部葬鹏以礼告诸姑姊解之母曰儿处我以礼不从何为其从善如此母卒正德丙子六月三日距其生正统壬戌二月十日寿七十有五子男二长即鹏娶高氏封安人次即鳯娶范氏女二适张佩龚天祯孙男二策筑俱太学生策娶周氏乡贡进士在之女筑娶黄氏京卫经歴京之女女四长适庠生梁金泉州府同知纨之孙次适庠生王同祖石门县教谕曰仁之孙次适太学生朱希颜沂州判官彬之子次适陆九鼎乡贡进士表之子曾孙男二曰田曰井井聘朱氏蘓州卫指挥佥事质之孙女女四长许嫁叶廷植文庄公曾孙也余尚幼墓在邑马鞍山马路口之原铭曰始馆以义卒嫔以礼子教必经如弗获已伯出仲处母心则然聮登并显吾敢要天释服拜嘉虽暂不可葬故从违有子无我称母以铭斯其称情后有传者于是乎征

　　徐永州妻吴孺人墓志铭

　　孺人吴氏无锡新塘人大父谅父约皆乡望母胡氏孺人生及笄归永州永州名鼎字惟器江阴梧塍徐氏之望景高翁长子也孺人归未几翁卒独事姑包氏凡姑命承之唯谨翁既葬诸子分异永州独以翁命补诸生邑庠孺人乃劝永州择城中僻地为馆延师而学焉孺人代理庶务小则遂大则咨皆有条叙永州举于乡于是三子者长皆授之经延师益选而厚越数年子圭宏道同乡举越数年子恺援例入监永州屡屈礼部就选得推官永州孺人居家率诸子事事唯谨越二年孺人以姑老用书速永州归养永州曰吾志也而吾妻能先之所以相吾者于是大矣归八年姑卒又八年孺人疾又五年卒是为正德丙子十二月某日距其生某年某月某日寿七十一子三人长即圭娶斥岸蒋氏蚤世次即恺娶伞墩陈氏继无锡杨氏次即宏道娶石桥赵氏女一人适县学生王辂孙男六人中孚娶石桥赵氏钥聘黄墅夏氏铸聘古塘王氏梦熊聘同邑汤氏浙江右布政使新之之孙也梦熊梦麟幼未聘孙女七人一适国子生同邑赵铃一适武进学生杨钧一适无锡吴汝思一适中书舎人常熟李而遇宗伯石城公子也一适武进学生郑轩一许聘同邑夏勲孺人既卒之明年丁丑十二月十九日永州以子恺等葬缪市东之新阡永州醇谨有士行予故知也状来乞铭铭曰敢知家而不敢与知官家知内而不敢与知外曾谓若人而不如鴱我思古人不敢阶厉兹惟其藏兮无使樵若牧也壊

　　户部员外郎陈公配过安人墓志铭

　　安人过氏户部员外郎惺泉陈公配也后公若干年卒卒之明年正德丁丑某月某日其子表葬焉先期自为状介莫如山请铭某与如山皆公门人也如山言如状状于某亦奚以为过为吾母太淑人之族其先淮之和阳人宋徐王郡马孟玉自汴都来居世称黄藻岸过氏安人祖曰懐玉父曰永母钱氏安人生若干年归公于是舅裕轩早世姑钱亦弗及侍侍祖舅耕乐翁及祖姑姚起居食饮得扶衰之道公为诸生凡若干年始举于乡连捷会试遇疾归越三年登进士第歴官户部主事员外郎凡十年安人皆从之居约克俭稍裕进以礼凡寓馆必谨内外于舟于舆皆然居京邸鸡鸣戒朝午馈馔惟谨公考最安人封今号于是公再考升员外郎叅阅章奏会浙江多逋尚书请命有干局属官一人督之遂以属公公道得疾比归疾甚安人率诸子露香夜祷甚恳数月公卒安人恸且病病已以诸子葬葬已力教如公在时公弟某先卒遗子若女无所依安人为婚嫁之或叹其难安人曰此君子意也吾方媿弗克称何难之敢任一僮为商舶触死有司者将论以故杀商人惧愿以百金为请安人辞焉曰僮死实误故论过矣言于有司释之其知义如此安人卒以正德丙子二月十五日寿七十有四子男三人长即表娶贾氏次言娶茹氏次文娶徐氏言文俱早世二妇继之女四人长适武进张廷玠次适宜兴徐文靖公从子元枤次适同邑张都运企斋子瑭次适太学生江阴徐绅孙男三仁庠生娶武进庄氏义娶江阴徐氏孝亦庠生聘武进白氏康敏公族孙也孙女一许嫁太学生江阴张某曾孙男一才良女一墓在邑西惠山听松庵之右合公兆公讳及字及卒葬年月具前志兹不书铭曰族之贵兮宋戚里受命服兮从夫子壮且老兮称有礼于嗟若人士兮士兮

　　明故刘母张氏墓志铭

　　正德乙亥八月十有八日丞无锡县刘继仁之母张氏以疾卒于官舎先是岁二月继仁督民输京师其妻董与其子秉公侍母以居比母卒贫弗克殓令君侯世卿助以俸钱若干乃克殓越二月继仁还至淮始闻报哀恸陨越奔归即次将以明年丙子正月舟其丧以归乃介吾姻前涿守之子张元玉来请铭侯君为之状初继仁考选得山东蒲台知县居一年疏论镇守官奸利事被逮下诏狱既而事直犹左迁今官继仁简质君子也甞言某在狱母忧而不怨及出喜而无沮予闻而贤之乃迎养未几而遂不禄以死侯君悲之予亦悲之按张氏涿州胡宁里人年若干归继仁父府君鉴为继室继仁府君元配张氏出也时甫四岁母时其食衣无寒无饥与母在等八岁就外傅朝送之门暮望之闾十八入州学资之加勤凡若干年至弘治辛酉继仁举顺天乡贡寻遭父丧丧毕卒业太学旬月供馈弗须而备皆自母纺绩以出又八年正德壬申之官蒲台于是流贼方扰山东母留于家分俸为养及迁无锡便道省母母命亟行乃泣请奉以来甫至二月上官以蒲台声交檄委重什八在外母廨居疏食菜羮不知肉味论者谓侯君以方严为政继仁称其佐张母继仁亦惟称哉母寿六十有一有男三人继智继美继志与继仁而四孙男七人秉公秉彛秉伦秉正秉直秉刚秉纯葬以丧归之年四月十九日墓在岐沟之原去涿城西南三十五里铭曰昔令今丞险夷殊方或留或从母罔不宁母若有言汝滂我滂曷养弗终而归其丧于嗟乎张

　　容春堂后集卷四

　　●钦定四库全书

　　容春堂后集卷五

　　（明）邵寳 撰

　　○墓志铭【十四首】

　　华室邹氏墓志铭

　　邹华皆锡巨族相婚姻久矣邹出宋道乡忠公华之望则有若晋孝子寳者邹于忠公十有一世矣在国朝有曰璋字伯惟以力田孝弟闻者邹之大父也父普字洪道母周氏邹生有淑质三岁丧母鞠于祖母孙以谨承爱继母钟爱之如孙于是洪道与诸兄同居诸子女日习华侈邹独不屑效年十八归鹅湖华封君守庄之子文耀封君性凝重嫡姑杨氏佐以肃邹事之得妇道甚时封君自鹅湖迁今涂林田庐草创而内外交侮文耀侍封君应役于公邹侍杨纺绩于家计其功如古所谓月得四十有五日者少暇则说小学故事以代谈笑祖姑邹居故宅邹侍杨偕省罔寒暑间邹称其孝封君晩委家事于文耀邹实专内事黜华励勤业日以裕凡时祀治具必躬或劝属诸媵婢邹曰非敬也凡延师教子其所称贽必以手治缣布或曰物乏欤奚用是为邹曰不然将吾诚耳其知义如此每义举必禀杨命杨意所欲輙先加惠其所不欲必婉劝以致焉甞念洪道翁晩居蠡湖别墅虽自以为适而逺于家人力劝以返比卒得正寝之道邹之力也锺母病疽卒当暑秽甚邹亲饭含不厌君子称邹善事舅姑必及是谓之有本娣从叅政于官邹独事封君暨杨久于寿康有与焉杨病劳于侍杨没封君继之子妇钱又继之文耀又继之不胜哀而病未几卒卒之日为正德甲戌正月己巳后文耀四越月距其生正统己巳十月五日年六十有六子男四人长球先卒娶谈氏继朱氏次琳亦先卒娶梅氏次瓉娶邹氏继钱氏俱先卒今聘王氏次瑫庶出孙男三人长盘聘邹氏次础次确女一人许嫁邹崇庆华自孝子二十七传为讳璞者在元授晋冀屯田总管不就其子子举任功德司都事子举生彦清别号栖碧彦清生公恺别号贞固皆处士于文耀为高曾祖公恺子仲谆孙思济世有惠德封君思济第五子也以子叅政贵封户科给事中配杨氏封孺人叅政名■〈日上永下〉文耀母弟在谏垣有直声谓邹孝书来自蜀属余铭瓉卜卒之明年十二月二十有一日葬邹于涂林西原之祖茔合文耀兆铭曰瞿瞿封君其子克肖若人维妇亦克遵教于宗乎有耀

　　华冢妇邹氏墓志铭

　　锡之邹皆系于宋忠公浩之弟洞自洞至国朝余杭知县可逹凡五世可逹子景懋娶武进李氏生二女邹其长也长归于华为文吉甫配华之望以晋孝子寳旧矣其在近世以肥遯称者则有若贞固处士某贞固之玄孙守正号能亢宗文吉名佑为守正冢子邹甫十七来归族之人皆谓闲于礼仪时守正翁强且习事见祠堂祭荐曰丰且洁矣维冢妇故见宾客供具曰隆且饰矣维冢妇故及视其物曰鱼肉尔曰枣栗尔无珍异者及其衣服皆然他器具无不然则又喜曰何此妇能遵我贞固家教哉于是景懋衰矣其仲女适文吉从弟文高者聚而谋曰弱弟侍鳏翁某等逺莫能朝夕柰何乃各告其夫禀命尊长筑室黄塘西以居景懋赡以田若干亩日馈月省凡若干年而其弟某长还翁于家以卒乡人谓是举也义且有礼焉先是邹育而不再以嗣为忧告文吉曰盍图诸文吉未应守正翁曰妇言是也故海虞曹氏贰室于文吉连得子女邹爱如已出邹病甞剧议散其赀贿文吉意邹私其女也劝勿他及邹曰承宗者子顾可轻乎遂均与之先子后女邹在华凡若干年中岁有族讼文吉父子兄弟奔走在外不遑内顾邹以其姑吕力持其家比讼毕守正翁曰吾可以逸矣邹相文吉力家政为翁图逸者无不至晩当舅姑及夫凡三丧继举咸襄既而事归其子葢凡若干年至正德癸酉夏五月十一日以疾卒寿七十有七男女四人邹出者为一女适邹炯曹出者为二男曰鲸娶邹氏曰崇圣先夭为一女适钱仁术孙男七延寿延禧延龄延庆延祚延福延禄女孙五俱幼鲸以卒之又明年十二月二十日葬于椿枫山之原合文吉兆乡葬之一月介吾门人钱讽以铭请为之状者李虞衡汝璧予最其事为铭铭曰养不以父加诸翁惠不以女加诸子君子谓夫邹也士而不妇盖征诸此

　　喻君惟敏墓志铭

　　正德十年十有二月二十有一日喻户部义葬其父惟敏君于锡麓之先茔先是君以四月十有七日卒越三月义闻报归自京师至是襄事而请铭于予义始魁乡试有文誉既举进士授今官端慎加焉其在苫次衔哀读礼予重嘉之于是乎铭君讳锐别号鹤隐惟敏其字喻其氏也其先祥符人宋工部员外郎玉泉先生樗自桐庐徙居无锡十二世至君君高祖中曾祖升祖纶父山母陈氏君生秀伟沈毅童如成人祖婴末疾扶而后能起哺而后能食君侍之者十寒暑而终人谓慈孙既有室暨厥兄弟各事事以孝养厥父母长姊嫁贺贺有急君极力周济姊卒于家归其丧于贺葬之父病君亲甞汤药侍食与衣唯谨比卒君方卜葬地其季弟镇以诬繋郡狱君力为讼雪而内持其家葬以故缓及弟释归父梦君曰锡山下有地南某北某东西某可以厝我越明日君徃访得之母异焉曰我义同穴即当从之君力解乃止越数月母无疾卒合葬之日会者以为谈既而谋诸兄曰先玉泉为宋名臣传在国史祠在乡贤嗣德在我后人义资可教教而成吾望塞矣兄笑曰人言弟癯如鹤冲霄之翼不以自试而望而子乎由是以经学课义晨夜无遗力间语之曰恕人量广审事蛊成将而勿乱见而勿贪我深念此而未能有得尔其识之数岁义学进试得魁选人方贺君君曰未也扬休树烈不有先逹者乎比得进士人又贺君君曰未也秉德守道不有古君子者乎先玉泉遗榘其易武诸其易武诸于是君遘痰郁之疾力贻义书固以玉泉为朂邑大夫以登科报至君犹北向就榻叩首曰君恩渥矣何以当之盖去卒七日耳其知礼如此先卒一日揖其配吴与诀曰语大儿无忘初心复谓诸子曰善事女母事咨女兄无逺迩小大君寿六十有三子男五长即义户部主事次礼次逊次信皆吴出次敬别出女二适张贵冯鹏亦吴出孙女一受杨泾聘凡君之行予得之乡贡进士杨君致时状者与所闻皆合铭曰粤若玉泉流衍于锡既久而弘将川将泽维源之长亦导者之力我铭识哉尚观其极

　　明封征仕郎府军卫经歴李君墓志铭

　　君讳玉字韫之李其氏也以子蓁贵封府军卫经歴阶征仕郎其先居武进马迹山七世祖得十在宋庆歴间称有行义者四传至肃君之大父也当元季盗起山人负湖险尤纵刼掠有以所得遗肃肃輙麾叱之曰吾即饿死不愿受此且复谕以利害盖什有一二改焉或犯而匿官谓其籍附肃下乃于肃之子征之肃大呼于山曰若为不义罪不自承而以累人乎其人闻而叹曰是固甞谕我善言者吾忍负诸乃出就死其感人如此肃生名名娶某氏生君既长以马迹居湖中地不胜民且出入风涛非便逾湖而西为宜兴地山深水清中多腴田盍徃居焉遂卜城南为今居力穑起家加以俭勤渐致饶裕既乃命其伯子共役于官其季辅之而以仲为诸生或游于庠或耕于野初有中人产晩年乃累巨万然观其室庐则朴而固其衣服则素而雅其饮食则约而恒其童仆皆恂恂如也论者谓之本富拟诸汉力田云既而诸孙渐长礼延塾师以经学教之每乡人燕集辄相与谈故事以自鉴戒复命诸子孙出听或侮之则以理自遣始虽不平终则若罔闻者每有令输粟自旌门至冠带皆辞之或问其故曰吾乐吾耕他非所望也于是蓁例入太学为京朝官耕乐之名遂传于人名卿大夫为之赋诗者若干人今大学士丹徒靳公为记盖蓁志也而君之所存彰矣君卒以正德甲戌四月二十有二日距其生正统丁巳十二月二十有六日为春秋七十有八配徐氏封孺人有子男三人长华义官次即蓁歴官府军卫经歴终宁海州同知次萃例授镇江卫千户先二年卒女子一人适吴辉孙男八人钥鈇钺钦镐钧鉴铉钥镐皆太学生女四人长适谈蓁次黄元次邑庠生黄廷璇次吴士曽孙男四人女二人君卒之明年乙亥三月十有六日葬龙潭严墓之阳蓁以华言来乞铭予昔为户部今少宗伯寗庵吴公在翰林予燕饮其第甞见蓁焉今不见者十有六年矣予病余有感于斯而镐也又吾门人华从龙友也为之申恳不已乃按庠生卜某状而为铭铭曰始家具区载卜阳羡去险即夷厥心乃见山邪水邪我耕其中终焉一邱继我其封之

　　锺恭人墓志铭

　　恭人锺氏都察院右副都御史致仕魏公士华之配也初公以进士为太常博士恭人始封孺人既而为御史为湖广按察副使按察使江西云南布政使至今官副使一考有异政恭人受诰得今号恭人出慈溪名族大父曰霈父曰纶皆乡望也母章氏恭人生有淑质幼能诵诗书笄而归以孝称于舅姑以肃睦称于娣姒宗婣于是公在庠校未几登进士第歴官中外凡三十五年自臬以前恭人皆从藩以后则留于家其从也公有内助其留也公无内顾君子谓是封也称公甞夜读恭人侍无怠适至鸡鸣诗公笑曰尔若而人哉恭人曰何敢然敢不勉比在官恭人甞谓公曰禄当求称若食浮于人君媿之吾亦媿之公颔谢焉公二兄一弟先后暨其室早世遗孤女四人男一人恭人母之婚嫁惟时不惟其仪惟其教人谓其仪可能也其教不可能也恭人既封犹绩或曰何自苦如此则举古人鸩毒之言为谢非令节望祝不御命服燕服雅而必饬急于周乏自族姻至于邻党葢多感其惠者公屡为予言今读杨方伯名父所为状无间于公恭人卒于正德辛未十有二月一日距其生天顺辛巳十有一月九日年纔五十有一子男二人长光嗣太学生娶周氏次充嗣娶余氏女二人长归名父之子孙斯次聘于礼部郎中向中美之子璲孙男几人恭人之卒公廵抚贵州越二年癸酉十二月二十日公归而葬之至是公命光嗣请铭予在湖广与公为东西寮政暇胥会甞辱有有道之褒因公以及其室固亦不能靳也铭曰妻道配地成以代终魏宗有庆贤哉伯锺孰谓无仪嘉号载封孺人维孺恭人维恭有考德音吾铭是征

　　西园毛府君墓志铭

　　西园毛府君英懋者故翰林修撰一峰罗先生之故人也其卒之三十有七年其子聮佩始谋铭于一峰之介子今江阴学谕干干吾门人也顷以状来再拜请曰先生惠念先君宜无靳此予惟一峰不可见矣见其子且闻其所与者之详如见一峰于今也予乌能无情哉初一峰谢病归卜隐于金牛之洞金牛去邑百里而逺英懋方逊地以居趋而徃见一峰一峰曰若人知我乎英懋曰何敢公天下士也公在斯敢不朝夕几杖一峰与之言久而遂契如友既而弟子自逺至者日众英懋曰盍我乎馆既而裹粮有乏者英懋曰盍我乎饔飱每一峰讲授必侍如弟子弟子固曰吾师之执也其所居室有扁西园清隐者一峰甞为之记云府君讳彻毛其姓英懋其字西园其别号吉之永丰人自宋以来代有令人其几世祖某与信国文公同时且获交焉其书札有存者英懋生六年而父某没母某氏继之又五年而有祖之丧且夭其兄祖母刘躬抚以长读书好义为乡善人事刘以孝闻既而丧焉以慎闻祀焉以敬闻于是岁积有余以惠闻宗党皆德之有图其地而欲伤之者多逊弗免西园于是乎迁又有以税役累者英懋出粟五百为偿其逋天顺壬午饥病瘴者十无一生英懋周旋其间药而起者棺而掩者凡若干人岁悯道暍屋于冲济以茶粥有道出宁都岭谷峻深虎出不测英懋辟而甓之凡里五十饥则发大饥大发荐饥荐发盖英懋之平生如此晩见一峰识进而行益力焉甞于金牛洞建春台书院赡以茅坪之田比没且属其子聮佩勿壊君子闻而称之聮佩甞于空坑建相石亭表信国遗迹亦英懋遗训也英懋配彭氏先卒继而室者五萧程王刘蘧子男六人佩琦辑璋玻瑷女一人适程昭竒孙男十人女四人曾孙十二人卒以成化某甲子年五十有九越明年某甲子某月某日葬陂头山之原从先兆也铭曰金牛閴而一峰壁而将若人觌而逖而逖而我心惄而

　　退庵张君墓志铭

　　君先予受书于蒿庵俞先生比予及门先生犹称其勤予初还自许州君在庠有声邑大姓延为经师见予喜道俞门事予再还自京师则君已谢进取不事予问焉君曰吾年且艾耻与后儁争名矣居数年其子贤举乡试予闻之叹曰君不自显能使子无显乎未几予侍养还则君受命服矣予问焉曰此赈饥令也予有少积方图散焉冯令知我以义言激之予不敢辞既而辞服令谓我矫是以不卒辞也又若干年而君卒先卒之二年予卧病闻君月与姻友为奕之会每集道观奕且酒以为乐或登台倚楼听羽人奏游仙之曲终日忘返予谓君盖能忘所谓世情者君广颡隆凖髫年如老成人日诵数百言寻以家故辍学后复自奋以成从君游者多有闻君事父母继母孝与兄及诸季友有析产后资其殓葬者或召还鞠之各置之所君疾亟勉起坐与家人诀戒诸子孙如平生又曰人之将死多谈鬼魅予甞谓之诬今信诬矣君讳仲方张其氏式之其字退庵其别号也君高祖茂茂生友新友新生道叙道叙生孟庸是为君父孟庸娶崔氏有子五人君其二也君生景泰癸酉六月二十七日卒正德丙子正月十四日年六十四配惠氏子男三长即贤娶陈次德娶于次忠娶袁女亦三长适唐珤次适苖龙其幼者庶出受邹某聘孙男七承禄聘赵承福聘许承祥聘浦承爵聘尤承寿聘俞承祚承宠未聘女四长受邑庠生尤鲁聘次受谈有伦聘余幼君卒之明年丁丑某月某日贤等葬君惠山祖茔之次先期介吾门人乡进士丁仁夫来以铭请予乃摭喻主事宜之状叙而为之铭铭曰于嗟君兮经以师子子方进旃而君则止君兮君兮瞑以此兮

　　故上高训导徐君东之墓志铭

　　君长于予予夙知君至江西而深予去江西之明年君以母病乞致仕巡按御史某重其去迟留未决君一日入告曰某也才地无复用理公乃过为计乎惟速之一日则惟吾母一日之幸御史感焉遂允之过浙臬语予甚详越七年予以侍养归寻疾君来问岁至再今年忽得君讣予哭之以诗亟遣人吊其孤越数月君弟鸿以其孤本及壻潘溱来告葬且出叚主事子辛状请铭乌乎君甞以吏为属谓予知已而称门生铭其能辞君讳淮字东之别号静轩徐其氏也系出汉南州高士穉元有讳烨者仕为常州路织染局提领因籍武进于君为高祖曾祖用国朝以明医征祖遂医学正科父镕母黄氏君幼警敏成童能属文弱冠为郡庠诸生有才望于是君之世父文式以进士及第为翰林编修没未久而君继起甞居学舎邻鸡入焉君为文逐之名之曰鸡断人有传者君尤究心世务识出流辈不啻倍蓰上官问焉则对疑焉则释侃侃必尽君凡八举不利始应弘治戊午岁贡以母老请就禄得训导江西上高居八年母病失明遂有致仕之请君为教务尽道理岁时贽物一无所问贫者顾有资焉凡君所指授多就矩度予甞上君状于巡抚都宪林张二公林公三檄君署县皆辞张公至首旌劳之进必与坐语退送之门葢前此未之有也按治诸御史暨藩臬长贰皆然事在瑞州府志君初无子有女许嫁潘溱溱孤君挈之上高躬督教之既而子本生若干年而君归归数年得软足疾又六年丁母之丧丧毕而足亦少愈然卒不良于行乡大夫为逸老会强致君偕君不至虽饮不乐也今郡守宜宾王侯高君之节以俸米檄县即君家为问君子谓王侯知人君诗长于选澹而有思文亦典则所著有静轩稿藏于家君生景泰丙子八月三十日卒于正德丁丑五月二十七日得年六十有二配杨氏子男一即本侧室陆氏出娶庠生袁儒女儒袁州府通判前太常典簿嵩子也女一即溱妇墓在某之原从先兆也葬以卒之年某月某日铭曰以官为师道固在我彼徒利云我则不可位卑言昌其誉孔扬归病且愈而弗卒杖于乡云胡不伤

　　梅坡张君配郭氏墓志铭

　　张太学生辎以其父梅坡君意来请铭其母郭之墓手自为状亦父命也郭为吾里先辈诸城公之女子幼甞及见公公没久矣其女且老而予铭焉能无感乎抑张氏父子之属之恳尤不能辞也盖状之称曰吾母氏郭吾外祖父诸城知县炅以乡贡士初官黄岩训导外祖母彭实生母于黄岩母幼颖惠贞静未几彭亡事继母钱如母年十七归吾父时吾祖父怡庵府君已没母恨弗及事常自叹曰伤哉命也女吾无母妇吾无舅伤哉命也继之以泣春秋享祀供馈必亲婢请代不可曰此不用吾诚孰用吾诚者奉吾祖母邓躬纫裳衣食饮甞而后进祖母多疾信祷而畏药母顺其志盖三十余年如一日卒而殓葬祭皆相父以礼初吾父生十三年而孤家尽于火母甫归即脱簮珥以佐日用比业稍复父好居室且多致宾客或曰费盍止诸母曰止而弗听如妇顺何吾固重吾言也何氏姊死有孤在抱母曰盍我为养既长曰盍我为娶成氏姊死有遗孤三母曰盍我为教迁而邻焉舅氏昆季虽异出皆助其嫁娶至于延师集友自吾屡试屡黜至卒业太学贽币馆糓岁勤无倦母以哭妹致疾疾革瞩辎曰汝知谚所谓将军柱者乎汝是已盖不肖得于见于闻者如此吾母生正统己巳三月三日卒于正德乙亥三月二十八日寿七十子一即不肖辎吾妇章布政叅议常熟某字公女女五长适义民过锡次适成浩次适何滋次适太学生王举先卒其次侧室出适义民朱珣孙男一曰■〈忄节〉娶义兴堵指挥邦宁孙女女一适同里杨着都宪宜闲公诸孙也墓在长腰山东湾新阡葬以卒之又明年十二月十一日盖状之称如此梅坡君名某字某云铭曰知母者子孝子不诬维其不诬是以为逺图兮

　　钱伯子墓志铭

　　华盖出宋戴公宋子氏也今其族在天下无锡为蕃且盛近斋君文逺华之良也乡有南北钱族望与华埒而世相婚姻近斋娶于北钱而与南钱味泉翁孟浚雅相重故子氏归翁之介子世乔越若干年年三十四以疾卒于是近斋病初愈闻之哀甚图所以铭其葬者乃命子之弟乡进士企说为状来请子贞慎俭勤织纴缝澣合古女则近斋之父听竹公甞谓诸子曰之子有家其宜哉及归事味泉翁暨嫡姑杨氏及姑马氏皆称之如听竹言世乔兄世征长且倍或疑其难为弟也子曰何虞第尽弟耳屡以无相犹为世乔劝卒称弟弟世征没有孤女子携以归育之与已女等于是子有子矣世乔在太学庻子询者方娠其母以举不举请于子子曰此莫非吾嗣若之何不举既生育之与已子等母钱早世每归宁则依依祖母之侧而致爱敬于近斋若在室然候问之妪日属于途少闻不安节则戚戚不宁其垂絶也戒家人曰吾父病闻吾死能无重伤其心乎报之毋遽乌乎子诚贤哉子有二子曰访聘邹邦美女其次即询聘华企益女女一受华腾霄子甚聘子卒以正德乙亥十月六日越二年丁丑闰十二月十四日世乔以葬于舅姑之墓之侧乡曰垂庆原曰某原世乔名榞太学生其请铭也吾友浦君文玉实以企尹来予辞焉文玉曰子也少敢勤公笔公傥念其贤而夭无亦赐一言以慰其父兄夫子乎予感焉乃叙吾昔闻于世乔之从兄户部君与今状所称尤贤者一二事而繋之以铭铭曰吁嗟子兮死惧伤亲生如之何生亦无几而淑也则多吁嗟子兮

　　邹君肃端暨妻钱氏合葬铭【有序】
</div>
    <div class="pagination">
<a href="容春堂后集_page4.html">上一页</a><a href="容春堂后集.html">1</a><a href="容春堂后集_page2.html">2</a><a href="容春堂后集_page3.html">3</a><a href="容春堂后集_page4.html">4</a><span class="current-page">5</span><a href="容春堂后集_page6.html">6</a><a href="容春堂后集_page7.html">7</a><a href="容春堂后集_page8.html">8</a><a href="容春堂后集_page9.html">9</a><a href="容春堂后集_page10.html">10</a><span>...</span><a href="容春堂后集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
