<!DOCTYPE html>
<html>
<head>
    <meta charset="UTF-8">
    <title>东里文集 - 第 7 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里文集 - 第 7 页/共 44 页</h1>
    <div class="content">　　北征集者今　太子少保禮部尚書兼武英殿大學士臨江金公之作也公侍太宗皇帝凡四出師征幕北此盖永樂八年第一出師也是歲本雅失理拒逆　朝命拘殺詔使侵犯邊境邊民若之故不得已有弔伐之師盖虞之征苗商宗之伐鬼方文王之伐崇密皆仁義之舉也士奇雖不獲侍從今奉詔脩　兩朝實錄穫睹永槳從臣記當時　車駕所至　聖謨神武如神明之不測如雷霆之下震而宥過綏降如天地之兼容威德之盛盖前代帝王所未有也公以清材博學介冑櫜鞬從属車司命令而間暇形諸詠歌長篇短章渢渢乎鋪寫鴻猷宣揚偉績凡山川氣候之殊道途涉歷之遠所以充拓見聞發舒志意者靡不備之士遭遇之盛如公求諸往古無幾人焉漢班孟堅負良史才嘗從車騎將軍出金微擊北虜典文章猶至今傳諸史冊豈若公親侍　龍御於數萬里之外哉唐太宗征高麗文學之臣多從亦有歌詠之富如聖明之朝乎有無未可知而公所遭遇固其文學克當　上心有以致之歟士奇與公皆太宗皇帝臨御之初簡寘翰林典密命永樂己丑車駕廵幸北京士奇受　命輔仁宗皇帝監國始與公分職嗚呼鼎湖龍駕遠矣誦金公從征之什追惟先朝大德而效報無能其感愴於中有能自己乎遂書以為北征集序 

　　○送黃竅敷仲之官浙江序 

　　三山黃敷仲拜浙江左布政使之命將行其同鄉之友宗人府經歷張珂属贈以言敷仲學博而才廣德立而譽彰余奚言雖然有斯文之好焉能無言乎浙水東西十一郡六十五邑其民生之秀慧物產之清好為十四布政司之最然大抵浙東西其俗異也浙東趍文雅浙西騖浮華文雅有務尚之意浮華流於薄矣其薄之習亦沉溺膠固非一朝之謂也周公親監般民於下都至君陳繼之其策命猶以□□□□為言盖習俗溺人之深譬諸痼疾療之者非砭焇藥餌攻補並施有積累之功豈遽能愈也我國家道德涵飬六十餘年皇上承列聖之大統丕顯治教而敷仲任方岳於此則正人心厚風俗於理道豈細故哉承流宣化雖守令於民最親而所以表守令□方岳也召伯嘗布文王之化於南國其民愈久而思慕歌詠之不忘甘棠之詩是已敷仲往以古人之心奉宣　聖明之德化先近以及遠使兩浙之民勃勃焉皆興起禮義操存醇厚優游泰和之世將異時無思慕歌詠不忘吾敷仲者乎敷仲歷河南湖廣兩布政司參政持躬愛民有素矣吾故獨舉人心風俗以為之官之贈敷仲其不眎為迂闊否乎浙之藩憲兩司多吾同朝之舊其亦有槩於斯言否乎因敷仲行併以致訊 

　　○送郭庭瓚詩序 

　　君子之仕也皆欲施其愛民之心然職有所拘分有所限勢有所格雖都高爵享厚祿或不能越而自專受百里之地為之今與民相親比如父子民有所弗□□躬造膝前開口自陳令推其情酌於理不必悉於法制從容片語是非予奪自己出民皆賴焉故今雖七品官得施其愛民之心高爵厚祿者或不能及而令得民之深者有生而父母之沒而烝嘗之久且不忘也余仕京師將三十年職在言語文字之間無所及於人而遇能及人為人所慕者未嘗不歆羡而內自慚然亦鮮矣番禺郭瑛庭瓚初識之於進士中觀其儀知其有立後相往還聆其論議知其有為及其知金華歲餘縣之搢紳大夫皆譽之田里細民皆樂之寖有聞于京師要其所存者以愛民為本今滿三歲上其績於郡於藩憲於天官卿皆書其考最浙水東西六十五縣今吾聞諸往來求如庭瓚盖無幾人賢哉乎庭瓚安得今四方皆若人者之為令也庭瓚將復任金華　太子少傅楊公及學士祭酒諸名人相與分題賦詩送之光祿李少卿灝禮部陳郎中景茂求余為序余雖未有及人而喜譚及人之善故為之言尚俟九載之績焉 

　　○送少保黃公歸永嘉詩序 

　　少保戶部尚書兼　武英殿大學士永嘉黃公以病蒙　恩賜歸于鄉同官卿大夫相與賦詩贈之而謂余序始公以病在告上命醫往治歷五閱月弗瘳於是作其去歸之志其交游有歎其際亨會而遽違榮私為公惜者亦有高其當盛滿而戒止足以為公喜者士奇曰皆非也夫役志於貴富淺丈夫之事固不足以知公脫屣乎世累獨善者所為亦非所以喻公公起自諸生不三十年致位三孤階一品在崇重清坊之地名聞海內方將勉副重寄慰人望乃引恬山林以自高豈大臣君子之事哉公聞之曰子之勵余是己而豈余之所得已哉聖天子聰明睿智英文神武過古帝王矣股肱羣臣方濟濟都俞相得於泰和熙洽之朝淮雖非才何幸參陪千載之遇顧獨寘祐而纏緜疾病歲月之久尚可久孤榮祿而不知退哉遂入疏白其情上憫而從之且命疾已復來公明日入謝　賜鈔萬緍敕兵部給驛舟又明日陛辭加賜萬緍夫不強其難不舍于舊　陛下仁與義兼盡矣於是在庭文武之臣皆喜以為儒者之榮而士奇獨不能無感焉者太宗皇帝初臨御擢文學之臣七人侍從左右任遇甚厚公及士奇皆與焉□宗皇帝嗣位七人者五人在無幾　太子賓客豫章胡公引疾去其四人任遇並厚皇上嗣位一循祖宗之舊以任遇四人公□又引疾去四人士奇犬馬齒最先又最病既不能分寸禆益當時徒慶搢紳之間觀公之去其能無愧乎公今年始六十上有九十之親既歸無所累其心而日奉天倫之樂神怡氣王將復於康和必然之理也然則生之寵命公能終忘之也哉贈行詩九篇詞不一旨其同於余者三之一云 

　　○贈陝西二憲詩序 

　　皇上以至仁君天下盖欲天下之人咸得所欲或聞一州一邑有水旱疾疫為民厲者汲汲焉圖拯卹安利之道而飭勵其長吏俾悉心焉去歲以關陝□特命文武大臣往撫綏之而下令已逋責罷□投又出內帑馳往賑之天地之德也夫上之所以得悉夫下之情者有邑有郡有方岳為之聞也三者或不能有憲臺舉以聞也憲臺如猶或□憚遲廻將下之情卒不得聞乎三山林懋弘比長斷憲一志屢民有中以危語者聚驥愕謂且不測既□至上親詰之天鑒孔昭片辭未竟遷釋還職且諭之曰繼今第盡意言民隱勿有疑畏不言且抵罪日月之明也則今之為臣者當務仰體　聖意如恐不及豈得復有顧憚遲廻之意哉陝西憲副鄺埜憲僉王恪俱考績來京間以故舊過余道及陝民皆惻惻欲有言既受命復任不及言以去兩人皆起家進士為御史有立志有廉稱盖士君子所期望而細民所可以為恃者於是翰林侍讀李時勉錢習禮合□能賦者為詩鏳其行而属余序余不自揆敬述上德以道之二君其務有以自振哉陝之藩憲聞斯言亦皆有以自振哉 

　　○西澗集序 

　　吾友熊敬方先生其為人闊達和厚而志於及物為行孝友忠信而勇於行義為學博通諸經尤長於春秋而諸史百家皆通貫為文章魁偉辨博如行雲流水而根於理始居鄉校□□郡邑數百里有志於學者負篋從之其名聲已聞京師及入太學太學諸生皆趍其下風時司業吳先生漙主監事嚴肅方正寘所推許獨禮重敬方稱先生敬方嘗中應天府鄉試為春秋之冠會試禮部雖不中從敬方學者試輒高中其子槩已登第為監察御史敬方猶列名太學生仁宗皇帝在春宮聞之嘉歎由是日獎任槩而敬方文名益重於時然卒未霑一命以行其道人皆為敬方惜而槩歷事三朝屢拜顯官今為都察院右都御史其見諸愛民之實方焯焯未已槩之道即其父之道也　朝廷推恩大臣褒其所自贈敬方以其子之宮人又以為敬方榮嗟乎昔何藩居太學太學諸生推頌之不敢與齒上至祭酒司業皆推之然終不及於祿敬方其今之何蕃歟蘇明兄父子一時皆有文名而明允老成巋然時號老蘇其官位竟不顯暨子貴乃進身後之命敬方亦今之明允乎蕃因韓退之明允因歐陽永叔皆遂不泯念余言不足致敬方之不泯也然今之知敬方深者莫如余故為序其所著西澗集使世之覽者知其人之大畧云 

　　○梅花圖詩序 

　　禮部尚書泗州金公舊得海花圖一卷甚愛之既属大夫士能賦者為之題詠又以属余序將於公暇覽適焉夫梅植物之至清者也恒產於山谿林谷之間而逸人韻士栖□乎荒寒曠漢之濱者資以適其幽獨閒靜之趣也今公為　國大臣職務之重且殷夙夜孳孳圖惟之不暇而暇適其意於此乎然古之名賢君子居高位任重寄者雖日單智畢慮於天下國家之務而其心未嘗不存夫幽閒澹泊之適盖不以其身之貴富而或移也矧夫物之出於氷霜沍寒萬卉摧敗之後皎然孤芳一塵之不滓殆比德於貞潔獨行之士拔出乎流俗者此其契於君子之心宜乎玩適不能已焉而余意公之所為愛之者又未必止此天地之生物始於春而物承春之氣以生者莫先於斯植盖造化發育肇見於斯也故知道君子恒於此以究觀夫天地之仁而况公為春官大宗伯上贊聖明以對時育物者乎體仁長人此公之心而大夫士亦以此望於公也遂書以為序 

　　○溧陽史氏族譜序 

　　溧陽史仲和甫嘗命其子常續史氏族譜又命常以求余序史世傳周太史佚之後以官為氏然鄭漁仲通志畧云周又有史興晉有史蘇史□□趙楚有□俾衞有史鰌皆以史為氏又有太史氏內史氏左右史氏亦皆主於史盖非獨佚也溧陽之後其必有所據乎溧陽出漢史恭其始繇魯之濟北徙京兆杜陵恭三子高曾玄皆以外戚為侯高之子丹累封武陽侯玄之子任任子習習子崇皆襲平臺侯崇建武中累遷右將軍青冀二州剌史以軍功封溧陽侯遂即所封以居此溧陽史氏之始也嗟乎史氏之功德遠矣漢之時恭及其母貞君保育宣帝於危微之際卒其挾顛濟傾偉然仁義之功而豈尋常外戚之賢之倫哉夫盛德必百世祀其自居溧陽以來千四百年子孫日盛若賢而貴忠存於國家德被於生民代未嘗無人溧陽之人亦至於今廟祀崇祠宇巋然而環祠之傍皆史氏此豈偶然者哉其族故有譜及慶傳錄今譜因而續之前為譜圖以著代序後為譜錄以詳仕宦葬娶據其所知而闕其所不可知可謂敬慎不苟者也推仲和甫尊祖敬宗之心如此固史氏賢子孫而常舉進士為行人九年陞建寧知府方顯用於時是又將亢其宗者歟史氏之澤其未艾哉其未艾哉 

　　○送蕭省身詩序 

　　河南布政使吾友蕭省身以事留京師數月將歸素所交游者重別離之意相與擬古樂府為謌詩贈之而余尤重省身之別者也夫古之君子其量與其學俱進也故所存靜而虗所持端而恭所發公而恕靜則有飬虗則無我端則由乎道恭則蹈夫禮公無間於人己恕克盡於物情而渾厚閎博之度雍容謙遜之風望之而不可測效之而不能及孰不歆慕而願親之哉孔門惟顏子有之其友曾子稱之曰有若無實若虗犯而不挍曾子動求諸己此豈徒慕悅稱道之而已哉後世如黃叔度庶幾乎顏者也當時所與遊者稱其汪汪如千頃陂又曰數日不見黃生鄙吝之心復萌非嘗得於薰炙之益而能為此言哉省身識明才■〈衤谷〉懷端潔之操恂恂溫溫渾涵有容人莫得窺其際盖庶幾今之叔度也與余交二十餘年如一日貴賤夷險不見其有毫髮異致吾與之處常因之而自省則其於別也豈能已於情乎士非量無以任重而致遠天受百川之輸者江海也故自古名臣皆負偉量弘度然後有以光大功業而峙譽望而非淺中易動者所能與也吾於省身又有以豫卜之矣遂書以為贈行詩序 

　　○贈蔣主孝序 

　　太醫院判儀真蔣公儒者也博學而有文清脩而雅尚於余往還二十年數過其靜學齋未嘗不置酒樂客客與公東西坐則其四子以序立侍色甚溫儀甚恭也客喜求其所以名曰主善主敬主考主忠盖有以知公所以愛其子者有道也前二年之冬余與公同侍　儲君自南京入朝公春秋已七十率中夜以起擁裘上馬衝北風馳騁氷雪之途時主敬侍行每下馬即次主敬必先至展拉布席列酒殽紅爐之上公必挽其同行者與俱主敬左手持盤右手捧觴而跪進之而下至於傔從無不属厭者盖不使公有幾微道路辛苦之意及至北京居一室廣不踰尋而靚幽明爽纖塵不侵書冊琴瑟圖畫尊殂公無日不與賓客樂而所以致其樂者主敬也踰年而主孝至凡所以致飬親之樂一如其兄而見諸動作詞氣之表尤使人愛而親之公之子何若是之皆良哉然學者之於道無窮也學之愈力則其行愈進事親行之所先也由此而推之其事眾其道遠為公之子其可以遂己乎博而求諸聖賢之方冊以充吾之知達吾之材可也矧蔣氏之先德深矣而公繼之亦宜後之復有繼也主孝今以父命還南京父之執胡敏德属余贈以言余亦其父執也故推其所本者而遠大望之 

　　○劉氏倡和詩序 

　　吾友劉仲良甫其子咸為河南按察僉事属授衣之月思父母在故鄉不得躬眎寒燠而市緜以寄仲良甫得之喜作七言近體詩一章示咸其寫情体物和平微婉盖有得於詩人止乎禮義之意太子少保金公及翰林諸學士倚而和者數人咸稡以示余求序嗚呼流俗之為父兄者其子弟幸霑一命方憑藉聲勢騁其貪得之心無厭足也而豈暇計有禮義仲良甫卓然不滓於流俗非知道而能然哉昔邵陽文忠公從子通理官廣西欲買朱砂奉公公以書報云吾不闕此物汝於官下宜守庶何得買官下物蘇文忠公見書歎曰人惟考諸其私乃見真偽此歐陽公家書也仲良甫此詩非私示其子者乎世率謂古今人相遠豈名言也哉而諸公和者之意亦豈異蘇公之歎哉惟咸勉圖所以稱賢父之志推類而廣之可也 

　　○贈太醫院判蔣用文序 

　　永樂二十年春駙馬都尉廣平侯袁公得疾日劇禮致太醫院判蔣用文治之數月以瘳公德之既厚其報又以為非文無以達意也遂属筆於士奇盖嘗觀於世之高爵重祿者其有資於人不權事之輕重率自大而指使之而士之懷負藝能者於人之求之也不度事之緩急恒自重而固閟之以是不相下而不相濟二者盖均失之矣如求之者忘其勢而將之以禮應人之求者樂其誠而志於行道則必相得而克相成也公之為人溫溫謙恭以禮下士凡於德必報而有始終之義盖未嘗一毫挾貴富自大也此有以見盛時公卿之厚德矣用文其業精於理其志急於濟物不以貴富賤貧而或異不以艱難倉卒而苟怠惟其施之效而人德之與否不計也又有以見仁人君子之所存矣則其所以相得而克相成者夫豈偶然之故哉然公為　國大臣獲致安其身上以為國家重下以係眾人所瞻者此其功豈可以尋常槩論哉則公之所報用文之所受皆當夫義余安得不為喜譚而樂道之也 

　　東里文集卷之七 

　　●東里文集卷之八 

　　序 

　　◆序 

　　送郭公緒貴州僉憲序 
　　送貝秉彛知縣還東阿詩序 
　　蕭自誠先生慶壽詩序 
　　送劉給事中廵撫山東序 
　　龍潭十景序 
　　送楊太常歸省詩序 
　　送陳賞序 
　　禾溪樂氏族譜序 
　　送劉子敏序 
　　黎氏倡和詩序 
　　送胡敬方序 
　　送族孫朋遠訓導序 
　　中溪八景詩序 
　　送學士李君詩序 

　　○送郭公緒貴州僉憲序 

　　公緒永樂十年進士明年簡授陝西按察僉事歲餘前之任僉事者坐累宥還公緒改任淛江又歲餘丁內艱去服闋改任廣西歲中廣西之前僉事亦坐累宥還公緒又改貴州雖其所至席未及暖而闓敏之材雅重之望廉潔之操籍籍有稱矣雖往復動以萬里囊無百緍之齎羸童瘦馬弊弊焉而怡然未嘗不自得也今將適貴州雖深山長谷蠻谿獠峒荒遠而僻陋無文物之觀無賓客之娛要不足以動其中矣而既偏於一隅且為郡縣未久也徵調稀少吏民相安繩檢之外簡牘不煩敲朴不施公庭靜虗懷抱澄爽固無滑其所自得也如以其餘暇用志於古君子之道力求以跍及焉將所造孰之能禦哉吾知公緒之進未可量也余友清江胡士璉歷仕四十年泊然不變韋布之素其靜貞有守寬厚和平卓然今之老成人吾嘗兄禮之今為其僚之長公緒旦莫相與周旋一堂之間吾又知其將有益矣盖朋友之輔薰漸之資凡古君子不廢焉遂書以為公緒之官之贈 

　　○送貝秉彛知縣還東阿詩序 

　　皇上臨御以來用科舉聚天下之賢才而選任之於今歷八科獨甲申所選最多盖視洪武乙丑得四百七十人既分往之中外百職而賢與才之有聞者亦多以高文碩學在侍近以通材雅操贊六卿以寬大廉正任方岳以仁厚豈弟為郡縣濟濟乎有人焉而郡縣得人尤多貝君秉彛其表表者也秉彛為今於兗之東阿聲譽洋溢齊魯之間傳播於四方雖古卓魯何遇也吾嘗道東阿之境而見其君子小人焉其君子道秉彛之德曰此吾之賢大夫也小人道秉彛之政曰此吾之仁父母也是豈聲音咲貌之所能為哉秉彛為今守之以廉行之以公且恕於愛民如其子於治公事如治其家而表裏始終一誠耳自其在東阿無不穫之歲無不給之民民出力以共公賦未嘗有後者用九載考最當陞　朝廷從民之請增其秩而復其任夫長民而能得民之心上未有不知而不優遇之也盖為天下而欲民之安其要在簡守今而今尤親民於守也守今而不能廉固民之蟊蠹苟廉而不能恕亦未必非民之厲今之守今如秉彛固鮮矣其歸也其同年而升者相率贈詩以道離別之情以求余序余雖始識秉彛而知之有素故不復辭 

　　○蕭自誠先生慶壽詩序 

　　河南右布政使泰和蕭省身歷官三載吏部考其績最　國朝之制方岳之臣一考最者予誥三考最封贈其親省身當得誥俯伏言臣父今年八十有一迫於衰暮伏惟　陛下矜憐之願推今之所賜臣者以賜臣之父臣父雖老而穫生披光榮於聖明之世過於賜臣萬萬矣　特詔吏部從之封自誠為通奉大夫河南布政司右布政使左右文武之臣觀者懽喜踴躍頌上之大德又歆豔省身之以孝遭遇也差是時十四布政使之得封其父者自省身始而大江之西十五郡之士以子貴而生膺二品之封者亦自自誠先生始盛哉蕭氏之榮也蕭世有文獻宋之亡其先以忠義僨家終元之世子若孫不見顯者而服仁秉義未嘗絕也先生生長元季兵戈寇奪之時東西奔走無寧日而持其行顓顓焉惟恐羞其先人而流俗之人徒見其累世之不伸也夫鄧林之木窮冬嚴凝氷雪摧剝之餘其生生之本固在一旦乘陽春勃然而興欝然而復茂矣盖識者嘗計蕭氏之必復興也雖先生已老而享祿飬二十年又躬被爵命其夫人亦春秋七十有五今皆安徤三子省身卓然為時賢臣仲與季及其孫亦皆溫溫端實不去儒業先生之福可謂厚且備矣省身既属學士大夫形於聲詩彰上之賜以壽其父得十首謂余同邑且相知也属為序云 

　　○送劉給事中廵撫山東序 

　　永樂十九年四月二十有一日上御奉天門顧羣臣若曰朕祗奉天命君天下天下之人其尚有未安于業而凍餒愁歎者乎任牧守者其尚有苛刻黷貨而亂章以厲民者乎朕惟是孳孳夙夜之靡寧遂分命大臣廵撫天下而各副以近臣一人賜之璽書俾所至廉察民所利害而為之興革及牧守者舉其廉能而罷出其貪虐於是戶部侍郎李昶兵科給事中劉渙當廵撫山東山東介河濟連海岱而古齊魯之域也雖其壤地多肥沃然其人習氣緩慢加以比歲旱澇疾疫之相仍而淪於艱窘雖其故周公之國孔孟之邦然聖賢之德化遠矣仕於是者或失其良心誠有如聖諭者焉昔漢唐宋數遣使廵行天下曰廵省曰安撫曰採訪皆今廵撫之職所以廣視聽達民隱而其使之賢者多也今之奉命乘軺單厥心推明致公而無厭斁焉將使窮山深谷荒僻之人皆得以發舒幽欝蒙被涵育而樂乎　聖明之世者於上足以副君命下足以光使職豈不偉然有譽可以儗昔之賢使者歟惟　君以愛民為事天之實惟臣以愛民為事　君之實諸君子是行也太平之責係焉其可有一毫之不至也哉渙字士拯闓疏明敏於余有鄉邑之義故於其行也歌皇華之二章酌之酒而申之以辭 

　　○龍潭十景序 

　　南京出朝陽門東兩舍許大江之濱有勝地曰龍潭環龍潭之側有石屋有旗山有華麓有柳灣有花洞又有七星之山三江之口皆勝地也山可以遊可以牧水可以梁可以舟又有驛舍可以憩過使麗譙可以騁眺望有三茅君兄弟及王荊公遺跡可以嘅想古人又有道家禮斗之官可以游神於清淨而最勝者夜籟俱寂月上潮漲之際可以坐觀造化盈虗消息之機也大醫院判蔣君用文家於此樂於此析為十景既各為詩詠之及官于兩京兩京之搢紳君子亦皆為詠之誦其詩想其處盖使人樂之慕之而不能忘也詩既有序矣蔣君又属余序其後嗟夫天下佳山水何處不有則亦何處不可樂而常情得於此者必忘於彼矣龍潭金陵之區也吾居金陵二十年愛其民多秀俊惇尚文學而恥以力勝其俗男女不雜處盖吾嘗道荊楚以觀於故漢東諸侯之域今之北來也又涉淮除歷齊魯之郊矣而金陵之民俗吾固不能忘也然此其在下者耳我　國家龍興削平僣亂以安天下而然後天下之人皆得休飬生息以樂於泰和之世而實始定鼎乎是則於今瞻望橋陵於鍾山五雲之表而仰惟神功聖德如天地之盛大豈獨余與用文者之不忘凡天下之人孰能一日而忘也則余於序此詩安得不推其大而不能忘者言之哉謹書其卷後永樂壬寅十月朔序 

　　○送楊太常歸省詩序 

　　弘濟自舉進士入翰林已籍籍有賢名搢紳間太宗皇帝臨御之又明年建儲擇輔擢兼洗馬仁宗皇帝在位陞翰林學士再陞兼太常卿初開弘文閣於思善門之左簡文學之士五人日直其中職討論其第一人弘濟也弘濟時就中論事有禆益上嗣大統覽　先朝羣臣所上奏嘉弘濟之能直也親擢秘閣預機要士奇得共事焉士奇竊自念初以布衣被召入西掖時天下文學之士召至者二十餘人同稽古纂述之事而翰林之臣三人參領之忽忽廿五六年矣三人者今獨弘濟在二十餘人之尚在者士奇二三人耳以是恒相與親厚弘濟為人忠厚惻怛愛人以德凡所與處必輔之於道不肯苟且□徇盖非獨於余有切磨之益朋友資益之者盖多也弘濟有孝行處憂患困縶十年念母老不得朝夕侍也辛苦自力節縮日殆之費寓歸以助飬盖聞者皆動心焉幸復履亨洊膺委任未敢遽言其私而其中之惓惓若固未嘗已□既受誥命以其官贈祖考人封其母為太淑人□奏歸省既得請將行同官卿士相率相餞文明門外觴酌之次各賦詩道離別之意而謂余序之余曰士官至三品先九卿日在上左右得以所學論天下事又得推恩其親而朱衣象笏承懽婉愉用慰悅親顏於違闊之久如弘濟今日者何其榮也固人於上之大德其亦弘濟之賞太淑人之福有以迓承之歟宜以為弘濟賀又曰人之所尊君親一也自弘濟官侍近　先朝所以寵待之何如□□□□□□□上所以親用之何如弘濟素所自任又何如其肯久昵於私而後於公乎請以為弘濟祝弘濟起謝曰□子言漙猶將自奮矧子之篤我於義敢忘率承遂大第其說書之簡端 

　　○送陳賞序 

　　元有天下將百年吾邑之士登仕藉者十數姓而以科第顯者楊與陳也兩姓世以詩書行義相高又□□好不絕贑州路推官冢嗣潮州教授實先待制□子壻而余又陳之出也兩家中更亂離殘壞之餘□門大第莽然瓦礫之墟其子孫猶有不墜詩書故□者誠先德之遺矣教授公之孫前監察御史仲述博學清脩為名進士為御史十年聲譽表然其沒也□以為歛一子賞蚤喪母貧苦依飬於其叔十數歲能究知其父之為人刻志讀書勵行以求不辱十五挾冊往教南村北曈以謀葬其父自幼至長事其叔父母如父母處其從兄弟恭愛不異同產雖微利不以苟取雖周親行有不義未嘗妄處里之賢者固以賞為難不賢而□□賞於亦多矣賞皆不顧方孑孑走數百里求師而與焉弱冠遂選鄉貢於乎賞可謂難矣邑人之子弟不□論若吾兩家之子弟有如賞者乎今年賞會試禮部不偶而歸察其意無有所不懌吾不患賞之歸不能安乎貧賤也吾懼賞去此而畫焉夫吾兩姓之子弟偶無賞之孤貧困苦故不自見如有之安知其不能自立如賞者乎邑人子弟多矣或吾偶未之見安知不有如賞者乎即使皆不如賞賞不宜自足也孟子□友一鄉之善士為未足斯友天下之善士友天下之善士為未足又尚論古之人古之人故出一言必求不倍於古人行一行必求不倍於古人誠於其內而為之不已焉未有不至者也楊子雲曰百川學海而至于海丘陵學山而不至于山惡其畫也畫斯已矣賞可不致其力哉賞歸見吾兩家之子弟以及邑人之子弟亦為我語之 

　　○禾溪樂氏族譜序 

　　樂氏出子姓宋徵子之後曰公子衎字樂父子孫因王父字為氏自望諸君而下代有聞者泰和樂氏五代時諱紏者始來居邑西之禾溪世業儒仕宦科目傳續不乏而積善累仁源厚而流遠子孫至今不廢詩書之習盖鄉之故家□□所號故家者必其仁義之行詩書之業有肇於前有承於後愈遠而愈不□苟非是二者而徒恃其貴富貴富不足恃如子孫不能自脩以善繼又或有忝焉者此得號故家乎樂氏其無忝者哉樂先世譜牒文字悉燬於元季之兵其孫集重尊祖敬宗之心據其所聞所知因舊譜而為圖凡世次昭穆遠不能詳者闕之既自為序又求竹亭王先生序之集字大成好學有文嘗從授經安成劉雲章先生洪武庚戌□有司不偶即退伏不出而益脩其德義大成卒其配胡守節不嫁訓勵其三子嗣先人之業皆卓立為鄉善人樂氏其無忝故家者哉今大成之孫■〈日上永下〉又以譜求余序■〈日上永下〉今用薦授湖廣按察司經歷然余願有為鄉邑告者大成之子仲韞吾邑共推其仁人長者盖數十年來邑前輩好善者多已物故後生晚出知有利不知有義或身沾一命或家崇百畝輒侈然恣肆豺視其鄉人漁敓之風作而告訐之俗典矣然卒之能保其所得及其身家者寡矣惟樂民之宗獨完誠以仲韞為之長也仲韞恂恂未嘗苟取一毫而恒損己以益人間聞其子姪以過舉召怨郎踵□家門謝之曰此吾未嘗教誨之過也或聞有所侵□即捐己憤之然終不以誥其子姪其子姪聞之亦慚懼自改嗚呼仲韞已矣安得復有若人者乎鄉有善人斯一鄉賴之家有善人斯一家賴之今安得復有如樂仲韞哉吾故表而出之 
</div>
    <div class="pagination">
<a href="东里文集_page6.html">上一页</a><span>...</span><a href="东里文集_page2.html">2</a><a href="东里文集_page3.html">3</a><a href="东里文集_page4.html">4</a><a href="东里文集_page5.html">5</a><a href="东里文集_page6.html">6</a><span class="current-page">7</span><a href="东里文集_page8.html">8</a><a href="东里文集_page9.html">9</a><a href="东里文集_page10.html">10</a><a href="东里文集_page11.html">11</a><a href="东里文集_page12.html">12</a><span>...</span><a href="东里文集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
