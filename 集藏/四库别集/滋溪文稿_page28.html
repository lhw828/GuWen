<!DOCTYPE html>
<html>
<head>
    <meta charset="UTF-8">
    <title>滋溪文稿 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滋溪文稿 - 第 28 页/共 29 页</h1>
    <div class="content">　　苏御史治狱记 
　　读苏御史奏稿 
　　苏御史治狱记 
　　治世龟鉴序 
　　送江浙参政苏公赴大都路总管序 
　　寄上苏伯修 
　　寄上苏公伯修 
　　题三史目录纪年后 
　　书赵郡苏公所藏经史遗事后 
　　书苏奉使本末后 
　　书苏参政所藏虞先生手帖后 
　　经筵唱和诗序 
　　送苏伯修治书西台诗序 
　　春风亭记 
　　舒啸台记 
　　送苏伯修赴湖广参政序 
　　题苏伯修治狱记 
　　书苏伯修御史断狱记后 
　　上苏伯修参政书 
　　舒啸台记 
　　上苏大参书 
　　与苏参议书 

　　○苏天爵传 

　　苏天爵字伯修，真定人也。父志道，历官岭北行中书省左右司郎中，和林大饥，救荒有惠政，时称能吏。天爵由国子学生公试，名在第一，释褐，授从仕郎、大都路蓟州判官。丁内外艰，服除，调功德使司照磨。泰定元年，改翰林国史院典籍官，升应奉翰林文字。至顺元年，预修武宗实录。二年，升修撰，擢江南行台监察御史。
　　明年，虑囚于湖北。湖北地僻远，民獠所杂居。天爵冒瘴毒，徧历其地。囚有言冤状者，天爵曰：「宪司岁两至，不言何也？」皆曰：「前此虑囚者，应故事耳。今闻御史至，当受刑，故不得不言。」天爵为之太息。每事必究心，虽盛暑，犹夜篝灯，治文书无倦。沅陵民文甲无子，育其甥雷乙，后乃生两子，而出乙。乙俟两子行卖茶，即舟中取斧，并斮杀之，沈斧水中，而血渍其衣，迹故在。事觉，乙具服，部使者乃以三年之疑狱释之。天爵曰：「此事两年半耳，且不杀人，何以衣污血？又何以知斧在水中？又其居去杀人处甚近，何谓疑狱？」遂复置于理。常德民卢甲、莫乙、汪丙同出佣，而甲误堕水死，甲弟之为僧者，欲私甲妻不得，诉甲妻与乙通，而杀其夫。乙不能明，诬服「击之死，断其首弃草间，尸与仗弃谭氏家沟中。」吏往索，果得髑髅，然尸与仗皆无有，而谭诬证曾见一尸，水漂去。天爵曰：「尸与仗纵存，今已八年，未有不腐者。」召谭诘之，则甲未死时，目已瞽，其言曾见一尸水漂去，妄也。天爵语吏曰：「此乃疑狱，况不止三年。」俱释之。其明于详谳，大抵此类。
　　入为监察御史，道改奎章阁授经郎。元统元年，复拜监察御史，在官四阅月，章疏凡四十五上。自人君至于朝廷政令、稽古礼文、闾阎幽隐，其关乎大体、系乎得失者，知无不言。所劾者五人，所荐举者百有九人。明年，预修文宗实录，迁翰林待制，寻除中书右司都事，兼经筵参赞官。后至元二年，由邢部郎中，改御史台都事。三年，迁礼部侍郎。五年，出为淮东道肃政廉访使，宪纲大振，一道肃然。入为枢密院判官。明年，改吏部尚书，拜陕西行台治书侍御史，复为吏部尚书，升参议中书省事。是时，朝廷更立宰相，庶务多所弛张，而天子图治之意甚切，天爵知无不言，言无顾忌，夙夜谋画，须发尽白。
　　至正二年，拜湖广行省参知政事，迁陕西行台侍御史。四年，召为集贤侍讲学士，兼国子祭酒。天爵自以起自诸生，进为师长，端己悉心，以范学者。明年，出为山东道肃政廉访使，寻召还集贤，充京畿奉使宣抚，究民所疾苦，察吏之奸贪，其兴除者七百八十有三事，有纠劾者九百四十有九人，都人有包、韩之誉，然以忤时相意，竟坐不称职罢归。七年，天子察其诬，乃复起为湖北道宣慰使、浙东道廉访使，俱未行。拜江浙行省参知政事。江浙财赋居天下十七，事务最烦剧，天爵条分目别，细巨不遗。
　　九年，召为大都路都总管，以疾归。俄复起为两浙都转运使，时盐法弊甚，天爵拯治有方，所办课为钞八十万锭，及期而足。十二年，妖寇自淮右蔓延及江东，诏仍江浙行省参知政事，总兵于饶、信，所克复者一路六县。其方略之密，节制之严，虽老帅宿将不能过之。然以忧深病积，遂卒于军中，年五十九。
　　天爵为学，博而知要，长于记载，尝着国朝名臣事略十五卷、文类七十卷。其为文，长于序事，平易温厚，成一家言，而诗尤得古法，有诗稿七卷，文稿三十卷。于是中原前辈凋谢殆尽，天爵独身任一代文献之寄，讨论讲辩，虽老不倦。晚岁，复以释经为己任。学者因其所居，称之为滋溪先生。其它所著文，有松厅章疏五卷、春风亭笔记二卷；辽金纪年、黄河原委，未及脱稿云。
　　元史卷一百八十三

　　○滋溪书堂记 

　　宋　本
　　延佑六年，予初来京师，闻国学贵游称诸生苏伯修以碣石赋中公试，释褐授蓟州判官，往往诵其警句，名藉甚。欲一识，则已赴上。及还，始与交，因得知伯修多藏书，习知辽与金故实暨国朝上公硕人家伐阅谱系事业碑刻文章。既久，又见其嗜学不厌。尝疑冑子有挑达城阙者，已仕即弃故习者，伯修独尔，其渊源必有出师友外者。询之，则果自其先世曾大父少长兵间，郡邑无知为学者，已能教子，为人先。其大父威如先生，教其考郎中府君尤严。或曰：「君纔一子，盍少宽。」輙正色曰：「可以一子故废教耶！」先生学广博，尝因金大明历积算为书数十篇，历家善之。府君既为时循吏，又好读书，教伯修如父教己，有余俸，辄买书遗之。于是予疑益信。
　　又久之，则其所著书曰辽金纪年、曰国朝名臣事略者，皆脱稿，而今之诸人文章方类稡未已，士大夫莫不叹其勤。伯修汲汲然，至不知饥渴之切己也。日谓予：「昔吾高王父玉城翁当国初自汴还真定，买别墅县之新市，作屋三楹，置书数十卷。再传而吾王父威如先生，又手自钞校得数百贮之，因名屋曰滋溪书堂，盖滋水道其南也。岁久堂坏，先人葺之而不敢增损，且渐市书益之。又尝因公事至江之南，获万余卷以归。吾惧族中来者不知堂若书之始，幸文之，将刻石嵌壁以示。」
　　呜呼，有子不知教不论，教而不克如志者，如志而不得及子子者，皆是也。求若苏氏四世知为学，囏哉。世之致爵禄金玉良田美地者，其传期与天地相终始，然有身得身失者，况其后万有一能振奋过祖祢者，则又鄙昔之人无闻知。撤敝庐，创甲第，矜贵富，病先世之微不肯道。而翁之堂，府君能葺之，伯修能求记之。翁之书，先生能加多，府君又益增之，伯修之购求方始，不第能守也。非有以将之，能若是乎！府君葺堂，不敢有加以求胜前人。伯修有屋京师、真定，皆不敢求记，独惓惓是区区之三楹者，又可以为薄俗警矣。
　　抑苏氏虽世为学，独威如先生有著述。伯修著述益富，岂闻祖风而兴耶！然予闻自先生至伯修，三世皆一子，惟其能教，故悉克自树立。今伯修亦一子阿琐，甫■〈齿兆〉，而颖拔可就傅。伯修能绳先生义方以造之，则堂暨书之传，邈乎未可概也。是为记。
　　伯修名天爵，今以翰林修撰拜南行台监察御史云。至顺二年十二月廿六日，大都宋本记。
　　国朝文类卷三十一

　　○苏御史治狱记 

　　黄　溍
　　至顺二年冬十有一月，赵郡苏公天爵由翰林为御史南台。时方用中书奏，遣官审覆论报天下狱囚。三年春正月，公甫就职，即分莅湖北。湖北所统地大以远，其西南诸郡民獠错居。俗素犷悍，喜斗争，狱事为最繁。公不惮山溪之阻，瘴毒之所侵加，徧履其地，虽盛暑犹夜篝灯阅文书无少倦。囚有言其冤状者，公曰：「宪司岁再至，不言何也？」囚皆曰：「前此虑囚者应故事耳，闻公至当受刑，故不得不言。」公为之太息，事无巨细，必尽心焉。
　　辰之沅陵民文甲无子，育其甥雷乙，后乃生两子而出乙。乙伺两子行卖茶，即舟中取析薪之斧并斮杀之。既沉斧水中，而血渍其衣，迹故在。事觉，乙具服，部使者顾以三年之疑狱而释之。公曰：「是事二年半耳，不杀人何以衣有血污，何以知斧在水中？且其居去杀人处甚近，何谓疑狱！」遂复寘于理。
　　有龙光祖者，买官得同知某州事，用例夺官家居。其子及家奴言：「胡孙溪有吾家故所请射官地，而宋某来畊其上。今宋已死，宜募佃者。」光祖从其言，而宋之子乙来争此地。光祖以牛、米、盐遗洞蛮，使与佃人夜持兵围宋所居，尽缚其家人以去。佃人指乙兄甲谓洞蛮曰：「不杀此人，恐走出洞，事泄。」遂射杀之，而散卖其妻子于诸洞。甲既死，乙竟脱归，诉其事。吏受赇，止以占田坐其佃人，寘光祖不问。公曰；「杀人而坐以占田，可乎？」乃谓洞蛮，悉出宋家人，而正杀人者罪。
　　沅之麻阳民张甲、彭乙争溉田水交恶，张以禾方熟，夜往视之，彭适过其处。张因杀之，而诬以盗禾，取其家竹■〈累〉实禾为验。吏以为杀者真盗也，将贳其罪。公曰：「彼盗汝禾，用手取之耶，抑用鎌也？」曰：「用鎌耳。」公问：「鎌安在？」不能对，乃论如法。
　　有黄天发者，兄子四人，仲独富，而其季性刚愎，与诸兄数有争，且陵侮天发。仲欲杀季，乃告于天发，而以钱与谢某者，使共杀之。季妻发其事。仲谓天发曰：「兄杀弟则罪重，叔承之则罪不至死。叔妇子某能衣食之。」天发许诺，寻就逮，自言实出钱与龚某者使杀之。龚盖仲之舅，而其妻则谢之母也。仲赂吏，如其言，文到成狱。公疑有寃，讯之，果然，乃以始谋者为罪首。
　　常德之桃源民卢甲、莫乙、汪丙同出求佣工于人，甲误堕水死。甲弟之为僧者欲私甲妻，不得，诉甲妻与乙通而杀其夫。乙不能自明，言：「实与丙同击之至死，虑其复苏，断首弃草间，而弃尸与仗于谭某家沟中。」吏往视之，果得髑髅，而尸与仗皆无有。公曰：「尸与仗纵存，今巳八年，未有不腐者。」呼谭问之，则甲未死时其目已瞽，而谬云：「曾见一尸为水所漂去。」公知其诬，语吏曰：「此乃疑狱，且不止三年也。」卒释之。
　　杨乙者，始娶而得闷风疾，其妻恶之，逃归父母家。乙往追取其聘财，妇翁以诉于官，事未决，而乙于屠者燕甲家见其妻，因与甲斗殴。既去，而至屠者燕丙家，责所贷，又与丙斗殴而去，中路病发死。其母知无它，而恐官以前事来索之，故亟以闻。吏不察，乃捕系两屠者，治杀人事。公问其母，得乙风疾状，两屠者赖以免。
　　印社子者，问同里民家女为妻，未及娶，而周某者耻与为娅婿，止妇翁使勿嫁。社子恨周而杀之。杨惠孙、黄文德皆里中大家，故有怨，社子本受佣惠孙所，又适僦文德屋以居，文德因嗾社子援杨父子造谋使杀周。惠孙强服而不能言其故，初言周捕其子奸事而杀之，次言周通其妾而杀之，后徙其狱龙阳，则又言：「过洞庭遇风祷于神，许采生以祭，而杀周取心肝祭之。」公阅其牍曰：「前二说既非是，使如后说，有尸可验犹未足信，况无尸乎！」及询得其实，则教之自诬者卫推官也。于是社子已瘐死，乃出杨父子，破械遣之。
　　州人刘文贵死，妻弟同郡朱德来省其姊，文贵养子饮以酒，数日而患腹胀。文贵次子与养子争家财有隙，因谓德曰；「得非中虾毒乎？」捣乌桕根和酒饮之，得暴下，视之无它毒，而病愈剧。德归，具以养子言告其母，其母以闻于官，未及逮问而德死。录事及武陵县官来验其尸，皆以银钗探口中，色不变，定为病死。卫推官者先以他事怒录事，欲假定验不实为其罪，更命龙阳知州聚检作中毒死，辞连三十余年，养子已诬服。公疑有寃，为访诸路人，且谕使吐实。众皆曰：「狱辞尽卫推官教我云然。」公既反其狱，并按卫推官罢之。
　　凡此皆死狱，公所平决未有不得其情者也。
　　富者以佃客家人死而蒙非辜，公则直其寃。贫者以年饥取他人谷，因击伤之而傅重议，公则薄其罪。所活又数十百人。澧之齐氏，沅之曹氏、骆氏，靖之唐氏，并雄于赀，而善持吏短长为民害。齐因湖泊官不听其扑买而污以他事；曹与骆有罪例当施粉壁，着其过恶，遂藏去省檄，以灭其迹；唐以白身为黄平府判官，追夺之令下而拒不纳。公至，吏始克举其法无所避。有以婚田来诉者，公虽归其事于有司，后必询所处当否，即有未当，折以片言，莫不心服而去。
　　公既召还，两入台为御史，湖北之人思之不置。而士之有文学者太祝周君历叙其事焉。昔者于定国尝为御史矣，而其为廷尉也，居十八岁乃迁。夫以十八岁之久，事之可书者宜不一而足，史仅存其父于公争孝妇不杀姑事，而于定国之事一无所载，第称之曰「民自以不寃」而已，岂非当时轶其传而史家无述欤！用是有感于公之事，輙因周君所叙删取其大略，为之记，以慰其人之思。后之秉史笔者，或尚有考也。公今由中书礼部侍郎出为江北淮东道肃政廉访使云。
　　金华黄先生文集卷十五

　　○读苏御史奏稿 

　　黄　溍
　　伯修三为御史，在中台仅四阅月，而章四十五上。自圣躬至于朝廷政令，稽古礼文，闾阎幽隐，苟有关乎大体，系乎得失，知无不言，尤以进贤退不肖为急。所劾五人，皆权要所举。所举百有九人，则世臣耆德与一时之名流，而于外官下吏草泽之士有弗遗也。窃惟国家稽古建官，择正人俾司风纪，固将使分别忠邪而为之进退。今台司计簿，每岁最其以甚罪坐免官若干人，以微文抵吏议若干人，而以廉能见识察者无几。意以为世道衰薄，故贤者寡不肖者众，而未敢必其然。兹观伯修奏章，始知天下未始乏材，特患夫司黜陟之柄者好出声威以立名誉，一有所引重，輙以附丽为嫌而止，是以斥弃常多，甄拔常少也。虽然，阳城居谏官七年，视伯修为已久，所论唯陆贽、裴延龄两人，视伯修则已略，而又不能如伯修得行其言。非城之贤不逮伯修，盖伯修遭逢盛际，与城所遇之时有不同也。昔之序名臣奏议者，不专以尽言为功，而独以听纳观人主之德，岂不然哉！
　　金华黄先生文集卷二十二

　　○苏御史治狱记 

　　吴师道
　　狱，重事也。断狱，难事也。愚尝身亲州县，而信其然矣。比岁五府官决囚，亦以属吏诣府受约束，见其羣坐堂上，谳言可否，动多牵制，而专者又病于愎，乃若便文自营，曲致疑似，以开缓纵。应悉论决者，必留一二而不肯画。至若幽隐之寃，锻炼之诬，往往而有，则未尝究心察之。盖其假活人之名以沽阴德，而不知阴德之在此，所存既偏，则当明者闇，此通患也。古之论治狱之道者曰明允，曰中，曰敬，曰慎，曰审，曰勤，曰哀矜，曰平恕，有一于此，足以为之本，未有不能是而可以司民之命也。今观苏公伯修为御史时治狱记十余事，窃为之太息。公所莅湖北一道，同列者众矣，微公则出入之误尚谁觉之哉！呜呼，狱也者，造物不能使之生，长吏不能使之死，死者可生，生者不憾于死，其惟苏公乎！吾是以推本而言之也。朝廷虑狱囚之多滞，三岁遣官一诣诸道决之，此良法也。近复尼不行，殆必有其故矣。使人人如苏公，复何虑乎！
　　吴礼部文集卷十八

　　○治世龟鉴序 

　　赵　汸
　　昔者帝王盛时，纪纲法度悉备，子孙得以据依为治，号曰成宪旧章。其君臣上下相与鉴视前代以保天命而系民心者，忧勤惕厉，无时敢忘，以为家法。其治于未乱者如是，故虽或蘖芽其间，而图难于易，为大于细，可以无患，夫岂有一旦土崩之祸哉。秦人学不师古，取二帝、三王所以维持天下之具，与其深微之意，皆荡灭扫除之，不但燔诗书杀学士为足以亡其国家也。自是以来，创业者无所因袭，守成者无所持循，而庙堂之筹策，侍从之论思，遂为治乱安危之本，其不轻而重也明矣。然简编之所存，忠言嘉谟，曷可胜纪。当其时或见用，或用之而未既，或遂不用，得失可以具知。由今观之，则所善皆可以为劝，而戒无不可惩也。若夫贯串古今，博观约取，以示方来，使先王经世之意一二有见，则诚哉君子之用心已乎。
　　参政赵郡苏公，早岁居馆阁，尝即经史百氏书采其切于治道政要者，通为一编，名曰：治世龟鉴。至简而不遗，甚深而非激。通疏练达而公平之规着，亲切确古而正大之体存，信为谋王断国者之元龟宝鉴也。公为御史，知无不言，持宪节以洗寃泽物为己任。参议政府，屹然不阿；两典大藩，皆勤于庶事。尝奉诏宣抚畿甸，旁求民瘼，秋毫无隐，而又酌理道之中，不迎合于前，无顾虑于后。虽一时或不见察于用事者，而退居之日，凡可以尊王庇民者，未尝少废其讨论之工也。盖公学本先王，而志存当世，其见于行事者如此，则是编之作，岂欲托诸空言者哉。新安诸生赵汸序。
　　东山存稿卷二

　　○送江浙参政苏公赴大都路总管序 

　　赵　汸
　　邦畿，王化所先，郡国之本也。自昔盛时，辇毂之下，五方黎民与豪右杂处，凭高附崇，形倾势轧，纷莫为制，由是号称难治。汉世选健吏以击搏，诛罚先之，何有于化民成俗。唐、宋宰相欲假剧地病儒者，及得因以自见，岂开诚心布公道之谓哉。国朝并包区夏，薄海内外，罔不臣属，神州赤县之间，繁殷极盛，列圣相承，皆屈重臣以莅之，望尊职隆，非前代比矣。
　　至正九年冬十月，江浙行中书省参知政事赵郡苏公除大都路总管。命下之日，街谈巷议，咸以江浙大藩方赖公为治，不宜用彼易此。其殆未知祖宗重内之弘规，圣上官人之睿断者乎！夫发施政仁，枢机转移，务当其会，古之圣人所以不疾而速、无为而成者，用斯道尔。皇帝临御日久，明睿所照，于民生休戚，臣子行能，秋毫无隐。既为亲择循吏，布诸列郡，深惧京师冠冕万国，长民苟非其人，则四方无所视仿。乃辍儒臣于外省，俾以其道行焉，变法律以诗书，通政刑于德礼，盖不言而示天下守将以楷模也。传曰：「欲平天下者先治其国。」又曰：「尧、舜之仁不徧爱人，急亲贤也。」昔之为国者何独昧于斯与！
　　公起家成均诸生，致位宰辅，清忠粹学，简在上心久矣。莅官王都，为二千石师表，非公谁然。公平日论治道，必本三代，所谓明道术，正人心，育贤才，兴教化，盖拳拳焉。今天下承平，朝廷闲暇，圣天子将登用真儒，上稽唐、虞，近鉴中古，建久安长治之策，极维持巩固之方，以垂无穷。京师虽众且大，殆不久烦公矣。
　　士民怀公之德，惜公之去而弗可留也，咸相率为歌诗以泄其怨思。于是临川葛元哲述公所以临政而得民者冠于篇首，汸敢推明德意窃取昔人后叙遗义属辞末简以终之。
　　东山存稿卷二

　　○寄上苏伯修 

　　赵　汸
　　即日未审尊候何如，伏惟纳福。汸向因高则诚如京，尝附短状，上问起居，计当达左右。迩者伏闻暂持王节，出判漕台，日与士民同增鼓舞。逢掖之论，率谓盐荚诚经费所赖，第以阁下居之，则为非宜。汸窃以为不然。夫古之君子所以任天下之重而系一时之思者，初无分于出处也，岂有中外之间哉！矧积弊因仍，禁榷无艺，海隅残孽，尚烦干戈。阁下硕德雅望，舆论所归，忧深思远，形于辞色。抚绥丁户于凋瘵之余，俾之安土乐生，益宁边郡，则湟池赤子喘息无地，请命有期矣，夫岂居一官効一职于他日者可同日语哉。汸与一二同志山居读书，期稍竭驽骀，以无负于门墙，而意广力孱，未之有进，惟曩岁所闻诲语，则不敢斯须忘耳。虞宅得欧阳公为神道碑，计已彻尊览，但所据行状，未经删改，谨皆缮写上呈，伏惟阁下必有不刊之论，可慰老先生于九原也。刘静修先生墓表、曹学士志铭，偏州晚学皆不得见。方欲谋重拜门下，以毕其所欲求教者，秋暑尚隆，未敢輙易参谒。伏惟为国为民，善自宠珍，以副善类之望。谨奉手状不宣。
　　东山存稿卷三

　　○寄上苏公伯修 

　　赵　汸
　　即日仲春，伏惟尊候动止多福。汸自姑苏舟中拜别，即转吴兴度腊。改岁回钱塘，会葛元哲，昉闻旌节所次，用释驰系。汸窃闻古之君子居廊庙则功显，在山林而言立，是以或出或处，初无容心，而言风伟绩，显白一时，焜煌千祀，尤可尚也。矧礼失乐流，文散史缺，非弘才卓识，夙有闻见，不能辑而存之。阁下素抱述作之志，倘及今视听清明，体履清暇，网罗遗逸，成一家言，以幸后学，忱非小补。前辈欲著书，多以闲居日少，志弗克就。九重侧席，良辅乃躬瘁効劳，则汗青未有期也。汸穷山晚进，仰恃一日之知，輙敢僭效，其愚如此，惟家贫亲老，不得供洒扫于溪堂，备检阅于书府，旦夕瞻企，无时可忘耳。因高则诚入京，谨奉手状起居，干冒清崇，不胜悚息，伏惟幸察不备。
　　东山存稿卷三

</div>
    <div class="pagination">
<a href="滋溪文稿_page27.html">上一页</a><span>...</span><a href="滋溪文稿_page23.html">23</a><a href="滋溪文稿_page24.html">24</a><a href="滋溪文稿_page25.html">25</a><a href="滋溪文稿_page26.html">26</a><a href="滋溪文稿_page27.html">27</a><span class="current-page">28</span><a href="滋溪文稿_page29.html">29</a><a href="滋溪文稿_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
