<!DOCTYPE html>
<html>
<head>
    <meta charset="UTF-8">
    <title>升庵集 - 第 52 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 52 页/共 82 页</h1>
    <div class="content">　　东丹王千角鹿圗
　　辽太祖按巴坚二子长曰乌裕【辽史名倍】次曰耀库济【后改名徳光】唐明宗天成元年丙戌辽主灭渤海【渤海北海之地今哈宻扶余也中国之沧州景州名渤海者葢侨称以张休盛】改为东丹国以倍为东丹王其后舒噜后立次子徳光东丹王曰我其危哉不如适他国以成泰伯之名遂立石海上刻诗曰小山压大山大山全无力羞见故乡人从此投外国遂越海归中国唐明宗长兴六年也明宗赐予甚厚赐姓李名赞华以庄宗妃夏氏妻之拜懐化军节度使东丹王有文才博古今其泛海归华载书数千巻尤好画世传东丹王千角鹿圗李伯时临之董北苑有跋宣和画谱列其目焉【东丹王事见辽志及宣和画谱董逌画跋陈桱通鉴续编梓之以便览考】
　　虞世南织锦曲
　　寒闺织素锦含怨敛双蛾综新交缕澁经脆断丝多衣香逐举袖钏动应鸣梭还恐裁缝罢无信往交河此虞世南织锦曲也分明是一幅织锦圗综音纵经音迳非深知织作者不知此二句之妙
　　王筠咏邉衣
　　王筠咏征妇裁衣行路难其略云裲裆双心共一抹衵腹两邉作八撮带虽安不忍缝开孔才穿犹未达胸前却月两相连本照君心不照天数句叙裁衣曲折纎微如出缝妇之口诗至此可谓细宻矣
　　甄后塘上行
　　蒲生我池中緑叶何离离岂无蒹葭艾与君生别离念君去我时独愁常苦悲想见君颜色感结伤心脾念君常苦悲夜夜不能寐莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯倍恩常苦枯蹶船常苦没教君安息定慎莫致仓卒与君一别离何时复相对出亦复苦愁入亦复苦愁邉地多悲风树木何飕飕从君致独乐延年夀千秋○此诗乐府亦载而详畧不同然词义之善无如此録之完美故书于此蹶常苦没黄河中行舟常有此患俗云着浅説文艐着沙不行也尚书大传云三艐国名亦在黄河侧甄后此句正北方之语特表出之○甄后中山无极人为魏文帝后其后为郭嫔谮赐死临终作此诗魏明帝初为王时纳虞氏为妃及即位毛氏有宠而黜虞氏卞太后慰勉之虞氏曰曹氏自好立贱未有能以令终殆必由此亡国矣其后郭夫人有宠毛后爱弛亦赐死魏之两世家法如此虞氏亡国之言良是诗可以观不独三百篇也○元人传竒以明帝为跳槽俗语本此
　　柳花香
　　李太白诗风吹柳花满店香温庭筠咏柳诗香随静婉歌尘起影伴娇娆舞袖垂传竒诗莫唱踏春阳令人离肠结郎行久不归柳自飘香雪其实柳花亦有微香诗人之言非诬也
　　香云香雨
　　雨未尝有香也而李贺诗依微香雨青氛氲元微之诗雨香云淡觉微和云未尝有香而卢象诗云云气香流水
　　咏王安石
　　刘文靖公【因】书事絶句云当年一线魏瓠穿直到横流破国年草满金陵谁种下天津桥上听啼鹃宋子虚咏王安石亦云投老归耕白下田青苗犹未罢民钱半山春色多桃李无柰花飞怨杜鹃二诗皆言宋祚之亡由于安石而含蓄不露可谓诗史矣
　　宋子虚咏史
　　宋子虚咏史凡三百余首其佳者如咏甘罗云函谷关中富列侯黄童亦僭上卿谋当年园绮犹年少甘隠商山到白头咏緑珠云红粉捐躯为主家明珠一斛委泥沙年年金谷园中燕衔取香泥葬落花咏张果云沧溟几度见扬尘曽醉尧家丙子春近日喜无天使至蹇驴留得载闲身徐佐卿化鹤云化作辽东羽翼囘适逢沙苑猎开宁知万里青城客直待他年箭主来咏陆贽云诏下山东感泣来谪归门巷锁苍苔奉天以后谁持笔不用当时陆九才咏宋宫人王婉容云贞烈那堪黠敌求玉颜甘没塞垣秋孤坟若是隣青冢地下昭君见亦羞王婉容随徽钦北去尼雅满见之求为子妇婉容自刎车中邉人葬之道旁可谓英烈矣
　　含笑花谜
　　施宜生含笑花诗百步清香透玉肌满堂皓齿转明眉褰帷跛客相迎处射雉春风得意时
　　宋人絶句
　　宋诗信不及唐然其中岂无可匹休者在选者之眼力耳如苏舜钦吴江诗月从洞庭来光映寒湖凸四顾无纎尘鱼跃明镜裂王半山雨诗云山中十日雨雨晴门始开坐看苍苔纹欲上人衣来孔文仲早行云客行谓已旦出视见落月瘦马入荒陂霜花重如雪崔鶠春日云落日不可尽丹林紫谷开明明逺色里歴歴暝鸦囘冦平仲南浦云春风入垂杨烟波涨南浦落日动离魂江花泣微雨郭功甫水车岭云千丈水车岭悬空九疉屏北风来不断六月亦生氷苏子由中秋夕云巧转上人衣徐行度楼角河汉冷无云冥冥独飞鹊旅行云猿狖号枯木鱼龙泣夜潭行人已天北思妇隔江南朱文公雨诗云孤灯耿寒焰照此一窻幽卧听檐前雨浪浪殊未休张南轩题南城云坡头望西山秋意已如许云影度江来霏霏半空雨东渚云团团陵风桂宛在水之东月色穿林影却下碧波中丽泽云长吟伐木诗停立以望子日暮飞鸟归门前长春水西屿云系舟西岸邉幅巾自来去岛屿花木深蝉鸣不知处采菱舟云散防下舸亭水清鱼可数却上采菱舟乘风过南浦数诗有王维辋川遗意谁谓宋无诗乎
　　絶句四句皆对
　　絶句四句皆对杜工部两个黄鹂一首是也然不相连属即是律中四句也唐絶万首惟韦苏州踏阁攀林恨不同及刘长卿寂寂莺啼杏园二首絶妙葢字句虽对而意则一贯也其余如李峤送司马承祯还山云蓬阁桃源两地分人间海上不相闻一朝琴里悲黄鹤何日山头望白云柳中庸征人怨云嵗嵗金河复玉关朝朝马防与刀镮三春白雪归青冢万里黄河绕黒山周朴邉塞曲云一队风来一队沙有人行处没人家黄河九曲氷先合紫塞一春不见花亦其次也
　　王建宫词
　　王建宫词一百首至宋南渡后失去七首好事者妄取唐人絶句补入之泪尽罗巾梦不成白乐天诗也鸳鸯瓦上忽然声花蕋夫人诗也寳帐平明金殿开王少伯诗也日晚长秋外报又日映西陵松栢枝二首乃乐府铜雀台诗也银烛秋光冷画屏及闲吹玉殿昭华管二首杜牧之诗也余在滇南见一古本七首特全今録于左
　　忽地金舆向月陂内人接着便相随却回龙武军前过当殿教看卧鸭儿【唐著作佐郎崔令钦教坊记云左右两教坊左多善歌右多工舞外有水泊俗号月陂形如偃月也又云妓女入宜春苑谓之内人亦曰前头人言常在驾前也其家在教坊四季给米得幸者谓之十家】
　　画作天河刻作牛玉梭金镊采桥头每年宫女穿针夜勅赐新恩乞巧楼
　　春来嬾困不梳头嬾逐君王苑北逰暂向玉阶花上立簸钱赢得两三筹
　　弹碁玉指两参差阶局临虚鬭着危先打角头红子落上三金子半邉垂
　　宛转黄金白柄长青荷叶子画鸳鸯把来不是呈新様欲进微风到御床
　　供御香方加减频水沈山麝每囘新内中不许相传出已被医家冩与人
　　药童食后进云浆髙殿无风扇小凉每到日中重掠髩衩衣骑马绕宫廊
　　吴二娘
　　吴二娘杭州名妓也有长相思一词云深花枝浅花枝深浅花枝相间时花枝难似伊巫山髙巫山低暮雨潇潇郎不归空房独守时白乐天诗吴娘暮雨潇潇曲自别江南久不闻又夜舞吴娘袖春歌蛮子词自注吴二娘歌词有暮雨潇潇郎不归之句今絶妙词选以此为白乐天词误矣吴二娘亦杜公之黄四娘也聊表出之
　　天闚象纬逼
　　杜工部龙门奉先寺诗天闚象纬逼或作天阙殊为牵强章表臣诗话据旧本作天闚引史记以管闚天之语其见卓矣余又案文选潘岳秋兴赋闚天文之秘奥注引陆贾新语楚王作干谿之台闚天文杜子美精熟文选者也其用天闚字正本此况天文即象纬也不但用其字亦用其义矣子美复生必以余为知言天闚闚天也云卧卧云也此倒字法也言闚天则星河垂地卧云则空翠湿衣见山中之殊于人境也
　　石御亭
　　唐人送元中丞江淮转运诗一首王维钱起集皆有之其云去问珠官俗来经石春东南御亭上莫使有风尘用事颇隠僻石用荀子紫鱼盐及文选石应节而扬葩事也御亭吴大帝驻辇所憩后人建御亭在晋陵庾信诗缷亭一囘望风尘千里昏今刻本或改石作右却御亭或改作衍亭转刻转误漫一正之
　　丽人行逸句
　　松江陆三汀深语予杜诗丽人行古本珠压腰衱穏称身下有足下何所着红蕖罗韈穿金银二句今本无之淮南蔡衡仲昂闻之击节曰非惟乐府鼓吹兼是周昉美人画谱也















　　升庵集卷五十七
　　钦定四库全书
　　升庵集卷五十八　　　　　明　杨愼　撰天马歌
　　天马歌天马徕歴无草草即皁字从艸从早艸子可染皁也后借为皁之皁歴解为槽之歴言其性安驯不烦控制也师古解为水草之草失之
　　杜常
　　诗话云杜常方泽在唐诗人中名姓不显而诗句惊人今惟存华清宫一首孙公谈圃亦以为宋人近注唐诗三体者亦引谈圃而不正指其非唐人盖不欲显选者之失耳予又见范蜀公文集中有手记一时交游名流中有杜常名姓又宋史有杜常传云杜常太后之侄能诗以史与谈圃手记叅之为宋人无疑矣
　　落星远戍
　　落星依逺戍斜日半平林梁元帝句也故乡一水隔风烟两岸通陈后主句也唐人髙处始能及之见五代新说
　　裋褐
　　杜少陵冬日懐李白诗裋褐风霜入惟宋元本仍作裋今本皆作短褐裋音竪二字见列子
　　古人赋
　　説苑曰师经鼓琴魏文侯起儛赋曰使我言而无见违知古人一话一言皆曰赋彼所谓登髙能赋者岂必尽如后世之丽淫者哉
　　莺啼脩竹
　　杜子美滕王亭诗春日莺啼脩竹里仙家犬吠白云间脩竹用梁孝王事犬吠云中用淮南王事人皆知之矣予尝怪脩竹本无莺啼字也后见孙绰兰亭诗莺啼吟脩竹游鳞戯澜涛乃知杜老用此也读书不多未可轻议古人
　　星桥
　　苏味道诗星桥铁鎻开本陈张正见诗天路横秋水星桥转夜流之句
　　桔橰烽
　　边方备警急作髙土台台上作桔橰桔橰头有兠零以薪苇置其中常低之有冦即然火举之以相告曰烽望其烟曰燧唐诗桔橰烽上暮烟飞
　　松下
　　古人诗句不知其用意用事妄改一字便不佳孟蜀牛峤杨柳枝词吴王宫里色偏深一簇烟条万缕金不分钱唐苏小小引郎松下结同心按古乐府小小歌有云妾乘油壁车郎乘青骢马何处结同心西陵松柏下牛诗用此意咏柳而贬松唐人所谓尊题格也后人改松下作枝下语意索然矣
　　江乌海燕
　　余最爱乐府桂殿江乌对雕屏海燕重之句不知何人作也
　　赵李
　　阮籍咏懐诗西游咸阳市赵李相经过顔延年以爲赵飞燕李夫人刘防孟谓安知非实有此人不必求其谁何也不详诗意咸阳赵李谓游侠近幸之俦汉书谷永传小臣赵李从微贱尊宠成帝常与微行者籍用赵李字正出此若如颜延年说赵飞燕李夫人岂可言经过如刘防孟言当时实有此人唐王维诗亦有日夜经过赵李家岂唐时亦实有此人乎乃知读书不详考深思虽如延年之博学防孟之精鉴亦不免失之况下此者耶
　　选诗补注
　　刘履作选诗补注效朱子注三百篇其意良勤矣然曲说强解殊非作者之意如郭璞游仙诗傅防于君臣治道此何理耶且所见寡陋如储光羲诗格泽为君驾格泽星名大人赋建格泽之长竿是也履乃云狮子名曰白泽白与格相近白泽即格泽也此何异村学究之欺小童耶
　　舞马登床
　　杜诗鬭鸡初赐锦舞马使登床马舞古有之山海经述海外太栾之野夏后啓于此舞九代之马杜氏通典凤花廏有蹀马俯仰腾跃皆合节奏明皇尝令教舞马百驷又施三层板床乘马而上抃转如飞或命壮士举榻马舞其上观此说则杜诗登床之语盖纪实也【南史河南国进赤龙驹能拜伏善舞】
　　重池
　　左太冲诗衣被皆重池池被之心如池也李太白诗亦有绿池障泥锦之句又装潢家以卷缝罅处为玉池也
　　小儿拳
　　黄山谷诗蕨芽初长小儿拳以为竒句然太白诗已有不知行径下初拳几枝蕨之句已落第二义矣
　　杜诗数目字
　　汉宫一百四十五多下珠帘闭鎻何处营巢夏将半茅檐烟寺语双双此杜牧燕子诗也一百四十五见文选注大抵牧之诗好用数目垜积如南朝四百八十寺二十四桥明月夜故乡七十五长亭是也
　　半江
　　近传邵文敬半江帆影落樽前之句以为竒絶遂号为邵半江然唐赵嘏诗半江帆尽见分流之句宋米元章亦云六朝山色落樽前己落前人第二矣
　　夺胎换骨
　　汉贾捐之议罢珠崖疏云父战死于前子鬭伤于后女子乘亭鄣孤儿号于道老母寡妇饮泣巷哭遥设虚祭想魂乎万里之外后汉南匈奴传唐李华吊古战场文全用其语意摠不若陈陶诗云誓扫匈奴不顾身五千貂锦防沙尘可怜无定河边骨犹是春闺梦里人一变而妙眞夺胎换骨矣
　　龙衮羊裘
　　宋人题钓台诗曰龙衮新天子羊裘老故人陈白沙窃为己句云七尺羊裘几铢两千秋龙衮共低昂子陵岂有意与龙衮较低昂乎兼句法亦赘又不及宋人矣
　　翠微
　　尔雅山未及上曰翠微诗曰陟彼崔嵬崔嵬即翠微诗传授字各不同尔然崔嵬字不及翠微之工凡山远望则翠近之则翠渐微故曰翠微也左思蜀都赋郁葐蒕以翠微注翠微山气之轻缥也孟郊诗山明翠微浅又山近渐无青东坡诗来看南山冷翠微皆有意态足以发诗人及尔雅之妙诠杜牧之云与客擕壶上翠微则直致不及孟苏矣
　　四言诗
　　刘彦和云四言正体雅润为本五言流调清丽居宗钟嵘云四言文约义广取效风雅便可多得每苦文繁而意少故世罕习焉刘潜夫云四言尤难三百篇在前故也叶水心云五言而上世徃徃极其才之所至而四言诗虽文辞巨伯辄不能工合数公之说论之所谓易者易成也所谓难者难工也方元善取韦孟讽谏云谁谓华髙企其齐而谁谓德难厉其庻而以为使经圣笔亦不能删过矣此不过歩骤河广一章耳予独爱公孙乘月赋月出皎兮君子之光君有礼乐我有衣裳张平子西京赋岂伊不防思于天衢岂伊不懐归于枌榆天命不慆畴敢以渝释载汉碑唐扶颂如山如岳嵩如不倾如江如河澹如不盈其句法意味真可继三百篇矣或曰唐山夫人房中乐歌何如曰是直可以继关雎不当以章句摘也曰然则曹孟德月明星稀嵇叔夜目送归鸿何如曰此直后世四言耳工则工矣比之三百篇尚隔寻丈也
　　云府
　　唐诗多用云府字出庾肃之山讃所谓云霞之府也
</div>
    <div class="pagination">
<a href="升庵集_page51.html">上一页</a><span>...</span><a href="升庵集_page47.html">47</a><a href="升庵集_page48.html">48</a><a href="升庵集_page49.html">49</a><a href="升庵集_page50.html">50</a><a href="升庵集_page51.html">51</a><span class="current-page">52</span><a href="升庵集_page53.html">53</a><a href="升庵集_page54.html">54</a><a href="升庵集_page55.html">55</a><a href="升庵集_page56.html">56</a><a href="升庵集_page57.html">57</a><span>...</span><a href="升庵集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
