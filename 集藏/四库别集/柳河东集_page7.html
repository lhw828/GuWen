<!DOCTYPE html>
<html>
 <head>
  <meta charset="utf-8"/>
  <title>
   柳河东集 - 第 7 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳河东集 - 第 7 页/共 22 页
  </h1>
  <div class="content">
   谪龙说【观其说不可谓无是理然其末曰非其类而狎其谪不可哉是盖有所激而云当在贬谪后作】
　　扶风马孺子言年十五六时在泽州与羣儿戯郊亭上顷然有竒女坠地有光晔然【晔音页光也】被緅裘白纹之里【緅将侯切帛青赤色】首歩揺之冠贵游少年骇且悦之稍狎焉竒女頩尔怒【頩普丁切博雅艴頩怒色也】曰不可吾故居钧天帝宫下上星辰呼嘘隂阳薄蓬莱羞昆仑而不即者帝以吾心侈大怒而谪来七日当复今吾虽辱尘土中非若俪也【俪郎计切偶也】吾复且害若众恐而退遂入居佛寺讲堂焉及期进取杯水饮之嘘成云气五色翛翛也【翛音霄羽敝也】因取裘反之化为白龙徊翔登天莫知其所终亦怪甚矣呜乎非其类而狎其谪不可哉孺子不妄人也故记其说复呉子松说【呉子武陵人也元和四年到永此文当继是而作然其说有及于为天子求士者披辞窥貌终不能知人则其说又非徒作云】
　　子之疑木肤有怪文与人之贤不肖夀夭贵贱果气之寓欤为物者裁而为之欤余固以为寓也子不见夫云之始作乎防怒冲涌【防蒲没切】击石薄木而肆乎空中偃然为人拳然为禽敷舒为林木嵑为宫室【嵑苦曷切鱼列切】谁其搏而斵之者【斵音卓】风出洞窟流离百物经清触浊呼召窍穴【上一作覈】与夫草木之俪偶纷罗雕葩剡芒臭朽馨香采色之赤碧白黄皆寓也无裁而为之者【一无之字】又何独疑兹肤之竒诡【诡古委切】与人之贤不肖夀夭贵贱参差不齐者哉是固无情不足穷也然有可恨者人或权褒贬黜陟为天子求士者皆学于圣人之道皆以仁义为的皆曰我知人我知人披辞窥貌逐其声而覈其所蹈者以升而降其所升常多防瞀【音务又莫切目不明】祸贼僻邪罔人以自利者其所降率恒【一无恒字】多清明冲淳不为害者彼非无情物也非不欲得其升降也然犹反戾若此逾千百年乃一二人幸不出于此者徴之犹无以为告今子不是病而木肤之问为物者有无之疑子胡横许过诘扰扰焉如此哉
　　罴说【观其说云楚之南有猎者亦到永州后作然言四物之相畏不善内而恃外者未有不为罴之食则在当时必有所指而言也】
　　鹿畏防【勑俱切释文防刘也似貍能捕兽祭天】防畏虎虎畏罴罴之状被髪人立絶有力而甚害人焉楚之南有猎者能吹竹为百兽之音昔云持弓矢罂火【上音鸎瓦缶也】而即之山为鹿鸣以感其类伺其至发火而射之防闻其鹿也而至其人恐因为虎而骇之防走而虎至愈恐则又为罴虎亦亡去罴闻而求其类至则人也捽搏挽裂而食之【捽昨没切说文持头髪也】今夫不善内而恃外者未有不为罴之食也观八骏图说【列子云周穆王不恤国事不乐臣妾肆意逺游命驾八骏之乗右服骅骝而左緑耳右骖赤骥而左白羲次车之乗右服渠黄而左逾轮左骖盗骊而右山子驰驱千里至于巨搜氏之国遂宿于昆仑之阿赤水之阳古书记穆王驰八骏莫此为详晋王嘉拾遗记又记八骏之名一曰絶地二曰翻羽三曰奔霄四曰越影五曰逾晖六曰超光七日腾雾八曰挟翼其图必本诸此云】
　　古之书有记周穆王驰八骏升昆仑之墟者后之好事为之图宋齐以下【一作来】传之观其状甚怪咸若骞若翔若龙鳯麒麟若螳螂然其书尤不经世多有然不足采世闻其骏也因以异形求之则其言圣人者亦类是矣故传伏牺曰牛首女娲【公蛙切】曰其形类蛇孔子如倛头【倛音欺方相也】若是者甚众孟子曰何以异于人哉尧舜与人同耳今夫马者驾而乗之或一里而汗或十里而汗或千百里而不汗者视之毛物尾鬛四足而蹄龁草饮水【龁下没切齧也】一也推是而至于骏亦类也今夫人有不足为负贩者有不足为吏者有不足为士大夫者有足为者视之圆首横目食谷而饱肉絺而凊裘而燠一也推是而至于圣亦类也然则伏牺氏女娲氏孔子氏是亦人而已矣骅骝白羲【音蚁马名】山子之类若果有之是亦马而已矣义乌得为牛为蛇为倛头为龙鳯麒麟螳蜋然也哉然而世之慕骏者不求之马而必是图之似故终不能有得于骏也慕圣人者不求之人而必若牛若蛇若倛头之间【一作问】故终不能有得于圣人也诚使天下有是图者举而焚之则骏马与圣人出矣

　　栁河东集巻十六
　　钦定四库全书
　　栁河东集巻十七
　　唐　栁宗元　撰
　　传八首
　　宋清传【观其文当作于谪永州后传曰今之交有能望报如清之逺者乎幸而庻几则天下之穷困废辱得不死亡者众矣岂非有怨于当时交游者不为之汲引附炎弃寒有愧于清之为者托是以讽焉】
　　宋清长安西部药市人也居善药有自山泽来者必归宋清氏清优主之长安医工得清药辅其方輙易雠【上以豉切下音售卖也】咸誉清信能疗病故病者【一作咸誉清疾病疕者疕卑履切】亦皆乐就清求药兾速已清皆乐然响应虽不持钱者皆与善药积劵如山未尝诣取直或不识遥与劵清不为辞嵗终度不能报輙焚劵终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚劵者百数十人或至大官或连数州受俸博其餽遗清者相属于户虽不能立报而以賖死【賖一作贱】者千百不害清之为富也清之取利逺逺故大岂若小市人哉一不得直则怫然怒【怫音佛】再则骂而仇耳彼之为利不亦剪剪乎【剪子践切】吾见蚩之有在也清诚以是得大利又不为妄执其道不废卒以富求者益众其应益广或斥弃沉废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交有能望报如逺之清者乎幸而庻几则天下之穷困废辱得不死亡者众矣市道交岂可少耶或曰清非市道人也栁先生曰清居市不为市之道然而居朝廷居官府居庠塾郷党以士大夫自名者反争为之不巳悲夫然则清非独异于市人也
　　种树郭槖駞传【防传曰其乡曰丰乐在长安西当在贞元末年为蓝田尉前后作其曰问养树得养人其益于为政者岂独当时然哉取其道而移之官则民得安其全矣槖音托駞徒何切】
　　郭槖駞不知始何名病瘘【陇主切尫廔释文伛疾】隆然伏行有类槖駞者故郷人号之駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安豪【一有人字】富人为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能如也有问之对曰槖駞非能使木寿且孶也【孶音字乳化曰孶又津之切】以能顺木之天以致其性焉尔凡植木之性其本欲舒其培欲平其土欲固其筑欲宻既然已勿动勿虑去【一作亦】不复顾其莳也若子【莳音侍种也】其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过则不及【一有焉字】茍有能反是者则又爱之太恩忧之太勤旦视而暮抚已去而复顾甚者爪其肤以騐其生枯揺其本以观其疎宻而木之性日以离矣虽曰爱之其实害之虽曰忧之其实雠之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长者好烦其令若甚怜焉而卒以祸旦暮吏来而呼曰官命促尔耕勗而植【朂呼玉切勉也】督尔获蚤缫而绪【缫苏曹切绎茧为丝】蚤织而缕字而幼孩遂而鸡豚鸣鼓而聚之系木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻【一作喜】曰不亦善夫吾问养树得养人术焉传其事以为官戒
　　童区寄传【详其文当在栁州时作其曰桂部从事为余言之则非谪永时文也】
　　栁先生曰越人少恩生男女必货视之【必一作以】自毁齿以上父兄鬻卖【上音育】以觊其利不足则盗取他室束缚钳牿之【钳其亷切牿姑沃切】至有须鬛者【鬛音猎】力不胜皆屈为僮当道相贼杀以为俗幸得壮大则缚取么弱者汉官因为已利茍得僮恣所为不问以是越中户口滋耗少得自脱惟童区寄以十一嵗胜亦竒矣桂部从事杜周士为余言之童寄者栁州荛牧儿也行牧且荛二豪贼劫持反接布囊其口去逾四十里之虚所卖之【南越中谓野市曰虚】寄伪儿啼恐栗为儿恒状贼易之对饮酒一人去为市一人卧植刃道上童防伺其睡以缚背刃力下上得絶因取刄杀之逃未及逺市者还得童大骇将杀僮遽曰为两郎僮孰若为一郎僮耶彼不我恩也郎诚见完与恩无所不可市者良乆计曰与其杀是僮孰若卖之与其卖而分孰若吾得专焉【一有然字】幸而杀彼甚善即藏其尸持童抵主人所愈束缚牢甚夜半童自转以缚即炉火烧絶之虽疮手勿惮复取刄杀市者因大号一虚皆惊童曰我区氏儿也不当为僮贼二人得我我幸皆杀之矣愿以闻于官虚吏白州州白大府大府召视儿幼愿耳刺史顔证竒之【证音正又之盛切】留为小吏不肯与衣裳吏防还之乡乡之行刼缚者侧目莫敢过其门皆曰是儿少秦武阳二嵗而讨杀二豪岂可近耶【战国策燕太子丹欲以匕首刺秦王燕国有勇士秦武阳年十三杀人人不敢悟视乃令为荆轲副而徃之史记作舞阳】
　　梓人传【传盖托物以寓意端为佐天子相天下进退人才设也其曰裴封叔之第在光德里又云其后京兆尹将饰官舎余徃过焉此文当作于贞元十七年后调蓝田尉及将拜监察御史时作封叔终万年令公志其墓见别巻】
　　裴封叔之第在光德里有梓人款其门愿佣隟宇而处焉【隟去逆切説文阸塞也】所职寻引规矩防墨家不居砻斵之器【砻音笼斵音卓】问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余徃过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趍而左俄而斤者斵刀者削皆视其色俟其言莫敢自断者其不胜任者怒而退之亦莫愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则其姓氏凡执用之工不在列余圜视大骇然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手防其图而究焉犹梓人画宫于堵而绩于成也能者进而由之使无所德不能者退而休之亦莫敢愠不能【音县行且卖也】不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊能矜名亲小劳侵众官窃取六职百役之事听听于府廷【听鱼隠切听然笑也】而遗其大者逺者焉所谓不通是道者也犹梓人而不知绳异之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦缪欤或曰彼主为室者傥或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫防墨诚陈规矩诚设髙者不可抑而下也狭者不可张而广也由我则固不由我则圮【部鄙切毁也】彼将乐去故而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也防其制量屈而不能守也栋桡屋坏则曰非我罪也可乎哉可乎哉余谓梓人之道类于相故书而藏之梓人盖古之审曲面势者今谓之都料匠云余所遇者杨氏潜其名
　　李赤传【自谓歌诗类李白而赤其名狂士也其所养可知矣传所载当不诬其曰今世皆知笑赤之惑也反修而身无以欲利好恶迁其神而不返则幸耳诚有防哉其曰赤之名闻江湖间亦永州时作】
　　李赤江湖浪人也尝曰吾善为歌诗诗类李白故自号曰李赤游宣州州人舘之其友与俱游者有姻焉间累日乃从之馆赤方与妇人言其友戱之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶【易音亦】取绛雪饵之赤不肯有间妇人至又与赤言即取巾经其脰赤两手助之舌尽出其友号而救之妇人解其巾走去赤怒曰汝无道吾将从吾妻汝何为者赤乃就牖间为书辗而圆封之【辗音展又足展女箭二切卧不阖口曰辗】又为书博封之讫如厠久【一有而字】其友从之见赤轩厠抱瓮诡笑而侧视势且下入乃倒曳得之又大怒曰吾已外堂面吾妻之容世固无有堂之饰宏大富丽椒兰之气油然而起顾视汝之世犹溷厠也【溷胡园切】而吾妻之居与帝居钧天清都无以异若何苦余至此哉然后其友知赤之所遭乃厠也聚仆谋曰亟去是厠遂行宿三十里夜赤又如厠乆从之且复入矣持出洗其汚众环之以至旦去抵他县县之吏方宴赤拜揖跪起无异者酒行友未及言已饮而顾赤则已去矣走从之赤入厠举其牀捍门门坚不可入其友叫且言之众发墙以入赤之面防不洁者半矣又出洗之县之吏更召师巫善呪术者守赤赤自若也夜半守者怠皆睡及觉呼而求之见其足于厠外赤死久矣独得尸归其家取其所为书读之盖与其妻母诀其言辞犹人也栁先生曰李赤之传不诬矣是其病心而为是耶抑固有厠耶赤之名闻江湖间其始为士无以异于人也一惑于怪而所为若是乃反以世为溷溷为帝居清都其属意明白今世皆知笑赤之惑也及至是是非取与向背决不为赤者几何人耶反修而身无以欲利好恶迁其神而不返则幸矣【一作耳】又何暇赤之笑哉
　　蝜蝂传【作之年月无见焉然传之所言盖指当时用事贫取滋甚者必元和后既弃黜而作蝜音负蝂音版】
　　蝜蝂者善负小虫也行遇物輙持取卬其首【卬音昂亦作仰】负之背愈重虽困剧不止也其背甚涩物积固不防【固一作因】卒踬仆【上知利切下音赴又音匐】不能起人或怜之为去其负茍能行又持取如故又好上髙极其力不已至坠地死今世之嗜取者遇货不避以厚其室不知为已累也唯恐其不积及其怠而踬也黜弃之迁徙之亦以病矣茍能起又不艾日思髙其位大其禄而贪取滋甚以近于危坠观前之死亡者曽不知戒虽其形魁然大者也其名人也而智则小虫也亦足哀【一作悲】夫
　　曹文洽韦道安传【元阙】
　　【传诸本皆阙然集中有韦道安诗言其事甚详观其诗则传之意可见矣题云曹文洽韦道安传则事必相闗岂诗所谓自言故刺史者耶或与道安同救刺史之急者也】













　　桞河东集巻十七
　　钦定四库全书
　　栁河东集巻十八
　　唐　栁宗元　撰
　　骚一十首
　　乞巧文【荆楚嵗时记七夕妇人以防缕穿七孔针陈几筵酒脯果于庭中以乞巧或云见天汉中奕奕白气有光五色以为徴应见者得福此乞巧之所自也然公假是以自见其拙于谋已耳文曰贬名絶命不负所知此文当作于贬谪之后皆元和以后作晁无咎取此文以变离骚系之曰周鼎铸倕而使吃其指先玉以见大巧之不可为也故子贡教抱瓮者为桔橰用力少而见功多而抱者羞之夫鸠不巢拙莫比焉而屈原乃曰雄鸠之鸣逝兮吾独恶其佻巧原诚伤世浇伪因诋拙以为巧意昔之不然者今皆然矣甚之者宗元之作虽亦闵时奔骛耍归诸原然宗元愧拙矣云】
　　栁子夜归自外庭有设祠者饵馨香【诸延切厚粥也饵仍吏切】蔬果皆罗搯竹垂绥剖犬牙且拜且祈怪而问焉女进曰今兹秋孟七夕天女之孙将嫔于河鼔【吴均齐记云七月七日织女当渡河暂诣牵牛尔雅曰河鼓谓之牵牛】邀而祠者幸而与之巧驱去蹇拙手目开利组纴缝制将无滞于心焉为是祷也栁子曰茍然欤吾亦有所大拙傥可因是以求去之乃缨弁束祍促武缩气旁趋曲折伛偻将事再拜稽首称臣而进曰下土之臣窃闻天孙专巧于天轇轕【上音交下音葛】琁玑经纬星辰能成文章黼黻帝躬以临下民钦圣灵仰光耀之日久矣今闻天孙不乐其独得贞卜于将蹈石梁欵天津俪于神夫于汉之濵两旗开张中星耀芒【晋天文志左旗九星在天河鼓左旁右旗亦如之而河鼓居其中】灵气翕歘【呼勿切】兹辰之良幸而弭节薄游民闲临臣之庭曲听臣言臣有大拙智所不化医所不攻威不能迁寛不能容乾坤之量包含海岳臣身甚微无所投足蚁适于垤蜗休于殻鼋螺蜯【上音蠃下音蚌】皆有所服臣物之灵进退唯辱仿佯为狂局束为謟吁吁为诈坦坦为忝他人有身动必得宜周旋获笑颠倒逢嘻已所尊昵人或怒之变情徇势射利抵【音羲山险也】中心甚憎为彼所奇忍仇佯喜悦誉迁随胡执臣心常使不移反人是巳曽不惕疑贬名絶命不负所知抃嘲似傲贵者啓齿臣旁震惊彼且不耻叩稽匍匐言语谲诡令臣缩恧【女六切慙也】彼则大喜臣若效之瞠怒丛已彼诚大巧臣拙无比王侯之门狂吠狴犴【上音陛又边迷切下音岸】臣到百步喉喘颠汗睢盱逆走魄遁神叛欣欣巧夫徐入纵诞毛羣掉尾百怒一防世途昏险拟步如漆左低右昻鬬冒冲突神恐悸圣智危栗冺焉直透所至如一是独何工纵横不恤非天所假彼智焉出独啬于臣恒使玷黜沓沓骞骞咨口所言迎知喜恶黙则憎怜揺唇一发径心中原胶如钳夹誓死无迁探心扼胆踊跃拘牵彼虽佯退胡可得旃独结臣舌喑抑衘寃【喑音隂】擘背流血一辞莫宣胡为赋授有此竒偏耀为文琐碎排偶抽黄对白啽哢飞走【啽音弇哢音弄鸟声】骈四俪六锦心綉口宫沈羽振笙篁触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠久旁罗万金不鬻帚跪呈豪杰投弃不有眉矉頞蹙【矉音賔目恨张也頞音遏】喙唾胷欧【音呕】大而归【乃版切】填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽顔凿臣方心规以大圆拔去呐舌【呐与讷同】纳以工言文词婉软步武轻便【平声】齿牙饶美眉睫増妍突梯巻脔【上音拳下音挛】为世所贤公侯卿士五属十连【王制五国以为属属有长十国以为连连有帅属音注】彼独何人多享终天言讫又再拜稽首俯伏以俟至夜半不得命疲极而睡见有青褏朱裳【褏音袖衣袂也】手持绛节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝唯知耻謟貌淫词宁辱不贵自适其宜中心已定胡妄而祈坚汝之心密汝所持得之为大失不污卑凡吾所有不安汝施致命而升汝慎勿疑呜呼天之所命不可中革泣拜欣受初悲后怿抱拙终身以死谁惕【不安一作不敢】
　　骂尸虫文【酉阳杂俎载人有三尸上尸清姑伐人眼中尸白姑伐人五藏下尸血姑伐人胃命凡庚申日三尸言人过于帝古语云三守庚申三尸伏七守庚申三尸灭公之此文非曰诚然盖有所寓焉耳公自贞元十九年以御史里行善王叔文韦执谊二人者竒其才及得政引内禁近与计事擢礼部员外郎俄而叔文败公贬卲州刺史不半道贬永州司马然宰相哀才且困将澡濯用之防程异复起领运务乃诏补袁州刺史而武元衡方执政谏官颇言不可用遂罢当时之谗公者众矣假尸虫以嫉其恶端有所指也当在元和谪永后作】
　　有道士言人皆有尸虫三处腹中伺人隠防失误辄籍记日庚申幸其人之昏睡出谗于帝以求飨以是人多谪过疾疠夭死栁子特不信【一无特字】曰吾闻聪明正直者为神帝神之尤者【一无者字】其为聪明正直宜大也安有下比隂秽小虫纵其狙诡延其变诈以害于物而又悦之以飨其为不宜也殊甚吾意斯虫若果为是则帝必将怒而戮之投于下土以殄其类俾夫人咸得安其性命而苛慝不作然后为帝也余既处卑不得质之于帝而嫉斯虫之説为文而骂之
　　来尸虫汝曷不自刑【一作形】其形隂幽跪侧而寓乎人【跪一作诡】以贼厥灵膏肓是处兮不择秽卑潜窥黙听兮【窥一作觑比居七防二切】导人为非冥持札牍兮揺动祸机卑陬拳缩兮宅体险防以曲为形以邪为质以仁为防以僣为吉以淫防謟诬为族类以中正和平为罪疾以通行直遂为颠蹶以逆施反鬬为安佚譛下谩下【谩音官切欺也】恒其心术妬人之能幸人之失利昏伺睡旁睨窃出【睨五计反】走谗于帝遽入自屈羃然无声【羃音覔】其意乃毕求味已口胡人之恤彼修蛕恙心【蛕胡恢切人腹中长虫也】短蛲穴胃【蛲如消去消二切腹中虫也】外捜疥疠【疥瘙痒也疠疫气也】下索瘘痔【瘘力鬬切疮也痔治里切后病也】侵人肌肤为已得味世皆祸之则惟汝类良医刮杀聚毒攻饵旋死无余乃行正气汝虽巧能未必为利帝之聪明冝好正直宁悬嘉飨荅汝谗慝以付九关贻虎豹食【楚辞宋玉招魂词虎豹九关啄害下人言天门九重使神虎豹执其关闭主啄齧天下欲上之人而杀之】下民舞跃荷帝之力是则冝然何利之得速收汝之生速灭汝之精蓐收震怒【蓐收天之刑神礼记孟秋之月其神蓐收】将勑雷霆击汝酆都【酆音丰】麋烂纵横俟帝之命乃施于刑羣邪殄夷大道显明害气永革厚人之生岂不圣且神欤祝曰尸虫逐祸无所伏下民百禄惟帝之功以受景福尸虫诛祸无所庐下民其苏惟帝之徳万福来符臣拜稽首敢告于都
　　斩曲几文【观其文盖指当时以謟曲获用者其言或因先容以售其蟠则必有所指明矣继之以病夫甘焉乃喜兹物以为巳适则又以见用者不明弃直而用曲则不才者进其指微矣皆贬谪后作与前篇相后先云】
　　后皇植物【楚辞九章后皇嘉树橘徕服兮注后后土也皇皇天也】所贵乎直圣主取焉【主一作王】以建家国亘为栋楹【上音冻下音盈】齐为阃阈【上苦本切下音域】外隅平端中堂谨饬【一作饰】度焉以几【度时洛切】维量之则君子冯之以辅有德【一作其德】末代淫巧不师古式断兹楺木【楺屈伸木也】以限肘腋欹形诡状曲程诈力制类竒邪【上音畸下音衺】用絶绳墨勾身陋狭危足僻侧支不得舒胁不遑息余胡斯蓄以乱人极追咎厥始惟物之残禀气失中遭生不完托地墝垤【上口交切何休注曰墝埇不生五曰不毛垤徒结切垲冢也】反时燠寒鬱闷【一作闭】结涩癃蹇【一作塞】艰难不可以遂遂亏其端离竒诘屈缩恧防【上音攅下五官切锐上也髙也】蝎孕蠹【蝎胡葛切木中蠹虫也蠹音妬】外邪中干【音干】或因先容以售其蟠【售音寿蟠音盘邹阳书蟠木根抵轮囷离竒而为万乗器者以左右为之先容也】病夫甘焉制器以安彼风毒败形隂沴迁魄【沴闾计切相伤为之沴】祸气侵骨淫神化脉体仄筯倦荣乖卫逆乃喜兹物以为已适器之不祥莫是为敌乌可昵近以招祸癖【音僻】且人道甚恶惟曲为先在心为贼在口为愆在肩为偻在膝为挛戚施踦跂【上举绮切曲也下丘弭切有跂踵国其人行脚防不着地】匍匐拘拳古皆斥逺莫致于前问谁其类恶木盗泉【选陆士衡猛虎行渇不饮盗泉水热不息恶木隂】朝歌回车【邹阳书邑号朝歌墨子回车晋灼曰纣作朝歌之音朝歌者不时也】简牍载焉昭王市骨乐毅归燕【燕昭王厚币以招贤者郭隗曰古之人君有以千金使涓人求千里马者马已死买其首五百金而返君大怒涓人曰死马且卖况生者乎不期年千里之马至者三今王致士先从隗始况贤于隗者哉昭王为隗改筑宫而师事之于是士争趋燕乐毅自魏徃以为亚卿】今我斩此以希古贤謟防冝惕正直冝宣道焉是逹法焉是专咨尔君子曷不干干【音防易君子终日干干】既和且平获祐于天去恶在防慎保其传
　　宥蝮蛇文【并序　与前文先后永州作晁无咎取骂尸虫憎王孙并此宥蝮蛇文以附变骚系之曰离骚以虬龙鸾鳯托君子以恶禽臭物指谗佞王孙尸虫毒蛇小人谗佞之类也其憎之也骂之也投畀有北之意也其宥之也以逺小人不恶而严之意也盖离骚备此义而宗元放之焉】
　　家有僮善执蛇晨持一蛇来谒曰是谓蝮蛇【蝮音覆毒蛇也】犯于人死不活又善伺人闻人咳喘歩骤輙不胜其毒捷取巧噬【音誓】肆其害然或慊【苦箪切恨也】不得于人则愈怒反齧草木草木立死后人来触死茎犹堕指挛腕肿足【挛闾縁切腕乌贯切肿时勇切】为癈病必杀之是不可留余曰汝恶得之曰得之榛中曰榛中若是者可既乎曰不可其类甚博余谓僮曰彼居榛中汝居宫内彼不汝即而汝即彼犯而鬬死以执而谒者汝实健且险以轻近是物然而杀之汝益暴矣彼耕获者求薪苏者皆土其郷知防而入焉执耒操鞭持芟朴以逺其害汝今非有求于榛者也密汝居易汝庭不凌奥不步闇是恶能得而害汝且彼非乐为此态也造物者赋之形隂与阳命之气形甚怪僻气甚祸贼虽欲不为是不可得也是独可悲怜者又孰能罪而加怒焉汝勿杀也余悲其不得已而所为若是叩其脊谕而宥之其辞曰
　　吾悲乎【一作夫】天形汝躯絶翼去足无以自扶曲膂屈脇惟行之纡目兼蜂虿【上音峯下田迈切】色混泥涂其头【一作颈】蹙恧其腹次且【上七私切下七余切】褰鼻钩牙穴出榛居蓄怒而蟠衘毒而趋志蕲害物隂妬潜狙【子余切】汝之禀受若是虽欲为鼃为螾【鼃音蛙虾蟇也螾弋忍切螼螾也螼螾反行即寒蚓也】焉可得已凡汝之为恶非乐乎此縁形役性不可自止草揺风动百毒齐起首拳脊努呥舌揺尾【呥音冉噍也】不逞其凶若病乎已世皆寒心我独悲尔吾将薙吾庭【薙他计切除草】葺吾楹窒【一作窖】吾垣严吾扃俾奥草不植而穴隟不萌【隟去逆切义与隙同】与汝异途不相交争虽汝之恶焉得而行嘻造物者胡甚不仁而巧成汝质既禀乎此能无危物贼害无辜惟汝之实隂阳为戾假汝忿疾余胡汝尤是戮是抶【音迭】宥汝于野自求终吉彼樵竖持芟农夫执耒不幸而遇将除其害余力一挥应手糜碎我虽汝活其惠实大他人异心谁释汝罪形既不化中焉能悔呜呼悲乎汝必死乎毒而不知反讼其内今虽寛焉后则谁赉【一作赖】隂阳尔造化尔道乌乎在可不悲欤
　　憎王孙文【与前文先后永州作后汉王延寿尝为王孙赋有云顔状类乎老公躯体似乎小儿则猴之类而小者也】
　　猨王孙居异山德异性不能相容猨之德静以恒类仁让孝慈居相爱食相先行有列饮有序不幸乖离则其鸣哀有难【乃旦切】则内其柔弱者不践稼蔬木实未熟相与视之谨既熟啸呼羣萃然后食衎衎焉山之小草木必环而行遂其植故猿之居山恒郁然王孙之德躁以嚣【虚骄切又牛刀切】勃诤号呶【上音豪下尼交切】唶唶疆疆【唶子夜切又则伯切】虽羣不相善也食相噬齧【倪吉切】行无列饮无序乖离而不思有难推其柔弱者以免好践稼蔬所过狼藉披攘木实未熟輙龁齩【上下结切下五狡切】投注取人食皆知自实其嗛【音歉以颊聚食曰嗛】山之小草木必凌挫折挽使之瘁然后已故王孙之居山恒蒿然以是猨羣众则逐王孙王孙羣众亦齚猿【上仁革切齧也一作龁】猨弃去终不与抗然则物之甚可憎莫王孙若也余弃山间乆见其趍如是作憎王孙云
　　湘水之浟浟兮【湘水出零陵郡】其上羣山胡兹郁其彼瘁兮善恶异居其间恶者王孙兮善者猨环行遂植兮止暴残王孙兮甚可憎噫山之灵兮胡不贼旃跳踉【上徒雕切下吕唐切】叫嚣兮冲目宣龂【鱼斤切齿根肉】外以败物兮内以争羣排鬬善类兮哗骇披纷【哗音华骇下揩切】盗取民食兮私已不分充嗛果腹兮【庄子腹犹果然音如字又苦火反】骄傲驩欣嘉华美木兮硕而繁羣披竞齧兮枯株根毁成败实兮更怒喧居民怨苦兮号穹旻【号音豪旻音珉】王孙兮甚可憎噫山之灵兮胡独不闻猨之仁兮受逐不校退优游兮惟德是效廉来同兮圣囚【蜚廉恶来纣之臣纣囚西伯羑里】禹稷合兮凶诛【谓舜用禹稷去四防也】羣小人【一无人字】遂兮君子违大人聚兮孽无余善与恶不同乡兮否泰既兆其盈虚【否备鄙切】伊细大之固然兮乃祸福之攸趍王孙兮甚可憎噫山之灵兮胡逸而居逐毕方文【并序　元和七八年公尚为永州司马至十年方召至京师当在八年夏作】
　　永州元和七年夏多火灾日夜数十发少尚五六发过三月乃止八年夏又如之咸无安处老弱燔死【燔音烦】晨不爨【取乱切】夜不烛皆列坐屋上左右视罢不得休【罢音疲】盖类物为之者讹言相惊云有怪鸟莫实其状山海经云章莪之山有鸟如鸖一足赤文白喙其名曰毕方见则其邑有譌火【上五戈切妖言曰譌】若今火者其可谓譌欤而又有鸟传者其毕方欤遂邑中状而图之而磔之【磔列也张格切】为之文而逐之
　　后皇庇人兮敬救羣材大施栋宇兮小蔽草莱各有攸宅兮时阖而开火炎为用兮化食生财胡今兹之怪戾兮日十爇而穷灾【爇如劣切】朝储清以联防兮夕荡覆而为灰焚伤羸老兮炭死童孩叫号隳突兮戸骇人哀袒夫狂走兮倐忽徃来郁攸孽暴兮【暴音剥】混合恢台【骚云收恢炱之孟夏兮】民气不舒兮僵踣颠頽【僵音姜踣蒲北切】休炊息燎兮侧伏煨煤门甍晦黒兮启伺奸回若坠【一作堕】之天兮若生之令行不讹兮国恐盍已问之禹书【山海经乃禹所撰故云】毕方是祟【音防】嗟尔毕方兮胡肆其志皇亶聪明兮念此下地灾皇所爱兮僇死无贰幽形扇毒兮隂险诡异汝今不惩兮众愬咸至【愬音诉】皇斯震怒兮殄絶汝类祝融悔祸兮【祝融火神晋语黎为髙辛氏火正光照四海命之曰祝融注祝始也融明也】回禄屏气【回禄火神也】大隂施威兮冥行事【楚辞九叹考冥于空桑注冥大隂之神】汝虽赤其文只其趾逞工巧莫救汝死黠知亟去兮【黠下八切】愚乃止此髙飞兮翺翔逺伏兮无伤海之南兮天之裔汝优游兮可卒嵗皇不怒兮永汝世日之良兮今速逝急急如律令
　　辨伏神文【并序　据集元和四年与李建书云仆自去年八月末痞疾稍巳又与杨凭书云一二年来痞气尤甚又云每人大言则蹶气震怖抚心而按胆不能自止此文自言病痞且悸作于永州时也】
　　余病痞且悸【痞部鄙切】谒医视之曰唯伏神为宜明日买诸市烹而饵之病加甚召医而尤其故医求观其滓【壮士切淀也】曰吁尽老芋也彼鬻药者【鬻音育】欺子而获售子之懵也而反尤于余不以过乎余戍然慙忾然忧【忾口溉切】推是类也以徃则世之以芋自售而病乎人者众矣又谁辨焉申以词云
　　伏神之神兮惟饵之良愉心舒肝兮魂平志康敺开滞结兮【敺音区】调防柔刚和宁悦怿兮复彼恒常休嘉冝防兮【防音忻】邪怪遁藏君子食之兮其乐扬扬余殆于理兮荣卫蹇极伏杯积块兮悸不得息有医导余兮求是以食徃沽之市兮欣焉有得条濯爨烹兮专恃尔力反増予疾兮昬愦冯塞【愦胡对切】余骇其状兮徃尤于医徴滓以观兮既笑而嘻曰子胡昧愚兮兹谓蹲鸱【上音存下处脂切蹲鸱芋魁也】处身猥大兮善植污卑受气顽昏兮隂僻欹危【欹丘竒切亦作】累积星纪兮以老为竒潜苞水土兮混杂蝝蚳【上惟船切蝗子也下丈饥切蚁卵也】不幸充腹兮唯痼之宜野夫忮害兮【忮音寘狠也】假是以欺刮肌刻貌兮观者勿疑中虚以脆兮外泽而夷误而为饵兮命或殆而今无以追兮后慎观之呜呼物固多伪兮知者盖寡考之不良兮求福得祸书而为词兮愿寤来者
　　愬螭文【并序　零陵永州郡名文作于元和未召之时】
　　零陵城西有螭室于江【螭丑知切】法曹史唐登浴其涯【音沂】螭牵以入一夕【一作昔】浮水上吾闻凡山川必有神司之抑有是耶于是作愬螭投之江曰天明地幽孰主之兮【庄子天其运乎地其处乎孰主张是】寿善夭殇终何为兮堆山酾江【酾山冝所绮二切】司者谁兮突然为人使有知兮畏危虑害趍走祗兮父母孔爱妻子嘻兮出入公门不获非兮浟浟湘流【浟音攸水流貌】清且防兮隂幽洞石蓄怪螭兮胡濯兹热卒无归兮亲戚叫号闾里思兮魂其安游觐湘累兮【扬雄反离骚因江潭而记兮钦吊楚之湘累注累力追切诸不以犯罪死曰累屈原赴湘死故曰湘累也】嗟尔怪螭害江湄兮【湄音眉】涎泳重渊【涎徐连切渊一作澜】物莫威兮蟉形泱目【蟉力幽巨紏二切】潜伺窥兮膏血是利私自肥兮嵗既大旱泽莫施兮妖猾下民使颠危兮充心饱腹肆敖嬉兮洋洋徃复流逶迤兮【上于危切下音移】惟神髙明胡纵斯兮蔑弃无辜逞怪姿兮胡不降罚肃川坁兮舟者欣欣游者熙兮蒲鱼侵用吉无疑兮牲牷玉帛人是依兮匪神之愬将安期兮神之有亡于是推兮投之北流心孔悲兮哀溺文　【并序零陵永州郡名文盖指事以寓意其曰得不有大货之溺大氓者乎盖端指贪利以捐生者文意皆指是非哀夫永之溺者而哀夫世之溺者云耳与招海贾之意同】
　　永之氓【永一作零陵】咸善游一日水暴甚有五六氓乗小舩絶湘水中济舩破皆浮游其一氓尽力而不能寻常其侣曰汝善游最也今何后为曰吾腰干钱重是以后曰何不去之不应揺其首有顷益怠已济者立岸上呼且号曰汝愚之甚蔽之甚身且死何以货为又揺其首遂溺死吾哀之且若是得不有大货之溺大氓者乎于是作哀溺
　　吾哀溺者之死货兮惟大氓之为忧洪涛鼓以风涌兮浩滉荡而无舟【滉戸广切】不譲禄以辞冨兮又旁窥而诡求手足乱而无如兮负重逾乎崇丘既揺头【一作浮頥】而灭膂兮不忍【一作欲】释利而离尤【离骚经进不入以离尤兮退将复修吾初服注离尤祸也】呼号者之莫救兮愈揺首以沉流发披鬤以舞澜兮【楚词大招豕首纵目披发鬤只鬤如阳切乱发也】魂伥伥而焉游【伥丑良切又音枨】鼋互进以争食兮鱼鲔族而为始贪赢以啬厚兮终负祸而懐雠前既没而后不知惩兮更揽取而无时休哀兹氓之蔽愚兮反贼已而从仇不量多以自谏兮姑指幸者而为谋夫人固灵于鸟鱼兮胡昧罻而防钩【罻音熨网也】大者死大兮小者死小善游虽最兮卒以道夭与害偕行兮以死自绕推今而鉴古兮鲜克以保其生衣宝焚纣兮专利灭荣【纣衣宝玉焚于鹿台荣夷公专利见周纪】豺狼死而犹饿兮牛腹尸而不盈民既贸贸而无知兮【一无民字贸音茂】故与彼咸谥为氓死者不足哀兮兾中人之为余再更噫招海贾文【防文意亦永州作晁无晷取以续楚辞系之曰昔屈原不遇于楚傍偟无所依欲乗云骑龙遨游八极以从已志而不可犹怛然念其故国至于将死精神离防四方上下无所不徃又有众虎豹怪物之害故大招其魂而复言之皆不若楚国之乐者招海贾文虽变其义盖取诸此也言贾尚不可为而又浮于海大泊奫沦八方易位鱼龙神怪其祸不测孰与上党易野出入无虞而可乐哉上党亦晋地宗元以谓﨑岖冒利逺而不复不如已故郷常产之乐亦以讽世之士行险以侥幸不如居易以俟命云】
　　咨海贾兮君胡以利易生而卒离其形大海荡泊兮【荡音荡泊一作汩】防倒日月龙鱼倾侧兮神怪隳突【隳翾规切突陁没切】沧茫无形兮徃来遽卒隂阳开阖兮氛雾溺渤【上乌孔切下蒲没切】君不返兮逝怳惚【一无逰字怳与恍同】舟航轩昂兮下上飘鼓腾趠峣嵲兮【趠敕角切峣午么切嵲午结切】万里一覩崒入坳兮【崒才律切峯巉嵒也鸟宏切于交切】视天若畞【説文与畮同】奔螭出抃兮翔鹏振舞天吴九首兮更笑迭怒【山海经朝阳之谷神曰天吴是为水伯其为兽也八首人靣此为九首恐误】垂涎闪舌兮挥霍旁午君不返兮终为虏黒齿齴鳞文肌【木虚海赋或泛泛悠悠于黑齿之邦注黒齿海外国名士眼切齿不正齴鱼蹇切齿露】三角骈列耳离披【山海经鲮鱼背腹皆有刺如三角蓤鲮音陵】反龂义牙踔嵚崖【龂鱼斤切齿根肉踔敕教敕角二切踶也嵚音钦山髙险】蛇首狶鬛虎豹皮【沈懐逺南越志鲮鱼鲤也形如蛇而四尺沈莹临海水异物志虎防长五尺黄黒斑文耳目齿牙有似虎形或变乃成虎狶音希豕也】羣没互出讙遨嬉臭腥百里雾雨弥君不返兮以充饥弱水蓄缩【一作溺水张衡思赋乱溺水之潺湲兮注引山海经曰昆仑之丘其下有溺水之川环之楚词大招东有大海溺水浟浟只注东海其水淖溺死没万物也】其下不极投之必沉负羽无力鲸鲵疑畏【鲸其京切鲵音倪】滛滛嶷嶷【鱼力鱼其二切】君不返兮卒自贼怪石森立涵重渊【涵音含】髙下迾置滔危颠崩涛搜防剡戈鋋【时连切小矛】君不返兮沉颠其外大泊泙奫沦【泙音平水名谷也奫于沦切水深广儿】终古廻薄旋天垠八方易位更错陈君不返兮乱星辰东极倾海流不属泯泯超忽纷荡沃殆而一跌兮【跌徒结切】沸入汤谷【离骚逺游朝濯发于汤谷注汤谷在东方少阳之位淮南言日出汤谷入虞渊也】舳舻霏解梢若术【舳音轴舻音卢若木楚辞注在昆仑西极其华照下地】君不返兮魂焉薄海若啬货号风雷【海神名曰海若】巨鼇颔首丘山頺【列子渤海之东有大壑焉其中有五谷一曰岱舆二曰员峤三曰方壸四曰瀛洲五曰蓬莱而山根无所着随波上下不得暂峙先圣诉于帝使巨鼇十五举首而戴之迭为三畨六万嵗一交焉鼇音敖颔户感切】猖狂震虩翻九垓【虩许逆切】君不返兮糜以摧咨海贾兮君胡乐出幽险而疾平夷恟骇愁苦而以忘其归【恟音匈】上党易野恬以舒【上党潞州也言天下平陆之地足以为贾而无虞也】蹈蹂厚土坚无虞【蹂忍久切践也】歧路脉布弥九区出无入有百货俱周游傲睨神自如撞钟击鲜恣欢娱君不反兮欲谁须胶鬲得圣捐防鱼【孟子胶鬲举于鱼防之中】范子去相安陶朱【范蠡乗扁舟浮江湖变姓名适齐为防夷子之陶为朱公治产积居与时逐言冨者皆称陶朱公】吕氏行贾南靣孤【吕不韦阳翟大贾人也徃来贩贱卖贵累千金后事秦庄襄王以为丞相封文信侯】羊心计登谋谟煮盐大冶九卿居禄秩山委收国租【桑羊以心计言利事析秋毫领大司农尽管天下盐铁作平凖之法异时商贾所转贩者为赋而相权轮置平凖于京师尽笼天下之货使商贾无所牟利于是民不益赋而天下用饶赐羊爵左庻长】贤智走诺争下车逍遥纵傲世所趍君不返兮谥为愚咨海贾兮贾尚不可为而又海是图死为险魄兮生为贪夫亦独何乐哉归来兮宁君躯









　　栁河东集巻十八
　　钦定四库全书
　　栁河东集巻十九
　　唐　栁宗元　撰
　　吊賛箴戒十五首
　　吊苌叔文【苌字叔周灵王之贤臣为刘文公之属大夫敬王十年刘文公与欲城成周使告于晋魏献子涖政悦苌而与之合诸侯于狄泉卫彪傒曰苌其不殁乎周诗有之曰天之所壊不可支也及范中行之难周人杀苌庄周云苌死藏其血三年而化为碧盖语其忠诚然也公哀以忠死故吊云晁无咎取此文于变离骚苌音长】
　　有周之羸兮【羸力追切】邦国异图臣乗君则兮王易为侯威强逆制兮郁命转幽【一作辅幽】疹蛊胶宻兮【疹音轸蛊音古】肝胆为仇【一作为尤】奸权蒙货兮忠勇以刘伊时云幸兮大夫之羞呜呼危哉河渭溃溢兮横躯以抑嵩宗坼陊兮【陊文尔切説文小堋也一曰山摧】举手排直压溺之不虑兮坚刚以为式【压乙甲切溺奴狄切】知死不可挠兮明章人极夫何大夫之炳烈兮王不寤夫谗贼卒施快于剽狡兮【剽匹妙切狡古巧切】怛就制乎强国松栢之斩刈兮蓊茸欣植【蓊乌孔切茸如容切又而陇切】盗骊折足兮【骊音离】罢驽抗臆【罢音疲】鸷鸟之髙翔兮防狐惴而不食【鸷鸟至惴之瑞切】窃畏忌以羣朋兮夫孰病百而伸一挺寡以校众兮古圣人之所难矧援羸以威慠兮兹固蹈殆而违安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩【平声骚云皇览揆余于初度兮】姑舎道以从世兮焉用夫考古而登贤指白日以致愦兮卒頺幽而不列版上帝以飞精兮黮寥廓而殄絶【黮徒感切】朅冯云以羾愬兮【羾音贡説文飞声】终冥冥以郁结欲登山以号辞兮愈洋洋以超忽心沍涸其不化兮【沍音互涸音鹤又胡故切】形凝氷而自栗图始而虑末兮非大夫之操陷瑕委厄兮固哀世之道知不可而愈进兮哲不偷以自好陈诚以定命兮侔贞臣与为友比干之以仁义类兮【一作比干之以仁义类兮一作比干之仁义兮一无义字论语防子去之箕子为之奴比干谏而死子曰商有三仁焉】缅辽絶以不羣伯夷殉防以莫怨兮【子贡曰伯夷叔齐何人也曰古之贤人也曰怨乎曰求仁而得仁又何怨】孰克轨其遗尘茍端诚之内亏兮虽耆老其谁珍古固有一死兮贤者乐得其所大夫死忠兮君子所与呜呼哀哉兮敬吊予忠甫【一作敬吊忠甫】吊屈原文【晁无咎取以附变骚曰原没贾谊过湘初为赋吊原至扬雄亦为文颇反其辞自岷山投诸江以吊之谊愍原忠逢时不祥以比鸾鳯周鼎之窜弃雄则以义责原何必沉身二人者不同亦各从志也及子云得罪与昔人离谗去国者异太史公所谓虞卿非穷愁亦不能著书以自见于世者故补之论宗元之吊原殆困而知悔者其辞慙矣余谓斯言诚有防然公再逐而过湘江要亦不能无感云】
　　后先生盖千祀兮余再逐而浮湘求先生之汨罗兮【屈原为楚懐王左徒以上官大夫谗于顷襄王王怒而迁之屈原至于江濵被髪行吟泽畔顔色顦顇形容枯槁渔父见而问之乃作懐沙赋于是懐石遂自投汨罗以死汨音覔】擥衡若以荐芳【蘅音行离骚杂杜衡与芳芷若杜若也皆香草名】愿荒忽之顾懐兮兾陈辞而有光【一作明】先生之不从世兮惟道是就支离抢攘兮【抢千羊切攘如羊切】遭世孔疚【音究】华虫荐壤兮进御羔褏【书益稷予欲观古人之象日月星辰山龙华虫作防宗彛注华象草华虫雉也宗庙彛鐏以华虫等为饰羔音髙羊子小曰羔褏与防同衣袂也左氏襄十四年卫右宰谷曰余狐裘而羔防先生之意盖以言贵者不获用而贱者又得以进御云耳】牝鸡咿嚘兮孤雄束咮【书牝鸡之良惟家之索吚音伊嚘音忧咮与噣同陟救切啄也盖亦以喻贤者不获伸其喙而小人仄以肆其説耳】哇咬环观兮蒙耳大吕【哇咬滛声也哇乌切梁元帝纂要滛歌曰哇歌咬于交切大吕六吕中之一也先生盖亦以取喻云】堇喙以为羞兮焚弃稷黍【堇音觐药草乌头也】犴狱之不知避兮宫庭之不处防涂借秽兮荣若绣黼欀折火列兮娱娱舞【欀音襄屋椽周谓之欀齐鲁谓之桷娱娱一作娭娭】谗巧之哓哓兮【哓馨么切与憢同説文惧也诗曰予惟音哓哓】惑以为咸池【咸池黄帝乐也】便媚鞠耍兮美逾西施【离骚有西施之美容耍女六切】谓谟言之怪诞兮反寘瑱而逺违【瑱他甸切以玉充耳】匿重痼以讳避兮进俞缓之不可为【俞俞跗缓秦缓皆古良医也】何先生之凛凛兮厉鍼石而从之【鍼与针同】但仲尼之去【一有舎字】鲁兮曰吾行之迟迟【孔子之去齐接淅而行去鲁迟迟吾行也去父母国之道也】栁下惠之直道兮又焉徃而可施【桞下惠为士师三黜而不去且曰直道而事人焉往而不三黜】今夫世之议夫子兮曰胡隠忍而懐斯惟逹人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与逹固不渝兮夫惟服道以守义矧先生之悃愊兮【悃苦本切愊拍逼切】滔大故而不贰沉璜瘗佩兮【瘗于切】孰幽而不光荃蕙蔽匿兮胡乆而不芳【离骚经兰芷变而不芳兮荃蕙化而为茅注荃蕙皆美香也荃音孙】先生之貎不可得兮犹髣髴其文章托遗编而叹喟兮涣余涕之盈眶【去王切眼眶也】呵星辰而驱诡怪兮【谓屈原放逐见楚庙图画天地山川神灵谲诡及古圣贤怪物行事书其壁呵而问之作天问假以稽疑而渫愤闷也】夫孰救于崩亡何挥霍夫【一无夫字】雷电兮茍为是之荒茫耀姱辞之矘朗兮【姱音夸奢皃矘音党目无睛直视也】世果以是之为狂哀余衷之坎坎兮独蕴愤而增伤谅先生之不言兮后之人又何望【平声】忠诚之既内激兮抑衘忍而不长芈为屈之几何兮【芈音敉国语融之兴者其在芈姓乎芈楚姓也】胡独焚其中膓吾哀今之为仕兮庸有虑时之否臧食君之禄畏不厚兮悼得位之不昌退自服以黙黙兮曰吾言之不行既媮风之不可去兮懐先生之可忘
　　吊乐毅文【乐毅其先曰乐羊燕昭王以子之之乱而齐大败燕昭王怨齐未尝一日而忘报齐屯乃先礼郭隗而毅徃委质焉以为上将军下齐七十余城田单间之毅畏诛遂西降赵以书遗燕惠王曰臣闻圣贤之君功立而不废故志于春秋勇知之士名成而不毁故称于后世公伤毅之有功不见知而以谗废也故吊云晁无咎故亦取之于变骚】
　　许纵自燕来曰燕之南有墓焉其志曰乐生之墓余闻而哀之其返也与之文使吊焉
　　大厦之骞兮风雨萃之车亡其轴兮乗者弃之呜呼夫子兮不幸类之尚何为哉昭不可留兮道不可常畏死疾走兮【即上所载畏诛降赵之意】狂顾傍偟燕复为齐兮【赵封毅于观津号曰望请君尊宠毅以警动燕齐田单与燕军战逐燕北至河上尽复得齐城】东海洋洋嗟夫子之专直兮不虑后而为防胡去规而就矩兮卒防滞以流亡惜功美之不就兮俾愚昧之周章岂夫子之不能兮无亦恶是之遑遑仁夫对赵之悃疑兮诚不忍其故邦【初毅去赵归燕昭王问伐齐之事对曰齐霸国之余业也地大人众未易独攻也莫如与赵及楚魏于是乐毅约赵惠王别使连楚魏令赵□秦以伐齐诸侯皆争合从与燕伐齐昭王以毅为上将军赵惠王以相国印授毅并防赵楚韩魏兼兵伐齐其后又捐燕归赵始终对赵之意可见矣】君子之容与兮弥亿载而愈光谅遭时之不然兮匪谋虑之不长跽陈辞以陨涕兮【离骚经揽茹蕙以掩涕兮霑余襟之浪浪跪敷衽以陈辞兮耿吾既得此中正跽巨几切长跪也】仰视天之茫茫茍偷世之谓何兮言余心之不臧【言一作信】
　　伊尹五就桀賛【作之年月不可考先儒或以为到永州后作谓桞以附王叔文逐尝与许京兆书云早歳与负罪亲善始竒其能谓可以共立仁义禆教化过不自料廑廑勉励惟以忠正信义为志以兴尧舜孔子之道利元元为务不知愚陋不可力强其素意如此今人作此賛以隂自解説盖以桀比叔文言其居势顺便可以速得志云耳以叔文为桀而以徳宗为汤是果公之意哉】
　　伊尹五就桀或疑曰汤之仁闻且见矣桀之不仁闻且见矣夫何去就之亟也栁子曰恶是吾所以见伊尹之大者也彼伊尹圣人也圣人出于天下不夏商其心心乎生民而已曰孰能由吾言由吾言者为尧舜而吾生人尧舜人矣退而思曰汤诚仁其功迟桀诚不仁朝吾从而暮及于天下可也于是就桀桀果不可得反而从汤既而又思曰尚可十一乎使斯人蚤被其泽也又徃就桀桀不可而又从汤以至于百一千一万一卒不可乃相汤伐桀俾汤为尧舜而人为尧舜之人是吾所以见伊尹之大者也仁至于汤矣四去之不仁至于桀矣五就之大人之欲速其功如此不然汤桀之辨一恒人尽之矣又奚以憧憧圣人之足观乎【憧昌容切】吾观圣人之急生人莫若伊尹伊尹之大莫若于五就桀作伊尹五就桀賛
　　圣有伊尹思徳于民徃归汤之仁曰仁则仁矣非乆不亲退思其速之道冝夏是因就焉不可复反亳殷犹不忍其迟亟徃以观庻狂作圣【书惟圣罔念作狂惟狂克念作圣】一日胜残至千万兾一卒无其端五徃不疲其心乃安遂舛自陑【音而】黜桀尊汤遗民以完大人无形与道为偶道之为大为人父母大矣伊尹惟圣之首既得其仁犹病其乆恒之所疑我之所大呜呼逺哉志以为诲【一作晦】
　　梁丘据賛【左传昭公三十年齐侯疥遂痁期而不廖梁丘防与裔欵皆齐嬖大夫也言于公曰是祝史之罪也请诛祝史晏子以为君若欲诛于祝史修徳而后可公説使有司寛政毁关去禁薄敛已责又齐侯田于沛至自田晏子侍于遄防子犹驰而造焉子犹即梁丘防也公曰唯防与我和夫晏子对曰防亦同也焉得为和君所谓可防亦曰可君所谓否防亦曰否若以水济水谁能食之此君所谓终不挠厥政不嫉反已者也夫以孟子之贤臧仓犹得以沮君而梁丘防不毁晏子之贤是诚可取方子厚贬窜逺方左右近臣有能一为子厚之地者乎其曰激賛梁丘诚有以哉】
　　齐景公有嬖曰梁丘子同君不争古号媚士君悲亦悲君喜亦喜曷贤不賛卒賛于此媚余所仇激賛有以梁丘之媚顺心狎耳终不挠厥政不嫉反已晏子躬相梁丘不毁恣其为政政实允理时睹晏子食寡肉缺味爱其不饱告君使赐中心乐焉国用不坠后之嬖君罕或师是导君以谀【音腴】闻正则忌谗贤协恶民蠧国圯【部鄙切】呜呼岂惟贤不逮古嬖亦莫类梁丘可思又况晏氏激賛梁丘心焉孔瘁
　　霹雳琴賛引【賛云零陵在永州时作也】
　　霹雳琴【上音僻下音厯】零陵湘水西震余枯桐之为也始枯桐生石上説者言有蛟龙伏其窽【音欵空也】一夕暴震为火之焚至旦乃已其余硿然倒卧道上【硿苦东戸宋二切石声】震旁之民稍柴薪之超道人闻取以为三琹琹莫良于桐桐之良莫良于生石上石上之枯又加良焉火之余又加良焉震之于火为异是琹也既良且异合而为美天下将不可载焉【载一作再】防道人天下之美几防余作賛辞识其越之左与右【越如字礼记朱而防越注云越瑟底孔也】以着其事又益以序以为他传辞曰
　　惟湘之涯惟石之危龙伏之灵震焚之竒既良而异爰合其美越实为之賛者栁子
　　尊胜幢賛【观序云睦州于是诚焉不疑谓李睦州也马孺人睦州之外妇马淑也防集有淑墓志元和五年五月卒而此序云立之为福马孺人之墓賛当同时作】
　　以佛之为尊而尊是法严之于顶其为最胜冝也既尊而胜矣其为防济尤大尘非而灾去影及而福至睦州于是诚焉不疑袭石六觚【音孤史记汉兴破觚为圆斵雕为朴觚谓方也】其长半寻乃篆乃刻立之为福马孺人之墓孺人之生奉佛道未尝敢怠今既没睦州又成其志择最胜且尊之道文之于石以延其休则其生佛所得佛道冝无疑也賛曰
　　世所尊兮又尊道胜无上兮以为寳抜大苦兮升至真灵合賛兮神而神驾元气兮济津谁为友兮上品人徳无已兮石无磷【音隣】延永世兮奠坤垠灵受福兮公之勤龙马图賛【灵昌滑州郡名也明皇开元二十九年三月滑州刺史李邕献马肉鬛鳞臆嘶不类马日行三百里与公賛所状皆合公尝説周穆王八骏之图可焚而独于此賛龙马之神此必有可信不诬者哉序称卢遵从栁来南者此賛亦永州作集有送卢遵游桂州序盖其内弟云】
　　始吾闻明皇帝在位灵昌郡得异马于河而莫知其形好事者涿人卢遵以其图示余其状龙鳞虺尾【虺许尾切】拳毛环目肉鬛【音猎】马之灵怪有是耶居帝闲为马几二十年从封禅郊籍鸣和銮者数十事遇祸乱帝西幸马至咸阳西入渭水化为龙泳去不知所终且其来也冝于时其去也存其神是全德也既覩其形不可以不賛灵和粹异孕至神兮倮尾童鬛【倮力果切】防紫鳞兮巍然特出瑞圣人兮【顔延年赭白马赋实有腾光吐图畴徳瑞圣之符焉】理平和乐礼乐陈兮【礼一作百】鸣銮在御大路遵兮【诗遵大路兮】世痝道悖还吾真兮【痝莫江切】哀鸣延首慕水濵兮沛焉濳泳旋奫沦兮【奫于伦切】渊居海逝灵无邻兮出处孔时类至仁兮嗟尔众类孰是伦兮进昏死乱阽厥身兮【阽音盐又都念切犹危也】匪马之慕吾谁亲兮賛之斯图冝世珍兮
　　诫惧箴【或疑其忧惧二箴在贞元末年王叔文将败时作恐未必然观其词意亦贬谪后文云】
  </div>
  <div class="pagination">
   <a href="柳河东集_page6.html">
    上一页
   </a>
   <span>
    ...
   </span>
   <a href="柳河东集_page2.html">
    2
   </a>
   <a href="柳河东集_page3.html">
    3
   </a>
   <a href="柳河东集_page4.html">
    4
   </a>
   <a href="柳河东集_page5.html">
    5
   </a>
   <a href="柳河东集_page6.html">
    6
   </a>
   <span class="current-page">
    7
   </span>
   <a href="柳河东集_page8.html">
    8
   </a>
   <a href="柳河东集_page9.html">
    9
   </a>
   <a href="柳河东集_page10.html">
    10
   </a>
   <a href="柳河东集_page11.html">
    11
   </a>
   <a href="柳河东集_page12.html">
    12
   </a>
   <span>
    ...
   </span>
   <a href="柳河东集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
