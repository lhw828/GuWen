<!DOCTYPE html>
<html>
<head>
    <meta charset="UTF-8">
    <title>徐文长文集 - 第 51 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长文集 - 第 51 页/共 61 页</h1>
    <div class="content">
　　○沈氏号篇序　调亦纤媚

　　吾越有耶溪者带遶名山、号称佳丽、回洲度渚、涵镜体以长、萦散藻澄苔、转风光而轻泛、其在前代、尤为巨观红渠映隔水之妆紫骝嘶落花之陌镜湖伊迩兰渚非遥嘉会不常良辰难待舟移景转三春才子之游日出烟消几处渔郎之曲古今所记、图牒攸存、迩来居士沈君栖眞妙致、挽慕前修、始羁迹于市廛、终寄情于鱼鸟、眷言邪水、尤嗜曲涯、转入一天、还回几折数声长笛渺沧浪而自如一掉扁舟入荷花而不见意将流传斯景、爰授图工、歌咏其由遍征文士、乃于末简、要予微言、今晨把玩、俨游风景之眞、他日追陪、或预几筵之末、

　　○曲序

　　海樵君诗篇子都侯巳刻于粤南至是从子某又取君所为曲若干首刻而播于里巷藏其副于息柯亭中目曰息柯余韵从众好也业巳要予发其意于篇端予虽尚未见全篇也而故尝与海樵君游则固谂其声矣辟若好琴瑟然其音无所不具其抒之于思也极其所到怨诽则可以称小雅好色则可以配国风而其按之于指也遇小雅则闻之者足以怨遇国风则闻之者足以宣而君今巳弦解而柱崩矣、琴瑟之音、杳然云散风驶而独留者谱固闻之者之所欲倾耳而起君于松楸之表者也而乌知其不传哉、语曰睹貌相悦人之情也、悦则慕、慕则郁、郁而有所宣、则情散而事巳、无所宣或结而疹、否则或潜而必行其幽、是故声之者宣之也、故观兹谱者人将以为登徒子莫如君余独以为反登徒子莫如君独其声艳耳空同子称董子崔张剧当直继离骚然则艳者固不妨于骚也噫此岂能人人尽道之哉

　　○赠礼师序　论甚明确

　　昌黎之文余夙、诵好之至其论道则稍疵及攻佛又攻其麤者也余观其送文畅者谓畅欲闻浮屠之说当就其师而问之不当从吾徒而请从吾徒而请乃羡吾君臣父子之懿文物事为之盛而然耳此岂足以攻佛哉大约佛之精有学佛者所不知而吾儒知之吾儒之麤有吾儒自不能全而学佛者反全之者夫所谓君臣父子之懿文物事为之盛非吾儒之麤者耶、不然将学佛者始祝发而髠之以为绝父子薎君臣矣、既畜发而冠之、拥笄堕珥忽焉长儿女干禄而饕将无所不至、谓足以全父子而完君臣践文物而履事为之盛耶、某师自幼去俗为僧大善寺中腊若干年衣衣食饭付应以给初无事于禅讲盖所谓不求佛之精者而心行直平、绝去势利、祖其祖而父其父、子其子而孙其孙眞若俗之伦理然盖所谓得吾儒之麤者未可以其髠而少之也计腊若年今总之得六十某月日其生也其徒名浩者与余夙为诗酒交来乞余言以寿余惟佛氏论心诸所证悟即寿命相者悉扫抹之而其告波斯匿王又引见恒河性以觉之云此身变灭之后、乃有不变不灭者存此皆彼教中精微之旨师既无所事事矣而何庸于吾说至吾儒之麤若所谓君臣父子云者则师既以事事矣而又何庸于吾说哉于是合掌作礼而持偈以颂之云尔

　　○肖甫诗序　遒婉铿锵

　　古人之诗本乎情。非设以为之者也。是以有诗而无诗人。迨于后世。则有诗人矣。乞诗之目多至不可胜应。而诗之格亦多至不可胜品。然其于诗类皆本无是情。而设情以为之。夫设情以为之者。其趋在于干诗之名。于诗之名。其势必至于袭诗之格而剿其华词。审如是则诗之实亡矣。是之谓有诗人而无诗。有穷理者起而捄之。以为词有限而理无穷。格之华词有限而理之生议无穷也。于是其所为诗悉出乎理而主乎议。而性畅者其词亮。性郁者其词沈。理深而议高者人难知。理通而议平者人易知。夫是两诗家者均之为俳。然谓彼之有限而此之无穷。则无穷者信乎在此而不在彼也。肖甫与吾结发而同师、至十六七而始分。又六七年而复合。合而复同师也。始同师时、同学为干禄文字。既而分则同有。事于词家。又既而合、则同有事于道。于是肖甫者为诗始入理而主议、然其性也郁、而其所造之理。与所主之议。深而高。故其为诗也沈。而为人所难知夫两诗家者各是其是如聚讼然即使亮而易知犹不相入也况沈而难知乎而余独私好之。某氏善肖甫亦将稍□其藏匣者梓以布而试其果投于人否也、而谋于余、余故略道其所以然谚有云鼠不容穴衔蒌薮也乃予之评其亦果容于人否耶

　　○玄抄类摘序　序次雅当

　　书法亡久矣所传书法钩玄及字学新书摘抄犹足系之也然文多拙缺散乱字多讹读之茫然欲假以系犹亡也余故为分其类去其不要者而稍注其拙正其讹苦无考解者则阙之矣大约书始执笔执则运故次运笔运则书书有法也例则法之条也法则例之槩也故次书法例又次书法书法例书法功之始也书功则例与法之终也故又次书功功而不巳始臻其旨矣故又次书致书思致之极也故又次书思书候思之余也故又次书候而书丹法微矣附焉书至此可昧其原乎故又次书原书至此然后可以评人也故又次书评而孙氏书谱大约兼之故终以谱

　　又　落笔阴森

　　自执笔至书功手也自书致至书丹法心也书原目也书评口也心为上手次之目口末矣余玩古人书旨云有自蛇鬬若舞剑器若担夫争道而得者初不甚解及观雷大简云听江声而笔法进然后知向所云蛇鬬等非点画字形乃是运笔知此则孤蓬自振惊沙坐飞飞鸟出林惊蛇入草可一以贯之而无疑矣惟壁拆路屋漏痕折钗股印印泥锥画沙乃是点画形象然非妙于手运亦无从臻此以此知书心手尽之矣

　　○抄代集小序　无限感怆

　　古人为文章鲜有代人者盖能文者非显则隐显者贵求之不得况令其代隐者高得之无由亦安能使之代渭于文不幸若马耕耳而处于不显不隐之间故人得而代之、在渭亦不能避其代、又今制用时义以故业举得官者类不为古文词、即有为之者而其所送赠贺启之礼、乃百倍于古其势不得不取诸代而代者必士之微而非隐者也故于代可以观人可以考世

　　○抄小集自序　婉宕

　　山鸡自爱其羽。每临水照影。甚至眩溺死弗顾。孔雀亦自爱其尾。每栖必先择置尾处。人取其尾者挟刃匿丛篁。伺其过急断之。少迟忽一回视。则金翠光色尽殒此岂其靳惜之意专致通于神故人不能夺其所爱而必还之于既去耶此其于麝抉脐。蛇剖珠又稍殊异矣。余夙学为古文词、晚被少保胡公激作鹿表巳乃百辞而百縻、往来幕中者五年、卒以此无聊、变起闺合、遂下狱、诸所恋悉捐矣、而犹购录其余稿于散亡、并所尝代公若代人者、诗若文、为篇者若干盖所谓死且勿顾夺其所爱而还之于既去于孔雀山鸡何异耶昌黎为时宰作贺白龟表词近讇附、及谏佛骨则直处地然耳。人其可以槩视哉。故余不掩其所代于公于人者虽然自妄羽之而复自妄尾之。安能保人之必羽之而必尾之耶诚如是则吾之购之录之也其不见笑于山鸡孔雀也几希矣

　　○刻沛言序 【 予自嘉靖辛酉以后文若诗皆为大所绐者今聊刻之以发一笑其人不求而自赠者亦尔】 

　　景陵丞娄君检其翁故所簿沛时览游唱和诸篇及人所赠翁善于政佩印于他县奖檄于诸大吏以至久而致休以归文若诗凡数十百篇其大父御史人所赠者又数十篇将付诸镌而以书属予客有在座者曰沛君之治沛必善、苟未善、即幸得一二言足矣、必不能尽买沛人言若此多也、然而迹则几于陈矣且沛簿与沛中天子孰尊。簿善治与隆凖者提三尺灭暴秦而定天下功孰高。今持以付诸梓者侈矣然与大风歌数语孰雄也。而今且奚若矣。则是集也。镌不镌、可以坐而定也。予曰是或不尽然也。今夫以糠粃而视天下则典谟亦陈。尧与舜亦不得锢其巳槷之烈。诬其梦以为觉。苟用以砥世。则非陈无以鉴也。陈之为用。犹燎之于艾也。枳与半也。弥陈而弥善也。且吏沛。者多矣。致言之多。莫踰娄君者。则少言者不知几何人。无言者不知几何人。言而反是者又不知几何人也。以无言凖少言。以少言凖多言。以反是者言凖是者言不可以为吏者砥耶。苟砥矣。虽陈矣。镌之可也。

　　○陆氏谱序　以解颐痛哭起情一转意足

　　当汉之兴也尉佗以鲛鳄之资、涎沫岛外、当其时不有陆贾之贤、用数语以下之、则南海之波几于沸及、宋之亡也朝廷在楼橹间矣、老嫠抱孤子而泣此与纩息者何异哉、而秀夫周旋其间、一日尚喘、则一日尚药夫国之存亡不可定。而定于两公者则如此。余少时尝渡庾岭半游南中即未至厓山。然舟辔之迹。多两公履舄之所经也。每一思之或问遗疑于故老至说他及抱帝事未尝不慨焉以兴泫然以泪思起其人而与之语一以解颐一以痛哭今来访天目过富春为陆邵武君所延醉而宿其庐出其谱、乃知君两公裔也、环鹿山而居生者数十家。其殁而墓者封亦以十数。问其来不过二三世中人耳。其繁如此。不谱何以令不湮且疏耶。予与君言则知君交而有礼如此矣。不览是又安知其能笃于人伦又如此耶。因起告之曰夫余昨游南中追念二公之遗而感之如彼又况亲见其子孙若君辈耶且余于两公路人也犹感之如彼又况为其子孙若君辈者耶吾卜之行且见陆氏有人矣。诚如是即君不属余以谱序。犹当序之。况君果属予也。

　　○李伯子畵册序　宛似大苏

　　李长君尝畜畵两本、本数十幅、山水人物羽毛果卉靡不收、其为品则畵家所称精神与逸靡不具、盖皆两宋与胜国时国手所为、而君自辽入京师所交游益广、每幅必属一时能名诗者书之、而予亦滥其中、至是复以序属余、尝观苏文忠公为王晋卿作宝绘堂记。多陈书与绘不善畜之者颇病人。以余观于杂俎中所载崔伯延。每当战。必令僧超用笳吹壮士歌。项羽吟。然后策马入阵。所向无不捷者。如是则册中之诗。固不足以病君矣。独于绘则无闻。然鱼鸟鹅鹳具载阵法中。而决水千仞。因地制流。又为孙子形势篇中至要语。凡兹四者。盖即绘家所称羽毛山水事也。审如是。宁止于不病君。且深有助于君矣。夫争道鬬蛇。何预于书。闻声渡水。何预于禅。而一触即悟。终身乐之不穷。矧以君之捷敏而遇兹四物为助于兵家者哉。诚如是也则君虽作堂以藏之如晋卿令吾辈日指而哦品其间以俟君之一触而悟亦无不可也

　　○赠吴宣府序　摹画有生韵愤惋沈壮直逼史迁矣

　　当嘉靖乙卯间海上始大用兵、兵隶诸大府者特骄甚偶绛衣袭锦而靴幆干魁岸多力者三四人入越乡把剑袖锥目夔夔以睨过市饔则醉饱系马狭斜则拥红紫以嬉如入其家之庖室都不与一钱日既昃知无所怫遂稍侵居人家、居人聚哗之则走撞县门撼丞簿收笞居人犹呶呶睨丞簿丞簿畏得祸不敢动气与酒益奋尚恣睢街市中不去余方与君罢讲稽山下逢之直前视彼四人者嗔曰酸何知、敢视我直攫乃巾碎之耳余谓君曰市人足恃也盍抶诸君曰不约易散未可也君归呼族人于家、余归呼族人于寓、得七八辈、余曰可矣君曰不约莫任其害未可也约族人曰侪等击击其下。莫击其上。约市人曰侪等莫击第喊而声援、遂击四人者靡不仆几烂、击者逞褫其绛锦与靴四人者裸而号乞命君曰悉还之稽首悔谢若崩角市者哗而合掌君答而拊曰劳矣稽首称快若崩角顾谓余曰盍归乎。余曰诺。过寓将别君曰未也。巳令设于寓矣举爵以揖升若次功级然尽醉而退翼旦丞簿若守并寄谢以言、一日予把君手谓曰、生平知公操笔而摇髯、诚不知用胆与略乃如是、君笑曰使他日试某以兵、亦犹是也、巳而君果仕及今二十有二年乃始为　明天子提十万众守数千里亭障不用其边幅、直用一言以定虏、虏六年不敢决槛而哮其求食也、特稍稍然摇尾耳、中朝始翕然以君为长城、一时勋名无与比伍、余于是益信士磊落奇瑰。赫赫奕奕。垂后世者不定于素不可以袭于一时若彼武侯淮阴。并以数言初见其主之时。策天下于几席。非君稽山之一鬬。乌足以伦哉。于是君方以贡成晋兵侍又以秩满膺赠与荫而予适以公招在幕中感旧而赠以言

　　○注参同契序　极类长公禅喜文字

　　徐君景休所注参同契存而诸家云亡者以偶不谅古人著述之体故也后儒于书句句而训之章章而赔之故经自为经体而注自为注体古人则不然其注经也取于明经而巳、注之之体、或不章贴而句训、编而次之之人、亦无从章析而句分、兼之作述之手、韵调不远、古今相隔、考问无由、指存为亡、转传转信矣、景休之注之湮也坐于是景休之注湮而魏公之经亦泯拔景休所以起魏公也诸家言经者欲拔景休而不得、甚至欲分四言为经五言为注是止冯字数以别唱随遂起吴伧妄裂亚掇如万手缫丝不胜其乱好古者尚谲、又从而谬序以信之、注未及还、经且尽失、予觉其然乃取庐陵陈氏所注分章上下久之一日试挈某篇与某篇相印一经一注母子粲然以逐他篇。莫不毕尔辟如陆孙束□先攻一营遂晓破蜀之法连营七百里一旦席卷魏经徐注既蚀复明夫长者赀财记分众子帐籍自别然当其未分不特为众子畵饼抑且起众子支属妄拟某物当得某房夸示眷戚注未分经亦复如是及至分赀妄拟俱歇注分经定亦复如是虽然贯穿文义印字晓人、亦小补耳。若悟眞机。字乃无只。故分经分注。援笔于既悟之后则可。牵文于未悟之先则不可。不然抟控糟粕。希不见诮斲轮矣阜阜冬冬有上无下有西无东贯心于中开户支窓参之斗蓬一用寄冲主言始终言终于甘始于十兄若问吾心正兔三双而鸡十双苍箕中人叙言

　　○赠严宗源序　起语隽永而终篇情事凄然

　　楚锺仪系晋军库景公见而问之知其为楚伶使鼓琴乐之余固能琴、今以内难絷、乐往悲来、往往思一鼓、而琴不可得、日所与伍者十数逻伺卒与数十罪夫漆面而卬鼻如义剎然、所对者拲桎绁棰诸械、所见者白日走羣鼠争人食、所苦者虮虱移家馆吾破缊而巳无一琴以娱而有诸苦以助窘是以非甚故旧足无履斯地者而葑之村有严君宗源者于余非有平生也、乃偕吾故友任君之叔子某始持一豚蹄饤酒脯食饮吾于其地差不苦而且乐之不欲遽去余异之乃数问某某为余道宗源少时极聪明书一目不更读而悉记中直父丧始罢去营家事然其为人眇钱财重意气孝母而慈子急人患难可纪者凡数事、施予不责负者其人为谁与谁以彼之履若此固宜其慰我于□而不去我也予闻而思有以纪其人稍章其行故于其再至也书数言以归之噫鱼相喣以沫不若相忘于江湖今不能江湖也苟相喣以沫不犹愈于巳乎

　　○逃禅集序 【 钱刑部君号八山云藏公别号也】 

　　以某所观释氏之道如首楞严所云大约谓色身之外皆巳、色身之内皆物、亦无巳与物、亦无无巳与物、其道甚闳眇而难名所谓无欲而无无欲者也、若吾儒以喜哀乐为情、则有欲以中其节、为无过不及则无欲者其旨自不相入而今之诋佛者动以吾儒律之甚至于不究其宗祖之要眇而责诸其髠缁之末流则是据今之蒿冠务干禄之徒而谓尧舜执中以治天下者教之也其可乎其或有好之者则又阴取其精微之说以自用、而阳暴其阙漏以附党于中正、谓佛遗人伦非常道、将以变天下为可忧、嗟夫吾儒之所谓常道者、非以其有欲而中节者乎、今有欲者满天下、而求一人之几于中节不可得也、是其于常道亦甚难矣况欲求其为非常之道如佛氏之无欲而无无欲者耶奈之何忧其变天下也凡此者皆稍论其微旨至其神通应现广大奇恠而不可究诘者姑不论夫巳茹荤而强餐霞者以肉食、睹川泽之产而不知其海之藏、此犹可诿曰各据其所见也、彼所谓高冠务干禄之徒、其至溷而无比、块然略无所见者亦顾呢呢于闳眇而难名之道又何为者耶此云藏公之所以逃焉而不能巳于言也

　　○赠妇翁潘公序　以骨肉感切之情发悲怆郁

　　堙之气譬之闻晓角于寒沙令人不堪回首吾乡近世嫁娶之俗浸薄嫁女者以富厚相高、归之日担负舟载、络绎于水陆之涂绣袱冒箱笥如鳞往往倾竭其家而有女者益始自矜高闭门拱手以要重聘取一第若被一命有女虽在襁褓、则受富家子聘、多至五七百金、中家半之、下此者人轻之、谈多不及也、相率以为常、吾妇翁当庚子时以名法给事锦衣叙官主阳江县簿时与外兄童君尚俱在京师外兄偶为翁道某曰吾姑母夫徐夔州者有少子九岁能为举子文十三三赋雪词十六拟杨雄解嘲作释毁翁曰其人奼否外兄曰未也是岁翁来家乃遂以长女见许而赘某某钗珥之礼、略具而巳、其后乙巳某以卜居为豪无赖所诖误家殆尽居一年复有帏幕之变某遂辞翁居东城然翁以前二事、为某营治、发几为白而所费金反满□家聘女之数时某益无聊甚而未闻理道素矫抗为不情之廉当辞而就东城之居也固辞翁不持一物以行又避于求多、简其形迹、至是人始有言于翁者曰凡人择子壻不为利则为名、不为名则亦多其寒温虗礼、今君之以女与人也、上之既无利与名、乃并其虗礼而亦不得耶、翁曰君所谓利。吾所不道也。所谓名。将谓其屡荐而辄弃也。诚其问学解弛当为忧。至于校计显晦非可令达人闻也今人有热而疏其亲亦有凉而附之者吾壻方凉其偃伏寡与固不当施于我然壮士之志也处困者所难。岂可诋訾之哉。于是言者语塞而退、以某所计翁乃所谓受一命者也使如世俗宜深、求于某而乃反益出其有以周旋其患难某居其家六七载今自居又六七载矣更新旧浮沈存否之变而翁之敬爱某者如一曰其固巳难翁之施我矣及闻塞言者之辞乃不谓翁知我顾如是某近见丞簿有材力能干济者、非不斐然可观、然士或疾雠而民或怨詈之、至横被跌挫无以解、某往随公在阳江见其拔大恶、决大机、岂直丞簿所不敢为、乃服豸衔命之使亦所观望而徐图者又反得士民之欢而大吏亦未闻厌其跌宕而不制某始叹曰使在洪武时封侯何足道哉盖翁本宏材而机智亦出世俗上。固宜其知我也。某久怀感欲言而未有路、会今年以五十寿以二月十三日生辰受亲友之贺某始得序言随众宾后

　　○览越篇序　呜咽之音

　　余读苏文忠公之上书于文潞公也悲焉大约道其当就逮赴狱所著书十亡其七八到黄作易传论语说恐一旦沦没不传又以文字得罪人必以为凶衰不祥之书莫肯收藏谓潞公一代伟人也故托之以传予晚得交上虞葛韬仲景文叔侄间而两君者位分去潞公远甚、而其在诸生中、卓然称伟人、则略相似于潞公、予今所著以拟文忠犹两君与潞公位分也而所遭患难则不翅旦之故亦遂取旧所著散亡而仅存者、从狱中托之两君、而韬仲且遂许以传而为之序、最后亦以巳所著览越篇来予读而叹曰是亦岂待我而传者耶、平居用力于道既早见而握揽之停涵既久一与古今人遇便引吭而鸣响溢于据梧扣竹之表是故识远而音介介然肆以雄也彼且无事于工声、而世之号为工声者、又乌足以闯其藩哉然而观斯篇者。味其言亦可以槩其人之伟矣、余固不可以不序虽然皇甫谧序三都足以重左太冲而陈师锡之序五代史不足以当欧阳永叔则予虽无序可也、

　　○王山人赠言　中气之守大是后复送难相跌宕一偈更有悟景

　　钱氏有子曰某年几壮而病呕血一呕满钵而百疗不巳王山人某附耳与语可一刻用三五字诀令坐于一室中半日而减不踰月而起走食饮如故无何钱氏子持一鲤造余杮叶堂中问其故则曰将借先生之言以偿疗也鲤泼泼然跃杮下余嗜焉许以言则告之曰山人曩与子诀用何语钱氏子不对余曰以余所闻殆中气之守欤。凡人劳则气乱。气乱则风。风则波。劳甚则风急而波马??。或为逆上。静躯而忘心。则风止而波宁。上下各循其营。如此则守且无事也。而何事于中。山人尝谓余言曰我初得是术通督任如蛇钻泥、如蚁寻垤、目耳如洗剔锢疾、如汤沃雪、便谓神仙在股掌间、迄今行之、可以疗病、未可以仙、若仙者乃舍守中而求鼎于外者也、余曰舍则似矣、则未、其后数与言、终两年而未决、故于赠言也、复令钱氏子持往问之、傥不免于异同、当复我于杮下也、为作偈曰、舍却两头守中截只似麻绳打一结若还更向外头寻便似借铁来补铁麻绳打结有时申借铁补铁几时成能将口诀医红液。却胜阿胶与郁金。

　　○北台疏草序 【 代盛太守】 

　　曩廵辽草数简入绍时偶杂随行书笈中一日与属论辽事稍由之偶为杨会稽携□既又偶徐山阴至相与谋校于乡先生某将刻之业巳具予移书止之不可得既竣阅成编乃言曰古称人臣之谏也、入而告君、退而焚其草、予不草之焚愧矣、顾不能止人之刻、不以薄乎、客有在座者曰彼焚草者、恐彰君之过也、当子廵辽时会　主上新极、　朝廷清明无阙事、子所疏时塞垣利害、帅臣才不才耳、与古彰君过者殊、何所讳而焚耶、予曰帅臣才不才既疏之而忍暴之耶、客曰非是之谓也塞垣之敝也辟诸病人而帅臣辟诸医其措置也辟诸方饵言敝否不核医之

　　○云南武录序　奋迈沈雄是令壮士色动

　　余尝读傏书南蛮传永昌西野人之桑取以为弓不筋漆而利越睒 【 音炭夷以货赎罪曰□】 之西多荐草产善马至金铁铜铅则在在有之故滇之刀剑矛戟名天下是习武者之物他蛮莫与争利也其始蒙舍诏之自王也虽属伪然观其择乡兵为四军罗苴子戴朱鞮负犀革铜盾而跣走险如飞百人置罗苴子统一人又有望苴蛮其驰突如神其师行乃人赍粮斗五升满二千五百人为一营其令前伤者养治后伤者斩是习武之法他蛮莫与争强也遂以大而骄唐至孽孙异寻牟而败其于夷夏之权衡可谓不审矣而马伏波有侧之役诸葛武侯有获之役并履历经营于尔滇之乡其权衡不失分寸虽儿童妇女至今神之非、百世习武者之蓍龟骄泰者之药石耶而迩者诸生之见收于武也、以弓则取材于西野、以马则取骏于越赕、以刀戟则取五金于诸产、所以运筹而权衡于一心者、苟能取师于马葛两公是戡定之武也又以是弓以是马以是剑戟、进而取师于我　高皇帝之五将军一举而定滇者是开创之武也生之乡人在汉有李恢策蜀汉破刘璋又自请代邓方又治叛酋定南土及于临难不忘丧元、而叚赤城以身饲大蟒、所持剑自蟒腹出、卒活一乡人此二豪者亦庶几杀身以成仁者之武也于此三者□□□□□□□□其力而取之。得其一亦不负今日□□□□□

　　○赠李宣镇序　议论详确□□□□

　　说兵者谓今独石迤北孤县一臂□□□□□独石置卫本开平地也、开平左四驿接大宁□四□接独石彼此有急左右旦夕可相援、而开平后乃弃之虏凡横亘三百里徙卫于独石、有急左右不得相援又西虏寇蓟辽必踰独石循开平弃开平非计也议礼者谓古恒岳乃在今大同浑源州自五代失河北至宋未能混一为契丹所有故寓祀今眞定恒山耳而议者以为　高皇帝逐胡元既收河北矣□北岳亦不改眞定而吴人徐侍郎问台人王侍郎读书札记大阅录后先出似　成祖时北岳改祀浑源伏然当永乐十六年夏杨金三老奉诏修志时尚未闻有此说也岂即志后乃始改祀耶至问诸乡里□□赵者往往云赵祠岳固不废曩余客上谷欲一在浑源巳褁粮会约伴爽期而止迩奉公使命意庶几且了夙逋乃抵徐而病归矣遣儿走报公随以言曰公家世名将军也独石可弃与否是公父子间专职其筹划必素乃浑源岳祀非专职也且邻吾意公区□余暇即邻且必一及之果眞定耶抑浑源耶何者□方镇也岳方岳也方镇方岳幽明表里一也不近紬于百里之晋之邻而俾聚讼者远迷于千里之赵□滥公得无意乎

　　○周愍妇集序　婉曲尽意

　　荀子言人性恶杨子曰人性善恶混而吾孟子则曰人性善凡人之于父子也、姑章于其子之妇也、宜无不爱也、矧妇而贤且孝者耶、周氏之为妇可谓贤且孝矣、而为之姑章者、不特不爱之巳也、顾雠之为迫以死是集也哀之者之词也吾欲非荀子、何以有周之姑、欲非孟子、何以有周之妇、欲非杨子、何以□有周之妇、复有周之姑虽然姑章之雠妇也卒不□□妇者之多则孟子之言性善也为□老子右□□左名然吾夫子许夷齐以民称疾□世而□不□□周氏罹实祸于生而徒获虗名以□□□□□□□也虗名鬼享耳享不享孰知也。吾□□□□□□□之不背老子则背孔子虽然等死肀、不犹愈于生为善无以自白也、而死蒙恶名者乎、吾越人常谈沈锦衣之死而将并夷其伯子也适有天幸以免遂谓天眞能与善人而诋非司马氏傅伯夷语然天能活伯子何不能不死锦衣也岂伯子为善人而锦衣为不善人耶今试论之锦衣善人耶、不善人耶、如东海孝妇天能为旱以白其冤于后、乃独不能别有所为以免其　死于先、岂于后也天则优为旱、而于先也天不能他有所为若为旱者耶、虽然造化吝以名与人、为享实以生者短、而享名于死者长、人固尝借是以宽死者矣、则名固果贵于实耶、审如是周氏以一死而得兹集之名也、果天所独厚者矣周氏可以瞑矣然世有为善而名埋、匪直埋也、而顾蒙以恶如吾前所云者、天又将何以处之耶、中郎之孝也遇司徒之贤而卒蒙以逆逆曰党、淮阴之忠也遇酇侯之知不能救且下石焉而卒蒙以逆逆曰创、此与谥鹤以乌者何异耶不闻天有所处也噫使周氏而知此。诚可以瞑矣。

　　○海上生华氏序　镵画

　　予有激于时事病瘈甚若有鬼神凭之者走拔壁柱钉可三寸许贯左耳窍中颠于地撞钉没耳窍而不知痛逾数旬疮血迸射日数合无三日不至者越再月以斗计人作虮虱形气断不属遍国中医不效有人言华氏工者客游多传海上方试令治之羍而愈至则问其饵两物耳以入窍中血立止乃用圣母散三十服而起因与往来日问方无穷尽自言其愈江湖中奇疾甚多而国人易其工无知之者即知无召之者余贫欲为文以彰之而未暇也、则忆曩时与张山人二书其一曰予耳血每玉耳中划划若惊雷即竎射成瀑流不可措手以试于诸医亦罔措手也妄思昔人以强弩射潮尚障东海今若此仆之死自分而越之疗亦可知矣晚得一华氏止用二味药其止效如神其一曰陈胜囚赵王羽执太公其间用计设间百不可脱而卒赖以济者至琐之厮养埋名之侯生也事不可忽类如此仆欲用此言表华工以文兄作一诗其人日绾栉具旋旋而来、吾置具于左坐上坐交筯与食饮心甘焉、毋一毫勉强也、噫余之赠华氏计无出于此二书矣、俾越人知之未可以其工而易之也因称之曰海上生

　　○着郭子序　甚明畅

　　邃古之初、天施其气、地受而化形、人与万物皆穴上以生、亦若今世父种而母胎之也、种生地上而诸穴之在地中凡既尝生物如妇之可复胎与未尝生物如女之可新胎者皆生气之所在也生气所在、其在昔也、即人物尚能创生、诚使葬者取骨骸以乘此生气、即不能创生、能止其不灵耶、苟灵焉不福其子孙而又谁福耶、故骨乘生气而福及子孙、未可谓尽无是理矣、客曰邃初生物、地则穴之、今胡不尔、曰土静而厚、民则生也、迨于后世、振之泄之偷之薄之、生之具耗矣、土溏则生物能出也、迨于后世、坚之实之即偶有生焉不能出矣、是故有掘地而得物者也、客曰邃古初生胡乳胡餔、及其既也、胡衣以裾而不速仆、余曰人穴土中、有窍无泄一阴一阳不呼不吸绵绵息息不问岁月必坚且灵而后破穴以出如老聃之垂白而始拆于母腋若此者、水火不侵、何用衣食、迨有胎生、渐薄渐绵、土处始病、木居而颠、惟万物莫不然盖始庞而终纤彼谓空桑孕尹者何异酿酒于露瓮称海上生人者亦何所附丽以舆权由斯以谈穴生之理灼矣燎焉、此非吾之臆说也百昌皆生于土而反于土、广成子先我而有言、然则葬骨者而获乘夫生气、盖适得其天孕之故也、又安止其灵之不亟而荫之不延、

　　○赠张君序　议亦快

　　经称鹏之用其将飞也必待海之运其飞也必以怒其徙也必培以九万里之风而后南而蜩与鸠之□起而上下于榆枋者不过寻丈之间耳乃用是以笑而訾之此知之所以有大小之分也、惟年亦然、故有菌与蟪蛄不知晦朔与春秋矣而冥灵与大椿其为春秋也或以五百甚或以八千夫以知之大小与年之大小其不相及也如此、今也欲举有限之年以营无穷之知、即使其大而为鹏也亦何益于年而益于年者必谨一息爱一毛无侵于世而亦无济于世而后可若是则龟鹤之不槁与木石之久于尘中亦足矣故养生之家、圣人有不尽取者、凡以是也、而为昙之说者则曰鹏与鸠与蜩其知之大小菌与蟪蛄与冥灵与上古之大椿其年之大小皆不免于变坏而其中自有不变不坏者存、而后吾之所谓知者、盖无处而不是、其所谓年者、无所谓始矣、而又何有于终、噫其说亦可谓宏且妙矣、而吾友张君者蚤岁力从事于圣学今也并二氏而并参之故其当应感之会、于伦理巨细之繁日雨下霰集无不默然以裁之冲然几于道人皆不足、彼独有余、吾知其然而莫知其所以然、盖吾尝闻于射者矣彼的者有常而臂者无定含有常以殉无定将百发而不一中有一人焉乃櫜弓而不射曰以宝吾形、又有一人焉射而若忘不射而若忘也曰以宝吾眞及羿之至也则不然其未射也默焉若宝形者其射也超然若宝眞者而期不失于鹄用是以终其身虽加青霄之翼洞重兕而贯县虱无弗□也若然则二氏之说、宁非吾学圣人者之一助耶、而又何病于儒向吾所谓不知君者、令以是而拟君、意者其庶几乎、诚如是则君之知且几于鹏矣而其为年也亦何有于楚之冥灵与大椿耶
</div>
    <div class="pagination">
<a href="徐文长文集_page50.html">上一页</a><span>...</span><a href="徐文长文集_page46.html">46</a><a href="徐文长文集_page47.html">47</a><a href="徐文长文集_page48.html">48</a><a href="徐文长文集_page49.html">49</a><a href="徐文长文集_page50.html">50</a><span class="current-page">51</span><a href="徐文长文集_page52.html">52</a><a href="徐文长文集_page53.html">53</a><a href="徐文长文集_page54.html">54</a><a href="徐文长文集_page55.html">55</a><a href="徐文长文集_page56.html">56</a><span>...</span><a href="徐文长文集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
