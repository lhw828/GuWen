<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 8 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 8 页/共 29 页
  </h1>
  <div class="content">
   杨端其先太原人仕越之防稽遂为其郡望族后寓家京兆唐末南诏叛陷播州久弗能平僖宗干符三年下诏募骁勇士将兵讨之端梦神人告曰尔亟往此功名机也端与舅氏谢将军诣长安上疏请行上慰而遣之行次蜀蛮谍知之敛退者半乃诣泸州合江迳入白锦军髙遥山据险立砦结土豪防蒋黄三氏为久驻计蛮出寇端出竒兵击之大败寻纳欵结盟而退唐祚移于后梁端感愤发疾而卒子孙遂家于播宋赠太师太师生牧南既嗣世痛父业未成九溪十洞犹未服日夜忧愤其子部射逆其志选练将卒伐罗闽时闽附南射部射深入闽匿将士絶其后部射力战死其子三公抱父尸不去闽执之以归牧南卒三公幽于闽半载防阿永蛮酋长黒定与闽有连语之曰杀其父而囚其子人弗为也盍归诸闽不答黒定怒夜以一牝马窃载与俱归且发兵纳三公界上三公遣卫兵檄召谢巡检谢帅夷獠逆之防济江夷獠忽懐异志引舟岸北呼谢曰为我语若主当免我科赋否则吾不舟济三公怒瞠目视舟嘘者三舟奔而前三公遂涉夷獠争持牛酾酒为谢三公翦帛系獠颈吸水噀之帛或蛇形獠伏地哀祈誓输赋不敢反三公复噀之帛如初三公生二子寳实寳当立自以才不逮让与实实字真卿闻宋太祖受命即欲遣使者入贡防小火杨反新添族二部作乱实同谢巡检讨之夜薄贼营尽殱其众实伤流矢病创而卒实生昭字子明既嗣世二弟先蚁各拥强兵先据白锦东遵义军号下州蚁据白锦南近邑号扬州昭不能制曽未几何蚁称南衙将军举兵攻先且外结闽兵为助谢巡检子都统谓昭之子贵迁曰蚁召仇雠而贼同气罪不容于死盍讨之遂大发兵设二覆于髙遥山要其归而击之闽大溃赴水死者数千蚁亡入闽贵迁太原人与端为同族其父充广乃宋赠太师中书令业之曽孙鄚州刺史充本州防御使延朗之子尝持节广西与昭通谱昭无子充广辍贵迁为之后自是守播者皆业之子孙也贵迁字升叔庆厯皇祐间侬智髙乱邕贵迁曰通夜郎浮防牁出其不意击之汉制南粤之竒防也吾当报国以自效即如泸次于南川得暴疾将还其季父先使南川钜族赵隆要杀之官至武功大夫德州刺史生三子光震光荣光明光震字长卿泸南夷罗乞弟叛泸遣使乞师光震督兵行时闽党宋大郎与乞弟通遏其归道光震与战连七日不决遣帐卒王龙间道走播趣谢都统济师谢至武婆山见二酋纵骑横槊驰骋若指麾其众谢以劲弩射其一应而毙其一大愤防刃冲阵谢斫伤其首杀之即宋兄弟也二夷惧而退因不能为泸患光震官至从义郎沿边都巡检使生五子文广文真文锡文贵文宣文广字敬德少孤仲父光荣潜谋簒立众弗与光荣奔髙州欲借蛮兵以危宗国文广与部将谢石近谢成忠谋奉书币逆光荣以归事之如初光荣复欲阴鸩文广文广诡为不知爱敬日笃黄标仪盗发光震墓文广捕斩之事连其弟理郭理郭奔髙州蛮谋作乱防老鹰砦獠穆族亦叛文广命谢都统讨夷之斩理郭戮穆獠释其党七人初西平猺视诸蛮尤桀黠难制文广偕成忠夜入其栅擒获之寻数其罪贷焉当文广之时蛮獠为边患杨氏先世所不能縻结者至是叛讨服懐无复携贰封疆辟而户口増矣年仅三十六而殁君子惜之官至武节大夫生三子惟聪惟吉惟佶惟聪字晦之七岁而孤育于母舅谢石近家石近以主少众贰因奉光荣摄堡事光荣立日久益固位惟聪既长光荣深忌之寘毒鱼中欲加害觉之弗食光荣复为送妇髙州绐与俱将杀于中涂谋泄弗果行光荣恚籍播州二县地千七百里往献于朝诏即其地建白锦堡加光荣礼賔使光荣还惟聪率部佐出迎光荣豫置毒于茗以俟人误进光荣啜之即毙惟聪始亲政光荣弟光明怼惟聪暮夜以兵刼之惟聪出御光明败奔蜀诉于部使者李献诬惟聪谋不轨献入其辞矫发南平诸寨兵入播惟聪愤懑不自胜大集兵拒战败其师事闻诏夺献官进惟聪修武郎左班殿直赐金带锦袍慰谕之光明因亡入闽而死居无何惟吉复作乱杀惟聪二子众怒共诛之惟聪深惩家难祷于上下神祗誓曰世世子孙不可以权假人违此言者天实殛之惟聪复生二子选逡选字简夫始立值徽钦二帝播迁髙宗南渡选慷慨负翼戴志务农练兵以待征调士大夫韪之性嗜读书择名师授子经闻四方士有贤者辄厚币罗致之岁以十百计益士房禹卿来市马为夷人所刼转鬻者至再选购出之迁于官馆给食与衣者数载属岁大比选厚餽遣徒卫送其还益竟登进士第逡贰于选谋入闽作乱选邑邑丧明而终官至武经郎生十有三子唯轸轼最良轸字德舆美髯长身状貌瓌伟刚果勇决人服其能常病旧堡隘陋乐堡北二十里穆家川山水之佳徙治之是为湘江轸初无嗣鞠轼子粲为后晚生三子勲鼎以粲贤遂不易初议尤爱轼寻授轼堡政独筑室万泉以终轸畜一虎驯服左右常驾以出游人异之官至秉义郎轼字德载沈静寛厚孝友无间言遇轸诸子不翅若已出初先据下州世治兵相攻凡七传至焕轸之幕官犹泳从容白曰骨肉相残浇薄之习也上下杨其初由一人而分干戈日夜相寻孰若讲信脩睦复兄弟之亲乎轼欣然曰吾有志久矣子为我往説之泳至下州焕顿颡受命遂盟而还轼留意艺文蜀士来依者愈众结庐割田使安食之由是蛮荒子弟多读书攻文土俗为之大变轼官至成忠郎累赠武节郎粲字文卿小字伯强幼授大学即掩巻叹曰此非一部行程厯乎必涉厯之至乃可尔长好鼓琴投壶粲母弟煇有宠于父几夺其位粲亦欲以位让之因犹泳言得不废开禧二年蜀帅呉曦叛粲帅师赴援防曦诛不果贡战马三百黄白金钜万且请因曦诛大举北伐以雪先耻上优诏答焉嘉定十二年复输马三百于蜀帅蜀帅以闻上益嘉之南平夷穆永忠盗据公家田粲曰穆不道犯王畧吾为藩臣可缓其死耶帅众讨平之斩永忠归其田南平闽酋伟桂弑父自立粲声罪致讨败其众于滇池斩首数千级辟地七百里获羊牛铠仗各以千计焕违盟钞掠界上粲遣兵诛之归焕所掠地赋于珍州下杨平边患遂熄粲性孝友安俭素治政寛简民便之复大修先庙建学养士作家训十条曰尽臣节隆孝道守箕裘保疆土从俭约辨贤佞务平恕公好恶去奢华谨刑罚论者多之杨氏居播十三传至粲始大官终武翼大夫累赠右武大夫吉州刺史左卫大将军忠州防御使赐庙忠烈封威毅侯生三子价佐佑价字善父英伟沈毅自少不羣父殁以郡政畀其子文专志养母端平中北兵犯蜀围青野原价曰此主忧臣辱时也其可后乎乃移檄蜀阃请自效制置使赵彦讷以闻诏许之驰马渡剑帅家世自赡之兵五千戍蜀口围解价功居多诏授雄威军都统制未几复白锦堡为播州文领郡价统兵如故蜀警又急诏价以雄威军戍防峡价分署所部屯泸渝间遣竒兵击东遂以捷多迁武功大夫阁门宣賛舍人嘉熙初制置使彭大雅镇渝檄价赴援价督万兵屯江南通蜀声势北兵不敢犯孟珙宣抚荆湘余玠制置两蜀皆倚价为重上屡下诏褒美之价指天誓曰所不尽忠节以报上者有如皦日一日大饭羣僧价趺坐诵佛书数语而终价好学善属文先是设科取士未及播价诵于朝而歳贡士三人云赠开府仪同三司威武宁武忠正军节度使赐庙忠显封威灵英烈侯文字全斌绍定中北兵始入剑文日阅士卒为备蜀中避地者多归之嘉熙中北兵窥江彭大雅复来征师价命禆将赵暹帅万兵赴战石洞峡击破之以功转武德郎阁门祗候父卒诏起文视事进武功大夫阁门宣賛舍人文移书余玠曰比年北师如蹈无人之境者由不能御敌于门户故也曷移镇利阆间经理三关为久驻谋此上计也今纵未能大举择诸路要险建城濠以为根柢此中计也下则保江自守纵敌去来耳况西畨部落已为北所诱势必挠雪外以图云南由云南以并吞蛮部阚邕广窥沅靖则后门斡腹深可忧也玠伟其论竟徇中计后果如文言淳祐八年西帅俞兴西征发兵五千人与俱大战者三皆捷迁左卫大将军余玠北伐汉中文命将赵寅会兵渝上三次战又捷十二年北兵围汉嘉文使总管田万率兵五千间道赴之夜济嘉江屯万山必胜二堡万以劲弩射之敌不能支遂却加右武大夫寳佑二年北兵由乌防渡马湖入宣化宣抚使李曽伯来征师文遣弟大声统兵行大小九战又捷转左武大夫五年北兵循云南将入播文驰奏诏节度使吕文德偕文入闽谕羣冦内属冦党勃先领众降六年拜亲卫大夫以解渔城围翦乌江寇功加忠州团练使景定间刘雄飞夏贵守蜀复江安州饷礼义山战悬壶平而播兵为多进中亮大夫和州防御使播州沿边安抚使爵播州伯食邑七百户诏雄威军加御前二字以宠异之岁赐盐帛给边用着为令文留心文治建孔子庙以励国民民从其化卒于咸淳元年赠金州观察使元赠荣禄大夫同知枢宻院事柱国追封播国公諡崇德生二子邦宪字仲武倜傥有大节好书史善骑射始冠授成忠郎雄威军副都统通管州事二年闽大举入宼破立边诸戍邦宪出师抠之闽败却寻潜渡乌江步骑猝至民大骇邦宪部署诸将令曰必翦此寇而后朝食蛮闻急引退甫涉江邦宪追击大败闽众于中沉斩首千级擒其首罗汝归进武节大夫沿边安抚使闽又悉兵寇下邑邦宪复败之获冦首阿鲊厯举其罪状而释之闽自是惧不复出拜利州观察使迁左金吾卫上将军安逺军承宣使牙牌节度使至元十二年宋亡元世祖遣使者诏邦宪内附邦宪捧诏三日哭奉表以播州珍州南平军三州之地降十五年入朝诏袭守如故拜龙虎卫上将军侍卫亲军都指挥使绍庆珍州南平等处沿边宣抚使播州管内安抚使播下邑黄平壤近于荆地荆之戍将欲夺而南邦宪发其奸请复归黄平十八年陞宣慰使十九年闽叛诏发诸道兵进讨师道播而入邦宪给馈饷命将卒与之俱乃夷之累赠推忠效顺功臣银青荣禄大夫平章政事柱国追封播国公諡惠敏生一子汉英字熙载五龄而孤二十三年其母贞顺夫人田氏挈之朝京师世祖摩其顶熟视良久谕宰臣曰是儿真国器也宜以父爵锡之赐名赛因不花授金虎符龙虎卫上将军绍庆珍州南平等处沿边宣慰使播州军民安抚使赐金缯弓矢鞍勒遣归二十四年族党构乱杀贞顺夫人汉英衰绖入奏上诏捕贼至益州戮以徇二十七年诏郡县上计播之邻境拒命汉英即括户口租税籍进世祖大悦加播州等处管军万户二十八年汉英入朝奏罢顺元宣慰司升播州安抚司为宣抚司授汉英军民宣抚使防罗甸宣慰使斡罗思诱播下邑黄平诸寨长诈为新辟境土以献汉英奏复之斡罗思恚不胜诬言旧有雄威忠胜二军思播匿弗奏请籍征交州汉英抗言纳土时已别籍矣御史台审覈上之诏寝其事俄拜汉英侍卫亲军都指挥使成宗即位汉英入朝者三大德三年诏锡汉英世守其土汉英奏改南诏驿道分定云以东地隶播西隶新部减郡县冗员去屯丁粮三之一民大便之二年部蛮桑柘乱湖广行省议用兵汉英言贼势方盛宜招谕之不听兵出久无功竟以汉英议始相继降五年右丞刘深讨南诏道出播汉英辇运军食无乏六年闽妇蛇节宋济叛诏合湖广四川二省兵征之命汉英以民兵从甫出师卒遇贼汉英力战大军继之降阿苴防乍笼贼复合拒竟大败缚蛇节斩济阿女而平之以功进资德大夫赐玉带金鞍弧矢仁宗立顾礼益厚进勲上护军増赐金帛延祐四年黄平南蛮芦犇叛新部黎鲁亦啸刼聚乱诏汉英宣抚之二贼降置戍而还汉英为政急教化大治泮宫南北士来归者众皆量才用之喜读濂洛书为诗文尚体要着明哲要览九十巻桃溪内外集六十四巻赐推诚秉义功臣银青荣禄大夫平章政事上柱国追封播国公諡忠宣其妻田氏亦善读书人以为难能无子以弟播州招讨安抚使如祖之子嘉贞嗣嘉贞至治二年来朝英宗赐名延礼不花累官资德大夫湖广行省左丞沿边宣抚使嘉贞卒子资德大夫播州军民宣抚宣慰都指挥使忠彦嗣忠彦卒子资德大夫绍庆珍州南平等处沿边宣慰使播州军民安抚使侍卫亲军都指挥使元鼎嗣元鼎卒无子田氏以如祖季子嘉议大夫湖广行省参知政事播州沿边溪洞招讨使城之子铿嗣入我国朝铿遣使内附授以播州宣慰使实洪武初年云
　　史官曰播州本秦夜郎且兰西南隅故地夷獠错居时出为中国患杨端借唐之威灵帅师深入遂据其土五传至昭嗣子中絶而贵迁以同姓来为之后又三传至文广威詟德懐而羣蛮稽首听命益有光于前人又三传至选留意礼文尊贤下士荒服子弟皆知向学民风为之一变又二传至粲封疆始大建学造士立家训十条以遗子孙其子孙亦绳绳善继尊尚伊洛之学言行相顾一如邹鲁之俗昔之争鬭攘之亦几乎熄矣何其盛欤呜呼杨氏以一姓相传据有土地人民侈然如古之邦君由唐厯五季更宋涉元几六百年穹官峻爵珪组照映亦岂偶然之故哉盖诗书之泽涵濡惟深颇知忠荩报君之道或天有以相之欤杨文公大年所行贵迁之先人诰辞其中书令业则曰向事伪主当朕亲征爰属危机能倾丹欵其郑州刺史延朗则曰奋身轩陛效命疆陲均甘苦而得士心袵金革而从王事以此观之其功在国家泽被生民可谓厚矣世奕光荣而弗絶者虽本于天其亦有以也哉其亦有以也哉
　　刘彬卿传
　　刘彬卿名文质彬卿其字也姓刘氏其逺祖仁赡仕南唐以忠节着子孙居袁者迁于豫章今为豫章人彬卿读书不泥章句务在躬行年逾三十担簦走燕都燕都贵人一见争相引重荐为太师国王府儒学正陞教授皆不赴除承懿寺照磨曽未几何改缮工司照磨贡新面上京彬卿旦夕视惟谨诸司同行者以入雨红腐絓于吏议惟彬卿独否帝与后妃太子皆赐之衣衣凡五袭人为彬卿荣彬卿曰吾敬君之道当尔也转詹事院管勾府正司典簿寿福都总管府经厯中书左丞史克新戍辽阳时江南饷道絶各屯田以食军士食且不给廷议欲征其米五万石人难之不敢往彬卿毅然请行初至军有欲害之者彬卿色不变亹亹为陈利害众咸感动卒致三千四百斛以归博啰特穆尔以中书平章统兵镇西京人畏其威不敢仰视彬卿持官书至左右索视之弗与遂辞不为通彬卿呼曰朝廷之命将委之草莽耶博啰闻之竟出见彬卿以官书进博啰视已谓彬卿曰可与幕府议之彬卿曰官书既达行与否在平章使臣何与焉趋而退博啰不敢强将宴留之彬卿曰使事已毕尚何留即日上马去从事官皆饯之出郊叹曰此真使者世盖不多见也府公俱徼僧赇僧愬御史台台臣问曰何独无刘经厯邪僧曰经厯乃儒者理茍直不俟人言不然徒言之无益也且于我无所私焉敢诬之特授大司农司照磨宣政院闻之欲辟为属弗能夺而止时官牛多掠于乱兵贫窭人无所诉富有力者反指以实口没去牛羊失其租彬卿舍乗传伪衣医者服徒行民间防其实以闻征富人租而优贫窭之家京南诸仓亡虑数十不以时入粮民告病彬卿驰驿察之既至绐驿吏曰吾将使江南耳因托故迟留徧询仓之前后民尽得其情乃往揖仓使崔甲曰吾使臣尔愿预坐隅以观美政可乎崔不答彬卿遂坐与谈仓中事崔忽拂衣起曰君知有使者事尔乃暇及此耶彬卿骂曰吾农官也吾不叩汝等谁复叩之汝即具文书来上仓中人皆吐舌相顾卒治崔如法逺近不待督而事集已而陞本司都事擢枢宻院都事俄复入都水监为丞陞少监阶中顺大夫彬卿性耿介不阿行事絶与流俗异初至燕客塔海平章家平章劝其纳少室以奉巾栉彬卿曰家有糟糠之妻相期至发白肯中道弃之乎不听其子时敏方幼一少年诱其驰马竟跌死或语彬卿宜讼彬卿曰吾儿死生有定命可尤人耶经一昼夜忽自苏后十二年补大宗正府译曹掾一旦以疾卒彬卿召或者诘之曰此亦堕马死耶国史掾万生客死于燕妻子贫不能归塟彬卿予钱二千缗俾奉柩还南昌御史大夫朶尔直班有忤相臣出为湖广行省平章政事省署治武昌道梗未易达必经石顶关厯连云栈过瞿塘滟滪出万险而始至从事官皆散去独彬卿留大夫曰吾国家老臣一死固当彬卿尔家贫尔当从此逝也彬卿曰士穷见节义正在今日大夫何为出此言邪及大夫没又护其丧还檀州彬卿为人不避事茍使衔命而往虽万里不辞凡出使即呼官录其行槖且曰去时茍増其一即赃也尤善以形色言人吉防巧发竒中无毫髪差忒人有意问之辄固闭不答彬卿貌竒古眉毫长寸许双目深其瞳闪闪照人黟南先生程文以道人剑客目之彬卿年七十余今犹闻其骑青驴出入于豫章山中云
　　史官曰呜呼世道既降平日素号士大夫者恒脂韦自保秘孰有如彬卿之刚介者乎与人交也势盛则趋势衰则狐防窜望其门而畏之孰有如彬卿之不变其初者乎封殖自私汲汲恐或后视人颠连倾覆纵有耳若罔闻知孰有如彬卿惠及死丧者乎自它人言之如彬卿者可谓难矣而彬卿则曰此儒者恒事耳非难也呜呼若彬卿者不亦君子之人也哉不亦君子之人也哉
　　张中传
　　张中字景华临川人也少习儒以春秋应进士举不中遂放情山水厯游江右诸郡遇异人授以太极数学谈祸福多验时天下大乱归隠幕府山与人言避兵之方从之者吉违则防岁壬寅春正月上帅师下豫章御史大夫邓愈侍上左右因荐中遣使者召至赐之坐问曰予定豫章兵不血刃市不易肆生民自此苏息否中对曰未也旦夕此地当流血庐舍焚燬殆尽铁柱观亦化为灰烬惟一殿岿然存耳夏四月指挥使康泰反一如中言中自是宠遇有加且言国中大臣将有变上宜预防秋七月平章邵荣参政赵继祖伏甲北门欲为乱事觉伏诛岁癸卯夏五月癸未上祭山川百神于覆舟山下问中曰此行何如中对曰吉天马两重似拜似舞祀毕上欲还马忽人立作舞状已而俯若拜是日中原贽名马果符两重之语中又言省署内当有震惊城中亦扰扰但于上无伤耳六月丁未忠勤楼灾药炮藏楼中遇火怒激如雷省署与楼连内外咸恐伪汉陈友谅围我豫章三月不解秋七月癸酉上举兵伐之召问中中对曰五十日当大胜亥子之日获其首领其战必在南康上因命中从行舟次孤山无风弗能进中曰臣颇习洞法当为祭之祭已风大作遂达彭蠡湖己丑战湖中之康郎山常忠武王遇春深入虏舟数四围之其势甚危佥以为不可救中曰勿忧也亥时当自出如期果出连战辄大胜伪呉王陈友仁及将士溺死者无算八月壬戌复大战流尸蔽江陈友谅中飞矢卒癸亥降其众五万自癸酉至癸亥仅五旬唯南康与康郎山小异耳初豫章受围上问何日围解中对曰当在七月丙戌暨报至乃乙酉盖日官算厯是月当差一日实在丙戌解去其他竒中往往类此中为人狷介寡与人言尝戴铁冠人因号曰铁冠子云
　　賛曰濂数与中游见其人类阳狂玩世者与之语稍涉伦理辄乱以他言竟莫测其故甲辰夏五月同列二博士有咈上意方杜门待罪中叩二人所生年捉笔作防防状如计数者良久笑曰不逺复期在七月五日濂书而识之至六月之晦有旨令二人复官颇疑其术之未尽验及获见上谢则中所期也中之术亦异哉上尝亲疏十事命濂作传藏金匮中后六年覩遗藳于故箧因缮录之而并纪所识之事云
　　胡长孺传
　　胡长孺字汲中婺州永康人当唐之季其先自天台来徙宋南渡后以进士科发身者十人持节分符先后相望曽祖迪功郎钦州司法参军脱畧豪隽轻赀急施人称为郑庄祖岩起嘉定甲戌进士朝奉郎知福州闽县事卓行危论竒文瑰句端平嘉定士大夫皆以为不可及在江西幕府平赣州之难于指顾之顷全活数十万人父居仁淳祐丁未进士朝散郎知台州军州事文辞政事亦絶出于四方至长孺其学益大振九经诸史下逮百氏名墨纵横旁行敷落律令章程无不包罗而揆序之咸淳十年以任子入官监重庆府隔槽酒务兼总领湖广军马钱粮所佥防与髙彭李湜梅应春等号南中八士声闻赫然防宋亡退隠山林中至元中诏下求贤有司强起之至京师集贤院荐为翰林脩撰言忤执政改教授扬州秩满迁建昌适录事阙官檄长孺摄之时程楚公家气焰熏灼即违法人不敢何问其树外门侵官道长孺亟命撤之转台州路宁海县主簿岁丁未浙江大祲戊申复无麦民相枕死宣慰同知托欢察尔议行赈荒之令敛富人钱一百五十万给之至县以余钱二十五万属长孺藏去乃行旁州长孺察其有干没意悉散于民阅月再至索其钱长孺抱成案进曰钱在是矣托欢察尔怒曰汝胆如山邪何所受命而敢无忌若此长孺曰民一日不食当有死者诚不及以闻然官书具在可征也托欢察尔虽怒不敢问县有铜岩恶少年狙伺其间恒出钞道为过客患官不能禁长孺伪衣商人服令苍头负货以从阴戒驺卒十人蹑其后长孺至岩中人突出要之长孺方逊辞谢驺卒俄集皆成擒俾尽逮其党寘于法夜行无虞民荷溺器粪田偶触军卒辰卒杖伤民且碎器而去竟不知主名民来诉长孺阳怒其诬卒械于市俾左右潜侦之向杖者过焉防手称快执诣所杖而偿其器羣妪聚浮屠庵诵佛书为禳祈一妪失其衣适长孺出乡妪讼之长孺以牟麦寘羣妪合掌中命绕佛诵书如初长孺闭目叩齿作集神状且曰吾使神监之矣盗衣者行数周麦当芽一妪屡开掌视长孺指缚之还所窃衣长孺白事帅府归吏言有奸事屡问弗伏者长孺曰此易易尔夜伏吏案下黎明出奸者讯之辞愈坚长孺佯谓令长曰颇闻国家有诏盍迎之叱隶卒缚奸者东西楹空县而出庭无一人奸者相谓曰事至此死亦勿承行将解矣语毕吏唯而出奸者惊咸叩头服罪永嘉民有弟质珠步揺于兄者赎焉兄妻爱之绐以亡于盗屡讼不获且往告长孺长孺曰尔非吾民也去未几治盗长孺嗾盗诬兄受步摇为赃逮兄赴官力辨数弗置长孺曰尔家信有是何谓诬耶兄仓皇曰有固有之乃弟所质者趣持至验之呼其弟示曰得非尔家物乎弟曰然遂归焉转两浙都转运盐使司长山场盐司进阶将仕郎未上以病辞不复仕长孺为人光明宏伟务为明本心之学慨然以孟子自许唯恐斯道之失其传诱引不倦一时学之有如饥渇之于食饮方岳大臣与郡守二千石聘致庠序敷绎经义环听者数百人长孺为言人虽最灵与物同产初无二本皆跃跃然兴起至有太息者为辞章有精魄金舂玉撞一发其和平之音海内来求者如购拱璧碑板焜煌照耀四裔乡闱取士屡司文衡贵实贱华文风为之一变晚寓武林病喘上气者颇久一旦具酒食与比邻别云将返故乡门人有识其微意者问曰先生精神不衰何为遽欲观化乎长孺曰精神与死生初无相涉也就寝至夜半喘忽止其子驹排户视之则正衣冠坐逝矣年七十五所著书多亡逸唯石塘文稾五十巻行于世其从兄之纲之纯皆以经术文学名之纲字仍仲尝作荐书其于声音字画之説自言独造其妙惜其书不传之纯字穆仲咸淳甲戌进士践履如古独行者文尤明洁可诵人号之为三胡云
　　賛曰长孺之学出于国子正青田余学古学古师顺齐处士同邑王梦松梦松事龙泉叶文脩公味道味道则徽国公朱子之弟子也考其渊源亦有所自哉初长孺既于学古获闻伊洛正学及行四方益访求其旨始信涵养用敬为最切黙存静观超然自得晚年深慕陆九渊为人宇宙即吾心之言谆谆为学者诵之今其説犹在安得豪杰者兴而正其异同哉
　　王秉彛传
　　秉彛名德良和州人姓王氏王氏出江左故望胄也秉彛为人厐博而坚凝钩经索史智识过人数级当众议胶葛更端犹寻前绪秉彛从容坠片言辄怿然从以故士君子恒归往之秉彛亦乐与盘旋燕享之礼必极水陆珍脆酣嬉淋漓不知日之将夕间徜徉竒山水中见岩姿川容絪緼来献状情思烻烻然曰精聚神防吾殆与之无间岂古人所谓烟霞痼疾也邪劝之仕笑不答或云是有道者也或云是夫也良其才可用世肥遯盖将免乎秉彛皆弃弗省自壬辰兵乱秉彛崎岖戎马间虽窘迫甚幸得不死仰天誓曰吾力茍可生人虽百至冻馁不恤也道遇羣卒缚一男子且行且榜笞之叱曰不予金当就烹秉彛视之乡人也辍白金二斤赎之出京口军帅有享秉彛者既谒入左庑倒悬一夫头窣窣控地作乞命声秉彛曰欲享賔而虐无辜吾食不下咽矣帅悟使释豫章有夫妇避兵者夫死于溺妇苦风挛不能行秉彛为葬其夫药妇疾至愈乃遣过广德逢健兵反接萌隶以白刃摩其颈老妪随之啼秉彛呵曰子脱可杀独不哀其母老乎解其接纵去行未及久又遘一妇腹未晬儿左手引埀髫童童有三兄累累相援泣游卒荷戈随其后秉彛呼游卒止出酒饮之且让曰子壮士也胡为杀妇人杀一妇人姑寘之奈杀其五子何曷舍诸游卒如其言及侨居金华一老儒来告曰吾不火食者信宿矣秉彛为之动容搜囷中得米二斛悉予之建药区市中畜善药以赈人急甚窭者不受其直由是秉彛乐善之称闻四方秉彛曰是善名我遂以榜其堂江左及海右士咸作为辞章云
　　史官曰仆尝游建业泛大江过厯阳望八仙人山山云矗起如车盖问张文昌旧隠处想在空翠杳霭间故老已尽人无能知者及归金华与秉彛相见潜溪上衣冠伟然议论磊落有竒气第流连山水间而志不自释噫秉彛固厯阳产也岂即所谓隠者邪非邪
　　吾衍传
　　吾衍字子行杭人也意气简傲不为公侯屈色常自比郭忠恕居生花坊一小楼客至僮辄止之通姓名使其登乃登防访使徐琰一日来见衍从楼上呼曰此楼何敢当贵人登邪愿明日谒谢使节琰素重衍笑而去生徒从衍游者常数十百人衍坐童子地上使冠者分畨下授之时出小青凉伞教之低昂作舞势或对賔游谈大噱解髪濡酒中为戏羣童皆肃容莫敢动衍左目眇又跛右足一俯一仰妩媚可观宛有晋宋间风致畜两铁如意日持弄之或倚楼吹洞箫数曲超然如忘世者性好讥侮文学士独推服仇逺及胡之纯长孺兄弟谓百年间所无有初衍年四十未娶买酒家女为妾至大三年秋或讼女尝为己妻官为逮女母母死复逮母后夫夫主衍家防其伪劵事觉连及衍衍固弗知也逻卒辱衍南出数百步录事张景亮识之叱曰是不知情何摄也即遣归或有诉衍丞相府事下杭府治腊月未尽二日甲子衍持诗别仇逺竟去不知所之明年三月辛酉卫天隠以六壬筮之得亥子丑顺流象曰是骨朽渊泥久矣多寳院僧故从衍学为诗闻其死哭甚哀招衍魂塟之西湖上衍通声音律吕之学善效李贺诗工隶书尤精于小篆其志不止秦唐二李间宛丘赵期頥以书名世得之衍者为多其所著书有尚书要畧听造化集九歌谱十二月乐辞谱重正卦气楚史梼杌晋文春秋道书援神契説文续解石鼓咀楚文音释间中编竹素山房诗世多传
　　为説者曰衍之才髙矣使其能自贬以入绳墨则其所进孰敢抗之哉今所学仅若是固可尚也亦可悲也虽然衍亦竒士也夫
　　抱瓮子传
　　予尝游括之少微山俯瞰四周如列屏障山之趾有随地形髙下为蔬圃约二十畮凡可茹者咸艺焉傍列桃杏梨李诸树时春气方殷蔬苗怒长满望皆翡翠色树亦作红白花缤纷间错如张锦绣段心颇讶之曰是必有异因曳杖而降冉冉至其处气象幽夐絶不闻鸡犬声遥望草庐一区隠约出竹阴间疑中有隠者亟前候之良久见一士戴椶叶冠身被紫褐裘抱瓮出汲水灌畦予进问曰夫子何名曰山泽之民无所名也强之曰人以其抱瓮也遂呼为抱瓮子尔曰丈夫处世亦多术矣出则华轩结驷入则钟鸣鼎食有志者辄能致之夫子恒营营逐逐于一瓮间无乃自苦乎抱瓮子忽冁然一笑指苔磴揖予坐寘瓮于地叹曰吾受血肉躯与人同岂不乐荣贵与人异哉顾念之颇熟百岁之间宁复几何与其疆情而徇世宁若任真以自放也吾圃之西则九盘山山之巅宋州建焉侧有烟雨楼当山云初兴景象万态极可玩李邺侯马庄敏公尝登之而感慨矣其东清溪观秦贤良谪官而来亦游憩其上时坐鸎花亭赋诗而今竟安在哉非惟人随流水而逝异日淩霄之崇构皆荡为氛埃一凝竚间野草荒烟若愁思之不可禁世事往往类此是何足深道吾所以抱瓮出入而弗辞也且当抱瓮之时防然忘形志虑外絶精神内营目不见色耳不闻声招之弗前麾之不惊委蛇容裔而万物莫吾敢撄自以无愧于赫胥尊卢之民子以吾为逐逐营营不亦过欤曰然则灌畦亦有道乎曰有蔬性不欲燥燥则生意厄而不伸蔬性宜湿湿或过焉则气伤而寖屈吾日夜调之燮之俾适夫厥中则芃然而秀嫣然而荣矣言讫抱瓮而去予深味其言盖有道而隠者也所谓强情而徇世曷若任真而自放不几于乐其天者欤所谓人物代谢而楼观不能以存一俯仰间而感慨系之不几于达人大观者欤所谓抱瓮有术心与耳目之官内而弗外不几于守一不二者欤所谓艺蔬得中不使倚于一偏不几于治民有政者欤疾起而追之抱瓮子入竹阴间闭户髙卧扣之不见答若无闻者予怃然而退
　　史官曰予既归金华山日思抱瓮子不少置及官南京见朝绅中貌有相肖者问其同列曰是岂括之灌畦者邪曰然曰奈何仕为曰去年应聘而起典仪晋王府转官起曹翦剔浩穰声望盖厐郁云曰其氏名谓何曰此乌伤校官刘浩卿子也名彬其字为宗文予不觉叹曰浩卿吾故人也其有贤子若此予不能知之可愧矣夫虽然宗文当元季政乱肥遯山林若将终身焉及逢有道之朝辄蹶然兴起以力政着闻其得出处之正者矣向予意其为有道之士者果非过欤果非过欤使宗文非有道之士则长往山林而不返矣谓之贤也得乎因记问答之语为抱瓮子传
　　王冕传
　　王冕者诸暨人七八岁时父命牧牛陇上窃入学舍听诸生诵书听已辄黙记暮归忘其牛或牵牛来责蹊田父怒挞之已而复如初母曰儿痴如此曷不听其所为冕因去依僧寺以居夜潜出坐佛膝上执防映长明灯读之琅琅达旦佛像多土偶狞恶可怖冕小儿恬若不见安阳韩性闻而异之录为弟子学遂为通儒性卒门人事冕如事性时冕父己卒即迎母入越城就养久之母思还故里冕买白牛驾母车自被古冠服随车后乡里小儿兢遮道讪笑冕亦笑著作郎李孝光欲荐之为府史冕骂曰吾有田可耕有书可读肯朝夕抱案立庭下备奴使哉每居小楼上客至僮入报命之登乃登部使者行郡坐马上求见拒之去去不百武冕倚楼长啸使者闻之惭冕屡应进士举不中叹曰此童子羞为者吾可溺是哉竟弃去买舟下东呉渡大江入淮楚厯览名山川或遇竒才侠客谈古豪杰事即呼酒共饮慷慨悲吟人斥为狂奴北游燕都馆秘书卿泰不花家泰不花荐以馆职冕曰公诚愚人哉不满十年此中荆棘生矣何以禄仕为即日将南辕防其友武林卢生死滦阳惟两幼女一僮留燕伥伥无所依冕知之不逺千里走滦阳取生遗骨且挈二女还生家冕既归越复大言天下将乱时海内无事或斥冕为妄冕曰妄人非我谁当为妄哉乃携妻孥隠于九里山种豆三亩粟倍之树梅花千桃杏居其半芋一区薤韭各百本引水为池种鱼千余头结茅庐三间自题为梅花屋尝仿周庐著书一巻坐卧自随秘不使人观更深人寂辄挑灯朗讽既而抚巻曰吾未即死持此以遇明主伊吕事业不难致也当风日佳时操觚赋诗千百不休皆鹏鶱海怒读者毛发为耸人至不为賔主礼清谈竟日不倦食至辄食都不必辞谢善画梅不减杨补之求者肩背相望以缯幅短长为得米之差人讥之冕曰吾借是以养口体岂好为人家作画师哉未几汝颍兵起一一如冕言皇帝取婺州将攻越物色得冕寘幕府授以谘议参军一夕以病死冕状貌魁伟美须髯磊落有大志不得少试以死君子惜之
　　史官曰予受学城南时见孟寀言越有狂生当天大雪赤足上潜岳峯四顾大呼曰遍天地间皆白玉合成使人心胆澄澈便欲仙去及入城戴大帽如簁穿曳地袍翩翩行两袂轩翥哗笑溢市中予甚疑其人访识者问之即冕也冕真怪民哉马不覂驾不足以见其竒才冕亦类是夫
　　郑景彛传
　　郑铭字景彛婺之浦江人世以孝义显闻景彛自幼濡染之深卓然有以自立面目严毅不妄言笑人多敬畏之从父大和司家政察其为人可成逺大器聘乡先生呉公莱为之师呉公授以春秋三传之学发凢举例防诸説而折衷之景彛即能领解其趣有所质问咸中肯綮呉公极钟爱遂相亲如父子金华胡君翰亦来从呉公逰景彛与之昼夜相摩切凢天地万物之理内圣外王之道古今事防之变无不及之讲覈既久精神发舒大肆其力于古文辞呉公品评至严一辞稍不脩辄以为诟病故景彛之文幅尺而体式备胡君之文意度宻而波澜张皆煜煜有光于时云初景彛早丧父事母黄氏至孝饮食必慎择以进黄氏嗜鰇鱼虽卒不可得必徧求之以悦其意防有疾益思得鱼已而获鱼芼以香糁上之疾遂瘳奉诸兄如严父进退执礼甚恭不命之坐不敢坐莲塘张翁无子闻景彛贤而有文命为赘婿景彛能当翁意翁亦以客礼待之然翁颇木讷自重景彛亦自韬秘絶不与人交终日嘿嘿而坐或焚香以销世虑既而弹指叹曰吾诵诗读书亦颇有志于事功奈何郁郁久居此耶黄氏殁其志遂孤景彛居防尽礼出入必布裹鞍辔三年不御酒肉翁大享賔乐作景彛潜避去翁不怿或为解曰居防不听乐其家法自当尔翁何怪耶翁自是不敢强翁既耄欲以赀产悉属之景彛辞请以畀诸族子翁不可姑受其三之一翁之亡皆景彛塟埋之他受田者漠如也景彛之仲兄钜殁以次当长其家哀痛弗忍请至终防羣从固请乃泣告外姑以归籍所得翁之田庐归于公复自念久居于外不亲家事能荷负者莫如从子渭又宗子也遂为文告先祠让之渭亦固辞因虚其席年六十二卒景彛临事重然诺不茍于取与鲍溪水恶春涨多溺人景彛驾石桥其上潘氏子母老无养给其衣食终身人又称景彛为惠人云
　　史官曰濂闻浦阳郑氏家九叶同居最多令子弟而授经者之师呉公先生又一时名士心极倾下之后十五年濂以非材来继呉公后始得与景彛交征诸所闻益信景彛出所作赋数首峻洁庄凝絶似其为人而他文辞亦称濂方惜景彛之学未暴白于世且谓玉光剑气终有不可掩者而景彛忽作土中人矣不亦悲夫濂与景彛暨胡君皆呉公门人胡君既铭景彛之墓濂亦不能无情遂述为小传一通以传呜呼有才无命世之如景彛者不少宁不使濂重有所感乎
　　樗散生传
　　樗散生者钱唐人李氏名词字孟言少受学越人杨君廉夫负气尚节善为诗卖药金陵市中名其室曰樗亭而自号为樗散生市人病者趋其门买药无不与所与必善人人谈樗散生美不置口或问樗散生今人莫不愿为材有寸夸尺有尺夸寻惟恐人不知己才不即用既用又恐不得大任以为戚今生乃以樗散自名樗不才木也生岂无才者耶何其嗜好与人不同也所恶乎樗者以其无用也今生脩善药以活疢疾者有功于民甚博何为以樗自汚哉樗散生曰吾计之熟矣名之美者吾岂不欲居之然茍无实以称之则名祗足为祸吾苟自以为可用彼将以有用者求我我或不足如其所求则为妄人矣吾今自以为樗彼亦从而樗我不虞我足用而我足用者固存何损于我乎世之受祸深者求名太切者也夫名虚器得之未必有益于身而与我竞者龈【口恨切齧也】龂【鱼斤切齿根肉】然欲夺之不亦危乎吾是以安焉而不敢务乎名也且吾之食者医医之书易知医之技易学吾诚尽吾心焉疑于心者不敢强施于人薄于用者不敢厚责其报虽有不中庶可以无愧矣我诚肯自负吾才而享釡庾之禄岂皆不若乎人然吏胥操法而迫吾侧民庶持牒而聒吾前吾心欲平之而力不暇欲施吾才而势有不能则吾心之愧无时而释矣岂若守易能之技居无用之名以自适哉于是问者谢之咸称樗散生为知道者余闻于建安黄仁云
　　史官曰樗散生之传不虚矣生岂果知道者哉君子之道贵乎食焉而无愧吾观世之人有愧者多矣生岂无见者乎孔子强漆雕开仕开自以为未信而不愿为孔子悦之樗散生岂学漆雕开者耶然则谓生为知道岂不然耶或谓生慕樗以不才而寿彼庄生寓言生盖不取云
　　李疑传
　　金陵之俗以逆旅为利旅至授一室仅可榻俛以出入晓钟动起治他事遇夜始归息盥濯水皆自具然月责钱数千否必诋诮致讼或疾病辄遣出病危气息尚属目睊睊未瞑即舆弃之而其赀妇孕将产者以为不祥摈不舍其少恩如此非其性固然地在辇毂下四方人至者众其势致尔也独李疑以尚义名于其时疑字思问居通济门外闾巷子弟执业造其家得粟以自给不足则以六物推人休咎固贫甚然独好周人急金华范景淳吏吏部得疾无它子弟人殆之不肯舍杖踵疑门告曰我不幸被疾人莫舍我闻君义甚髙能假我一榻乎疑谢许诺延就坐汛除明爽室具床褥炉灶使寝息其中征医师视脉躬为煮糜炼药旦暮执其手问所苦如事亲戚既而疾滋甚不能起溲矢【与屎同】污衾席臭秽不可近疑日为刮摩浣涤不少见顔面景淳流涕曰我累君矣恐不复生无以报厚德囊有黄白金四十余两在故逆旅邸愿自取之疑曰患难相恤人理宜尔何以报为景淳曰君脱不取我死恐为它人得何益乎疑遂求其里人偕往携以归面发囊籍其数而封识之数日景淳竟死疑出私财买棺殡于城南聚寳山举所封囊寄其里人家往书召其二子及二子至疑同发棺取囊按籍而还之二子以半馈却弗受反赆以货遣归平阳耿子防械逮至京师其妻孕将育众拒门不纳妻卧草中以号疑问故归谓妇曰人孰无缓急安能以室庐自随哉且人命至重倘育而为风露所感则母子俱死吾宁舍之而受祸何忍死其母子乎俾妇以归产一男子疑命妇事之如疑事景淳逾月始辞去不取其报人用是多疑名士大夫咸喜与疑交见疑者皆曰善士善士疑读书为文亦可观尝以儒举辞不就然其行最着云
　　太史氏曰吾与疑往来识其为人疑姁姁愿士非有竒伟壮烈之姿也而其所为事乃有古义勇风是岂可以外貌决人材智哉语曰举世混浊清士乃见吾伤流俗之嗜利也传其事以劝焉
　　毛德传
　　毛聚德者莱之掖县人也幼有异质事继母秦尽孝里中尝冦至众惊走秦老不能行聚独侍左右弗去冦问曰尔不畏死耶何为不避我也聚泣曰我老母在安敢自求活乎冦义之不忍犯父尝病疫居昆嵛山中夜渴求酒山深多狼虎聚弗惮跣走出山乞得酒以还父饮而愈与兄弟分财恣其所取而受其弃遗者长兄塟柩将及圹讹言盗且至人惧欲奔匿聚曰兄柩在斯忍弃之以图生卒掩圹而还再从母殡城隅人取其塼殆尽聚买地瘗之族女六人贫不能嫁聚出私财嫁之族中不克塟者十余防聚皆为葬之岁食有余粟则推以济邻里贷不偿者则焚其券有客宿其舍旦遗钱数百緍而行聚徒步追五十里还之隣人耕侵其畔或以告聚聚曰宁知非彼地耶其居家待人无长幼皆以诚久而人咸信之称为善士聚生二子蔚炳蔚生二子纮綖皆好学纮今由国子生为殿廷仪礼司序班与余孙慎同官相友善
　　史官曰孝弟慈爱人性所发也宁系所习哉莱在东海上其俗从古号为难治禹贡春秋外之今去古二千载乃有毛君之行是乌可以习俗古今论耶语曰为善必有后毛君之善卓然可称矣其子孙殆将有昌者邪
　　桑仁卿传
　　桑惠字仁卿婺之武义人其先居丽水桑溪南渡后有景昭者始迁婺厯四世皆不坠书诗仁卿幼防父独奉母居不能与人浮沈介然自守遇人则翼然恭未尝往叩富儿门惟日夕训诸子弟鸡初号辄呼起悬灯诵书食时使从师或值雨淖亲持盖候之还人笑其愚劝曰子贫若是甑将生尘矣何不学他技艺朝出门暮可即得钱读书固佳其效乃如捕风耳仁卿笑曰信如子言吾家学将絶于吾手矣宁饿而死不能从也乃召其子以时谓曰此妄人耳其慎毋听吾之贫由天于读书何预哉策励比前为尤急及见以时明经能文辞乡校迎为学者师仁卿抚几自庆曰吾将有以见祖宗地下矣仁卿无所于食质田于里翁已而失其券乃以计绐仁卿至家使重书之或履其跗曰慎勿书翁券失矣翁券失矣仁卿叹曰吾实得钱言犹在耳而因失券负之为计固得矣如内愧何一里哗然称曰桑仁卿其诚慤人哉未几卒贫不能敛手足乡人惜其贤裒钱以塟仁卿娶同县人项寄瑗甚贤絶仁卿固安贫终日樵苏不爨项无纎介见于容色澹然能相欢冻馁日不自免闻有佳书必掇所织布帛贸之使读自时厥后以时以贤良征主袁分宜之簿州里携酒浆来贺曰仁卿夫妇不负教子今得官归矣项曰得官不足荣能不负官斯为荣耳以时在分宜数督运万里外兢兢自持无所遗失再转为温州判官遣候人迎养将及门而卒今以三转为防州府通判陞至某郎益用政事闻于时谓父母之善教云
　　賛曰子弟不患无俊良非父母竭力教之终不能有成也有如仁卿忍贫教子至樵苏不爨一不变其志澹如也卒能奋发有耀于前人则吾所谓父母不力教子子未必有成谁不谓然因作小传以为世劝焉
　　竹溪逸民传
　　竹溪逸民者幼治经长诵百家言造文蔚茂喜驰骋声闻起荐绅间意功名可以赤手致忽抵掌于几曰人生百岁能几旦暮所难遂者适意尔他尚何恤哉乃戴青霞冠披白鹿裘不复与尘事接所居近大溪篁竹翛翛然生当明月髙照水光潋滟共月争清辉逸民辄腰短箫乗小舫荡漾空明中箫声挟秋气为豪直入无际宛转若龙鸣深絶可听箫已逸民叩舷歌曰吹玉箫兮弄明月明月照兮头成雪头成雪兮将奈何白沤起兮冲素波人见之叹曰是诚世外人也欲常见且不可得况狎而近之乎性嗜鞠种之满园顾视若孩婴黄花一开独引觞对酌日入不倦人让其留物怒曰举世无知我知我惟此花尔一息自怡尚可谓滞于物耶复爱梅梅孕緑萼微吐赤脚踏雪中若温见辄凝视移时目不瞬且大言曰知我者惟鞠鞠已谢我去幸汝梅继之汝梅脱又谢去我当上白鹤山采五芝耳白鹤山盖溪上诸峰云逸民年五十益恬泊无所系间私谓其友曰吾于世味愈孤矣将渔于山樵于水矣其友疑其诞逸民曰樵于水志岂在薪渔于山志岂在鱼是无所利也无所利乐矣子以予果滞于梅与鞠耶君子以其语近道有类于古隠者相与传其事逸民所未尝言则无从知之矣逸民陈姓洄其名乌伤人
　　史官曰昔者李白与孔巢父等六人隠居徂徕山世仰之以为不可狎近因号为竹溪六逸寥寥七百年后而逸民亦以竹溪自名若出一辙岂闻风而兴起欤纵曰其地或殊人之众独有异髙风絶尘照映后先其安有不同者欤士之沈酣声利而弗返者盖亦知所自警欤夫自范蔚宗着后汉书以隠逸登诸史传厯代取法而莫之废者其意又岂无所激欤虽然逸民之自为则善矣







　　文宪集巻十
　　钦定四库全书
　　文宪集巻十一
　　明　宋濓　撰
　　传【凡三十二章】
　　余左丞传
　　余阙字廷心一字天心唐古氏世居武威父锡拉卜藏布官合肥遂为合肥人母尹氏梦异人生阙阙生而髪尽白家贫年十三始能就学嗜欲甚浅不知有肉味惟甘六艺学若饴嗜之不厌与河南张恒游恒临川吴澄弟子善谈名理阙之学因絶出四方擢元统癸酉进士第授同知泗州事泗濒淮民豪弗驯令蚀人土田官籍之多以诬去阙绳尤暴者数十不敢哗廖甲与舒乙竞田廖焚舒庐舍舒妇偶母子同死遂寘灰烬中诬之阙为白其事泗无麦民以乏故事弗闻阙上之中书定为令凡无麦者减赋代还长老争进金为夀阙谢去后阙往桐城道逢故民皆罗拜马首相随信宿而别俄召入应奉翰林文字转中书刑部主事三月之间疏涤寃滞狱五百上官忌其才议寖不合阙上宰相书言状又不报投袂而归居亡何复召修辽宋金三史拜监察御史上疏言守令最近民欲万国治责守令反是政厐宜用殿最法力行之便上从之藩王府诸校白昼金道上势如狼阙鞭遣六十人上思治切议遣奉使廵察郡国阙言奉使恒无状所至处食饮供张如事至尊曾不能宣上忧恤元元之意宜亟罢之后阙补外防奉使者亦至执阙臂曰诚如君言知阙忠亮不怨阙在位知无不言言峭直无忌人劝阙少辟祸阙曰吾纵惛岂不知批逆鳞为危委身事君身虽杀弗悔也改中书礼部员外郎阙议复古礼乐其言精凿有征闻者斥为迂濶弗用安西郭氏女受聘未行防夫卒郭自缢死有司请旌其门阙以过于中庸不可以训格不下出为湖广行省左右司郎中广西多岐山负粟输官者厄于道险费常倍阙命以为帛代输右丞沙班怙权自用多录其私人阙每抗辞沮之防莫猺蛮反当帅师又止不行无敢让之者阙扬言于庭曰右丞当往受天子命为方岳重臣不思执弓剑讨虏乃欲自逸耶右丞当往沙班曰郎中语固是如刍饷不足何阙曰右丞第往此不难致也阙下令趣之三日皆集右丞行章宣慰巴延以婆律香贽阙阙觉重辟之香中果胎黄金章叹曰余贽达官多矣洁如氷壶唯余公一人复以集贤经歴召入预修本朝后妃功臣传迁翰林待制出佥浙东道亷访司事发奸摘伏聪察若神州县闻阙至贪墨吏多解印绶去婺定赋无艺役小大各违度阙遴官履亩实之徭赋平衢士无养以没入田分学官郡长燕只吉台肆毒残衢民民重足立阙鞫治之狱上行御史台台臣与其有连反以事劾阙阙归青阳山已而丁尹氏忧阙日夜悲号有甘露降于墓君子以为孝感至正壬辰天下兵动平章政事鸿和尔布哈方统戎淮南承制起阙权淮西宣慰副使分治安庆安庆距城皆盗栅人争谓不可往阙毅然请行从间道入推赤心待人罢其苛赋转粟以哺饿夫八社民翕然归阙知民可用乃帅之破双港砦砦甚固小路若髪阙被甲荷防直前贼空砦出鬭杀伤相当至日昃贼殊死战鬭不胜退复收散卒誓曰死则死此尔何生为一鼓而进大破之诸砦畏威次第降阙益缮城浚濠砺矛戈分屯耕郊外田民惧不能者遣军士防之耕贼来辄与战一日贼四合旌旗蔽野鼓噪之声震天地阙纵骁骑数十大喊而出贼势披靡遣兵击之斩首数千级当是时淮东西皆陷独安庆岿然存贼来战又数败贼衔之伪作尺牍通城中诸大姓约期日反冀阙捕戮之阙曰我民安有是命悉焚去贼计穷复令阙故人衞鼎许大明以甘言説降阙命牵出以铁椎击碎齿颊悬其皮东门灊山有虎伤人阙造文檄山神使驱虎虎出境功上中书朝廷俾为真陞同知淮西宣慰副都元帅赐以上等及黄金束带江西诸官军动号数万掠玉帛杀婴儿寘防上以戏沿江州郡患苦之独不敢近城下即近出师捣退之或服其义至有来归充将校者溪河兵屯浔阳命使者帅壮士百辈腰刀直入脇主供亿阙叱左右收缚付狱且上疏言猫防素不被王化其人与禽兽等不宜使入中国他日为祸将不细后竟如阙言转淮南行省参知政事寻改右丞赐二品服阙益自奋誓以死报国立旌忠祠以励将佐时集祠下大声谓曰男儿生则为韦孝寛死则为张廵许逺不可为不义屈意气慷慨甚丁酉冬贼大集诸部围城战舰蔽江而下樵饷路絶兵出数失利戊戌正月七日城陷阙犹帅众血战身中三矢贼呼曰余将军何在吾将官之有生致者予百金阙防手骂曰余恨不得嚼碎汝肉吐餧乌鸢宁复受汝官邪贼怒举长鎗欲刺阙阙遂自刭沉水死年五十六其妻耶卜氏闻之亦率其子得臣女福章赴水死诸将卒恸曰余将军不负国我等可负余将军邪从而死者千余人朝廷知其忠赠阙荣禄大夫江浙行省平章政事諡曰忠愍追封夏国公阙为人刚简有智无职不宜为为即有赫赫名所至荐贤旌孝义如恐后每解政开门授徒萧然如寒士五经悉为之传注多新意诗文篆皆精致可传
　　赞曰于戏阙真人豪也哉独守孤城逾六年小大二百余战战必胜其所用者不过民间兵数千初非有熊虎十万之师直激之以忠义故甘心效死而不可夺也虽不幸粮絶城陷以死而其精忠之气烱烱上贯霄汉必灿为列星流为风霆散为卿云凝为瑞露阙虽死而其不死者固自若也然而阙死于君而能使妻死于夫子死于父忠孝贞节萃于一门较之晋卞壸家又似过之矣于戏阙果人豪也哉余来江左见其门生故吏言阙事多至泣下因想见战守处江流有声而断云落日凄迷于莾苍间犹足以动人悲思因掇其行事成传以示为人臣者
　　濓既作余廷心传又见其门人汪河言当廷心死时其妾满堂生一子甫晬弃水滨有伪万户杜某呼曰此必余参政子是种也良不可杀竟捐所钞诸物懐子以去今三岁矣人或戏子曰汝父何在子横两指拂喉曰如此矣此一事也池州判官李宗可蕲人也李尝文身又号为花李善槊视贼欲吞廷心兄闑尝以女归之及来舒命权义兵万户统新军守水砦前后多战功贼来破城李横槊入贼中杀死甚众闻廷心死驰马还家聚妻孥谓曰余相公死国吾亦义不屈汝等毋不死为人所鱼肉拔劔无大小尽杀之出解甲据胡牀中坐取酒饮至醉复衣甲自刎死此一事也呜呼仁者宜有后而义烈之士声光可流于无穷濓虽不文唯恐其失坠也故复附着于篇
　　白牛生传
　　白牛生者金华潜溪人宋姓濓名尝骑白牛往来溪上故人以白牛生目之生躯榦短小细目而疎髯性多勤他无所嗜惟攻学不怠存诸心着诸书六经与人言亦六经或厌其繁生曰吾舍此不学也六经其曜灵乎一日无之则防防夜行矣生学在治心道在五伦自以为至易至简或笑其迂生曰我其迂哉我若迂孟子则迂之首矣生好着文或以文人称之则又艴然怒曰吾文人乎哉天地之理欲穷之而未尽也圣贤之道欲凝之而未成也吾文人乎哉或求学文生曰其孝弟乎文则吾不知也生不肯干禄或欲挽之使出生曰禄可干耶仕当为道谋干之私也生安于义命未尝妄有所为或疑其拙生曰我契以天不合以人是乃巧之大者拙乎哉生慕孔顔之乐如聆钧天之乐如获褭蹏之金言及之手足舞蹈不已或以为狂生曰吾能知之恨未能允蹈之奚其狂生防多疢常行服气法或诮其欲久生生曰盗跖甚夭顔子甚夀子知之乎或人不答生曰窃阴阳之和以私一已服气矣运量元化节宣四时服气乎生虽贫喜色常溢眉宇间或诘之生曰吾内足乐也内既足乐无人非无鬼责得亦乐失亦乐我何忧哉生御恶衣觕馔安之或虑其诈生曰锦衣与卉服虽异暖则一糟覈与淳熬固殊饱则均何诈为生不贵贵人不贫贫人或尤其无别生曰贵自贵尔于我何加焉贱自贱尔于我何损焉生遇物以诚三尺之童莫之敢欺或讥其同生曰我道葢如是同不同弗知也生不享外神唯事其先甚谨或谓其报本耶生曰非唯报本也以气感气吾先以之外人何预哉生多读台衡贤守慈恩诸家书或谤其偏生曰我虽口之未尝心之也何其偏生当情意调适辄悬特磬于簴亲击以铁籈瞑目侧耳而听自以为达制乐之原或笑之生曰此蒉桴土鼔之遗声也五音繁防则未矣生好着屐登山遇境胜处注目视弗释或恶其癖生曰吾于峦容川色见三代之精华不忍舍也生年四十有六髪无白者日坐一室中澄思终日或执笔立言动以贤圣自期其中之所存者人固莫能识也适有画史貌生之骑白牛者生大笑以为得其真故自疏其事如左曰白牛生传云
　　赞曰生妄人也哉言其文弗能成章言其道则又邈乎未之见也犹自语诸心曰我学古人我学古人不亦悖且戾乎
　　郑氏孝友传
　　郑绮字宗文白麟二十一世孙也其先居荥阳凝道迁歙自牖迁睦淮迁浦阳今为浦阳感徳乡人淮绮之祖也绮通春秋谷梁学撰合经论数万言事父母孝父照以非罪系狱当入死绮上疏郡守钱端礼请以身代端礼察之白其诬母张病风挛绮保持若婴儿袒适厠必抱就之三十年不懈绮生闻闻生运运生政政生徳珪徳璋至元中仇家倾徳璋以死罪将械送扬州徳珪毅然代其行徳璋泣随之争欲赴吏徳珪竟以诡计先死之徳珪生文嗣自绮至文嗣凡同居六世歴二百年咸如绮在时至大二年秋九月乡老黄汝霖等言于县县上其事亷访使加审按焉文达中书礼部四年春二月准式旌表门闾文嗣生鉴鉴生渭渭生挺皆善守合数千指无异心者重纪至元元年冬十二月太常博士柳贯与乡校羣士又上状请如故事复其家从之初文嗣既没徳璋子大和司家事严而有恩虽家庭中凛如公府子弟稍有过颁白者犹鞭之每遇岁时大和坐堂上羣从子皆盛衣冠鴈行立左序下以次进拜跪奉觞上夀毕皆肃容拱手自右趋出足武相衘无敢参差者见者唶唶嗟慕谓有三代遗风虽石奋之家亦所不及名闻天下自大丞相及台院诸公卿多赋诗美其行部使者武威余阙行县以其孝友七郡或莫之先书东浙第一家以褒嘉之皇太子在青坊闻其事而叹曰此国家之祥瑞也复亲御翰墨畀以凤麟二大字翰林学士承防欧阳为之赞勒石以传大和性正方不奉浮屠老子经像冠昏丧祭必稽朱熹家礼而行子孙从化孜孜孝谨不识廛市嬉戏事执亲丧哀戚甚三年不御酒肉食食货田赋之属各有所司无敢私凡出纳虽丝毛事咸有文可覆挟日则防不公则监视发之诸子昼趋功入夜辄坐棣萼轩中温温语笑至更余始休虽多列显仕或入侍经筵出持使节不敢挟此有一毫自骄意诸妇唯事女红不使预家政宗族里闾以恩懐之各有差内外极严舆台通传不敢越堂限家畜两马一出则一为之不食人以为行义所感有家范三巻传于世
　　赞曰史氏之言多有不足取信者濓少时尝读唐书宰相世系表谓白麟之后不传私窃信之及观司空图荥阳记则曰白麟生师慎师慎生懐芬懐芬生鄑鄑生斌卿斌卿生唐青州刺史庶庶生侍中徽徽生大理卿鄘鄘生鱐鱐生给事中謩謩生宣州观察使回又观郑燮生遂安谱则曰回生生垣生倕倕生子袭子袭生扈扈生宋歙县令凝道凝道生殿中侍御史自牖自牖生秘阁校理安仁安仁生淮淮生照照生冲素处士绮绮即传之所书者也其承传次第灼灼可信如此恶覩其所谓不传者哉考征不广而欲以一人之见闻定百载之是非难矣
　　此传作于至正初已刻浦阳人物记孝友篇中近板燬于火因重钞于此以励民俗云
　　吴徳基传
　　吴徳基者名履婺之兰溪人也其父景奎故为儒乡人师尊之酷好为诗游山泽间方苦吟而雨至雨濡其衣弗知也徳基少受学闻人先生梦吉学春秋俊迈有竒材长通诸史为文辞愿学司马迁班固最好书尤工行草得之者藏弆为荣元季教授乡里名动一时国朝取婺李曹公文忠为浙东省左丞聘徳基为郡儒学正李公数与语知其才辟为掾称疾而辞有司举于朝为南康丞南康俗悍其民以为丞儒者也易之徳基自如数月皆周知其情伪有所发擿一县惊伏徳基乃更以寛化之视民如子民有诉召使前与语弗加咄叱民有援丞裾相尔汝弗责也有征调召其大姓坐之庑下好言诱之听人人自説便否由是民爱丞如父而吏卒不能为奸民王琼辉仇里豪罗玉成执其家人挟法笞辱之玉成兄子玉汝怒集少年千余人围王氏家刼夺家人归且缚琼辉连道棰之至家解衣棰殆死乃释去琼辉兄弟五人庭诉齚指出血誓与罗氏俱死徳基念成狱当连千余人势不便乃召琼辉语之曰独罗氏围尔家邪对曰千余人曰千余人皆辱尔邪曰数人尔曰汝憾数人而累千余人可乎且众怒不可犯倘不顾死尽杀尔家而就逮虽有司有法汝悔何及邪琼辉良久曰吾恨罗氏欲快吾愤尔惟明公所命徳基乃捕操捶者四人于琼辉前杖数十血流至踵命罗氏对琼辉引罪拜之事遂止两家皆叩头曰公弭我事徳甚宏咸愿有所上献徳基却去县令周以中初至召民转输至郡不得躬至乡召之一民逸去命卒笞之不肯伏走入山骂令曰官当在县何以至此为令怒吏卒因以语动令欲诬一乡民图贿利获六七人下狱扃鐍甚严卒方往捕未返乡民大駴【音骇】徳基计民无罪自出廵狱叱卒释之卒以它辞解徳基槌碎狱门遣之曰若无罪还告父兄无恐乃往告令令怒曰民无道众辱我君乃释之何轻我至是邪徳基曰犯使君者一匹夫尔其乡人何罪且法乃天子法岂使君解怒具乎令意惭乃已其俗好淫祀有蛇出户限民怪之以为神至奔走祠之徳基罪神巫十人投其主江中为丞六年去知长沙之安化去三月他吏用法急南康民作乱命师讨平之死者过半南康民泣曰我吴君在宁有此祸乎安化邻古三苖其土豪多纠民为兵既尽降万夫长易俊原独恃骁勇与麾下数十人遁入山谷保险自固郡邑患苦之江阴侯吴良承诏求余防已移檄旁县兵且集召徳基计事徳基曰易氏未有反状奈何激之使生变乎不若先以计致之果反用兵未晚也否则出兵无名民先受其害矣愿君侯熟虑之侯曰令之言然吾为令徐之徳基乃屏吏卒步至山谷中抵俊原家家空一老人出对客徳基谓曰易俊原出见江阴侯则无事矣今不出大兵且至一县民皆为韲粉然杀一县父兄子弟者昜俊原非县令也老人曰俊原必出惟明府哀怜之徳基谬曰俊原或未肯来得其子及麾下三四人先往可免矣明日其子及麾下至如徳基言兵止不发既而尽致其麾下惟俊原一人度兵势孤乃招之曰君侯愿与俊原相见俊原喜诣军门请见遂缚送京师事平民按堵无扰江阴侯檄取故兵之为农者民咸自疑惊奔相告势甚危徳基属耆老谕民曰侯所取者兵民无与也籍其愿为兵者数人而止长沙郡令造戎衣徳基力争曰吾邑民贫而俗暴思之且恐其叛去安可责以事功如他县乎令格不奉命其罪小奉命而致乱其祸大决不敢辞小罪而蹈大祸也郡从之凡有征徭皆不使之与越三岁入朝擢知莱之潍州事民畜官驴四十匹莱守核其孳息状与籍不合曰驴当岁产驹今几岁宜得几驹乃何少也欲责欺防罪而征其偿诸县皆已勒民买驴徳基独戒民勿偿守怒问徳基潍不偿驴何辞也徳基曰民实不欺妄乌可责其偿国家富极海内为吏者宜宣布徳泽为民除疾苦宁少数匹驴耶守语塞徳基因画不便者数事守不敢复言并诸县已偿者皆罢之山东民愿以羊牛代秋税者官从其言徳基与民计羊牛后有死瘠患不如纳粟便独收民粟他县牛羊送陜西民驱走二千里皆破家郡以潍独完令役千人部送邻县牛徳基列其不可曰有牛家送牛虽劳不敢怨使人代之脱道中牛死谁当代偿耶力争不奉命徳基为吏不求威名以爱民为先尤重狱事凡有讼召受讼者面直之释其怒乃已不忍置民于狱狱屡空当有追需于民不务速办稍缓其期约故物价不涌民视他所费恒减十二三所至民乐其简易而感之以为爱已居潍二年防改潍为县召还潍民遮门抱其足泣拜曰自得吾父潍民肤无笞瘢今舍我去愿得只履事之以慰我思其得民心如此徳基至京师遂谢事归将行辞其友翰林学士宋濓濓为徳基交甚狎时亦致仕将归呼徳基谓曰若愿受长者教乎徳基曰唯何以命之濓曰天子官汝五品秩乞骸骨归恩甚大汝知保之之道乎徳基谢曰愿卒教之濓曰慎毋出户絶世吏勿与交吾之教子无以加于此矣徳基至家如濓戒君子多其能受善言云
　　太史公曰世俗恒谓儒者少功顾非儒者尔汤之兴以伊尹周之兴以周公此独非儒者耶何其功之大也彼世之儒者其号则同其诵説则同其所操守者异于伊尹周公者多矣岂特少功哉谓之不足用可也然其间有足用者不可诬也俗吏以严急督责为足用谓儒者为懦缓偾事而不知得民者非儒不能也以予观于吴徳基恂恂不大声色而众庶安其政既去而思之视世吏之督责者果孰多耶徳基之政固世俗之所笑者而其心诚爱民有足取焉古所称平易近民岂弟君子非徳基之谓耶所谓难与俗人言其此类耶
　　朱环传【子元女夀】
　　朱环字君玉婺之义乌人汉槐里令云四十代孙也赤子时无儿啼声仲父桂奇之养为子桂后生璧及定周因外环环益孝谨凡劳事皆服行不知有寒暑时境内多盗白昼出道上刼人财桂有金数百两与璧谋瘗窖中璧夜发去反诬环所为桂怒褫环襦袴立之大雪中一日夜不使去环恂恂谢过无一言辨其寃桂犹日虐环五六年间濒死者数四恒顺受之不怒桂死遇璧益厚璧子庆多暴或遂嫁以杀人罪环忧不能食竭私财救之庆获免环善读书宝祐间尝举进士年八十六终于家子元女寿
　　元字子初性警敏絶人至元末有盗数千起缙云过永康置砦峡源山山抵元家甚迩盗将刼元父环及环兄遇魁为谋帅元闻遽归告二翁速避防不听复涕泣谏翁骂曰竖子不解事江南内附久谁敢叛耶设有防不过鼠窃狗偷何足病元自度贼若缚翁去则是翁从贼反官坐以法虽有百喙莫能白为今之计者孰若杀贼自明乃与役夫傅参谋执刄伏垣下或止之曰贼势张甚汝不畏作醢耶元曰吾知有亲尔若得白亲以无罪虽万死不恨防贼侦骑至竟斫杀二人枭首市中以血手入示翁负之北逃贼平翁竟无罪
　　夀生有淑资年既长归金华戚象祖台防杨镇龙反西攻婺州宗王昻吉岱及浙东宣慰使史弼捕获之械至州城将鞠其反状夀父环有亡奴在械中奴尝怨环挝伤欲连环出赀助镇龙时史怒防甚凡狱辞所引必尽杀乃止环子元疾病不能起乃视夀泣夀曰昔缇萦能救父命我独非人耶乃走告法曹掾冯耿贤曰妾父无罪亡奴欲诬以不道倘事不得直一家枉作泉下鬼闻君素长者独不能相活乎言讫泪如雨冯怒曰此事岂汝女子所知夀哀祈益切冯为恻然良久挥夀去曰尔但归吾知所处矣明日使吏椎碎奴口不果诳
　　赞曰昔尹吉甫子伯竒无罪为后母谮而见逐履霜中野作履霜操其辞多怨伤濓窃谓伯奇不必尔也父母恶之劳而不怨何假于辞哉今环之无罪与伯奇同环臝身立大雪中则又非若履霜比也乃能顺受之而无怨不贤而能之乎古之所谓纯孝者环葢近之矣元为亲故拔劔斫贼而不知有身夀虽女子亦能脱父命于虎口皆环身教之然也人之行莫大于孝孝有如环之父子可使无闻哉因具列之于篇
　　白鹿生小传
　　白鹿生者诸暨之人也风神峻爽翘然欲超羣其外族曰方建塾聘贤傅馆四方游学士生往受诸经领其防稍事文墨辄峻洁如渊珠众哗曰生赋资絶伦非积功所可及盍逊其一席地声光流婺越间煜煜能动人竞要遮作州闾师数弗应浦阳江上有郑氏一宗累三十室同案而饍戒子姓执贽致辞生跃然兴曰是或可为也即日上道比中居以倡道为已责与诸生言必称曰昔之人曰昔之人日摩月切操行有可观歴十春秋自以精明不逮前时退居白鹿山戴梭冠披羊皮裘带经畊烟雨间暇则吟风弄月傲睨万象若不知古今之殊轨有识者莫能穷其际高邮栾凤来为州牧独造门拜曰凤闻先生贤言行无悖古先哲人愿为州学子师生牢让不起凤不得已令闾右子弟即其家问道州政有阙失凤必移书谘访生白以利病裨助恒多后若干载殿中侍御史唐铎出守越欲辟起之生力辞如前铎不敢强生性醇笃无铢髪矫伪与人语出肺肝相示耻为覆藏事乖名义峻言斥之弗少恕家无儋石储临财甚介山氓误坐法当死生悯其惷愚谋诸乡鄙活之氓辍乌犍为谢生拒之顿颡于地澘然陨涕生曰东作方兴非牛何以畊俟三冬或可尔至期氓复来请生反覆譬晓之乃已州人士求连生族祝生持其成暨委禽致饩继以金币生笑曰孰谓君子而可以货诱乎悉遣去人复哗曰是可以义取者生尚不之欲况其他乎于是乡人教子者恒指生为法效学焉生名恒字本初姓杨氏白鹿生因其所居号之云
　　史官曰余与生游者三十年不可谓不相知者待罪国史时遂白执政荐之入成均闻生不受州县辟事乃寝然其行义可法者不当使其泯泯因为造小传如右隠之与显非所以论生也
　　王先生小传
　　王先生毅字刚叔其先自琅琊徙居处之龙泉至先生十有三世世为农初西邻有王氏子事身奉神甚谨尝斵木为拜其当额处成洼母某氏有妊梦王来而诞在赤子时颇异遇浴及手足露皆怖而哭姑懐之则止头患疡母恶其臭卷木叶掩鼻当乳时闭目弗之视痎疾大作身热如火焮榻畔悬绳代椸无风绳自揺及能言备陈入浴时如蹈大海茫无津涯风入手足间痛若刄割姑衣有纩能覆之乃安木叶气烈不可近热弗能禁神出戏绳上下视一小儿僵卧心知其为已也热退乃复还人咸奇之六岁知好书家单不能致每借市中一诵辄能记忆稍长所嗜益深父机命牧牛挂书牛角而读之随牛而东西行日入忘归复使之视舂溪滨挟册坐轓车则米成粉不悟父怒逐之出世父与明怜之为代偿其米且令聚徒教授束脩之上悉以购书积至万余巻精思疾读唯恐其不尽夜分灯屡涸犹闻其吟讽声或至达旦不寐因观周子太极图説叹曰此升圣域之阶梯也人心与上堪下舆同大局于一艺可乎会上饶郑君原善来为郡录事先生往质所疑郑君甚器重之已而往谒许文懿公谦于金华山中公为详陈理一分殊之防先生豁然如梦斯觉居久之絶淮泗泝黄河而覩泰山鳬绎之雄徘徊阙里怅然有千载之思遂北至京师荐绅先生若黄文献公溍揭文安公徯斯翰林承防学士欧阳公参议中书危公素争相引重声誉翕然至有荐为检讨经筵编修翰林者先生皆引分固辞俄南还乡里益以躬行实践为教其发明本心之学至利欲沉防处多有感泣者一邑化之虽大山长谷愚夫愚妇皆知畏慕革心从善县饥先生告令曰民饥且死大夫其得奠枕而卧乎即语以劝分之法闾右之家计口赋之食余粟尽乞贫民全活者以万数父老见先生拜且泣曰我等皆白骨也而先生人之尔至正中荆襄兵起掠七闽直犯县南鄙先生画八防赞将军石抹宜孙破之仍不逺万里遣其徒上书行御史台以明将军之功未几盗发青田扬言来攻县长吏宝忽丁遁盗遂深入焚官舍污人女妇剽卤至鸡犬先生召门人章溢季文谓曰吾岂忍以良民畀豺兕乎溢等曰唯先生命乃部勒乡民为兵逐杀羣盗大府录功赉之以金币先生曰得选贤令以抚创残民则毅拜赐侈矣谢不受俄部使者下令正丁罪丁恚集季溪恶少年据险阻以方命首害先生于家县人无少长皆痛愤洒泣以复讐为事弟子胡深方参军事鄱阳急驰归与同门友告诸方伯连率帅师剪夷之越二年始平葬先生葢竹乡之西山别建祠而尸祝之先生为学深见天地万物一体之意视众氓之颠隮如已病之茍力可救虽鈇钺鼎镬有不暇恤至于禽鱼之微不得其所亦为蹙额弗宁思遂其生然疾恶如仇遇有贼民吏切齿扼腕流涕太息必疏其奸状锄而去之豪民制钜量以入粟亦叱使减去以合常度小人不便为恶时欲加害赖上官察之获免生平不食君禄其尊主庇民之念梦寐不忘武威余阙公持节浙水东亷知之谓其卓行不让古人性不溺文辞叹曰当今之世何能文者如牛毛而植徳者若麟角盍亦知重轻乎人有求者挥毫立就亦渊然有竒气可诵自防不茹荤肉虽强之食终弗能下咽闲居敛容澄坐多至夜中或倦极目瞑鼻息雷鸣坐客未寝者谈辨蠭起晨兴先生各能记其言而折衷之其神全而不乱如此殁时年五十二娶楼叶二氏无子以兄子彦荀为后扁书室曰木讷斋人因称为讷斋先生云
　　太史氏曰昔者山阳殷子通以儒术教授里中人薫为善良者众及邻境防作子通帅弟子起兵殱之长吏恶攘其功使人杀子通门生毛术手刄杀者枭首以甘心焉君子多其义其事与先生絶类虽然先生以明体适用之学保障乡县使三十万苍生去危即安非子通比也固不幸遇难而死诸生为师复雠兵屯二年弗解卒尸鼠軰于市功比术为尤难祠宇之建不建又在不论由是而言其义不益多欤呜呼先生道徳之化葢亦入人深矣
　　杜环小传
　　杜环字叔循其先庐陵人侍父一元游宦江东遂家金陵一元固善士所与交皆四方名士环尤好学工书谨饬重然诺好周人急父友兵部主事常允恭死于九江家破其母张氏年六十余哭九江城下无所归有识允恭者怜其老告之曰今安庆守谭敬先非允防友乎盍往依之彼见母念允恭故必不遗弃母母如其言附舟诣谭谭谢不纳母大困念允恭尝仕金陵亲戚交友或有存者庶万一可冀复哀泣从人至金陵问一二人无存者因访一元家所在问一元今无恙否道上人对以一元死已久惟子环存其家直鹭洲坊中门内有双橘可辨识母服破衣雨行至环家环方对客坐见母大惊颇若尝见其面者因问曰母非常夫人乎何为而至于此母泣告以故环亦泣扶就坐拜之复呼妻子出拜妻马氏解衣更母湿衣奉糜食母抱衾寝母母问其平生所亲厚故人及幼子伯章环知故无在者不足附又不知伯章存亡姑慰之曰天方雨雨止为母访之茍无人事母环虽贫独不能奉母乎且环父与允恭交好如兄弟今母贫困不归他人而归环家此二父导之也愿母无他思时兵后岁饥民各不相保母见环家贫雨止坚欲出问他故人环令媵女从其行至暮果无所遇而返坐乃定环购布帛令妻为制衣衾自环以下皆以母事之母性褊急少不惬意辄诟怒环私戒家人顺其所为勿以困故轻慢与较母有痰疾环亲为烹药进匕筯以母故不敢大声语越十年环为太常赞礼郎奉诏祠防稽还道嘉兴逢其子伯章泣谓之曰太夫人在环家日夜念少子成疾不可不早往见伯章若无所闻第曰吾亦知之但道逺不能至耳环归半岁伯章来是日环初度母见少子相持大哭环家人以为不祥止之环曰此人情也何不祥之有既而伯章见母老恐不能行竟绐以他事辞去不复顾环奉母弥谨然母愈念伯章疾顿加后三年遂卒将死举手向环曰吾累杜君吾累杜君愿杜君生子孙咸如杜君言终而气絶环具棺椁殓殡之礼买地城南钟家山葬之岁时常祭其墓云环后为晋王府录事有名与余交
　　史官曰交友之道难矣翟公之言曰一死一生乃知交情此非过论也实有见于人情而云也人当意气相得时以身相许若无难事至事变势穷不能蹈其所言而背去者多矣况既死而能养其亲乎吾观杜环事虽古所称义烈之士何以过而世俗恒谓今人不逮古人不亦诬天下人哉
　　詹士龙小传
　　詹士龙字云卿光之固始人父某宋开庆中都统勇胜军守鄂以偏师廵渠巴诸州与元兵战南平身婴九创被执发愤不食卒元兵破鄂降其军士龙生三岁同母胡氏北迁董忠献公文炳以其父忠也鞠为子文炳长子名士选故命其为士龙饮食衣服一视诸子外人不能辨诸兄忌之骂曰虏子见幸乃同我辈耶士龙不知其故泣诉文炳文炳曰尔真吾子飞语慎毋听也士龙哀祈益切文炳颇漏言士龙昼夜流涕欲复詹为姓受文炳卵翼恩深未敢言一日猎滹沱河遂陈前志文炳戏曰尔投石水中石浮吾当尔从也左右皆笑士龙仰天祝曰天若不絶詹氏石当浮因投石水中石盘旋急流中若沉浮者数四文炳以手拍鞍曰詹都统之灵其不死乎即令士龙复詹姓文炳薨为服齐衰三年岁时祭祀必先设神主率家人奠之士龙后用文炳弟文忠荐为高邮兴化尹士龙修筑捍海堰三百里数郡利之初发地获范希文石记曰遇詹再修事葢前定云转两淮都转运盐使司判官改淮安路总管府推官拜江南行台监察御史时奸臣柄国虐焰方炽士龙上章劾之未几事果败士龙退隠兴化葺草堂徳胜湖上若将终身朝廷念其老成以广西亷访佥事起之居二年郁郁不乐乃移疾而归年五十八卒子防岳州华容尹文炳妻以从女实因前好云
　　史官曰精诚之格将何所不至上致日星之应下召物产之祥古则有矣今观士龙投石之事其恶可不信哉或者致疑天人之间视之若茫然不相通过矣予总修元史时有司不以闻失于纪载因徇其孙婿余文升之请删其墓志为小传一通以传
　　孝子丘铎传
　　丘铎字文振汴之祥符人故御史中丞刘基先生弟子也通儒书兼习医家言流声动一时至正末父诚为湖广等处儒学提举铎侍母马夫人留吴越欲御车往从江右兵大起武昌陷江浙绎骚铎忧惧不知所为急避地四明暨江南皆归职方复奉母至南京每西向翘首曰武昌有来者庶几知吾父之所在乎已而其父果至自武昌父子相见悲喜交集铎卖药市中以自给亲驩然忘其贫曾未几何母弟钧擢防稽上虞廵检铎与父母皆同赴官夫人疾铎昼夜泣祷上下神祗乞以身代及殁铎哀恸几絶卜葬鸣凤山之原哭曰铎生也咫尺不离吾母膝下今逝矣可委体魄于无人之墟乎乃结庐墓侧朝夕上食如生时当寒夜月黒悲风萧飕如临鬼神铎恐母岑寂也辄廵墓号曰铎在斯铎在斯其地多虎闻铎哭声辄避去故防稽人异之称为真孝子云先是铎在四明从祖父母居汴者八人贫不能自存铎咸迎养之死皆返葬先茔人以为难其姑适河南匡氏者年十八夫亡誓不再适铎义之养其终身凡二十年如一日然其制行峻絶它皆类此文不能尽载也为説者曰予闻鸣凤山当白马上妃二湖间人迹罕至白昼虎狼旁午铎防然独处心无畏慑者岂不以亲之体重于身乎然身者亲之枝也可不敬乎敬其身斯孝其亲矣铎情固迫切当知以礼自节哉当知以礼自节哉
　　危孝子传
　　临海孝子危贞昉字孟阳事亲以孝闻其父孝先洪武辛亥进士擢官麟游丞再迁陵川坐法谪役浦江县贞昉时为郡诸生闻之奔诉于郡守欲走代之守以其名学籍难其行贞昉号泣于庭曰人孰无父哉奈何独沮于我也左右为之言获如其请即日上道诣京师伏阙上疏曰臣父临川丞孝先不幸絓吏议输作大江之滨筋力向衰不能执事而大母范氏春秋复逾九十旦旦念之恐染霜露之疾无以遂其菽水之忱终天之憾或及其身臣犬马之齿方殷愿代父作劳使其归养虽即死无恨圣天子以孝治天下惟哀矜焉疏奏上恻然从之贞昉乃解儒衣易短制欣然就役施施无难色然质体尫弱不胜负任之苦越七月病卒贞昉通周易兼能学唐人歌诗性刚直读古忠孝事敛袵久之且曰使贞昉生其时亦当若是尔遇交友患难蹈汤火赴援不为利害惑卒时年二十八闻者皆悲之
　　为説者曰父子体殊而气同者也故古之孝子不以身自私非过激也宜也有如贞昉者诣阙上疏欲代父受役毅然以死自誓唯知有父而不知有身其殆近于古之孝子者非邪呜呼死生于人大矣贞昉之死于孝是有益于天衷民彞之重无愧于俯仰无慊于神明奚翅足矣他尚何説哉彼悖徳犯上者亦曷尝不死其死也如败豚腐鼠人孰称道之观吾贞昉则若威凤之翔千仭可望而不可即得与失又为何如哉贞昉之名宜登国史以风厉四方予旧史官也特为立传使秉直笔者他日有采焉
　　瞿孝子传
　　瞿孝子嗣兴字华卿苏之常熟人父达元初为百夫长迁苏州廵盐大使兼管内六县捕盗转怯怜口提领母某氏孝子天性纯慤依依亲侧若不忍斯须释者母患痈痈溃当长夏臭秽不可近孝子燖汤洗涤执扇驱蚊蚋靡昼靡夜至月余乃休既而又罹积气疾冲击下上百药不治或授以刲股可疗法祝刀于天俟刀跃方可用孝子顿颡流血刀弗动孝子情迫切强取刀刲股肉作羮以进母不食已五日忽尽啖之气销如失一旦母思芰食时芰始华孝子求诸市不获凡川有芰者解衣入水歴覆其叶覔之双胫皆赤肿孝子号呼曰神胡不相我乎俄得三芰水中人以为精诚所感然其宅心仁厚单窭者必思赈给而不欲使其知氊工王氏家无儋石储且卧疾不能兴鸡初鸣孝子往其门以钱二十缗投窻隙而去民有告籴者鹑衣百结孝子受其直五千复阳问曰吾性多忘若欲籴十千耶遂如数与之鬻蔬翁过门孝子市钱五十文以楮币五百文授翁令补余钱翁愠而辞孝子曰汝第持去他日见还未晚也负贩夫或来贸迁孝子一听其言不与较家人怪之孝子曰彼竭汗血以逐什一之利宁能足吾欲乎岁大俭来相依者数十人孝子择旁近舍舍之防厉气作病者相枕藉孝子每晨躬携粥药抚视卒赖以全孝子朝出道中拾遗囊孝子悉归求者一金不自私未几又有亡契劵及白金者孝子蹙额曰白金固易致质剂乃资业所凭藉其必起争端乎密侦其人还之其人势家奴因失主物畏惧几欲死谢曰三尺微命孝子所赐也孝子虽不读书其笃行类邹鲁士州里翕然称之孝子年且耄见介子庄宦学有立洪武初擢礼部员外郎喜动顔色其后病且革言不及家事惟曰死生恒理尔烦语吾儿庄善事圣天子毋以老身为念也遂终
　　史官曰濓待罪禁林日与庄为同官庄念父在逺一语及之涕泗澘然流濓因叹曰非诚心爱日者乎已而苏人来言孝子之贤絶于丑夷有未易追蹑之者濓又叹曰非是父焉能有是子传所谓以身教者孝子其庶几乎是有关世教民彝之大故造瞿孝子传使圆冠方履者读之必将惕然而自省矣
　　孙孝子传
　　孙孝子讳惟中字伯庸潍州昌邑人祖明父琳世为农孝子朝出耕夜归读古人书性雅爱宋名臣言行歴歴能道之凡所谋猷恒取以为则年及壮用推择为宁海州史一年贡益都府濒行防父卒皇皇如欲无生县有汉昌邑王废城举柩葬城中结庵庐其侧借苫以居旷野无人深夜月冷哭声依稀随悲风逺闻人为泣下日啜淖糜二盂却酒肉弗御晨起无火掬雪颒面辄诣墓前拜久之手足皲瘃形容憔悴甚或劝其还哭而不对闾师韩泰亨帅阖巷民言于县县尹戴友谅弗之信将亷之伺夜半携二苍头出风雪中抵庵庐而听孝子闻足音遥问曰暮夜欲何为戴叹息而去以为不让古人亟上之府部使者加覆察如县言请旌其门文达中书礼部不报孝子长身美髯善谈古今事遇子弟若严师家法着于井落多效之娶刘氏从孝子之化居舅丧亦不近酒肉三载生三子尚志尚文尚徳尚志业为儒今礼部主客主事云
　　史官曰李璮据益都明被兵掠至洪沟去家三十里年始十岁兵以其童也易之明夜遁伥伥乱行有老父教之曰儿但从吾指以往即至家矣明如其言走固隄盐塲中草深灭顶而豺狼左右嘷明竟得还父母亦避兵方归举灯索明不得相向哭灯忽作花复自相慰曰我儿其返乎不然此花何征也言未讫忽闻叩门声启视之明也亟挽以入初父止生明今明之子孙逾四十人而惟中又孝行卓卓如此天之不絶孙氏者其有以哉其有以哉
　　周贤母传
　　周母王氏名妙贞括人祖徳润父思齐辟为州县吏生十龄见父有戚容问曰家业幸粗给大人当开口笑乐何乃自郁郁邪父曰此事非尔女子所知吾所掌狱案死者欲生之不可得故弗悦尔王氏曰名教自有乐地何不弃之复温绎书诗邪父曰不意女子能发斯言吾之意正如此耳即日揖上官去人贤之濒嫁父欲厚其装环珥鞶帨之属无所不饬王氏视之澹如出示二女弟恣其所取既归事君舅君姑尽礼处娣姒之间恒欣欣然或主中馈身先之不专役媵人邻有寒饿及丧祸辄周其急岁壬寅山防作避地鲁峰颠恶少年欲来侵掠王氏侦得实遣人擿其奸盗惊而溃其母项因世乱来依极力奉之以悦豫其心王氏尝婴疾众医束手谓不疗忽梦老父与易气及觉气腾腾从顶升挟日絶粒不食已而果元气来复疾顿瘳识者谓为神助云其夫则周世英生男女各二女皆有所归男曰荃曰茂茂有文学政事出仕矣王氏年今七十云
　　金华宋濓曰予尝从史官之后遇人有善者必谨书之将以诱民衷而树世防也有如周母能成父志推孝于尊章出其余智亦足破雀鼠軰之奸其中必有大过人者矣于戏贤哉贤而得书亦春秋之法也
　　二贤母传
　　瑞安有大姓曰吴氏世守礼度而严于昏婣柳州教授埏生子钦年近弱龄埏欲为之择配久且未成或曰同郡胡节有容徳且达宦之后可室也乃遣行媒知名节之父悦焉六礼既备故节来归于钦内外宗暨媪御而下宜之生子璟鞠育至长为娶县人林亷亷名卿孙粗习书传□□然勤翼翼然抑畏节爱之不翅若亲女亷亦事节若母懐姙九阅月璟以病死未死执亷手涕泣惓惓以养亲存孤为托亷诺之后三十日亷生一男子且悲且喜曰吴氏之宗其不为敖氏馁鬼乎未几钦亦卒节与亷蓬首垢面自称曰未亡人誓抚遗孤以不坠其家后六年元政日紊四方防盗蠭起市魁都伯各聚农为兵阳号保障阴则倚借为奸有利吴氏多赀欲夺亷之志亷年二十有余尔善自闭拒不可撼遂有谋杀其孤者亷惧弃家挟姑而遁择邻境大山匿焉艰难备尝室如悬罄无丝毫怨怼意唯饬厉儿以学无有寒暑昼夜年三十九卒节抚棺哭泣竟欲无生益督儿事书诗勿怠又二年节亦卒儿名荃今为巨儒州人识与不识咸称为吴氏二贤母云
  </div>
  <div class="pagination">
   <a href="文宪集_page7.html">
    上一页
   </a>
   <span>
    ...
   </span>
   <a href="文宪集_page3.html">
    3
   </a>
   <a href="文宪集_page4.html">
    4
   </a>
   <a href="文宪集_page5.html">
    5
   </a>
   <a href="文宪集_page6.html">
    6
   </a>
   <a href="文宪集_page7.html">
    7
   </a>
   <span class="current-page">
    8
   </span>
   <a href="文宪集_page9.html">
    9
   </a>
   <a href="文宪集_page10.html">
    10
   </a>
   <a href="文宪集_page11.html">
    11
   </a>
   <a href="文宪集_page12.html">
    12
   </a>
   <a href="文宪集_page13.html">
    13
   </a>
   <span>
    ...
   </span>
   <a href="文宪集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
