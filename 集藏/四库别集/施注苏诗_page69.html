<!DOCTYPE html>
<html>
<head>
    <meta charset="UTF-8">
    <title>施注苏诗 - 第 69 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 69 页/共 86 页</h1>
    <div class="content">　　梅花开尽百花开过尽行人君不来不趁青梅尝煑酒要看细雨熟黄梅
　　【卢仝诗莺花烂漫君不来及至君来花已老杜子美诗南京犀浦道四月熟黄梅】
　　予昔过岭而南题诗龙泉钟上今复过而北次前韵【按即前过大庾岭诗】
　　秋风巻黄落朝雨洗緑净人贪归路好节近中原正下岭独徐行艰崄未敢忘遥知叔孙子巳致鲁诸生【月令季冬之月草木黄落汉武帝秋风辞草木黄落兮雁南飞汉书叔孙通为博士説上曰臣愿徴鲁诸生与臣弟子共起朝仪于是通使徴鲁诸生三十余人鲁有两生不肻行云云通笑曰若真鄙儒不知时变遂与所征三十人西按陆游序云建中初韩曽二相得政尽收用元祐人其不召者亦补大藩惟东坡兄弟犹领宫祠末句盖寓所谓不能致者二人意深而语缓】
　　过岭二首
　　暂着南冠不到头郤随北雁与归休平生不作兔三窟今古何殊貉一邱当日无人送临贺至今有庙祀潮州剑闗西望七千里乘兴真为玉局游
　　【栁子厚六言诗一生判郤归休为着南冠到头唐书杨凴贬临贺尉姻友惮徃独徐晦至蓝田慰饯李夷简表为监察御史曰君不负杨临贺肎负国乎韩退之谪潮州潮人为之立庙先生集中有庙碑】
　　七年来徃我何堪又试曹溪一勺甘梦里似曽迁海外醉中不觉到江南波生濯足鸣空涧雾绕征衣滴翠岚谁遣山鸡忽惊起半嵓花雨落毵毵
　　【按年谱公以绍圣元年自定州贬惠州凡四年再贬儋耳明年改元元符至三年乃量移亷州凡七年江南谓防州】
　　留题显圣寺
　　疎林集晚鸦孤村烟火梵王家幽人自种千头橘逺客来寻百结花浮石已干霜后水焦坑闲试雨前茶秪疑归梦西南去翠竹江村绕白沙
　　【首楞严经阿难白佛言世尊此寳叠华缉续成巾虽夲一体如我思惟如来一绾得一结名若百结成终名百结又江南人谓丁香为百结】
　　予初谪岭南过田氏水阁东南一峰丰下鋭上里人谓鸡笼山予更名独秀峰今复过之戏留一絶
　　倚天巉絶玉浮屠肎与彭郎作小姑独秀江南知有意要三二别四三壶
　　【韩退之诗倚天更觉青巉巉李太白诗青防皖公山巉絶可人意同安志小孤山在宿松县东南一百二十里又江州有澎浪矶语转为彭郎矶遂有小姑嫁彭郎之语互见十五巻李思训长江絶岛图诗注一统志大别山在汉阳府城北小别山在汉川王子年拾遗记海中三壶一曰方壶则方丈也二曰蓬壶则蓬莱也三曰瀛壶则瀛洲也此三山上广中狭下方皆如工制犹华山之似削成列子渤海之东有大壑焉其中有山一曰岱舆二曰圆峤三曰方壶云云按诗意则夲前説也】
　　乞数珠赠南禅湜老
　　从君觅数珠老境仗消遣未能转千佛且从千佛转儒生推变化干策数大衍道士守元牝龙虎看舒巻我老安能为万刼付一喘嘿坐阅尘界往来八十反【一作返】区区我所寄蹙缩蚕在茧适从海上回蓬莱又清浅【传灯录法逹禅师诵法华经及三千部六祖谓之曰心迷法华转心悟转法华周易大衍之数五十其用四十有九又曰凡天地之数五十有五此所以成变化而行鬼神也金晶论夫龙虎金木也金为虎木为龙虎之异名真铅金水也龙之异名真汞木火也楞严经心能记忆八万四千洹河沙刼周徧了知得无疑惑】
　　郁孤台【公自注再过防州和前韵】
　　吾生如寄耳岭外亦闲游赣石三百里寒江尺五流楚山防有霰越瘴乆无秋望防横云峤魂飞咤雪洲晓钟时出寺暮鼓各鸣楼归路迷千嶂劳生阅百州不随猿鹤化甘作贾胡留祗有貂裘在犹堪买钓舟
　　【孟浩然诗赣石三百里沿江千嶂闲李肇国史补蜀之三峡南康之赣石皆险絶之所尔雅山狭而长曰峤王注横云峤指五岭咤雪洲谓琼崖儋万四州南越地炎瘴而无雪有雪则以为咤抱朴子周穆王南征乆而不归一军皆化君子为猿为鹤小人为虫为沙贾胡留后汉马援事注巳见】
　　防守霍大夫监郡许朝奉见和此诗复次前韵
　　大邦安静治小院得闲游赣水雨巳涨防泉春未流同烹贡茗雪一洗瘴茅秋秋思生莼鲙寒衣待橘洲扬雄未有宅王粲且登楼老景无多日归心梦防州敢因逃酒去端为和诗留旧箧藏新语清风自满舟
　　赠防州术士谢晋臣
　　属国新从海外归君平且莫下帘帷前生恐是卢行者后学过呼韩退之死后人传戒定慧生时宿直斗牛箕凭君为算行年看便数生时到死时
　　【颔聨已见三十六巻答周循州诗惟自字今作恐字韩退之诗我生之辰月宿南斗牛奋其角箕张其口樊注苏内翰云吾生平遭口语无数盖生时与退之相似吾命宫在斗牛间而身宫亦在箕】
　　防州景徳寺荣师湛然堂
　　卓然精明念不起兀然灰槁照不灭方定之时慧在定定慧照寂非两法妙湛总持不动尊黙然真入不二门语息则黙非对语此话要将周易论诸方人人把雷电不容细看真头面欲知妙湛与总持更问江东三语掾【楞严经摄心为戒因戒生定因定发慧是则名为三无漏学又净极光通逹寂照含虚空又妙湛总持不动尊首楞严王世希有周易复卦注凡动息则静静非对动者也语息则黙黙非对语者也】
　　次阳行先【公自注用郁孤台韵】
　　室空惟法喜心定有天游摩诘元无病湏洹不入流苦嫌寻直枉坐待寸田秋虽未麒麟阁巳逃鹦鹉洲酒醒风动竹梦防月窥楼众谓元徳秀自称阳道州防葵终相鲁辟糓防封留用舍俱无碍飘然不系舟
　　【金刚经湏陀洹名为入流而实无所入汉书苏武传甘露三年单于入朝帝思股肱之良乃图画其人于麒麟阁舆地志鹦鹉洲在武昌府城南即黄祖杀祢衡处】
　　再用数珠韵赠湜长老
　　嗣宗虽不言叔寳犹理遣东坡但熟睡一夕一展转南迁昔虞翻郤扫今冯衍古佛既手提诸方皆席巻当年清隐老鹤瘦龟不喘和我弹丸诗百发亦百反耆年日雕防但有犊角茧时来窥方丈共笑虎毛浅
　　【传灯录手提诸佛直见夲来面目诸方尊宿无能出其右又百丈禅师侍马祖言下省悟次日马祖陞座众才集百丈出巻郤席祖便下座白乐天赠王山人诗夜后不闻龟喘息秋来惟长鹤精神礼记天地之牛角茧栗尔雅释兽篇虎切毛谓之虦注切浅也疏浅毛者别名虦猫虦音潺又鉏限助諌二切】
　　和犹子迟赠孙志举
　　轩裳大炉韝陶冶一世人从横落模范谁复甘饥贫可怜方回痴初不疑嘉賔颇念懐祖黠瞠児与兵姻失身堕浩投老无涯垠回看十年旧谁似数子真孙郎表独立霜防交重闉深居不汝觌岂问亲与邻连枝皆秀杰英气推伯仁我从海外归喜及崆峒春新年得异书西郭有逸民【公自注阳行先以登真隐诀见借】小孙又过我欢若平生亲清诗五百言句句皆絶伦飬火虽未伏要是丹砂银我家六男子朴学非时新诗词各璀璨老语徒周谆愿言敦宿好永与竹林均六子岂可忘从我屡厄陈【荘子大宗师今一以天地为大鑪以造化为大冶扬子师者令模范也以木曰模以竹曰范晋书郗愔传字方回超字嘉賔超实党桓氏以愔忠于王室不令知之将亡出一箱付门生曰我亡后公若大损眠食可呈此箱及超死愔果哀悼成疾门生依防呈之悉与温徃反宻计愔于是大怒曰小子死恨晚矣又王述传字懐祖子坦之为桓温长史温欲为子求婚于坦之及还家省父而述爱坦之虽长大犹抱置膝上坦之因言温意述大怒遽排下曰汝竟痴耶讵可畏温面而以女妻兵也晋书周俊传三子顗嵩谟顗别有传伯仁顗字登真隐诀梁贞白先生所述抱朴子丹砂烧之成水银积变又还成丹砂故能令人长生大洞链真寳经将丹砂修炼伏火后鼔成白银名之为一返也将白银化出砂令伏火鼔之乃成黄银名之为二返也六男子谓迈迨过迟适逺左传防三十一年穆叔曰赵孟年未盈五十而谆谆焉如八九十者陶诗诗书敦宿好】
　　南禅长老和诗不巳故作六虫篇答之
　　凤凰览徳辉逺引不待遣鷾鸸恋庭宇倐忽来千转将坐井蛙而比谈天衍蠧鱼着文字槁死犹遭巻老牛疲耕作见月亦妄喘东坡方三问南禅已五反老人但目击侍者应足茧最后六虫篇深寄恨语浅
　　【贾谊吊屈原赋凤皇翔于千仞兮览徳辉而下之荘子山木篇鸟莫知于鷾鸸注鷾鸸燕也韩退之诗何殊蠧书虫生死文字间风俗通吴牛望月而先喘又满奋语载世説巳见淮南子楚王欲攻宋墨子闻之自鲁而趋十日十夜足重茧而不休息至于郢见楚王杜子羙诗足茧荒山转愁寂】
　　明日南禅和诗不到故重赋数珠篇以督之二首
　　未来不可招巳过那容遣中间见在心一一风轮转自从一生二巧歴莫能衍不如袖手坐六用都懐巻风雷生謦欬万窍自号喘诗人思无邪孟子内自反大珠分一月细绠合两茧累然挂禅牀妙用夫岂浅
　　【金刚经过去心不可得见在心不可得未来心不可得楞严经觉明空昧相待成揺故有风轮执持世界荘子齐物论一与言为二二与一为三自此以徃巧歴不能得而况其凡乎六用注已见】
　　朝来取饭化乃是维摩遣全锋虽未露半藏巳曽转説有陋裴頠谈无笑王衍看经聊尔耳遮眼初不巻三咤故自醒一吷何由喘请归视故椟静夜珠当反安居三十年古衲磨山茧持珠尚嘿坐岂是功用浅
　　【传灯录罗山示众云全锋敌胜罕遇知音同死同生万中无二又僧问大茅和尚如何是大茅境界师云不露锋僧云何为不露锋师云无当者又有一媪令人诣赵州求转藏经赵州郤下禅床转一匝乃曰转藏经已竟其人回举似媪媪曰比来请转全藏如何祗为转半藏晋书裴頠传頠深患王衍之徒声誉太盛位髙势重不以物务自婴遂相仿效风教陵迟乃着崇有论以释其蔽晋书王衍传魏正始中何宴王弼等祖述老荘立论以为天地万物皆以无为为本无也者开物成务无徃不存者也衍甚重之惟裴頠以为非著论以讥之而衍处之自若传灯录药山防经曰且图遮眼再见尚书顾命三宿三祭三咤注云至齿而不饮曰咤韩非子楚人有卖其珠于郑者为木兰之柜薫桂椒之椟缀以珠玉郑人买椟而还其珠此可谓善卖椟矣未可谓善鬻珠也】
　　用前韵再和霍大夫【前和阳行先韵】
　　文字先生饮【公自注谓刘执中】江山清献游典刑传父老尊俎继风流度岭逢梅还家指麦秋自慙鸿雁侣争集稲粱洲野濶横双练城坚耸百楼行看凤尾诏郤下虎头州君意巳吴越我行无去留归途应食粥乞米使君舟【王注清献赵阅道也刘赵二公皆知防州广絶交论分雁鹜之稲粱庾信咏雁诗稲粱俱可恋飞去复飞还王注双练谓章贡二水后汉公孙瓒传云兵法百楼不攻纪闻谭晋元帝践祚凡诸侯牋奏批之曰诺而草书若字之尾如凤形故谓之凤尾诏松陵集皮陆诗君批凤尾诏我住虎头岩虎头谓防州也】
　　用前韵再和许朝奉
　　髙门元世旧客路晩追游清絶闻诗语疏通岂法流传家有衣鉢防狱尽春秋邂逅陪车马寻芳谢朓洲凄凉望鄕国得句仲宣楼恨赋投湘水悲歌祀栁州何如五字律相与一尊留更约登尘外归时月满舟
　　【汉艺文志法家者流盖出于理官防狱如隽不疑引春秋蒯瞆防戾太子事见汉书夲传谢朓诗芳洲采杜若白氏金针梁元帝诗云朝出屠羊县夕返仲宣楼凡诗四句以苐一句对三句以苐二句对四句谓之扇对又梅圣俞续金针引前人诗云昔时花下留连饮暖日夭桃莺乱啼今日江邉容易别淡烟衰草马频嘶以证其格今此两聨即其格也尘外亭名在防州公有诗见三十五巻传灯录慧禅师偈曰夜静水寒鱼不食满船空载月明归】
　　用前韵再和孙志举
　　人众者胜天天定亦胜人邓通岂不富郭觧安得贫惊飞贺厦燕走散入幕賔醉眠中山酒结梦南柯姻宠辱能防何悲欢浩无垠回视人间世了无一事真洒扫古玉局香火通帝闉我室思无邪我堂徳有邻所至为鄕里事贤友其仁之子富经术蔚如井大春蜿蟺楚南极淑气生此民唱髙和自寡非我谁当亲譬彼嶰谷竹翦裁待伶伦俗学吁可鄙纸缯配刍银聊将调痴鬼亦复争华新愿子事笃实浮言扫谵谆穷通付造物得防理夲均期子如太仓防当发陈陈
　　【汉书佞幸传文帝使善相人者相邓通曰当贫饿死上曰能富通者在我何説贫于是赐通蜀严道铜山得自铸钱邓氏钱布天下汉书游侠传武帝徙豪右茂陵郭觧贫不中徙吏恐不敢不徙卫将军为言郭觧家贫不中徙上曰郭觧布衣权至使将军此其家不贫淮南子汤沐具而虮虱相吊大厦成而燕雀来贺互见前思无邪先生斋名韩退之诗我来亦巳幸事贤友其仁东汉井丹字大春深于经术再见韩送廖道士序彬之为州又当中州清淑之气蜿蟺扶舆磅礴而鬰积意必有魁竒忠信材徳之民生其间王注纸缯刍银喻俗学之无实谵音占字出素问病而狂言也】
　　崔文学甲携文见过萧然有出尘之姿问之则孙介夫之甥也故复用前韵赋一篇示志举
　　象服盛簮珥岂是邢夫人敝衣破冠履可怜范叔贫君看崔员外晚就观国賔当年颇赫赫翁妪争为姻【公自注见退之赠崔员外诗】蹭蹬阻风水横斜挂邉垠青衫映白髪今似梅子真道存百无害甘守吴市闉自言总角嵗慈母为择邻邦人惊似舅矫矫恶不仁诗文非他师家法乃富春岂非空同秀为国产隽民挺然齐鲁生近出姬姜亲为文不在多一颂了伯伦清诗要鍜【一作淘】炼乃得铅中银自我迁岭外七见槐火新著书已絶笔一嘿含千谆蒉桴和苇籥天节非人均时时自娱嬉岂为俗子陈【邢夫人事见第十四巻芙蓉城诗注杜子羙诗甫昔少年日早充观国賔韩退之寄崔立之诗老妇愿嫁女约不论财赀老翁不量分累月笞其児晋书何无忌传桓元闻义军起大惧曰刘裕勇冠三军当今无敌刘毅家无儋石之储樗蒲一掷百万何无忌刘牢之之甥酷似其舅共举大事何谓无成晋书刘伶传字伯伦未尝厝意文翰惟着酒徳颂一篇管子上有铅下有银苏颂本草图经银在鎁中与铜相杂土人采得以铅再三煎链方成又铅银最难得今时烧炼家每一斤铅止得一二铢周礼司爟掌行火之政令四时变国火注春取榆栁夏取枣杏夏季取桑柘秋取柞楢冬取槐檀也杜子羙诗九钻巴噀火先生用其意盖纪年也礼记蒉桴土鼔苇籥伊耆氏之乐也】
　　画车二首
　　何人画此只【一作觭】轮车便是当年欹器图上易下难湏审细左提右挈免疎虞
　　【公羊传晋人败秦师于殽匹马只轮无反者家语孔子观于鲁桓公之庙有欹器焉问守庙者此何器对曰此盖宥坐之器孔子曰吾闻宥坐之器虚则欹中则正满则覆明君以为至诫汉书张耳传厮飬卒説燕曰夫以一赵尚易燕况以两贤王左提右挈而责杀王灭燕易矣】
　　九衢歌舞颂王明谁恻寒泉独自清赖有千车能散福化为膏雨满重城
　　防州吕倚承事年八十三读书作诗不巳好收古今帖贫甚至食不足【潘子真诗话补遗吕倚梦得维扬人少有埸屋声善属对喜收书画蹭蹬不偶老始以恩补防州瑞金簿致仕贫无以归年八十余惟有一女嫁赣人因居焉与王禹玉有旧元丰间饷钱二万酒十壶梦得作启致谢隔句中用白水真人青州从事为对禹玉极叹赏之其后东坡过防以诗遗之云】
　　扬雄老无子冯衍终不遇不识孔方兄但有灵照女家藏古今帖墨色照箱筥饥来据空案一字不堪煮枯肠五千巻磊落相撑拄吟为蜩蛩声时有岛可句为语里长者德齿敬巳古如翁有防人薄少可时助
　　【韩退之赠卢仝诗俸钱供给公私余时致薄少助祭祀】
　　王子直去嵗送子由北归徃返百舍今又相逢赣上戏用旧韵作诗留别【先生有赠王子直秀才诗见三十五巻】
　　米尽无人典破裘送行万里一邹游觧舟又欲携君去归舍聊湏与妇谋闻道年来丹伏火不愁老去雪防头剩买山田添鹤口庙堂新拜富民侯
　　【顔鲁公与蔡明逺帖云闻邹游与明逺同来欲至采石计其不乆亦合及吾于淮泗之间魏野闲居诗成家书满室添口鹤生孙】
　　次韵江晦叔二首
　　人老家何在龙眠雨未惊酒船回太白穉子候渊明幸与登仙郭同依坐啸成小楼看月上剧饮到参横钟鼓江南岸归来梦自惊浮云世事改孤月此心明雨巳倾盆落诗仍翻水成二江争送客木杪看桥横次韵江晦叔兼呈器之【刘安世字器之终于寳文阁待制学者号曰元城先生】
　　横空初不跨鹏鼇但觉胡床歩歩髙【公自注器之言尝梦飞自觉身与坐床皆起空中】一枕昼眠春有梦扁舟夜渡海无涛归来又见颠茶陆【公自注徃在钱塘尝语晦叔陆羽茶颠君亦然】多病仍逢止酒陶【公自注陶渊明有止酒诗器之小时饮量无敌今不复饮矣】笑説南荒底处所祗今榕叶下庭臯
　　【王注先生渡江北还以三更发琼州晚到逓角埸元城先生语录某初到南方有一髙僧教某南方地热而酒性亦热今岭南烟瘴之地更加以酒必大发疾故某过岭即合家断酒虽徧歴水土恶弱他人必死之地某合家十口皆无恙今北归巳十年矣无一患瘴者此其效也】
　　寒食与器之游南塔寺寂照堂
　　城南钟鼓鬭清新端为投荒洗瘴尘总是镜空堂上客谁为寂照境中人红英扫地风惊晓绿叶成隂雨洗春记取明年作寒食杏花曽与此翁隣
　　【先生和聪上人诗一悟镜空老始知圆泽贤楞严经湛然寂照韩退之杏花诗居邻北郭古寺空杏花两株能白红明年更发应更好道人莫忘邻家翁】
　　器之好谭禅不喜游山山中笋出戏语器之可同参玉版长老【冷斋夜话先生邀器之食笋味胜问此何名东坡曰即玉版也此老师善説法器之乃悟其为戏坡公大笑作偈云云】
　　丛林真百丈法嗣有横枝【公自注玉版横枝竹笋也】不怕石头路来参玉版师聊凭柏树子与问箨龙児瓦砾犹能説此君那不知
　　【释氏要览梵语贫波此云丛林传灯录洪州百丈山懐海禅师所居处岩峦峻极故号曰百丈又黄梅谓道信师曰和尚他后横出一枝佛法禅家旁出者谓之横枝前燕录石季龙使人采药上华山得玉版先生诗则借以喻笋也荘子道在瓦砾传灯録有僧问如何是佛文殊答云墙壁瓦砾而犹能説之此君竹也用王子猷语屡见】
　　永和清都观道士童顔鬒髪问其年生于丙子盖与予同求此诗
　　镜湖勅赐老江东未似西归玉局翁覊枕未容春梦断清都宛在黙存中每逢佳境携児去试问行年与我同自笑余生消底物半篙清涨百滩空【公自注予与刘器之同发防州江水忽清涨丈余赣石二百里无一见者至永和器之觧舟先去予独游清都作此诗】
　　赠诗僧道通
　　雄豪而妙苦而腴祗有琴聪与蜜殊【公自注钱塘僧思聪总角善琴后舍琴而学诗复弃诗而学道其诗似皎然而加雄放安州僧仲殊诗敏防立成而工妙絶人殊辟糓常啖蜜】语带烟霞从古少【公自注李太白云他人之文如山无烟霞春无草木】气含蔬笋到公无【公自注谓无酸饀气也】香林乍喜闻檐卜古井惟慙断辘轳为报韩公莫轻许从今岛可是诗奴
　　【刘禹钖答栁子厚书新文吟而绎之顾其词甚约而味奫然以长端而曼苦而腴】
　　张竞辰永康所居万巻堂【王注张熙明也】
　　君家四壁如相如巻藏天禄吞石渠岂惟邺侯三万轴家有世南行秘书児童拍手笑何事笑人空腹谈经义未许中郎得异书且与扬雄説竒字清江萦出碧玉环下有老龙千古闲知君好事家有酒化为老人夜扣闗留侯之孙书满腹玉凾寳方何用读濠梁空复五车多圯上从来一编【一作篇】足
　　【国朝杂事唐太宗出幸有司请载书以从帝曰不湏虞世南在此行秘书也】
　　刘壮舆长官是是堂
　　闲燕言仁义是非安可无非非义之属是是仁之徒非非近乎讪是是近乎谀当为感麟翁善恶分锱铢抑为阮嗣宗臧否两含糊刘君有家学三世道益孤陈古以刺今防史行天诛皎皎大明镜百陋逢一姝鹗立时四顾何由羣狐作堂名是是自説行坦途孜孜称善人不善自逺徂愿君置座右此语禹所谟
　　【汉书士相与言仁义于闲燕欧阳永叔非非堂记是是近乎謟非非近乎讪不幸而过寕讪无謟先生用其説按麟翁二句指仲尼作春秋韩退之诗近来自説寻坦途左传宣十六年羊舌职曰吾闻之禹称善人不善人逺后汉崔瑗有座右铭】
　　予昔作壶中九华诗其后八年复过湖口则石巳为好事者取去乃和前韵以自觧云
　　江邉阵马走千峰问讯方知冀北空尤物巳随清梦防【公自注刘梦得以九华为造物一尤物】真形犹在画图中【公自注道藏有五岳真形图】归来晚嵗同元亮郤扫何人伴敬通赖有铜盆修石供仇池玉色自璁珑【公自注家有铜盆贮仇池石正緑色有洞水逹背予又尝以怪石供佛印师作怪石供一篇】
　　次韵郭功甫二首【功甫观先生画雪雀有感作诗寄惠州云平生才力信瑰竒今在穷荒岂易归正似雪林枝上画羽翰虽好不能飞后先生北归又用前韵寄诗云秋霜春雨不同时万里今从海外归巳出网罗毛羽在却寻云迹帖天飞今次其韵也】
　　蚤知臭腐即神竒海北天南縂是归九万里风安税驾云鹏今悔不卑飞
　　可怜倦鸟不知时空羡骑鲸得所归玉局西南天一角万人沙苑看孤飞
　　【按年谱元符三年庚辰五月自儋移廉州八月又移永州十一月被命复朝奉郎提举成都玉局观沙苑用徐佐卿化鹤事详见三十七巻新居诗注】
　　次韵法芝举旧诗一首
　　春来何处不归鸿非复羸牛踏旧踪但愿老师真似月谁家罋里不相逢
　　【王注建中靖国初尽起元祐诸公之废先生亦得请归常州故以归鸿起兴先生旧有诗与法芝云团团如磨牛歩歩踏陈迹又云老芝如云月炯炯时一出故今云尔】
　　次旧韵赠清凉长老
　　过淮入洛地多尘举扇西风欲汚人但怪云山不改色岂知江月觧分身安心有道年顔好【一作少】遇物无情句法新送我长芦舟一叶笑看雪浪满衣巾
　　【传灯录僧问龙光和尚賔头卢一身何为赴四天供师曰千江同一月万户尽逢春】
　　睡起闻米元章冐热到东园送麦门冬饮子
　　一枕清风直万钱无人肯买北牕眠开心暖胃门冬饮知是东坡手自煎
　　【本草别录麦门冬叶如韭根似麦而有须凌冬不凋故又名忍冬】
　　梦中作寄朱行中【旧传先生夲序云前一日梦作此诗寄朱行中觉而记之自不晓所谓谩冩去梦中分明用此色纸也】
</div>
    <div class="pagination">
<a href="施注苏诗_page68.html">上一页</a><span>...</span><a href="施注苏诗_page64.html">64</a><a href="施注苏诗_page65.html">65</a><a href="施注苏诗_page66.html">66</a><a href="施注苏诗_page67.html">67</a><a href="施注苏诗_page68.html">68</a><span class="current-page">69</span><a href="施注苏诗_page70.html">70</a><a href="施注苏诗_page71.html">71</a><a href="施注苏诗_page72.html">72</a><a href="施注苏诗_page73.html">73</a><a href="施注苏诗_page74.html">74</a><span>...</span><a href="施注苏诗_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
