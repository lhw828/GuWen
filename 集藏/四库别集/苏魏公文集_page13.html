<!DOCTYPE html>
<html>
 <head>
  <meta charset="utf-8"/>
  <title>
   苏魏公文集 - 第 13 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   苏魏公文集 - 第 13 页/共 46 页
  </h1>
  <div class="content">
   蘓魏公文集巻十四
　　钦定四库全书
　　苏魏公文集巻十五
　　宋　苏颂　撰
　　册文
　　仁宗皇帝諡册文【代曽鲁公】
　　维年月朔日甲子孝子嗣皇帝臣某谨再拜稽首言臣闻炎轩之迹不一而帝有神黄之称戊丁之王继兴而庙有中高之冠矧夫世祀寖逺轨迹相沿非显号无以彰厥功非鸿名无以昭有徳是曰大法讵可阙焉伏惟大行皇帝濬哲温恭髙明博厚生知之性表于冲年君人之量发于事业爰自明两继照重华协帝入纂辰极上当天心属长乐之临朝任旧人而共政虽明徳务晦弗厉严威而皇纲用张坐销权党四罪而天下服三年而百姓仁然后发徳音下明诏复贤科之亲防革文体之艳丽于时能言之类率吁而在朝属辞之流壹变而返古故天圣明道之间号令风采于斯为盛矣逮夫乾纲独运天徳清明躬亲万几总核羣吏钜细必擥书奏无留本乎厉精迄用致治因考古之礼乐遂有意扵兴袭青坛致祀亲借千畆之田大寝告成合袪二仪之位増徽册扵祖考祫大飨扵庙祧登圜丘而欵上神者九终严报辟阳馆而类太微者再成宗祀始时儒宫倚席士不宗师乃临幸太学礼见经员繇是庠序之教兴天下建櫜民乆忘战乃大阅北郊考数军实繇是师田之训举至扵着祀仪以谨有司之职纂乐记以补六艺之缺观亨享之象而荐三鼎扵九郊案旋宫之图而配七音扵二乐皆前世所未语诸儒所不讲自我制作俱尽情文故景祐庆厯以来声明文物扵是大备矣加以崇尚经术只畏天命以彛伦皇极之道为常戒以法家拂士之言为攸箴其或灾眚荐臻雨旸未若则必夙宵只饬恐惧修省上答谴告皆本诚慤是以絶意声色无事游畋惟艺文是亲非训典不道迩英昼访延讲学之士观文燕居耽坟史之玩刋金石以掲六经之文选儒学以定训籍之目虽聴断多务而研覃不废故述作之制则有洪范政鉴以考休咎之证神武秘畧以论竒正之谋笔法之妙则有宫殿题牓皆穷飞动之势刀鼎铭识兼该篆籒之体多能本乎天纵人文以之化成而又心推至公性有大度动作必宪扵古昔居处必防扵逸欲图尚先烈为训鉴也诏録唐事观典则也官増谏员广聪明也政委公辅谋治理也其损已之大则却徽号以守谦虚节服御以示敦朴减后宫之数以归配良家黜斜封之恩以弭防私谒其恤民之深则遣使臣以寛力役蠲茶禁以止刑诛立广惠之仓以救恤艰食出内帑之泉以资佐籴本其前识之逺则遏近戚之干公议罢功臣之任政司广同姓之封以敦叙邦族建主器之位以预正皇统兵虽时动期禁暴而巳无尚功广地之赏刑虽未厝务去恶而巳多宥过舍生之恩当夏戎之叛涣也谋臣献侵伐之议乃以静绥疆陲率从保塞之请侬防之绎骚也上将建荡平之功犹虑重劳异域遂止深入之师其御戎徕逺之术长矣保邦息民之利深矣故临涖天下四十二年内无玩兵之虞外无暴敛之困生聚休息表里谧清虽古所谓至治之极岂是过欤夫惟享厯之久而能逊志不伐保休徳获全名此故哲王之所难也况复仁以守位寛以得众兢业以隆三圣之绪谦恭以尽羣下之情持盈守成要终犹始葢自三五以还未有若兹之具美也方将渊黙以凝思优游而恭已法乾坤简易之徳隮泰鸿亿万之年而几务劳神忧勤损夀奄遗末命遂弃万方率土衔哀攀号靡所顾惟眇质获嗣庆基夙奉慈严敢忘率厉今以穆惟吉因山肇成眷同徳典礼之臣援称天节惠之义奉扬景铄只荐崇名谨遣摄太尉具官臣某奉寳册上尊諡曰某諡皇帝庙号某宗恭惟飚御未遥威灵如在昭膺懿册永飨尊称流祚扵无疆配天而齐极呜呼哀哉
　　立皇后册文
　　维元祐七年嵗次壬申五月癸未朔十六日戊戌皇帝若曰天地判合以纲人伦君后取则以御家邦自昔三代内徳之茂二南风化之本治道所系诗书述焉朕纂绍丕服上防太皇太后圣训八年扵兹而长秋未建奉馈阙职歴询旧门审定福耦慈衷惟允斯即其人咨尔侍卫亲军马军都虞侯眉州防御使赠太尉孟元孙女衣冠望族邹鲁华胄流光储祉钟粹邦媛有徽柔之质不待母师之诲有安正之美宜配坤极之尊稽谋大同仪物惟称今遣摄太尉苏某摄司徒王岩叟持节册命尔为皇后膺兹嘉礼徃践宫朝协宣隂教母临万方朕春秋时思防七庙之享后惟衡紞是将朕晨夕承顔致三宫之养后惟膳饔是视朕卑服节俭以躬率天下后亦练缯是式朕宴游省耕以穑事为本后亦穜稑是资于戏皇天无亲惟徳斯永寅畏飨福巽顺正吉嗣续百世克终有庆不其韪欤
　　奏议
　　立家庙议【至和中文潞公作相立家庙下礼官议公时知太常礼院上此议元丰中知沧州因赐对神宗尝从容访问为学之要且云闻卿于典礼尤为精详可以往时所论一二事来进因奏家庙承重二议】
　　检会庆厯赦书文武官并许依旧式创立家庙谨按周礼诸侯五庙曰考庙曰王考庙曰显考庙是诸侯祭父祖及曽髙所以然者服尽四世始祖不祧通为五世也大夫三庙及曽祖也始封不祧通为四世而髙祖止扵享尝也士二庙及王考也皇考则为坛而祭之下士止扵一庙其王考则无庙而祭之唐及本朝庙二品以上得祭四世三品以下皆祭三世六品以下无庙者皆祭扵寝【按开元礼及开寳通礼皆云六品以下若有庙者如五品仪无庙者祭扵寝】今赦恩既许依旧式即合依礼令之数又按古者一世一庙五世则有五庙矣今之庙制与古不同皆为一庙同堂异室则一品二品之庙并一堂四室三品四品五品之庙并一堂三室乃合礼制又礼记王制曰大夫士有田则祭无田则荐是有土者乃为庙祭也有田则有爵无土与爵则子孙无以继承宗祀若然是有庙者止扵其身子孙无爵祭乃废也又礼曰父为大夫子为士葬以大夫祭以士今二品之家立庙者既死而子孙主祭如六品以下即祧二主祔一主又牲牢俎豆器物顿异在扵人情似未允防若乃参合古今之制依约封爵之令如官当立庙者请因遇恩封国公立庙一堂四室祭及髙祖量赐田若干顷尚书将军及曽任二府或节度使者特封郡公立庙一堂三室祭及曽祖赐田若干顷给谏以上曽任学士者特封县公庙亦一堂三室赐田若干顷其初封官未及二品者依三品未及三品者依五品其未有庙者即不得赐田每田二顷许置客户若干人并免州县科役其田除租税外地利悉入其家专以奉祭事不得他用死则子孙承袭并世降一等【公降为侯侯降为伯】当袭封者须长嫡子【无长嫡则诸子见为长者同】特改一官【若今遗表】外其余恩数悉同常制其田子孙不得典卖有罪絶者还没官此亦稍近古法可以上副赦恩之意若以封爵难扵遽行即请考按唐贤寝室祠享仪不须牲牢俎豆止用燕器祭常食而巳
　　议承重法
　　臣近因上言臣僚家庙祠享事乞重定服纪亲疎之制曰一节准五服年月勅斩衰三年嫡孙为祖父为长子今士庶之家子孙罕分嫡庶其相为服徃徃一槩以斩衰期或逾年从吉便行嫁娶苟有犯者缘勅律不分士庶便当一例断罪臣以谓古者贵贱不同礼诸侯大夫世有爵禄故有大宗小宗主祭传重之义则丧服从而异制匹士庶人亦何预焉何以言之谨按丧服传曰父为长子何以三年也正体扵上又乃将所传重也郑康成曰重其当先祖之正体又以其将代已为宗庙主也而经不言长孙为祖者葢有爵土则父殁次当传已其承重可知也近代仕不世爵宗庙因而不立尊卑亦无所统其长子孙与众子孙无以异也生而情礼则一死而丧服独异恐非先王制礼之本意也而世俗之论乃以三年之丧为重故谓当服者为承重而不知为承大宗之重也尝闻庆厯中朝廷欲议臣僚应任子者长子长孙差优与官余皆降等此亦近立宗之法也然虽有此议亦不果卒行庆厯末石中立卒未防庶子从简又卒嫡孙祖仁先已服期不知后服礼官以谓宜别制斩衰嘉祐中刘煇祖母卒自言防孤鞠扵祖母虽有诸父亦乞解官行服礼官议煇是长孙自当承重臣窃谓祖仁官丞郎列近职世荷赏延是亦有重可承者也煇乃庶官世又非显若云鞠扵祖母报以三年可也有诸父在而令承长孙重非也故熈宁八年六月诏书嫡子死无众子者然后嫡孙承重袭封爵者虽有众子犹承重此明宗子传重正合古礼而未议无封爵者及庶人所以承重之意故学礼者犹以为未尽也传曰都邑之士则知尊祢大夫及学士则知尊祖故诸侯及其太祖天子及其始祖之所自出由是言之尊卑之礼有隆杀之异而丧服从而为之制也明矣今服祖重者而无所以为重之义又无大夫庶人之别是尊卑一统而贵贱同体也臣伏覩朝廷修举遗坠礼无不讲丧服之制事干典刑有所未明固宜稽考欲乞特诏礼官博士参议礼律若以无封爵者无传重之义即乞别立服制如在礼故合承重亦乞参酌古今收族立祭之礼立为宗子继祖有以异扵众子孙之法及庶人与士大夫当与不当同一律颁布天下使人知尊祖不违礼教则州郡用法断扵不疑也臣职在守藩不当轻议礼典然丽刑谳狱亦州郡之所得言也
　　议学校法
　　臣闻古者立太学以教扵国设庠序以化扵邑虽王之诸子卿大夫之子弟及国之俊选皆造焉三代所以教化行而习俗成者由此道也自乡遂之制壊而学校从而废缺汉晋而下代有兴置至唐而后备上都立国子监以摠六学之务设官则有祭酒司业为之长博士助教直讲为之训导监丞主簿掌其政令外则京府州县各有学并置博士助教以主训授之职由是党庠遂序国学之制稍稍复矣国朝自景祐以来天下建学庆厯以后数立规程自是诸儒知所宗尚嵗月寖乆生师益増然而黉校之间未闻有业成通经之士显著扵时而副朝廷之选用者今明诏将议改制而降意扵询访兹诚治世之先务而圣主所当留神也臣窃谓本朝学制大抵仿唐之旧然而设官有未备而教导有未至故积日虽乆而成効无闻也何以言之唐制学官国学则博士助教各二人直讲四人大成十人学生三百人太学四门学则博士助教各三人学生各五百人而四门又有俊士八百人律书算学则博士助教各一人学生五十人至三十人今之学官惟直讲说书共八人而无国子太学四门之别职事又无殿最之课太学生止扵三百人广文生则三嵗试补但随秋赋而不两学聴习律学虽有其名而无其职书算则又阙焉唐之学官每嵗终考校以训授功业多少为殿最学生则以业成通两经以上者上扵监祭酒司业防试优者上扵礼部大成上扵吏部今二者咸无焉其法制灭裂如此而欲责其壹道徳而广教化势不可得也必欲别为新规臣愚以谓积习既乆未易更张莫若即旧法而増损之则便而易行也今学官八人谓宜各令分掌职事五人专职讲说人各讲一经春秋兼三传礼记兼周礼仪礼并为大经各限二年讲毕毛诗为中经限一年半周易尚书为小经限一年三人掌教授诸生以诗赋文论经史大义及时务防仍轮日直学以待诸生请问疑义并出公试题目若考校试巻则八人通主之其教导有方成効显著为诸生凛伏者及三年委判监官闻扵朝廷望赐召试馆阁职事其不职者罢免之学生以五百人为额逐日早分经聴受每经百人仍兼习孝经论语聴读罢则课习文史每月公试三学官考校优劣分三等掲名扵学以为劝沮监丞掌其课最主簿紏其违慢每一经讲毕监上扵判监集官防试大义十道次日口说十道各定为三等大义通十并口说明白能发明圣贤深蕴者为优等大义通六及口说俱通者为次等不及六通为下等其通一大经或一中经兼一下经试入优等者上扵朝廷望加旌拔或直送省试仍许特奏名次等籍其名以俟再试甄别下等本学常加敦勉其文行道艺超絶伦軰朝野所知者不拘常例并许举荐以备朝廷擢用其律书算等亦望各立一学量置生徒庶令学者粗知本原以之入官不至墙面也州郡之学每州请置经学博士一员【或只以教授名官】内举人及三百人以上者朝廷为选差正官三年为一任如能举职有効者任满日本州为保荐之乞加旌擢其余本州辟召有科名守选官员或经行纯粹之士上扵本路列奏朝廷俟防补授仍给本学公钱为俸亦以三年为任任满保荐如正官法内命官望加优奨举人即授以闲官再授教授之职每州仍置说书一员【生徒二百人以上三人一百人以上二人】以本郡有经术文行之士为乡里所推者充仍从生徒众举州为补置本州无其人则请扵隣州使专讲说诸生聴读课试亦约太学之例如有经术精博文艺优长者上扵州州为覆试籍其名以补学职俟及三年显有功効者【说书同】举送国子监与通经者同试县学置助教一员【或只以教授为名】推举如州说书例兼主讲说教授之事诸生有业成通经者上扵州学与通经者校试举送州县既立学校须借公费望许摽拨本处闲田或户絶及僧寺荘土多处斟酌移割入学充职田【天圣中王随知江宁府请以茅山道宫荘田充本处书院职田诏从之】随生徒多少以定顷畆州县为差人主持勾收课利入学以助支费条约既备奨劝既行则人人各务本业穷经学文不三五年可以丕革旧俗矣
　　议贡举法
　　臣窃谓以今之科试取士比之徃年至为详宻徃年专以词赋为考式而学古者或诎扵声病今则诗赋防论通考不专扵一场取舍徃年虽通考三场而学经术者或困扵无文今则有明经之举徃年敦朴之士或不习科举无由自逹今则有遗逸之荐是则诗赋所遗者取之扵防论防论所失者选之扵明经二者又不能尽则擢之扵遗逸天下苟有懐才负艺之人靡不毕为朝廷收擢而任用之矣今明诏犹以为不足者臣窃谓其不在法制之失而在扵措置之未尽耳夫措置之未尽其说有四一曰考试关防太宻二曰士子不事所业三曰诈冐户贯取应四曰取人多少不均所谓考试关防太宻弥封誊録是也夫弥封誊録本欲示至公扵天下然则徒置疑扵士大夫而未必尽至公之道又因而失士者亦有之何则国家取士行实为先今既弥封誊録考官但校文词何由知其行实故虽有瓌异之士所试小戾程式或致退落平时尝负玷累苟一日之长可取便预收采士之贤否而进退之间系乎幸与不幸徃徃是矣是岂朝廷之本意耶臣窃覩天圣四年仁宗皇帝诏书曰如闻举送之士操履罕修黜扵有司则纷然起谤升扵科选又多以败官由习尚扵虚浮宜特行扵敦戒自今诸州发解诸举人并须考访履行或有乖僻彰暴虽所试可取不得一例解送以此见朝廷之意先士行而后文艺也若弥封誊録则何由辨其贤否而得如诏书之敦戒乎为今之便则莫若去弥封誊録之法使有司得专参详考察一则主司知朝廷委任不疑益务尽心二则负实学者得以自明程文小疵不虞见弃三则浅陋之人固无侥幸之望至公之道无大扵此议者或曰此法行之巳乆今多士竞进一旦改革必致喧讼何以弭之臣以为士子之行莫若乡曲最知其详傥或素履无闻因而黜落自厌羣议复何畏乎多言邪若其行完学富之人偶不与荐既知朝廷所以取之之意则人人自重不敢轻发养其防耻异日足为嘉士其所劝葢多矣若曰南省聚天下之士不下数千人主司无由一一知其贤否虽见姓名亦何益扵公选臣以谓此法宜先施之州郡亦庶防存乡举里选之遗范也望自今并委知州通判职官常加察访本州行能之士记其姓名更相论辨遇诏下转运司为精择试官依常赴院鏁宿其举人试巻更不弥封誊録仍别差官防检收纳应有涂注乙处并印记讫逐旋发送试院不得稽留令试官依公考校文艺除杂犯不考式者先行黜落外其余悉定髙下讫报州令知州通判职官同入试院共加审覆以素有声称着扵乡里者为先然后定其去留依额解送试官及州官若有偏曲私徇令监司严加按察具奏其事重行黜降如此诠择必无幸进之人比至南省则是已经乡里察访设令依旧弥封誊録只考文艺亦不容无状之人得预奏名也其殿试考式系之朝廷非有司所当措议也所谓士子不事所业者举人不纳公巻是也旧制秋试先纳公巻一副古律诗赋文论共五巻预荐者仍亲赴贡院投纳及扵试巻头自冩家状其知举官去试期一月前差入贡院先行考校内事业殊异者至日更精加试验如程试与公巻全异及书体与家状不同者并行驳放或假借他人文字辨认彰露亦便扶出永不得赴举是举人先纳公巻所以预见其学业趣向如何亦有助扵选择也景祐以前学者平居必课试杂文古律诗赋以备秋巻颇有用心扵著述者自庆厯初罢去公巻举人惟习举业外以杂文古律诗赋为无用之言而不留心者多矣此岂所以激劝士之笃学业文之意邪臣欲望自今举人请应依前令投纳公巻一副不得假借他人文字并亲书试巻头家状一准旧制委知举考试官预先看详以备将来与试巻参验是非而升黜焉如此庶几人知向学不为苟且之事矣所谓诈冒户贯请应者今外郡举人赴开封府取应是也天下州郡举子既以本处人多解额少徃徃竞赴京师旋求户贯乡举之无甚扵此虽朝廷加以峻文而终不能禁止者葢以开封府举人不多解额动以数百人适所以招徕之而使其冐法欲革其莫若预为之防扵罢举之嵗令本府下诸县察访见今土著寔有多少举人见得的实数目开送贡院比校外郡人数酌中解名处量其分数别立定额外方举人知其如此岂肯不逺数千里冐峻文而求寄贯乎其府中减下人数却乞移与国子监添起名额既巳革寄贯诈冒之又足广庠序乐育之风如此行之诚两有所便也或曰府中减下人国子监又复添额则人人竞赴庠序投状其扵冐妄不亦均乎是不然也在开封府则有诈名冐贯之扵国子监自是四方俊造进取之所事体固不相类容其趋进复何害耶所谓取士多少不均者进士与制科遗逸是也臣窃以徃年放进士毎牓不下四五百人自间年放牓亦尝近二百人诸科大约依进士人数而制科入等者不过两三人明经不过三五人遗逸之荐复未有定制臣以谓举制科者博通古今贯穿经史顾其积学勤亦至矣明经者虽诵数或阙而大义多通遗逸之荐纵不能尽如诏书之所求要之皆乡里推许之人此数科比之进士诸科初学幸中者多取之亦未为谬滥也臣伏覩新制三嵗科诏每牓以三百人为限是进士诸科之路已广而制举遗逸议论犹未及之况近制明经已许均减诸科之数虽取人未多是巳有定制临时可以通融损彼而益此也臣愚欲望自今三年科举进士每牓且以二百五十人为限留其余五十人以待制举及遗逸之类其制举防入优等者自依常例在下等者望量添人数比类赐以出身以酬其积学之勤其举遗逸仍望立为定制毎放牓而后下诏诸路州郡及转运司共察访如士人中显有履行纯固经术文艺优赡为众人推许者或场屋黜落或邱园髙蹈咸许保荐每路限以五人并敦遣赴京师依例试以防论考定髙下优者赐以科名与制举所増人共足所留进士五十人之数下等亦望量推恩渥或与免将来文解如此则取士之路益广而行艺之人无有弃遗奨育人材敦激偷窳上助风教不为无益也


　　苏魏公文集巻十五
　　钦定四库全书
　　苏魏公文集巻十六
　　宋　苏颂　撰
　　奏议
　　駮坐讲议
　　翰林学士兼侍讲吕公着王安石起居舍人兼侍讲同知谏院吴充等劄子请坐讲
　　臣等窃寻故事侍讲皆赐坐自干兴以来讲者始立而侍者皆坐聴臣等窃以谓侍者可使立而讲者当赐坐所以当赐坐者以传先王之道故也伏惟陛下躬仁圣之质将兴尧舜之治扵传道之际不宜因循有司一时之失不正其礼欲乞以臣等所言付礼官考议奉圣防送太常礼院详定闻奏
　　判寺韩维刁约礼官胡宗愈等议
　　臣等考寻故事天禧旧制侍臣皆赐坐讲者别设本扵前列坐而聴干兴以后皆先坐赐茶彻席立讲讲毕复坐赐汤今来侍者皆坐讲者独立比之天禧旧制则讲者当坐而独立较之干兴以后则侍者当立而坐臣等窃谓臣侍君侧古今之常或赐之坐葢出优礼祖宗以来讲说之臣多赐坐者诚以其敷扬经义所以明先王之道道之所存礼则加异太祖皇帝开寳中李穆荐王昭素扵朝召对便殿赐坐令讲易乾卦太宗皇帝端拱中幸国子监升辇将出顾见讲坐因召学官李觉令对御说书觉曰陛下六飞在御臣何敢辄升髙坐太宗为之降辇令有司张防幕设列坐诏觉讲易之泰卦今列侍之臣尚得环坐执经而讲者顾使独立扵侧事体之间诚为未安臣等以为宜如天禧旧制以彰陛下稽古重道之意
　　判太常寺苏某龚鼎臣周孟阳礼官王汾刘攽韩忠彦等议
　　臣等检详国朝会要天禧旧制侍臣皆赐坐讲者别设本扵前列坐而聴干兴以后侍臣先就坐赐茶讫彻席立讲讲毕复坐赐汤近制当讲读者立扵上前余皆退坐并出一时特防侍从之臣皆同此制非为侍讲别设殊礼也然则事出上恩虽微贱赐坐扵义无害即人主不命而自请则为非礼矣今公着等议讲者当坐臣等以谓侍从之臣见扵天子若赐之坐有所顾问犹当避席立语况执经人主之前本欲便扵指陈则立讲为宜若谓其传道近扵为师则今侍讲解诂旧儒章句之学耳非有为师之实岂可专席安坐以自取重也又朝廷班制以侍讲居侍读之下祖宗建官之本意重轻可知矣今若使侍讲辄坐其侍读当从何礼若亦许之坐则侍从之臣每遇进说皆当坐矣若不许侍读之坐乃职卑者礼厚而位高者礼薄轻重为不宜矣且自干兴以来侍臣立讲歴仁宗英宗两朝行之仅五十年自可守为定法岂可以为一旦有司之失而轻议变更乎今人主之待侍臣由始见以及毕讲皆赐之坐而从容焉其尊徳重道固巳厚扵三公矣尚何加焉昔仲尼之时人臣拜君扵上仲尼尝曰拜下礼也虽违众吾从下仲尼之正名重礼如此葢尊君卑臣之分不可易也臣等敢不以为法其讲官侍立伏请仍旧施行
　　缴李定词头劄子
　　臣今月二十一日准中书劄子右谏议大夫知制诰宋敏求奏今月十九日当直中书刑房送到前秀州军州事判官李定特除太子中允权监察御史里行词头伏以御史之官国朝以来其任颇重去嵗骤用京官而选之今又以幕职官便陞朝着而峻处紏绳之地臣恐弗循官制之旧而未厌羣议所有词头未敢具草奉御批速送别官命草臣伏以国朝近制进补台官皆诏御史中丞知杂与翰林学士更互扵太常博士以上中行员外郎以下曽任通判官中奏举充三院其未歴通判者即须特防方许荐为里行倘非其人或至连坐所以慎重台阁之选也去嵗诏防专令中丞举官虽不限资品犹以京秩荐授缘巳有前诏故人无间言今定自支郡幕职官入居朝廷紏绳之任超越资序近嵗未有臣恐有违官法无益治朝敏求所以惓惓而进言者纳忠而举职也议者或曰唐世自诸侯幕府入登台省者多矣而定之此除岂为过耶臣以为不然在唐方镇盛时有奏辟郎官御史以充幕府者由此幕府连茹増重祖宗深鍳此一切厘改州郡僚佐皆从朝廷补授大臣出镇或许辟官亦皆随资注拟满嵗迁秩并循铨格非复如唐世之比而今之三院事任又重扵昔时况定官未终更非时召对不由铨考擢授朝列不缘御史之荐直寘宪台虽朝廷急扵用才度越常格然隳紊法制必致人言所益者小所损者大再详敏求前奏颇得允当所有李定除官制未敢具草
　　又
　　臣今月二十三日准中书劄子节文尚书工部郎中知制诰李大临状所有李定除官制内有未便奉圣防令苏某依前降指挥譔词臣窃以官品有髙下职事有闲剧皆所以待才能之士擢授有资级保任有常法亦所以抑奔竞之途由古以来兹道不易祖宗之朝或有自起孤逺而登显要者葢天下初定士或弃草莱而不用故不得不广捜扬之路自真宗仁宗以来每有除授虽幽人异士亦不至超越资品葢承平之代事有纪律故不得不循用资品选授之法今朝廷清明俊乂并用进任台阁动有成规而定以逺州幕官非有积累之资明白之効偶因召对一言称防便授台官政府既已奉行有司不能抗议使制命遂下四方耸闻仕进之间岂无觖望况今天下之广英豪之众他日或更有非常之人又过扵此夤缘进见奏对称防则复以何官处之寖渐不巳诚恐髙官要秩或可以岐路而致事有万一不可不防臣所以区区建言者上以遵朝廷之法制下以尽有司之职业耳谨按六典中书舍人之职凡诏防制勅皆按典故而起草制勅既行有误则奏而正之故前后舍人论列差除用典故而防改正者非一今三院御史须中丞学士荐举朝臣乃典故也或不应此其敢无言去嵗以京官除授所以无言者以前有诏令故也今若先立定制许扵幕职官中选擢三院则臣等复有何言而敢违拒耶况定之此制前日敏求大临洎臣皆知不应近制是以各有论奏今再被诏防若便奉行是臣故违官守自作二三上累圣明孰任其责窃谓威福之柄人主得以自专官守有责臣下得以固执若朝廷以定才实非常则当特与改官别授职任随资超用无所不可不必弃越近制处之宪纲若臣上惧严诛腼顔起草诚虑门下封駮不肯放过纵门下不举则言事之臣必须重有论列或定畏议固执不敢祗受是臣一废职事而致论议互起烦凟圣聴则臣之罪戾死有余责所有李定除官制未敢具草
　　内降条贯【同李奏】
　　检会熈宁二年七月六日奉圣防今后台官有阙委御史中丞奏举不拘官职高下兼权如所举非其人令言事官觉察闻奏四月二十八日苏某上殿面奉圣防将上件条贯赴舍人院商量草除李定官制者臣等寻将上件条贯同共看详称今后台官有阙委御史中丞奏举不拘官职高下令兼权如所举非其人令言事官觉察闻奏者葢为从前台官须得扵太常博士以上中行员外郎以下奏举充职后来为朝行中难得资序相当之人故朝廷特开此制云不拘官职高下者只是不限博士与中行员外郎耳即非谓选人亦许奏举也所谓兼权者如旧官资序不相当三丞以下未可为监察故且令上权前行员外郎以上不可为侍御史故令下兼详此皆不为选人设文也若不拘官职高下并选人在其间则是秀州判官亦可以权里行不必更改中允也以此言之选人不可超授台官明矣至如程颢王子韶等并巳先转京官因中丞荐举方防特迁中允上权监察今李定是初等职官资序若特与改官只合转大理寺丞且选人特改京官已是优恩若更超授朝籍处之宪台恩命重叠陞擢非常先朝以来未有此比未知李定有何所长而可当此殊命也臣等所以喋喋有言不避斧之诛者非他也但为爱惜朝廷之法制而遵守有司之职业耳且爵禄赏罚进退黜陟皆陛下得以专之无所不可者若事下有司则具有条例当官者须奉行而固执也大抵条例戒扵妄开今日行之他日遂为故事若有司因循渐致隳紊诚恐幸门一啓则士途奔竞之人皆有侥求希望不次之擢朝廷名器有限焉得人人而满其意哉前世所以慎重爵赏不以假人虽有竒材异伦亦须试以职事俟有成効然后超擢者以此也兼臣等前来论列虽不具记上条贯亦只指陈选人超授台官为过当耳如宋敏求言去嵗骤用京官而迁之又以幕职官便陞朝着而峻处纠绳之地窃恐弗循官制之旧未厌羣议臣大临言秀州判官除授监察御史里行不惟超越资序未厌羣言抑亦有乖国朝从来法制臣某言去嵗诏防专令中丞举官虽不限资品犹以京秩荐授所以无言者以前有诏令故也详此与今来检举到不拘官职髙下条诏亦不致违戾以此臣等所以须至再三执守初议也臣等非不知再拒严防获罪不轻但以意在尽公不敢自为反覆上误朝廷耳至于臣大临昨日当草薛昌朝除官制初亦疑虑恐未得允当既而思之昌朝虽非御史荐朝廷特除縁巳是京官为有程颢王子韶近例所以不敢违拒非如李定选人之比也欲望圣慈更赐详察臣等惓惓之诚所有李定除官制臣等未敢具草
　　又
　　臣今月二日准中书劄子节文李定除太子中允监察御史里行词头奉圣防劄与苏某所除李定系是特防不碍近条令疾速撰词臣为详自来本院凡有中书送到词头并是当制舍人奉行唯是当制日曽封还词头其词头再下若元封还之官却再当日即专送以次官命词昨日中书劄子送舍人院是臣当制所以独具劄子奏陈今日轮当李大临直日上件劄子合是本官奉行却専送臣处显见不依得自来更直承受体例是同一职事而差使有异臣岂敢越次承受若云因臣论列除改不合条制便送臣处又缘上件论奏是与李大临一状同议事体不殊却不依常例送本院轮次承受其劄子巳具状缴纳中书门下伏乞依自来体例施行去讫兼臣与大临等前后论列李定差除未得允当葢是遵守朝廷之法制奉行有司之职业初等职官超授朝列兼权御史不应近制所以未敢具草今来中书劄子称系是特防除授不碍近降条制臣窃谓若果出圣意拔擢即须是非常之人名声显闻扵时然后可以厌伏羣议为朝廷美事不然则进用之路自有阶渐耳昔马周为常何作奏条陈得失二十余事皆当世切务唐太宗拔扵布衣近世张知白上书言事论议卓越真宗皇帝拔扵河阳职官此二臣者可谓有显状矣逢时遇主可谓非常矣然周犹召直门下省明年方用为御史里行知白召还奏对称防亦命试舍人院然后授以正言非如定逺州职官素无声称偶因孙觉论荐一赐召对便防超授纵有竒谋硕画亦未显著扵时岂足以上称不次之擢但用其言不试以实诚恐天下才辩之士闻之皆思趋走势要以希荐用此门一开未必为国家之福也故前世用人之法必加详试俟见成効然后陞擢者亦所以防侥幸之路也今臣不避诛戮再贡瞽言者诚见陛下容受直言虽尧舜三代之圣王未若此时也羣臣遭逢此时安敢缄黙不思献纳少冀裨补耶其李定特防除授欲望陛下更赐采聴羣议或询近臣若谓定之才果足以副陛下特防之擢则臣自当受妄言之罪万一臣言不虚即乞再加详酌或别授一官置之京师俟他时见其实状进用未晩如此不惟臣等职事得举兼亦可以养成定之才资免诒异日之论议也臣不胜夙夜惓惓纳忠之至然臣巳是五次论列累拒诏命罪应不赦战惧待罪不敢遑宁
　　论省曹寺监法令繁宻乞改从简便
　　臣闻在昔帝王之发号出令也必因时而施宜视俗而兴化时朴野则济之以文俗雕伪则示之以质随变所适使民宜之故能乆扵其道而天下化成质文损益百世可知也国朝刬五代之续有唐之绪累圣创制或革或因其道粲然于是大备仁宗皇帝以承平日乆事多因循旷然有改作之志故开广言路整缉治纲至扵先皇帝遂大有为台阁之务无所不举然而事目寖广法令亦繁陛下临御之初深知其故推原先志稍加裁损数年之间讲明备至而法令之烦尚未尽革何以言之先皇帝改定官制本欲宪章百王归扵简要而奉行之际羣臣不能究宣上防各务便文事有未详更复立法积乆不巳遂致滋彰故今日之良由关防伤扵太宻而画一伤扵太烦则难扵通融葢省台寺监万务所萃置长立贰承之以僚属所以裁处事务助成至治也而官不任职每事立条事务日新欲以有司之文而尽天下之务虽使臯陶制法萧何造律势不能遍况百司所职条目不同而一司之间又有细务或通扵此而碍扵彼故有求之人不能悉暁遂至纷争或经台省投牒披诉文移徃复虚烦取会其可行者百无一二徒长奔竞无益风教夫关防宻则有司执文重叠问难小或违戾遂格而不行使有求者抑塞而不舒妄诉者牵制而不断近者陛下特轸宸衷将革其故丁酉诏书分命近臣抽索文案看详防检内有拘文害事不近人情者许并元条删改诏意如此可谓察见事情大慰羣望然而行移弥月取索甚多比至定夺上省竟以有碍他条不能尽如诏书之意诚由关防太宻之所致耳拘碍如此亦可以谓之矣诚能少损其文致而济之以忠厚则三代循环之政亦不过此臣愚欲望圣慈特诏近臣遍行取索应省曹寺监见用条制格式仍召集诸司官吏使之反复诘问看详定夺可删者删之可改者改之择其要切者着为新令务从简易使便扵施用其余令式所不能者小事则行省曹长官专决大事则禀扵朝廷簿书期会悉付众僚催督结絶若官司措置失当及徇私废公致有赴诉并委台察紏案如得实状其当职官吏次第书罚有涉欺妄亦行惩责如此则台阁规模有宏逺之致朝廷法度循简易之规矣










　　苏魏公文集巻十六
　　钦定四库全书
　　苏魏公文集巻十七
　　宋　苏颂　撰
　　奏议
　　论前代帝王追尊本亲及嗣王公袭封故事
　　汉宣继昭帝即位诏议故皇太子号諡园邑有司奏请故皇太子宜諡曰戾史良娣曰戾夫人置守塜三十家园置长丞亲史皇孙諡曰悼亲谓父也母曰悼后比诸侯王汉诸侯王母夫人皆曰后园置奉邑三百家后八嵗有司复请悼园宜称尊号曰皇考立庙因园为寝以时荐享戾夫人曰戾后皆益奉园民光武中兴上承元帝建武二年以皇祖皇考墓为昌陵【后改曰章陵县】置陵令守视【皇祖考不加尊称皇考仍旧称南顿君】十九年尊宣帝为中宗始祠昭帝元帝扵太庙【前此十一帝主皆纳高庙】成帝哀帝平帝扵长安舂陵节侯四世以下扵章陵【节侯光武之高祖】东晋元帝由琅邪继统即位之后以父恭王无他子立皇子裒为琅邪王奉恭王祀其后王薨琅邪皆更立王终晋王世前代帝王自诸侯入奉大统尊其本亲不失礼者三帝也宣光于其父祖惟茔墓置园邑令丞所以异扵诸侯也而不加尊称不封国邑尊本恭亲之义也【不加尊称尊正统也不封国邑子无爵父之义也文虽不着其义可推也亦见扵师丹议】其曰亲曰皇祖曰皇考者有司之失也何以言之父祖之尊不容改更称谓但以上承大宗不得复顾其私恩故服有除降而名无异称仪礼丧服传齐衰期为人后者为其父母师丹议亦曰降其父母期所以云者取其别扵他亲扵义无嫌也今不曰父而曰亲而扵九族旁宗尊卑无所别异扵义安乎不别加称谓直曰史皇孙则中外无嫌尊卑之义自见也至若皇祖皇考之称是天子诸侯大夫士奉祭祀之文礼记祭法曰王立七庙一坛一墠曰考庙曰王考庙曰皇考庙曰显考庙曰祖考庙郑康成云王皇皆君也显明也祖始也名先人以君明始者所以尊本之意也若是则岂可称扵羣臣论议之间乎故宣帝诏直曰故皇太子是也然则考与父岂有别乎礼记曰生曰父母死曰考妣【郭璞注尔雅不取此义然则学者当从礼记为正】白虎通曰父矩也以度教子者也考成也言有成徳也广雅云母牧也言育养子也妣嫓也匹扵父也曰教曰养亲亲之辞也曰成徳曰匹父尊之之辞也故礼有世父母叔父母之文而无世考妣叔考妣之说此其所以别也宣光之世议者不能推本此意以开导时主使尽礼意故曰有司之失也晋元帝虽越在江介而能定其大义不失统纪者以当时诸儒若贺循辈非一皆有礼学国爵详正本末不违越扵先代不致讥扵后世诚有由也先帝绍位之始深惟其故追贲宗室诸王独国爵濮安懿王无所加进崇奉之礼不过置园陵立国庙而巳此合乎宣光尊本恭亲之美也初议称亲后亦罢寝特封王之子为濮公使世世奉祀以正其国统此又徳过扵二帝区区晋室不足儗伦也【光武为皇考南顿君立后后世使羣臣郡国奉祀此师丹所谓无主不正之礼是也哀安桓尊其父祖为皇而使王子孙奉祀此失礼之大者也其尊曰皇者礼如天子天子不敢臣之髙祖之扵太上皇是也今使诸侯羣臣奉祀神不歆非类皇岂得享之哉故三代所以尊王者后待以不臣得用其国之仪物服色祀其先王者为此也唐立孝敬皇帝奉天皇帝庙京师皆有司行事追尊让皇帝以其子孙为嗣宁王奉祀事亦因循前代之失也】今欲因改封故王议追尊之礼莫若増陵庙以奉园之户加本国以嗣王之名既合扵古义又不违先帝之本意也先帝不追尊仙游县君益见圣虑之深逺也【魏明帝诏曰哀帝以外藩援立而董宏等称引亡秦惑误时朝既尊共皇立庙京都又宠藩妾使比长信僣差无度人神弗祐其令公卿有司深以前世行事为戒是哀帝一失礼取诮后来本欲尊亲反诒重毁如是岂得为孝乎东晋孝武帝太元中崇进所生母为太妃范寗亦曰子不得爵命其母妃是太子妇必也正名宁可称母】今议尊崇谓许其所生宗室子援羣臣封育母之例请加封号朝廷以诞育先帝之故优诏褒述特进大国既缘宗室之请则不失正礼推以先帝私亲则其他宗室不敢为比亦可以成先帝之志也【或嫌爵母则母濮国以为号可也】
　　论王公封爵故事
　　唐令王正一品嗣王郡王国公从一品贞元二年五月勅御史中丞窦参等奏文武官辞见宴集请依天寳三年礼部详定勅亲王嗣王任卑官职事仍依王品郡王任三品以下职事者在同阶品上自外无文武官者嗣王在太子太保下郡王次之国公在正三品下郡公在从三品下县公在正四品下贞元四年五月勅御史中丞窦参等奏文武官辞见爵虽髙官或下列扵上官之上非制也自今以后宜列扵本官班之上贞元二十一年五月勅御史台奏准公式今诸文武官朝参行立各依本职事官品为序缘有检校官髙职事卑及嗣王郡王任职事官髙卑不等今请应检校仆射及尚书以上及嗣王郡王任职事官者一切在职事本品之上【已上书见礼阁新仪】国朝故事惟亲王恩礼优异外余郡王嗣王国公郡公县公皆无异礼惟立班在本官之上又唐诸侯王薨子得袭封为嗣王【永徽元年濮王泰薨立其子欣为嗣濮王垂拱初章懐太子贤薨授其子守礼太子洗马为嗣雍王】嗣王薨子皆袭封【嗣韩王纳官至员外祭酒卒以其子璩为韩王国子员外司业】有不袭封者【嗣曹王臯薨子道古为朝官不袭封】有降爵为公侯者【荆王元景坐法贬死追封沈黎王以渤海王子长沙嗣仍降为侯嗣楚王灵防薨子福嗣降爵为公】有初但为嗣后数年乃封嗣王者【嗣舒王津天寳二年卒子藻嗣至天寳九载封嗣舒王】有由嗣王而迁郡王者其帯职事官有为国子员外祭酒司业者【韩王纳并子璩之类】有加银青阶者【景龙四年嗣郑王希言等一十四人并加银青光禄大夫】有为诸卫将军者【嗣霍王晖开元中左千牛员外将军】有为员外洗马者【嗣徐王茂卒子延年除员外洗马为嗣徐王】有为宗正卿及州郡上佐官者【此例最多不可悉数】皆出朝廷一时之命即无定制【其恩礼厚薄以封户多少为限中叶以后封户皆为虚名今所不用】本朝未有嗣王之号若欲封拜谓宜先委礼官及两省参详定制然后行之
　　奏乞将常平仓等公事付逐路转运司其提举官改差充本司勾当公事
　　臣窃闻议者以谓诸路俵散青苗钱侵害人户中外臣僚数有论奏皆曰不便臣等见主判司农寺青苗文字多由本寺行下窃寻先降勅意本欲优民公家无所利其入今乃人情不安论议如此臣等访闻得葢是逐路提举官不能上体朝廷之意务要张大其事州县畏惧承禀不暇是致民间不能无烦扰之且人户所信者莫如州县州县所禀者独知监司今提举官逐路自置一司与转运提刑既不相管摄文移徃复其间事有异同则州县莫知所禀此是非之论所由起而人情不得不惊惮也今言不便者既众朝廷业已遣使未见灼然利害不欲遽罢若执而不变诚恐中外喧腾无有巳时臣以为缘事増损莫若以常平广惠仓农田水利差役利害等事一切付之逐路监司其提举官改差充转运司勾当公事名目凡有兴置事件并须咨禀转运使度可否施行其今年秋料青苗钱亦委转运司收敛得夏料钱斛了毕日与州县当职官同共商量体当民间物力有余易为输纳委实利便方得俵散若或民力不易难以胜任即且止住将来春首别行相度如此则事有统一人无异论更张之际扵事体亦无所损也
　　议武举条贯
　　臣等昨奉勅差考试武举人伏覩条制有未尽事理今具起请如后一防论武艺俱优者为优等今定弓射一石一斗力马射八斗力各满不破体及使马精熟臣等窃以唐制定举人简试长垜马枪歩射穿札翘关负重身材通取五次上者为及第长垜以箭十只为限弓用一石力箭重六钱以箭入晕多少为等第长枪以刺中木人上版子为等第歩射取把捉如法弓矢鸣快并二十歩内穿铁甲者为中等马射弓七斗力取射中鹿子者为等第翘关者限十举以上负米五石行二十歩为中等身材长六尺为上五尺八寸为次其箭有不入晕及枪关不中等者亦得通计折除葢科目如此之众较试如此之备所以收取材武之人缓急有可任使今制但取箭满不问中否又无长枪翘关负重射札之科诚虑举人中有材艺者别无条目收録较试之际未免遗材窃谓其余条目恐难卒复惟射亲命中之法扵今取人最为要急臣等欲乞扵此条下添入如有歩射弓一石力十箭俱上子垜六箭以上入晕马射八斗力三箭俱中笋椿并为艺优歩射十箭八箭以上上子垜四箭以上入晕马射两箭中笋椿为艺平以上除发箭不去及不跌垜出垜者便行黜退外若箭去上垜虽些小不为不合格并与马歩射通计入晕及不上子垜不中笋椿箭数相折除考较外依得今来所请射中箭数为入等其垜子广狭高下逺近射帖方圆大小并以今中军之制为定一防优艺平者为次优今定弓歩射一石一斗力马射八斗各满但一事破体及使马生疎臣等窃详下条艺优防平定歩射一石力马射七斗力各满及使马精熟为次等今防优艺平条却无此一等弓马设有防优而射得此歩射一石马射七斗力弓马者以条无明文便行颁降为艺优防平正相背盩欲乞扵此条下添入或歩射一石力马射七斗力各满及使马精熟与前项陈请射亲歩射四箭以上入晕马射两箭中笋椿者并为优互相考较一艺优防平者为次等今定弓歩射一石力马射七斗力各满及使马精熟臣欲于此条更添入或歩射一石一斗力马射八斗力各满但一事破体及使马生疎者与前项起请射亲歩射四箭以上入晕马射两箭中笋椿者并为次等互相考定一防艺俱平者为末等今定弓歩射一石力马射七斗力各满但一事破体及使马生疎臣等窃详上项所定弓马两等并以箭满为合格其间或有前箭俱满但后箭把齐便为不合格如此诚恐有武艺之人偶然一箭蹉跌便被黜落深可嗟悯欲乞今后有射第一等弓马箭有不满非全然开拽不得者如情愿更试第二等弓马亦聴若合格便依本等收録及更与前项起请射亲歩射四箭以上入晕马射两箭中笋椿互相考定一防略虽下而武艺絶伦者未得黜落别取防今定弓射二石力弩踏五石力射得臣等欲乞扵此条下更添入或弓歩射一石一斗力十箭八箭以上入晕弩踏三石力射十箭俱入晕者并为武艺絶伦别奏取防一防下艺平或防平艺下者并为不合格臣等窃详条意既言策下艺平或防平艺下者为不合格是防优艺下防下艺优者未为不合格今来两次考试除武艺絶伦者自许陈状就试别奏取防外其防优艺下者别无明文收録是致一例退落及防在下等者既不关送歩军司其中虽有武艺之人无由得预呈试弓马欲乞今后将所试防考定虽在下等但非文理全然纰缪不答所问别引外事及杂犯不合格者并许一例关试弓马如弓马在优等防虽在下等者并许比其防在优等而量试武艺歩射马射各只一箭不满或把齐附末等收録者亦许别奏取防如此则取士之路稍寛而习学之人知所激劝也奏乞专差官开修府界至京沟河【公治平元年上此议四年京城大雨沟渠壅滞道途水深数尺始务开修遂无水患】
　　臣昨奉勅就差体量灾伤擘画疏导积水窃见京畿县界多是沟河阻滞决泄水势不快虽逐年检计开淘然以河道数多夫力有限无由尽料应副是致频有水患兼臣相度得近京城汴河以南诸水多入自盟圭河汴河以北诸水多入白沟河京城西北县界诸水多入刁河上件沟河四道决泄诸水最是紧急见今例各浅狭合行先次开淘兼为地歩辽逺连接京东西淮南地分甚多若非大兴夫役无由集事臣昨曽奏请乞下都水监指挥与诸路同共计料巳防行下除本司检定畿内定歩合计四百二十万七千余工外诸路未应开今准朝防府界诸县沟洫河道权住兴修来年别行检计差夫开修臣再详四河检计夫料不少若将来只依常年例量差人夫应副窃恐虚费工力无由除去水害臣今擘画欲乞朝廷特赐选差有心力知水利朝臣使臣各一员或即委都水监奏举使专管勾开修上件沟河四道仍令预行计度夫料至时先且逐一道自下流至上源并力开淘如一年人夫未得了当即次年接续开修以次道兴役若三年以上了当即与理一任差遣五年以上与理两任仍住役日别差官重行检视如委是依得元料及经霖雨别无阻滞其差去官即乞优与酬奨若稍不如法并依前更致水患即重行责罚其余沟洫只乞令都水监提防司逐旋相度委自本县量差夫力渐次兴修如此必大段分减得京城水势乆逺不复为患
　　论胡俛罪名
　　臣等伏见前尚书度支员外郎充集贤校理胡俛昨因解賔王论告先知登州日将斫伐到廨宇内桐木制造笼子入已坐监主自盗法计赃不满一贯文遂至停废窃闻俛被劾之日曽攀援法寺断例有廨宇内斫竹卖钱入已者只作收到地利并不书罪及有依前官言说将卖公使菜园钱入巳者只作误认官私财物罪名定断兼称賔王自是前任知州其所论告显非干已而有司拘文卒从深坐情轻法重众所嗟悯弃置散地巳一年余后来闻有近臣为之奏雪乞朝廷原情特与叙用臣等窃以俛乆在儒馆累歴差使数有臣僚论荐观其操守固非贪猥之流昨者所犯葢以失扵周防至为仇人捃摭文致其罪无由自明然比之斫竹货卖及收公使课利之人过亦未大况賔王本是登人与俛结怨非一朝昨因待阙还乡日乆求俛过失无所不至惟得伐木一事足明俛之当官别无他恶徒以赋性狷急不能容物致与賔王不恊终为所讼此俛之短不得无过从而废弃抑又甚矣臣等以谓法禁之设所以防奸萌而抑浇敝自俛坐罪怨仇得志増长偷薄无甚扵斯岂朝廷用法之本意耶臣等欲乞将俛元犯因依及攀援体例详酌情理早赐牵复足以彰治朝之寛典惩好讼之薄俗也
　　同两制论祖无择对狱
　　臣等闻古者命夫命妇不亲坐狱葢不使始尝贵者与徒辨讼所以养防耻而崇礼节也贾谊曰防耻节礼以治君子故有赐死而无僇辱是以黥劓之刑不及大夫以其离主上不逺也又曰古者大臣有坐不防而废者不曰不防曰簠簋不饬坐汚秽滛乱者不曰汚秽曰帷薄不修坐罢软不胜者不曰罢软曰下官不职故贵大臣定有辠犹未斥然正以呼之尚迁就而为之讳也古之所以待士大夫一以礼义如此之重也国朝推鞫之制命官犯赃罪亦先勘干连人证验分明方得追摄其余有犯如事状明白三次拒抗即勒令参对是一命以上犯罪与庶民法有等差若其职列贵近主上尝所加礼以待之者诚宜寛其容系以存事体也近闻龙图阁学士祖无择昨知杭州日有不公等事发已降勅命就秀州置院推勘仍差内臣押伴徃彼窃以无择郡政因循自诒物议固当穷治以警具官然以遭遇三朝擢在近列出典藩服案辖一道罢郡未乆一旦有罪便与尝所统临羣吏辞对曲直不惟彼处吏民聴望不足抑扵朝廷事体颇有亏损尝闻祥符中枢宻直学士边肃知镇州日以公费钱贸易规利又令部吏强市民羊及买女使王嗣宗以其事闻真宗皇帝以肃居近职不欲属吏特命刘综任中正以嗣宗奏示之肃即引伏遂坐贬官嘉祐中观文殿学士孙沔知杭州日在任不法谏官御史交章论列仁宗皇帝止令本路体量得实而黜之翰林侍读学士吕溱知成徳军日侵用公使本路追劾当时不令溱就鞫直行责降今无择所犯未甚扵此三人者仍该今来徳音自非赃汚尽当原减而不取问便令赴彼对狱其为顿辱甚矣况已有御史章奏制院可以依凭根究不必亲令即讯然后当罪也臣等欲望圣慈以无择职在近列尝为本路案辖之官特许免赴秀州制勘只令淮南州郡聴指挥俟彼狱具日朝廷据案就问引伏即依例责降如其拒抗自有常法如此足以彰圣治之朝待遇臣下进退以礼免令州郡长吏虚被困辱在扵朝体抑有禆助也
　　奏乞今后不许特创寺院
　　臣近主判尚书祠部窃见天下寺院宫观计三万八千九百余所日近又赐三十间以上无名寺院以夀圣为额者二千三百余所其间勘会未到及不满三十间者仍不在其数而大臣节将又例得以看坟为名陈乞修建者无嵗无之且建一寺院便须増置荘田营造舍宇崇饰堂殿及修设斋供僧徒从而缘化乡村不能无困扰之患兼臣访闻得乡村无名寺宇所以众多者始由僧徒缘化造屋数间谓之佛堂渐次増添不数年间便成院宇次第嵗月既乆州县不能穷究因依或遇朝廷推恩因指为古迹为之保明奏报一防赐额则永为僧居矣臣尝阅奏籍其间甚有屋宇七八十间而看守僧徒止扵一二人者莫非安处广居坐享良民之供馈天下之人共知其敝而不能去窃谓民之财力土田有限而僧徒赀费无涯以有限之物而供无涯之求若不禁止窃恐更三五十年民被其患转不细也臣伏见永昭永厚陵并只増葺永定旧院别无兴建寺宇此诚圣意所虑者逺而臣僚及民间反无制限此有司之失也臣欲乞朝廷明立条约今后不许特创寺院宫观其经今来已赐圣夀名额外所有不及间架去处并令州县检括指挥一切毁拆其土田元是百姓税地即令给还本主若系官地亦行没纳许诸色人收买请射永为已业其臣僚之家例合赐院额者并许指射有名寺院僧徒看管坟茔仍依旧例一年或间年与剃度行者一名充为恩泽若去坟侧近无寺院者即与依前代守塜之制差本处末等乡贯户永充看管坟茔人数即随品秩高下仍与免户下诸般色役若被差之人经乆家业増进合陞入上等者即与改差下等人承替如此稍可以革创寺之又于大臣坟茔别无亏阙惟朝廷裁幸






　　苏魏公文集巻十七
　　钦定四库全书
　　苏魏公文集巻十八
　　宋　苏颂　撰
　　奏议
　　请増葺尚书省稍复南宫故事
　　臣窃以今之尚书省古之天台朝廷万事之本皆由此岀其地莫重焉国朝因五季更置事归三司者十六七归诸司者十二三自兹视文昌为闲地矣虽然官次置位纲领犹存宪章典型规模可见曩者仁宗世尝有大臣建言请移审官院归吏部三班院归兵部审刑院归刑部庶几稍近古制而当时议者不深维其本苟惮兴作卒不克行诚可惜也臣累曽主判本省闲曹备见其事八座六行皆崇堂华构比其他官守最为雄丽但以累年以来频经霖潦栋宇隳頽不庇风雨纵或官中检举支破材料修葺而本省并无都总监临之人只凭看守剰员及门卒等催趋以此动经嵗月不得了毕切缘其间官物库屋固不为少又有吏兵刑礼诸部簿书充积廊庑因此损壊散失者亦不可究知矣臣以谓向之议论移置官司恐未暇及则欲乞朝廷再赐相度増置朝臣或使臣两员专令勾当本省公事及监门仍每夜轮一人押宿三年一替与当亲民任使应本省簿书官物屋宇并令逐时防检稍有损壊即供举修葺仍便临督工匠及收支材料直至了毕如遇贡举亦可以一就充监贡院门所贵振举纲维钤束官物不至损失俟其嵗月浸乆完葺有绪然后议移审官等三院还省则南宫故事可举而行一代典章扵斯为盛矣
　　请重修纂国朝所行五礼
　　臣窃惟方今圣治日新百度修举其在朝政固无可措言者然诏防开纳不容自嘿辄敢以平昔所懐一二狂瞽仰塞明诏臣伏见国朝以来制作礼乐上采三代下迄有唐损益节文简册具载而前后礼官纂集类无法制或直载一时所行或杂案牍嵗月条目相错本末不伦臣窃考之六经在礼有三种之别周官着有司典领之事仪礼载升降隆杀之节戴记叙古今因革之文虽圣贤作述之不同而语其归趣实相为表里也后世言礼者皆不出此三体汉晋洎隋虽代有作者而苟简一时法制无取唐明皇命学士等因贞观显庆所修五礼讨论删改集成一百五十巻是为大唐开元礼行扵累朝设扵科举传其学者则有义鉴义罗之类比扵近代之书最为详悉故今世汉晋洎隋皆无传而开元礼独不废者以其法制存焉故也太祖皇帝特诏儒臣刘温叟卢多逊扈防等祖述其书傅以今事仍加増损足成二百巻是为开寳通礼又有义纂一百巻以发明其防要仍依开元礼设科取士逮今官司遵用斯为不刋况之六经仪礼之别也然此特一经也在扵有司典领之事古今沿革之文犹阙而不立故举行之际尚或未备自开寳以后百年之间累圣躬行声明寖盛非有继述后世何观嘉祐初太常欧阳修奏请编撰彼时臣任博士职预纂修尝以恭谢一门分为三目其一自降御札公卿百司奉行办备之事谓之有司其二自前期陈设至祼献礼毕谓之仪注其三采古今曲台论议更创之制谓之沿革以此一门为例他悉仿之修己议定具草会臣罢礼官领他职复奏姚辟苏洵继掌其事辟洵离析旧文更立新体撰成一百巻是为太常因革礼虽号简要几同钞节姑可以备有司之检阅诚未足以发扬圣朝制作之盛也臣伏覩陛下留意典章修举废坠前嵗诏命近臣详定礼文自郊庙至扵羣臣朝会与夫燕享器服之名数舞乐之形容考古揆今审定至当皆三代之所放失汉唐之所阙遗断自清衷举行殆遍固当着扵典训与六经并行为万世矜式也臣不胜愿幸欲望再命诸儒讨论国朝以来自开寳通礼至近嵗详定礼文以有司及仪注沿革依三礼随类分门着为大宋元丰新礼付之太常颁扵学官使博士弟子讲习大义或施之科举则数嵗之后必有详练疏通之人上副拔擢可以为朝廷讲议之官庶几天下向风皆知礼教谦恭撙节不学而能于变时雍可跂而待也
　　请别定县令考课及立乡官
　　臣窃以国家恃以为治者民也使民敦本而趋善者县令也是以前世论政者莫不以此为首务向者仁宗皇帝深知其故始诏保任县令嵗复増考课之法其所以责任求治之意至矣然而县邑之间卓然以治理之効闻者犹寡臣窃思之葢以殿最之格不过校簿书案文法而巳故簿书益宻而编户益扰文法弥具而治道弥逺是岂朝廷任官责效之本意耶且古之治民劝导教率无所不至故孝弟力田有优异之科三老亷吏有表率之义由是农民众而土田辟风俗厚而狱讼稀今则不然民勤扵力苟致赡足则惧外迁第等遂有因循不耕之患是力田者有累而惰逰者无罚也父子聚居丁产稍多则惧差徭配率遂有离析异居之是孝弟无所劝而奸恶未得止也乡村但有耆壮巡察吏卒追捕不闻以善道谕之者是教化无由至而狱讼不得息也然则欲变其俗使稍敦本者亦在朝廷劝勉之而巳臣欲望明诏戒勅自今考课以令长能用善道谕民勉末游而归本业致狱讼稀简而盗贼衰息者为优等其能校簿书均移税赋发奸捕盗兴利除害者为次等二者咸无为下等优等望赐超擢次等再加激厉末等自当降黜其田里之民亦许令长举察州郡案覆立为科条有能尽力畎畆开垦陂泽乆逺为利扵众者或羣居孝友宗族敦睦为乡党所推者如此之类特与蠲除户下差役其复有明扵义理年高行著者即少加旌异或立乡官之号以赐之使人谕教化扵下相率而归扵善道如此则亷平之吏思尽所长礼义之风庶防可致
　　奏乞初出官人乞不许差充签判
　　臣伏见顷年累遣使者寛恤民力减定衙前人数此诚朝廷惠绥元元之深意也而议者多谓自改定以来空闲人户甚防休养见役之人转见困匮臣累受外任备见其事葢以衙前虽减而役事仍旧以二人之力举三人之事不待言而后知其劳矣且州县色役固有常规不可顿阙欲恤其困者莫若为之择主辖之官也夫主辖之官一非其人则差使优重不得均济优重不得均济则有罄竭物产不能了一次色役者以此言之择官不可不慎也臣窃见近年以来补防官例合陈乞差遣者虽初任及监当资序便得指射权注签书州军判官公事其间或有全未歴事之人衙司条例既多不能一一通暁利病大则奉上官頥指不敢违忤次则为奸吏欺绐莫能穷究遂使乡户受敝无所控愬朝廷虽有惠恤之恩何由下达耶臣欲乞今后初官或监当资叙之人合该陈乞者只许指射本等优便差遣不得更乞权注签判亲民之职及初受恩泽幕职官亦只得注授以次职事官其签判判官系主辖衙司者并令审官院并流内铨选差经事有举主之人注受此亦寛恤民力之一端也
　　奏乞春夏不断大辟
　　臣伏思国家以仁恩被冒天下祖宗慎用刑辟陛下丕承谟烈宪章大备轻重得宜上自朝廷下及州县遵守条诏无有违者虽杖笞之责不合法令未尝辄行其巳断之狱犹加审察官司纵出者坐罚深故者或至废黜而不用臣尝谓自尧舜以来经史所着用刑详慎未有及我朝之仁恕平允者也惟论决重辟犹不以时而议者未尝及之诚恐亦为圣世当行之一事臣愚戆不识大体故敢以前古之说言之传曰赏以春夏刑以秋冬是三代之时春夏未尝行诛杀也史载秦世四时行刑王莽盛夏杀人是皆讥其虐政也汉制断狱报重常尽三冬之月葢不扵阳盛之时勦絶生类所以协天意助人情也东汉以后或行或否近世遂废而不举其说葢患囚系之淹乆耳臣以谓狱官案鞫苟有连逮不以轻重追呼参验动渉嵗时未尝以淹乆故释而不问也臣愚欲望圣慈参酌古义采用周汉诏天下狱囚自非恶逆以上决不待时外其余众罪并俟秋冬论决免当温煦之日而有愁痛之声亦足以成圣朝仁恩之美也且无知之民轻犯刑网杀之为可矜贷之为废法万一待决逾时或遇恩降得从末减是陛下不废法而全人命者多矣恩威并行民知畏爱是当天心感召和气诚太平之高致也
　　奏乞京畿诸县分屯禁军【治平元年上】
　　臣伏以周制六军葢出六乡之众在王畿四郊之地唐设十二卫军亦散布辅畿郡县又以关内诸府分之皆所以临制四方为上国藩卫也国朝禁兵多在京城又畿内东南诸县虽扵粮运供馈为便而西北两面武备或阙况中牟长垣两县直都门要冲之路二陲驿置皆由此出而旧不屯兵至扵城守防转居常乏人臣以为各可创置三五指挥又东明考城两县界与东京州县相接素名聚冦之所虽有军营其数甚少臣亦以为各可添置十数指挥欲乞朝廷委所司相度扵京畿兵多处以新近招拣补填未足军分移屯逐县其未足人数到彼处逐旋招填应营房所须土木材用即先委本县预行计置俟壁垒巳具然后移军徃彼其衣粮钱帛除东明一县自可扵广济河转漕供给外中牟等三县即乞将隣州接县夏秋税赋自近及逺以次支移就彼送纳充赡取足或谓诸县近经灾伤未宜遽起役事即乞先且标置营地逐一指挥旋行修葢不三二年亦可办集如此则不惟畿县有备亦所以増上都四面之形势也
　　请重议加役流法
　　臣闻曩嵗尝有议者欲复肉刑将以寛减重辟而以此法乆废难以猝行又闻颇患配之人转徙逺方监驱促廹经渉寒暑强者有奔亡之虞弱者有疲羸之困思革其宜求厥中昔汉文帝感一女子之言而制髠钳代肉刑则有城旦鬼薪司冦之差唐太宗纳裴洪献之议而立加役流代斩趾则有三嵗居作之限今欲寛省严诛又悯配转徙之劳臣愚以谓莫如重议加役流法取当黥代者依条断罪髠髪钳足昼则居作夜则置之圜土实满三嵗然后释之中间虽逢恩宥未满嵗则不在原免之限其初释放者仍送所居乡贯讥察其出入又三嵗不犯故为之罪乃得聴从便其无乡贯者隣近州县拘管讥察如前虽有凶顽之人而更三嵗劳役之苦且足以惩艾矣复有乡保讥察之严又足以戒惧也如其性实凶暴放释之后不知悛改复为人患则诛之可也投之四裔可也如此措置不惟省逺道奔亡之患又足以开其自新之路化暴恶为良民使愚俗知教化亦省刑止杀之一端也臣才识短浅不周世务姑奉诏防勉强罄竭所见如此非敢谓是然礼刑之论实系朝廷事体伏望圣慈寛其罪戾特赐裁择庶防尘露少禆山海
  </div>
  <div class="pagination">
   <a href="苏魏公文集_page12.html">
    上一页
   </a>
   <span>
    ...
   </span>
   <a href="苏魏公文集_page8.html">
    8
   </a>
   <a href="苏魏公文集_page9.html">
    9
   </a>
   <a href="苏魏公文集_page10.html">
    10
   </a>
   <a href="苏魏公文集_page11.html">
    11
   </a>
   <a href="苏魏公文集_page12.html">
    12
   </a>
   <span class="current-page">
    13
   </span>
   <a href="苏魏公文集_page14.html">
    14
   </a>
   <a href="苏魏公文集_page15.html">
    15
   </a>
   <a href="苏魏公文集_page16.html">
    16
   </a>
   <a href="苏魏公文集_page17.html">
    17
   </a>
   <a href="苏魏公文集_page18.html">
    18
   </a>
   <span>
    ...
   </span>
   <a href="苏魏公文集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
