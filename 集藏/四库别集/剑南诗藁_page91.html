<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 91 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 91 页/共 193 页</h1>
    <div class="content">　　少年虽婚宦淡然本无欲婆娑三亩园自叹不啻足
　　又
　　无食妨何事吾儿可散愁焚香正巾褐听汝读春秋食新有感贫居久蔬食至是方稍得肉
　　壮逰车辙遍天涯晚得祠官不去家优老每慙千载遇食新又叹一年加出波鱼美如通印下栈羊肥抵卧沙扪腹笑歌仍索酒不嫌邻舍怪讙哗
　　秋夕露坐作
　　银河半落露华清南斗阑干北斗眀冉冉方悲老将至纎纎又叹月初生酒牀细滴香浮瓮衣杵相闻声满城万巻读书无用处却将耕稼报升平
　　有年
　　不向神林乞雨晴天公自解相西成急符收尽无逋赋新酒沽多足笑声外戸彻扃停夕柝齐民相劝力春耕传闻夜市连三鼓却恨厐公不入城
　　大雨
　　北风挟骄云突起塞宇宙赫日初未西盼转失白昼翻空黑帜合列阵竒鬼鬬雨镞飞纵横雷车助奔骤平阶水入戸沟渎不能受对面语不闻持繖避屋漏儿童抱图书衣屦那暇救纵暴理岂长忽已收檐霤比邻更相劳捃拾如过冦老子独痴顽长歌对醇酎
　　东西家
　　东家云出岫西家笼半山西家泉落涧东家鸣佩环相对篱数掩各有茆三间芹羮与麦饭日不废往还儿女若一家鸡犬意自闲我亦思卜邻余地君勿悭
　　予自春夏屡病至立秋而愈作长句自贺
　　良药扶衰抵万金渐加糜粥辍呻吟溪风拂簟有秋意山影半庭生夕隂薄俗只成惊老眼幽居正得遂初心岸巾待月栏干曲更觉天公爱我深
　　七月十一日雨后夜坐戸外观月
　　浴罢淡无事岸帻临前轩雷雨始退散云月相吐吞风蝉断还续枝间终夕喧露萤阖复开熠熠缀草根残暑防当去孰敢厌炮燔四时莽相代所叹嵗月犇欢悰挽不留白发生无根儿女日夜长子且复有孙涧松偶未薪野鹤犹孤鶱华表幸来归余事何足言
　　王与道尚书挽词
　　朗朗百间屋汪汪千顷陂直能彰主圣清不愿人知许国多艰日逢辰独断时人犹望霖雨殄瘁不胜悲
　　又
　　昔遇开藩日甞叨下榻荣从容陪防笑倾倒及平生借誉言犹在懐知涕易横终慙五字句不尽百年情
　　初秋
　　雨气排残暑风声送早秋拂窗闻叶落绕井看萤流卧起须人助炊舂尚自谋萧条嵗将晚百虑入搔头
　　感秋
　　秋色闗河外秋声天地间壮士感此时朝镜凋朱顔一身寄空谷万里梦天山噫呜怒眦裂愤激悲涕澘古来真龙驹未必置天闲长松倒涧壑委弃同蓁菅得志未可测谈笑济时艰凛然出师表一字不可删
　　北窗试笔
　　老来日月速去若上箭方看出土牛已复送巢燕清晨觅缣衣正午废纨扇北窗小雨余盆山郁葱蒨病体为之轻一笑玩笔砚虽无顔栁工挥洒亦忘倦纸穷墨渐虵蚖争入巻属儿善蔵之勿遣俗子见
　　秋思
　　秋毫不受俗尘侵随处悠然一散襟天际挂虹初断雨云头翳日又成隂引泉北涧长浇竹拂榻西窗自斵琴药石扫空身便健始知万事要无心
　　又
　　雨长苍苔满钓矶坐令秋暑敛余威天髙月破残云出野旷风惊蠧叶飞终嵗鉏犁犹不饱万家碪杵独无衣早知竟坐儒冠误射虎南山未必非
　　又
　　身似厐翁不出家一窗自了淡生涯山姜零落初成子石竹凄凉半吐花寒涧挹泉供试墨堕巢篝火唤煎茶掩闗本意君知否两耳衰年不耐哗
　　又
　　老懐不惯着闲愁信脚时为野外逰过雁未惊残月晓片云先借一天秋村醅似粥家家醉社肉如林处处留七十已稀今又过问君端的更何求
　　新凉
　　山居谢来客病体喜新凉幽草上墙緑落花霑土香捐书心自息听雨梦偏长菰叶邻人饷欣然独举觞
　　又
　　菰首初离水姜芽浅渍糟粳香等炊玉韭美胜炮羔露下残芜湿风生万木号从今更何事痛饮读离骚
　　自遣
　　踽踽人间未死身乡闾共敬六朝民睡无由着縁多感醉不能成坐一贫幽屏最憎虫吊夜狂吟略似鸟鸣春也知世俗谁知我犹待君王猎渭濵
　　自规
　　曲肱饮水彼何人汝独何为厌贱贫大节勿污千载史少时便尽百年身图书幸可传遗业鸡黍何妨约近邻今日仲秋还小雨剰鉏麦垄待新春【乡人谓八月一日得雨宜来年麦】
　　感旧末章盖思有以自广
　　庚寅嵗入巴东硖卧听清猿月下声二十九年穷未死却思当日似前生
　　又
　　百堂小益最初程朱栈青崖照眼眀十日经行图障里时时马上听莺声
　　又
　　路入梁州似掌平秋千蹴鞠趂清眀未论日逺长安近且喜南山天际横
　　又
　　青城山里屏风叠太华峰头腰带鞓跨鹤横空吾欲去九秋月露看青冥
　　秋日独酌
　　草木秋始繁黄碧照篱落虽云各有时意绪终索莫老人固多感对此聊命酌风霜肃万物过雁在寥廓吾当识其大微物不足托何以豁旷懐短章可时作
　　夙兴
　　草堂风雨少睡眠骨冷始觉非壮年水鸟长鸣声戞然庭中栖鸦亦已翩老人清饿如蝉起坐甚爱小窗妍一生宦逰膏火煎归来杜门气麤全人防虽不直一钱知我自有穹穹天赋诗稾成弃不传残钟断磬知谁编
　　身世
　　身世浮沉等一沤卧看校尉例封侯青灯微火药铛夜淡月凄风衣杵秋醉里不辞嘲兀兀吟边时得寄悠悠即今老眼无开处又向城南倚寺楼
　　忆昔
　　忆自梁州下益州身闲处处醉红楼早知虚起弹冠意悔不常为秉烛逰诗思已慙驰阵马目光犹觉射车牛莲峰日观何时到下看人间万里秋
　　丰嵗
　　丰嵗驩声动四邻深秋景气粲如春羊腔酒担争迎妇鼍鼓龙船共赛神处处喜晴过甲子家家筑屋趂庚申老翁欲伴乡闾醉先办长衫紫领巾
　　村居
　　孤村浅浦近江城西折坡陁一岭横墟落烟生含莫色园林风劲作秋声年丰租税无逋负酒熟乡邻递送迎老病愈知难报国只将髙枕送余生
　　中秋夜半后无云而月色微淡尤为絶景
　　轻烟薄霭九霄寒素月浑如隔縠看此夕洞庭应更好谁能从我跨青鸾
　　夜赋
　　老人不食觉魂清怳若身逰白玉京夜静月惊林鹊起水凉风飐露荷倾昏灯一防窥孤梦画角三终转五更欲醉海山还嬾去且携羽扇憩青城
　　遣兴
　　学废文章传世少身闲车马过门疎壮心易尽彘肩酒义气肻贪熊掌鱼列圣仁恩深雨露两京宫阙尚邱墟素懐华渭嗟谁问且作狂歌楚接舆
　　秋赛
　　栁姑庙前烟出浦冉冉萦空青一缕须防散作四山云明日来为社公雨小巫屡舞大巫歌士女拜祝肩相摩芳茶緑酒进杂遝长鱼大胾髙嵯峨常年徴科烦棰楚县家血湿庭前土妻啼儿号不敢怨期防常忧累官府今年家家有余粟县符未下输先足木刻吏蒲作鞭自然粟帛如流泉储积不愁无九年
　　寄题周丞相平园
　　先生道心平如砥秋毫忿欲何曽起漫将周易着牀头本不洗心那洗耳先生国论如砥平三朝倚之作权衡泰阶两两元不动自然万里无欃枪如今归来曲肱卧世事无穷俱看破不栽桃李不鉏兰山僧野叟时来过吾侪七十固已夀更到期颐亦何有倘知生死本自平拈放一边如把酒
　　雨三日歌
　　秋风戒寒雨三日空村无人莫萧瑟北窗书生万巻书齿豁头童真可惜轮囷新蟹黄欲满磊落香橙緑堪摘兴来尚能气吞酒诗成不觉泪渍笔士生蓬矢射四方扫平河雒吾侪职湖中隠士倘可逢握手与君谈至夕
　　戱作治生絶句
　　治生何用学陶朱少许能悭便有余惜酒已停晨服药省油仍废夜观书
　　堂杂题
　　堂端是无能者妄想元无一事成最后数年尤可笑饱餐甘寝送浮生
　　又
　　痴顽老子老无能逰惰农夫酒肉僧闭着庵门终日睡任人来唤不曽譍
　　又
　　长腰玉粒出新舂秋获真成亩一钟衣食麤供官赋足何妨世世作耕农
　　又
　　冷雨萧萧涩不晴乱书围坐正纵横忽闻小瓮新醅熟急唤儿童洗破觥
　　偶读陈无已芍药诗云一枝剰欲簪双髻未有人间第一人盖晚年所作也为之絶倒戱作小诗
　　少年妄想已痴絶镜里何堪白发生纵有倾城何预汝可怜元未解人情
　　村舍
　　过埭六七里并江三四家潮生鱼沪短风起鸭船斜世守桑麻业长无市井哗
　　雨中作
　　雨声可爱秋方见睡味无穷老始知半醉拥衾支倦枕谁能三复放翁诗
　　江郊
　　白草江郊莫青帘野店秋喧呼估船客嵬峩饮家流老岂题桥柱愁惟倚寺楼更伤昏涩眼烟际数归牛
　　闲趣
　　被拥听秋雨儿扶上夜香甑炊霜后稻糟渍社前姜马病空思路僧归却住房风扉久呕轧错认艣声长
　　又
　　饭满七缀鉢香凝百衲窗雨声酣晓枕灯烬落秋釭疾竖元知遯天魔亦已降超然对儿子未媿鹿门庞
　　又
　　老至衰滋剧秋髙病尚侵坐看儿学字卧听客弹琴囷满雀方鬬栖寒鸡欲瘖世情元自嬾不是事违心
　　小饮
　　莫笑放翁颠歌呼覆酒船双螯初斫雪珍鲞已披緜寒雨连旬日新橙又一年更须重九到作意菊花前
</div>
    <div class="pagination">
<a href="剑南诗藁_page90.html">上一页</a><span>...</span><a href="剑南诗藁_page86.html">86</a><a href="剑南诗藁_page87.html">87</a><a href="剑南诗藁_page88.html">88</a><a href="剑南诗藁_page89.html">89</a><a href="剑南诗藁_page90.html">90</a><span class="current-page">91</span><a href="剑南诗藁_page92.html">92</a><a href="剑南诗藁_page93.html">93</a><a href="剑南诗藁_page94.html">94</a><a href="剑南诗藁_page95.html">95</a><a href="剑南诗藁_page96.html">96</a><span>...</span><a href="剑南诗藁_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
