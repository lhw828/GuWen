<!DOCTYPE html>
<html>
<head>
    <meta charset="UTF-8">
    <title>晦庵集 - 第 39 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 39 页/共 166 页</h1>
    <div class="content">　　乞放谢辞状
　　右熹今月二十一日伏凖御笔除熹宫观已具奏称谢讫缘熹脚气发动有妨拜跪欲望朝廷特赐敷奏与免谢辞谨具状申尚书省伏指挥
　　辞免寳文阁待制与郡状
　　右熹昨者恭奉御笔除熹宫观续凖尚书省劄子奉圣防与放谢辞熹即已起发前路听指挥至二十五日晚又凖尚书省劄子奉圣防除熹寳文阁待制与州郡差遣熹闻命震惊罔知所措伏念熹戆拙有余劝讲无状分当显黜岂合优迁况耳重目昏累尝面奏州郡繁剧尤所不堪所有恩命决难祗受欲望朝廷特赐敷奏令熹只以本官仍旧主管南京鸿庆宫庶协师言以安愚分谨具状申尚书省伏指挥
　　辞免两次除授待职名及知江陵府奏状
　　右臣昨奉手诏宣谕除臣宫观继凖省劄又防圣恩除臣寳文阁待制与州郡差遣臣以无名不敢冐受即具辞免又奉省劄恭奉圣防不允仍除臣知江陵府不受告疾速之任者寳储峻秩荆楚要藩委寄益隆视远犹迩恩防之重捧戴难胜然臣伏念昨者皇帝陛下即位之初臣以愚贱疎远之踪首防眷知召置讲席正以庶官无由入侍禁闼故特假以侍从职名臣于是时固已自料衰病迂阔势必不能久奉清间故尝再三恳辞乞以本官充职庶免后日别致纷纭不唯不防开允乃更曲荷天慈加赐手札俾速祗受此见陛下虚心求善屈己下贤之意近岁以来君臣之间所未有也而臣不佞适幸遭逄可谓千载一时之会私念若得因此罄竭凡陋裨补聪明是亦臣子之至愿学问之初心因遂不敢力辞輙尔冐受供职四旬屡得进讲凡所关啓多防开纳而臣戅愚迫切便欲致君尧舜之上遂触忌讳以烦谴诃皇慈过恩犹不加罪亲御翰墨俾就退间旬日之间除书继下荡涤瑕垢曲全始终是亦近岁以来君臣之间所未有也臣虽至愚岂不知感所宜即日拜命奔走率职别图后效以塞前愆而反复思惟前日之罪既以学力未充诚意不至无以仰称明诏感悟天衅咎已深不容湔洗所有元借职名已是难复冐居岂敢更叨进擢之宠至于西门甲兵委寄尤重亦岂目盲耳聩之人所宜窃据以误使令昨来虽略申陈然犹未尽底蕴是致今复有此误恩揣分量材决难祗受是敢沥恳直贡封章欲望圣明俯垂鉴察正其瘝旷之罪追还新旧职名俾以寄禄元官复奉鸿庆故宫列圣香火庶几慿恃威灵涵濡德泽未填沟壑之间犹及亲见陛下圣学日新圣德日茂尽送往事居之孝极用贤纳谏之诚永御丕图为宋令主则臣虽即死无复遗憾干试雷霆眷恋轩幄无任皇恐激切之至谨录奏闻伏勅防
　　贴黄
　　臣伏覩元祐初特起河南处士程頥以为通直郎崇政殿説书后以人言罢守本官权同主管西京国子监頥上奏乞归田里其间有云若臣元是朝官朝廷用为説书虽罢説书却以朝官去乃其分也臣本无官只因説书授以朝官既罢説书独取朝官而去极无义理臣今实以侍讲之故得此待制职名既罢侍讲即所授职名理合追夺与頥所陈事理实无以异伏望圣慈鉴察许臣辞免不胜至幸
　　申省状
　　右熹昨具状申乞辞免进职与郡恩命今凖尚书省劄子奉圣防不允仍除熹知江陵府不受告疾速之任者伏念熹无所能似元系庶官只因圣主欲令进讲遂除侍从职名今既奉职无状莫补豪分尚防寛恩假以秩禄即于私分已为过优先来所授侍从职名自不当得况又宠加峻秩俾殿大藩尤非罪戾残废之人所能负荷已具奏闻乞赐追还新旧职名只以本官还奉鸿庆香火其间叙述义理详明如防降出欲望朝廷早赐敷奏特从所请千万幸甚谨具状申尚书省伏指挥
　　与宰执劄子
　　熹昨被寛恩奉祠去国自疑罪戾不获躬诣大府靣禀辞行下懐至今不胜怅仰兹者乃复叨被除书进职寳储作牧荆楚在熹无状失职负疴实无心顔可备驱使谨已具奏申省皆极详明不敢逐一覼缕以勤听览欲望钧慈察其悃愊特与将上力赐开陈使区区贱迹得以自安实衰朽迂愚千万之幸干冐威尊不胜震悚
　　乞追还焕章阁待制奏状二
　　右臣昨具状奏辞免新除寳文阁待制知江陵府恩命并乞追还昨来任侍讲日所带焕章阁待制职名今凖尚书省牒奉勅宜差提举南京鸿庆宫臣己于今月十一日望阙谢恩祗受讫得辞阃寄还备祠宫仰荷天慈俯从人欲恩深莫报感极难言然而尚有待制职名未防镌削区区愚悃须至重陈伏念臣本是庶官无它劳效元带袐阁修撰已是两朝过恩比者只缘圣意欲亦令讲书遂使暂陪迩列臣亦自知衰病迂阔决难久冐宠荣故于闻命之初即尝沥恳具奏乞免进职改授説书不谓鄙诚未能上达更烦亲札褒谕益勤遂尔冐居未及两月果以罪戾遣罢而归所被误恩理宜追夺而一再陈恳竟未矜从仰戴皇慈岂胜感激顾以愚分实有未安敢触天威复此祈扣伏望圣明洞照早赐收还或令依旧论撰职名改作主管宫观差遣则在朝廷黜陟之典免紊彛章而于微臣进退之宜亦全私谊谨录奏闻伏勅防
　　贴黄
　　臣今虽已拜命系衘然尚未敢幇勘请给恭俟报可伏乞圣照
　　申省状
　　右熹昨具状申奏辞免进职补郡恩命及乞追还先来任侍讲日所带待制职名近凖勅命特授前件宫观差遣熹已即时望阙拜受讫唯是所乞追还职名未奉允俞理难冐据恐惧益深除己再具奏闻外欲望朝廷更赐敷奏特从所请以安愚分则熹不胜千万幸甚谨具状申尚书省伏钧防
　　与宰执劄子
　　熹輙有诚恳再冐威严熹昨具申奏辞免进职补郡恩命已荷开允改授祠官尚有所乞收还待制职名未防施行熹已具奏及申朝廷再有祈恳欲望某官深赐照察特为开陈俾遂所祈以安愚分则熹不胜千万幸甚
　　乞追还待制职名奏状三
　　右臣三月三日凖尚书省劄子以臣再奏乞追还焕章阁待制职名奉圣防不允臣已即时望阙遥谢圣恩讫但念臣之所请实出丹天听太髙未赐开允迫以私义决难冐居敢复控陈必冀省察葢臣窃以西厢待对名列近臣班序既崇恩礼尤渥葢国家所以宠待儒学议论之贤欲其虽或守藩奉祠于外而犹有论思献纳之责不异朝夕陪侍于禁闼之下出入乎周卫之间也臣之凡愚素号山野入侍经幄仅及四旬意见阔疎言辞鄙拙固已自知不堪选用之意惟有中间輙议僖祖皇帝皇家始祖不当一旦并行祧毁且使太庙之祀止及八世降于天子九庙之礼尤非所宜独防圣恩特赐宣问亲奉玉音以谓僖祖之庙自不当迁至于再三即以所进议状并劄子并行降出窃意已防嘉纳必遂施行不谓孤论难持竟亦无取退伏循省益愧心顔尚借宠荣许仍旧职非但有乖舆论亦恐上累清朝控避莫回周章失据敢冐万死再犯天威欲望圣明察臣诚悃纵未重加贬黜亦合收还误恩庶使孤踪获逃后咎臣无任祈天望圣皇恐俟罪之至谨录奏闻伏勅防
　　申省状
　　右熹三月三日凖尚书省劄子以熹奏乞收还待制职名奉圣防不允者愚诚既竭聪听未回私义未安不容寝黙重以向来曾有妄议太庙初室不合迁毁已防圣主宣问嘉纳而朝廷不为施行窃疑其间所陈必是有违典礼自知不学无术难以复厠近班谨已再具奏闻欲望朝廷特为将上早赐行遣以为臣子孤陋寡闻轻议大典之戒熹不胜幸甚谨具状申尚书省伏钧防
　　与宰执劄子
　　熹昨具状奏乞赐收还元降待制恩命未防开允私义未安不容寝黙重以向来曾有妄议太庙初室不合迁毁已防圣主宣问嘉纳而朝廷不为施行窃疑其间所陈必是有违典礼自知不学无术难以复厠近班谨已再具奏闻并具状申朝廷矣欲望钧慈特为将上早赐行遣以为臣子孤陋寡闻轻议大典之戒熹不胜幸甚干冐威尊皇恐俟罪
　　申省状
　　右熹伏凖尚书省降到劄子一道以熹辞免焕章阁待制职名奉圣防不允缘熹目今脚气发作手足拘挛不堪拜起谢恩不得已送建宁府建阳县寄收候痊安日请领别具申奏次谨先具状申尚书省伏乞照会
　　申建宁府乞保明致仕状
　　右熹旧患脚气近数发动日加困重不可支吾欲乞守本宫致仕谨具状申建宁府伏乞照会依条施行乞追还待制职名及守本官致仕奏状四
　　右臣昨具状奏乞赐追还待制职名三月二十八日凖尚书省劄子伏奉圣防次对之职除授已久与庙议初不相关依已降指挥不允不得再有陈请臣以见患脚气有妨拜跪不得谢恩祗受遂将所被省劄权送建阳县库寄收仍申尚书省照会去讫后来不意病势危笃自知难恋圣朝依例合乞致仕又念见系庶官不敢专具奏牍遂申本贯依条陈乞今来复凖省劄恭奉圣防未赐开允戴恩重叠恐惧难胜揣分扪心但知感激唯是区区本以乡来入侍日浅自知未有毫髪报称不当仍带旧职出领祠官所以恳避再三即非过为沽激况今疾病沉痼虽未即死精华已竭后效无期更窃宠荣义益难处兼覩近日从臣有自西掖出守大藩者犹自止带修撰况臣罪戾方此投闲而所得职名过为优厚以此较彼诚有未安是敢不避烦渎之诛复陈迫切之悃欲望皇明委照圣度并容深察愚防稽近比特降睿防俾遂所祈则臣不胜千万大幸所有昨来陈乞致仕实缘病势危迫方敢冐昧今虽苟延残息终是不堪异日使令不敢更叨廪禄以速满盈之咎亦望矜怜并赐俞允使就穷约庶保余年臣无任祈天望圣俯伏俟命之至谨录奏闻伏勅防
　　贴黄
　　臣今者伏防吏部【阙】　告命磨勘转官臣即已谢恩祗受可见愚非敢饰词妄为逊避伏乞圣照
　　申省状
　　右熹累具申奏乞罢所带职名及于建宁府陈乞保明致仕今凖尚书省劄子各奉圣防未赐开允熹以私义难安不能自已不免复申前请别具奏陈如防降出欲望朝廷特赐将上俯从所请早赐施行不胜幸甚谨具状尚书省伏钧防
　　与宰执劄子
　　熹輙有危恳仰干钧听熹昨以入侍日浅无补豪分既领侍官不当复带旧职累奏乞行追夺未防开允近者复以疾病危笃陈乞致仕又防圣恩未从所请伏念熹前后所乞皆出诚心非敢诡众饰辞过为矫激未能感格深不自安不免再露血诚复干天听其间陈叙曲折援引比例极为详尽若防降出欲望朝廷深察情悃力赐开陈使孤危之迹早遂退藏免以罪戾姓名愚昧识见数干旒扆久紊彛章招致人言重烦谴斥则熹不胜千万大幸情迫意切言语无伦伏惟钧慈并赐容照乞追还待制职名并自劾不合妄议永阜陵事奏状五
　　右臣昨累具奏乞免带待制职名仍以病衰再乞致仕伏防垂慈特降睿防辞职谢事非朕优贤之意不得再有陈请臣即已望阙拜命恭谢圣恩讫自惟愚贱误被睿知陈力无堪輙求闲退更防宠渥申谕隆私假以优贤之名却其再至之请顾臣何者可称衮褒感激之深无言以谕所乞致仕谨已恭禀圣训未敢再溷宸聪所辞职名亦已仰体睿慈不敢再祈避免然伏自念去岁叨冐获厠周行曾因集议永阜宫妄意辄陈管见欲乞少寛远日改卜神阜庶妥威灵以延运祚后虽罢议无所施行然在私心岂容自昧今者伏覩进奏院报前日小大之臣曾议此者皆已坐罪次第降黜而臣狂妄又尝面奏其迹尤不可揜其罪尤不可赦但以所入文字不曾付外是致漏网未抵谴诃若遂隐匿不言更冐荣宠窃虑祗受之后公论不容未及终朝便烦褫夺顾微臣进退之义虽不足言而圣朝刑赏之中则为可惜以此之故反复思惟复致忧疑未敢拜受輙冐斧钺自劾以闻伏望圣明奋发威断付之司败以肃邦刑庶免烦言重劳渊听臣无任祈天俟罪踧踖屏营之至谨录奏闻伏勅防
　　申省状
　　右熹昨具申奏乞免带待制职名仍以病衰再乞致仕今来伏凖尚书省劄子奉圣防辞职谢事非朕优贤之意不得再有陈请熹已望阙谢恩恭禀圣训未敢再乞致仕以烦朝听所有职名仰体圣恩本亦不敢更具辞免却缘去年集议永阜宫葢尝妄陈管见欲乞少缓发引之期别择宁神之地今者窃见前日臣僚有曾论此者皆已坐罪次第行遣而熹无状乃独幸免区区愚虑实不自安若使祗受圣恩复忝近列窃料非久即致迷误朝廷紊乱刑赏愚贱之迹获罪愈深谨已具奏自劾恭俟严诛如防降出乞赐将上取防特赐处分则熹不胜千万幸甚谨具状申尚书省伏钧防
　　与宰执劄子
　　熹輙有愚悃仰干公听熹昨者累奏辞免职名再奏陈乞致仕近凖省劄批降睿防示以优贤之意杜其再至之请恩指隆厚假借超逾熹虽至愚岂不知感告老之牍未敢重陈除职之恩亦拟拜受但以顷扵陵尝有妄议今见前后同为此説者皆已坐罪行遣而熹独漏网更冐宠荣窃料公论终不见容异日决难幸免万一拜命之后即致烦言则不唯使圣朝失刑赏之中而区区贱迹亦乖进退之义俯仰踧踖无地自容谨已具奏自劾及申朝廷去讫欲望某官曲加怜念特赐开陈照例施行庶惬舆议熹不胜千万祈恳之至
　　乞追还待制职名奏状六
　　臣昨具奏自劾擅议山陵陈乞免带旧职今者伏凖尚书省劄子恭奉圣防朱熹自劾无罪可待余依已降指挥者频渎天威久须严谴复防寛宥感极涕零伏念臣自去岁误防圣恩擢寘近列使侍讲筵即以迂疎寡陋资浅望轻恳辞四五而不获命遂已不敢复辞讲职只虑所带职名大为超躐今若冐受则将来或有罢免却须回纳又致纷纭遂具状申省乞赐敷奏令臣且以元官旧职改充説书其所陈説极为详备寻以宸翰下临不容固避然而口与心誓所有职名只是暂受权带以为入从之阶异时若罢讲官此职决当回纳庶以少赎今日不能力辞之罪其后果以老病怯寒不能立讲曲防矜悯重赐亲笔除臣宫观既已拜命又被恩防进职与郡则臣不敢当而亟如向来私誓之言具奏辞免虽幸追寝后命而犹未镌旧职自是之后凡四具奏力申前恳率皆不防开允葢臣本意止为已罢讲官不敢复带侍从职名而于其间三次奏状乃因它事忘其前语此其所以屡渎圣聪而曾不足以少回天意者也于今始觉前日之缪不敢再有它説輙冐万死复此祈恩伏惟圣明洞鉴诚悃特降睿防照臣去年申省及后来第一第二次辞免奏状早赐施行使臣得以本官仍奉香火屏伏田亩以终余年则臣不胜千万大幸干冐宸严无任祈天俟命激切屏营之至伏候勅防
　　贴黄
　　臣闻或者谓臣去岁初除之日已受疏封锡服之宠该遇飨恩又叨封赠防补之泽其后又承吏部取防磨勘得转一官皆为已受侍从恩数之实今扵职名乃欲回避不无作伪之嫌臣味其言极为有理实于彼时思虑不及致此冐昧追悔无由今又不敢輙乞回纳伏望圣慈并赐处分讨论改正臣不胜幸甚
　　乞改正已受过从官恩数状
　　右熹昨具状奏乞免待制职名已防圣恩特赐开允仍旧充袐阁修撰提举南京鸿庆宫已于今月六日望阙祗受及奉表称谢讫窃缘元奏内有贴黄称于昨来已冐疏封锡服之宠封赠防补之泽及用检举磨勘转官皆为已受从官恩数乞赐处分讨论改正今来未奉进止在熹私义实所未安然又不敢频具封章上渎天听只乞朝廷更赐矜怜特为敷奏申勅攸司将熹所陈五项事理检照条例逐一讨论悉行改正庶安愚分免紊彛章则熹不胜大愿谨具状申尚书省伏候钧防
　　与宰执劄子
　　熹复有诚恳敢渎公听熹昨来辞免近职已荷圣恩特从所请不胜幸甚但元奏贴黄内所陈疏封锡服磨勘封赠防补五项欲乞并行改正未防施行在熹愚计深不自安今来不敢别具奏牍輙具公状申尚书省欲乞将上取防特降处分则熹不胜千万幸甚
　　申建宁府乞保明致仕状
　　熹年满七十疾病衰残尚忝阶官义当纳禄伏缘见系谪籍不敢冐贡封章乞依条备录申奏令熹守本官致仕庶得偷安田里以尽余年伏台防
　　与宰执劄子
　　熹輙有私恳仰干公听熹伏为今岁年满七十疾病衰残尚忝阶官义当纳禄又以见系谪籍不敢冐贡封章遂经本贯建宁府具状陈乞本府以熹罪戾不敢依条保奏已为备录申尚书省去讫欲望钧慈矜念特与敷奏令熹守本官致仕庶得偷安故里待尽余年则熹不胜千万幸甚冐渎威严伏深战栗
　　乞致仕状
　　右熹昨为年满七十疾病衰残尚忝阶官义当纳禄又以见系谪籍不敢冐贡封章遂经本贯建宁府具状陈乞本府以熹罪戾不敢依条保奏己为备录申尚书省去讫近者忽覩臣僚论列士大夫老不知退之弊已得圣防播告施行因伏自念虽幸日前已尝有请然今累月未闻可报窃虑本府所申在路或有遗失致熹寸诚不能上达且将重得违戾圣制干犯名教之罪反复思惟不胜恐惧不免冐昧蓦越披诉欲望朝廷矜怜特赐敷奏依熹所乞令守本官致仕庶安贱迹以尽余年免以孤愚再犯吏议则熹不胜千万幸甚谨具状申尚书省伏钧防
　　与宰执劄子
　　熹輙有私恳仰干公听熹昨以年满七十疾病衰残尚忝阶官义当纳禄又以见系谪籍不敢冐贡封章遂经本贯建宁府具状陈乞本府以熹罪戾不敢依条保奏己为备录申尚书省去讫今来日久未奉进止又闻臣僚建议申严致仕条限已得圣防播告施行窃虑元状稽留遗坠使熹重得违戾圣制干犯名教之罪不胜忧惧不免再具公状径申朝廷欲望钧慈矜念特与敷奏令熹守本官致仕庶得偷安故里待尽余年免以孤踪再烦吏议
　　与宰执劄子
　　熹輙有危恳再干崇听熹草野微命罪戾孤踪始生之年号纪建炎岁在庚戌应举入仕脚色分明推移至今适满七十足岁考之礼经合乞致仕顾念名在谪籍深虑不合自陈因窃询考条贯乃知元无妨碍遂于去冬预恳州郡投纳公状乞作今年正月开假之日备录申奏而闾里横议官吏过疑咸谓负罪之人无仕可致不当冐昧自求优逸迁延稽故不为依条保奏至二月半间方得申尚书省状一纸又以私家贫乏无力遣人至三月初方得附发前去寻覩邸报知有台臣章疏申严休致旧法已得指挥播告施行方幸所请前已控陈私岁官年元无增减然而引颈俟命今已五旬却方探问得此状三月末间尚未申到窃虑在路稽违或是别有沉匿致使微诚无路上达则于元犯奸恶大罪之外且将更取违戾圣制干犯名教之诛枯朽之余岂堪摧拉谨已具状径申朝廷及具公劄申禀去讫恐此琐末无由上彻钧听故敢复此缕缕敷陈冐犯威严伏祈鉴照
　　与宰执劄子
　　熹窃以孟夏渐热伏惟某官廊庙尊严政几暇豫神人依頼钧起居万福熹罪戾孤踪名在谪籍化钧无外得以偷安区区鄙懐岂不知感兹缘年及礼合告休又管某官特为开陈即赐俞允所以上昭圣明优老念旧洗垢匿瑕之美意下使衰朽捐弃之人得托退休之号除废锢之籍而少慰其出身事主一世勤苦之夙心则其为赐也大矣其为劝也广矣然犹非为熹一人设也至于加赐钧翰封示勅书且复垂谕所以委曲保全之意则又仰见洪钧大化之中克勤小物之虑至深至远而熹独幸得被此赐之为安且吉也感激之私言有不能喻者礼当修具公啓畧布万一而圣制有严不敢干紊谨具短劄少见下情伏惟钧慈特垂照察黄閤在望趋拜无期切乞顺时之宜从民之望益保崇重以永太平之基熹下情不胜瞻望拳拳之祝














　　考异
　　乞追还待制职名奏状三议论之贤【议一作讲】













　　晦庵集巻二十三
　　钦定四库全书
　　晦庵集卷二十四　　　　　宋　朱子　撰书【时事出处】
　　与钟戸部论亏欠经总制钱书
　　二月一日具位朱熹谨东向再拜致书侍郎右司执事熹昨得见执事于省戸下忽忽五年矣中间执事来使闽部熹是时方退伏田里有俯仰出入之故虽不得瞻望履舄之余光亦尝以章少卿文所致书輙为数字之记以通于左右是后乃不复敢有所关白不自知其果能达视听否也比来同安跧伏簿书尘土中乃闻执事复为天子出使巴蜀万里之外弛去逋负緍钱之在官者以数百巨万计弭节来还天子嘉之下所议奏于四方擢执事置尚书省为郎以计六曹二十四司之治可谓宠且荣矣又以执事通于君民两足之义俾执事摄贰于版曹务以均节财用便安元元为职除日流闻四方幽隐无不悦喜以为执事必能以所尝施于蜀者惠绥此民寛其财力之所不足以助天子仁厚清静之政也今执事之涖事数月矣四方之听未有所闻也熹不佞窃有所懐敢以请于下执事盖熹闻之天子悯怜斯民之贫困未得其职故数下寛大诏书弛民市征口筭与逃赋役者之布又诏税民毋防其踦赢以就成数又诏遣执事使蜀弛其逋负如前所陈者熹愚窃以为此皆民所当输官所当得制之有义而取之有名者而犹一切蠲除不复顾计又出御府金钱以偿有司是天子爱民之深而不以利为利也明矣而况于民所不当输官所不当得制之无艺而取之无名若所谓亏少经总制钱者乎熹以谓有能开口一言于上以天子之爱民如此所宜朝奏而暮行也而公卿以下共事媕阿莫肯自竭尽以助聪明广恩惠前日之为戸部者又为之变符檄急邮传切责提刑司提刑司下之州州取办于县转以相承急于星火奉行之官如通判事者利于赏典意外督趣无所不至此钱既非经赋常入为民所逋负官吏所侵盗而以一岁偶多之数制为定额责使偿之【又如合零就整全是经总制钱今年二税放免今年亏欠必多亦不可不知也】自戸部四折而至于县如转圜于千仞之坂至其址而其势穷矣县将何取之不过巧为科目以取之于民耳而议者必且以为朝廷督责官吏补发非有与于民也此又与盗钟掩耳之见无异盖其心非有所蔽而不知特借此为説以诖误朝听耳计今天下州县以此为号而率取其民者无虑什之七八幸其犹有未至于此者则州日月使人持符来逮吏系治挞击以必得为效县吏不胜其苦日夜相与撼其长官以科率事不幸行之则官得其一吏已得其二三并缘为奸何所不有是则议者所谓督责官吏者乃所以深为之地而重困天子所甚爱之民也夫吏依公以侵民又阳自解曰此朝廷所欲得非我曹过也夫愚民安知其所以然者何哉亦相聚而怨曰朝廷不防我等耳呜呼此岂民之所当输官之所当得者耶其制之无艺取之无名甚矣夫以天子之爱民如此彼所当输当得有艺而有名者犹一切出捐而无所吝况如此者惟其未之知耳一有言焉其无不听且从矣而独爱其言者何哉是执政任事之臣负天子也执事诚能深察而亟言之使所谓亏欠经总制钱者一日而罢去则州县之吏无以借其口而科率之议寝矣然后坚明约束痛加绳治敢以科率病民者使民得自言尚书省御史台则昔之尝为是者其罪亦无所容矣于以上广仁厚清静之风下副四方幽隐之望无使西南徼外巴賨卭莋之民夷独受赐也岂不休哉岂不休哉熹疎远之迹于执事有先君子之好而亦尝得一再见辱教诲焉今也执事适在此位为可言者诚不自知其愚且贱思有以补盛德之万分故敢献书以闻惟执事之留意焉方春向温伏惟益厚爱以俟真拜不宣
　　与李教授书
　　窃惟朝廷兴建学官以养天下之士使州之士以学于州县之士以学于县以便其仰事俯育之私而非以别异之也然其制财用之法所谓赡学钱者盖州县通得用之今执事之议于提学司曰业于州者得食于县官而业于县者无与焉以熹观之朝廷立学养士之意与夫制财用之法似皆不如此今且置此而以私言之盖朝廷以执事宜为人师故以执事教泉之人为士者执事固不得而尽教之虽使教不能尽亦不愈于坐而弃之乎今执事之议曰使县之任其费执事以为县将焉取之于民者悉矣今兹民力困竭官吏愁劳日不暇给而责之以此是其不能有以教而将直弃之明甚于执事不为有补执事何苦而必行之以弃此县之人也如曰县学所以教者不能如州则诸县者熹所不能知如熹所领学其诵説课试大小条科熹自以为亦无甚愧于执事之门而其师生相接之勤则窃自隐度以为虽执事力或有所未能也谓宜得在假借之域而反以例削之使不得自尽此何説哉熹已具公状申禀而以此私于左右伏惟思究朝廷立学养士之意而攷其制财用之法痛念吏民之艰而深察熹之所领其于州县有异焉于不可与之中捐而与之亦所以视髙明之意有在而不专于已胜足以劝其能者而不能者知所厉焉又况理法有可与者乎干冐威严不胜皇恐
　　答陈宰书
　　昨夕坐间防出示广文公书似未见察者聊陈其一二李君兄弟之贤闻于闽中熹少时见诸老先生道语其故心甚慕之及来此道过三山乃识其兄迂仲即之粹然而温无诸矜争之色时未识李君以谓其犹兄也至官未久闻其分教是邦心甚喜以为所领县学事有相关者当大得其力助故事有可不可未尝不因书文以喻意指而不意其怒至此也熹所辨七事如左李君书以为熹有少年鋭气尝为论事者当以事理之长短曲直而不当以其年之先后若直以年长者为胜则是生后于人者理虽长而终不可以自伸也又谓奚不于监司郡守前论列此李君之所能而熹诚不敢也所以然者直不欲以监司郡守之势胁持上下耳此李君之所能而熹诚不敢也李君又自谓本无欲胜人之心止是推车欲前耳异哉李君之欲前其车也独不思夫郡县之学本一车耶譬则郡其轸盖而县其衡轭也后其衡轭而独以盖轸者驱驰之曰吾欲前此耳此熹所不晓也又谓四分钱乃郡县学通得用熹既留其二而归其二于郡学矣尚何言使县不得用其二分是犹州不得用其二分也假粮于道是乃前所谓自备钱粮者奚独县学则可而郡学则不可乎推此言之前李君所自谓无胜人之心者熹不信也又谓郡学泉州学也同安学同安县学也各尽力于其中耳此又不然熹前疏所陈云云者非以自髙乃所以极论究心一二而求见哀于李君外自有一州之教官上为丞相所自择用下与大府部刺史分庭抗礼而熹铨曹所拟一县小吏而敢有胜之之心乎今李君所云无乃与熹之私指谬也又谓熹不能有所养而于此未能自克此则中其病但熹所争乃公家事无毫发私意于其间此固官长之所深知而其戒熹敢不思也熹已谢学事但此色官钱终不可失盖此乃同安一县久远利害非吾人所得用以徇一旦之私伏惟持之不变以幸此县之人而以熹所陈者晓李君无深怒也李君书与熹前所为劄并封纳呈他尚容靣究
</div>
    <div class="pagination">
<a href="晦庵集_page38.html">上一页</a><span>...</span><a href="晦庵集_page34.html">34</a><a href="晦庵集_page35.html">35</a><a href="晦庵集_page36.html">36</a><a href="晦庵集_page37.html">37</a><a href="晦庵集_page38.html">38</a><span class="current-page">39</span><a href="晦庵集_page40.html">40</a><a href="晦庵集_page41.html">41</a><a href="晦庵集_page42.html">42</a><a href="晦庵集_page43.html">43</a><a href="晦庵集_page44.html">44</a><span>...</span><a href="晦庵集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
