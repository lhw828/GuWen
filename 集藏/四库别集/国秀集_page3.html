<!DOCTYPE html>
<html>
<head>
    <meta charset="UTF-8">
    <title>国秀集 - 第 3 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国秀集 - 第 3 页/共 11 页</h1>
    <div class="content">
　　○杜俨【一首】

　　客中作

　　书剑催人不暂闲洛阳羇旅复秦闗容颜岁岁愁邉改乡国时时梦里还

　　○崔涤【一首】

　　望韩公堆

　　韩公堆上望秦川渺渺闗山西接连孤客一身千里外未知归日是何年

　　○沈宇【一首】

　　武阳送别

　　菊黄芦白雁初飞羌笛胡笳泪满衣送君肠断秋江水一去东流何日归

　　○刘希夷【三首】

　　览镜

　　青楼挂明镜临照不胜悲白发今如此人生能几时秋风下山路明月上春期叹息君恩尽容颜不可思

　　晩春

　　佳人眠洞房回首见垂杨寒尽鸳鸯被春生玳瑁床庭阴幙青霭帘影散红芳寄语同心伴迎春且薄妆

　　归山

　　归去嵩山道烟花覆青草草緑山无尘山青杨栁春日暮松声合空歌思杀人

　　○张九龄【三首】

　　奉詶宋大使鼎

　　时来不自意宿昔缪钧衡翊圣负明主妨贤愧友生罢归犹右职待罪尚南荆政是留棠旧风因系组清轩车问疾苦黎庶荷仁明衰废时将薄祗应僚旧情

　　奉和王司马折梅寄京中兄弟

　　离别念同嬉芬荣欲共持独攀南国树遥寄北风时林惜迎春早花愁去日迟仍闻折梅处更有棣华诗

　　春燕寄怀

　　海燕何微眇乗春亦蹔来不知泥滓溅祗见玉堂开绣户时双入雕梁日几回无心与物竞鹰隼莫相猜

　　○席豫【二首】

　　蒲津迎驾

　　回鸾下蒲坂飞斾指秦京雕上黄云送闗中紫气迎霞朝看马色月晓听鸡鸣防拒连山险长桥压水平省方知化洽察俗觉时清天下长无事空余襟带名

　　奉和勅赐公主镜

　　令节颁龙镜仙辉下凤台含灵万象入写照百花开色与皇明散光随圣泽来妍媸氷鉴里从此媿非才

　　○李邕【一首】

　　咏云

　　彩云惊岁晩缭绕孤山头散作五般色凝为一叚愁影虽沉涧底形在天际逰风动必飞去不应长此留

　　○卢僎【十三首】

　　十月梅花书赠

　　君不见巴乡气候与华别年年十月梅花发上苑今应雪作花寜知此地花为雪自从迁播落黔巴三见江上舞新花故园风光虚洛汭穷峡凝云度岁华花情纵似河阳好客心倍伤邉候早春信飒惊楼上梅霜威未落江潭草江水寻天去不还楼花覆帘空坐攀一向花前看白发几回梦里忆红颜红颜白发云泥改何异桑田移碧海却想华年故国时唯余一片空心在空心吊影向谁陈云台仙阁旧逰人傥知巴树连冬发应怜南国气长春

　　稍秋晓坐阁遇舟东下扬州即事寄上族父江阳令

　　虎啸山城晩猿鸣江树秋红林架落照青峡送归流归流赴淮海征帆下扬州族父江阳令盛业继前修文掩崔亭伯德齐陈太邱时哉惜未与千载且为俦忆昔山阳会长怀东上逰称觞阮林下赋雪谢庭幽道浓礼自畧气舒文转遒髙情薄云汉酣态坐芳洲接席复连轸出入陪华辀独善与兼济语黙奉良筹岁月欢无已风雨暗飕飕掌宪时持节为邦邈海头子人惠虽树苍生望且留微躬趋直道神甸忝清猷仙台适西步蛮徼忽南浮宇内皆安乐天涯独逺投忠信徒坚仗神明岂黙詶观生海漫漫稽命天悠悠云昏巴子峡月逺呉王楼怀昔明不寐悲今岁属周喟无排云翮暂得抒离忧空洒沾红泪万里逐行舟

　　初出京邑有怀旧林

　　赋生期独得素业守微班外忝文学知鸿渐鹓鹭间内倾水木趣筑室依近山晨趋天日宴夕卧江海闲松风生坐隅仙禽舞亭湾曙云林下客霁月池上颜虽曰坐郊园静黙非人寰时步苍龙硖寜异白云闗语济岂时顾黙善忘世攀世网余何触天涯谪南蛮回首思洛阳喟然悲贞艰旧林日夜逺孤云何时还

　　上幸皇太子新院应制

　　佳气晓葱葱干行入震宫前星迎北极少海被南风视膳铜楼下吹笙玉座中训深家以正义举俗为公父子成钊合君臣禹启同仰天歌圣道犹愧乏雕虫

　　奉和李令扈从温泉宫赐逰骊山韦侍郎别业

　　风后轩皇佐云峰谢客居承恩来翠岭缔赏出丹除飞盖松溪寂清笳玉洞虚窥巗详雾豹过水畧泉鱼乡入无何有时还上古初伊皋羞过狭魏邴服麄踈白雪縁情降青霞落巻舒多惭郎署在辄继国风余

　　送苏八给事出牧徐州相国请出用芳韵

　　金鼎属元方琐闼连季常畏盈聊出守分命乃维良晓骑辞朝逺春帆向楚长贤哉谦自牧天下咏余芳

　　季冬送户部郎中使黔府选补

　　握镜均荒服分衡得大同征贤一台上补吏五溪中雨露将天泽文章播国风汉庭暌直谅楚峡望清通马逐霜鸿渐帆沿晓月空还期凤池拜照耀列星宫

　　让帝挽歌词

　　泰伯玄风逺延州徳让行阖棺追大节树羽册鸿名地户迎天仗皇阶失帝兄还闻汉明主遗剑泣东平

　　又

　　朝天驰马絶册帝□宫祖恍惚陵庙新萧条池馆古万化一朝空哀乐此路同西园有明月修竹韵悲风
</div>
    <div class="pagination">
<a href="国秀集_page2.html">上一页</a><a href="国秀集.html">1</a><a href="国秀集_page2.html">2</a><span class="current-page">3</span><a href="国秀集_page4.html">4</a><a href="国秀集_page5.html">5</a><a href="国秀集_page6.html">6</a><a href="国秀集_page7.html">7</a><a href="国秀集_page8.html">8</a><span>...</span><a href="国秀集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
