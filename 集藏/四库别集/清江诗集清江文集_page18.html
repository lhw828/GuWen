<!DOCTYPE html>
<html>
 <head>
  <meta charset="utf-8"/>
  <title>
   清江诗集清江文集 - 第 18 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清江诗集清江文集 - 第 18 页/共 22 页
  </h1>
  <div class="content">
   宜兴强如心氏世居荆南山之遵义里元季兵变辟地永丰黄山者十年而去亲戚逺坟墓中恒慊焉而不足洪武【阙】年始克归治茅斋于室之东偏题曰复初介国子生谢煜来求记夫有失而后复当大兵四起焚烧屠戮莫不东西奔窜农失其田工失其肆囘望乡里皆狐兎之墟而父子兄弟能相保以居者曽无一二咸谓不可得而复矣幸而居复吾宅田复吾地水之淤者浚而复其清涂之塞者辟而复其广与夫一草一木敷荣鬯逹若冬而复春境之胜亦不异乎前矣葢乱极复平数之必然而人亦不久于荡析如心之初志于此遂矣向使攻战之未息疾疫之夭年虽欲复于已失者其能然乎宜特表其所居也若余之由檇李而钱唐由钱唐而云间由云间而金陵未尝一日获复先人之弊庐宁无愧乎虽然君子所贵乎复者复性爲大性固甚于物也有宅之安有地之美利吾累也必絶之其至清水也义吾由也必从之其至广涂也残暴险贼之不存而一于仁恕忠厚焉其生生之理奚翅草木油然而长也圣人之教人复此而已而不遂复者独称顔氏之子爲近之此复其初之爲近也如心好学读书必知复吾本然爲事非徒区区故业矣余因而推之且以自警云
　　宇定轩记
　　古称闽多秀士自宋朱子讲学武而通经好古由科目进者不一余之分教国子生也识方仲文氏焉仲文家于闽之玉井距武五里题其游息之所曰宇定轩取庄周庚桑楚篇语也尝求记于余至三四无倦色乃爲之言曰一室之小吾之宇也六合之大亦吾之宇也抑不知吾之宇在于徳无小大之可言而徳之爲宇有天光焉定而已矣今吾旦而兴外物之交至者灭于东而起于西排于前而袭于后中固不得有所定也中不得有所定则天光亦从之而晦昏瞀错乱可胜言哉惟不挠于是非得丧喜怒哀乐其至虚至灵奚翅日月之昭晰定之所发如此周未能穷其理顾欲身爲槁木心爲死灰动不知所爲行不知所之使如儿子然非吾之定也吾之所谓定者非若槁木死灰不知所爲所之也寂然不动感而遂通天下之故是定非一于定也特日与物接而不爲物所牾犹镜之鍳物而不爲物所迁岂非定于此而应乎彼欤推其所以异者彼以定而定吾以定而敬定而定者寂而无感定而敬者感而未尝不寂其得失相悬万万已仲文求周公孔子之道而取乎周者将恶物之胶胶扰扰必尽此而定定之功观其言有黙契于是非以老子之语南荣趎爲足也余惧其溺于高虚逺不悟其非毫厘之差千里之谬无以救其终也因反覆所闻圣门教人之防以辩之仲文尚有所择云
　　醒心轩记
　　余尝论天下之至乐不在于珠玉之玩狗马之适而恒得于一山一水之间故欧阳永叔醒心于泉上黄鲁直醒心于竹所岂特解其酒之沈酣也哉大抵日与事接耳塞其聪目蔽其明如蛊如寐颠倒错乱所恶殆甚于酒已一旦脱嚣烦而即幽閴见夫天之高野之旷烟云吐纳禽鱼上下于是易其视听不翅蛊而愈寐而觉岂非境变于前而心悟于内哉呜呼天地之大一毫之小举不外吾之方寸使吾触于境而昏又复拟于境而醒吾恐暂开而复合乍明而卒晦则其昏者未尝醒醒者未尝不昏也惟其神明之舍洞彻无累湛然止水皎然清秋海月而事皆得其官又何待夫所谓醒心处也邪然欧黄二公皆一世豪杰之士其胸中洒落固非常人所易及抑荣辱得丧是非欣戚相爲胜负者自壮而老不知其几矣遂托之所遇以明其乐之在此焉彰上人洞然吉安之慈恩寺沙门也居其祖师明心燕坐之所实鲁直所名者凡若干年今年春来京师天界住山全室翁爱其学优而行坚遂留之俾住防堂之别室乃欲揭醒心之名以示不忘而全室一日以古作三大字以贻之何其前后之相符而防其意于不言也介春官行人王景行氏求余记故举其説如此虽然洞然学佛者也究苦空寂灭之法超然物表心境两忘其所以醒之者奚求一山一水之间当如余之所论矣其质之全室或有合焉尚有以告余也乎洪武七年嵗在甲寅秋九月初吉国子助教檇李贝琼记
　　暎雪斋记
　　暎雪斋者四明孙原仲读书之所取其逺祖康爲法也大雪之夜人既休矣方执巻就其明以补日之不足则知其于书无时而去也不如是不能进乎学其志固异乎人哉呜呼天地之理古今之变具载于书不可以不读者董仲舒读之爲胶西相儿寛读之爲御史大夫匡衡读之爲太子太傅朱买臣读之爲防稽太守其读书也必皆务于勤故有三年不窥园者有贫而穴壁者有佣耕不辍诵者有负薪行歌者而康之暎雪其一也攷之于史仲舒两事骄主正身率下所居而治而正谊明道之言合于春秋儿寛爲左内史劝农理狱务得人心不求声名吏民信爱之匡衡在成帝时因日食地震之异抗疏直攻其失后复论治乱安民之机以及治性正家凿凿万言出入殷盘周诰故又知其读书者不徒谋禄钓名以荣一身显一时而已宜非诸子之所及焉诸子之读书不过悼其屈而求其通服其劳而必其成志既遂矣或淫以取祸又不知其所读何书也余之少也气质昏惰不能以古人自厉今老而无及而原仲法乎逺所以尊其居壹其志专其习是可尚矣乎吁长梧封人谓子牢曰昔余爲禾耕而卤莾之其实亦卤莾而报余芸而灭裂之其实亦灭裂而报余余之谓矣轮扁对齐桓公曰斵轮徐则甘而不固疾则苦而不入得之于心而应于手臣不能喻臣之子臣之子亦不能受之于臣原仲其勉之是爲记
　　着存堂记
　　余读祭义而知人子之事亲其有终乎死不异乎生亡不异乎存恶忍忘之于朝夕也呜呼世之私于淫昏之鬼非其族属至像而祠之若或覩其光怪之发见洋洋然鍳之在上临之在前莫敢有一毫之欺莫敢有一息之怠而于其亲反疏焉甚矣其蔽于愚也惟仁人孝子之心则不然霜露风雨之变既斋而祭所谓入室僾然必有见乎其位周旋出户肃然必有闻乎其容声出户而听慨然必有闻乎其叹息之声亦岂出于僞哉死不异乎生亡不异乎存而其精神之相感体魄之相接固有无间于冥冥者君子记之于礼其义精矣殆非常人之所能知也余故谓死其亲而忘之者不仁惑于神而昵之者不知孰余过邪国子典簿裴季和氏蚤丧二亲而有终身之忧顔其堂曰着存其所以致爱致慤合乎祭义之所言矣且求余爲之记因着其説以明之初季和之父日章先生尝以明经荐于有司余获识之钱唐竒伟磊落秀出等惜其不及显融而没季和尚克树立于后可谓有子矣则于是堂必曰居吾亲之所安也食吾亲之所耆也一升一降一出一入恒视其所不及见听其所不及闻未尝忘之于心爲能严于所事不翅神明之尊非失于不仁不知者盍举以警夫人也欤
　　薝卜堂记
　　天竺灵山教寺説法之所曰薝卜堂住山珩公伯琚之所重建也堂负苍屏千仞视昔爲加雄丽焉初晋咸和间有僧竺惠理自西域至杭以其下朶峰爲自身毒飞来者即其地置繙经院隋真观法师益广其制改院爲天竺寺至宋仁宗时天台慈云式法师来居于此顾瞻栋宇庳陋弗称大雄氏之教之尊谋易而新之而丞相王文穆公侍郎胡公则皆捐俸以相其役由是伐材于山陶甓于治工效其艺人昏其劳倐焉而大殿中起三门前开翼以左右两庑金碧炳焕不翅云黕涛涌地因之而益胜其后爲堂若干楹则名薝卜云继法师而葺于后者代有其人元季至元辛丑寺燬于兵而堂亦堕矣大明洪武五年伯琚之主天竺也慨创始之不易思图终之爲急乃发其私槖载经载营仍揭旧名于中葢距慈云三百余年废兴若出于数实教之所关也且驰书京师抵余求记其颠末辞勿获则爲之言曰钱唐山水之胜甲于东南而宝坊所居者十九葢自齐梁以来益崇益侈矣一旦变起州县刳爲狐兎之区未有能作新者所谓薝卜堂屹然焚荡之余岂非资其荷负者欤请得以绎其义物之有香者不一而薝卜香爲烈人之有徳者不一而佛爲至香之烈则掩乎众物徳之至则首乎众人故入薝卜林者不闻余香入佛之室者不知有声闻辟支也此天女诃舍利佛所赞而见诸经者如此呜呼暗者不可攻而慧暴者不可反而慈啬者不可而广污者不可迁而洁淫者不可节而约甚矣其局于一偏也至闻佛之説则皆深信而速化殆过于教而行禁而尼岂非薫其徳如薝卜之香莫知其所以然乎虽未足以爲喻然知香莫过于薝卜即知道莫加于佛矣异时退休江湖之上尚访伯琚于天竺寻丹井经台陈迹登堂共论慈云之事未晚也姑述其概登载诸石俾将来有所攷伯琚名楚珩族出檇李特深于教爲五山所推云洪武七年嵗在甲寅冬十有二月廿日国子助教檇李贝琼记
　　逺清堂记
　　距昌国县东三百武有洲曰芙蓉其水萦纡南流以入于海洲之上皆莲芙蓉其异名也当三伏时红披翠掩虽镜湖三百里亦无以过于是焉隐者李文友所居既专其胜筑堂若干楹因顔之曰逺清命其子彦清来求记余尝论诗人工于冩物凡状其形者遗其神而濓溪周子之于莲求神于形之外诗固有所不及也夫周子一代豪杰之士其生也后圣人千有余嵗而学之所造防圣人于一时殆非汉唐诸子所至其于一花一草疑必畧而不顾乃有爱莲之説何哉葢有胸次洒落如光风霁月则无一毫之累可知而莲之至洁不妖可观不可防实足以配之故目爲花之君子非徒玩物类众人之牡丹已且叹时之爱牡丹者众爱莲之同于已者寡也今文友有周子之爱取其语以爲名其亦异乎众人欤抑闻环洲而居者多大族而中建夫子庙久矣惜湮于荒陬僻壤人莫能知至文友始表四明之有芙蓉焉虽然一物之防发之于周子获列君子之品第亦流芳于不朽矧爲士者日闻弦歌之声日观揖让之习恶可不勉而至于君子甘爲小人之归乎宜即物以反诸已非特取香之逺而益清爲人之所美尚蓄其至美使体夫逺清也哉是爲记



　　清江文集巻十七
　　钦定四库全书
　　清江文集巻十八　　　　　明　贝琼　撰金陵集
　　武昌谯楼记
　　县有谯门古也或以谯门爲城门见于陈渉世家岂亦施之县乎后建重楼于其上故又称谯楼葢令丞所居必严内外之限辨上下之分非徒侈之以张丽而已【阙】谢叔宾治武昌之三年自垣而门自堂而庑举新而
　　完之而谯楼未及建也父老有谒而爲言者乃谋于众即山伐材滨河陶甓因其旧址而经营越十月而功成飞甍巨栋高出云雨无雕斲之费而敞殆过于前于是栖鼓角以谨晨昏之节可谓称其严内外辩上下者矣惟工筑之嵗月不可不纪遂状其颠末驰书京师求余文以镵诸石按志武昌在汉爲江夏郡至呉改武昌晋庾亮陶侃尝出镇其地而环境之内层厓峭壁之竦峙者则有凤皇大洪惊湍流之扼束者则有江汉此非险固之当保者欤破垒已湮荒台已而英雄陈迹尚想见于千载之下矣今所辖七县武昌其一也唐宋以来民之至而土著者日益繁伙元季之变所至阻兵苦于攻战千里萧条过者兴慨国朝混一区宇休养既久凋瘵始复流亡四归而叔宾兴怀起废一新邑人之观听厥有次第哉登髙望逺凡昔之荆棘叅天宅狐兎而盘虵虺者今皆禾黍矣昔之白骨弥望啸魑魅而号乌鸢者今皆宫室矣抑可以见圣天子之深仁厚泽被乎南服之广如此故兹役亦易而不烦也大抵时之不得爲者春秋书新延廐是也制之不当爲者春秋书新作南门是也谯楼既得其时制实出政之所关虽重于用民非若延廐南门爲春秋之所讥恶可后而不急邪凡吏之出入于门民之来往于道亦各有其时而不违矣故详书以着更作之始俾来者有所考云洪武八年嵗在乙卯春二月初吉将仕佐郎国子助教檇李贝琼记
　　宋县令谢公庙记
　　皇帝肇造区夏所以怀柔百神之道既周无缺洪武四年又更定其封号若奉化之县令谢公其一也有司祗奉明诏惟谨而邑人爲新其庙且以状介国子生汪瓒求余记按公姓谢名凤宋临川内史灵运之子晋康乐县公车骑将军諡献武之曽孙也元嘉中爲鄞令鄞即今之奉化在县未几惠政大孚乃于县东二里造方胜碶以蓄水嵗溉田五千余畆碶北阻大溪复架石爲梁民不病渉因名谢凤桥构亭其上宋政和间改名丰乐绍兴间又改名庆登云初鄞人于公之存徳之如父母建祠碶南像而事之及没而其神益灵嘉定八年飞蝗蔽天人走于庙祷之俄有暴风澍雨驱以出境绍定元年大水又祷之一夕而退嘉熙三年旱又祷之而雨咸淳二年雨旸不时禾且尽槁又祷之嵗复大稔元大徳十一年滨海之州大疫独不及鄞明年饥有巨艘自劒南运米至鲒亭闻有人招之者曰吾谢凤也人赖以活前进士陈观爲作记至正十九年宁海贼冯辅卿帅众冦境官军逆战于墟岭仰见大旗飞扬彷佛万骑云合而旗有谢字贼骇大奔斩获无数二十七年正月已卯火民庐燬者若干所且及夫子庙学正程式复祷于神风寻反灭火呜呼古者忠义士体魄虽死其英灵不俱爲野土而显之一方者亦间称一二事或者出于偶然非皆神之所爲也孰有公之庇民于冥冥所祷輙应而拯饥平冦尤彰彰于见闻而不可掩者其烈爲何如哉礼曰法施于民则祀之以死勤事则祀之以劳定国则祀之能御大灾则祀之能捍大患则祀之则公于礼宜祀先是程式洎父老江【阙】尝以状闻州州上之府府上之省省上之朝封孚祐侯庙号资福葢有年矣国朝复修旧典虽未及加赠以宠神明于千载而知其不爲淫昏之鬼明矣余因求之南北分裂之日苻坚方炽且欲一举而下江东微康乐公御之淝水覆百万之师晋已不国故其功在社稷爲甚大复有孙如令者既善其职兴利无穷至庙食于鄞百世之后凛焉若生则其大异于人人而精气流行宇宙间恶得诬也故爲书其实以登载诸石重爲作迎送神词俾鄞人歌之以慰怿其心焉辞曰蛟门兮巍巍潮朝出兮夕归神之居兮宁止从缤纷兮如水酌清醴兮羞文鱼鼍鼓紞兮吹笙竽利我民兮时旸时雨上无飞蝗兮下无防田每每兮多黍多稌万嵗兮千秋惟神是依兮孔乐且休
　　竹深处记
　　檇李董好问氏有耕读所在城东之乌桥而钜竹万个森布交错题曰竹深处取杜甫游丈八沟诗语也间因陆景宣来求文爲记余按丈八沟在长安重开爲唐大歴间其水通安福寺一时贵人莫不游焉观甫之诗则其地多竹可知今乌桥非丈八沟比亦以竹深名之者当三伏时苍翠环合日光不到此焉盘礴奚翅冰厓雪谷而酷烈之气不及也此亦檇李之胜虽丈八沟何以过哉嗟乎檇李介三呉【阙】　之间号东南大郡强宗右族辇石爲山凿池引流罗植佳花异木车马之至者朝夕相踵孰知竹深处之可游可燕乎兵戈格鬬之余荡爲榛莾而向之壮丽无一存者何其倐起而遽仆也乌桥之幽僻斗絶且爲好问之所专其竹久而益蕃固无昔人之夸亦无今日之感是岂不足书乎虽然竹特草木之一王子猷谓其一日不可无者恶其俗耳使有千畆之广而未能知竹之趣焉者众也若好问其有子猷之韵欤观其月出而林影散风囘而水声激必有与心防者矣余愧窃禄京师未遂老于田里一造其所爲快徒重千里之思而已故复其説如此至于论竹之徳则白乐天刘寛夫所述已详兹可畧也
　　清泉书楼记
　　临江合三邑爲郡有泉出郡西之山趾四时常清故以清泉名其里环泉而居者多巨族惟刘氏特盛实原父贡父之裔也原父在宋时号称博学所着春秋权衡意林尤足发挥圣人笔削之防焉继原父而举者前后非一及时革世殊而立爱先生遂不仕家卒人皆髙之立爱生子齐卿齐卿生子季鹏亦清苦好学筑万巻书楼于泉上旁掖小楼二间左曰一经示所治也右曰独乐示所存也日率族人子弟此焉讲习殆非笑谈风月酣乐丝竹之所已洪武五年季鹏以明经荐于春官奉防入成均卒学时余爲助教且累求爲清泉书楼记余惟圣人既没而道之衍于书者益繁有终其身不能竟已齐卿父子竭资购之殆富于市人之肆呜呼黄金珠玉无益于人往往触龙蛇犯虎豹采于山海不测之境以爲利有大于生者故虽富贵家求之不厌蓄之甚固至戒子孙世守爲宝其视六经百家之説知之者不能好好之者不能读剥烂于风雨囓食于虫防是贵其所贱贱其所贵如此可谓至愚若刘氏之于书奚翅黄金珠玉不惟好之又能读之其藏于楼者不爲风雨虫防之所讐则贤于人人何如哉宜其子若弟知道者众而二刘之绪久而弗坠也彼所居重货歴数十年中忽变化似太空浮云无一存者此不足恃爲利而恒爲吾累矣故后之不振或流于皂亦无怪焉由是观之以其所好之不同而得失相去万万也余所以乐爲季鹏记之且使天下之士当以彼爲戒而以此爲法洪武八年嵗在乙卯春三月初吉在城南挹翠轩书
　　勤有堂记
　　穷天下之理监古今之变莫过书之所载矣唐以前经生学士传冩而诵之故犹鲜而未徧至明宗长兴三年始刻九经板给其所求正其所习焉呜呼治本乎教教存乎书秦乃欲愚黔首投弃焚烧而五季之君狄之人能知以是爲先务可不谓之贤已乎其本虽可班而不可卖君子固无深议也自是厥后刋者相继陆走川通四海九州之内致之既易而读之者遂轻积之既多而通之者亦寡不亦悲夫金陵王举直氏粥书于市复顔其堂曰勤有取昌黎韩子诗语也余尝过而异之葢一时善贾视时废居惟珠玉锦绣爲上而举直以经史子集益于人者大多畜善本不翅珠玉锦绣非特徼十一之利且示人必尽其力又可知其贤也命其子良来求记余惟天禄石渠之藏其书至繁茍勤而有之则在我而不在书也不然其中枵然而馁虽富如天禄石渠亦奚爲哉韩子之诗所以惓惓训子务于勤而已夫事皆以勤而成矧学者恶可有一时之辍欤孔子曰学如不及犹恐失之子夏曰日知其所亡月无忘其所能则得失之判决于勤不勤耳举直之示人如此抑病致之易而读者轻积之多而通者寡其意切矣今良爲国子生尤慕儿寛匡衡爲人孜孜不怠月试季考恒中甲乙是由举直示人之戒而自励其勤且有譬稼而谷圃而蔬也故书其説云
　　体素斋记
　　体素斋者余友钱唐杜谊读书之所取庄周刻意篇语也累谒记以畅其义余惟钱唐当呉越要冲左右江湖蛮賝海错之所聚故其人尚利而轻扬视业儒者爲左葢风声气习自古而然谊知求道爲心日从鸿生硕士游固足进而与之矣抑体素未易言也素也者无所杂之谓太古之时人游于无爲不知有忠信也不知有亷洁也不知有礼让也不知有孝慈也素之纯也鸿蒙既裂僞而忠信从汚而亷洁着僭而礼让兴暴而孝慈立质亏文胜丧其素矣求如真人之无所杂者不得见矣谊生今之世而欲复乎古岂非天性之美乎或病其野而不知吾素之不假于外也不假饰而爲文有天下之至文不假修而爲行有天下之至行此真人宝其自然者虽非谊所及而欲求至于体素诚恶其假于外而忘于内也虽然孔子答子夏之问有曰绘事后素圣人之论学恒先于质而未尝去其文所贵适中而无偏胜焉使未至于自然者茍饰而爲文修而爲行又奚害于素也哉尚以余言朂之乃起而叹俯而谢曰请书诸绅是爲记
　　清江文集巻十八
　　钦定四库全书
　　清江文集巻十九　　　　　明　贝琼　撰金陵集
　　集效方序
　　金氏集效方一巻凡治风者其目若干居巻之首病莫重于风也治伤寒者其目若干次于风之下治杂证者其目又次于伤寒之下治妇人小儿者则系其中焉金氏自宋之南由汳徙钱塘之东里世业医至橘隐先生而其医大显先生用药损益古人之方治人竒证十不一失既没其季子又取其方増而成编题曰集效方而不曰集古方变于古也按医自秦越人死而方亦不传汉张仲景始有方唐孙思邈以来又有所谓千金方而三因济生及简易方继出世多主之呜呼以天下有无穷之证应之以无穷之方古人仁人之心至矣然诸方岂无效之可称而金氏所类独以效言者何哉方虽各主于证胶而不通者未足以言方葢君臣之品性有寒温不翅甘辛之辨其过也必有以制之其不及也必有以济之一毫之悮而死生系焉矧北方之病恒实而宜下南方之病恒虚而宜补茍以施之燕赵者施之呉越不亡必惫而南医用于北亦无益也所以叅之刘守真张洁古李东垣之论药虽准乎古方必酌缓急之宜而去取之不尽执古人之方也执方而求效其效不可必而所类者皆效之已着可信而用焉譬之善兵者虽有孙呉之法而临敌制胜其变不同殆有出于孙呉之外者奚独医之于方也乎橘隐父子本儒而通医故能其巧如此非一时射利庸夫之所及者树徳务滋除恶务尽舍是方何以哉今年秋至京师见余成均出以相示且求爲之序余久与之游不得而辞也因书以质之云洪武六年嵗在癸丑秋八月初吉国子助教檇李贝琼序
　　册太上皇帝仪注序
　　稽古尧舜以天下禅未有尊号之称也武王追称文考文王则施之既没之后汉高皇帝即位六年诏尊太公曰太上皇得人子尊父之道矣厥后唐高祖传位太宗尊爲太上皇睿宗传位宗自称太上皇帝肃宗即位于灵武尊宗爲上皇天帝及复两京迎上皇归上尊号曰太上至道圣皇帝宋绍兴三十二年高宗内禅加尊号爲光尧夀圣太上皇帝先诏有司造玉册玉玺祭告天地神祗社稷宗庙皇帝服通天冠绛纱袍执大圭设黄麾仗百官莅事奏宫县之乐行受贺之仪其礼始备乾道七年再加上尊号爲光尧夀圣宪天体道性仁诚徳经武纬文太上皇帝十二年加绍业兴统明谟盛烈八字葢所以极其尊称之美如此光宗即位亦尊孝宗爲至尊夀圣皇帝宁宗即位亦尊光宗爲太上皇庆元元年上尊号曰圣安夀仁夫以光尧享年之久四加册宝其制特详故淳熙之诏曰宜稽绍兴乾道之已行补两汉有唐之未备是以后代得考而循焉
　　欧阳先生文衡序
　　宋兴五季之后文章视唐益下其能振而复古以继昌黎韩子者则有一人焉曰欧阳文忠公故当时苏文公极推尊之以孟子韩子并言文公非私于公也葢公天下之言也天下之人亦不以文公之言爲过吾尝反覆读之见公之大节在宋爲名臣而文章特一事而已其居谏垣其居政府设施议论若三弊五事修河利害及讨赵元昊旷嵗无功爲陈三防何其剀切明白如此惜不得尽行其説至言石介亦事之小者杜范韩富四臣爲小人所构一旦同罢而无敢辨者乃上疏极论其忠而希文之出守饶州也复抵书高若纳责其不谏遂谪陵始非不知忤若纳意必获罪诚不暇爲身计而惜朝廷去一正人甘与同斥而不辞其忠君体国爲何如哉顾以文章称之者未足尽其大也茍以文章爲上下则秦誓论文王不当改元武王不当冒文王之元年破僞书之妄而诗谱国风先后世次犹有功圣人之删述宜其与韩子孟子竝言也呜呼孟子没千余年而得韩子韩子没二百余年而得公其人物之髙道徳之盛发之于言奚啻一元之气流行宇宙而赋于万物不见雕琢之巧而至巧寓焉故爲学者所宗虽有负竒好胜欲进于先秦两汉者亦无以过之矣金华冯忠者学精而志坚洪武五年荐于春官以少不更事俾居成均卒学而余亦被召爲助教遂从余学古文时天朝方铲时之陋习将一变而至于古则不可不取法文忠公矣忠肄业之暇録其文之粹者凡一百七十二篇类爲六巻题曰文衡谓法之所在也可谓有志之士由是而进去古何逺邪既成示予故爲序以志忠之勤且使观其文而想其人也洪武七年嵗在甲寅夏五月二十日檇李后学贝琼序
　　横塘农诗序
　　姑苏控江引湖地美而宜稻由是业者恒足焉其属邑嘉定之横塘有秦君文刚隐于农者也自号横塘农而农之言曰服天下之至劳莫如农矣然古之人莫不业农也不业于农则爲游民而游民不容于三王之世后世游民多而爲农之大螙矣吾生长田间自吾祖至于吾六世未尝一日而去农方农祥司春父子毕出耕之欲勤播之欲时惧稂莠之害也芟之惧蟊贼之食也扞除之时至而熟则其入必倍茍力之不齐而责其报之丰治之不早而冀其成之速恶可得耶故吾之知农爲深而人之不爲农者亦莫知吾之知农也又曰吾视三呉巨姓享农之利而不亲其劳数年之中既盈而覆或死或徙无一存者吾以业农独全嵗给贡赋外则击鲜酿酒合族人乡党酌而相劳荣辱得丧举不得挠吾中矣或劝之曰伊挚爲有莘之农起而开商六百之业诸葛孔明爲南阳之农出而匡汉于三分之时今农治田之暇卧牛背读古人书尝慕其爲人且将羽仪天朝以治田之事推之治国又可卒于横塘也虖輙浮以大白瞪而视曰吾宁以彼之忧易吾之乐也頺然而卧闻者高农之所爲赋诗以美之而余书其言爲之序
　　送衍上人序
　　余客云间时闻呉中衍斯道者工于诗而未得交其人也今年春来京师识斯道于王君常宗坐时方与诸儒编纂元史朝而出暮而休亦未暇读其诗也六月八日斯道复见余曰衍留龙河第一禅林五月矣既倦而归先生可无一言邪余因求其所着独庵集读之凡千余篇皆无剽拾腐熟语其大篇之雄健如秋涛破山鼓千军而奔万马浩乎莫之遏其短章之清丽如菡蓞初花净含风露洒然无尘土气葢骎骎乎贯休之阃奥琴聪蜜殊不能及焉噫诗变而至中洲诗之义已冺焉不存工于诗者非一未见其能复古者幸于不可见之时获见斯道之诗所谓昧杂陈忽聆大雅之奏恶得不爲之惊喜邪方将与之上下汉魏晋宋之变以泝古人经纬之体惜其别之遽而不可止也余闻斯道上穹窿观洞庭过天目往来浙西东凡十余年歴览山川之雄秀固以资其赋咏而诗与境俱化矣矧交一时名卿才大夫所以得于讨论何如哉然斯道之所悟则在于道而不在于诗也其出也不必于所往其归也不滞于所留奚啻太空之云辽海之鹤孰得而絷之行矣或见奎公方舟本公立中于东南爲余谢曰龙湫虎穴当归而寻盟矣
　　送郑士衡序
　　吾尝论学矣学必求其至而止孔子以天爲至者也顔子孟子以圣人爲至者也天不可至而孔子至之圣人不可至而顔子孟子至之彼奚异于吾也自孔子而下求其至者亦学顔子孟子而已彼至焉吾不至焉岂不病且耻乎或曰顔子去圣人一间孟子亚于圣人吾恶从而至呜呼信不可至矣茍知病且耻也必以二子自励其身所以急于学也然有本有末词章之工也训诂之习也非二子之学圣人者也词章训诂之学蕲入其门登其堂者吾恐旁立而窃笑者必众卒亦莫能至也孔子没其道托之经者亘古今犹一日孔子之道葢传尧舜文武之传天下之共由也其传及于孟子孟子之后周子之太极图通书张子之正防皆推圣人之经而衍其道朱子又类其切于已者爲近思録此学而求其至之涂盍亦考之以正其所趋发其所蔽而措之于事业欤舍此而攻彼则本弃末务孰甚于是邪自朱子迄今百有余年教者既昧于上学者复怠于下经之所载视爲空言未有病且耻而求至其所至者不亦悲夫吾少也无勇坐此而失之及知而欲进则其齿已老而衰矣莆田郑士衡者洪武五年试于有司遂荐于春官明年授惠安之儒学教谕以归因举而告之欲其率诸人者务崇其本焉非重于责人也不敢以吾之不至且又阻人之至也矧朱子之化行于闽中人物之盛尤非东南诸郡比吾可不望于惠安之弟子哉
　　送萧子所序
　　洪武六年春余被召至京师始爲国子助教分教诸生获与学録西江萧子所交间与余言窃禄三年矣而吾父年今七十余逺隔江湖千里之外滫之奉缺焉夫欲养而不得者人子之不幸也有父而不得养者伤何如哉且诵诗至蓼蓼者莪匪莪伊蒿哀哀父母生我劬劳乃泣数行下呜咽不能止余固知其孝矣一日子所走告余曰执得请于朝归有日矣先生可无言乎又曰执始由太和甘竹里徙武山后徙武山西之鼓楼冈筑草堂读书而连山之环峙前后者嶻嶪如屏焉澄溪之分流左右者纡徐如带焉杂树千章钜竹千个不翅秦人之桃花源而风土朴厚犹存太古时因买钟畆之田一区与田夫野老错耕以给贡赋外私其赢供伏腊之费举无俟于外求也又即甘竹里筑养志亭时迎吾父宴于上既醉则兄弟起舞爲驩俾诸子歌而和之此天壤间之至乐也今其地必日治而益广竹树必日蕃而益高天尚俾吾父益夀而康强方春之辰高秋之夕奉之以往来甘竹武山之境则上之赐侈矣虽庙堂之贵何以易吾之至乐哉余闻之而喜遂载酒于龙江之浒且爲歌以华其归歌曰
　　汝马之骋兮孰予能羁汝舟之迅兮孰予能维大江孔安兮山无岐送汝于西兮有父之思又歌曰田彼武山兮有黍有稌渔彼溪兮有鲂与鱮酿黍爲醴兮鱼升于爼燕且歌兮以乐吾父六月十二檇李贝琼序
　　送国子学正赵伯庸赴永宁尹序
　　太史公作循吏传自黄覇而下五六人而止呜呼以西汉之盛何吏之循者若是之尠邪以吾所见闻者而论之尤信古今人材之难矣夫刚者过于残察者过于急和者过于纵方者过于固迂者过于疎通者过于同厚者过于钝华者过于文而贪者可饵昧者可罔懦者可胁也民之利病系于吏使贪也昧也懦也固不足论至刚而残察而急和而纵方而固迂而疎通而同厚而钝华而文恶能尽其抚绥和集之道如循吏之爲哉故天下之爲郡不一而称治一郡者未见也天下之爲邑者不一而称治一邑者未见也宜史之所载不过覇之徒而已后世求至于覇者益又尠焉国家既一海宇汲汲于抚民于是大用诸儒叅错布列于中外凡武健善用法者弗与也洪武六年夏三山赵伯庸由国子正迁知河南之永宁余窃爲之喜者累日何也伯庸天资过人而济之以问学殆无余所见闻之过者则其爲吏也不赫赫然使民之畏不煦煦然求民之悦正心以守法其有覇之风可知矣且覇在颍川数有凤皇之集当时以爲异今伯庸之往永宁尽其抚绥和集之道劝农兴学而皆有孝弟之行奚必凤皇之异见于境也他日称今之循吏者其在伯庸乎其在伯庸乎
　　送胡虚白归海昌序
　　余客海昌时尝谒民曹尚书贡公玩斋于北郭坐有胡虚白者公极称其好学工文辞遂纳交焉未几公如闽余亦挈家过云间不相知者十余年既老而讲学檇李之殳史两山下数得虚白诗读之呜呼尚书公已没及门之士皆散于四方惟余与虚白尚有耿耿残月太白之相配能无今昔之相感邪初虚白从公学诗公爲指授三经三纬法及论汉魏以下之变富若曹刘精若鲍谢淡若陶靖节若阴常侍至于李杜之壮丽王岑之和平长吉之竒东野之僻必出入数家中而尽其意象焉故虚白未三十已进于诗凡触物而成者粲然春翘之擢颖翕然天籁之投曲殆非一时学者之所及也此余喜读其诗且恨不及尚书公见之而世亦无大雅之徒能知作者之得失矣昔郢人垩漫其鼻端若蝇翼使匠石斵之垩尽而鼻不伤郢人立不失容宋元君召试之对曰臣则能斵之矣虽然臣之质死久矣自夫子之死也吾无以爲质矣吾无与言之矣其爲诗也亦然又安得起公九京如郢人听匠石之斲哉是以益重余之悲也余病且废学方将与虚白逍遥东阡西陌爲驩今年春又有国子助教之命遂来京师何其相遇之难欤防徴天下诸儒海昌亦以虚白应诏至则以母老求归执政许之亟走桥门见余而别因歴序其始终如此而君子乐道人之善且及于师友者亦厚之至也洪武六年秋七月二十六日檇李贝琼序













　　清江文集巻十九
　　钦定四库全书
　　清江文集巻二十　　　　　明　贝琼　撰金陵集
　　送陈复礼归四明序
　　天下诸儒应明诏来京师者咸器而官之以亲老辞归者若干人四明陈复礼与焉或诮复礼既学而仕又奚辞则曰非不仕也吾母恃吾以老犹吾之少而恃吾母也杨子曰孝子爱日吾读而悲之大抵人夀百嵗爲日率六百甲子夭于疾病者弗论也不夭于疾病由壮而老者几人欤由老而耄者又几人欤今吾亲幸而至于老则六百甲子之中日之逝者十之七其所余已少矣此吾之可知者也又幸而至于耄则六百甲子之中日之逝者十之九其所余益少矣此吾之不可必者也吾之于母欲致无穷之心而廹于有尽之景则其所惧甚于所喜恶忍一日违其左右哉所以无所顾而请之而天朝致理尤本于孝若亲之老且耄者归之使终养是以获遂吾乌鸟之私也若又责吾之辞无乃过乎檇李贝琼闻而嘉之于其行遂述而爲序诸生之工诗者咏歌以系于后云洪武六年嵗在癸丑秋八月书于胄监之西斋
　　送顾伯载秀才归四明序
　　四明顾伯载少有竒气与弟厪读书南山中十年厪试于有司一蹴至给事中伯载独耻习举子业曰是不足爲吾之学亦不足爲吾之文学必如古人文必如古人可也既而走从鸿生硕士游益广见闻之所未至者而赤城雁荡不过仙佛之所托亦既数往而厌观矣乃泝姚江探禹穴如杭览西湖之胜春妆秋抹互出朝烟暮雨之外者其变不一而海门潮汐雷奔雪涌彷佛激万弩而西也于是知宋之南百五十年间安其乐而忘其忧弃中原而不复矣及抵姑苏见穹窿之高不逾孟门洞庭之险不过彭蠡而叹区区之呉保之以争伯宜爲人禽而泰伯不祀矣且闻博大爽垲则金陵爲东南第一四方人物莫不奔走防同焉遂至京师睹龙蟠虎踞之势而知天地之所载蓄山川之所控带宜乎六朝定都以临南北而圣天子又当王气于今日抚安亿兆殆过五马一龙之应焉宿留久之将归名卿才大夫欲留而不可强也咸赋诗以道其行而求余序于首余惟局于方者不可与论天下之大以其所见者小也若伯载游歴之广虽未尽禹迹之所至亦必有以充其学而发于文其于古人可几矣虽然今四咸宾中国无警方兴文学以崇太平之盛伯载尚于于而来羽仪于天朝其能枯槁穷山絶谷挹寒泉而弄明月以终年嵗者乎余将望之矣洪武六年秋九月既朢国子助教檇李贝琼序
　　题秋江送别图送陶九成归云间
　　右秋江送别图处士陶九成东归左司郎中堵文明作而赠之也处士始居赤城值天下兵变遂蹈海入呉隠云间之凤皇山后又徙山阳之南邨皇明洪武六年或以处士之名荐者松江守亷公即隠所起之至京师【阙】以疾辞许之或疑其上下相比之时独隠而
　　不仕何也葢高者恒不屑于事虽万钟千驷有弗顾者非薄万钟千驷也违已而徇物非其志也此处士终于隠亦遂其志而不屈焉京师之士喜其归而惜其别追而祖之龙江之上而文明工绘事因冩而爲图观其舣舟于岸者行人欲发而未发也引骑或前或郤者宾客之咸集也波涛汹涌云山惨淡相与置酒劳劳亭上俯仰金陵之景无穷而古今之离思亦无穷也凡能诗者咸系于后而国子助教檇李贝琼既赋十四韵复序以冠其首云诗曰
　　秋色来淮南火云犹嵂兀迢迢白门道鸡鸣动车辙忆昨云间时龙潭共看月赋诗淡不枯喜君如靖节高情天姥云清气峩眉雪飘零十年后相见俱白发钟山风雨夜辛苦那忍説向来歌舞地野草纒白骨猎塲犹种黍驰道今生蕨天寒老鹤归日落孤鸿灭草堂何时筑惭缀桥门列有道终布衣无才亦朱绂且持一杯酒慰此千里别待我三泖边早晚辞凤阙
　　送周逊学赴长洲儒学教谕序
　　今年春余与防稽赵俶钱宰金华郑涛同被召至京师授国子助教秋八月朢预朝奉天殿诏臣俶等至御前命之曰汝壹以孔子所定书诲诸生若苏秦张仪繇战国尚诈故得行其説宜戒勿读既受命退而思曰古人有言曰孔子读而仪秦行鸷翰而凤音也天语及此岂非灼见其説不徒惑战国之君天下后世且惑之心术之螙莫过于此欤孔子之道自尧舜禹汤文武所传着之易诗书礼乐春秋者大中至正歴万世而无弊也不幸而乱于百家而百家之中纵横爲甚以其功利中君所好莫不説而从之视儒者之言仁义则爲迂而不用矣此一时习于倾危险陂前后一辙不能囘其所向之途可胜叹哉然古今帝王皆知尊孔子而斥秦仪未有举其诈以戒人使禁所习而趋于尊者敬识于心造次不忘凡遇诸生必恳恳告之焉葢学孔子则进而爲信爲善极于大而圣圣而神不翅梯之升髙航之渉逺也秦仪智谋之末君子之所羞道者恶可袭彼之所爲乎大抵率人以正犹惧不胜其诈矧以诈率人其不正又何责欤此上之命臣俶者将一洗天下之习而复乎三代之淳大哉言乎河南周逊学者正道先生之子也器宏而有学缙绅咸器之苏之长洲县司教职缺县上之府府上之部试其文考其行遂授教谕以归人皆谓偃革右文之日莫先于教化师儒之位虽卑凡艺优而徳不足誉隆而道不明者弗与也其慎而不轻如此则逊学视彼屈于事者优劣何如也其行也士大夫歌咏以华之且求余序其首因举以告逊学宜训长洲之子弟一于正而无惑秦仪之邪説可也洪武六年嵗在癸丑冬十月初吉檇李贝琼序
　　送许清夫赴桂东序
　　华亭许清夫起爲桂东尹也来别余成均求一言以行余爲之戚然不悦曰圣天子以天下久苦于兵思得循吏抚而安之则其往治百里邑宜不易也然清夫常知华阴矣华阴当潼关之阴爲陜右河南要冲洪武二年始入版图时国家命将出定巴蜀供亿既繁器械刍粮之输于军者日夜相继而车牛取具邑之四驿至越境不得易者其民益困或窜山谷间乃度田而赋计丁而役继上封事疏其利病上嘉其请以同州朝邑助之爲益逻卒十传卒十禁过宾迎劳之费于是上下获安又白之府若省俾韩城白水郃阳澄城出车以给运者筑室以庇来者而华阴得以少休也流亡四归初裁二百户后至一千三百户则抚民之道可知矣未几以忧去民犹歌舞其徳焉今桂东爲郴之属邑其俗愿而劲其事简而易治茍以施之彼者施于此则无难者是余之所悦也呜呼善治人者犹医之于病也方六气之相讐必攻以恶石毒草期于已疾而已及夫既复则时其饮食辅其元气而强其四支所谓异术而同功也俗吏类不知大体以治冦治人惨急如束湿故不得其所者众矣清夫由儒而进其效已着于华阴必有以惠乎桂东而迈古之循吏乎余与清夫有瓜葛以是朂之尚无视爲老生之常谈也是爲序
　　送徐真卿赴罗山县儒学教谕序
　　皇帝定天下之初急于兴学凡州县咸置弟子员使廪于学宫择经明行饬者爲之师而中京所辖九州二十四县缺而未举重其选也洪武六年用御史张度言乃以呉烈等十有九人充之若罗山县教谕徐真卿其一也将行且求言于余余惟诗书礼乐之教废无以淑人心而明正道李所谓事有赊而寔急者是也汉承秦未暇考求三代之法而文景复尚黄老越七十余年而学校始兴若尊师重傅则见于明帝之时唐承隋亦苦兵争经生学士皆散越七年而学校复置诏明一经者上闻及太宗増广生员遂有贞观之盛焉五季陵迟不足言者宋太平兴国间肇置四书院而已仁宗命藩辅立学旁郡欲立者听之繇是学徧于天下矣然汉以文翁治蜀遣民就学以变蛮之陋而博士弟子之设遂达之诸郡宋以胡瑗教授苏湖二州其徒见之施政者若老于吏事后取其法行之太学皆因已着之效而知儒术之不可废也天朝不待投戈息马即崇教化爲先务齐鲁之风声气习无问荒陬僻壤殆过于前矣大抵道之升降系学之废兴学之废兴又关时之理乱则今日太平之原君子可不于此卜之乎真卿早从陈公子山游复受业乡先生俞公易斋之门经既明矣行既饬矣推之以教罗山之子弟至于成就而备国家之选又岂非砥砺之功邪葢见其贤于人人不久一邑也余固以是望之洪武六年冬国子助教檇李贝琼序
　　送李敏卿赴桂阳教授序
　　今年秋湖南李敏卿谒余成均葢棠邑丞中卿之弟也貌甚伟言甚文余礼之如其兄焉初余与中卿预编纂元史者五月而中卿之学极博凡三十六年君臣行事余每咨之而中卿亦称余之序事直而不诡故其论无异同史成予归檇李且三年又徴爲国子助教相望四千里外不得一见爲怅及见敏卿道其出处则知老于衡山之下挹湍濑玩云月固非余之所能及也未几敏卿授桂阳教授而归来求一言増益其所未至余惟湖南人物过于中州而敏卿之讲于家者有素奚待余之言也哉抑闻李氏之先爲姑臧大族唐太宗以兵取天下跋野仙与同罗铁勒应募以功赐姓葢亲之也徳宗时防仲公以明经登进士第仕至连州刺史卒子弟遂家来阳焉及宋设科目自芮而下擢于朝者非一而芮亦爲安抚官至中卿兄弟则十有九世矣呜呼公侯之贵金貂赫奕曽不一二传而流爲皂者何可胜数独李氏一门之盛如此岂非积之也厚而发之也逺乎且敏卿位虽卑而道寔尊视州县簿书期防之烦亦已优矣尚推所学以淑桂阳之子弟使彬彬然有齐鲁之风上副国朝建立学官之意可也枉道过家拜伯氏于堂其致余之耿耿焉
　　送开学臣先生归洛阳序
　　昔洛阳贾谊爲汉博士一嵗中超迁至太中大夫请改正朔易服色定官名兴礼乐立汉制更秦法文帝虽谦让未遑且议任公卿之位诸大臣忌而短之出爲长沙傅夫髙皇帝之有天下事多草创而一代制作不可以不定者绛灌之徒智弗及谊而帝又不能用此余深爲在上者惜也今国朝偃革右文方复三王之治凡谊之言于汉者不待请而皆行矣处士开先生者亦起于洛阳爲国子助教尝自比于谊人亦以谊期之时大臣无忌而短者其至公卿不难也未几以病谒告留京师治之六月病久不愈廼遣归此余又爲在下者惜也呜呼山川神灵降生竒伟磊落之士古今不数人固将使之有爲于时也然遇时之可爲而皆不得有所爲不知其爲天道何如邪初余与生同在成均资其讲习之益一旦离散分处不能不爲之惘惘矣矧以衰老之余摄官承乏与四方隽秀相周旋而囘望其放于嵩邙瀍谷间追逐云月爲事如谊所谓凤皇自引而去麒麟莫可系而羁者窃有愧焉士大夫咸赋诗以送之属余爲之序于是乎书复系之诗曰
　　同客帝王都暂聚伤遽别人先春雁去兴岂秋莼发朝看少室云夜对嵩丘月龙门且复游凤吹今已歇有使或南来题诗寄呉越
　　送危于幰赴安庆教授序
　　谈者称江西多豪杰之士文章自欧阳文忠公王文公曽文定公爲天下所宗不啻山之于岳水之于海矣及元之方盛则有程文宪公吴文正公而虞文靖公继起天厯元统间其文章传之四方万里欧曽以降二百余年未有能过之也若临川危公大朴又登文正之门博学而多艺其出游江海也文靖公序以送之且待之以万人之上矣及仕于朝爲中书防知政事爲翰林承防属大兵四起天下之势日蹙而预大政决大议中外倚之爲重其所施又有过于诸臣者岂徒文章而已哉余少时心识其名皇明洪武三年始识于京师则既老矣然耳聪目明与学者商确古今终日无倦色时余预编史事弗暇与之周旋未几而公卒越三日复见其子于幰粹然天球之不琢故知其有后也且将从而求公所着大篇短章合于经世者徧观爲快而于幰又有司教安庆之命来求一言以行故述江西人物之盛前后相望今又萃于危氏一门如此然安庆苦于格鬬之余诗书之习久废闻于幰之至必将仰其风流余韵而幸子弟之有师余固无可言者呜呼匠之制器也圆者必从乎规方者必从乎矩故恒执规矩以求方圆而方圆不出乎规矩焉爲师者亦然而圣人之道则师之规矩也恶可舍是而教乎异日由博士而升将见世济其美余敢不以文靖之待其先公者待于幰邪于是乎书
　　送郑千之序
　　四明郑千之之往中丘也国子诸生与之游者载酒祖于江之浒行二目抵书贝琼曰真幸预门生之列今典教百里邑且居国都之内可无一言赠真邪辞不获已乃复曰盍亦观于水乎海门之涛一昼夜凡再以验天地之大信者子既得以见之矣道出姑苏又见震泽之蓄矣既而絶江泝淮即鱼龙之蟠互鳬雁之飞集而其深且广者可知彼溪涧沟浍之小朝盈夕涸不可以投芥者奚足睹哉然犹未也水之有本而最巨者莫过于河葢自昆仑至积石自积石至龙门从天而落径山硖间千数百里而巨石之所盘束梗于前而薄于后不得纡徐漫衍而行也故其暴怒喧豗非江淮众流可敌及其山穷岸濶豁然奔放绕华阴歴砥柱下孟津道洛汭注大伾达菏泽北折而南南折而东一日千里然至大陆而趋于海矣惟其势之悍也遏之而愈起声之洪也挠之而益震涌若云飜怒若雷奔触者无不崩而当者无不败此河之竒观见于龙门之阻非龙门亦无以见河之浩浩荡荡也使无其本而朝盈夕涸求其涣而爲文荡而爲声恶可得哉士之厄而通者亦然圣人弗论也若唐之韩退之栁子厚李太白杜少陵宋之欧阳永叔苏子瞻所谓天下之士亦皆起于困踣颠顿则揭阳栁州夜郎防子陵儋耳其犹河之龙门欤六子至是道益彰文益竒誉益崇又孰得而抗之也由其所蓄类于河之有本而最巨者矣故常谓物之出于寻常者不抑则不振不塞则不昌今日之屈后日之伸今日之伸后日之屈此理之必然不可诬也君子于是察之而反诸身焉千之之试艺有司遂冠四十人之选其上春官也咸谓必显于时而位不称其才能无戚戚于中邪殊不知进之之基实在于是此天所以成其大者使动其心志充其所未至非止于弟子师已尚益励无怠余虽老当拭目俟之
　　送顾晋和序
　　琼尝论孔子在春秋时汲汲焉歴聘诸侯之国晨门荷蒉接舆沮溺辈皆讥其不能隠而其言则曰吾非斯人之徒与而谁与又曰吾岂匏瓜也哉焉能系而不食至于顔子闵子学于孔子者孔子使顔子仕顔子曰鼓琴足以自娯所学夫子之道足以自乐囘不愿仕季氏使闵子骞爲费宰曰善爲我辞焉夫以孔子之求仕如此顔闵二子之不欲仕又如此岂其道有不同而出处特异欤孔子圣人也当周之既东急于行道二子之贤不及孔子固知时之不可仕耻如冉有季路之爲矣是孔子期于【阙】
  </div>
  <div class="pagination">
   <a href="清江诗集清江文集_page17.html">
    上一页
   </a>
   <span>
    ...
   </span>
   <a href="清江诗集清江文集_page13.html">
    13
   </a>
   <a href="清江诗集清江文集_page14.html">
    14
   </a>
   <a href="清江诗集清江文集_page15.html">
    15
   </a>
   <a href="清江诗集清江文集_page16.html">
    16
   </a>
   <a href="清江诗集清江文集_page17.html">
    17
   </a>
   <span class="current-page">
    18
   </span>
   <a href="清江诗集清江文集_page19.html">
    19
   </a>
   <a href="清江诗集清江文集_page20.html">
    20
   </a>
   <a href="清江诗集清江文集_page21.html">
    21
   </a>
   <a href="清江诗集清江文集_page22.html">
    22
   </a>
   <a href="清江诗集清江文集_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
