<!DOCTYPE html>
<html>
<head>
    <meta charset="UTF-8">
    <title>诚斋集 - 第 79 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 79 页/共 120 页</h1>
    <div class="content">　　恭承车辙肯顾田庐识异人于山林幽独之中偶然不后于众称弟子于科第光华之始意者其近于期礼有逾于其情世久无于此事恭惟某官气葢万人之表名重大江之西以古自嬉欲超诸圣贤之地于词横骛其肯则时俗之文结梅实于桃李之鬻罍洗于盆盎之市孰不莞尔子独悠然不再战而有功众而后定虽五甲而无愠忠矣何伤但令所立之芬香曷校厥科之髙下
　　代庆长叔回郭氏亲启
　　声气之求不縁利合婚姻之故所要嵗寒既两家之相忘则一语之可决伏承某人令似少而汗简巳翻夜诵之波澜而某第几女子教以条桑粗知春服之刀尺羔雁戾止牋牍煇如敢拜大夫之重勤庶几君子之偕老
　　贺陈应求右相启
　　恭审登庸正人使宅次辅非难得宰相之位进贤则其国尊不必问太平之期用公则其效敏天有所待世未或知恭惟某官续洙泗以后之渊源追唐虞未逺之人物动容貌以肃天下巳皆趋风举夷夏而置胸中了如观火召来两地亦既三年所挟愈大而合愈难求去者坚而留者众深观其守道之如许不付之大事而其谁用之小迟是以国人懐不满之意试之既效然后圣主有必信之心右席久虚君子是荷宜有逺畧用宏儁功治道无多止在一正君之妙学敌人易了终将九顿首于大廷某自知其迂敢速于售抱贾谊积薪之疏空有狂言哦少陵看镜之诗真成半老独恃知巳不虚此生邮传赞书喜絶流辈
　　贺陈丞相拜左相启
　　恭审陞自揆路宅乃首台惟上相之颛面正朝虚焉巳久非天下之钜人长徳膺此者谁厥声既覃所暨咸耸恭惟某官喜怒不形于色安危自任于身如太山乔岳之靓深无为而人自仰若和风庆云之气象不肃而物巳孚登庸有期经济方懋观其恢张万化之意固非卤莽一切之图民亦有言得无委付之未尽上既厯试是用尊信而愈隆告之大廷陟于左席虽庙堂之维旧而风采之一新魁柄不分岂复有牵而莫可同列既协犹曰无助而为何正君在仁拔士宜博民之贫者无富国将之胜者无败军朝廷治而四海从华夏强而百蛮服古未有改言之似迂置乾坤一掷之中世岂不为之快然帝王万全之举公必有处于斯某顷以狂言最防殊遇乃至延誉于西府相与荐进于严宸事有作难退而静俟今两贤合处而并相此其时哉当大钧所播而不春信乎命矣
　　贺虞枢宻还朝啓
　　恭审诏下云屡公归毋徐当旌斾欲东之初国威巳壮举闗河以北之外敌气自销如何四海之重轻止在一贤之出处恭惟某官所学自得于圣非天不知其忠三顾隆中此岂有求于斯世一正天下其来葢为夫生民方其败敌于立谈不应今日而未相英荡万里星霜九周惟以身为社稷之依则其心奚逺迩之择谁为帝之计者复斯人而谋焉如不欲中兴之速成无所事我既久虚冡席而有待舍之其谁扬于赞书徯以朝夕某惟古之嗜以拙而穷顷辱取其一编之书欲荐进于九重之览许以东南之人物至于倾倒其腹心见则尽欢去乃太息退而矜国士之遇闻者犹疑虽未拜知已之恩此巳不浅













　　诚斋集巻五十
　　钦定四库全书
　　诚斋集巻五十一
　　宋　杨万里　撰
　　啓
　　贺虞右相啓
　　恭审只召自西爰立在右何国人喜极而继以恨不曰大用之迟当天下将合而未及形庸非今日之俟言观气象忽见古初恭惟某官凛乎人物之英慨然忠烈之气足居首上病惟贾生之能医兵在胸中贼见范老而破胆畴昔之役壮我国威于是时而相之则中兴之久矣小人何怨而愿其去君子欲留而莫之能上非不足天则未定万里灔滪鱼龙亦悯其独劳三入修门鼎轴乃得其所付洪钧一转乾清坤夷泰阶六符芒寒色正国患无人而非无治贤有不用而无不能既登我公夫复奚虑发丹衷不尽之挟兹独非其时乎了紫岩未为之勲更于谁而责者儒效岂细休其鼎来某其立既孤宜疎于合顷以民望之所在见而无求敢云庙堂之辱知愧焉不浅取其猖獗之未议谓可荐进于公朝事无必成势若有待兹耸闻于显拜怅莫与于贺宾今孰非相国之人惟我所用而况于门下之士尚忧其遗
　　与湖南漕黄仲秉给事启
　　伏以士何必知巳之多惟愈寡而后贵古所谓防心之契不待见而已孚况门间半面之未忘辱坐上千人之小异眷焉非浅舍是安归恭惟某官岷嶓之英洙泗之嫡夜讐天禄兹不曰异时将相之储夕拜琐闱久无此正人封驳之手葢云霄之巳逼奚原隰之载驱岂其深言之不容抑亦孤立而莫助令兮君子遑恤位隆而道汚凛然我公政縁身退而名进加恵鳏寡覔句湖山信此乐之未央于外物其何有天方欲治又将聚善类而有为上知其忠不应举大政而他付某学无适用人不谓才有取其六太息之书荐延甚急竟复以七不堪之癖闻罢而行所幸西府之后陈得参重客之末至宠以半语云识子于文字之间懐哉此恩非知心于肝鬲之上径驰病身归倚之意敢作流俗暄凉之言自分云升而泥濳巳如霜降而水落岂竞于利犹侥于求惟不出大贤之门乃所甚戚傥或在可教之域其忍弗收
　　与洪帅吴明可启
　　伏以提孤身而进门下将何从而信之恃我公之如古人葢有望而来者不然以县令之贱而仰望大帅之光以言自鸣于分则僭非旷度脱拘挛之表敢尽情写归倚之诚恭惟某官其清有延陵之风所至若河南之治【缺】纸所恃绨袍之私【缺】
　　回苏县尉启
　　老困簿书无复有太之草新从寮寀不谓见颍滨之孙未瞻故家眉宇之有光已睹长牋翰墨之是佀恭惟某官阀髙一代才继三君胸中防谋凛有权书衡论之蕴笔下词采犹存黄楼赤壁之风不应作尉之酸寒亦肯折腰而淹泊声实不掩绅緌已孚岂朝夕之久如即荐召之至止欲修敬而未果竟赐言之先施
　　知奉新县到任谢虞右相啓
　　带经一丘谁其贫病之或恤得地百里敢曰褊小而不为以二相遣之而姑来故黎民见之而差敬责苟云塞功奚足言伏念某涉世作痴信书成误颇参诸老之杖屦守其所闻备尝仕涂之涛澜听其自靖顷縁下客之末堕在荐书之中一日虚名旁流四海半生孤愤上彻九闗忽忘其愚凛欲自试夫何东南之二士召见于君皆为滕薛之大夫而况于我罢归天只流落安之自分遂收其声光从此永遯于江海兹逢众正复聚本朝但欣同类之先登未觉孤踪之犹弃曹与卫偕命而偕复援例敢乎呉与楚曰亡而曰存置论巳矣葢春风不能泮阴崕之雪而膏雨亦难使枯木之芽非主人之不怜
　　【阙】　　　　　立于侍从论思之地葢十余年问其人物宗之存才一二老望之若怯而谏甚勇名之既重而国不轻立朝至今未正其拜更枉盛名之下来牧大江之西落霞孤鹜之辞照映翼轸春生秋杀之政弹压湖山取回前辈之光芒曽有今日之竒伟百城甚乐其谁解爱君之深忧众正方亨肯或令旧徳之久外起以端揆何必崇朝坐令八区之民复见三代之治某于时莫售其病在迂堕在作邑汤火之中未知脱身罪戾之处催科抚字若为并行而两全灯火简编将遂絶交于千载所幸微踪之托乃得至仁之归教之以其所未能端复师承之望庇之以其所不及兹谓父兄之贤
　　与吴参议啓
　　伏以同登紫岩之门至今十年其如梦还望西山之爽岂曰再见之非天自怜江湖云月之身堕在米盐汤火之地不有知旧于何据依恭惟某官超然光风霁月之标粹乎东序清庙之器辞章甚古要是文人之雄谈笑不劳足了天下之事一登删润之要地屡迁参赞于价藩听履而上星辰知衣鉢之未逺回首而班鹓鹭即公侯之复初某忧患频年形影独笑不图流落之末路乃遇爱念之己知踏冻冲泥未辞芒屦之湿暖汤剪纸此皆薄命之【缺】惟是新吴之邑宻迩山林之居士多能文民亦简讼傥无兵革得免催科之绎骚或遇丰穰庶几盗敓之衰止足安迂拙苟活老穷兹葢伏遇某官天下之安危寄诸身夷狄之操縦在其手气钟旧国绰有东坡紫岩之风人仰英名坐期庆歴元祐之治顾盻攸暨孤陋有辉乃若不才亦在所誉某敢不心乎抚字老矣尘埃非不知吾君吾相之难逢其如竒蹇所愿与老农老圃而欣咏仰答升平
　　知奉新县到任谢吴帅啓
　　伏以地尊洪府见于三王序赋之文邑有新吴尚存二苏服食之迹夫何儒绂亦畀男邦延见遗老之初无以借手为言大师之意教以爱民靡不欢忻至于呼舞伏念某才不逮志学无近功以虚名自悮其半生困穷坐此知治道不在于髙论习气奈何今之【阙】士皆以济世而自期及乎上闻使为【阙】邑而不敢小犹如许大亦可知非逢天下之通才孰起书生之废疾不图末路乃始得师训之以无政则无财本乎孟氏之防啓之以不威则不恵契乎孔明之言坐令狐疑涣若冰释兹葢伏遇某官心濳百圣之妙才得四科之全言皆可行耻为画地之饼上方夙寤急此济川之舟不意一路之民允借二天之庇自惟幸防得在走趋某敢不佩金玉之音忧民社之寄才疎意广纵不能了官事于笑谈政拙心劳犹足以报知巳之恩遇
　　谢吴帅举陞陟启
　　鸣十室之弦正复犯其所短宠一字之褒何忽被于此荣莫知绍介之从或者听闻之误如某者技能奚有迂拙不胜亦知舍巳而从时进而云获又念所学之何事退而益惭自量为邑之不堪其如立法之难避字民则必废其职办职则必厉其民怳若失船之人茫无问津之地一逢师匠屡侍话言虽金声玉振之闻服之无斁然朽木粪墙之禀顽不可镌既竭戴星之劳增慨捕风之效辱全安而多矣望荐进以敢哉不谓需头之章骤惊顿首之拜至防所誉尤过其情幼而业文竟非典丽之体疎于闻政乌得详明之称兹葢伏遇某官察见秋毫而为容爱如冬日而有别致身法从犹恐寒士山林之遗挂名荐书皆入异时钧陶之造未应浅陋亦预激扬某敢不无迷厥初更鞭其后岂曰富贵而图报斯为感恩庶几名谊之不瑕罔玷知巳
　　贺龚实之运使启
　　恭审召从帅藩就拜计相六月初吉方深旱而望雨之勤二天所开顿有穆如清风之喜不但转输之恃坐令凋瘵之苏恭惟某官大节凛乎冰霜孤忠动乎金石当其在天子争臣之列蹇然追庆厯谏官之名补虞舜之裳用线深藏于五色解阳城之褐裂麻无待于七年方羣憸之有骄时万目其相视士之勍者大半扫门摩足之莫遑公独击之犹曰排山倒海而不置卓哉竒伟之举絶乎古今之时惟难而后见其贤非退何以増其望织天孙之云锦既一新岭表之文风赋秋水之落霞又复见洪都之胜事正未妨江海之兴夫岂尝中外之知其如天人之心属以平治之责葢将迫之而不释曷云辞之而或容某自信其狂愈寡于过流涕太息之疏虽畧施行不才多病之诗竟成踈弃退而三迳之未具进则四顾之畴依强为一来聊复百里民亦愁止惊水旱于旬月之间官独奈何问钱谷于星火之顷顾初心而自怍脱世网以奚从忽闻日边之除书临遣天下之正士是将收拾于气类靡不兼容自幸遭遇于仁贤从此有托
　　与荆南刘帅恭父启
　　望三光五岳之气无日不仰于绪风隔千巗万壑之云此意独驰于清梦亦知寓书莫如于觌面然非修辞何足以写心未审中台之余辉能照微尚之或否恭惟某官孤忠贯乎霜日百蛮震于威名当其立朝社稷岂徒于九鼎及其乗塞金汤不在于长城顷登枢廷顿起国势使朝夕谋谟于廊庙则笑谈整顿于乾坤惟其持方而入圎是以易间而难合初来洪府觉西山爽气之逾清旋领荆州喜赤壁风流之未逺将克复神州之是恃何卧防北门之足云登庸之期跬步而近某迂无所用老复奚为题慈恩之名要自是门生一人之数爱新吴之邑独后于属吏半年之间尚忆拜公于道林岳麓之时颇辱借誉于波涛云雾之句虽前古所谓之知巳未必有之故半生不恨于无遭得此足矣向者居中而未尝宻今兹在外而不敢疎此岂縁势利而相求庶几防肝胆之洞视其为归倚未究敷陈
　　与【阙】政郑恵叔签判啓
　　幕府粹清不妨寻东湖西山之胜江城疎逺未应居石渠天禄之英或谓其覉离而愁思夫岂縁中外而欣厌恭惟某官以海内寡二之学收天下第一之科举首子大夫之中是今日之董相诵言诸宦寺之辈乃登第之刘蕡奏篇一传纸价十倍何上意骤用而不可犹旧章相袭之或拘翩然斜飞来此外补民岂无瘼正恐非在位之敢陈公于是时力行其所言而孰御必能条白以次罢行上裨仁贤之主人下慰欢呼之父老六月之息鹏背未必云然十年而到凤池故应无晚某自知其拙世指其狂少也勃乎欲径造古人之处今而老矣聊坐观半世之非周章折腰瑟缩掣肘宦情寂厯冷于枫落之江归梦纷纭空绕菊荒之迳敢图贫病之末路焉依荫映之余光
　　贺龚帅正言冬启
　　伏以天喜大帅之开府日华増一线之长公有和气以破寒云物纪屡书之瑞鼎来诸福钟美厥公恭惟某官立朝风生厉操玉立排小人于不用之地阴积于冬扶正道于将坠之时阳生于子几年江海一节冰霜又逢来复于韦编之爻即见处中于太之首某弃于为邑隔此拜庭望北斗五云之星遥瞻台曜哦西岭千秋之雪仰颂寿祺
　　除国子博士谢虞丞相启
　　上有恩言许解南邦之役生无朝迹骤为国子之师出诸金布之尘埃觌以诵之文物一陶厚矣重拜婴然伏念某命与仇谋老将疾至垂独钓于冰井是将何求驾双轮于羊肠乃以望进既未能以此而易彼又何病将方而入圜环顾此生无所立落月满梁而不寐山鬼吹灯而莫惊搔首著书颇欲为千载之计折腰作吏长恐寒三迳之盟凄其归心已焉荣望忽邮传于细札俾教冑于成均起髙士于鸥鹭之羣近时巳寡擢俗吏于山水之县此事久无兹葢伏遇某官身为太平之基首出中兴之相尽发其七六经之学以干万微将恢此一四海之功乃兼羣防惟是门下之贱士倍费化工之宻庸葢数年倾倒以竒其人乃一日甄冶而有其决某敢不勉耘其业无负所知士自有吾相以为之师如周公者愚当与诸生而激于义独何蕃欤
　　朝陵与方帅务徳启
　　帝命攸司往省昭陵之松栢星言载路是经越境之山川侧闻方伯连帅之贤实维簪笔持槖之旧借曰骏奔而靡盬亦将参拜而后归恭惟某官繁剧则见其才老成而邵于徳守河东股肱之郡殆且过之立春风玉笋之班或云晚尔其退甚勇厥声益髙沛然尧言寄以禹防令既修于庭戸人自得于耕桑雨自叶以流根河及京而防润弱翁治状葢巳深知次公长材行且赐召某不图于役得见斯人无因至前故应无按剑之悔不言失子其敢虚携手之逢
　　贺龚参政啓
　　畴咨正人参秉大政惟天佑于有宋将开平治之期惟后非其我公不在弼谐之选罔曰一贤之寡已底万邦之孚恭惟某官表粹而里之刚人今而道之古所卓立尔皆诗书未作之传举而措之非秦汉巳还之业顷在谏省人谓冰霜及临帅蕃民称父母观者异视吾惟一初然抗疏宸居排羣小于不用之处而救荒江介活百城于既死之时虽云绪余独不隽伟人望欲逃而莫可上心既用而乃驩将阶两地之严遂冠三能之极抑天下无难疗之病惟药者有宜先之方傥苦口之贮储则元气之充实此执事平生之所挟岂今日得时而不为某旧供走趋雅辱知遇归与空谷方锄三径之荒仰止庆霄忽觉五云之逺









　　诚斋集巻五十一
　　钦定四库全书
　　诚斋集巻五十二
　　宋　杨万里　撰
　　启
　　贺王同知启
　　陞从西府进贰北枢名重而威自伸夷狄想闻其风采贤用而天以喜斗极亦为之光华恭惟某官道得洙泗之传人如唐虞之盛观袭六为七之作文不在兹启咸五登三之隆天其或者阅平生之流坎凛孤操之冰霜独当夙夜基命之司备殚朝夕纳诲之益遂从有着爰陟同寅借箸以筹于前小迟遐举肖筑而置诸左未必淹辰某雅防眷知自笑竒蹇卧漳滨而引疾亦既有年以泰山而易田莫知奚自惟是失优而得剧所谓未安而既危岂敢作梦于尺五之天乃复薄命于斗升之水姑俟戍期之及尚图祠禄之干东望侧身有四愁而莫致南飞绕树徒三匝以无依
　　回王敷文民瞻定亲启
　　贤者有后仰玉树之森然儒冠多贫顾席门而陋甚云何犹子之二女得配执事之两孙伏承某人第一令孙乃吾家忠襄之甥生而独秀而某侄子第五女孙为诗人泸溪之妇媿其非宜发币载欣挥毫莫叙
　　谢周待制侍讲举自代启
　　拜辱需头之章践修稽首之逊曩者单进误防授别于友朋归与濳深敢希推择于乡里此举创见古风言还至于孝谨防方之称经术艺文之懿一之谓甚四者难并以门下平生许可之不轻乃笔端一旦推扬而无爱或荣所被自省则惭毣毣有懐詹詹未既
　　答吉州余倅啓
　　风巾雾屦方卜邻鸥鹭之羣玉句金章忽拜赐云霞之牍如何三迳之寒陋乃辱贰车之宠光恭惟某官人品今代之英典刑前辈之烈有若欧阳詹之文行再秀全闽岂使余襄公之功名独髙吾宋偶公朝之重外借贤业于治中风月平分不妨覔词人之好句云霄巳逼即看缀香案之近班某老矣无堪归与自屏所愿托青天之庇不胜望紫气之来蒙投分以先之愧修敬之后矣
　　贺吉州守王穉川年节启
　　腊前梅蘂香浮莲幕之光风胜里金花寒映椒盘之嘉颂占履端于天序介盛福于邦君恭惟某官仁行如春名起若日紫山白水小吟冰雪之章金掌玉墀即缀鹓鸾之列某遁身渔钓逺迹门墙耿然寸心之载驰寓诸尺素之善祷
　　答常州守陈时中交代启
　　仰豸冠之执法昔尝受察于一台煎麟角以续今乃合符于三辅初谓戍期之差逺或容书札之姑徐忽赠言以先之愧修敬之后矣恭惟某官正心修身之学开物成务之才形诸艺文葢玉振金声之余响罗以科目似鸾翔凤翥之俯从钦法守于宪纲凛风生于表着职虽在于去恶心实存于爱贤故排小人如排邪阴然防善类若防元左右国是惨舒朝端至今未衰繄谁之力二年于外谈者不以为疑一节以趋天乎将大其用某抱虚无挟投老盍归乃初心窃禄于遐陬不自意改辕于近郡代大匠之斵甚忧其伤告令尹之新必有其政
　　答常州李倅启
　　仿公干漳滨之卧疴心知其拙易独孤常州之旧治人岂曰宜所赖分风月之仁贤乃是同草木之气类庶乎知免幸矣何多恭惟某官敬简而居其全刚毅而养以晦严霜烈日之节凛然先正之无朋故国乔木之臣蔚若象贤之有继文献挺挺典刑存存借未登卿月金掌之班亦合在春风玉笋之缀乃乗贰广同理辅藩帝方有开宇宙之心洒濯斯世公久懐贯日月之气蕴蓄于中只召不遐显用可必某抱虚无挟投老盍归乃初心窃禄于遐陬不自意改辕于近郡负乗其小人之事夙夜自危同列得君子之僚细大必请
　　答常州赵添倅啓
　　折梅而逢驿使未办一行之书呼童而烹鲤鱼先被尺素之赠风月平等不必更分云天清明行且快覩敢修不腆之敬以结平生之驩恭惟某官重瞳苗裔之英隆准子孙之秀涵今茹古陵三军于文士之雄饮水嚼冰争一槩于寒儒之苦自足有立不縁其先顷者南风之政声实居江右之最状惟其尽辞不正之俸是以能锄莫拔之奸能令诸公争出荐口何下乗于贰广来共理于辅藩只召不遐显用可必某抱虚无挟投老盍归乃初心窃禄于遐陬不自意改辙于近郡惟时同列繄我故人斵鼻端之墁顾虽惭于妙质缩袖间之手亦岂望于交情
　　与吉州朱守启
　　一麾出守千骑东来入奏自天帝嘉其忠信慈恵之长班春有日民巳无叹息愁恨之声恭惟某官有徳以养其才以学而发于政少而似舅与闻取河北之谋晚乃作州谁知经天下之志栁江种栁衡岳谒衡稽其所临皆有可述眷乃吾郡雄于上流江山清斯人物茂止世传东坡送客之句连百万艘公有西汉循吏之风良二千石政恐朝夕即归禁严某违离末光倏忽几嵗诗狂酒圣岂复平生欵集之欢夜梦昼思如见向来谈笑之状不图桑梓乃屈珪符夫何故人之鼎来又逢贱子之行役所愿邂逅洗此郁陶心则有懐言焉未究
　　与蒋丞相启
　　辅郡去天辱在近长安之地髙门拂日则有大丞相之居昔尝九顿首于下风今乃一交臂而亲炙奏假茵凭之记震于喜惧之懐恭惟某官妙学察乎渊泉大忠塞乎健顺孔以是传之孟全所付于斯文虞以下迄于周未有盛于吾相贵极上台而年尚少名满薄海而貌若无流俗载呶其何伤于日月皇明有觉是以有于衮衣即还奋熈再播化育某顷以客见颇防心期惟云泥之益悬故影响之遂隔自收朝迹老弃诸侯犹幸是邦之仁贤乃逢平昔之知旧子夏问政不宁求赦小过之规仲尼燕居所愿闻集大成之秘
　　回吕秀州启
　　黄帽青鞋方小泊吴淞之艇金章玉句忽鼎来檇李之邦三读故人之书辞重拜善隣之信睦恭惟某官异材而养以晦达学而溯其源实大声闳钟悬千石之簴芒寒正色天垂五纬之星顷捡押于枢机屡咨诹于原隰物迎之而刄解事触之而风生上有意于召归诏斯人而自近听华亭之鹤不妨山水之徜徉闻省树之鸡即侍禁严之清切某自收朝迹老弃诸侯大庇焉依知唇亡之必免报章极陋惭舌在以奚为
　　常州到任谢执政启
　　一麾出守初引疾于清漳再命兹恭忽考功于冯翊欣去天之无逺感易地之有从伏念某乃心山林漫仕州县顷縁诸老颇悦其狷者之风上达四聪偶堕在胜流之数拔乎靡宻米盐之例寘彼寒空鸳鹭之班顾患在于好修乃忽忘其贾祸又复妄发不胜汲黯之狂非所宜言坐正汉家之法微公朝之寛大岂孤迹之全安载言将母之归有获拜州之请既违拱北自分落南有命自天对越十行之宠举头见日怳兮三辅之还谓播物之不私奚穷人之及此兹葢伏遇某官道隆开辟忠贯昭回举五三六经之微言尽发挥于当世书二十四考之丕绩将逺过于古人旁招逸遗布列中外夫何近郡轻畀非才某敢不防其钝顽继以夙夜仰惟美意岂诡其俗吏健决之能借曰无功犹守其腐儒抚字之説
　　贺范至能参政啓
　　恭审对越册书置诸丞弼自初元以至于今日知故几二十人求天下之所谓正臣如公才一二辈嘉与方夏遹观隆平恭惟某官心濳百圣之又身载两仪而不重屹立四垣之大节闻者胆寒尽防全蜀之中权凛如虎卧君侧之所以顿肃戎心之所以弗生倬彼厥功谁欤之力繄小试之若尔则大用之斯何兹四近之延登举万物而奋豫昔孔孟挟经世之具老于道途至房杜亦得君之専穷于礼乐惟道与位有乖无违凄其古心言之太息今以君子之有韫乃惟圣主之与遭此而不为其又奚俟即超虚左之拜永处中正之崇某为贫所驱懐归不勇惟半生诚服之知己不在我公岂自意身堕于鸿钧无复余恨翦焉颂语贽诸涓人欣驩惟深揆序罔究
　　贺陈丞相判建康启
　　畴咨上宰居守陪京一相揭日月之光俯江淮而下烛万乘分旌旗之半俾夷夏之耸观恭惟某官至学濳天孤忠贯日惟其凝然之风度厯万变而不摇是故坐之于庙堂则四海之自治既道大而难合乃身退而愈髙啸歌古人渔钓丘壑阅诸公之衮衮次第星稀独一老之堂堂崔嵬山立帝欲起之以自近公虽辞焉而可逃赤舄来朝俨二童而及马苍生相贺幸两鬓之未霜亦奚不留以答斯望其如留籥无易耆英保厘东郊如毕公卧防北门如裴度暂大金陵之纛即青王氏之氊某违离门墙荏苒嵗月不自意其末路得再见于下风意豁神倾视畴昔而弥厚头轻目朗觉病身之顿苏开府维新贺厦敢后永言善颂式寄所宣
</div>
    <div class="pagination">
<a href="诚斋集_page78.html">上一页</a><span>...</span><a href="诚斋集_page74.html">74</a><a href="诚斋集_page75.html">75</a><a href="诚斋集_page76.html">76</a><a href="诚斋集_page77.html">77</a><a href="诚斋集_page78.html">78</a><span class="current-page">79</span><a href="诚斋集_page80.html">80</a><a href="诚斋集_page81.html">81</a><a href="诚斋集_page82.html">82</a><a href="诚斋集_page83.html">83</a><a href="诚斋集_page84.html">84</a><span>...</span><a href="诚斋集_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
