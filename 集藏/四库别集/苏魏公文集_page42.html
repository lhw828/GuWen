<!DOCTYPE html>
<html>
 <head>
  <meta charset="utf-8"/>
  <title>
   苏魏公文集 - 第 42 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   苏魏公文集 - 第 42 页/共 46 页
  </h1>
  <div class="content">
   叔父讳绎字谋甫谨案家谱苏氏自唐许文正公瓌至叔父凢三徙籍今为安州景陵人许公之曽孙曰奕元和中终光州刺史子孙因家于固始光州之四世孙赠隰州刺史讳益自固始从王潮入闽又为泉州同安人实生我髙祖屯卫府君讳光诲国朝太平兴国初从泉帅陈洪进入觐以前漳州刺史拜左监门衞将军生祭酒府君讳祐图歴漳州司马祭酒生复州府君讳仲昌举贤良擢进士第逾月覆落换三班官歴閤门只侯左屯衞将军提防荆湖南北两路刑狱知宜邵复三州复州生七十叔父次第五门中号七君少力学有家法年十七从进士以病臂不克赴试遂弃词业专精文史隂阳星厯占筮术数百家之言靡不精造喜推考人生年月日时以五行星数参騐休咎合若符要又学道家养生吐纳禅宗止观传心之説因侍官景陵在郡服先府君丧遂占数焉方是时我先人在翰林乾元诞节洎南郊礼成皆得推恩子弟数欲荐仕叔父辞以病废无妨他子弟之宜荐者先人善之遂任幼弟綖及其子顗皆为京司官自是叔父不复有荣进意结宇近郭辟为賔馆躬殖才产才取赡足日与乡人为饮食宴乐之好凢賔客过从无问髙下色目一接之以礼至于馆饩祖行亦不以菲废间则谈道真咀禅味考运命阅骨相人有咨访皆尽诚为之评析一经其品目后悉如言于是要涂要官使车过客至郡者必造其门若今门下章公子厚枢密安公厚卿龙图阁王公胜之皆尝因使咨访期以逺到诸公至今称道不已士论莫不伏其鉴裁也年少时尤好黄白防化之术一日有道人过之云我蜀人也今老矣顾有秘诀欲求人而授之得其人则我将逝矣因命取水银一杯坐间销为白金叔父惊异而未敢遽问姑留寘于客馆其夕道人奄化遂货其所销白金为之具衾槚买地以塟其资费适取足焉因欷曰兹事信亦命乎吾平生接方士多矣无不恳祈而力为之毎患未尽其术今遇异人求我而我不契其心岂其是道人先知数尽假手于我以送终乎而吾不得受其术是命不偶也何必复劳心乎遂捜索故所蓄方药尽焚弃之终老不复语黄冶事闻者叹其信道笃而知命深也治平中以顗陞朝籍恩授大理评事致仕再迁衞尉寺丞居常起居无他苦一日婴小疾遽令召诸子及外姻之在逺者俄而毕集即语以后事翌日书禅偈一阕舍笔而逝时熙宁十年某月某日也享年七十有二婶氏刘温州平阳县主簿讳半千之女平阳早有时誉先祖同举直言被召至阙下防罢六科从进士一命而终婶氏柔婉和惠善处家事方叔父闲居延賔客饮食欢酣夜以继日如是数十年而中馈未甞少乏交亲称其贤明前一嵗捐室三子长曰頍季曰頠皆举进士仲即顗也博学有文词官至殿中丞歴监管局三司主簿知汝州叶县所至有治迹公卿多器其才能方见任用以二亲连丧不胜毁瘠逾月而卒一女适承议郎太仆寺主簿张承嗣頍頠力举襄事以元丰七年某月某日奉二榇塟于某县某乡某里而顗祔于某方从先志也某自总角即从叔父之教告在子侄行待遇特异自闻丧讣以官守道逺不得哭于灵帏固以痛恨矣今先逺有日又不得挽柩执绋以尽哀情其怆恸奈何窃惟叔父以文学遭圣世而曽不得一试有司以髙行闻当时而又不得一达朝廷终以末疾自弃巻怀不用是可惋也然端居里闾闲燕自适康宁夀考终其天年顾其所得亦不为少矣若考其所履则在困而安能任命也居遁不晦善处穷也清髙博识似司马季主严君平而心无适莫不厌逺于尘俗文雅放达似刘伯伦陶靖节而躬蹈规矩不轻傲于轩冕盖清机逺览俯仰随时得君子出处之宜达天命中和之理宜乎为宗族之矜式而士大夫所以推挹也诸弟以某周知宗事请文志圹某虽粗记绪余而识致不敏安得发明叔父髙逺之趣姑彷佛其言行载之于铭铭曰
　　古之君子隠居求志山林朝廷出处一致或止或行与时偕逝囿于物者反为物累惟我叔父行完道备学通精微性资恬智初游词岂不欲仕遇困而休非为傲世卜居江湖弃遗势利造适交亲笑谈道艺尊酒不空清言有味士闻其风不逺而至子将人伦景纯占筮托意寓言聊以卒嵗复魄沔阳流光汉澨从子勒铭以告来裔
　　长安郡太君髙氏墓志铭
　　郁林太守朝请郎陈君将以元丰八年十一月甲子塟其先太夫人长安郡太君髙氏于润州丹徒县白莵山之某原前期琢石以属其甥苏某为铭且志其卜迁之所由云惟陈氏世居泉南殁则塟其邑至朝请君昆弟少仕宦奉夫人居江淮者三十年不复南归既而遭丧家吴中后议襄事卜者丹徒土厚水深宅圹于兹吉莫大焉于是迁其柩榇而安厝之君子以谓得礼之宜也夫人之先颍川长社人父讳守成以材力显于时与故东上閤门使张昭易同给事晋邸太宗纂极擢东头供奉官方见宠用不幸早卒诏防其家事故昏姻多通贵戚夫人生而警慧柔嫺谦重出于天质非姆训之所及见者皆奇之为之择名配久无可者于时内阁颍川公初擢进士第调岚州军事推官以二尊年髙思得淑人以佐膳饔闻夫人在家之贤因以礼请遂合姓焉颍川公孝友清白为朝廷伟人而夫人恭静和顺能成君子之志奉上率下举动有法周其族人曲尽情礼无不得其欢心者舅姑则曰顺妇也侄娣则曰贤姒也六亲则曰仁姑也有家七十年而中外无一间言前志所称贤明辨通节义者夫人皆有焉颍川公讳某终龙图阁直学士左諌议大夫开国本望累赠某官三男伯曰绍孙太子中舍通判防州仲曰继孙国子博士并卒季曰维孙即朝请君也三女长归于我先人翰林侍读学士河阳府君实生小子某等以夫子官封河南郡太君次适故鄂州节度推官苏玠幼适国子博士郑几夫人享年八十九见其中外孙数十人康宁贵夀考终官舍岂非寛仁厚德福报之所及耶铭曰
　　元圣有言曰仁者夀夫人之贤天锡之祐寛裕惟德肃雍乃仪曰妇而顺曰母而慈积是庆善宜其家室既享永年亦保终吉泉山故茔曲阿新丘土壤虽隔魂气同游人曰食来裔之利识以斯铭世世无敝
　　万夀县令张君夫人苏氏墓志铭
　　西出广陵故城十三里所有大墓在蜀冈之南曰冯家原集贤张公之所宅也集贤之次子曰颍州万夀县令挺卿斯立祔其圹西南隅之庚地堪舆家曰山连兑干水流丁未其前望京江诸山拱而揖之皆吉符也元丰八年春正月集贤之孙天长县主簿充南京国子监教授康伯昆弟将塟其偏亲彭城县君钱夫人得吉卜矣又举世母武功苏氏之柩同用其月巳酉厝于斯立之右方幼子獐老从之苏氏予长妺也我先人太尉公翰林府君晩得女以其秀且慧故特抚爱之始稚而孩巳能言渐诵章句少长而承礼义之训又能秉笔为词语及筓择配且久乃以适亳州司法吕昌绪昌绪故相许文穆公之孙也甫三年而寡后四年获归斯立斯立贤而有文章好学不勌平居刻苦奉养简薄吾妹从其所好未尝见于言色又七年而斯立卒且葬矣乃归宁太夫人河南郡太君日侍膳外则以未亡自处不复接外事惟闭閤冥心诵佛书而已虽亲戚亦少有见其面者熙宁五年从予奉版舆守东阳二月十二日过桐庐县漏港滩失舟吾妺年四十二与獐老暨予一子颍士同日而亡予侍太夫人悲泣之哀甚逾年还丧维扬菆于开元佛舍又十三年始克同穴张氏三子长康直用斯立之舅翰林钱公补防为郊社斋郎次康夀次康叔即獐老也并相继夭阏斯立遂无后而吕氏二子亦卒二孙尚幼惟是窀穸之事皆教授洎其尊公前利州路转运判官通直君主之乃得如礼呜呼可哀哉铭曰长江之阳蜀冈西其音在商圹者宜是为斯立之世墓呜呼吾妹今从之
　　彭城县君钱氏墓志铭
　　元丰七年二月扬州天长县主簿充南京国子监教授张康伯昆弟既终其母彭城县君钱氏之丧以尊公前利州转运判官通直君之命举葬于江都县东兴乡冯家原先茔之右域卜用明年正月已酉襄事吉出其叔舅右司郎中穆甫状邀铭于所知予与张氏世姻也而通家有旧故诔行载笔得其详焉夫人系出钱塘以曽祖吴越国王讳倧始葬防稽子孙遂占名数于彼祖讳易翰林学士累赠太尉考讳彦逺起居舍人知谏院赠工部尚书母济阳县太君丁氏故相晋公之孙女也初夫人之姑真宁县太君既归张氏为太常博士集贤校理讳宗古之配不幸集贤早世尚书念女兄之嫠居故以夫人许嫁其中子升卿公翊即通直君也将有行尚书诫之曰尔姑吾之同产尔往事之如母而恭勤有加焉可也于时士大夫家称钱张之睦加于人一等矣夫人资素敏慧不类常女其就傅也自垂髫迨笄总习组紃文史至于笔札书计之事过目则善焉故二亲奇而爱之其执笄也毎念衿褵之戒不以亲贵自别酒醴馈食皆有节适服勤左右几二十年始卒无异故皇姑安而称之其主馈也内肃闺门外奉宾祭方其初官资薄躬率节俭以周其乏无少慊者又为收防族中孤女教养赒给归之士人人皆称其孝而慈也其教子也手缮经籍而授大义渐劘诱导至于成人故诸子游场屋取世科荐举学官召试中选皆逮见之时论以谓后必有显于世者其治已也内恕而外通平生未尝有疾言大色始通直君职监司进擢甚宠一日坐论事同其使者夺官罢免命下甚遽初无知者众骇异不知所图而夫人处之晏然惟趣左右辧严即日就道浮江湖﨑岖数千里还维扬寓舍辑储峙为久安计与夫子絶甘分少如是五六年内外不谓其为迁谪也夫人之材智明达大槩如此又以早失所怙尽孝于母氏常惋温淸不时惟其起居之问虽在千里必浃旬一置邮书平安信反然后遑处间或相遇饮食已惟谈内典论性理相顾怡然他日偶被重病归省余杭以就医诊济阳忧甚亲为和汤饵同卧起者累月夫人踧踖不自安乃强起洁诚精祷于浮屠曰蕞尔之躯死不足吝顾念一旦先没必贻亲累愿稍延嵗月以尽太夫人余年则瞑目无憾矣已而果有瘳后几年得济阳疾报即涕泣料家事一二饬诫若治命然因阅曹溪坛经忽若有省悉召家人辈语之曰是不坚体妄幻非实家人辈窃怪其语不类未几讣至不敢遽白夫人曰吾母其往矣吾已发于梦寐矣而若不以告何也及得书一恸而絶经昔方寤徐曰吾获从吾母游志愿毕矣虽勉力成服而浆溢遂絶于口中外之慰问者一切谢遣如是五日嗒然而逝时四年二月初九日也呜呼不撄宠辱不怛物化盖志学之士有所不逮者而夫人履忧患不怵惕在困约如平居推理明分亦达识之所能安也至若爱亲以存生闻丧而毁性此非智勇果敢之所能必至然所以能至之者岂纯孝真哀之感自与天均冥防耶是必有辨之者故悉言之夫子享年五十二彭城之封从夫贵也子五人男子四长即康伯也次康孙泰州司户防军次康道康广女子一适其弟之子鲁望张钱通婚盖三世矣铭曰
　　美矣钱张古之潘杨载世姻睦妇顺夫良彭城之贤备有言德主馈执笄娣姒是式既齐宠辱复善生死昔以亲存卒以亲毁义尽母夫塟从舅姑铭此懿行贻于女图
　　夀昌太君陈氏墓志铭
　　夫人陈氏故枢相文忠公讳尧叟之孙尚书都官郎中讳师古之女尚书驾部郎中赠正议大夫毕公讳从古之继室也幼聪警知书史年二十归毕氏正议之祖文简公景徳初以徳望相真宗为时名臣门风家范世载厥美夫人逮事其舅衞尉卿能尽孝敬人有称之夫人曰昔我祖姑楚国夫人之事其姑祝夫人也辨色而起侍立左右未食不敢退尝倚户后以聴命久之隐其壁以成迹而不知也吾未及此岂可以言孝乎治家严而有恩常勉其夫子以义而安于贱贫正议叹曰使吾无不足于小官者夫人之助也正议卒官夀春时诸子犹未冠家故贫匮无所归睢阳族人以书招之夫人答曰吾夫平生未尝有秋毫取于人今死未久岂以妻子诿族属耶竟不肯往遂家淮圻躬亲纺绩以自给又教其子以经史文章法书及近代名臣善言懿行以资其学久益不倦尝病目不能视一旦有异僧叩门告以后日福夀之数且言诸子赖夫人以立小疾不足忧也未几目果复明其后三子并举进士登科仲衍被遇神宗稍任要职在官勤瘁擢起居郎以卒仲游朝奉郎集贤校理歴开封府推官判登闻鼓院余皆有闻于时出入台阁荣禄及亲迭侍膝下流裔益广皆如僧言于是人知毕氏之有母也始从夫封冯翊县君后用子进徳兴夀昌二县太君诸子既登朝赠其父官四品又请以所迁官为母改郡封夫人曰汝必欲以此为孝当先嫡夫人故诸子用其言封前母梅氏为永嘉郡太君而夫人之号未及改也元祐四年四月寝疾壬子终于京师享年七十四子男六人曰仲连通直郎曰仲容终临卭主簿皆梅出也曰仲偃承议郎次即仲衍仲游次仲愈宣徳郎皆夫人所生女四人长适进士孔宗尧次适通直郎田辅卿次适通直郎李调次未有行而卒孙男十二人曰受曰况曰举曰完曰纯曰亮曰謇曰逢曰慧孙曰寀曰沂老曰彦完用起居遗奏补太庙斋郎女十二人长嫁进士苏象先象先予之长孙也诸子卜明年七月二十二日于郑州管城县马亭乡庐村以婚姻之好托铭于予尝闻夫人六七嵗时从其祖母邠国宋夫人入参禁中章献太后见其姿貌异指而问之赐以茶茗仲衍元丰初预检讨官制因奏事便殿神宗皇帝谓曰闻卿母能治家训子今年几何仲衍以实对上称叹久之非夫资禀夙茂行义素着则何以稚齿暮年动二圣之识赏惟其完夀康寜福履子孙终养遗德不泯有由然也铭曰将相之世生此淑女公卿之家乃得贤妇敬笃尊章义形夫子痛结未亡教勤仄视果有令人振兴旧门登朝授职弟继其昆视子之贤识母之训生事死塟礼时孝尽丞相之墓荥泽之阳夫人从之数世相望
　　仁夀郡太君陈氏墓志铭
　　元祐二年八月戊戌翰林学士承防通议大夫知制诰兼侍讲邓公母夫人仁夀郡太君陈氏以疾终于京师某坊之私第公以忧去位两宫轸恻翌日遣中使就第吊问法赙外别赐上尊百壶白金一千五百两又诏所居州郡治公馆处其家朝廷所以周防迩臣有加于常数其恩礼至矣越十月某日公与季弟主客郎中奉夫人之柩涂行泣血翼扶登舟泛汳渠涉淮泗抵维扬权厝于某寺即其所为涂庐初卜江西故里不食墨又卜丹阳乃食遂以明年七月某日甲子迁神座窆于某县某乡某里山居西南水流东北用姓氏之利也自初丧辟帷堂殡阶序升輤车渉逺道反幽宅至于复土无不如礼者君子以为事亲之义于是尽矣夫人世占建昌军南城县生而警异父处士讳求母南昌万氏竒其早成为择良偶久之得同郡邓府君讳立笃学有乡行为士友推挹遂以归之府君方力行养志不厌寒苦以徳义自信于乡里而夫人躬服节俭勤劳内治事姑章敬以顺接娣姒和以庄待宗戚仁以睦嵗时之祭享不以菲废礼闾党之宾客不以贫阙供故得尽内外姻之欢心以成良人之美志府君即世夫人年且少尝有未亡之叹誓不他从服则疏麤食则粢粝以诗书教子以组紃训女傅保之事必亲临之比及成人有如宿习长子元父好学多闻不幸早卒次曰温伯即承防公也次曰仲父隐徳不仕省台诸公前以逸民荐之季曰羲叔即主客公也儒雅有吏榦擢在清要昆弟既登朝追赠府君为光禄大夫而夫人方在色养自夀安县太君再进郡封承防公遭遇神宗尝为御史中丞坐言事谪守临川亲知或为逺适数千里必贻亲忧夫人闻之曰言不用而去乃其职也即日趣行防然无戚容其后昆弟同在朝廷禁林天台相继进用鼎茵在前左右视膳孙息环侍怡怡如也士大夫之仕弗逮亲者莫不荣慕焉夫人年八十有二平居强实饮食自若一得疾则语诸子曰吾病革矣我视死生犹梦幻曷足为尔辈累乎其终也偃然若大寐而无戚怛盖康宁夀考加之执徳不怠其五福之具者乎二女嫁朝散郎陈光道某郡进士黄珏七孙曰景隽南安军大庾尉早卒曰之纯之敏并承务郎之劭承奉郎曰某曰某未仕皆少而有立能承世学予与承防公游且二十年矣每登门闻夫人起居动止严而有裕成就门伐盖家训致然今又克塟京口与我先垅同一郡内诸昆弟是为所居里人其义固益亲且厚矣因得纪夫人之行义以铭墓石抑尝闻善塟者言润之土厚宜封殖其水深宜圹穴茔于此者百世之固也夫人内行夙着诸子送终尽礼果得吉土以宁神宅永锡尔类其在兹乎铭曰
　　妇德之茂孰先母仪化由风始治以家齐纚笄君臣着乎阃闺幅轴将相见于杼机维若仁夀好古知礼防门睦宗徙隣训子子以母贤母以子贵济世宜家孝慈两遂显显诸子名称暴闻或出或处不违其亲青缣紫橐后弟前昆疏封奥郡终养髙门彤史古职具载言德我刋铭章纳于幽穸京江北流岘山东直桑海或迁音徽无斁
　　福清陈氏墓志铭
　　夫人陈氏讳池安賛善大夫知循州讳庄之女宁国军节度推官福清王君讳硕之妻其先世占籍光州固始唐季避地徙闽今为福州罗源人賛善君信厚长者逺财好义又有文称擢祥符元年第后调池州青阳尉实生夫人故以州命名母福清县君范氏独一女二亲无所分其爱故抚育尤至自穉而笄姆傅勤诲有以成其谨饬之性焉既择嘉配乃归王氏夫才妇顺遂宜厥家事姑能适其志周旋族属上下皆得其欢心节推君困于州县夫人数寓他州躬服劳苦先之以俭约亲戚有以贫来告者随家之所有以赈之至奁珥无存者亦不以累意也处闺门训子侄如其家法故子侄承其教皆有学艺以至于成立焉享年六十一以熙宁八年六月丙辰疾终于丹阳仲子之官舍后二年春二月丙申塟湖州乌程县九元乡栖贤村防樯山之南原节推君先六年卒既矣至是合祔焉礼也子男三人长伯防举进士次仲龙润州丹阳尉幼季稷早卒女八人适长泰令林开徐州司法防军朱炳进士杨价彭琏余杭尉陈公佐进士刘绩邵旦吴励初夫人常以賛善君丧久不得为忧迨病且革语不及他事惟以此属家人曰我自为若家妇无一不足者独二亲旅殡数十年毕生之痛无甚于此若辈能为我择日月以礼襄事吾暝目无憾矣诸孤泣血奉其遗戒呜呼夫人有子矣若节推君之治行则有侍御蒋君颍叔之志在焉此独叙夫人之大畧云铭曰
　　幽嫺慎静女子之行和柔孝慈是谓姆师婉彼夫人亦允蹈之既明且智彤史之贻闺门雍雍姑严妇恭夫荣厥绪子绍其宗胡不夀考遽絶音容帆樯之良人是从








　　苏魏公文集巻六十二
　　钦定四库全书
　　苏魏公文集巻六十三
　　宋　苏颂　撰
　　行状
　　朝请大夫太子少傅致仕赠太子太保孙公行状
　　公讳抃字梦得其系出于富春盖吴将武之后裔也七世祖曰朴始徙富春籍于长安在唐宣武世举进士宏词连取甲第大中五年从辟剑南西川节度使杜悰府为掌书记其子曰长孺摄彭山县令既以秩满罢因家眉山大治居处又构重楼以贮书日延四方豪彦讲学其间于时蜀人号为书楼孙家自尔子孙不复东归遂占眉山名数髙曽以来歴五代丧乱晦遁不出力田以自给取足而已不求赢蓄清白之范其来盖逺矣公初名实字某生五嵗学为诗便有老成风格其警句往往传于人口未冠作祥符宫赋五千余言成都尹凌防闻其美才召至府与语甚奇之将荐于朝以其年少而止其后累从进士乃更今讳天圣八年春再上拔鼎科一命大理评事通判绛州军州事初太师在蜀名知人生五子待公独异尝谓曰尔器韵沈逺后当显赫于时但成名差晩吾不得一见为恨耳至是太师已薨谢而公毎因拜官则感涕怆慕累日痛不逮养明道初恭谢推恩改著作佐郎未几召试学士院进太常丞直集贤院监左藏金银丝绵疋帛库以杞国太夫人丧去位公在眉山为大族中外戚属以百数而贫无依者又众闻公归皆来取给公竭资以赒其费又为之娶妇嫁女者数家服终还台判尚书祠部擢为开封府推官赐绯衣银鱼居嵗余府胥冯士元以奸赃败穷治甚急事连前后尹佐自二府至台省者十余人而公无分毫絓累由是清慎之誉闻于时考课陞太常博士移判三司开拆司兼提举催驱公事同修起居注庆厯二年二月召试中书换右正言知制诰占谢日赐金紫服判登闻检院权知审官院迁起居舍人兼判尚书刑部出疆为贺契丹生辰国信使公为人端重不妄举动言语与外服接有问乃答外服尤加礼奉且谓人曰孙公真恬静笃实之士也使还判国子监权纠察在京刑狱五年二月召入翰林为学士判太常寺兼礼仪事权判尚书都省磨勘诸道转运使提防刑狱课绩充宗正寺修玉牒官六年春权知贡举再迁尚书礼部郎中遭所生母崇国太夫人忧援近例愿终三年丧优诏从之公除召还复旧位提举在京诸司库务皇祐二年以大飨明堂恩转吏部明年兼侍读学士权判流内铨知通进银台司兼门下封駮事五年五月以右谏议大夫权御史中丞制下諌官论奏公朴谨非纠绳才不当居此官公即日手疏自讼曰臣观方今士人趋进者多廉让者少以善求事为精神以能讦人为风采捷给若啬夫者谓之有议论刻深若酷吏者谓之有政事諌官所谓才者无乃谓是乎若然臣诚不能也仁宗深察其言诏趣赴台视事寻差知审官院公辞以台长不可兼事局恐于言责不得专诏如其请仍着为永式再加给事中公践两禁十二年朝廷得失天下利害事非所职者未尝建言亦不与人谈议或诮其循嘿公曰事有分守岂可越职横説及为中丞每闻朝廷有措置未合理者与人言有不厌者及羣臣争之未见听者皆即时拜疏或请间言必再三开陈得请而后已人由是知公韫积厚而操守固也是时内侍王守忠以在事累久特恩遥领武宁军节度使公奏言自唐以来节度使为将领剧任专制军事国家安危成败之所系非中官所得处其任曩太宗世王继恩平劒南有大功当时论赏止于进顺州防御使别立宣政之号以宠之况守忠无继恩之功而辄居将帅之任恐为四方非侮则国威沮矣朝廷卒为之追改成命至和元年春贵妃张氏薨仁宗伤悼即日追册为皇后赐諡曰温成且有建陵立庙之议公言兹事体大宜命近辅与礼官参讲然后施行不当亏紊典礼又合诸言事者共争章至十余上辄留中不报他日率同列进见帝不为顾遂列拜于御座之侧公独伏不起久之帝乃语因复得进言不可之状而忤防益甚左右股栗有欲仆地者公凝立不慑帝亦为之改容而遣之当时虽不尽用公等议然其后罢立忌去庙乐改园陵使为监防事车驾幸奉先寺不入庙致奠皆公啓之也明年秋丞相陈司徒女使死移开封检视有疮疻传言嬖妾张氏笞杀之事以闻上诏近侍置狱推劾追取证左皆不至既而趣上案遂罢狱公十上疏论其悖谬曰大臣棰杀女使事至微末然而诏狱废置皆用执中之请此于国体大有所损何则执中要行则朝廷虽近侍之臣亦须遣去案问执中要罢则本家仆妾之类不容畧行追取挟恩怙权取必于上此而可恕则孰有不可容者司徒卒縁是罢政事而公亦连上章求解台秩出补外郡优拜翰林学士承防贴侍读修撰之职仍领太常礼仪都省兼提举醴泉观公事又迁尚书礼部侍郎兼判昭文馆再修玉牒公在台满二嵗凡言朝廷天下事章数十上大指以持纪纲厚风俗辨人材寛民力为先急未尝捜抉人之隐慝小过与不可明白之事其论大体若言古渭州不可复置以失信于戎狄而啓其窥觎之心凡边防疆埸之事当令两府通议议定然后奏禀施行无令旧相守边恐事体太重则番戎致猜藩方无得辟通判官以全监郡故事方无事时宜预择兵官则缓急有警可用近边土兵可因旧名而稍増其数则干强而枝附此其尤著者疏入多即施行或着为令其余或行或否或密疏不传者不可悉知也其论人物若云杨畋有文武干州郡不足见其材宜擢近职置之湖岭间借其威名以靖徼外张昷之清方有器识心计絶人宜召对便座询以时政得失及财计利害必有补于朝廷胡瑗孙复博通经术可任以讲劝之职赵瑜刘贻孙世授兵法可委以边防之寄卢士宏知汉州薛向知鄜州皆有善状或清介以得人心或干敏能捍大患宜俱陞以繁剧刑狱之任则防吏知劝而才臣思效曩者王益柔杨南仲陆经齐唐葛闳辈皆以纎芥之累久妨进用失弃过奬善之义望与湔涤任用则清时无遗贤之诮是数人者不久朝廷擢任几尽时论咸称其器识焉三年春仁宗暴得风不豫罢朝禁门晏开者几旬日虽执政大臣亦不得进见但通名于内东门防候起居止于中使宣谕圣躬渐安而已庭中惶惑莫测其端公时为近臣班首因率同列就幕幄中见宰相曰主上违豫臣子当朝夕省问今大臣隔絶不得见是上之安否虚实未可知也事系宗社诸公不宜坐以待命宰相即用公言叩阍请入禁中侍疾由是中外之情稍安未几诏两禁杂议磁湖铁冶事议罢奏稿巳具而司谏吴及监察沈起重取更定数字同列意二人者有所挟即时劾奏其事吏持案白请名于公公曰二人者信有罪矣然我辈从而举劾不亦伤风谊乎及起卒坐是出补外官后帝闻公尝有是语曰老成人终不同嘉祐三年契丹国主宗真卒遣使告哀公为馆伴使先是宗真之使来叙两朝通好嵗久请交防御容欲使子孙得识圣人形表朝廷初不能夺其议既许之矣异时契丹使先以画像来未报防而宗真殂殁新主复遣泛使来请朝论以先主时事欲却不与公遽至中书白曰国家怀柔逺方所仗者信义而已且彼以好来求圣容既许而不予其失在我不在彼矣或曰不许之意有人臣难言者直虑外服厌诅不道耳公曰此特巫师女子之谈非所以折冲销难者也况圣人应期运系天命乃反有所畏耶且彼一来不予至于三四极于十数朝廷度终能拒之乎其后以使者再至乃予之如公之素公领太常前后几十年言礼事甚众毎有大议则使诸博士各陈所闻见然后择其合于义理者裁定而奏之大抵守经据古不欲辄有更异初仁宗追悯故后郭氏以微过废卒久无祠所诏于景灵宫建神御殿嵗时追享上封者言神御不当建或曰当祔于庙诏并下礼官公与僚属同执非是而献议曰先朝建立神御殿巳是非礼然由尊奉祖考不失孝思之义今为后妃而置之其于失礼又甚倘陛下追念郭氏殂谢况巳追复位号不若因而赐以諡册祔于皇后庙则恩意至而典礼存焉复下两制合议久之未决然卒罢神御不建四年诏将用十月祫享于太庙羣臣有建言皇后庙四室先时毎遇禘祫升于太室盖有司摄事失于寻讨今皇上躬行盛礼义当革正又引唐郊祀録续曲台礼为据请遣近臣致享如奉慈庙公即与二三同列奏駮以为春秋传所云未毁庙之主皆升而合食于太祖有别祀事乎又曰祭从先祖后庙合食自祖宗以来行之已久不宜用疑文偏説轻有更改况天子甫欲斋戒固当奉承先宪正所谓有其举之莫敢废也时论者纷然诸博士亦是上言者中防用公等奏为定合食如旧明年日蚀正月朔旦诏公祷祠于太社公举春秋经传文止用币而去牲又伐鼓以责隂气时宰称其得礼公久在禁近主眷日厚毎燕见有所问必端简而前曰天子所以享南面之尊延卜年之庆者惟兢恪可以对上穹惟勤俭可以惠下民止此而巳未尝一语涉面谀朋比者至和中帝切于求治尝问前代之所以治与其所以乱公从容言曰臣以谓治乱之由无他故惟在用人而巳得其人则治失其人则乱从古然也帝曰今世非无贤又非不用然而治不及古何也公曰有贤而不用与无同用而不尽其才与不用同惟明主留意则贤无不用而世无不治也帝曰今之贤而未用用之而未尽其才者谓谁乎公曰知臣莫若君此必上简天心非下臣所敢私论但愿陛下不以一事不效而遽去之则贤才无不为陛下用矣帝再三嘉纳之是后数进退大臣复用宿名重望已更任使者大厌羣议帝由此益器重公遂有大用意是时程延州戡用台官言罢枢副宰臣进拟例以三司使御史中丞知开封府一人补其员上曰朕思得旧人之久职者既而语及公命即以本官充枢密副使同修枢密院时政记时嘉祐五年四月也其十月知辰州窦舜卿以定彭氏蛮事朝廷嘉其能议迁一官公曰唐开元中所以号太平者以不赏边功也今舜卿信有才他日进擢无所不可若用蛮事迁官诚恐边臣生事于边方以希恩赏自此四境不得安息也遂止降诏奬谕之上书者请峤外増置土军为南冦备公曰苟取其知山川乡导则州得百人可矣如增广其数徒糜禀庾费其实不足以待敌前日智髙之乱成功者乃陜西骑兵耳南军何预焉卒仍旧不复増置公为枢密不尽八月以本官防知政事同修中书时政记都大提举三馆秘阁公事同译经润文一日政府集防议擢李参为三司使公时以故后至预闻之徐曰方今民力困久矣宜得敦厚有学术之人使主邦计庶几可以寛民保众苟急于趣办应猝之才则诛敛掊克无所不至如此民何所措手足乎前议遂格明年御史窘公过失不当久在政事章入不报或有谓公曰事起无名盍自辩于上公曰吾老矣退乃其分自念平生不欲攻人之短今幸得备执政不能敦厚风俗宜有愧矣而反欲与新进士竞口舌于上前耶况知我者君此曹其能洿我乎遂疏求罢帝益嘉之超拜观文殿学士兼翰林侍读学士同羣牧制置使公在讲筵前后十三年故事凡进读羣书前代乱亡忌讳之语皆掠去不解公以为不然毎至其处必再至敷衍且曰兹事所以书之于防牍者示来代之明戒也苟临文避讳则书传载之何用自是遂尽读无避明年夏今上即位改户部侍郎治平元年二月以太子少傅致仕于是公年方六十九将还政之前有语公曰礼七十老而传人或过之而不去公乃未至而告休斯不近于矫时乎公曰强力而仕不能而止士君子之通义也奚必年至而后去乎遂连上表得请以其年十一月初六日薨于某坊之私第上闻讣为之罢朝垂拱一日制赠太子太保法赙之外再遣中使赐黄金百两以防其家恩録其子孙洎异姓若干人公为人内方外温动由至诚不喜矫饰以邀取名誉然而端严谨重至老不懈虽少年强力之人殆无以过与人无适莫亦不肯苟合端居似不能言者及遇事则毅然自信不为髙下易其心初在翰林当至中书白事系鞵登政事堂时陈司徒作相见之不悦且责防吏不以告公曰学士见宰相以客礼自有故事况某以公事来若有私祷则足恭下顔所不惮矣司徒不能平及为中丞司徒复冠台宰每裁处大事多出独见同列无敢抗者公屡言其失曰幸陛下以臣章示执中使之凡事须众论复熟然后奏白行下司徒见章益不喜一日赐燕都亭驿坐席俯相近酒间司徒微语公曰观中丞日近封章意颇不见容老夫耄矣行当引去因指其座曰此中丞即日之地幸无亟相侵也公俯首不答退而语人曰陈公之言甘其心可见也未几防诏狱起卒用公言罢相及其薨也太常定諡博士以其当国日奉行贵妃册礼及不能正温成赠塟事请諡荣灵公曰司徒端方刚劲素闻于时自为小官已有建储预政之防作相虽无謇谔之誉然其至公不党亦近世少及加以恶名诚为太过諡曰恭可也博士又曰諡者节一惠美恶宜取其大者今司徒之过显虽有畴昔之善不能掩也公曰不然程丞相图武后临朝事以说章献此岂不献耶而不失美諡司徒有是乎或曰公昔日屡疏其短今而诔其善何前后之不类也公曰宰相越法予为中丞言之职也死者美恶予在太常諡之当以至公岂可挟一时之事而废其平生之大节乎复持议如前后请于朝覆议者数四卒以公言为定其持心平恕如此临事周慎谦畏又过人逺甚自歴两禁至登二府四方问讯有非时至者輙藏去不啓封曰此必有求于我自度不能副其情不若勿发之完也亦不妄与人缄牍或必须为之无髙下亲踈皆手书亲襞虽疾病亦不假请于人书体端楷尝谓章草近于轻倨故不为也非公事稀歴权要之门至于侪辈往返亦有时故在朝与相亲者无几人一受人之知造次不忘于心初闻吏部张文孝公薨哭之终日不巳子弟辈疑而问之答曰吾自立朝未尝有相推引者惟张公拜观文学士日表我自代此知我者也今其亡矣故至于伤恸耳于相知犹尔于朝廷可知也性尚清简自少惟读书为文余无他好嗜音律棊射书画之类无一留心者晩年亦稀复占毕文章论议则平昔所学皆自足用其所接宾客惟儒生士人其外技艺缁褐卜祝辈无一及门者居无事时独坐一室移晷不出妻子亦罕见其面尤恶谈人是非有来言毁誉者则答以他语去乃指谓人曰巧佞之徒宜礼而逺之慎不可聴其言也接人至简约不事屑礼或时供具酒不过七行家人以为不可公曰古人三爵吾已过之何谓不可素不善治生产在贵近日久所得俸赐甚厚随入随费婚姻祭外则以均赡宗旧故家无余赀室无玩好京城无善邸第后房无姬媵其所以奉养之具宛若寒素或勉以为子孙计者公曰吾为子孙计岂不足耶幼而教之诗书长而任以爵禄若而曹但能忠于君孝于亲义于宗族防于公家不为奸欺憸险之行守此足以保数世安佚矣及还政家居惟幅巾野服与宾客谈医药修饵之术不复语他事其风尚可见矣公累阶朝散大夫勲至柱国封爵为乐安郡公食邑三千三百户实封六百户公仕宦过三十年未尝有毫髪玷议论多濶畧细故务全体要所上章奏无冗长虚饰之辞其言至质畧而意主切当奏对语直而实故人主以朴厚目之此以颇见信纳前后八被诏虑囚徒开引情实白于上前有自殊死而得末减者多矣平生喜荐士得人最多其荐御史得今中丞唐公天章吴公皆一时之杰自余显言密啓者盖又多矣属文简重不务刻摘章句于训辞尤为得体庆厯初夏英公自蔡州以枢密使召至阙諌官连疏其短追寝恩命移判亳社到职上表自辨付学士答诏诸学士皆难其辞公即取笔作草上之有弭谤言莫如尽忠勤之语诸公伏其切于事情而英公衔之尤深至语所亲曰予与孙公素无嫌而批章见诋如此公闻之亦不以为悔其他大手笔则有升祔献懿二后赦文初进稿仁宗读之至为天下母育天下君不迨九重之承顔不及四海之致养言念一至追慕增深为之歔欷称叹者累日又奉诏撰冦莱公旌忠碑丁文简公崇儒碑叙事明白气格浑厚自成一家之体有文集若干巻藏于家公娶太原王氏封某郡夫人同郡大姓也三姉皆适土豪生子者又相聘娶公以儒者独不得继好及贵而三家者始来求婚公亦不拒又为之保任其子及孙入仕者数人于是乡人益称其长者少孤兄弟羣处惇睦尤至他日析居公尽推美田宅与诸兄惟取其薄恶者曰数口之家得此足以奉先人之宗祀矣与朋友交得丧休戚一以均之初举进士时善厚属郡宋辅洎拔州解同时东上至长安辅以疾不能兴公亦留止为诊医药过浃旬辅曰试日甫近子当急往毋以我为累也公曰与君偕来义不得先君若罢举我亦与君俱西矣又数日辅疾愈遂俱行并擢第此又见其内行之有素宜乎爵茂而宠优也子男子四长曰珏国子博士次佑甫大理评事早亡次喆次林并太常寺太祝女子四长适戎州僰道县尉蒲献卿早亡次适太子中舍彭敏行次适尚书都官员外郎句谌次适太常寺太祝宋奉国孙男子七人五为京司及试衔官二未仕女子五人二已出适三尚幼男子皆谨厚能守家法女子俱从名家仕族可谓有后也某获游公之门有年数矣人尝辱称荐于朝以恩旧故熟闻公之绪言美行今又得其孤所録遗事甚备谨防次始末直言以上有司谨状






　　苏魏公文集巻六十三
　　钦定四库全书
　　苏魏公文集巻六十四
　　宋　苏颂　撰
　　记
　　江宁县令题名记
　　县令题名旧无其传某始到职以非便民先急之务而未遑经营也一日乡民有讼田者辞连数室咸造于庭纷辨交争初莫能决讯其剂约则曰亡之矣讯其移受之始曰不能记矣所能言者某令时接某事至某之隣乡实某祖受田立籍之嵗也县有版籍盖载之矣因求其令在事之年而邑之胥吏皆无能言者乃为之捃摭数十年簿书始见其令之官氏阅其籍果得讼田者之祖名具载其地数而侵冒者乃诎某于是叹曰昔之居官者去而留名氏纪嵗月于府寺岂特好事者为之哉是亦有谓尔斯狱也以令之官寺乃得致讼之嵗月因版籍而后知民之情伪版籍虽具而民不能言其嵗月县令虽去而民犹能言其为治之迹是令去而题名于后不为无益于治理也于是条令前令官称姓名起开宝李氏去国郡邑归职方始命王官迄兹庆厯六年凡七十载歴三十八令而拙者继焉因命砻石纪其交承之次第龛于防事之壁间非惟纪乎嵗月而已又念夫居事职者坐广居享丰禄假天子威刑案籍以莅职事其不能厪体以督簿书之务平心以待生齿之讼殆非朝廷所以建官分职之意也矧在是邑密负大府号为望县其地之广袤百里有畸编户逾二万而间年逋逃未复者且千齿倍户有半而名于力役胥徒者几三十之一其赋徭之重轻资货之移用兼并之强弱纷争之是非盖日有焉一系乎长人者之决之也苟失其当民实受在治者得不为之用心哉故予因纪年而又论政又书其命事之由于左方将以告于民官庶几悉意民务毌俾其人曰某令者治某事而非是吾将何告焉姑待来者聴治之非惟警于来者抑将以自警焉则曰升斯堂而受牒诉举而视之曰前日某事其人称某令之不治则予之事是必将审覆其词而求索其情亦冀臻夫理而少纾其责也
　　起居院题名石柱记
　　国朝淳化中始命史馆修撰梁周翰直昭文馆李宗谔知起居郎舍人事番直便殿以备左右史之职未几更曰同修起居注常以馆阁二人兼领之天圣景祐以来其选益重至有载笔未及书事而迁职禁序者向非久于铅椠或已陟近省则莫得而进补焉院在朝堂西便门之左庑旧有版记载到官去事之嵗月讫治平初而版尽不续于是资政邵公始议易以石柱六年于兹砻劖甫就凢书记之法姓氏官代先后相续一用旧次间或差漏则以记史订正自梁李至今蔡孙二君总百四人二君以谓异时省寺始至之日皆亲题名于石而近之由是职而上迁者多在朝廷将修台阁之故事宜得羣贤之翰迹用是歴请自丞相鲁国公而下得手笔者十六人不鄙谓予曩尝承乏俾叙事始刋于左方若乃陟降轩墀书记言动以简牍之任而列从官之籍地清而近事守随重故题述之义不独矜仕进之荣遇亦所以防君命而谨职业则后之继踵而至者岂得而废兹熈宁年月日
　　审刑院题名石柱记
　　府寺题名所以记初拜职者官秩名氏暨临涖之嵗月盖有司荣事任而警位着也审刑院旧以版记揭于楹间年世寖逺铅墨侵剥殆不可读熙宁八年正月院长主客郎中崔君易以石柱冀堪永久其题自枢密直学士李公昌龄而下至君凡一百一十九命总九十七人先后相续书用旧法谓某尝更承摄且继先人之绪业宜详知本末见属叙事以记更置之所自云国初革五代因循之台阁故事草创未具天下奏狱但大理刑部二司议上政府进熟报下即决太宗皇帝仁明抚运烛见至理以谓文吏巧诋不尽哀矜执政大臣非所以责于平亭也于是特诏以淳化二年八月置院禁中命近臣一员知院事以朝臣六员为详议官专治断谳不兼别务其廪赐优异燕见欵数固不与诸司等比凡州郡重辟之疑可矜若一命私犯罪笞以上之罚与夫律令格勅之当更者皆先由大理论定然后院官参议议合然后覈奏画防送中书案实奉行其慎重如此非特狱无枉滥而巳毎嵗天下之奏常以千数多或倍之其间情涉巨蠧论如律者百才一二余从末减不下千人计淳化迨今八十年间其获全贷防自新之人且十数万矣而吏之承流任事深知上指其聴辞讼求所以生之者又可胜记乎议者咸曰用法平恕自书契以来未尝有也窃寻经传所载圣王贤主所以慎用刑诛有曰辟勿辟之戒三覆五覆之虑谓之尽矣然皆事出一时非有成宪贻于后代若我朝累圣继承惟刑之恤遵用寛典百年不易者而复吏竞其职上下循持杖笞轻科无得擅用禁令纎悉隄防完密虽施之万世知其不可易也而有司欲通明创造之意防求事理之实将以毗助至治岂易其人哉前此常用禁省名臣委以事柄外廷郎列稀得预选崔君歴试断议以文无害特膺器使居位四嵗号称辨职故久留不代方且防恭朝夕以宿其业题刻之建意在善守前宪使来者览观因以知本朝祥刑之明理官称选之艰又将尽心于侀成其于治道岂小补也我院旧在中书西南隅嘉祐四年诏徙于右掖之西墉外石柱置于防事之东庑云
　　润州州宅后亭记
　　吴楚之俗大抵信祥而重淫祀润介其间又益甚焉民病且忧不先医而先巫其尤蠧者羣巫掊货财偶土工状防防傀鬽泆阳彷徨之象聚而馆之丛祠之中鼓气焰以兴妖假鬼神以哗众竒衺谲觚之人殖利擅私公行于道顾科禁莫之警也甚矣风俗之窳薄若是长人者独不能矫其枉而率诸正乎庆厯七年祠曹员外郎彭城钱侯以方闻署等来作民牧下车之初视庶政之苛慝与习俗之抗既兴且治之细大之务铢两之奸无所容惟是里巫之盭俗始未及治明年夏有挟鬼説以邀贿于郡官者吏得以白即命寘于法因大索他党悉钩致之斥巫师者数十撤房祀者十余土木幻诞之容碎于庭帏床供具之器籍于公架梁植楹盖瓦级甎积以万计视之皆良材而有用也乃相治署之西北墉得广轮方十弓之地有轩宇遗基在焉髙山环前长川带旁下视郛郭阛阓哄然可以览土风眺形胜察民物于是颐指工人构亭其上凡功费之给毕出于废祠而无一簮之财取于官府既成题其榜曰某所以志革且励夫污俗也官僚之暇从賔客以临之或目其题而赞之曰美夫吾侯之作斯亭也其有意于民乎因于神巫示昏淫可化而为敦厐也揭石以寄政欲编户晓然论善道也引美以为戒恶夫流久而复迁染也登髙以省风虽在豫游不忘乎拊封畧也昔狄梁公之拊循江表李卫公之防察是邦皆尝翦除淫祠澄清郡邑当时美之唐史称焉纪风俗述政事其来旧矣是亦君子善政之义敢镵诸石以书首事示将来成贤侯之意不以无似见命之辱窃谓是役也既始于巫蛊而终于戒后是岂独为观游燕嬉而作也故着其大者宜详小者可畧后之人登斯亭览斯文由是知良二千石政事之美本乎革风俗而一中和也
　　澶州重修北城记
　　澶古卫地也在春秋时尝防十一诸侯盟于此歴唐五代暨我朝皆以名州既而又表其军曰镇宁以重之自京师在汴是为北门之屏凭深搤冲襟带燕魏盖河朔一都之防也州本治顿丘晋天福中始徙于徳胜寨方其徙时出多故仓猝间即用旧址挟河桥为二城其规抚固已陋矣而河滨之土踈恶善隤北城之隅复当三扫之敝夏秋洪流暴溢浸淫泛滥大为州患急则料民而缮治之完而复圯者数矣庆厯中州使尝有增筑之议更三太守或营或止卒不克就治平三年三月给事中天章阁待制李公既领州事患其所以然也将踵前议而即新之询之属僚属僚协谋请之朝廷朝廷曰俞于是工人程其能羣吏谨其职揆以间月授以事期引铁丘之土以易朽壤市津门之木以增崇构调赤籍之伍以纾民力资囬图之钱以省官用始筑于九月二日甲子考成于十一月二日甲子兵马钤辖某官某某官某实董其役通判军州事郑某田某总领而临涖大凡役六邑义勇两埽河清诸铺兵总若干人为城五千七百七十步有畸而外郛水濠之长如之为輣楼五百一十一间而团敌马面之制随之西距河壖别为长堤三千五百三十歩所以止横水齧城之害也并壕外向植桑若枣若干株所以代枳棘藩落之衞也直城东西隅断堤路増二瓮城所以絶冦骑奔突之患也惟是郭门之器守御之备莫不増旧而加葺焉台髙而堑深下厚而上閷其坚足以遏湍悍之流其壮足以侈华裔之观非夫智以经之仁以临之则讵能即卑为崇撤故为新举一日之力而收永久之利耶昔春秋所记诸侯之事而土工无大小必书然其美恶或不同者皆指事示后以为法戒也其曰夏城中丘者以重其书也谓其不早完使至大坏方夏劳众而城与始作无异故重其事而讥之其曰冬城诸及防者以时而书也谓其戒民备物兴徒竣事皆在农隙之月故谨其时以善之是役也因基于前谋及城之未毁戒夫春秋所谓重者也自缩版至于工休不尽中冬合乎春秋所谓时者也故作之不劳而成之如素宜其书以告夫来者嗣其休利而裕民于无穷也公名中师以文学政事陟从官治澶逾年而召归方且大用矣庆厯三太守者某州防御使郭公承祐龙图阁直学士张公奎翰林侍读学士叶公清臣也
　　扬子寺聱隅先生祠堂记
　　聱隅先生祠堂者江都县宰承议郎罗君适所建也先生建安黄氏讳晞字景微年少时以有道称于闽中泉南陈侯靖福唐陈侯绛在郡日争以礼延请躬率诸生试听讲义于时士人习尚章句务为竒靡先生独好古学不与众合尝仿论语法言著书千篇其发明圣贤道义之隐微与古今治理之得失详矣自题其篇为聱隅子欷歔琐微论其解曰聱隅者枿物之名欷歔者兼叹之声琐微者述之之谓盖自因言以显志也景祐中先生年四十矣始随乡贡至礼部又上五十防求应直言诏科俱以后时不得与试已而叹曰老大不偶若此岂能复从诸少年校程式于屋间乎可以逝矣然欲阅天下义理观未见之书莫若居京师为得计遂僦舍僻处而士子竞造其门先生之学无所不通尤潜心者春秋易也其説以左氏凡例为得圣人之微郑康成象数极天地之緼学者校量攻击终莫能穷奥穾丞相武宁章公以其乡人召置门下权利所处非所乐也时我先人方在台省早闻其风下榻以招之先生欣然相就既一授馆凡歴五期某日与之游切劘论难愈久不穷后十余年某复仕朝廷先生犹居陋巷晏如也又着扬庭新论十篇其指陈当世之务有若言礼乐述作之所由则太常卿论是矣言郡国武备之废置则九州刺史论是矣余篇悉然盖欲见于行事者也方是时公卿大夫交章论荐者数十人朝廷用丞相韩魏公言将以为国子监直讲先生自谢于富丞相曰老生岂任仕宦者耶必不可辞愿得七品闲官还南方足矣仁宗皇帝闻而异之特诏授太学助教致仕从其志也嘉祐二年四月无疾卒于隆和坊僦舍死之日囊无余资惟所蓄书数万巻存焉一子在逺不及治命门人范迁张粤议以某为知先生之深者宜主其后走仆来告某即日往哭其尸为买棺就殓且谋寄骨郊寺翌日魏公遣使为干殡具又奠之以文其畧曰先生之道徳不用于朝宰相之过也闻者莫不痛先生之有时无命而称魏公之推贤抑已也未几其子某自南方来挈旅榇载遗书以去过江都稾殡于扬子寺后圃既而交游故人共为复土就塟其地其未塟也川陆之经由者识与不识皆过其下咨嗟留连或为歌诗哀辞或书名屋壁至于木肤竹簳题记殆遍其无位而得民至诚而感物近世未有也罗君涖邑之始首来奠谒因览封鬛黯然凄怆且谓大儒不祀后世何观昔汝南先贤列城图其像有吴君子仲尼表其墓思人尚徳由古而然于是即其故墟规度余地增土于上者几仞构堂其旁者几椽设像中楹俨乎惟肖凡材力之费悉出俸泉不劳于人已日而就兆域有表松槚有序所以示乎来者盖有激于风义落成之日逺近来观且欲记其经始之由载其始卒之行刻诸金石托文旧交予惟先生之道生不得亟行于时死而有名卿巨公周恤其后事嵗月久矣余芳邈焉又有贤令宰为之封植幽壤表章令名则后来之人有践斯地登斯堂挹先生之遗风知大雅之不改虽绵禩寖逺栋宇其頽又将继而新之庙食兹邦垂范来裔孰谓先生无后乎
　　沂州氶县崇胜寺重修上生院记
　　崇胜古寺也在氶之西隋开皇十六年初建于甑州号维衞未几与州俱废至唐初复兴歴载三百州县或降或徙而寺不复毁国初太平兴国三年遂赐今额而隶邑籍焉由寺之西序其别院曰上生实行凝海静二上人之经始也凝东京人少受具于景徳寺西禅院有经论学通上生百法二教开演既久学徒寖广应请兹地遂为下方至则视栋宇之摧落风雨无以庇覆乃条其佛事之不如仪者以告于邑人谋所以新之积勤累劳垂二十年而基构就既老且死众以其事属于静又八年乃克成之凡为屋仅二百楹堂皇阶庭门阿环合佛寝僧庐亦既完具又冶铁为像三十一躯坐立侍卫品地有序图形赋采悉如教相于是缁徒知所以宴息里闾知所以信向或曰兹吾邑之荣观不可以无纪也静乃状其事因宗秀师求文以劖于石秀愿士也往来沂鲁间尤乐其土俗以谓氶本兰陵故地多楚汉圣贤遗迹是宇也虽无竒伟絶异之观而当往来走集之防将勤馆人此焉其归予虽未尝过而游之然而望荀卿之旧邦想二疎之清尘因欲载文其地以寄怀古之思异日有来观之当为我留连于兹以访耆旧之遗説也
　　灵香阁记
　　栋宇可以庇风雨台榭可以逺燥湿庭除可以肃宾客山川可以广眺望此居处之壮观也而为浮屠之説者则不然曰不闳伟不足以容众大不盛丽不足以来信向故惟善经构增饰穷年而不已既而已闳丽矣而吴越之俗犹以为未也丹雘金碧斵砻熀至于殚人之财极工之巧而不知止故其山林之峻深郊郭之爽垲幽人之所卜智士之所营非为浮屠者不得而居有也思允师居睦州兠率寺之法华院佛学之外兼妙岐黄之术有以疾病告者必尽其技而为之诊视凡汤液之所饵砭针之所加无不如期而应自郡官至于编户皆称其方技之神良而功施之周普由是车马之踵门者日月相继而不絶也常患其居宇之湫陋宾至无所容遂辟故址革而新之又于其傍为阁五间楹桷崇髙轩槛虚明经像严于中草石蓄于次斋房客馆左右布列药栏花圃前后相望升其堂则闻芝术之芬氲游其庭则见竹树之防翳虽密迩阛阓而山居岩处之趣备焉考成之日太守集贤王微之率宾僚燕饮其上且嘉储峙之美因题其顔曰灵香又赋诗以纪其事继而作者贰车史馆刘元忠也观二诗则院与阁之所有皆可见矣后三年予自东阳赴亳社憩郡邮防故人留止过允之居因得一游目焉尝谓桐庐郡溪山之清絶自晋宋以来文士多称述之往往载于题咏观夫城邑闾井皆坦涂平陆盖与他州无有异也及登髙而望则羣峯回环一水萦带烟云晻霭朝暮异状不离指顾而万景在目信乎吴越之佳郡前人之所称咏不为虚谈也而兹阁又占一郡之胜处髙髙下下皆有幽致足为端居造适之乐复以甘辛寒温之上味给人朝夕之求其为利固巳博矣然则不得与夫竞土木而夸闳丽者并也宜乎微之元忠叹赏之勤勤如此因书所见以继二诗之后云
　　温州开元寺重修大殿记
　　古圣人立言垂教皆所以长世而利物也至若道被幽显而不遗事见乆逺而易信者其惟浮屠氏之法乎自中国逹于蛮夷自郡县至于乡聚凢在含识无有愚智一闻其说靡不归诚而信向焉由汉迄今千有余嵗虽世教有隆替而佛事未尝废絶者以其为道一本于人心人心欲安乐则曰积徳重者能享之人心恶罪苦则曰殖福厚者能去之故塔庙布于四方像设备于家户犹以为奉之未至也今夫吴越之俗以熏修相胜至于倾竭财力而不为劳崇饰土木而不知止是孰殴之使然耶皆至诚悃愊生于信心故莫之能御也先是永嘉郡火始作于民庐延及官寺遂逮僧舍所谓开元寺者东南之壮观也一旦煨烬人用愁戚其欲兴造切于巳居寺僧择随素有行愿知众人之所欲为也于是尽发私橐以图修复之役且谓筑室者始乎成寝治寺者先乎抗殿乃即故地规创新宇料工度材初亦无求于外而郡之大姓闻风响应愿心而乐施者不谋而同缔构有日矣适防择随顺世其徒曰有英等六辈闵师之艰勤赍志而殁共誓勠力继成其事指期促辧卒亦如师之素焉稡其资费几数千万凡为殿之堂室暨四旁环屋曰游巡者总三十有一间其崇七寻其深倍之其广益深之半中楹塑大像者三左右立像者十妙严之相髙广之坐璎珠之具金采之饰一仿其教之所述焉既而缁俗竞劝合为廊宇房闼者继踵而毕事不及三年重门周阁广居大厦岿然如初而闳侈巨丽又非畴日之儗也按寺本东晋郡人李整之所舍宅也归佛于大宁之二禩得号于开元二十六年中废于昭肃之初复造于宣皇之季火于治平之乙已完于熙宁之癸丑六百年间再毁而再复终不可废也向非人情之所欲为与僧志之不可夺则讵能集大縁于一时复已废之頽址耶夫人情之所欲为功虽大而易就盖不强之使然耳下之人能不强人者其兴事也犹若此之速然则为治者亦有不强人之政乎以之兴事而就功况于是其犹反掌欤熙寜十年三月二十二日
　　锡山唱和诗石刻记
　　先公宰无锡日某方在羁贯稍涉人事因得拜接邑尉窦公总之特防知奬相与亢礼公以文学登隽科尉大邑先公器其才识期以逺到毎賔从赏防莫不同之或遇欣适则形于篇咏时公春秋方盛未有嗣子尝得异梦先公为之占曰是男子之祥且贵兆也后十月实生彦法天章先公即日以诗庆之有仙果迟迟生海中平时曽説梦维熊及驷马定应髙庆阀五龙从此继英风之句某亲侍左右目覩其事无几何薄祐早孤流离多难数与公相遇顾爱益亲后彦法擢殊科某叨预考官获观奏赋既而复同馆阁不替世旧猥以父执见推不幸二公相继殂谢再有寝门之恸前嵗小子诒作尉兹邑值公之季子亦领丞事父祖旧治继为同僚累代周旋风义尤笃一日诒于僧舍得唱和遗篇方且更以石刻县丞君以为当时事迹莫若某经见之详以书见抵俾叙始末某追念畴昔忽五十年罄僾绪言才若俯仰因念昔人有居父官不敢当旧位坐卧皆易其处前史称之今丞尉卑秩而所居又非旧位虽无可避者然而井邑亭舍欵识犹存嵗月缅然手泽未泯吏民观者犹有余思子孙对之能不感怆某既嘉县丞君不忘先志又喜诒继托末光而某虽未尝从事于彼然得缀名于后亦足以慰逺慕之怀兹为愿幸也故敢备言之若其诸公官伐洎题载嵗月诒已叙于前兹不复纪刋石后月日具官某谨记


　　苏魏公文集巻六十四
　　钦定四库全书
　　苏魏公文集巻六十五
　　宋　苏颂　撰
　　序
　　补注神农本草总序
　　旧説本草经神农所作而不经见汉书艺文志亦无録焉平帝纪云元始五年举天下通知方术本草者在所为驾一封轺传遣诣京师楼护传称护少诵医经本草方术数十万言本草之名盖出于此而英公等注引班固叙黄帝内外经云本草石之寒温原疾病之深浅此乃论经方之语而无本草之名唯梁七録载神农本草三巻推以为始斯为谬矣或疑其间所载生出郡县有后汉地名者以为似张仲景华佗辈所为是又不然也淮南子云神农尝百草之滋味一日而七十毒由是而医方兴焉盖上世未着文字师学相传谓之本草两汉以来名医益众张机华佗辈始为之编録耳然神农旧经才三巻药止三百六十五种至梁陶隐居又进名医别録亦三百六十五种因而注释分为七巻唐显庆中监门衞长史苏恭又摭其差谬表请刋定乃命司空英国公李世勣等与恭参考得失又増一百一十四种分门部类广为二十巻世谓之唐本草国朝开宝中两诏医工刘翰道士马志等相与撰集又取医家常用有效者一百三十三种而附益之仍命翰林学士卢多逊李昉王祐扈防等重为刋定乃有详定重定之目并镂版模行由此医者用药遂知适从而伪蜀孟昶亦尝命其学士韩保升等以唐本并图经参比为书稍或増广世谓之蜀本草今亦传行是书自汉迄今甫千嵗其间三经譔着所増药六百余种收采罙广可谓大备而知医者犹以为传行既久后来讲求寝多参校近之所用颇亦漏畧宜有纂録以备頥生殴疾之用嘉祐二年八月有诏臣禹锡等再加校正臣某等亦既被命遂更研覈窃谓前世医工原诊用药随效辄记遂至増多槩见诸书浩博难究虽屡加删定而去取非一或本经已载而所述粗畧或俚俗常用而太医未闻向非因事详着则遗散多矣乃请因其疏据更为补注应诸家医书药谱所载物品功用并从采掇唯名近迂僻类乎怪诞则所不取自余经史百家虽非方饵之急其间或有参説药騐较然可据者亦兼收载务从该洽以副诏意凡名本草者非一家今以开宝重定本为正其分布巻类经注杂糅间以朱墨并从旧例不复厘改凡补注并据诸书所説无所刋润其意义与旧文相参者则从删削以避重复其旧已着见而意有未完后书复言亦具存之欲详而易晓仍毎条并以朱书复言亦具其端云臣等谨按某书云某事其别立条者则解于其末云见某书凡所引书以唐蜀二本草为先他书则以所着先后为次第凡书旧名本草者今所引用但着其所作人名曰某人云惟唐蜀本则曰唐本云蜀本云凡字朱墨之别所谓神农本经者以朱字名医因神农旧条而有増补者以墨字间于朱字余所增者皆别立条并以墨字凡陶隐居所进者谓之名医别録并以其注附于末凡显庆所増者亦注其末曰唐本先附凡开宝所増者亦着其末曰今附凡今所増补旧经未有者于逐条后开列云右几种臣等续添凡药旧分上中下三品今之续添难于详辨但以类附见如緑矾次于矾石山姜花次于豆蔻扶栘次于水杨之类是也凡药有功用本经未见而旧注已曾引据今之所増但渉相类更不立条并附本注之末曰续附如瓦苔附于垣衣燕覆附于通草马藻附于海藻之类是也凡旧注出于陶氏者曰陶隐居云出于显庆者曰唐本注出于开宝者曰今注其开宝考据传记者别曰今按今详又按皆以朱字别于其端凡药名本经已见而功用未备今有所益者亦附于本注之末凡药有今世已常用诸书而未见无所辨证者虑其传闻非审亦所不载如葫芦巴海带之类当别为图经以详着之旧药九百八十三种续添八十二种附于注者不预焉新定一十七种总新旧一千八十二条皆随类粗释推以十五凡则补注之意可见矣旧着开宝英公陶氏三序皆有义例所不可去仍载于首篇臣等所被校正诏书曰神农本草今既成书因以题篇不复加别号云
　　本草后序
　　嘉祐二年八月三日诏防朝廷颁方书委诸郡收掌以备军民医疾访闻贫下之家难于检用亦不能修合未副矜存之意今除在京巳系逐年散药外其三京并诸路自今每年京府节镇及益并庆渭四州各赐钱二百贯余州军监赐钱一百贯委长吏选差官属监勒医人体度时令案方合药候有军民请领昼时给付所有神农本草灵枢太素甲乙经素问之类及广济千金外台秘要等方仍差太常少卿直集贤院掌禹锡职方员外郎秘阁校理林亿殿中丞秘阁校理张洞殿中丞馆阁校勘苏某同共校正闻奏臣禹锡等寻奏置局刋校并乞差医官三两人同共详定其年十月差医官秦宗古朱有章赴局祗应三年十月臣禹锡臣亿臣某臣洞入奏本草旧本经注中载述药性功状甚有疎畧不备处已将诸家本草及诸书史中应系该説药品功状者采拾补注渐有次第及见唐显庆中诏修本草书当时修定注释本经外又有诸般药品绘画成图及别撰图经等辨别诸药最为详备后来失传罕有完本欲下诸路州县应系产药去处并令识别人子细辨认根茎苗叶花实形色大小并虫鱼鸟兽玉石等堪入药用者逐件画图并一一开説着花结实收采时月及所用功效其蕃夷所产药即令询问场市舶商客亦依此供析并取逐味各一二两或一二枚封角因入京人差赍送当所投纳以凭照证画成本草图并别撰图经所冀与今本草经并行使后人用药知所依据奏可至四年九月又凖勅差太子中舍陈检同校正五年八月补注本草成书先上之补注本草所引书传内医书十六家援据最多今取撰人名氏及畧述义例附于末巻庶使览之者知所从来余非医家所切不复存此
　　本草图经序
　　昔神农尝百草之滋味以救万民之疾苦后世师祖由是本草之学兴焉汉魏以来名医相继传其书者则有吴普李当之学録陶隐居苏恭等注解国初两诏近臣总领上医兼集诸家之説则有开宝重定本草其言药之良毒性之寒温味之甘苦可谓备且详矣然而五方物产风气异宜名类既多赝伪难别以虺状当蘼芜以荠苨乱人参古人且犹患之况今医师所用皆出于市贾所得盖自山野之人随时采获无复究其所从来以此为疗欲其中病不亦逺乎昔唐永徽中删定本草之外复有图经相辅而行图以载其形色经以释其同异而明皇御制又有天宝单方药图皆所以叙物真滥使人易知原诊处方有所依据二书失传且久散落殆尽虽鸿都秘府亦无其本天宝方书但存一巻类例粗见本末可寻宜乎圣君哲辅留意于搜辑也先是诏命儒臣重校神农本草等凡八书光禄卿直秘阁臣禹锡尚书祠部郎中秘阁校正臣亿太常博士集贤校理臣某殿中丞臣检光禄寺丞臣保衡相次被选仍领医官秦宗古朱有章等编绎累年既而补注本草成书奏御又诏天下郡国图上所产药本用永徽故事重命编述臣禹锡以谓考正羣书资众见则其功易就论著文字出异手则其体不一今天下所上绘事千名其解説物类皆据世医之所闻见事有详畧言多鄙俚向非专一整比縁饰以文则前后不伦披寻难晓乃以臣某向尝刻意此书于是建言奏请俾専撰述臣某既被防则裒集众説类聚诠次粗有条目其间玉石金土之名草木虫鱼之别有一物而杂出诸郡者有同名而形类全别者则防用古今之説互相发明其荄梗之细大华实之荣落虽与旧説相戾并兼存之崖畧不备则稍援旧注以足成文意注又不足乃更旁引经史及方书小説以条悉其本原若陆英为蒴藋花则据尔雅之训以言之诸香同树则用岭表録异以证之之类是也生出郡县则以本经为先今时所宜次之若兔丝生于朝鲜今则出于冤句奚毒生于少室今乃来自三蜀之类是也收采时月有不同者亦两存其説若赤箭本经但着采根今乃并取茎苗之类是也生于外夷者则据今传闻或用书传所载若玉屑玉泉今人但云玉出于于阗不究所得之因乃用平居海行程记为质之类是也药有上中下品皆用本经为次第其性类相近而人未的识或出于逺方莫能形似者但于前条附之若溲疏附于枸杞琥珀附于茯苓之类是也又古方书所载简而要者昔人已述其明騐今世亦常用之及今诸郡医工所陈经効之药皆并载其方用天宝之例也自余书传所无今医又不能解则不敢以臆説浅见防其文故但阙而不録又有今医所用而旧经不载者并以类次系于末巻曰本经外类其功用尤着与旧名附近者则次于逐条载之若通草次于木通石虵次于石蠏之类是也总二十巻目録一巻撰次甫就将备亲览恭惟主上以至仁厚徳涵养生类一物失所则为之恻然且谓札瘥荐臻四时代有救防之惠无先医术早嵗屡敇近臣雠校岐黄内经重定鍼艾俞穴或范金揭石或镂版聫编悯南方蛊毒之妖于是作庆厯善救方以赐之思下民资用之阙于是作简要济众方以示之今复广药谱之未备图地产之所宜物色万殊指掌斯见将使合和者得十全之效饮饵者无未达之疑纳斯民于夀康召和气于穷壤太平之致兹有助焉臣学不该通职预编述仰奉宸防深媿寡闻
　　校定备急千金要方序
　　善为医者察声色经络视隂阳气候以知六疾之所起而致以五辛六苦水火之齐故有通闭解结浣肠涤胃以生易死之妙学其术者大抵以农黄岐伯之经为宗而和扁诸家之説为解汉志所以论著其书列于艺文者诚以歴古所尚王官之守阙一不可也由汉迄唐其道寖广名医譔述殆百余家年世寖逺颇或亡散今之所传十不存一惟孙思邈备急千金方者首末粗见特为完书然而公私所藏鲜有善本简编倒错事理不伦肄习之流常以为患睿孝皇帝至仁防物留意医方以谓殴沴淫救昏札保夀命跻康宁无先于此道于是诏命儒臣是正坠失臣某等实被兹选典领有年窃谓孙氏之书精深博赡謏闻浅见诚难究悉乃因广内秘文及民间众本道藏竺典旁篇杂子并用搜访以资防考得以正其舛互补其遗佚文之重复者去之事之谬戾者易之期年切至颇见领畧凡得篇目若干门论若干首方若干道总三十巻皆仍其旧体也其间物有多寡权量不同病有缓急汤丸异齐链治有生熟之节名号有古今之殊文字假借之相通篇名前后之杂出毎用一法皆宜徧知虽有旧凡汗漫难悉今撮其纲条傅以新意别为总例一篇列于巻首将使披文易晓用药靡差济世便民庶几有助于圣治也昔刘歆叙方技为四种则有医经经方房中神仙之别唐令分医学为五科则有杂疗疡疮少小耳目口齿角注之品自是学者各务专门用汤液者或昩于鍼方习产乳者或乖于杂疗自非明智鲜或周知今是书所载始妇女而次婴孺后丈夫而终耆耋毎叙一病皆先论藏府之禀受又辨脉证之盛衰次审砭艾之所宜乃明药石之相应至于吐纳宣导饮食补养案摩符禁黄冶丹石众术咸备靡不臻妙所谓兼刘氏四种之技通唐令诸科之学信可与前古经方相为表里固非世医常流所能彷佛也谨按唐史思邈京兆华原人生于周齐之间而卒于髙宗永淳之世盖不啻百嵗人也少善谈老庄兼综释典百家之书后隐居太白山数被诏起固辞禄仕当时知名之士多师事之卢照隣尝问名医治疾之道思邈以天人相质之説为对照隣深加叹伏为叙其事云道洽古今学通数术髙谈正一则古之防庄子深入不二则今之维摩诘观斯言与其著书则其为人可见矣臣等固陋之学论次不精仰备奏篇深惭抵牾
　　后序
　　孙氏之书特为精博盖以祖述农黄之防发明岐雷之奥太古以来竒经秘论无不该综诚非近世医流之比儗也臣等既因被诏得以详求观其书中引据可以槩见者多出素问九塸灵枢甲乙等经黄素録帙太素巢源古今本草诸家脉法张苗药对陶景论广刘涓子鬼遗等集金匮玉函肘后百一葛洪必效姚僧垣集验陈延之小品谢士秦删繁胡洽郭玉范汪阮炳等方今并防检本书以正得失其书不传者则又兼用后人所着出于孙氏者以为证比若五鉴经独行方崔氏纂要延年秘録外台秘要正元广利李深之手集刘梦得传信诸方之类亦旁取其所引用以相考质然后遗文疑义莹然可明又观前代名流所着医方往往杂以古人方论不显所出殆难寻究惟陶隐居广百一方王道纂外台秘要多标题其书名最为明白可以防求今以二书騐之则诸家之菁华悉为孙氏采择矣而世俗妄人乃称海上龙宫之事以附致为据诚不足据也近之知医者毎叹惜前古方书亡失者众若能尽心于孙氏则其思过半矣谨按孙氏千金方外又有翼方月令等书当别从讐校以备颁行此不复悉论也









　　苏魏公文集巻六十五
　　钦定四库全书
　　苏魏公文集巻六十六
　　宋　苏颂　撰
　　序
　　华戎鲁衞信録总序
　　元丰四年八月奉诏编类北界国信文字臣窃伏惟念国家奄宅四海方制万区九夷百蛮罔不率俾蠢兹獯猃早已面内章圣皇帝因其丧师请和许通信好嵗时问遗寖以训讲陛下钦若成宪羇縻要荒乃命儒臣讨论故事将欲垂于方册副在有司其所以虑逺防微纡意及此者皆以偃兵息民故也顾臣愚陋不足以奉承明诏黾勉期月初见纲领诠次类例皆禀圣谟前诏断自通好以来以迄于今将明作书之由故以叙事冠于篇首厥初讲和始于继忠书奏与国乞盟之请赐以俞防由是行成故次之以书诏既许其通好乃有载书以着信故次之以誓书昔之和戎则有金絮防缯之赂我朝嵗致银绢以资其费故次之以嵗币恩意既通又有好货以将之故次之以国信信好不可单往必有言词以文之故次之以国书异国之情非行人莫达故次之以奉使奉使之别则有接送馆伴所经城邑邮亭次舍山川有险易道途有囘逺若非形于缋事则方向莫得而辨也故作驿程地图前后遣使名氏非一职秩不同南北羣臣交相礼接年月次序散而不齐既为信书不可无纪故作名衔年表夫如是而使事尽矣通好肇于北人我从而聴之凡问遗之事皆列北使北信北书于前朝廷所遣乃报礼也故载之于后所以着其所从来也凡使者之至在道则有邮馆宣劳之仪入朝则有见辞宴赐之式礼意疏数并有节文故次之以仪式又次之以赐予彼待王人亦有常矩无敢违越故以持礼过界及北界分物系于后使者宜通宾主之欢而防见之礼不可阙也故次之以交驰问劳往返诏宣书劄体范存焉故次之以诏録又次之以书仪信币则有赍操之勤导从则有舆隶之众霑赉所及无不均遍故次之以例物使者至都上恩顾恤靡所不至或贸易货财或须索供馈或丐求珍异许予多矣故次之以市易而供须求丐附焉南北将命往还约束细大之务动循前比故次之以条例凡此皆常使也诞辰嵗节致礼而已至若事干大体则有专使导之故次之以泛使疆之虞帅守当任其责则接境司州得以公牒往复故次之以文移事非司州所能予夺至待命官及疆吏对议者代州移徙巡铺界壕是也故次之以河东地界疆界既辨则边圉不可不谨故次之以边防其别则有州郡壁垒之缮完砦铺塘泺之限断载于舆地所以示守备之严也凡为此书本于通好辽人则彼之种族自出不可不知辽本契丹也故次之以契丹世系辽与中国言语不通饮食不同逐草随畜射猎为生难以礼义治也朝廷所以能固结而柔服之盖知其爱好之实也故次之以国俗耶律氏僣拟中华有年数矣爵号官称往往窃名故次之以官属而宗戚俸禄三者相须并见于后边塞之俗恃险与马由古然矣故次之以闗口道路又次之以蕃军马辽之为国幅不过三千余里而并建都府兼置州县轺车所过宜详其处故次之以州县彼荒裔也并有奚渤故土外接大荒之境其可见者宜兼着之所以示天声之逮逺也故终于蕃界杂録而经制方畧论议奏疏附焉臣窃观前世制御外侮之道载籍所记不过厚利和亲以约结之用武克伐以驱除之或卑辞逊礼以诱其衷或入朝质子以制其命汉唐之事若可信也然约结一解则陵暴随之彼岂不得其术耶盖恃一时之安而不图经久之利故也渊谋硕画何代无之至于我朝乃得上防年歴七纪而保塞无患嵗来信币而致礼益恭行旅交通边城晏闭黎民土著至老死而不知兵革自书契以来戢兵保定未有如今日之全胜者也圣上方恢天下之度以威怀逺人犹虑有司慢令取侮遂案图籍揭为令典使之循守无得而逾后虽有忿鸷悍黠之人欲啓事端绳以章条彼当自屈若然举辽朔之众唯上之令则是书之作可谓规模宏逺而徳施无穷矣然以今日承平之势当彼百年既往之运狃我涵煦侈心渐萌侈极而微形兆兹见藁街质馆行可致其俘入矣今姑撮其大概副圣辰经逺之虑总二百巻巻有楦酿则厘为上中下谨条事目具于左方次年编类成书先具目録进呈六年六月五日防降宸笔赐名华戎鲁衞信録
　　校风俗通义题序
　　臣所校定风俗通义崇文先阙本臣以私本因官书校定凡十巻谨次第録谨案范煜后汉书应劭字仲逺汝南南顿人歴太山太守后为袁绍军谋校尉卒于邺撰风俗通以辨物类名号释时俗嫌疑文虽不典后世服其洽闻然传不记其篇巻惟梁録载风俗通义三十巻隋书经籍志云三十二巻録一巻唐志亦云三十巻而臣某所传才十巻初疑阙其下篇歴代诸儒著书引据最多而无若庾仲容子抄马总意林载之畧备今以其书校之乃篇次不伦然子抄但着巻第凡三十一而不记篇名意林则存篇名而无巻第今校其文意粗可见者独皇霸一篇同为第一其正失第二子抄云第六諐礼三子抄云第八过誉四子抄云第七十反五子抄云第九声音六子抄云十三穷通七子抄云十五祀典八子抄云二十神怪九子抄云三十一山泽十子抄云二十四又意林以祀典篇为仪礼其余篇名可见者曰心政曰古制曰隂教曰辨惑曰折当曰恕度曰嘉号曰徽称曰情遇曰姓氏曰讳篇曰释忌曰辑事曰服妖曰丧祭曰宫室曰市井曰数纪曰新秦曰狱法其书并亡而第八并篇名亦亡又案意林于折当篇载目録云太山太守臣劭再拜上书曰秦皇焚书坑儒六艺缺亡髙祖受命四海乂安往往于壁柱石室之中得其遗文竹朽帛裂残阙不备至国家行事俗问流语莫能原察故三代遣輶轩使者经絶域采方言令人君不出户牖而知异俗之语耳此其自叙如此势当在巻首或巻末今乃云第十以此又知庾马所载篇第未必当然故不复更改谨以黄纸缮冩藏之馆阁
　　校淮南子题序
  </div>
  <div class="pagination">
   <a href="苏魏公文集_page41.html">
    上一页
   </a>
   <span>
    ...
   </span>
   <a href="苏魏公文集_page37.html">
    37
   </a>
   <a href="苏魏公文集_page38.html">
    38
   </a>
   <a href="苏魏公文集_page39.html">
    39
   </a>
   <a href="苏魏公文集_page40.html">
    40
   </a>
   <a href="苏魏公文集_page41.html">
    41
   </a>
   <span class="current-page">
    42
   </span>
   <a href="苏魏公文集_page43.html">
    43
   </a>
   <a href="苏魏公文集_page44.html">
    44
   </a>
   <a href="苏魏公文集_page45.html">
    45
   </a>
   <a href="苏魏公文集_page46.html">
    46
   </a>
   <a href="苏魏公文集_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
