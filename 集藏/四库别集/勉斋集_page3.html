<!DOCTYPE html>
<html>
<head>
    <meta charset="UTF-8">
    <title>勉斋集 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>勉斋集 - 第 3 页/共 18 页</h1>
    <div class="content">　　与綦总郎书【奎】
　　榦复自向者某官出宰建阳得托受防之庇因获晋拜去嵗金陵复得预属吏之末兹承肃将正命荣总饷台又获宻迩台治朝夕亲承教条视他郡有荣耀焉顾以疎贱仅能具名姓通记府虽一水之阻又不敢越境亲承约束拳拳此心如水东注然区区贱职有不敢不禀渎者是以忘其犯分之诛辄自冒昩陈之榦衰晩庸谬无足比数误防朝廷知遇之厚试邑一年而得倅为倅一年而得郡此近例所无有不肖何足以当之朅来此邦民淳事简日领词讼不过三五纸晨起治事一二刻即退终日可以髙卧财赋之入不过市井酒税亦不难办真无毫髪可以图报朝廷知遇之意身虽佚而心实不遑安也然有一国之地则当有一国之政毫髪有阙则无非太守之罪是岂得以为事简而自佚哉汉阳虽小郡实与武昌为唇齿丙寅丁夘榦适在武昌武昌之人日夜望汉阳之烽火以为安否孙氏都武昌而使鲁肃守汉阳则其为要害可知今乃荡然无城池之可恃此岂郡守之所敢自安城南俯瞰大江堤岸低薄夏月水涨居民昼夜为之不宁一或溃决则一郡生灵皆为鱼矣城池堤岸二事乃郡政之最大者日夜筹度计画要非郡计所能独办俟有成説即具利害方略申朝廷诸司而目前有不容已之事惟使所可以主张者本军军籍多缺禁军二百人仅存百二十人多游手亡命之徒向来廪给不充听其朝来暮去自榦到任为之增廪给然后粗有固志且招填已及百五十人见招是旧额但无营屋可居徃徃散处民间有营屋二三十间又在郡山之后荒芜无人之地深为非便葢汉阳郡城自绍兴之初残破之后并无居民岳侯屯兵武昌遂占郡城荒地为水军寨所占之地居郡城三分之一也水军七八百人又皆髙燥之地郡中居民皆在卑湿又皆偪仄无所容居军学乃在湖水之中同官廨舍徃徃不能备犹非利害而禁军无营寨乃缺典之大者今水军所居之地既为寨屋又为房廊既为廨舍又为花圃向屯七八百人则空地甚多同为屯军水军之地有余而禁军乃无营寨禁军之兵无地可居而寄屯之军其地反多空闲以彼有余补此不足公此心而观之亦无不可者欲乞某官曲加怜念呼权司而谕之此意或差一属官过江相度如果从所请本军每嵗甘出赁金偿之亦惟命是听么么小郡非上司力赐主张则虽有趋事赴功之念亦无以展布
　　复丰宅之淮西帅【有俊】
　　榦备员假守才具浅拙诚无能为独拳拳宗社之念日夜忧恻无所控诉昔艺祖数百年之基业江左数百万之生灵二帝之游魂无归八陵之余愤未洗当彼中衰残朝不谋食之际正中原遗黎奚为后我之时以如是之重任付之当世诸贤浮光之警今又两月矣未知有一字施行起人意者想其闻杀却敌人几名之报上下举手相庆又为宴安江沱苟安嵗月之计其使人愤懑欲逃遁山林而不可得也忽闻先发制人之诲不觉喜欲起舞今日之事甚不易见衅端既开事不答已向者吾尝屈已厚币以事之彼又据有河南北之地志满意足故可以和今吾既絶其币又失河北幽燕之故壤其势只得取偿于我此岂可更萌屈已求和之谋今既如此则只有守有战而已守非易事惟战乃胜乎守然自诸贤偷安日乆军政不修百事废弛将何以战顾今日事势则诚有所谓事半而功倍要在处置得宜耳












　　勉斋集巻七
　　钦定四库全书
　　勉斋集巻八　　　　　　宋　黄榦　撰
　　书
　　与胡伯量书
　　榦彔彔贱职无足道身老累重书防所入之薄不足以自活躬耕非所素习舍是无非有害于义惟有禄仕犹法令所许君臣不可废之义竭力尽职食焉无愧故冒昧为之幸亦职事粗办上下不相咈可以苟嵗月耳但场务事多无暇读书浙右之俗专务豪奢初不知读书为何事过従絶少讲习遂废是则可恨也契兄与黄寺丞丈处彼此当相安胡不且少留耶肤仲去嵗留此甚乆亦具言相处之适其长子子华今遂登科矣恐欲知之李余二兄力学如此可喜近有自彼来者乃云敬子舍禄仕而放债以为活岂亦恶之者之言耶不知其生事何如如他无以为活却不若丐祠之为愈也
　　榦衰晩之踪夺于儿女之累不得一意卒所业朝夕忧叹虚度此生若不为摆脱之计日度一日溘然而逝与枯枿朽株何异儿女十人一儿一女已婚嫁次女亦已许人今秋可了更四男子次子辅年已二十三矣懵然无所知然亦幸其静重知读书但顽钝之甚留之膝下无朋友过従尝欲遣之逺游以交于四方之贤者而广其闻见深以未得师为念今乃闻契兄寓筠阳去此十舍而近敬遣之趋函丈望借一寺舍僧房近郡治者与之处诲之以所当读之书每四五日一呼而教之为之检防课程不惟使之识义理不为小人之归亦望之使之多闻博识进可以应举退可以为书防以不失其衣食之计榦家世穷空兄弟子侄辈皆须自撑拄以为活非有父兄之业可席以为安也若其可教望收置席下虽三五年无害也此亦月遣人送资粮以与之榦老矣一二年间亦有卜处康庐之意得此子先交于彼中相识异日亦得以老此身也万望垂念
　　李宪相约为章贡之行已治装戒行邑人苛留不忍相舍此亦为之痛彻心肺以此忧虑熏心几成大病只得力辞之未知其肯相従否衰晚絶念世故但得一日之闲且为卒业之计岂敢更当此重委若以此得罪而去亦所甘心也昨承示借先师遗训已嘱小儿辈谨防不敢损失承许以夏初见访俟有的信当遣舟奉迎輹孙偶以去私留此只得且以付之防示及杨敬仲语此自是二陆门戸其学者之説大抵如此专欲上门把人长短又须勒令其人従其説诚足以耸动人听然乆而思之意味殊短契兄欲以某坐某行言之则又恐非其指意亦恐未尽其某坐某行之意也国秀兄之説似为得之恨以事冗不得深思再以求教也
　　榦一身百虑至上饶又且不免还家看孥累米价大贵四壁萧然求欲退安丘壑而不可得旦夕又当一出抑何时而已耶囘首诸公徒切健羡大学首章无他疑但向者以为明德之发于外者昭著而不可掩也今之解注乃存于中者洞彻而无所蔽也故鄙意以为莫若合内外而言之虚灵指存于中者而言昭著指发于外者而言如辉光之类皆指外者而言之今既未能不疑且守师言就本领上看尤为有味也义理无穷安得朝夕相依以扣请所未闻耶
　　明德只得如章句所説然其间亦难看更以格字致字诚字正字修字与明字相叅见得分晓方理防得先生指意不然只是侏儒观优也榦年益老目益昏每念先生诸书向来极欲説得平易使人易晓然今所晓者又只是见得皮殻殊可叹也悉俟面言之近因与蔡兄元思论西铭颇痛快敬子当能言之余俟骑气之来耳榦本是村秀才却被捉従此来又不免别换头面为之説法日寻羣豪为骑射雄饮之习老矣不足追逐然旧病却自来此为之顿减亦是顽骨合有许多辛苦分也诸事已见敬子兄书中向使真得一方之地使自展布亦当有可观局促随人后亦颇觉费力耳亦只得寻不侵官不犯分事为之使吾之志得行而彼不觉耳然孰若安坐读书之为乐也两子来此却得课之读书其他无可交游者葢此间所习者骑射耳不知有诗书也承教持守之方别恐亦无他説前辈及先师言之详矣亦只是不为与为之不力耳然亦有一説致知持敬两事相发人心如火遇木即焚遇事即应惟于世间利害得丧及一切好乐见得分明则此心亦自然不为之动而所谓持守者始易为力若利欲为此心之主则虽是强加控制此心随所动而发恐亦不易遏也便使强制得下病根不除如以石压草石去而草复生矣此不可不察也不知髙明以为如何榦老矣未能忘禄非禄之不可忘也不仰禄则又须别求所以糊其口而劳心害义反甚于仰禄以是东西南北惟命是从何去就出处之敢言何功名事业之敢望特汨没世俗学问尽废大为师门之罪人不敢自文也敬子果如何来书所谓甚费造化断不可辞此语却与向来议论不同今之出仕只是仰禄不得已若谓合义则非所敢闻只管如此立説却似浙间议论也又不知髙明以为如何敬子既是应举得官又家贫未能不仕従之亦无害也
　　前日之事乃知诸公醖酿甚乆惟恐其来故竞起而攻之要之不能阿世徇俗尚复俛首从官此当自责也苐因此遂得裹足山樊杜门絶交一意安静以终余年又莫大之幸也南康已成聚落临川气象方张此间亦有朋友自为保社讲习益明不至于防言絶而大义乖亦先师所望于吾辈也尊意只得屈意徃白鹿且以吾道为念收拾得十数人使此道不至湮晦最急务也陈守胸懐坦然无一毫私欲之累于学问虽未甚加功然其资其志不可及也此而不可相处则亦难乎望于今之世矣
　　日来讲学想日有新功朱先生集前修之大成设教垂世其大纲无以复加矣顾学者之为学则亦须随其气质察其所偏与其所未至择其最切者而用吾力焉譬如用药古人方书亦言其大法耳而病证多端则亦须对证而谨择之也榦衰老多病于诸书亦不能泛读矣心身闺庭之间是则学问之大端朝夕孜孜惟此而已朋友讲习则絶难其人也
　　复胡伯量书
　　承诲以朋友讲问之详甚幸甚喜榦之愚陋何足以折衷之所説大抵皆善人心道心之説恐如契兄所云者为是李所谓人心气也余所谓性之正者皆未精确也道体之説此更宜讲究谓但指隠而言者岂所以为道体之全耶体字不可以体用言如今所谓国体治体文体字体亦曷尝对用而言耶所谓道体者无物不在无时不然流行发用无少间断如曾晳者真是见得此理然后従容自得有以自乐今之局促迫狭寻行数墨辄拘碍者岂亦于此有未洒然者耶主敬致知两事相为经纬但言敬而不能有所见者恐亦于此有所未思耳此有非纸笔所能尽者试以扣余李二兄共商确之安得一见相与剧言耶恐有未安者却望垂教为幸榦偶当一职自不敢苟以是亦粗办不然亦岂不能虚窃廪粟以活孥累耶承见教讲学大畧足见勤笃师友所望道体之説前已具所闻求教矣未审是否持守之方无出主敬前辈所谓常惺惺法已是将持敬人心胸内事摹写出了更要去上面生支节只恐支离无縁脱洒所谓座右铭四句者不知先师文集有耶抑故友程君之语也是必非夫子之言若程君思索所到则恐画蛇寻足愈支离而愈鹘突矣安得起之九原之下一扣所疑耶易本义不暇细观但先天六十四卦圆图已大错缪所谓有小圏者特其小失耳今以印防论之则印防中缝之左即乾卦其右即姤卦干姤二卦夹在防缝左右乃今所印本恒防之位即先天干姤之位也干姤居正南坤复居正北故曰冬至子之半是也若今所印则冬至在亥子之间矣知干姤在防缝之中则伏羲八卦图以干为南以坤为北可以类推矣此乃易之宗祖宜亟正之又圆图后语有圆布者有方布者则六十四卦圆图之中当有方图岂可有其语而无其图耶榦以贫故无笔力且在考亭借书以读以故无本然此大节目则可以黙识不可便流转以误后学也
　　闻果州兄之病令人终日忧恼又是几百十年复生得一人如此况当人物衰防防言将絶之际岂宜如此不知此数日又如何朝夕引领以望音信及得音信则又惊悸不敢开缄为之奈何诸兄更宜朝夕视之且以寛释其意也西沂之计且宜迟之榦在此陈师复又来皆可差人去使唤及其他委使亦可効力若解舟之后朋友皆不在侧万里修途不得不为之虑也
　　与胡伯履西园书
　　榦贱迹如旧去冬复为此来更两三日即理归装顽钝无寸进特此志未衰尔义理精防玩索之乆渐觉前日用工之疎然又安知异日之视今不犹今之视昔耶亦有刻意竭力以不负此心而已道难明而易晦彼驰心俗学畧无见觧者是诚无望焉尔有志于道者又率多自执已见安于速成然于圣贤之学不可以毫厘差者其为亡羊一也以是益觉师友讲贯虚心求益不可须臾忘也此间朋友徃来甚多但悠悠不能自奋者亦不少每念契兄刚毅果敢未尝不敬慕恨朝夕不得承诲论君举陈丈于大经大本固难责以尽合然闻于其制度考证亦颇有过人处善取人者亦资其长以益已而已
　　复胡叔器书
　　榦两嵗奔走相望益逺无从晋记人来两辱书诲不胜感慰吾辈年益老百事皆不足关心惟力进此道以无负师门为幸进道之要固多端且刋落世间许多利欲外慕见得荣辱是非得失利害皆不足道只有直截此心无愧无惧方且见之动静语黙皆是道理不然则浮湛出入浑殽胶扰无益于已见窥于人甚可畏也榦衰老冒昩此来只是为贫别无他事日来觉得气血大不如前已上丐祠之请不防报可欲归未能意思昏闷此间本事简偶值大旱颇觉劳心若得早归静坐读书莫大之幸也
　　复叶味道书
　　榦彔彔如昨衰晩冒昩初以事简为幸忽值大早不遑宁处所幸方旱之初便积得米以为后日之地以是其忧稍寛但事变之来不可预料亦不容安枕也老来但觉来日无多亟上丐祠之请不防听従然亦可以为嵗终再请之地也语録事承见谕然亦有一説且如语録中所载与四书不同者便径削去则朱先生所集程先生语録胡为两説不同而亦皆采取耶天下义理正未可如此看也虽朱先生不敢以自安而学者乃欲率然如此何耶朱先生一部论语直解到死自今观之亦觉有未安处且如不亦君子乎一句乃是第一叚几畨改过今观程子云不见是而无闷乃所谓君子是不愠然后君子也朱先生云故惟成德者能之则是君子然后不愠以悦乐两句例之则须是如程子之説方为稳当敏于事而慎于言朱先生云敏于事者勉其所不足慎于言者不敢尽其所有余此用中庸有余不敢尽之语然所谓慎者非以其有余而慎之也慎字本无不敢尽之意事难行故当勉言易肆故当慎耳人而无信一章其何以行之哉何以之以便当用其何以观例志道据德依仁不当作次第説若作次第説则游艺有所不通且有志道者未能据德据德者未能依仁之病道者贯古今塞天地人所共由志者存之而不忘德则行道而有得于身随其所得守之而不失仁者心之全体德由此立道由此行故当依之而不违三者皆人所不可须臾离若艺则游之而已此一段乃近见一朋友语録中所载又岂可以其与四书不合而削之乎义理无穷正可忧正可惧不可执一説而遂以为安也似此数处皆是近日见诸君子读论语而得之今既刋削如此亦无可奈何但乞存留底本见示并求新改本更一观耳序文读之全不成言语留此人十余日欲修改去竟以事夺又以暑热不可言旦夕专人送去诸事已见李丈书中
　　问小德川流大德敦化与万物统体一太极一物各具一太极是同是别或云大德敦化是天命之谓性小德川流是率性之谓道或云大德是语大莫能载小德是语小莫能破此两意是同是别
　　天生烝民有物有则民之秉彞好是懿德四句如何既説物则又説秉彞又説好德则也彞也德也是一是二语脉如何相贯
　　榦昨以鄙见所疑奉质今观所荅颇似未安孟子曰博学而详説之将以反説约也圣贤千言万语虽似不同而其至约处未尝或异今只随句解析而不见其统防之一则恐于吾日用之间参前倚衡未必有所见此不但文义之不通而已也道之在天下一体一用而已体则一本用则万殊一本者天命之性万殊者率性之道天命之性即大德之敦化率性之道即小德之川流惟其大德之敦化所以语大莫能载惟其小德之川流所以语小莫能破语大莫能载是万物统体一太极也语小莫能破是一物各具一太极也万物统体一太极此天下无性外之物也一物各具一太极此性无不在也尊德性所以存心而极乎道体之大道问学所以致知而尽乎道体之细自性观之万物只是一様自道观之一物各是一様惟其只是一様故但存此心而万事万物之理无不完具惟其各是一様故须穷理致知而万事万物之理方始贯通以此推之圣贤言语更相发明只是一义岂不自博而反约哉天生烝民有物有则于民之下又言有物者何也有物者就人身上有耳有目有手有足有君臣有父子之类而言也有此等物便有此当然之则如耳聪目明手恭足重君仁臣忠父慈子孝之类是也然此当然之则固无物不体而此理之妙实根于人性之本然惟人之生各禀此有常之性所以应事接物皆好此美德而不容已也所谓美德即所谓物之则也其曰好是懿德是云者即指上文有则而言也孔子又加一必字于有则之上加一故字于好是之上其防愈明矣刘子曰民受天地之中以生是以有动作礼义威仪之则亦此意也若不如此看得文理明顺则谓之同者鹘突而无别谓之异者支离而不通矣榦尝谓此四句便该括了中庸大学论语孟子许多説话非大圣人不能言也自有天地以来如人心道心四句及此四句皆是天心正法传授世人不可轻将寻常诗句读过也且如大德小德亦只是此意秉彞便是大德好德便是小德世间只是一个道理也朋友难得相近故痛言之未知是否
　　榦前日附去诸兄徃复之语今承见教大抵榦之説失之合一而无别诸兄之説失之离析而无统更取朱先生太极图解以统体太极为天下无性外之物以各具太极为性无不在之语并中庸尊德性道问学注观之不知如何如前日鄙见亦觉未安统体太极各具太极则兼体用毕竟统体底又是体各具底又是用有统体底太极则做出各具底太极语大语小则全指用而言毕竟语大底是全体语小底是用天命谓性是未发毕竟是体率性谓道是人所常行毕竟是用大德而能敦化毕竟是体小德而川流毕竟是用若浅看则一段是一段更深入思量则又觉相似都凑不知如何中夜思之更无着落诸兄精力过人更为思之以见教幸甚
　　复李公晦书
　　来教谓喜怒哀乐属于人心为未当必欲以由声色臭味而喜怒哀乐者为人心由仁义礼智而喜怒哀乐者为道心以经文义理考之窃恐不然朱先生中庸序云人心发于形气之私道心原于性命之正形气在我如耳目鼻口是也声色臭味在物岂得以发于声色臭味者为人心乎朱先生云虽上智不能无人心今以由声色臭味而喜怒哀乐则是圣人未免于逐物也而可乎谓由仁义礼智而喜怒哀乐者为道心则乡党一篇委蛇曲折焕乎其文章莫匪由仁义礼智而发也曷为而以道心为惟防乎人指此身而言道指此理而言发于此身者则如喜怒哀乐是也发于此理者则仁义礼智是也若必谓兼喜怒哀乐而为道心则理与气混然而无别矣故以喜怒哀乐为人心者以其发于形气之私也以仁义礼智为道心者以其原于性命之正也人心道心相对而言犹易之言噐与道孟子之言气与义也人心既危而易陷道心复防而难明故当精以察之则喜怒哀乐之间皆见其有当然之则又当一以守之使之无一念而不合乎当然之则然后信能守其中而不失也似此可谓大段明白未审髙明以为如何更幸详以见教
　　真丈所刋近思小学皆已得之后语亦得拜读先近思而后四子却不见朱先生有此语陈安卿所谓近思四子之阶梯亦不知何所据而云朱先生以大学为先者特以为学之法其条目纲领莫如此书耳若近思则无所不载不应在大学之先至于首巻则尝见先生説其初本不欲立此一巻后来觉得无头只得存之今近思反成逺思也以故二先生之序皆寓此意亦可见矣今观学者若不识本领亦是无下手处如安卿之论亦善但非先师之意若善学者亦无所不可也孔门教人只説博文约礼至子思首言天命之谓性孟子首言性善是或一意也
　　所拟近思数条言仁一也或在首巻矣而仁之道只消道一公字乃在第二巻者首巻状仁之德公字乃为仁之法所以属次巻义利之辨不在第二巻而在第七巻者第三巻只论为学之法若是利则不可以为学矣如孟子言舜跖之分则跖岂可以学论哉四子之序以大学语孟中庸为次近思乃杂诗书于语孟之后专言四子则不及诗书泛言读书则杂以诗书亦各是一意于学者用功初不相悖也义理有疑一段而重出此却可疑但濯去旧见以来新意此句于学者读书之法颇精宻故先言之最后劄记之语稍浅近故列之于后然不重出前数语则又不成文理此不妨重出也致知在主敬前亦当如此若大学或问先以持敬补小学而后及大学则与此不同然若不致知则又不知持敬为何事耶先生尝云居敬以立其本穷理以致其知本立而知益明知精而本益固则亦不妨其互相为先后也凡此皆非大义所系但觉近思旧本二先生所共编次之日未尝立为门目其初固有此意而未尝立此字后来见金华朋友方撰出此门目想是闻二先生之説或是料想而为之今乃着为门目若二先生之所自立者则气象不佳亦非旧书所有不若削去而别为数语载此门目使读书者知其如此而不失此书之旧为佳试与真丈言之如何通鉴纲目昨见旧本只是周威烈前数段有诸国征伐至杀戮十数万人者皆不载尝以禀先生荅云此岂可不载遂添得数段后欲重修而未暇也如此大部帙其间岂无疎漏处然其大经大法则正大的确非前辈诸儒所能及也僭易及之更幸赐教
　　与【失名】
　　三才之植立万化之流行自一息至于不可终穷自一毫至于不可限量所以纲维主宰者道而已道非他行天理之当然不杂于人欲之私而已自古帝王参天地賛化育更尧舜禹汤六七君上下数百千年致治之盛常如一日岂有出于此道之外哉诗书载籍之传其详可暏也春秋战国以来异论滋炽其术愈工其説愈巧其效愈邈彼岂不知圣帝明王丰功伟绩之可慕哉陷人欲之私而昩天理之正帝王体统卒以冺没而民生不见隆古之盛千有余年于此矣可胜叹哉循乎道者如此戾乎道者如彼然则有志于世者其辙迹可考也然道之在天下与三才并立万化并行虽显晦不同未尝亡也神而明之其惟人乎人以一身任斯道之责其要有三吾心之灵万善毕备察识存养以立其本诗书载籍嘉言具列玩索涵泳以博其知贤人君子懐才抱德量其小大皆有可取搜罗振拔以广其辅循是三者而固守之道之不明非所患也然处世有穷通致力有难易岩穴幽隠之士刻意励行以有志斯道亦足以独善其身惟夫君相之尊公侯之贵天下之所观曕人心之所趋向诚能笃意于斯道则措天下于泰山之安壮国势于九鼎之重直反掌耳是则榦之所以有望于阁下也








　　勉斋集巻八
　　钦定四库全书
　　勉斋集巻九　　　　　　　宋　黄榦　撰书
　　与郑成叔书
　　榦同朋友寓萧寺终日无来人乃知山居之乐如此入城千万枉道下访也承谕记文笔力低弱不足以发明尊丈宣义家庭之训与贤昆弟相与之情更幸改抹看如何一览弃去可也记中欲知其为某人之家不得不书人表德甚皇恐父前子名则又不得不书名僭越之甚【绍熙壬子夏成叔请怡閤记也】
　　传谕尊丈宣义眷睐之意甚厚秋深当走求瞻拜无益之书不敢先渎侍次望道谢意何日复入城近与朋友看博议见其考事説理颇有可观反为衍辞华语所汨没间亦有非出一手者妄意删去三取其一似稍可观已祝望之携呈试为一览有可疑者幸相徃复成叔之敏不过一阅也
　　榦昨入城特留一两日复入山今尚可为半月之留渐迫俗务不容乆享清福也朋友去尽虽无讲切亦颇得自温习业与世违不足道也昨望之归以一书附之凂逹不审曽至否子羽尚未来秋试甚近计淬厉日进以成叔词气当无复坚敌但更放平令明白如白居易诗虽婆子亦可晓庶读者不甚费思索耳不知如何但榦岂足议及此耶乆早风雨可畏近城两熟之田皆无所伤想并海殊为此挠于收刈无阻否所在或水或蝗天灾异甚肉食者殊不为动心也榦试后多事欲再寻入山之盟而未能笔砚已生埃矣朋友尽散独谦之数徃来耳何日入城得请教论邪仪礼编次殊未有伦理得一二朋友如成叔之敏为两三日之集则此意可遂矣榦日困多事不得专意讲习为惧承日课诗礼计有新功世间事无不当读况涵泳持乆以养情性者乎但语孟近思是初读书用工要处须是熟读精思真可圣贤意思则以此读世间书是非得失方有尺度不至于泛然徒为诵记而已此皆前辈所已言承问辄及之诗集传刋本不及见此却有冩本偶郑子立借去俟其送至当纳去东莱诗记与诗传虽多不同然意思寛博従容却亦颇有益
　　榦明日遂行上元前度可抵家需诗传适迫行忙冗亦徧寻偶文集散乱竟寻未得榦不乆即归抄録未晩也仪礼原不曽防并俟他日
　　榦抵此诸况如昨但日俟家兄之报以决行期先铭非浅陋所能称述以友谊之厚亦欲勉强复迫多事愧未能如期耳买书亦偶未印就彦忠行急并俟后便也【庆元丙辰先生是嵗自晦翁所还里】
　　榦罪逆不天先妣塟事有日欲启先人旧圹举以合塟棺为水所舂撞虽幸无他然欹侧已甚有人子所不忍见者苦哉痛哉不孝之罪何以自赎兄弟相视方知择地不可不审家兄顷亦不以风水为意至此方大惧新卜地特出家兄之见开穴未数尺已有涓涓之状矣以此遂姑迟之然家兄嫉季通彦忠之説如仇讐虽有百口莫能开释付之俗师卜之淫鬼终恐复蹈前辙无可言者身属卑防熟谏不从只得听顺中间忧闷不能食者数日几至委顿今却幸稍能支吾以视大事之毕百况如此亦不如无生也考亭先生中间得书一病几不可救已遣书相问矣近却已安近闻诋排之意复炽不知竟如何此间朋友十数人却皆谨愿纯静有可共学之资以科举在近皆未暇讲习闻家塾相聚者众想极有美质闻望之在彼幸为致意试前能一来山间访问生死否【戊午】
　　承许下访兼闻昆仲偕来慰幸之甚礼书之成有日矣所借善书行者二人亦约上元后到此得如期同防检与之抄録为幸张楼不难区处潘百二哥今日亦来相访大率朋友来者皆以朋友来集且归若成叔之来当呼致之林公度潘谦之度亦月半间此来亦一盛集也【已未春成叔遣其季弟周父来従先生学】
　　榦祸患余生心力凋耗此间事绪不一终日应酬无少暇遇休日且得休歇丧礼尚未暇修整礼图已略观更须相见更相诘难方见定论自举业为士子锢疾不惟义理全不明而文字亦全无纲纪补缉萎弱亦无次序如醉人説话滔滔皆是也如昆仲真读本分书实可为后生法也此中两三般人有一种直可与讲理义者有一种亦只得令渠读经史及古人文字勉令饬行作世间好人耳近却颇似整齐彼此意思亦渐相孚矣长溪杨丞通老来此此人却是武夷门朴实做工夫人无一防世俗态信道甚笃深可敬重度更留此半月余不知成叔能及见之否若拨冗一来住两三日亦佳
　　榦祥祭在近意绪摧割且日与后生习无益之业尤无好况朋友讲习者亦苦无坚强奋发之意此道不明二三千年方得二三大儒讲明以大振坠绪欲一一以望之世人亦难矣但一向如此则斯文之不丧者几希昆仲不读世间书异日相従于寂寞之濵者赖有此耳类礼此间全不暇看大祥在七月初九日榦欲七月初一日即请一二长上权斋榦即携丧礼登箕山作十日工夫了却此一事若彼时得成叔肯来须省得大半功力也不知如何早望示报周礼虽且编得到地官一半然觉得亦成伦理可观今嵗若了得此一书亦是一事此间亦有前辈三四家説略无足采者以是益觉此书不可不成也异日更得成叔修成所编礼记以配此书更编得祭礼以配丧礼亦可以少禆世教也
　　榦祥祭在即哀慕何穷衰瘁日甚他无可言者家兄一房欲移归城借屋以居私窃不便只得移朋友就陈肤仲旧屋一两日须可移朋友多归无复讲习之益可以整治丧礼适建宁有专人来又了数日书问扰扰不可言小巻已了即可附来此中呼书工録出如未毕且将所移丧服制度注疏见示欲添成此一篇也大祥乡人例用忌日或疑不得二十五月足日之数不知如何试为思之
　　榦祥祭甫毕哀慕尚深以家兄一房在山间未归葺治屋舍以俟其还遂暂移朋友于肤仲故居方此扰扰又闻池阳余景思之讣殊可伤悼办遣一仆徃迎防其丧以是尤觉多事自顾荒陋恨无以谢朋友逺来相聚之意日月如流此去整整只有百日即东西南北矣八月一日课诸兄説易一卦孟子两板休日毕集于僧舍设汤饼供轮请六七人覆讲不通者罚従容终日而罢粗觉意思不恶承许月半后此来当不爽约也类礼日夜在念此两日方得下手丧大记及士丧礼已看过只是多令互见而注疏只出一处如此亦不甚繁更旬日亦可下手抄写但如孟子荅滕文公段子之类亦合入但未有顿放处更容尽抄出诸经如顾命之类皆抄入乃佳荀子左氏传之类却别作外传也更得従者早来相与诘难庶有至当之论也二十五月而大祥顷亦检寻皆无所考后见司马公却于忌月前一月之末卜忌月内一日祥祭设使忌日在二十九日而卜得初一二日则尚不满二十四月只有七百日而大祥矣不知司马公何所据然大祥必须卜日又不知于何日方卜前日先妣大祥只于忌后一日祥祭又不知果合礼经否大带初理郑注及疏亦疑其如来谕云云但士缁辟二寸再缭四寸两句却以缁辟为句絶二寸又自为一句似不成文理陈氏礼书却云二寸者只是缁辟阔二寸禆垂者只是禆其下端二寸耳其説又谓约组三寸不应带反细于组其説亦似有理如此则再缭四寸者恐是两面皆縁二寸则共为四寸是否不知如何玉藻最是説带处脱烂不可复考也今礼书书带多于腰间正结处作两纽如环注疏又不及此不知后人何所见而云王侍郎遂以为此即所谓纽也亦恐未必然耳疏中所谓禆其一垂者初亦恐如来谕或恐一垂只言不禆腰间而禆其垂皆不可复考也
　　陈太丘赵苞二事鄙见亦只如此但赵苞事更索区处使一郡生灵不至鱼肉鲜卑不至冲突乃是若只了得自身而百事皆放倒以为乗障安边付之能者何不早为此言而误人国家事哉要之古人立为危邦不入乱邦不居之法亦正虑其异日之难处也孝叔素闻其豪宕有竒气每以不得一见为恨今乃得窃观余论甚幸甚慰但不晓包承小人之法如何昨读管见方疑胡公气葢一世乃独为此等议论不谓孝叔生平有豪名而亦为此言也榦比读东汉党人事便虽变易姓名为人佣作以避祸及变易姓名徃来京师多所营救故一时善类全宥者多如此等人物已觉不甚满人意不行乎此心之正而﨑岖以求苟免者皆不乐天顺命也奴仆熏肉之余窃弄人主之威福天恶神怒而豪杰之士恨不剚刃其腹乃以士大夫而为中常侍之吊客岂但枉寻直尺而已哉包承者小人之所以吉也若大人则身虽否而道则亨矣此大易之本防也更徃复以质其是否乃佳
　　榦诸况如昨但渐觉多事不得一意读书为挠志文后别改定数处亦只是删去冗辞今所指摘数处极是俟改正即托舜和书之但既不足以发挥潜德又岂足以刋之坚珉也哉【已未春成叔有外祖母之丧此时求墓志于先生也】
　　榦颇苦多事七家兄方遣女六家兄复治行坟禁之讼复兴挠不可言更旬日后又自为治装之计矣相别无月日为之怅然后月廿日以前更能一来与朋友相聚否此间三五同舍天资粹美志向坚确其他亦大率循循雅饬榦之荒陋又愧见之故尤望成叔一来与之相欵以别也令外祖母节志之髙鄙文不足以称之又加以勒石重自愧耳
　　榦入栗山因访必大过节方归治行冗扰不可言自惟不才窃闻先生长者之余论不为乡人朋友所鄙弃复欲与之为笔砚之交义不容辞开正又复东下但处非其位尚赖成叔诸兄相与维持得不至疎脱为幸世俗浅薄深恐因此遂蹈悔尤也然天理人心有不可冺灭者择其善者相与劝勉亦足以少助吾道之势耳榦诸况如昨病躯渐向安然亦未十分脱体亦渐可观书矣师亡友散所恃者书册矣益不敢不自勉也昆仲相聚日有新功应举工夫不可不勉得失穷通则勿以累其胸次为佳不然则与庸人何异哉人家之兴替人命之亨否固有定命也乡间朋友渐知趋向者多更赖成叔振拔激昻之使师传不废莫大之幸也人生无几米盐琐碎不足以凂吾灵台也近偶思九月以下之丧除服月日先儒所未説漫记一段托望之録呈试一观是否幸见教【庚申】
　　榦一嵗之中灾祸沓至余殃未殄半月来疽发右臂彻夜痛楚心烦意乱亦几不救然祸患更尝已熟亦不知死之可畏而生之可乐也先兄一房存没留寓于此为计甚深而亲故莫能悟也嵗晩当一归为先兄办塟事须得一见
　　榦诸况如昨无足言者俟先生掩圹后即归度十二月初五六间到家不知能一出相聚否诸事悉面言兹不暇及但有一事陈彦忠以九月廿四日死于建宁之客舍无以为棺敛之资尝率此间亲故助之矣然后事可虑者甚多鄙意欲得成叔为之纠率乡间朋友尝与彦忠徃来者如寅伯大哥舜和谦之子立履之用之诸人裒金以赒之此已驰书恳潘溥之矣彼中惟成叔与之最厚当为劝首亦须稍厚乃可此事不可缓若得之不可付其家恐妄用只逓来此间或留以俟榦之归可也榦以先兄一房欲归亦以未塟不容不归既归又不容遽舍之去遂决意就栗山之招然栗山去箕山与城中正相等身拘书院亦率一月方得一归箕山归亦一日复囘不能乆留以是事多有不满人意处甚以为挠榦又弃家逺在数百里外其况味可知所幸朱家兄弟皆在家庶免后虑耳闻昆仲淬厉甚力此吾人本分事不可不留心此间朋友亦只得课之作举业以应试不敢为髙论以误之也间亦有一二人甘心不习举业而留意于所谓伪者此亦难尽以责人也彦忠后事与之区处稍成伦理亦率得官劵八十道以助之但亦尚欠得一两月粮承欲为纠率若得十余千以助之亦佳偶有建阳人在此已报渠子弟矣千万蚤为办此逓来城中诸公次第未必可率也近得渠子弟书却颇能自守此差慰人意耳此间朋友甚思一见成叔若得五七日暇只取连江汤里借问入溪路则至此不逺矣
　　榦山居甚适但朋友日课举业讲切殆废为可惧耳七月半间亦暂归建阳八月半前复来此试前当得欵听教诲也少意昨承许为陈彦忠作檀越昨已报其家令作十四五千主张矣其家已就妻兄处借去禾令妻兄就此支钱用不知如何或随多少看得若干六月末旬内借一人送来为佳恐榦七月内行期不定早得此钱使用度成叔必不忘挂劒之义也
　　榦衰晩试邑不敢惮劳嵗月倐忽已一考半矣所幸上下相安可以逃责但思学业之不进齿髪之日衰又为可虑耳【嘉定已巳时宰临川】
　　榦素不治生业孥累日众齿髪日衰又不能坐视其啼号冒昩试邑以求升斗之给不习为吏一切自为法度但知无一民不当爱无一事不当理日夜劳瘁无顷刻宁以是行年六十有一而衰态可畏又居官无蓄积还家又复匮乏去嵗之夏一至中都部吏以为文字不员遂注令阙以归已絶意京秩矣冬初一二故人官于中都者又谓可以料理使其复来留滞于此已半年矣班引之后注阙甚难【壬申先生在京注新淦宰时书】
　　榦请违甚乆奔走官涂人事旷废乆缺晋记尚是癸酉年秋间解后令似于清江舟中得熟知动静之常便中忽拜诲字之辱反复数四不胜欣怿乃知琴书寓都城长才逺识尚尔淹回造物固大有所成就邪榦衰老与世寡偶甘就闲退朝廷见念尚畀祠禄粗足自给志愿毕矣还考亭寓居已五十日矣亦欲一归里中省坟墓尚以牵制未能动势须少俟秋凉也【丙子先生罢汉阳守奉祠居考亭是冬归乡成叔时在东府郑景绍书院】
　　榦诸况粗遣无足道者惟区处家事今粗有条理则可以安居静养以送此生耳偶有少禀知县家兄位小侄子自知孤贫刻意向学偶因子方侄入都遂附之行欲经营漕试日子已迫不知尚可图否且此子怯弱疎拙心甚念之又不欲尼其行已为作林宗鲁潘谦之书嘱之矣恐尊兄有能为之地者防介念甚幸家兄顷丞沙邑大参方亲迎亦尝获拜识不敢令其辄扣宾谒家兄之孝友清苦人所共知若能为宛转使不至冒暑徒行幸甚
　　榦抵家两月余日望骑气之至近闻肤仲兄乃知为子华所误及得来教又知体亦少不安吾辈縦浪大化中凡事岂能尽如人意要使在我有定见而彼之徃来吾前者千态万状不足以为吾累可也榦投老来归先庐无可栖宿之地得法云寺僧庐数间葺治居之今已安如山矣蔬食饮水亦可以老更得如尊兄数人朝夕徃来则尤幸也一出良劳有司不明乆矣岂特士子一试而巳哉
　　投老来归百事非旧后生辈皆以为读书者充塞时文之具矣必欲全不读书专念一文一叶者为是彼亦岂欺我哉左右以年少便防不令读书之号此可以观人物矣勉之彼不足与较也榦无屋可以为羣雏之芘近得法云寺居之僻寂正拙者所宜新正能下访否【与成叔之子元萧书】
　　榦衰晩为贫冒昩不意边事扰扰如此初至人面不相识便有浮光之警幸即退衂此亦汲汲为自治计今城壁已就人心已安可以无恐矣但年月已暮光隂无多矣已作书恳诸公求归不然则来春亦决意为归计彼势诚弱人心勇鋭亦颇胜丙寅丁夘间但诸贤处事皆未见有足恃者中原分裂兵革方动未有息肩之日谋国者但欲苟安未见其可也【丁丑冬在舒州时书】
　　榦以与当路诸贤议论不合不忍蠧民误国力辞厯阳安庆奏事之防深入康山坚坐几百日竟以此忤意平日不相乐者従而挤之罢命之至而此身已归至临川矣向使冒昩为修门之行为辱岂小哉自此遂得暂断四路头温故书以待尽然有一事欲与契兄议之若蚤下访幸甚北山倦翁不免一出因与之别想亦不免入郡也生平故旧如贤者今几人邪以是尤悬悬也【戊寅罢辞召命来归】
　　榦诸况如常痰嗽不止亦不足为苦也礼书既毕日与二三朋友考订暇则相与畨阅旧书亦足自适耳来教缕缕以贫为苦此吾人所通患然平生亦只有此一字可以上荅吾君与父师耳必欲求足则须是弃其所学乃可是何异持千金之璧以易一瓦缶邪投老来归颇觉乡俗大不如二十年前足下父子生平自负卓卓如此苟未至饥饿不能出门戸亦不如且伸眉之为愈也尝见陈子昭劝贤者教两令似习举业贤者力折之此却是子昭美意亦是渠生平艰苦见得如此今説得太髙才经折挫便就委靡却不济事也足下亦想未深知某之事体只看后年正月下了致仕则夫妻父子必至流离此亦已先安排下此一着对他不足畏也春初蚤入城此间有安下处岳阳有一朋友在此真能任道者恐其正月末即归早来听其议论甚可壮也【已夘】榦自夏间为气疾所苦至今未脱体此病恐与之同死生也更得两三年在世间读了所愿读之书则可以无恨矣潮阳之命力以疾辞已再上矣以必得为期也贫固可畏然亦留一个饿死做様子亦不须人人安饱也新春和暖亦能一出否
　　榦辞免之命再上竟未有处分中间都城大火又复无暇及此亦决不能复出便做挂冠主张迟速亦不必论也贤父子何日入城近觉向来朋友讲论不亲切后未有不束之髙阁者近却有一二人真可共学独恨不得相与欵语也
　　与郑【失名】
　　榦愚不肖过防眷予之厚自惟怠惰深惧无以副期待之意尚蕲有以教之乃幸扁舟浮江访长者于象山之中以快平昔慕用之私不替寝食稍暇当求遂所愿也











</div>
    <div class="pagination">
<a href="勉斋集_page2.html">上一页</a><a href="勉斋集.html">1</a><a href="勉斋集_page2.html">2</a><span class="current-page">3</span><a href="勉斋集_page4.html">4</a><a href="勉斋集_page5.html">5</a><a href="勉斋集_page6.html">6</a><a href="勉斋集_page7.html">7</a><a href="勉斋集_page8.html">8</a><span>...</span><a href="勉斋集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
