<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 10 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 10 页/共 41 页</h1>
    <div class="content">　　忆蒋山送胜上人
　　苍藤翠木江南山激激流水两山间山髙水深鱼鸟乐车马迹絶人长闲【退之诗水声激激风生衣】云埋樵声隔葱蒨月弄钓影临潺湲黄尘满眼衣可濯梦寐惆怅何时还
　　相国寺启同天道塲行香院观戏者
　　侏儒戏塲中一贵复一贱心知本自同所以无忻怨【优人宣言人将官职只好作奉使借官看人之处世亦何异戏者哉只作侏儒看又何忻怨之有】
　　马上转韵【此诗疑不类介甫作】
　　三月杨花迷眼白四月栁条空老碧年光如水尽东流风物看看又到秋人世百年能几许何须戚戚长辛苦富贵功名自有时箪瓢捽茹亦山雌【扬子修身篇山雌之肥其意得乎回之箪瓢癯如之何曰明明在上百官牛羊亦山雌也闇闇在上箪瓢捽茹亦山雌也何其癯诗意言虽处隠约贫困而泰然自足】
　　乙巳九月登冶城作【冶城即谢安王羲之所登处见上注】
　　欲望钟山岑因知冶城路跻攀隠木杪稍记曾游处红沉渚上日苍起榛中雾即事有哀伤山川自如故过刘贡甫【贡父名攽敞弟也同中进士科治平末赵槩荐攽可备文馆中丞王绹御史苏宷共排之既试入优等当除直馆时攽爲屯田员外郎例不爲校勘而执政止拟校勘以人言故也○神宗手诏推求太祖诸孙属近行髙者爲王以奉太祖后攽时爲礼官曰礼诸侯不得祖天子太祖传天下于太宗犹商及王大统所在继体之君皆太祖子孙不当别更置后谓宜德昭德芳世世勿降爵从祀宗庙从之讲官建言愿得坐讲下或以爲可从攽执常礼谓不当坐且云人主命之坐与人主不命而请之逆顺分矣卒如攽言熙宁十年召爲国史编修官御史言攽昔在馆掷帽爲戏不可任史职宰相爲辨之持其奏不下攽亦辞换开封府判官元祐初召爲中书舎人卒年六十七初司马光奏攽与刘恕同修资治通鉴至是书成而恕巳亡攽请于朝爲官其一子欧阳公始在政府首荐攽辞学优赡履行清谨记问该博可以备朝廷询访曾巩掌外制举攽自代云窃以谓引拔众材弥纶世务至于博学之士固宜用在朝廷况今圣学髙明究极今古凡在左右备顾问之臣尤须多识前载然后能称其职如攽所长实允兹选苏轼乞留攽奏云按攽名闻一时身兼数器文章尔雅博学强记政事之美如古循吏流离困踬守道不回此自朝廷之所知不待臣区区诵説但以人才之难古今所病旧臣日以衰老新进长育未成如攽成材反在外服此有志之士所宜为朝廷惜也张耒祭公文有云有问于子归如得师直贯旁穿水决矢飞一时书林众俊并驰满堂贤豪视子麈挥逸足竒毛不受絏羁摈守列郡吏畏民思又云谁与子仇败子百方虽然今日竟何有亡】
　　去年约子游山陂【公尝和贡父诗云何时扁舟却顾我还欲与子游山陂】今者仍爲大梁客天旋日月不少留称意人间宁易得天明径欲相就语雪霰填城万家白冬风吹鬛马更骄一出何由问行迹能言竒字世巳少终欲追攀岂辞剧【剧言劳剧之剧】枕中鸿宝旧所传【刘向传上复兴神仙方术之事而淮南有枕中鸿宝苑秘书更生父德武帝时治淮南狱得其书更生幼而读诵以爲竒】饮我宁辞酒或索【索尽也】吾愿与子同醉醒顔状虽殊心不隔故知今有可怜人回首纷纷斗筲窄【左传子产曰人心不同如其面然今反用谓貌异心同也可怜人指贡父】
　　估玉
　　潼闗西上古蓝田【太平寰宇志蓝田县属雍州○周礼职方氏曰玉之美者曰珠其次曰蓝盖以县出美玉故名蓝田又有蓝田山】有气郁郁髙拄天雄虹雌霓相结纒昼夜不散非云烟【春秋元命苞雄曰虹雌曰霓○至宝所在其上必有光气新垣平言臣望东北汾隂有金宝气意周鼎其出乎】秦人挟斤上其巅视气所出深镵镌得物盈尺方且坚以斤试叩声泠然持归市上求百钱人皆疑嗟莫爱怜大梁老估闻不眠操金喜取走蹁跹深藏牢包三十年光怪隣里惊相传欲献天子无由縁朝廷昨日钟鼔县呼工琢圭寘神筵【按国史皇祐二年四月礼院言季秋飨昊天上帝及五方帝于明堂当用四圭有邸青圭赤璋白琥黝璜黄琮各一并荐飨景灵宫用四圭有邸一凡七玉检防庆歴七年郊制昊天上帝玉用苍璧及详开宝通礼明堂祀昊天上帝玉用四圭有邸今请如通礼望下三司令所属防少府择嘉玉预行修制诏礼官详定礼神玉及燔玉制度以闻礼院又言若用景表尺即与黍尺差近恐真玉难得大者请以本院先定依聂宗义所说指尺爲度制造从之公此诗当是作于皇祐初縁诗有神筵之语爲明堂设也】玉材细琐不中权贾孙抱物诏使前红罗复叠帕紫氊发视绀碧光属联诏问与价当几千众工让口无敢先嗟我岂识厖与全【考工记玉人之事天子用全上公用龙郑司农注云全纯色也龙当作厖厖杂色也】
　　信都公家白兎【时欧阳公巳位侍从爵信都县开国男】
　　水晶爲宫玉爲田常娥缟衣洗朱铅宫中老兎非日浴天使洁白宜婵娟【典畧白兎者明月之精○庄子鹄不日浴而白○抱朴子曰兎夀千五百嵗其兎白婵娟谓嫦娥也】扬须弭足桂树间桂花如霜乱后前赤鸦相望窥不得空疑两瞳射日丹东西跳梁自长久天毕横施亦何有【诗大东有捄天毕载施之行注毕所以掩兎也何尝见其可用乎】凭光下视置罔繁衣褐纷纷谩回首去年惊堕滁山云出入墟莽犹无羣竒毛难藏果亦得千里今以穷归君空衢险幽不可返食君庭除嗟亦窘令予得为此兎谋丰草长林且游衍【金楼子狐白之裘天子被之而坐庙堂为狐计者不若走于平泽诗称得为此兎谋必本诸此○据欧公白兎后卒逸去疑公不欲违物性而纵之托言失之耳公有思白兎杂言答梅公仪忆鹤之作今附于此君家白鹤白雪毛我家白兎白玉毫谁将赠两翁谓此二物皎洁胜琼瑶巳怜野性易驯扰复爱仙格何孤髙玉兎四蹄不解舞不如双鹤能清嘷低垂两翅趁节拍婆娑弄影夸娇娆两翁念此二物者久不见之心甚劳京师少年殊好尚意气横出争雄豪清樽美酒不辄饮千金争买红顔韶莫令少年闻我语笑我乖僻遭讥嘲或被偷开两家笼纵此二物令逍遥兎奔沧海却入明月窟鹤飞玉山千仞直上青松巢索然两衰翁何以慰无憀纎腰緑鬓既非老者事玉山沧海一去何由招】
　　车螯二首【沈存中云车螯即魁蛤也○绍圣三年始诏福唐与明州嵗贡车螯肉柱五十斤俗谓之红密丁东坡所称江瑶柱是也○车螯是大蛤一名蜃能吐气爲楼台海中春夏间依约岛溆常有此气】
　　车螯肉甚美由美得烹燔殻以无味弃弃之能久存予尝怜其肉柔弱甘咀吞又尝怪其殻有功不见论醉客快一噉散投墙壁根宁能为收拾持用谒医门【本草云殻能治疮疖肿毒】
　　其二
　　车螯肉之弱恃殻保厥身自非身有求不敢微启唇尚恐擉者得【庄子公阅休冬则擉鼈于江】泥沙常埋湮徃徃汤火间身尽殻空存维海错万物口牙工咀吞尔无如彼何可畏宁独人【言海之百怪亦善吞噬不独人能捕尔也】无为久自苦含匿不暴陈豁然纵所如游荡四海滣【言畏祸太甚徒自苦耳不如荡然肆志未必逢患也此言盖有所托】清波濯其污白日晒其昏死生或有在岂遽得烹燔【诗意似有所讥】
　　与平甫同赋槐
　　冰雪泊楚岸万株同飘零春风都城居初见叶青青嵗行如车轮防翳忽满庭秋子今在眼何时动江舲【言槐已实而未能归○此诗八句而该四时全不促廹而优游有余其妙如此】
　　甘棠梨
　　甘棠诗所歌自足夸众果【蔽芾甘棠勿翦勿伐注甘棠杜也又小雅有枤之杜有睆其实则实者棃是也又山海经昆仑有木焉其状如棠而黄叶赤实其味如李而无核名曰沙棠棃食之令人不溺亦甘棠棃之类】爱其凌秋霜万玉悬磊珂园夫盛采摘市贾争包裹车输动盈箱舟载辄连柁朝分不知数暮在知几颗但使甘有余何伤小而椭【圆而长曰椭尔雅小而椭注谓狭而长也】主人捐千金饤饾留四坐柑椑与橙栗在口亦云可都城纷华地内热易生火问客当此时蠲烦孰如我
　　独山梅花【独山在宣州溧水县距建康属耳又有独水】
　　独山梅花何所似半开半谢荆棘中美人零落依草木志士憔悴守蒿蓬亭亭孤艳带寒日漠漠远香随野风移栽不得根欲老回首上林顔色空【空者如空羣之空言上林花皆不足进】
　　同昌叔赋雁奴【雁宿于江湖之岸沙渚之中动计千百大者居其中令雁奴围而警察南人有采捕者俟其天色隂暗或无月时于瓦罐中藏烛持棒者数人屏气潜行将欲及之则畧举烛便藏之雁奴惊叫大者亦惊顷之复定又如前举烛雁奴又惊如是数四大者怒啄雁奴秉烛者徐徐逼之更举烛则雁奴惧啄不复动矣乃髙举其烛持棒者齐入羣中乱击之所获甚多昔有淮南人张凝评事话之此人亲曽采捕出玉堂闲话蔡寛夫诗话云雁有小而善鸣者谓之雁奴每羣宿辄徃来廵视不瞑盖亦物之能爱其类者江湖间捕雁必先以计杀雁奴然后羣雁可得宋景文公尝着其説云】
　　鸿雁无定栖随阳以南北嗟哉此爲奴至性能恻人将伺其殆奴辄告之亟举羣寤而飞机巧无所得夜或以火取奴鸣火因匿频惊莫我捕顾谓奴不直嗷嗷身百忧泯泯众一息相随入矰缴岂不聴者惑偷安与受绐自古有亡国君看雁奴篇祸福甚明白【此犹忠臣为国家计绳昏警惰众既不喜又共嫉之○诗哀鸣嗷嗷此言雁奴身懐百忧而众雁安眠也○相随言既不用事败相随俱死如吴张悌唐王彦章类是也】
　　老树
　　去年北风吹瓦裂墙头老树冻欲折苍叶蔽屋忽扶疎野禽从此相与居禽鸣无时不可数雌雄各自应律吕我牀拨书当午眠能惊我眠聒我语古诗鸟鸣山更幽我念不若鸣声收但忧此物一朝去狂风还来欺老树【此诗托意甚深当是更张后作○屋一作屈○梁王借僧祐之子也尝游若邪溪赋诗其畧曰蝉噪林逾静鸟鸣山更幽当时以爲文外独絶公诗又有云茅檐相对坐终日一鸟不鸣山更幽】
　　赋枣得烛字
　　种桃昔所传种枣予所欲在实为美果论材又良木余甘入隣家尚得馋妇逐【王吉传东家有大枣树垂吉庭中吉妇取枣以啖吉吉后知之乃去妇】况余秋盘中快噉取餍足风包堕朱缯日颗皱红玉防享古巳然诗自宜録【左氏女防不过榛栗枣脩以告防○诗豳风八月剥枣】缅懐青齐间万树防平陆谁云食之昏匿知乃成俗【范蔚宗香谱枣膏昏钝】广庭觞圣夀以此参肴蔌愿此赤心投皇明傥予烛【梁萧琛尝侍宴醉伏上以枣投琛琛乃取栗掷上中面中丞在席帝动色曰此中有人不得如此岂有说也琛曰陛下投臣以赤心臣敢报之以战栗】
　　飞雁【奉使时作】
　　飞雁防防时下泊稻粱虽少江湖乐人生何必慕轻肥辛苦将身到沙漠汉时苏武与张骞万里生还但偶然丈夫许国当如此男子辞亲亦可怜【沙漠中赋飞雁不怨自非怨又难为语言至浅浅许有反覆无穷之味】

　　王荆公诗注巻十四
　　钦定四库全书
　　王荆公诗注巻十五
　　宋　李壁　撰
　　古诗
　　寓言十五首
　　不得君子居而与小人游疵瑕不相摩况乃祸衅稠髙语不敢出鄙辞强顔酬始云避世患自觉日已偷如傅一齐人以万楚人咻云复学齐言定复不可求仁义多在野欲从苦淹留不悲道难行所悲累身修
　　其二
　　周公歌七月耕稼乃王术宣王追祖宗考牧与宫室【小雅无羊宣王考牧也注厉王之时牧人之职废宣王始兴而复之至此而成谓复先王牛羊之数斯干宣王考室也注谓筑宫庙羣寝既成而衅之】甘棠能聴讼召伯圣人匹后生论常髙于世复何实【诗言此三者世以爲迂缓不切而不知致治必出于此且伤后生忽近务远好髙论而卒无其实所以民被其害】
　　其三
　　婚防孰不供贷钱免尔萦耕收孰不给倾粟助之生物嬴我收之物窘出使营后世不务此区区挫兼并【余尝见杨龟山志谭勣墓云公雅不喜王氏或问其故曰説多而屡变无不易之论也世之爲奸者借其一説可以自解伏节死谊之士始鲜矣始余以勣言爲过今观此诗不能无疑○周礼泉府凡賖者祭祀无过旬日防纪不过三月凡民之贷者与其有司辨而授之荆公此句乃后日青苗张本也平昔所论如此一旦得位自宜举而措之当时独公是先生刘贡父素与公善一书争之最爲切至○周礼司市以泉府同货而敛賖注云同共也谓民货不售则爲敛而买之民无货则賖贳而予之孰有婚防而不能赡者官当贷之孰有耕稼而不能赡者官当助之此公所以爲新法○公诗尝云俗儒不知变兼并可无摧而此诗乃复以挫兼并为非】
　　其四
　　父母子所养子肥父母充欲富其子惜哉术之穷【扬子爲人父而其子纵利如子何】霸者擅一方窘彼足自丰四海皆吾家奈何不知农【霸谓各私其国如齐用管仲之类○管仲但设轻重鱼盐之利苟一时尔务农重谷乃王政也贾谊云方今之务莫若使民务农而已】
　　其五
　　诜诜古之士出必见礼乐羣游与众饮仁义得扬防心疲歌舞荒耳聒米盐浊所以后世贤絶俗乃爲学【古所谓礼乐者莫非形见于歌舞之际仁义亦不出乎日用饮食之间后世岐而爲二荒于歌舞而不识礼乐聒于米盐而乌知仁义其号爲贤者必絶俗而后爲学岂知道无精粗之间哉】
　　其六
　　小夫谨利害不讲义与仁读书疑夷齐古岂有此人其才一莛芒所欲势万钧求多卒自困余祸及生民【夷齐不食周粟谓其以臣而伐君此所谓求仁也俗薄乃妄意古无此事○莛芒公一再用之】
　　其七
　　瞢瞢俗所共察察与世违违世有百善一疵恶皆归就求无所得犹以好名讥彼哉负且乘能使正日微【违世特立之士爲俗所恶苟有一并百善而掩之矣○贤者无可指之过小人多以好名疵之】
　　其八
　　始就诗赋科雕镌久才成一朝复弃之刀笔事刑名中材蔽末学斯道苦难名忽贵不自期何施就升平【史记申子之学本于黄老而主刑名韩非者喜刑名法术之学○言士之学既陋一日爲公卿探其中无有也何术而能致升平哉以其本非在上之物故也忽贵不自期如唐郑五朱朴之类】
　　其九
　　贞观业万世经营岂非艰其子一揺之宗庙灵几殚开元始聪明一眚奔岷山功髙后毁易德薄人存难【髙宗不君武后专国后改唐爲周故言宗社之威灵几尽○明皇始励精致治晩荒惑播迁于蜀○如周家八百以德不以功以功则易隳上德薄则不能庇民易以致乱故云人存难】
　　其十
　　明者好自蔽况乃知我匹每行悔其然所见定万一不求攻尔短欲议世之失耘而舎其田辛苦亦何实【谓不自知而欲知它人】
　　其十一
　　言失于须臾百世不可除行失几席间恶名满八区百年养不足一日毁有余谅彼耻不仁戒哉惟厥初【刘璋传桓公一矜其功叛者九国曹操暂自骄伐天下三分皆勤之于数十年之内而弃之于俯仰之顷岂不惜乎此即诗百年一日之意也】
　　其十二
　　钟鼓非乐本本末犹相因仁声入人深孟子言之醇如何贞观君从古同隋陈风俗不粹美惜哉世无臣【阳货篇乐云乐云钟鼔云乎哉诗意言移风易俗之本犹托器以传○孟子仁声入人深也○礼乐志既欲从古又同隋陈言房魏之徒不足以兴礼乐】
　　其十三
　　好乐世所共欲禁安能舍孰能开其淫要在习以雅欧人必如巳墨子见何寡惜哉后世音至美不如野
　　其十四
　　游鲸厌海浊出戏清江湄风涛助飜腾网罟不敢窥失身洲渚间蝼蚁乘其机物大苦易穷一穷无所归【李白枯鱼过河泣诗作书报鲸鮡勿恃风涛势涛落归泥沙翻遭蝼蚁噬公诗意同此断章尤佳】
　　其十五
　　猛虎卧草间羣乌从噪之万物忌强梁宁独以其私虎终机械得乌亦弹丸随山鸡不忤物嘿与鳯凰期【物情共恶不必縁私憾而始然也○乌噪虎者恶其强梁也然乌犹有不平之心若山鸡之嘿则超然与物无忤矣】
　　舟中读书
　　冉冉木叶下萧萧山水秋浮云带田野落日抱汀洲归卧无与语出门何所求未能忘感慨聊以古人谋
　　读进士试巻
　　文章始隋唐进取归一律安知鸿都事竟用程人物【汉灵帝光和元年始置鸿都门学生注鸿都门名也于内置学其中诸生皆勑州郡三公举召能爲尺牍词赋及工书鸟篆者相课试至于千人焉言鸿都汉末之乱制始以词赋等取人而隋唐因之不革如进士书判等科是也】变今嗟未能于巳空自咄流波亦已漫髙论常见屈故今俶傥士徃徃弃堙郁臯陶叙九德固有知人术圣世欲尔爲徐观异人出【咄叹也诗意言既未能变俗自尔不免由科举而进】
　　自讼
　　孔子见南子子路爲不怡欲从公山氏勃郁见色辞道如天之苍万物不能缁弟子尚不信况余乏才资明知古人仁语黙各有时苟出不自慎果爲聴者疑白圭尚可磨驷马犹能追一言成不知虽悔欲何爲【子贡曰君子一言以爲知一言以爲不知言不可不慎也借此以明子路之不知圣人】
　　彼狂
　　上古杳黙无人声日月不忒山川平人与鸟兽相随行祖孙一死十百生万物不给乃相兵【言争起于生育渐众而不给】伏牺画法作后程渔虫猎兽寛羣争势不得已当经营非以示世爲聪明方分类别物有名夸贤尚功列耻荣蛊僞日巧雕元精至言一出众辄惊上智闭匿不敢成【夸贤三语似庄老然诗末又罪诸子之著书者所称至言何所指乎】因时就俗救刖黥惜哉彼狂以文鸣强取色乐要聋盲【诗意言不能反刓以朴刬伪以真惟随时救之而巳刖黥屡见别注○老子五色令人目盲五音令人耳聋】震荡沉浊终无清恢诡徒乱圣人氓岂若泯黙死蚕耕【恢诡谓异端皆有絶人之才能持其説以惑人心曾不若泯然与众出作入息而死于蚕耕之为愈也】
　　寄题郢州白雪楼
　　折杨黄华笑者多阳春白雪和者少知音四海无几人况乃区区郢中小【庄子闻折杨黄华则嗑然而笑之楚词黄作皇○宋玉对问曰客有歌于郢中者其始曰下里巴人国中属而和者数千人其为阳春白雪国中属而和者不过数十人是其曲弥髙而和弥寡也】千载相传始欲慕一时独唱谁能晓古心以此分防俚耳至今徒扰扰朱楼碧瓦何年有榱桷连空欲惊矫郢人烂漫醉浮云郢女参差蹑飞鸟丘墟余响难再得栏槛兹名复谁表我来欲歌声更吞石城寒江暮空绕【郢邉汉江上即石城也莫愁所生处】
　　圣俞为狄梁公孙作诗要予同作
　　虎豹不食子防枭不乘雄人恶甚鸟兽吾能与成功【传灯録云恶虎不食子○庄子天运篇虎狼仁也曰何谓也曰父子相亲何爲不仁上句指中宗下句指髙宗两句皆指武后言其杀子乘夫也】爱有以计留去有势不容【计留恐指相王去谓庐陵王】吾谋适合意几亦齿奸锋【梁公曾被来俊臣罗织下狱几死后置帛书于禇衣中传至其家其子光远上变则天召见得免死武承嗣霍献可皆请诛之后不从贬彭泽令又后尝欲以武三思爲太子仁杰曰姑侄与母子孰亲陛下立庐陵王则常飨宗庙三思立庙不祔姑后感悟即日迎中宗于房州】时恩沦九泉褒取异代忠堂堂社稷臣近世孰如公空使苖裔孙称扬得诗翁【谓圣俞】一读亦使我慨然想余风
　　蒙亭【取易防卦义】
　　隠者安所逢在物无不足山林与城市语道归一毂【安一作委○体道者喧静两遗何必偏于隠哉盖远迹林薮者恐见纷华而动耳孰知至人遗物耳目不能爲之累○老子三十幅共一毂】诗人论巨细此指尚局束颇知区区者自屏忍所欲孰识古之人超然遗耳目岂于喧与静趣舎有偏独命亭今何爲似乃畏惊俗至意不标揭阁名聊自属夏风檐楹寒冬雪窗户燠春樊乱梅栁【樊籓也】秋径深松菊壶觞日笑傲裙屐相追逐此乐已难言持琴作新曲【后魏邢峦谓梁萧深藻是裾屐少年】
　　和王乐道烘虱
　　秋暑汗流如炙輠【史记荀卿传炙毂过髠刘向别録云过字作輠輠者车之盛膏器也炙之虽尽犹有余流言淳于髠智不尽如炙輠也】敝衣湿蒸尘垢涴施施众虱当此时泽肉甘于虎狼饿咀啮侵肤未云巳爬搔次骨终无那【栁文每一爬搔尘垢满爪嵇叔夜与山巨源书性复多虱爬搔无巳○杜周传内深次骨李竒注曰其用法深刻至骨也】时时对客辄自扪【王猛扪虱而谈世事】十百所除才几个皮毛得气强复活爪甲流丹真暂破未能汤沐取一空【淮南子云汤沐具而虮虱相吊大厦成而燕雀相贺】且以火攻令少挫【虞翻爲蚤虱所咋悉以赴火周顗传曰阿奴火攻固出下策】踞炉炽炭巳不暇对灶张衣诚未过飘零乍若蛾赴灯惊扰端如蚁旋磨欲殴百恶死焦灼肯贷一凶生弃播巳观细黠无所容未放老奸终不堕然脐郿坞患溢世【董卓筑坞于郿号曰万嵗坞卓既诛乃尸卓于市天时始热卓素充肥脂流于地守尸然火置卓脐中光明逹曙如是积日】焚宝鹿台身易货【史记殷纪纣兵败纣走入鹿台衣其宝玉衣赴火而死】冡中燎入化秦尸【刘向封事秦始皇于骊山之阿下锢三泉上崇山坟其后牧儿亡羊羊入其凿牧者照火求羊遗火焚其藏椁】池上焮随迁莽坐【昭公十八年子产使司马司冦行火所焮注焮炙也○汉兵攻莽火及掖庭承明莽避火宣室前殿火辄随之天文郎按拭于前莽旋席随斗柄而坐又就车之渐台欲阻池水犹抱持符命威斗拭占时日之书】彼皆势极就烟埃况汝命轻侔涕唾逃藏败絮尚欲索【阮籍传独不见羣虱之处裈中乎逃乎深缝匿乎壊絮自以爲吉宅也】埋没死灰谁复课熏心得祸尔莫悔烂额收功吾可贺【烂额见澶州注】犹残众虮恨未除自计宁能乆安卧【抱朴子蚤虱羣攻卧不获安】
　　和农具诗十五首
　　田庐
　　田父结田庐聊容一身息呼儿取茅竹不借乡人力起行庐旁朝归卧庐下夕悠悠各有愿勿笑田庐窄【即今觑谷寮也仅可容身而宿转移无常所○小雅信南山中田有庐笺云中田田中也○梅宛陵集亦有农具诗十五首蚕具诗十五首题与公所赋同但韵不同耳梅云和孙端叟意必同时作】
　　飏扇
　　精良止如留疏恶去如摈如摈非尔憎如留岂吾吝无心以择物谁喜亦谁愠翁乎勤簸飏可使糠粃尽【此如朝廷之赏罚黜陟因其功罪贤否而施之初非出于好恶喜愠之私耳○孙绰尝与习凿齿同行绰在前凿齿曰簸之飏之糠粃在前】
　　楼种
　　富家种论石贫家种论斗富贫同一时倾泻应心手行看万垄空坐使千箱有利物博如此何慙在牛后
　　樵斧
　　百金聚一冶所赋以所遭此岂异镆鎁奈何独当樵朝出在人手暮归在人腰用舍各有时此心两无邀
　　耒耜
　　耒耜见于易圣人取风雷不有仁智兼利端谁与开神农后稷死般尔相寻来山林尽百巧揉斵无良材【诗意言农稷致天下之大利若般尔则异此矣几于导淫侈之原也○易系辞神农氏作斵木爲耜揉木爲耒耒耜之利以教天下盖取诸益象曰风雷益】
　　钱镈【钱子践切钱铫古田器也镈鎒耘田也】
　　于易见耒耜于诗闻钱镈百工圣人爲此最功不薄欲收禾黍善先去蒿莱恶愿因观器悟更使臣工作【考工记百工之事皆圣人之作也】
　　耰锄
　　鍜金以爲曲揉木以爲直直曲相后先心手始两得【庄子天道篇轮扁曰不徐不疾得之于手应之于心】秦人望屋食以此当金革君勿易耰鉏耰鉏胜锋镝【汉吾丘夀王传民以耰鉏棰梃相挞击犯法滋众○过秦论曰陈渉以戍卒不用弓防之兵鉏耰白梃望屋而食横行天下○鉏耰棘矜不敌于钩防长铩言陈胜起时但持此攻战○收天下之兵聚之咸阳销锋鍉注鍉与镝同即箭镞二注皆过秦论】
　　袯襫【蓑薜也】
　　采采霜露下披披烟雨中茅蒲以为友短褐相与同勿妬市门人绮纨被奴僮当慙边城戍擐甲徂春冬【齐语时雨既至挟枪刈耨镈以从事于田野脱衣就功首戴茅蒲身衣袯襫霑体涂足暴其髪肤尽其四支之敏以从事田野茅蒲簦笠也○史记刺綉纹不如倚市门○左传文公躬擐甲胄】
</div>
    <div class="pagination">
<a href="王荆公诗注_page9.html">上一页</a><span>...</span><a href="王荆公诗注_page5.html">5</a><a href="王荆公诗注_page6.html">6</a><a href="王荆公诗注_page7.html">7</a><a href="王荆公诗注_page8.html">8</a><a href="王荆公诗注_page9.html">9</a><span class="current-page">10</span><a href="王荆公诗注_page11.html">11</a><a href="王荆公诗注_page12.html">12</a><a href="王荆公诗注_page13.html">13</a><a href="王荆公诗注_page14.html">14</a><a href="王荆公诗注_page15.html">15</a><span>...</span><a href="王荆公诗注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
