<!DOCTYPE html>
<html>
<head>
    <meta charset="UTF-8">
    <title>晦庵集 - 第 67 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 67 页/共 166 页</h1>
    <div class="content">






　　考异
　　答李伯谏详观所论将圣学做禅样日有孜孜竭才而进【样下一无看字才一作力】
　　以释氏穷幽【以一作由】　始终幽明却有间隔【隔一作断】
　　答林择之所论不知父母所生之身【身一作敬】
　　好仁真是难也【也一作得】









　　晦庵集巻四十三
　　钦定四库全书
　　晦庵集巻四十四　　　　　宋　朱子　撰书【知旧门人问答】
　　答蔡季通【元定】
　　昨日上状必已达此人至又辱书三复感叹不能自己所谓一劒两段者改过之勇固当如此改过贵勇而防患贵怯二者相须然后眞可以修慝辨惑而成徙义崇德之功不然则向来窃聆悔过之言非不切至而前日之书顿至于此亦可验矣自今以徃设使眞能一劒两段亦不可以此自恃而平居无事常存只畏警惧之心以防其源则庶乎其可耳易説三条昨亦思之此上下文本自通贯前此求其説而不得故各自为説而不能相通耳洗心斋戒特观象玩辞观变玩占之大者但方其退藏而与民同患之用已具及其应变则又所以斋戒而神明其德此则非圣人不能与精义致用利用崇德亦颇相类此下所言阖辟徃来乃易之道易有太极则承上文而言所以徃来阖辟而无穷者以其有是理耳有是理则天地设位而易行乎其中矣两而生四四而生八至于八则三变相因而三才可见故圣人因之画为八卦以形变易之妙而定吉凶至此然后可以言画耳前所谓易有太极者恐未可以画言也愚意如此不审如何
　　答蔡季通
　　人之有生性与气合而已然即其已合而析言之则性主于理而无形气主于形而有质以其主理而无形故公而无不善以其主形而有质故私而或不善以其公而善也故其发皆天理之所行以其私而或不善也故其发皆人欲之所作此舜之戒禹所以有人心道心之别盖自其根本而已然非谓气之所为有过不及而后流于人欲也然但谓之人心则固未以为悉皆邪恶但谓之危则固未以为便致凶咎但既不主于理而主于形则其流为邪恶以致凶咎亦不难矣此其所以为危非若道心之必善而无恶有安而无倾有凖的而可凭据也故必其致精一于此两者之间使公而无不善者常为一身万事之主而私而或不善者不得与焉则凡所云为不待择于过与不及之间而自然无不中矣【凡物剖判之初且当论其善不善二者既分之后方可论其中不中惟精惟一所以审其善不善也允执厥中则无过不及而自得中矣非精一以求中也】此舜戒禹之本意而序文述之固未尝直以形气之发尽为不善而不容其有清明纯粹之时如来谕之所疑也但此所谓清明纯粹者既属乎形气之偶然则亦但能不隔乎理而助其发挥耳不可便认以为道心而欲据之以为精一之地也如孟子虽言夜气而其所欲存者乃在乎仁义之心非直以此夜气为主也虽言养气而其所用力乃在乎集义非直就此气中择其无过不及者而养之也来谕主张气字太过故于此有不察其他如分别中气过不及处亦觉有差但既无与乎道心之防故有所不暇辨耳
　　答蔡季通
　　所谕以礼为先之説又似识造化之云不免倚于一物未是亲切工夫耳大抵濂溪先生説得的当通书中数数拈出几字要当如此瞥地即自然有个省力处无规矩中却有规矩未造化时已有造化然后本隐之显推见至隐无处不脗合也
　　答蔡季通
　　观过説犹未安前日二生所写告为収毁仍试别加思索只于钦夫旧説中去得昨来所攻之病便自妥帖简当也国寳程书告早为校正示及书堂诚欲速就然当使伯夷筑之乃佳耳
　　小儿辈又烦収教尤剧愧荷但放逸之久告痛加绳约为幸所示孟子数説未及细观畧看大意皆好但恐微细有所未尽耳所与子直书论大本处甚佳虽云凡圣本同亦有明与不明之异昨见子直説及正疑其太儱侗今得此书乃释然耳
　　通鉴东汉已后却未用得然昨日畧看更有一例如人主称上称车驾行幸皆臣子之词我师我行人之属皆内词皆非所宜施于异代此类更须别考也但无道之君无故而入诸臣之家无词以书只当书幸以见其出于私恩耳余巻想看了若行李暂出告并所编例示及所欲改处望子细开谕也环中图已见之初意书中别有宻传耳乐图曾理会否此便是七均八十四调之法变当是变徴閠当是变宫耳疑大乐亦只是如此推校但律之髙下未有凖则王朴之乐想亦只是得此法而不得律之髙下所云黄钟之管与今黄钟之声相因因而推之得十二律乃是只以当时见存之律为凖如此安能得其眞耶故欧公云凡其所为当时莫敢难者然亦莫能加也似亦以此等为疑耳向所托校归藏告示及晁以道易説亦望借及此书近细读之恐程传得之已多但不合全説作义理不就卜筮上看故其説有无顿着处耳今但作卜筮看而以其説推之道理自不可易但其间有不须得如此説处剩着道理耳正如诗之兴者旧説常剩却一半道理也
　　答蔡季通
　　还家半月节中哀痛不自胜两儿久欲遣去因循至今今熹亦欲过寒泉矣谨令诣左右告便令入学勿令游嬉废业子幸大儿不儿令读时文然观近年一种浅切文字殊不佳须寻得数十年前文字寛舒有议论者与看为佳虽不入时无可奈何要之将来若能入场屋得失又须有命决不专在趋时也向借得子勉旧本书义皆今人所不读者其间尽有佳作又记向年曾畧看论粹前后集其间亦多好论然当时犹以为俚俗而不观安知今日乃作此曲拍乎可叹此儿读左传向毕经书要处更令温绎为佳【如礼记令拣篇读】韩欧曾苏之文沛明白者拣数十篇令写出反复成诵尤善庄荀之属皆未读可更与兼善斟酌度其缓急而授之也此儿作文更无向背徃来之势自首至尾一様数段更看不得可怪望与镌之小者尤难説然只作小诗无益更量其材而诱之爲幸近来觉得稍胜徃年不知竟能少进否可虑钱物已令携去一千足米俟到后山遣致或彼价廉即寄钱去烦爲籴也【子幸大儿不儿疑有误字】
　　数日在家看得孟子两篇今日读滕文公篇观其答景春之问直是痛快三复令人胸中浩然如濯江汉而暴秋阳也胡文定一书答朱子发举南泉新猫话者集中有之否看此等处直是好着眼目也
　　所论始终条理甚精宻矣引康节志文尤当儿寛未必是引孟子恐是古来乐家自有此语而因用之耳盖前汉人多不甚説孟子也此亦无要但前日説中亦不曾如此説又其文太冗须更刋定趋约乃佳耳持养之功想日有味要之以久则克伐怨欲之私自当退听矣钦夫伯恭晦叔得书纳去一观却付此便囘钦夫书勿以示人也伯恭竟未脱然前日答书不免又极论持养钦庄实有愧于其语然不敢私其身之意当有能识之者所答书无暇写去大槩是此意可见也择之亦得书中有数条今再以徃数书之説得暇试爲一一论之相见日面讲也伯谏前日过宿其家来书示之渠甚叹服精进但公济孤立甚可念恨无力能挽囘耳
　　道间思久假之説欲下语云五伯假之而至于功施当时名显后世则是久假而不归矣人亦安能知其本非眞有哉孟子之言盖疾矫伪之乱眞伤时人之易惑而非与五伯之辞也烦为呈似元礼可大二兄商量看如何今日因思此义偶得一法大抵思索义理到纷乱窒塞处须是一切扫去放教胸中空荡荡地了却举起一看便自觉得有下落处此説向见李先生曾説来今日方眞实验得如此非虚语也
　　纲目数日曾看得否高纪中数诏极佳如立口赋法及求贤诏皆合入更烦推此类添入有看了册旋付此童来幸甚易学辨惑及邵氏辨诬暂借皆可付此人便欲用也
　　别又旬日已剧驰情奉告承即日秋暑侍履吉庆寿堂眷集一一佳胜爲慰前日之叹盖见近日朋友谈説纷然而躬行不力以至言谈举止之间犹未有以异于众人是以忧之承问之及岂亦致疑于此耶古易纳上坊中更有王日休所刋求之未获可访问考订孰爲得失也鄙意与伯谏深欲季通一来稍霁便望命驾有合商量事甚多非书札所能辨也通鉴签贴甚精宻乍到此未暇子细并俟相见面论拨冗作书遣此人归不及详悉千万早来为佳
　　兼善逺访无以堪其意愧惕不自胜然捐其旧学之非非季通深排痛抵之力亦不能辨朋友正当如此衰懒不振负愧多矣渠不肻少留未及子细亦恨贤者不在此共评订耳熹向所论中和等説近细思之病败不少理固未易穷然昏愦如此殊可惧安得即面言之伫俟来音旦夕别遣人奉候
　　啓防近又推得初揲之余不五则九其数皆竒而其为数之实五三而九一之应围三径一之数第二三揲之余不四则八其数皆偶而其爲数之实四八皆二亦应闱四用半之数是三揲之次亦已自有竒偶之分若第二三揲不挂则不复有此差别矣如何星经紫垣固所当先太微天市乃在二十八舎之中若列于前不知如何指其所在恐当云在紫垣之防某星至某星之外起某宿防度尽某宿几度又记其帝坐处须云在某宿几度距紫垣几度赤道几度距垣四面各几处与垣外某星相直及记其昏见及昏旦夜半当中之月其垣四面之星亦须注与垣外某星相直乃可易晓不知盛意如何也防同二册钟乳一两纳上考异熹安能决其是非但恐文义音读间有可商量处耳
　　钟律之篇大槩原于旧编而其先后不同盖但用古书本语或注疏而以已意附其下方甚简约而极周尽学乐者一览可得梗槩其他推説之泛滥防证之异同不尽载也当俟归日面呈决求订正耳星经可付三哥毕其事否甚愿早见之也近校得步天歌颇不错其説虽浅而词甚俚然亦初学之阶梯也但限难得人説话非惟不能有助亦自不晓人意令人郁郁无分付处想亦不能无此叹也
　　答蔡季通
　　人还承书为慰又承示及行日卦爻之説尤荷留念即此春暖共惟尊履万福所苦比复如何须鹿茸纳去视至通鉴本末并注纲目提要第九第十册以是未定不曾写此物甚难作书法固不可不本春秋然又全用春秋不得旧有例一册不知曾并送去了洪范新説恨未得闻俟面见以请算工俟为寻访然亦须立一格目要得甚様人始得如州县攒司尽有能算者但恐不能算厯耳
　　人还承书知已还舎为慰易图甚精但发例中不能尽述当畧提破而籍图以传耳陈法大畧亦可见当如近日所説但未能洞晓其曲折耳药图烦更问子本此只有十二样而调见之多何耶琴説亦告寻便示及千万【调见之多疑有误字】
　　登山失事人知如此虽遂事不谏亦可斟酌简其功程也二谱已领昨日过元善听其歌二南七月颇可听但恐吓走孔夫子耳磬制乃贤者立论之失岂可推范蜀公蜀公若道季通许多説着处都不推我只这一事错了便相执殢则将何词以对耶如此防前恐为心术之害不但一事之失也
　　通书注修改甚精元来诚几德便是太极二五此老些子活计尽在里许也前后把他读了几过都不曾见此意思于此益知读书之难也近得林黄中书大骂康节数学横渠西铭袁机仲亦来攻邵氏甚急可笑尝记共甫説徃时有亡大夫坐乞毁通鉴板被责发来复官词臣草其制有一聨云出幽谷而迁乔木朕姑示于寛恩以鸱鹗而笑凤凰尔无沈于迷识此辈今亦可并按也一笑
　　前日七八九六之説于意云何近细推之乃自河图而来【即老兄所谓洛书者】欲于啓防之首增此一篇并列河图洛书以发其端而揲蓍法中只自大衍以下又分变卦图别爲一篇此卦以后虽不画卦亦列卦名庶几易检幸为录示也
　　河洛辨説甚详然皆在夫子作传之后其间极有不足据以爲説者鄙意但觉九宫之图意义精约故疑其先出而八卦十数九畴五行各出一图自不相妨故有虚中为易实中为范之説自谓颇得其旨今详所论亦是一説更俟面论然恐卒未有定论不若两存以俟后人之为愈也归竒多寡不同向时尝辱见示无可疑者似合附入图中今却附还幸便写入四象之后也律吕新书并徃
　　题辞协律恨未得闻且愧其词义之不称也祭礼只是于温公仪内少增损之正欲商订须俟开春稍暇乃可爲也程氏冬至立春二祭昔尝为之或者颇以僣上为疑亦不爲无理亦并俟详议也
　　作肃所求熹与其人本不相熟今才一见耳固不容便作书亦见近日朋友忧道不如忧贫之切心甚愧恐平日所讲果爲何事而一旦小利害便打不过欲望其守死善道难矣
　　答蔡季通
　　至临江忽被改除之命超越非常不敢当也始者犹欲且归里中俟辞召命予决今既如此又得朝士书皆云召旨乃出上意亲批且屡问及不可不来又云主上虚心好学增置讲员广立程课深有愿治之意果如此实国家万万无疆之休义不可不一徃遂自临川改辕趋信上以俟辞免之报但岳麓事前书奉报乃廷老所定后两日彦忠到却説合在风雩右手僧寺菜畦之中背负亭脚面对笔架山面前便有右边横按掩抱左边坂亦拱揖势似差胜但地盘直浅而横阔恐须作排防堂乃可容耳已属廷老更画图来纳去求正而未至更俟其来当别遣人但代者乃毁道学之人未知其能不败此否耳熹老矣方学做官甚可笑朝从奔走皆非所堪但叨冒过分上恩深厚未敢言去耳经筵陈説不敢不尽区区上意亦颇相向但未防下问反复未得倾竭鄙懐耳君举在上前陈説极详缓勤恳其所长自不可及区区实敬爱之非但如来教所云也通理宗教之命己行前日亦已归矣渠年少家温所欠者腹中书耳得阙远官闲更读数年书未必不为福也何必汲汲于此乎公济不长进只管来讨书若有相识自不须説若无如何写得不知他许多禅寄放甚处临此等小小利害便如此手足皆露也不知今已行未如未行烦致意不成腊月三十日亦问人讨书去见阎家老子也诸公已各爲致意但黄文叔已逝去熹来亦不及见之此非独吾党惜之亦爲宗社惜也
　　今日进讲恭闻玉音以爲太上心气渐宁但尚苦健忘发引之前必得相见此亦是一大事幸甚幸甚恐欲知之也不知何时可赴三衢之约能乘兴东下爲数日欵幸甚楼陈诸公亦数奉问也
　　修厯事若下须更商量盖但测验即人皆可爲或须改造则恐不免一出亦非今日一时事也史迁不可谓不知孔子然亦知孔子之粗耳歴代世变即六国表序是其极致乃是俗人之论知孔子者固如是耶正朔服色乃当时论者所共言如贾生公孙臣新垣平之徒皆言之岂独迁也此等处自是渠辈眼目低故见得高了亦可笑耳祭法须以宗法防之古人所谓始祖亦但谓始爵及别子耳非如程氏所祭之远上僣则过于禘下僣则夺其宗之爲未安也
　　厯事不知后来有何施行若如其説不知可爲一行否祭法世数明有等差未易遽改古人非不知祖不可防而立法如此恐亦自有精意也史説不知渠説好处是如何好必须曾举一二尤切处若只如曹器逺辈所説则亦不足言也
　　答蔡季通【癸丑三月二十一日】
　　中间到宅上闻是日得子深爲赞喜衰钝之踪素不利市自年三十余时每到人家辄令人生女如是凡五七处今年乃値庆门得男则又似渐有倾否亨屯之象既以奉庆又窃自贺但恨其已晚耳夏口武昌一带形势既闻命矣渉重湖窥衡湘歴襄汉下吴防方羊而归所得当益富屈指计归程兾得倾竦以听剧谈也律凖前日一哥来此已刻字调而去但中须得律管然后可定然则此器亦是乐家第二义也阁记固难遽办又适此数日脚气虽轻而未愈今旦右臂下自爪掌以上连肩背无处不痛寒热大作其势非更数日卒不能定不知许教既满彼中代者为谁或同官中别有可托以竟此事者为谁亦已作书报之及与元善説俟此间病愈一面捻合成当寻的便寄薛卿处与之当无不达也今年病虽不重而气体极衰至于昨日遂至无力説话朋友远来相守又不欲甚孤其意勉强应接常虑相见之日不复更能长久季通倦游亦望早归相与切磋以尽余年实所愿望
　　啓防修了未早欲得之通书皇极例等説不知已下手否如未幸早为之乍归窘甚防无欲请之人只欲得贤者一来防语数日爲幸切不必多与人同虚费又难语也可以他意却之不必露此千万千万
　　所苦且喜向安亦宜更加将防也许见访甚幸但亦自欲一到寒泉未能预定日子恐或途中相失也此行见上褒予甚至言虽狂妄亦无忤色意谓可以少効尺寸而事之不可料者乃发于先天订顽之间是可笑也已专人自劾及尽还江右迓兵矣此等小小怪谬议论如猬毛而起更不可开口奈何始者信书太过而阅人不广不谓万物之灵者乃如此不灵也奈何更五七日当有后命未知如何也元善説欲下州郡月致笔札之费然此事亦当审处恐此事面生后或有悔也
　　伯谏来此已两三日初欲来日归因与商量约左右一来相聚今专遣此人相挽渠亦遣人归戒徒御少缓一两日来矣千万即命驾其所论极不争多孤城悉防合军并力一鼓可克也
　　中间报去欲改文王八卦邵子説应天时应地方説下注脚今覆检之不得其説恐前説有误却错改却印本烦令一哥检出录示幸甚细详此图若以卦画言之则震以一阳居下兑以一阴居上而相对坎以一阳居中离以一阴居中故相对巽以一阴居下艮以一阳居上故相对干纯阳坤纯阴故相对此亦是一説但不知何故四隅之卦却如此相对耳此图是説不得也闻有在陈之厄不能有以相周爲之叹息而已律説少有碍处便不可笔之于书此意甚善不惟此一事而已它事亦何莫不然也但员径亦须更子细如引汉志由此之义起十二律之周径恐未免有牵强处也嘉量积处数之前合定方深围径之数以相防验证辨首章可早修定寄来商量此处无头难下语也四象之数前日间推只自三画未成之时已具此数葢太阳居一而含九少阴居二而含八少阳居三而含七太阴居四而含六不待揲蓍而后有也揲蓍归竒之数乃是揍着此数过揲之数又是揍着归竒之数耳近见论者专以过揲之数断七八九六之説至于归竒之数尚不能明况能及此乎尝爲之説曰四象之画六七八九之祖也四象之次六七八九之父也归竒者其子也过揲者其孙也此论似不可易又曰象之次自十倒数画六而得太阴之四【以上皆然】又屈五指而计之一与九同二与八同三与七同四与六同此亦自然不言之妙直是可笑不由人安排也不知明者以爲何如啓蒙所疑当得面扣然得先批示大畧尤佳归竒已具卦象固平日所常论但亦其中一小支节耳葢其多寡不均无所发明于蓍卦之説正自不足深论也如何如何律説幸早改定过彼即借看或能相伴入城途中得欵曲商订尤幸也
　　中庸序云若吾夫子则虽不得其位昨看此间写本脱一吾字烦一哥爲看如少即添之此虽不系义理然亦觉少不得也费隐之説今日终日安排终不能定葢察乎天地终是説做隐字不得【百种计较更説不来】且是所説不知不能有憾等句虚无恍惚如捕风系影圣人平日之言恐无是也【与未之或知不可能也不同】不审看得如何幸详以见喩也
　　仁义之説固如来喩但于説卦六画中安排则仁刚义柔不可易矣仁柔义刚又别是一説不相防杂也程先生谓天地间无截然爲阴爲阳之理然其升降生杀之大分不可无也正是此意而袁于此等处都瞢然不晓所以难説话也修身齐家固当警省至于有无之虑姑直任之不必切切介意若此等处更放不下即修行转无力矣区区于此可忧者大于老兄然亦只得随事驱遣瞑目之后一切任之亦不复属自己界分矣中庸诗传幸速修改示及中庸更有数处今并录呈幸即付之也
　　西山之约一何拒客之深耶俟武夷归别当奉扣然临风引领似已闻采薇之歌矣归来又得伯恭书云学者须是专心致志絶利一源凝聚渟滀方始収拾得上此论甚当不敢不以告也吴防文字已领亦甚不易但无斁三篇似不甚条畅耳数日临睡读史记一两巻沈着痛快眞不可及不知永嘉诸人尊信此书而道德言语却不相似是何故也岂善学栁下惠者固如是耶元吉尚未行何耶渠来此未尝不忠告之但渠自不耐烦而愤然诀去岂长者之絶子乎季通似亦不须枉费心力宋元宪公牢笼之事吾所不能而圣人亦已固有显比之训矣若必人人赠言以悦之岂不劳哉
　　公济伯谏得书否某归途过伯谏见收公济书大段手忙脚乱也大学诚意之説已再观之果如所论想他书似此处多须一一整顿也明道遗文纳去一本
　　答蔡季通
　　律书中有欲改更别纸奉呈不审如此是否幸早报及也易中七八九六之数向来只从揲蓍处推起虽亦脗合然终觉曲折太多不甚简易疑非所以得数之原近因闲看四象次第偶得其説极为径捷不审亦尝如此推寻否亦幸语及
　　本原第一章围径之説殊不分明此是最大节目不可草草候气章恐合移在第四五间葢律之分寸既定便当埋管候气以验其应否至于播之五声二变而爲六十调者乃其余耳况审度嘉量谨权尤不当在候气之前也但候气章已有黄钟之变半分数而前章未有明文恐合于正律分寸章后别立一章具载六变律及正半变半声律之长短分寸乃爲完备耳【后段论説有发明此章指者并移附入】
　　审度章云云生于黄钟之长【下当改云】以子谷秬黍中者九十枚度之一爲一分【凡黍实于管中千三枚而满一重积九十重则千二百枚而满一龠矣故此九十枚之数与下章千一百枚之数其实一也】十分爲寸云云
　　嘉量章龠合升斗斛皆当实计广狭分寸
　　证辨第一章今欲求声气之中【下当改云】而莫适爲凖则莫若且多截竹以拟黄钟之管或极其短或极其长长短之内每差一分而爲一管皆即以其长权爲九寸而度其围径如黄钟之法焉如是则更迭以吹云云
　　司马贞九分爲寸之説本原既不载恐合于证辨中立爲一条以证前篇之説
　　诸尺是非后来考得如何已改定幸录示
　　答蔡季通
　　前日埜行已拜状不审即日行次何许每念逺别不胜惆怅至于读书玩理欲讲而无从又不但常人离别之思也【云云】熹连日读防同颇有趣知千周万遍非虚言也但恨前此不得面扣耳向见爲抄一册卦气消息者不知了未幸语一哥取以见予也又读握机后语何也数条尤竒昔葢未有此体亦恨不得防其説耳平日相聚未知其乐别后乃觉阙事可叹可叹
　　答蔡季通
　　别后得到豊城及宜春书知途中诸况足以爲慰但至今尚未闻到舂陵复深以为悬念每至读书讲学无可咨扣无可告语尤觉仰德之深也比日恭惟尊候万福三哥子陵一一安佳此亦时得一哥书八哥前日入城亦过此熹足病前日几作今又小定未知竟如何但精神日耗血气日衰旧学荒芜有退无进恐遂没没无闻而死耳乐书非敢防之但方此齰舌岂敢更妄作耶此书决然冺没不得近看他人所説更无堪入耳者不知老兄平日与元善相处曾説到子细处否但恐子期不曾听得便只似不曾説也近因诸人论琴就一哥借得所画图子适合鄙意乃知朝瑞只説得黄钟一均内最上一而遽以论琴之全体宜乎胶固偏执而无所合也学不欲陋岂不信然偶有邵州便托彦中附此亦令过一哥处取安问矣政远千万爲道自爱
　　答蔡季通
　　【云云】琴説向寄去者尚有説不透处今别改定一条录呈比旧似差明白不审盛意以爲如何琴固每各有五声然亦有一自有爲一声之法故沈存中之説未可尽以爲不然大抵世间万事其间义理精妙无穷皆未易以一言断其始终须看得玲珑透脱不相妨碍方是物格之验也众至之患贤者所未免乃以散遣诸生见教何耶此亦任其去来若有患难虽杜门齰舌亦未必可免也
　　答蔡季通
　　琴中旋宫一事正爲初有慢而众随之耳若一定而不可移则旋宫之法何所施耶但恐午未以后声太髙急而小弦断絶故疑所谓五降者乃谓蕤宾以下不可爲宫耳此説固未必然然与今所谓一定而不可易古所谓随十二月爲宫者似得中制试更推之如何复以见教也参同之説子细推寻见得一息之间便有晦朔望上者气之方息自上而下也下者气之方消自下而上也望者气之盈也日沈于下而月圆于上也晦朔之间者日月之合乎上所谓举水以灭火金来归性初之类是也眼中见得了了如此但无下手处耳自从别后此等事更无商量处剧令人愦愦今此病中又百事不敢思量未知异时贤者之归得复相见论此否耳
　　答蔡季通
　　熹自开正即病至今未平今日方能把笔作书足犹未能平步也气血日衰前去光景想亦不多病中块坐又未能息心休养才方繙动册子便觉前人阔畧病败欲以告人而无可告者又不免辄起著述之念亦是闲中一大魔障欲力去之而未能以此极思向来承晤之乐未知此生能复相从如徃时否耳知看语孟有味深慰所愿已许诲示幸早寄及也前书奉扣琴谱旋宫之法不知考得果如何若初一定不复更可慢恐无是理也
　　答方伯谟【士繇】
　　随时变易以从道主卦爻而言然天理人事皆在其中今且以乾卦潜见飞跃观之其流行而至此者易也其定理之当然者道也故明道亦曰其体则谓之易其理则谓之道而伊川又谓变易而后合道易字与道字不相似也又云人随时变易爲何爲从道也此皆可以见其意矣易中无一卦一爻不具此理所以沿流而可以求其源也
　　会以理之所聚而言通以事之所宜而言其实一也或跃在渊九四中不在人则其进而至乎九五之位亦无嫌矣但君子本非有此心故云或跃而文言又以非爲邪也等语释之
　　九六之説杨遵道录中一段发明传意与来喩不同然亦未晓其説尝谓五行成数去其地十之土而不用则七八九六而已阳竒阴耦故七九爲阳六八爲阴阳进阴退故九六爲老七八为少然阳极于九则退八而爲阴阴极于六则进七而爲阳一进一退循环无端此揲蓍之法所以用九六而不用七八盖取其变也只以此説推之似无窒碍龟山所谓参之爲九两之爲六乃康节以三爲眞数故以三两乘之而得九六之数今以一三五爲九二四爲六则乃是积数非防之两之之谓且若此而爲九六则所谓七八者又何自而来乎疑亦未安
　　大明终始传意自明其曰明曰见曰当非人而何更看扬遵道录中一段则尤分明矣天人一理人之动乃天之运也然以私意而动则人而不天矣惟其潜见飞跃各得其时则是以人当天也然不言当天而言御天以见迟速进退之在我尔【虽云在我然心理合一初无二体但主心而言尔】元者用之端而亨利贞之理具焉至于爲亨爲利爲贞则亦元之爲尔此元之所以包四德也若分而言之则元亨诚之通利贞诚之复其体用固有在矣恐亦不得如龟山之説也【以用言则元爲主以体言则贞爲主】
　　彖词乃卜筮词释彖则夫子推其理以释之也以安贞之吉应地无疆爲卜筮之词恐记之误也
　　答方伯谟
　　夫子梦寐周公正是圣人至诚不息处然时止时行无所凝滞亦未尝不洒落也故及其衰则不复梦亦可见矣若是合做底事则岂容有所忽忘耶以忘物爲髙乃老庄之偏説上蔡所论曾防事似好然其説之流恐不免有此弊也
　　志于道志字如有向望求索之意大学格物致知即其事也
　　卫辄事龟山以爲有灵公之命左传史记皆无此説冉有子贡之疑只以嫡孙承重之常法言之似有可以得国之理耳谓夷齐不当去此説深所未晓且当阙之不义而富且贵所谓富贵非指天位天职而言但言势位奉养之盛耳此等物若以义而得则圣人随其所遇若固有之无鄙厌之心焉但以不义而得则不以易吾饭疏饮水之乐耳
　　富而可求以文义推之当从谢杨之説东坡説亦是此意似更分明葢上句是假设之词下句方是正意下句説从吾所好便见上句执鞭之事非所好矣更味而字虽字亦字可见文势重处在下句也
　　答方伯谟
　　正所以立近之全字不稳当俟更思之
　　齐王见牛两段当未发见时便合涵养惟其平日有涵养之功是以发见着明而扩充逺大也若必俟其发见然后保夫未发之理则是未发之时漠然忘之及其发然后助之长也
</div>
    <div class="pagination">
<a href="晦庵集_page66.html">上一页</a><span>...</span><a href="晦庵集_page62.html">62</a><a href="晦庵集_page63.html">63</a><a href="晦庵集_page64.html">64</a><a href="晦庵集_page65.html">65</a><a href="晦庵集_page66.html">66</a><span class="current-page">67</span><a href="晦庵集_page68.html">68</a><a href="晦庵集_page69.html">69</a><a href="晦庵集_page70.html">70</a><a href="晦庵集_page71.html">71</a><a href="晦庵集_page72.html">72</a><span>...</span><a href="晦庵集_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
