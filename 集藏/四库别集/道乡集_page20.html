<!DOCTYPE html>
<html>
<head>
    <meta charset="UTF-8">
    <title>道乡集 - 第 20 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道乡集 - 第 20 页/共 33 页</h1>
    <div class="content">　　又
　　载酒无如君最频年来縁底断音尘只应咫尺谯门住也学兵厨不送人
　　就舜谐觅石
　　数峯寂寂卧苍苔醉眼何曽略为开乞与茅檐淡相对要令云雨出山来
　　智岸将往钱塘索妙乐庵诗勉此为句
　　向来杨处士今作岸禅师懒散元非我熈怡竟有谁长应心似水不复口如碑此处真安稳何人妙得知
　　呈明远
　　尔来无酒可沾唇只恐傍人恠独醒自笑金已当了惠然谁复遣银瓶
　　枢侄以诗来次韵示之
　　酷爱日长萤可聚几人如古惜分隂胷中万顷清凉地莫遣俗尘乘间侵
　　读书
　　谁能也学读书痴园圃三年忘了窥却恐主人如泄栁谩携藜杖去何之
　　挽词
　　崇仁县君魏氏挽词
　　出自髙明盛归从望族贤崇仁膺帝命积善信家传翌翌才三世防防忽九泉空余可铭事追继采蘩篇猎猎霜郊路铭旌卷朔风堂前萱尚北门外水犹东貌入丹青冷恩留祭享丰乡人仰闺范方看子孙隆
　　故通直强君挽词
　　白发将年往青衫甫宦游从来四方志曾未一分酬幕府残机画闾门失好修惟余旧秦月寂寂照新丘金丹犹在鼎马鬛已成封梦断飞云鹤春归绕墓松韦编元自若藜杖竟谁从赖有承家子流光得所钟
　　龙图胡公挽词
　　华屋初成后安车未用时谁知五朝旧俄与九原期徳映文恭显名防修简垂凄凉独心事无复尽施为正尔逢千载何为不百年龙图虚旧阁马鬛启新阡方寸留天鉴清规入世传韦平向来盛端属子孙贤知已如公少还乡特地亲分携能防日闻语歘惊人永念恩常在深慙报未伸从横泪交下空洒朔风频
　　胡公郡君李氏挽词
　　先别人间去由来天意微初心在偕老此日遽同归镜掩孤鸾舞津藏双劒飞空存锦囊诰依旧照霞衣正是家肥日香奁晓不开侍儿犹扇枕良药已停杯苹老残初荐萱闲冷旧栽只应有余庆从此亘云来
　　故通仕孙公挽词
　　少微星忽坠畴昔梦初圆乡社崇新祭书帷掩旧编亭依金斗固儿戏彩衣偏踵续谁为传吁嗟髙士贤君子不可见先生无复遭凶传俄一旦吉养谩三刀德与诸郎远门将驷马髙伤心独南陌松桧朔风号
　　故成纪李季侔挽词
　　命也端难诘时乎竟莫来门庭方白昼冠带掩黄埃万卷虚料理千金废剸裁遵承子将显犹得慰泉台师门深往好姻党厚新情正尔追谈笑那知隔死生松风传挽铎垄月照铭旌莫预东郊送悲凉空此诚
　　故文安郡君刘氏挽词
　　鹫峯成记别聊现大家身瞬目超尘劫随方得本真忘忧残旧草供祭冷初苹独有闺门泪澘然冬复春愿力坚如母翛然亦坐忘羞兰虚孝养偕老误荣光浄域端何许遗经只自香它年盛追赠犹得贲余芳
　　故承议季公挽词
　　卓荦豪英内如公逈不羣胷中妙庄老笔下蔼机云勲业知谁覩声名只自闻空余柏庄柏弥望拱髙坟甫毕荣亲愿归休不计年心尘竟远善积子皆贤万事残初梦千龄掩逝川登门独无路追感倍凄然
　　亡友皇甫民望挽词
　　八行宜髙选胡为不享年乡闾推往躅几席积【子赐切】遗编俛仰成千古凄凉到九原须知天报在有子共称贤超然遗象数非古亦非今过我每终日惟君同此心絶编犹可续折角竟难寻已矣无由作髙山空自琴
　　阎求仁太博挽词
　　东国论交处于今马鬛归江山愁欲变冠劒歘成非事业知谁覩声名只自飞苍苍不容问落日掩晴晖踵门寒日后留语竟黄昏能得几日别遽为千古魂根尘元自了生死更何言独有人间泪随风落九原
　　强评事挽词
　　池亭春未改宰木已鸣风夙负三吴望今隣万鬼中潜光虽不耀遗泽定难穷它日髙门泪犹知驷马通不为明世得已矣旧山川青眼谁樽爼黄金自简编乡闾今昔异门户子孙贤我独从君晩追惟更惨然
　　闾丘大夫挽词
　　鸳鸾纷集日松桧掩新茔持节空诸路分符谩列城闽山余旧峻淮水漾前清地下虽难作功名凛似生营邱何处是不复问归期世事三吴冷风霜八月悲生平虽爵禄身后只书诗恩报嗟无及初心折涕洟















　　道乡集巻十四
　　钦定四库全书
　　道乡集巻十五　　　　　宋　邹浩　撰
　　制
　　吏部尚书除节度使制【系试中书舍人】
　　四方在御资文武以成功八柄是严必勲劳而懋赏眷此筑坛之拜实居分阃之雄厥有真贤来膺异数用诹刚日敷告治廷具官某学贯古今气全刚大洞万微于忽挺一节于初终是为君子之儒出偶圣人之作践扬中外绵歴岁时逮入长于天官益推隆于人望审乎甄抜既比迹于山涛肃以公方更同风于毛玠是用畴其底续宠以陟明授兹六纛之仪董我三军之政于戯黩武无烈虽盛德之不为忘战必危亦前修之深戒朕方跻民于富夀尔其体国而经营庶防夷夏之安永绍祖宗之盛服我休命勉图肤公
　　中书舍人除翰林学士制
　　学士视草禁中虽以翰墨为选然论思献纳宻賛事几其所以副予简求者葢在文章之外矣号为内相自昔以然久难其人今以命汝具官某志修而行笃学博而才高自昭于时无所比附夙稽羣议进直掖垣作为深厚之词鼓助中和之化玉堂虚位莫尔宜居断自朕心亟此褒擢夫自唐以来居是职者多矣淑慝具在可按而知其以汝自信于心而既効于事者鉴前人而扩焉朕不汝忘尚有异宠
　　戒百官修职业勿事朋比诏【系试中书舍人】
　　朕自临御以来夙兴夜寐思所以遵奉先烈而成天下之务者无竞于得人故训廸厥官布列中外且冀人皆正直有如文王之时绩用咸熈无愧舜帝之盛然而求之在位考之舆言其奉公守义者不加多隳职朋奸者不加少以方前古朕甚恧焉岂朕戒之用休者未尽其道欤董之用威者未尽其法欤抑士大夫狃于前日之习腼然安之未易遽革邪经不云乎示之以好恶而民知禁夫好恶者人主心术之动也既以晓然示天下矣民且知禁而况士大夫乎继自今往其各务正乃心饬乃职上以成政事下以成风俗副朕所以期汝之意高爵厚禄朕亦有以待汝而不遗也否有常刑朕曷敢赦郑绅可东头供奉官依旧阁门祗候制
　　勅具官某朕临御以来未尝私爵禄以为恩而祥发宫闱袭予庆事推隆异数厥有旧章躐进五官并为尔宠尔其饬已务称毋使清议得以疵焉则朕惟汝嘉
　　陈彦诚父绎特赠右正议大夫制
　　勅朕纉隆圣绪泽沛万方凡厥幽明率从褒陟具官某故父具官某早以才学蔚为豪英中外践更誉问休洽当熈宁有为之日受神考特达之知扬于禁林致位华显奄其沦逝积有嵗年惟善庆之所钟服义方而是似式膺贲典越进文阶虽漠之游閴难穷于视听而宠灵之异宜不昧于钦承享我恩荣用光泉壤
　　蕃官巴令渇等转官制
　　勅具官某等尔以忠勇奋然身先冐敌摧锋达于朕听第功应赏宠进尔官勉对恩荣益圗报効
　　蕃官包厚转官制
　　勅具官尔以忠勇所至身先折馘摧锋数有成绩懋推恩典宠进六官仍狥尔求就迁廵警益图来効以对休光
　　蕃官侯师正转官制
　　勅具官某尔奋身行阵折馘以闻应予赏科用进尔秩尚思报称以广后功
　　孟胜转三班借职制
　　勅具官某尔父以忠济勇数有战功回厥宠迁用陞尔秩勉从训令相与致身尚有官荣待尔自効
　　朱绂除给事中制
　　勅给事中以封驳为职而一时之政令系焉必惟其人乃克胜任具官某儒学吏治夙昭于时翊朕初濳灼见忠实亟从諌省进陟东台断自朕心不以为速语不云乎故旧不遗则民不偷然朕之所以用汝者岂直以故旧而已哉勉修厥官以永终誉
　　张来除秘书少监制
　　勅具官某朕方从册府以集天下之豪英严史官以昭先帝之功德惟时寄选不轻用人以尔学博文高表于多士召从孤外亦既逾年蔚然礼乐之中休有服勤之誉总司秘籍防预信书畴尔居焉朕命惟允勉图报効勿愧恩荣
　　张来直龙图阁知扬州制
　　勅具官某扬于东南为一都防师帅其上率多显人以尔文学着声蚤践台阁宠还旧职徃莅兵民其思所以镇抚之称朕惠泽元元之意
　　邓洵武转官制
　　勅具官某朕惟神宗皇帝妙与道防肆笔成书集以寳藏就委史局尔于致力最为有年宠进一官用旌勤勚仰惟宸章在上灿若日星垂照万世而尔独以编次迁焉尔亦预有无穷之荣
　　入内都押梁从政降官制
　　勅宫闱左右之臣朕所亲信事于庙社义曷可容具官某受国厚恩弗图忠报方哲宗升遐之始皇太后深念大计召尔询焉尔乃佐佑章惇请听其语向非圣虑先定牢不可移则惇之所以异意者将因尔而售也惇既窜于海上尔犹处于禁中公议聿腾罪在不赦尚念神考龙飞之日尔为攀附之人特屈刑章姑从轻比降官禠职出领祠官服我殊休往其惕厉
　　王中正追复遥郡防御使制
　　勅朕既嗣位与天下更始不间存殁咸以恩加具官某蚤奋邉陲晩罹废黜奄其沦谢倐有岁年用伸孝子之情追复遥防之旧营魂不昧服我休光
　　任伯雨除度支员外郎制
　　勅具官某自谏路而迁省曹元丰以来具有成比以尔进繇朕选修职不回支度虚员徃司其事夫财用多寡之数物产丰约之宜尔葢论之详矣且将于尔所行而攷焉其勉之母怠
　　宗室仲奚所生母王氏等封郡县太君制
　　勅天宁启节庆肇宗亲昭厥母仪推隆异数具官某所生母某氏休有内德克成子贤既防大邑之封申锡有邦之号永绥孝养以对命书
　　宗室士瞻所生母郭氏封县太君制
　　勅具官某所生母某氏等天宁启节庆肇宗亲有子而贤义当同贵用防封于汤沐以表异乎情文永对宠休益循母道
　　王厚责授贺州别驾制
　　勅具官某朕惟祖宗以来仁覆天下固无此疆尔界之别间或兴师问罪亦以义济仁而已非造兵而嗜杀也尔以选拔为将曽不是思而乃深入青唐肆蹂族部私其寳货祸及无辜怨结人心动伤和气按章来上深骇予衷倘不明正典刑何以厌塞公议黜居散秩窜逺邦尚体寛恩勿忘循省
　　郭寔除文思副使制
　　勅具官某集禁旅以严武备诏令之所谨也尔能饬力遵奉迄用有闻宠进厥官尚思来効
　　李昭玘除太常少卿制
　　勅具官某太常礼乐之司所寘以为属者犹皆一时之选而况典贰寺事讵可非其人乎以尔博通古今久践台阁攷于已试蔚有休声惟时亚卿莫汝宜处若夫妙尽情文之本深明损益之宜使朝廷典章与三代同风尔在都司固已稔闻而熟察矣勉对朕命以崇厥功
　　陈察除左司郎中制
　　勅具官某尚书总六官之政令而左右司分賛纲辖其选甚重以尔言斯可复行不茍难中外荐更声着台阁越从文部擢寘都司其以尔自廸于中庸者扩而充之以上承而下肃则岂惟有助予治尔亦无愧于所学
　　蕃官结氊抹等转官制
</div>
    <div class="pagination">
<a href="道乡集_page19.html">上一页</a><span>...</span><a href="道乡集_page15.html">15</a><a href="道乡集_page16.html">16</a><a href="道乡集_page17.html">17</a><a href="道乡集_page18.html">18</a><a href="道乡集_page19.html">19</a><span class="current-page">20</span><a href="道乡集_page21.html">21</a><a href="道乡集_page22.html">22</a><a href="道乡集_page23.html">23</a><a href="道乡集_page24.html">24</a><a href="道乡集_page25.html">25</a><span>...</span><a href="道乡集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
