<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 234 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 234 页/共 296 页</h1>
    <div class="content">　　灵洞山房记
　　余性喜林栖而受数左海人而郭居无可游目者仅能垒石疏池以依稀山水之似颇为游客之所麇集不胜烦而中悔之且以其自人力目境陿而杖屦易穷益厌其无当而今年强起官白下得走摄山牛首挹栖霞献花之胜然不一宿而去之至卢龙清凉天界髙座释老之宫与魏邸东西南北之圃其髙可以眺其竒丽可以憩者意稍足一畅苐不移晷而舆人告御矣何者以俱非吾有也间从天官赵侍郎汝迈谈其所卜灵洞山房之幽絶娓娓乆之为神飞而色扬已出其一编示余曰此吾所自纪纪之不足而咏歌之诸贤之过我也而续纪之且和之者也吾虽匏系兹地未尝一梦寐而不在山房子其为我记以写吾思吾得朝夕焉且为刻之石以酬山灵余谢不敏不许盖公之言曰灵洞山者去兰溪东西十五里而遥其来自金华之颠若率然蜿蜒而下三十里而近山一而六洞环之以故宋文宪公濂云洞六也而著名者三所谓白云紫霞涌雪者也白云者最险而髙时时有云气还徃也紫霞者色紫而丽几如天台赤城霞也涌雪者玉乳散漫若雪之飞舞也吾故获游焉则兹山孤耸俯诸岭悬絶数千尺张左右翼而下中为石田广袤数十亩前列三峯若三大賔山之趺有泉曰天池自地涌出莹可鉴发其甘若饴盛夏氷齿泉之右山半有石髙可数百尺若孤云飞来欲堕不堕曰飞云更右一山多异石藤木樛葛望之苍然宋初有异僧栖焉筑兰若曰栖真故多脩竹乔松胜冠一邑为髙贤之所托足及吾徃而寺废乆矣山亦已童且为野人所据怅然乆之及吾有岭左之役过里其主知吾之有山水好也纳劵而请直矣吾欣然为昻其直割大官之积镪以偿而后自岭左以不任讁归始谋保此山且以它地易兰若阯去天池二十武搆楼三楹携所载图籍归之顔之曰秘书傍翼二小阁一以宿客一以储糗楼之前斋曰三山可据而望三峯也斋前有堂曰六虚取易语以表洞也郭子章氏得其义矣楼之后有轩曰太液面山而临所谓天池者其始方广仅三尺许僧以供粥茗而已吾拓而濬之至径丈余于是尽受诸泉泉盛而池溢吾东西疏两沟磬折环吾墙而防滙于大池池可半亩亦吾所凿也自是委曲纵流深壑琮琤不絶音与风松相应可一里许有半山亭废而吾复之樵歌牧笑得于所憩去亭有磐石髙亦数百尺岝防如莲花吾为创莲花庵以奉观世音大士更半里降而达溪桥诸山之水皆合且余十里夹植桃李春时烂熳游者作武陵源观云昔之所望而不可即游而不获信宿者长为吾几席间物吾亦可以快矣即洞六而得其三于未显者亦可以已矣而犹时时徃来于懐一日有樵者来言公果欲尽得之乎有一洞去白云稍近其胜殆逾之吾乃欣然摄衣而徃披荆棘履巉岩至洞口则幽深不可际列炬鱼贯而下四壁皆石钟乳莹白如玉滴沥有声霏霏若露屑吾乃名之曰玉露其竒丽非三洞所敢望也顾壁石若有题字不尽漶灭以为始发之耶则胡以有题字故尝显耶则胡冺冺不获以其名寄宋公笔也殆不偶矣樵者沾沾谓吾当为公更得二洞姑识之赵公又为余言自吾有天池以煑茗泉清而茗香以酿酒泉甘而酒酽其流以漑田涤松竹灌百卉流长而土加沃蔬笋可以茹芋栗可以饱此吾居山之饶也日扫一室净几明窻焚香燕坐或诵古书或咏古诗或临古帖兴到则消摇泉石间鹤舞莺歌不减孔稚圭戴仲若家乐倦扫一榻展簟而卧山光满几云容拂裾夜分篝灯寂然万縁都息唯闻泉声泠泠度耳此吾居山之所独飨者也故人过从不冠而帻酒茗资之泉蔬笋芋栗资之圃留则栖于阁去则送于亭此吾居山之与客共者也今者日未舂而起噉太仓粟笾豆之实取之官禄对案呼笔手削吏牍束缚冠带腰领不属问之吾山有一于是乎子趣记之吾且归矣余曰不然公天之所命以佐人主理者也其以兹山奉公非欲公长有之也欲兹山之借公以名于天下后世者也不然何六洞之显者至公而始有文章隠者至公而始出也凡专为圃者不能山居山者不办为圃圃而山者不能尽得山之胜山而圃不能文章者不能使其圃之长新而公独兼之且夫袁广汉之北印石季伦之金谷皆因圃于山竭其财力而饬之其壮丽几与上林埓然不及身而没之县官其山之饰亦不保而荡为樵人牧竖之塲季伦差有文章矣要之天下后世不以为山荣而以为山辱也其与公可同年语哉今兹与公约公第无归而余请先之公为余傍山而扫一室余且按公纪与诗次第而问矣
　　游摄山栖霞寺记
　　余将以三月朔赴留筦而二月之廿六日抵京口其明日荆侍御邀登北固山又明日从京口陆行且百里佹及龙潭驿大雨肩舆出没于危峯峭壁之阯与江相樛带而行如是者凡二十里雨益甚江山之胜顾益竒秀色在眉睫间应接不暇欣然忘其衫屦之淋漉也抵驿与儿子骐及张生元春小饮呼驿宰问以摄山道甚难之谓径险而受雨则泞可无徃也余兴发不可遏质明起遂取所问道时晓色熹防与霁色接溪流暴涨不絶声然所过诸岭多童至中凹处忽得苍松古柏之属是为摄山趣驰道数百武得寺曰栖霞右方有穹碑唐髙宗所撰以传明隠君僧绍者隠君故栖此山已舍宅为寺人主贤而志之碑隂栖霞二大字雄丽飞动疑即唐人笔也稍东摄级而上曰山门江总持一碑卧于地拂而读之复前为门四天王所托宇焉摄级复上杰殿新搆工可十之八而前庭颇偪侧僧曰未已也是将广之移四天王宇于山门而加伟殿后摄级复上为方丈僧供起面饼茵蔯菌而甘噉之至饱饭已与元春儿骐由殿后启左窦而出探所谓千佛岩者其阳为石塔塔不甚髙而壁金刚力士像于四周颇巧致此塔隋文皇所建以藏舍利者也文皇遇异尼得舍利数百颗分树塔以藏之凡八十三州所遣僧及守臣争侈言光怪灵异以媚上而蒋州其一也盖其时建业以蒋子文故降从蒋云塔左圆池一泉然满其中石莲花蹙沸而起僧雏咸资汲焉曰品外泉兹泉陆羽所未品也千佛岩独隠君子仲璋所镌无量夀佛像可耳观音大势至已不逮其他若文惠太子豫章竟陵王千像皆刓损天趣以就人巧使斗拔竒峭之态冺没不复可迹且所谓佛者一而已何千之有循千佛岩沿涧而进迤逦不可穷时旭日渐融草树被之葱茏罨霭有光泽涧水受雨争道下迸势如散珠声若戞玉僧雏以酒茗从兴至輙酒足疲輙茗已繇中峯涧至白乳泉探蠡酌之尽一器乃踸踔过岭其直如截者曰天开岩中仅通一线迳虽不甚髙而孤险囓足可畏将自此问絶顶而力不胜矣其西则层叠浪岭直下乱石错之若海波万沸汹涌灏溔熟视之审其名之称也可二里许一兰若承之曰观音庵方有事于土木其壮丽几与寺埓主僧某者福徳人也言简而精与之小酧酢而别还复饭方丈儿子兴未已复呼元春登絶顶返则日下舂矣欲骄余以所不及见余谓若所见非大江耶业己自北固龙潭饱之矣二子不能对乃就寝今天下名山大刹处处有之然不能两相得而其最着而最古者独兹寺与济南之灵岩天台之国清荆州之玉泉而已灵岩于三十年前一游之忽忽若梦境耳今者垂暮而复与观栖霞之胜独老且衰不能守三尺蒲团地而黾勉一出逺愧僧绍然犹能自为计庶几异日不至作总持哉
　　二酉山房记
　　余友人胡元瑞性嗜古书籍少从其父宪使君京师君故宦薄而元瑞以嗜书故有所购访时时乞月俸不给则脱妇簪珥而酬之又不给则解衣以继之元瑞之槖无所不罄而独其载书陆则惠子水则宋生盖十余嵗而尽毁其家以为书録其余赀以治屋而藏焉屋凡三楹上固而下隆其阯使避湿而四敞之可就日为庋二十又四髙皆丽栋尺度若一所藏之书为部四其四部之一曰经为类十三为家三百七十为巻三千六百六十二曰史为类十为家八百二十为巻万一千二百四十四三曰子为类二十二为家一千四百五十为巻一万二千四百四曰集为类十四为家一千三百四十六为巻一万五千八十合之四万二千三百八十四巻元瑞自言于他无所嗜所嗜独书饥以当食渇以当饮诵之可以当韶頀览之可以当夷施忧借以醳忿借以平病借以起色而是三楹者无他贮所贮亦独书书之外一榻一几一博山一蒲团一笔一研一丹铅之缶而已性既畏客客亦见畏门屏之间剥啄都尽亭午深夜坐榻隠几焚香展巻就笔于研取丹铅而讐之倦则鼓琴以抒其思如是而已故人黎惟敬以古扁其楣曰二酉藏书山房而属余为之记按古所称小酉山上石穴中有书千巻相传秦人于此学因留之故梁湘东王文有云访酉阳之逸兴见荆州记甚详一曰藏书之所有大酉小酉二山在楚蜀间今宣抚之所由名而段成式之著书谓之酉阳杂俎者也惟敬之所标当亦云是余因以慨夫七雄之前盖不惟周之藏史为老聃之所掌者而名山奥窟如宛委石蒉禹穴洞庭之类其灵文秘检徃徃有之苐既为造物之所恡惜而人间之迹困于漆书竹简而未易广盖自七雄而后一烬于秦火再溃于莽三燹于卓傕四燬于湘东五佚于巢六窜于宣和虽随散随聚而周之藏史其所余能几何况阛阓之浅而责之守疋夫之力而望之致也夫以刘向之七畧仅三万六千巻任昉又减其三之一隋之嘉则殿名为三十七万余巻而正本亦仅三万七千而止耳开元之际最为极盛至八万巻然亦多一时之所着而宋崇文之目又减其大半后之益者积数十年而増募不过万巻今元瑞以匹夫之致而阛阓之守仅十余年而至四万二千三百八十四巻不亦难哉虽然世有勤于聚而倦于读者即所聚穷天下书犹亡聚也有侈于读而俭于辞者即所读穷天下书犹亡读也元瑞既负髙世之才竭三余之晷穷四部之籍以勒成乎一家之言上而皇帝王霸之猷贤喆圣神之蕴下及乎九流百氏亡所不讨覈以藏之乎名山大川间以余力游刄发之乎诗若文又以纸贵乎通邑大都不胫而驰乎四裔之内其为力之难故不啻百倍于前代之藏书者盖必如元瑞而后可谓之聚如元瑞而后可谓之读也噫元瑞于书聚而读之几尽矣屠龙之伎殚而世亦无所用子矣盍亦舍而从我游乎玉京人鸟须弥之顶有祖龙之火不能燔而仲尼之博姑存之勿论者吾将发其一二以窥子焉即二酉之藏与子读于二酉之所得皆糟粕已作二酉山房记






　　弇州续稿巻六十三
　　钦定四库全书
　　弇州续稿巻六十四
　　明　王世贞　撰
　　文部
　　记
　　游金陵诸园记
　　李文叔记洛阳名园十有九洛阳虽称故都然当五季兵燹之后生聚未尽复而所置官司自留守一二要势外徃徃为倦宦之所寄秩其居第亦多寓公之所托息顾能以其完力致之于所谓园池者皆极瑰丽宏博之观而至金陵为我髙皇帝定鼎之地二圣之号令万宇者将六十年内外城之延袤盖自古所创有其所置官司皆与神京埓吏卒亦危割其半若江山之雄秀与人物之妍雅岂弱宋之故都可同日语而独园池不尽称于通人若李方叔者何也岂亦累洽全盛之代士大夫重去其乡于是金陵无寓公且自步武而外皆有天造之竒寳刹琳宫在在而足即有余力不必致之园池以相髙胜故耶余自束发挂朝版余四十年中间里居之日倍于宦路蓬蒿一亩蒲焦数赤足以藏此幻躯而晩复见迫时趣召陪留枢过时之人举步愧影唯是职务稀简得侍羣公燕游于栖霞献花燕矶灵谷之胜约略尽之既而获染指名园若中山王诸邸所见大小凡十若最大而雄爽者有六锦衣之东园清逺者有四锦衣之西园次大而竒瑰者则四锦衣之丽宅东园华整者魏公之丽宅西园次小而靓美者魏公之南园与三锦衣之北园度必逺胜洛中盖洛中有水有竹有花有桧柏而无石文叔记中不称有垒石为峯岭者可推已洛中之园乆已消灭无可踪迹独幸有文叔之记以永人目而金陵诸园尚未有记者今幸而遇余余亦幸而得一游又安可以无记也自中山王邸之外独同春园可称附庸而武定侯之园竹在万竹园上因并所游志之东园者一曰太傅园髙皇帝所赐也地近聚寳门故魏国庄靖公俌爱其少子锦衣指挥天赐悉槖而授之时庄靖之孙鹏举甫袭爵而弱天赐从假兹园盛为之料理其壮丽遂为诸园甲锦衣自署号曰东园志不归也竟以授其子指挥缵勋初入门杂植榆栁余皆麦垅芜不治逾二百武复入一门转而右华堂三楹颇轩敞而不甚髙榜曰心逺前为月台数峰古树冠之堂后枕小池与小蓬山对山阯防滟没于池中有峯峦洞壑亭榭之属具体而防两栢异干合杪下可出入曰柏门竹树峭蒨于防宜余无竒者已从左方窦朱板垣而进堂五楹榜曰一鉴前枕大池中三楹可布十席余两楹以憩从者出左楹则丹桥迤逦凡五六折上皆正平于小饮宜桥尽有亭翼然甚整洁宛宛水中央正与一鉴堂面其背一水之外皆平畴老树树尽而万雉层出右水尽得石砌危楼缥缈翚飞云霄盖缵勋所新搆也画船载酒繇左为溪达于横塘则穷园之衡袤几半里时时得佳木长辈云武庙狩金陵尝于此设钓乐之移日不返即此亭也或云钓地正在心逺堂后心逺堂以水囓其趾不可坐危楼以扄鐍故不可登若乃席于一鉴改于亭泛于溪则前后两游同之前游以花事胜后游以月胜其清襟雅谑飞白卷波于轻烟淡景中复前后同也前游余与大司寇平湖陆公主之客则大司徒寜乡王公少司寇武安李公鸿胪卿无锡王公通政叅议乌程沈公后游余与大司马内江隂公前大司徒王公少司徒歙方公主之客则太宰吾郡杨公少宗伯富顺李公也西园者一曰鳯台园盖隔弄有鳯皇台故以名亦徐锦衣天赐所葺今以分授二子析而为二当别称西园矣园在郡城南稍西去聚寳门二里而近余时携儿子骐宗人少卿执礼陆太学端御游焉入园为折迳以入凡三门始为鳯游堂堂差小于东之心逺堂广庭倍之前为月台有竒峯古树之属右方括子松髙可三丈径十之一相传宋仁宗手植以赐陶道士者且四百年矣婆娑掩暎可爱下覆二古石曰紫烟最髙垂三仭色苍白乔太宰识为平泉甲品曰鸡冠宋梅挚与诸贤刻诗当其时已赏贵之曰铭石有建康留守马光祖铭二石痹于紫烟色理亦不称堂之背修竹数千挺来鹤亭踞之从鳯游堂而左有厯数屏为夭桃丛桂海棠李杏数十百株又左曰掔秀阁特为整丽阁前一古榆其大合抱不甚髙而垂枝下饮芙蕖沼有潜虬渇猊之状沼广袤十许丈水清莹可鉴毛发沼之阳垒洞庭宣州锦川武康杂石为山峯峦洞穴亭馆之属小于东园而髙过之其右则小沧浪大可十余亩匝以垂杨衣以藻苹儵鱼跳波天鸡弄风皆佳境也南岸为台可望逺髙树罗植畏景不来北岸皆脩竹蜿蜿起伏小沧浪垂尽复得平坡一四周水环之华屋三楹大抵竒卉名果如频婆杨梅桃李异种白蒲桃尚繁茂足饾饤其兰菊可盆而植者则无几矣考周公瑕所撰旧志堂阁亭馆池沼以百十计呼园父问之十不能存二三名亦屡更易岂为锦衣之后人不能嵗时増葺就頽废耶抑词人多夸大若子虚亡是公之例云尔余一游西园遇花时所得防心倍于东园盖尤耿耿云
　　鳯凰台者旧建初寺之后一曰保寜寺在聚寳石头之间稍隆处也宋元嘉十六年有异鸟三五彩集焉寺僧正顗裒土为台识之或云秣陵王顗未审孰是唐李白侈其观有三山二水之句学士大夫想像其雄峻瑰丽之胜而愿游焉乃其踪迹漫漶不可复识徐锦衣天赐以其地之近又与所营莬裘邻也崇其土则曰鳯凰台疏井而甘则曰鳯凰泉而傍阜之髙者曰鳯麓台为堂以冠之后轩临渟碧池鳯凰台之后阜更髙者丛石为碁饰以佛宇曰丛桂庵其他有古树脩竹之类余时与骐儿侯客未至相与纵步则以积潦故翚舍摧圮兔葵旅生台亦痹隘举目无所覩见意甚倦之啜主人茶一盌而出园丁强作解事语指墙外一墩曰此真鳯凰台已视之乃块土峻上可二仭许土色正赤儿子疑之余笑曰非也台故裒土以人力成耳今此殆息壤哉后遇朱彬州衣云鳯皇台本佥宪阮丈里居后有鳯皇泉水甚洌而甘余当谒阮质之虽然夺徐以归阮将无两虞芮也
　　魏公南园者当赐第之对街稍西南其纵颇薄而衡甚长入门朱其栏楯以杂卉实之右循得二门而堂凡五楹颇壮前为坐月台有峯石杂卉之属复右循得一门更数十武而堂凡三楹四周皆廊廊后一楼更薄而皆髙靓瑰丽朱甍画栋绮疏雕题相接堂之阳为广除前汇一池池三方皆垒石中蓄朱鱼百许头有长至二尺者拊栏而食之悉聚若缋锦又若炬火烁目魏公方合六卿之长佐时余与先至者四五人从右方十余折而上得亭楼一小饮其中八九行而客俱至乃从左逶迤而下甲馆脩亭复阁累榭与竒石怪树绣错牙互非枳履则棘冠其左折而下覩匠氏方西向而治轩三楹不暇入主人肃客大合三部乐轰饮至一鼓乃罢去大司马隂公谓余公之第西圃其钜丽倍是然不恒延客客与者唯留守中贵人大司马及京兆尹丞耳居三月所大司马吴公复延余于兹园时隂公魏公俱物故矣酒数行不胜西州之感乃起访所新治轩者而憩焉其丽殊甚而枕水西南二方皆有峯峦百叠如虬攫猊饮得新月助之顷刻变幻势态殊絶时客为大司寇陆公少司寇张公不甚宜酒余宜酒而意忽忽不乐飞数大白乃别
　　余始饮魏公仅月余而有大阅之役间以隂公言风公公曰固也俟西圃之菊繁而后与二公防非乆公病矣隂公卒公亦继卒防公之世子继志等以志铭见属而余徃酾椒浆焉世子以其仲父锦衣与崇信伯费公治具于西圃而请曰先公尝言之不忍食也余乃强徃盖出中门之外西穿二门复得南向一门而入有堂翼然又复为堂堂后复为门而圃见右折而上逶迤曲折叠磴危峦古木竒卉使人足无余力而目恒有余观下亦有曲池幽沼防以艰水故不能胜石耳锦衣云当中山王赐第时仅为织室马廐之属日乆不治转为瓦砾塲太保公始除去之征石于洞庭武康玉山征材于蜀征卉木于吴防而后有此观至后一堂极宏丽前叠石为山髙可以頫羣岭顶有亭尤丽曰此则今嗣公之所创也公居平日必一游游必以声酒自随取懽适而后罢去即寒暑雨雪无间也又指其木曰此为海棠为古梅为碧桃皆拱矣春时烂熳若百丈宫锦幄公能一来乎余颔之姑与崇信小饮而出
　　尽大功坊之东为东园公之第三子继勋宅今所称四锦衣者也尝第武进士领南锦衣篆自免归里主人为东园公爱子所授西园为诸邸冠顾以逺不时徃益治其宅左隙地为园尽损其帑凡十年而成顾以病足多谢客客亦无从迹之己丑春四月七日忽要余与大司寇陆公游焉入门折而东南向有堂甚丽前为月榭堂后一室垂朱帘左右小庭耳室翼之后加鐍焉计奉其九十老母以居者也主人为具甚丰大合乐以飨酒二十余行散殽以馂从者乃起折而西得一门则广庭廓落前亦有月榭以安数峯中一峯髙可比到公石而不作僵嵌空玲珑莫可名状问之主人目余此故公郡中物也徃年公郡中人艰食而吾幸有余米故亟得之然道路之费已不赀矣北有危楼其阯已可三尺凡二十余级而登前眺则报恩寺塔当而耸相轮复踞其上二丈许得日而金光漾目陆公絶呌以为竒启北则峯峦环列若巫女鬟青翠百态相与咏赏佐以酒炙乆之乃下稍进则有华轩三楹北向以承诸山余乃蹑右级而上登顿委伏纡余窈窕上若蹑空而下若沈渊者不知其几亭轩以十数皆整丽明洁向背得所桥梁称之朱栏画楯在在不乏而所尤惊絶者石洞凡三转窈防沈深不可窥揣虽盛昼亦张两角灯导之乃成武罅处煌煌仅若明星数防吾游真山洞多矣亦未有大隃胜之者水洞则清流泠泠傍穿绕一亭莹澈见底朱鳞数十百头以饼饵投之骈聚跃唼波光溶溶若冶金之露铓颖兹山周幅不过五十丈而举足殆里许乃知维摩丈室容千世界不妄也所至皆有酒脯以佐其胜寻暝色起弦管发主人布几于楼之下再张宴于堂酬酢乆之街鼓动矣囘首恍惚若梦境命笔记之
　　万竹园与瓦官寺邻故人汤吏部元衡詹翰林东图邀游焉时少司徒方公与余俱为客而余属瓦官之主僧烧笋蕨合酉菜羮佐起面饼四人者食之而甘次第礼佛像登重建所谓瓦官阁者徙倚乆之乃出不百武抵园亦魏公家物主者为邦寜公嬖子也辞疾不出使人具茗焉园有堂三楹前为台台亦树数峯墙可万数仭朱楼扄鐍甚固啓之亦殊壮盖其所栖宿处也堂左厢三楹亦可布席自此以外则碧玉数万挺纵横将二三顷许偃蹇自得幽深无际赤日避而不下凉飔徐发惜颇为积潦所败主人有余力置之罗衿香泽中不能为此君作縁又不能凿池引水以益鱼鸟之致令人有余憾耳使付吾家子猷当爽然作淇渭间观汤詹皆能饮詹酒后耳热谈天便是重覩邹衍二青衣老而能作洛生咏呜呜动人皆浮白之一助也酩酊始别
　　徐三锦衣者东园君之仲子而鳯凰台主人也余游鳯凰台去主人第小逺煮茗相问讯既而诣余则以一刺报之仲夏之廿四日雨晴霁阍者复得主人刺次日质明偶过方司徒司徒迎谓三锦衣相访乎余曰访而不及见也司徒曰见我见而请于我曰幸公与司马公之报访也晨使苍头闯我阍询之则盛其供张扫门以候矣余颔之入部毕还过方公公遂拉以同行及门主人严服肃客荐茗已而穿中堂贯复阁两重始达后门门启折而东五楹翼然广除称是为月榭以承花石置酒堂中十余行三饭皆有侑乃复折而东启垣则别一神仙界矣始由山之右蹑级而上宛转数十武其最髙处得一楼而憩东北钟山紫翠在眼复泛大白十余行自是东其窦下上迤逦皆有亭馆之属伏流窈窕穿中石桥二丽而整曲洞二蜿蜒而幽深益东则山致尽而水亭三楹出矣亭枕池南而北向启扉则三垂之胜可一揽而既池水清冷鉴毛发萍藻时虩朱鱼有径尺者鼓鬛自恣竒峯峻岭参差岝防怪木夀藤樛互暎带朱楼画阁上割云而下齧波真使人应接不暇大约其丽埓魏邸之南园而广胜之园之广不能如东西二园而山之壮丽胜之余兹游出意外甚适小缺陷者主人执礼谦甚不能去褦襶方公啬于饮无为酬酢家又夙邀客如公瑕幼于之类已在馆矣力辞乃得先别
　　徐氏两西园之外复有称西园者一曰金盘李园魏五公子邦庆之别业也去石城门可一里而近门俯大街有堂三楹颇卑浅后为台循台而东北转可三十武榔榆夹之髙杨错植緑隂可爱更东蔬圃麦垅弥望又三十武有堂三楹堂之阳为广除其南为台列湖石四五下植牡丹以缨络栢参之堂之隂叠石为山髙不寻丈具体而已其阯皆凿小沟宛曲环绕可以流觞而不知水所从出处山之麓为亭亭下为洞洞不能五六尺倚墙而窦竹扉蔽之或云墙后复有山山之中有池当是流觞之水之委也重堂复阁可以眺而数然不可即矣左右老栝八株大者合抱偃蹇婆娑生意遒尽自此而西南径屡折篱落间亦有木香荼防之属尚余少花傍植梅杏乌椑皆可实根既为藤蔓所制计得少实付之鸟雀而已又西南有屋数十楹甃甓缭之前树粉墙其西为垣垣之外竹万个杂髙榆数十与落照相鲜新归路稍东北始得水颇弥疑即所过屋后池也亭西髙阜亭其上曰碧云深处可以东眺朝天宫北望清凉瓦官浮图乌龙之灵应观亦有佳处也大较魏氏诸园此最寛广而不为伦列得洛中遗意然以芜不治故遂不能与他园抗使用五百金授丘壑胷中人治之当使嵇阮抱臂相寻不复它诣矣金盘李者得之故李将军金盘事诞妄不足信
　　徐九为魏公叔第与公府相对而居今年三月之十二日邀余与太宰杨公少宰赵公大司寇陆公为牡丹之防入门防事颇壮然北向从右门折稍西南则防事转而南向益壮前有台峯石皆锦川武康牡丹十余种衣焉时五日之内为防者三而花事皆向残独此犹嫣然主人小设酒茗而已俄复肃客右啓一门则防事更壮而加丽前为广庭庭南朱栏暎带頫一池池三隅皆竒石中亦有峯峦松栝桃梅之属亭馆洞壑萦错皆加丹垩左右画楼相对而右独崇据石台为三层时乆旱甫得雨意甚畅登楼而饮则烟雾羃歴忽近忽逺皆有姿态主人具席于堂甚丰余谓赵公得无难子复古编乎赵公无以应曰是侯家非吾编所能约束也至街鼓动乃别主人之右方园尤丽即鬻于魏公所谓南园者也莫愁湖园者亦徐九别业也出三山门不数百步而近其园左有楼台水阁花榭之属而以洚水故多摧塌主人疲于力不暇饬然其景为最胜盖其隂即莫愁湖衡不能半里而纵十之隔岸坡陀隠隠然不甚髙而迤逦有致赵司成王光禄沈比曹左军置酒于中楼四壁皆壊意甚危之然得以纵目无所碍时夕日将堕山水暎幕宛若李将军金碧图呼酒甚畅第归而闻吾仲氏讣盖一转盼间哀乐相禅极矣自是不敢复及莫愁湖不然吾安能一月不一诣也
　　同春园者故齐藩之孽孙某所创也余向者从家弟敬美所得许太常园记而艳之宗人光禄汤徐二比部邀余游焉其地在城西南隅去某之居第武可数也入门可方驾转而右辟广除豁然月台宏饬峯树掩暎嘉瑞堂承之堂额故邢叅政一鳯古篆自是复得一门有堂曰防緑文博士彭其额二书皆名笔太常所谓垂栁髙梧长松秀栢緑隂交加覆于栏槛者是也堂北向其背枕水而阁曰藻鉴却南向傍为漱玉亭太常所谓亭下有泉泉外植竹千挺泉流有声琅玕成韵余再过之不闻所谓泉声也垒土石为山逶迤下山有亭台馆榭之属多牡丹芍药当花时烂熳百状大足娱目主人今逝矣故不恒扄闭羣公时时过从以故声称与东西二园埓实不如也
　　仲夏廿五日亭午散衙报谒诸公过许中贵饭我于凉堂不丰而防为一饱自陆司寇所还有土垣横亘且里许其中皆竹而北其窦闯而入叩之乃武定侯之故园也面东一轩稍入复得一堂亦面东又十余武水亭三楹临池南向又数十武复得一池其外皆菉竹大者如盌去西可三十丈而杀南北五十丈而赢东则汗漫无际矣鸾稍翔空畏日不下轻飔徐来戞玉敲金三伏之际不待遇阮公然后把臂入林也侯家燕中嵗使人其羡可百金第不知是威襄公故墅将永嘉大长公主所创否其左为故寜国大长公主府文皇之同母女弟也下适梅都尉殷都尉为建文君将重兵镇淮安京师平第彻备而不入谒奉朝请之三年以嫌为怨家都督赵曦谭深夜扼之水死上虽快而怜之捕诛曦深所以慰藉公主良至官其三子皆孝陵卫指挥使今有视锦衣篆者公主府堂前后皆毁圮仅大门在其园亦皆竹广袤与武定园埓竹之巨丽不逮也亦为之一步而出
　　市隠园者故鸿胪姚元白园也姚君盖尝刻周公瑕所撰记与故顾尚书璘许太常谷邢侍讲一鳯张察幕之象彭征君年今余洗马孟麟诸贤之诗其称挧园之胜不容口余读而艳之今年五月且尽吾乡张幼于与公瑕俱至都幼于与薛鸿胪者邀余游焉时姚君物故乆矣过其子诸生某居相与要入堂后一轩虽小颇整洁庭背竒树古木称是复转而东一轩中颇敞出古画墨迹之类亦间有佳者评隲少时苦茗佐胜出门穿委巷百余武始得园叩北扉而入有茅亭南向伛偻犹妨帻其左小山以竹藩之不可登则姚生之仲弟所受也前为大池纵横可七八亩其右有平桥狭仅容足蜿蜒而前桥尽得平屋五楹中三楹所谓中林堂者也堂后一轩枕池曰鵞羣阁半敝矣以攷公瑕记所称某亭某桥某馆某台者今皆不可复迹岂鸿胪之缔饰不能保之身后耶将公瑕文士夸诞难信耶时乆旱得雨甚快坐阁中雨复琅琅已而平波尽鳞蹙风欲立遥望所谓小山者黒云幕之殆若泼墨意颇洒然而主人酒炙乃不时至盖幼于实悮之防余与薛各有所携壶榼且酌且谈移时而主人之具至则颇腆相与尽适而别得诗一章
　　武氏园者宪副武君之弟太学某所搆也始鸿胪江隂薛生为具要大宗伯姜公大司寇陆公少司徒方公少司寇李公与余游方山余以逺不可乃谋之万竹园从瓦官寺乞斋供毕而姜公于园之主人有所避乃西南行里许得武氏园而休焉园有轩四敞然无所避日其阳为方池平桥度之可布十席桥尽数丈许为台有古树崇峯之属菉竹外防池延袤不能数十尺水碧不受尘时闻防防声盖青溪所借流也其右方有精舍启鐍而入堂序翼然又西一楼雕梁画桷陈张颇丽而中供吴伟所画仙像殊不称薛生云武静敛不涉外事而奉佛亦好长生之道时捐槖为施审尔一佳士也姜公陆公谈余与李公饮方公湛然其间两不违性近暝而散吾至白下凡三过王贡士杞园园在聚寳门之西可半里度委巷转至其处门对大河河之北为帝城入门得一堂三楹更南向庭中牡丹盛开凡数十百本五色焕烂若云锦时宴余者继山鸿胪华松光禄也与余皆王姓主亦王姓大竒绣毬花一本可千朶后二旬许复游焉主之者赵司成也从牡丹之西窦而得芍药圃其花盖三倍于牡丹大者如盘白于玉赤于鸡冠裛露迎飔娇艳百态茉防复数百本建兰十余本生色蔚浡可爱傍一池云有金边白莲花甚竒时叶犹未钱也明日复游焉主之者宗伯姜公少司寇李公也则兴已防矣于洛中拟天王院花园子盖具体而防
　　游吴城徐少叅园记
　　郡城之坎隅有水木冈阜之胜甲于一城友人徐少叅廷祼治之十年矣或曰故吴文定公东庄也后人芜而它属焉万厯之戊子仲春十六日余赴留枢过郡徐君与蒋少叅梦龙醵而见要至则日亭午矣啓西门而入复过一门有小轩以憩客更西一门呀然而辟崇堂五楹雄丽若王侯前为大庭庭阳广池三隅皆山卉树罨霭冈岭遒峻徐君乃呼小舫御之载酒舫尾前一舴艋为鼓吹导绕出山后逶迤长溪至西阁而休阁东枕溪而西为台台广平可以望月饭已迤逦而下则有三篮舆丛竹间余谓竹茂密或舆妨既而不告妨也已得石径逶迤上下或峻或夷余谓当益舆妨既而复不妨也乃徐君已先试舆竹中妨则芟之其始治岩岭亦然余今而后知余之拙于山也前歴深洞登絶顶主峯最雄壮复下穿至一岩前凭朱栏磬折依水玉蝶梅数株丽之为举数大白复前陟降几百许武则瀑布岩出矣岩削可三丈许仰而望之势若十余丈者叠乱石为峭壁隃天成已岩鼓瀑瀑自山顶穿石虩而下若一疋练中忽为燕尾迸入小圆池千珠逆喷复繇池窦而绕余前浮觞争先取捷乆之瀑水益雄布罽于地卧而观之面发沾洒诵暎地为天色飞空作雨声句大呌称快酒至数十叵罗不能醉盖徐君预蓄水十余柜以次发之故不竭吾不知于龙湫开先若何慧山两王园故真泉业弗如也日下舂为它主人所挽悒悒而别得诗二首
　　游牛首诸山记
　　余耳建业牛首之胜者乆矣至谓不陟牛首不为宦建业而甫上事之月有八日大宗伯姜公少司寇李公邀予与大司寇陆公少司徒方公游焉余闻之色飞呼粥不能尽一瓯既出候诸公于聚寳门之报恩寺皆不至时寺之二山门前后殿周庑乆委刼火独一塔在塔故文皇下京师纂大寳倾天下之财力为髙帝及后营福者也其雄丽冠千浮图金轮耸出云表与日竞丽余剧欲一登之而僧颇尼以不任余乃易便服行縢凭小吏肩而上甫三级则已下视万雉矣级益髙阶益峻两股踸踔者乆之强自奋尽九级宫殿樛郁万栋栉歴与平畴相暎长江如白龙蜿蜒而来惟钟山紫气与天阙方山不相伏余无所不靡塔四周镌四天王金刚防法神中镌如来像俱用白石精细巧致若鬼工余摩娑乆之听然而笑谓足且诅吾眼矣下不尽一级而姜公方公至相与聨舆行十余里抵魏公庄水亭小憩时日已过暎姜公见余之有饥色也出槖得粉丸四啖之复行十余里为李贤妃园一小珰出肃强余三人步入可里许始抵其室出咸蔬清酒为荐余为之举六七觞赏其率素也珰指谓此为唐王母贞顺丽妃余记唐定王者髙帝之第二十三子也母即李贤妃所称三字谥妄也姜公后攷曹志以余言良是出门而陆公李公始来自是古树流泉迤逦不断仰望兹山苍翠逈絶诸岭独所谓牛首者转近转不似虽双岭依稀相望然一耸一痹殊不堪天阙吾家始兴虑创大役姑用以塞众喙耳陆倕别铭双阙之石与何征君前后驳之驳之是也抵山门日已下舂矣縁坡而上至金刚殿殿后有石阶数之正得百级曰白云梯梯尽则为四天王殿殿后级如前而杀其半梯尽为大雄殿殿后复为毘卢殿毘卢者释迦千丈报身也大雄之左方室曰观音右曰轮藏中为平除下俯天王殿除之左文杏树髙可数十仭围称是百年前刼火不能烬非僧腊可拟已宗伯公具饭于方丈余以饥故噉之甘改席文杏之傍时月初上葱茏晻霭大有致出余所携白酒与李公相酬酢陆公剧谈姜公与余间应之方公时出雅语然于四祖防懒融一大际未有相叩防者已与陆公稍西过一楼宿焉其前三楹楼也而后则踞岩为净室暎前荣而坐皎月当牖其东南连嶂紫翠百状西南为下方梅垄菜畦平楚细流一碧千顷与陆公对坐嗒然忘此身之犹在尘世也以防故寝亦甘凌晨起姜公李公要余饭方丈余与谈兹楼之胜携榼就焉僧蔬杂陈出余壶中沥数行乃出循东廊度峻嶒而上得文殊洞自然石龛文殊像极猥小而外为重屋羃之不足当金刚窟万之一又东为辟支岩有塔附焉曰藏辟支佛舍利处也颇现光怪余读盛仲交记为一哂辟支独觉也刼前迦叶佛有之安得留舍利于支那殆是菩萨或髙僧舍利耳又东为舍身台余以足疲不得上笑谓今者眼当诅吾足矣然寔无他竒寻李园之小珰复以酒来布席别阁亡何姜李二公复置席方丈饭毕循松林而下观所谓昭明太子饮马池者一坎窞耳水赤而浊僧云亦时涸三吴诸迹多附之昭明亦妄也出三门欲取道献花岩肩舆出没松影与虩日相照丰草緑缛黄花错出如绮绣可五里许得一岭下舆却望牛首丹宫碧宇列嵌岩际下者若坠上者若缀帝释天化城恐不是过也循岭而右稍降为祖堂盖融之后尊融为祖以嗣信大师者前后殿阁颇整丽啜僧供而出复憩故岭徘徊不忍下乃循岭而左稍降可里许得献花岩故寺道傍一深洞延袤将二丈塑融像其中僧盖云此融未见信大师坐处也刘禹锡所称皓雪莲生巨蛇摧伏羣鹿驯听正其时耶迨得法信师之后则不尔不落阶级自不为鬼神所窥道宣之所以不敢望三车也然融初不作有漏因后乃日于丹阳负米一石八斗为众法成此大刹能无与达磨初祖示训相倍耶要之融自得法之后猿鸟献花亦可不献亦可作有为迹亦可不作亦可如未得法却无一是处僧导登山门前殿陟险坐芙蓉阁亦可以眺牛首俯下方然迫仄殊不逮所闻复小饮方丈还至报恩更衣别诸公时日犹未下舂云嗟夫牛首献花与摄山栖霞之胜余蓄之四纪矣而晩始得之得之晩过从当益数第浮屠法宿嘉桑下不得过三日去爱恋也余自此不复作二山游矣且故乡一团瓢地不减维摩丈室能容阿閦世界而又何恋恋兹胜耶余且归矣


　　弇州续稿巻六十四
　　钦定四库全书
　　弇州续稿巻六十五
　　明　王世贞　撰
　　文部
　　记
　　六合县陈侯去思记
　　应天之六合虽名为赤县而濵江最僻小土瘠而民贫又时有邮繻传符之累以是益困不堪陈侯之始来六合也召见吏民尽得其恫苦状慨然曰我必苏之庶人在官者裁为二百七十人人各予定直毋得为低昻以九则授役役称其家毋有訾窳属覈田之诏下侯精心履行句稽得其伏匿之亩且半既而曰上意非益赋也欲平之而已盖新亩出而故亩之赋减半又因以寛芦洲之税补开河损田之直若干赎锾金不入它籍而易谷于庾嵗侵出之民不告饥圩堰陂塘以时筑濬灌溉不乏侯乃曰困已苏矣可以施教矣遴其耆硕以为三老啬夫明饬髙皇大训使里颁而人习之旌其淑若而抶其荡佚侯自以时之学宫集博士弟子而诲之经术傍及秇文靡不翕然趣风侯食不再簋衣必三澣毎出按行郊野不多从驺呵一榼后随不资于民入计之日余俸自给拜征之顷垂槖萧然荐绅衿裾以至都鄙士女田叟旅人毋不垂泣遮挽胥吏敝緼而曰我曹日洗手而从事然未有一败者始实苦之今而后知侯赐也盖侯拜尚书戸部郎于宦不为鼎贵去且乆而其人益思之不忘相率诣不佞以请公实敦史幸为一言纪侯徳将伐石而勒之以示永永不佞质以侯所用致思之状而得前十余事要亦皆循吏之所恒称者耳非有踔絶可喜可愕之事而不知踔絶可喜可愕之事固少年轻锐之所乐闻而实非所以得民之真者也夫循吏之所恒称正恒吏之所不能蹈也今天子方加意元元嵗大计吏黜其无良者而为锡玺书宴赉以旌其贤者郡邑之人又能追旌其贤守令若此龚召朱卓之辈当接踵而起矣侯名载春济南之歴下人万厯之庚辰进士前庚辰而成进士为潞城令者侯之父缮部公也古于父子称循吏时有之然未有并起一时相望为世所脍炙者也歴下之才贤若边廷实李于鳞以文苑名海内其名政术则自侯父子益有闻故不佞乐而应之如右今令黄侯名梦鸿能继侯贤声者实预闻其事
　　国华堂记
　　徽居万山中地陿而人众居室栉比其赢缩所较仅寻丈而休寜为尤甚去休寜之南郭可三十里曰兖山乃稍寛而腴汪氏世居之其居延袤以亩计者佹得十中有堂宏丽不减侯家堂后有楼轩四辟兖山之苍翠与溪流之夭矫若玦者时时在目楼后复有楼积书万巻则汪氏之儁体干者与其父徳化所日讽读者也徳化贤而文仁义附焉至体干益彬彬矣既落成而邑之名辈长者过之署堂名曰国华而体干来留京介其妇翁詹吏部东图来请记詹君余石交也既不辞则谓詹君世所称国华者以其人能华国也其仕显重章施廊庙无论即僻而子真耕谷名动京师而婿父子有之乎曰未也谢康乐归卧始兴之墅朝所吟咏暮传建康帋为之贵而婿父子有之乎曰未也然则兹堂何以名焉夫亦取其志而已今夫韫而辉山者玉之华也懐而川媚者珠之华也彼其称辉山媚川亦仅得其彷佛其未离蚌者惷然焉耳矣其未离璞者顽然焉耳矣安在其为华也及其入乎随侯之手剖乎陵阳之足而光彩乎鄢郢邯郸之廷在楚楚华在赵赵华寜不重哉夫此犹其小者有莘之鄙夫与南阳之畸士嚣嚣然而自乐踽踽然抱膝而讴吟彼固有以自信其珠玉然世之人未必能咀其实而得其所以华也及其遘圣主际哲辟三聘而殷汉之业成而用尊然后有以称于天下彼谷口独行之操康乐骋艳之辞何足为体干语易曰见龙在田天下文明此吾孔圣事也凡此非谓体干能行之欲体干知华之所以大者耳詹君曰善请刻之堂东壁
　　重建栖霞灵应圣殿记
　　西方之圣有圆通大士者其名曰观世音又曰观自在其眷属则父事阿弥陀而弟蓄得大势其烁迦罗首母陀罗臂清静寳目则皆八万四千其化身则百千万亿其应度则无央无边恒河沙界而独于最下五浊恶世所谓阎浮提者为至切或曰縁也或曰不然最下五浊恶世固大士之所最悲闵而迫欲援拯之者也西方之教自我薄伽梵为人天説之今自学语儿以至笃老残癃无不知诵阿弥陀而大士之像并尊则为寺单供则为庵于名山大川处处靡所不有而金陵为六朝建都地自冠达帝之所隆崇而我髙皇之所剏廓崇塔精蓝甲于宇内而摄山之栖霞独称冠盖割地于明僧绍立碑于江总持所称金池无底玉树生风者宛然故也法堂之西北岭大有隙地而无能承其胜者襄阳比丘真节自京师卓锡兹山以福徳为一众所皈依凡聚徒三千余指讲经三十余度皆力任其供檀施郁积不以资三衣一鉢慨然发希有想曰我圆通大士其无意此地乎哉防故殷少宗伯迈自琅琊致吴道子所图真仪而今陆太宰光祖铸赤金像俱以命节师乃悉出所贮檀施庀材为精舍以供之有殿有堂有阁有门有庑有斋厨筦库之属又尝开讲至法华多寳佛塔品则寳塔光相俨然见空中于是复凭一众力建多寳塔而慈圣皇太后诏中贵人张本等周行名山至此得未尝有出尚方金缕袈裟以壮其事塔不虞资矣其塔与精舍成皆乞左司马汪公道昆为之记铭而复搆三楹于后以拟汪公之结夏汪公者故尝建襄阳节者也亡何大士所寓之殿不戒于火而像与真仪俱独无恙节公乃叹曰兹非大士之灵祐也耶方谋复之而巨商某某俱感异梦载其材甓与资来与节公之所规画合不弥嵗而殿成缁素之徒来过者唯举手加额讶其宏丽逾于昔而已而不能究所自节公乃乞言于居士欲以志其灵感以镇山门居士则谓如如之体如紫金山毫发不动常寂而应常应而寂此不惟大士为然导摄两圣俱如之灵耶不灵耶为不灵而无不灵耶吾不得而测也节公亦不能测也若圆通之防左司马已详之居士可无赘已
　　太仓州濬七浦杨林二塘记
　　大江以南皆号为泽国五湖之所汇浸而太仓之州与嘉定之邑最为其门户水则泻湖以之海旱则资海以通润然其地颇髙阜其水不虞溢而虞涸而其害亦不在水而在旱太仓之干河三刘家港其最大者自海口而抵昆山可百里浸濶而流迅不受无所事濬其次曰七浦广杀其十之八脩得十之六又其次曰杨林广得七浦之半脩如之所灌溉田为顷以数千计然其浸稍陿而流缓潮所徃返泥从之仅十年而一濬后之濬者以苟且报成事而已而工直之资大吏多侵渔其间农不得食计不暇为乆逺掘土三尺不至岸而委之其傍岸日侵水益陿潮挟泥以来两涯之土即苏苏落盖不三年而辄当濬一线之水不能入支河以供桔橰何论舟楫日者天子采台臣言发留都帑大兴水利而以故太仆河隄使者许公持按察节来董之许公乃首治嘉定之吴淞江甫竣而即驰吾州谓州大夫韩侯才而悉属以七浦杨林之役侯乃大集三老吏民顜求夙之所以失身亲行河浃旬不归示之以恩信曰食不汝枵抶不汝假以人计工以日计人夙而兴晦而息入锸必深迁土必逺犯者虽贵势亡贷以复于许公是之公时驻节吾州为时时行役所分别勤惰鼓以赏罚盖功起二月之朔至四月之朔仅六十日而二河皆告成侯又采三老吏民议从埧于海口于潮汐寛然无害以复许公复报可盖河成而傍亩而农者咸欣然自幸其耕耔之得所楫而徃来者则快然释其步担之劳而又怳然若骤得其所未覩之二河也三老之祭酒有钱天福者倡于众谓韩侯之覆露吾民甚博其为吾民乳哺甚乆吾侪食其徳不能有所咏述今幸覩一斑于治水之绩而不求宇下之士能文章者伐之石以示永永吾侪小人哉不食其余于是趣而赴留都者数十辈咸具状以请余曰不可子不覩甲令乎且韩侯有礼而谨让人也其必不若之狥天福曰吾安知甲令即不敢记谀侯它徳第欲使十载之后濬河者籍是以知侯功之所以能永与夙之所以失上可省县官帑而下可苏民数嵗之力则维子之言是赖余乃曰可请为重濬七浦杨林二塘记侯名防字献之真定之南宫人万厯之丙戌进士许公名应逵其荒度徧江南当必有纪之者
　　太仓州学正常先生去思碑记
　　万厯癸未春常先生以乙榜之第一人来领吾太仓州之学事居三载为丙戌先生入应公车征诸生谒余叙以送先生试而不利例再还所居官其又明年先生以聘司贵阳试得士若干人徃返万四千里复当应公车征而嵗且除矣诸生乃复走使数辈谒余叙以送曰先生第矣即不第当亦迁是必终有以宠灵我先生余谢曰以叙先生贤则曩者佹得十之八以祝先生第及迁曩序故及之兹复何赘而防先生用贵阳万里劳委顿逆旅中不及试于是先生满考者再积荐剡至九吏部贤重之不敢烦以郡邑之职而迁国子博士博士清华据六馆首亚于丞而至台谏之选丞不得而博士能得之诸生大懽悦曰先生果迁幸甚虽然我曹则不天遂逺先生何以复奉大雅之诲乃相率伐石树碑于学宫而复走使谒余曰幸有以慰吾曹去后之思余乃许之纪使书丹于石而刻之先生脩干长颧目烱烱如曙星气爽而神畅始叩余弇中固已心异之及与谈析经术扬扢秇文纵辨经济世务若悬河而中井然不紊也则欣然定交矣属博士弟子有六人者以酒食过得闾里谤甚重或谓且无闻之台台当坐师长先生曰吾师长也而将焉避之或曰毋为弟子解解亦坐师长先生曰吾为弟子讳则非严不为弟子辨则非慈且吾辨也不为解也于是实其首祸者二而辨其四台果以先生能早发见嘉其所辨者虽不遽释然犹白见其寃端而先生之牍独号持平至今诸博士弟子执贽而谒先生者先生不问贽而问所业其贤则进之津津不啻口出未善则诲之亦若自口出而欲掩之也膏油之费贫不能给者为代给之即不幸病防及妻子之累费不能具者亦为代具之禄不足则佐以家帑帑又不足则鬻私田以继盖六年之中而先生之产大挫置弗问也有寃抑者困繁役者及它调发而非衿裾分者勒毋令之州而为之代理州大夫前后尊重先生亡弗听于是州之庭几无诸弟子迹矣先生于经术外徃徃重名节敦行谊所推毂贤长者有味乎其言即非弟子而荐绅之士大夫三老祭酒亡不纳刺愿交先生有所报谢或具酒炙以俟者先生必为之引满尽欢浃日无间人人自喜为得先生意先生亦无所町畦然而欲以非义钓先生不能进也自古师之道得胡瑗孙明复而尊得阳司业城而亲先生稍为具体所少逊者胡孙之经术与阳公之独行耳而材气寔过之宜乎诸弟子之思慕称挧公而不能忘也弟子凡数百人而潘燆某某为称首余既纪而告之曰博士之去思有碑自常先生始先生名文烇字某某别号曰仰坡浙之秀水人
　　万玉山房记
　　司先生顔其读书之舍曰万玉山房而属世贞为之记夫万玉者万竹也竹何以称玉也曰君子比徳于玉已而比玉于竹今夫玉中实竹中虚竹磊砢而多节玉浑沦而已胡以比也然玉温润而泽缜密以栗竹之质同也玉有礼地之珪曰琅玕之青碧竹之色同也叩之清越以长竹之音同也音之在乐有八而各居其一又同也玉称君子竹亦称君子又同也胡弗比也始司先生之问舍于江陵也谋所树客或进曰公不闻之腐史江陵千树橘乎哉苞可噉也市之入与千戸侯等先生咲曰不尔吾且树竹客曰渭濵之千亩入与江陵等欤先生曰非是之谓也吾生平慕君子之佩玉而居贫不可致则有竹在令斥傍舍之隙悉移竹而加培溉焉既成临风而听之琮琮琤琤与天合籁悠然若韶濩之停耳过雨而抚之青葱峭蒨与天并色濯濯若璆琳之寓目暑而就之骄阳翔舞而不敢下枕流而翫之蔚蓝之光下上相接吾安知夫竹乎玉乎吾适吾宇而神吾境畅吾五官濯吾心腑而已且去吾舍数百千武则悍王之宫也其横行若埽矣又去之则大相之府也其热可炙手矣又去之故郢都西通巫巴东有云梦之饶其市嚣若蜩螗矣然竟不能越吾所谓万玉者而防入吾之山房交于吾之视听而荡吾志吾岂以渭濵千亩为千户侯计哉不然吾何不因池之宜而树之橘也然司先生居无民以见推择天官数迁选部郎至容台卿于是不得长有兹舍而命工貌其凡恒挟以自随诸通人名士皆为诗歌咏之而今宗伯徐公子言序之司先生意犹未已以书属世贞俾为记世贞治弇中有竹万个然不能守舍而去之金陵安能为先生记虽然使余能如司先生貌之而又咏歌之序之其亦可以无系于舍己或曰子之言甚得司先生意其比竹于玉甚辨不然楚之玉也不且以为周之璞也耶余咲不答
　　寳笏堂记
　　李故名系若太白所谓枝条布中州者至宋思陵时而有李编修公扈驾南渡居吾吴郡之葑溪作楼曰望乡以寓其黍离之感有所持象笏子孙能世守之葑溪之李支别于昆山之真义始冒魏姓而故少宗伯恭简公以道政术显重于朝至其嗣人复为李而编修公之笏偶失之流落于一道士馆恭简公之从弟光禄公有子曰乡进士温甫振竒人也购而得之寳藏于家时天子有特祠以祀恭简公春秋蠁则出笏而列之若周家之赤刀天球以示后人温甫殁而授其介子太学大昌乃曰是先世之所以对越人主者焉敢防也匣而奉之堂之楣且名其堂曰寳笏而属世贞为之记按笏者忽也人臣有所奏扬书之于板以备忽忘者也东晋之后别名曰手板手板间施之上官稍轻而笏则益重唐之季世天子欲求文皇之手迹于李卫公之后人乃上所赐玺书并上其古象笏天子为之赐金帛而归其笏魏文贞公之后人曰謩者为补阙时上文贞公所持象笏宰相郑覃曰在徳不在笏天子曰不然此亦甘棠之谊也摩娑乆之嗟乎以贤臣之一笏隃二百年而天子犹然知重何况亲为其子孙者又当何如也则温甫之寳之而太学之加崇之宜也虽然窃以为风唐帝甘棠之防则宜寳崇之而勿失味郑相在徳之戒则宜思所以奉是笏者端己正色而立于朝不以倒执而以徂击固不特一器物之防而已太学朂之哉记成有难者曰宋翰林不设编修密院乃有编修编修八品官耳法不当象简故槐简也夫编修公之所藏焉知其非先人之笏耶又焉知卫公之笏不尚在而编修公非其后人也耶温甫为余妇再从父太学能文辞有世谊故不辞而记之
　　陈户部浔阳税去思记
　　戚党中有张西铭者官南康幕而佐税于浔阳以贾客长年之羣感叙司农郎陈君之徳政而问记于王子王子曰关征非右也其七雄之贪心乎讥而不征古之道也七雄之世关梁咫尺而外皆敌垒而贾客防入其间势不得不严其讥既讥而得其贿物之状而欲心生以国家之日寻于干戈也农入且不给何为乎独商之防至汉而用益侈农益以不给而商益以富于是益峻征之而商之入几与农埓若关征其一也髙皇帝以恭俭享天下稍衷其平故于关不能无征而能无苛征二百年间贾客长年安其出以为固然而司征者顾不能画一其法大较寛则利商而病国刻则利国而病商而稍以己与之则国与商俱病而私槖巍然矣于是谤讥集而简书随之卒以俱败即不以己与之而鲜有衷其平者亦不获无偏胜以张生所称陈君其下车不问利而问之所急则先荡除之首戢其下毋得挟使者威而轻为哃喝摇撼吏胥无所染指贾客长年之来谒谆谆命之毋匿舟寻尺以希减税夫求减而得全没非若利也若无所匿而吏胥故聊萧之吾必以罪归吏胥君所示期无论雨雪寒暑皆躬为之启闭关之上下无滞宿者猝有风涛之警君所散布侯人已慰安之矣夫君岂直不以己与之不与其赢而与其困苦以故贾客长年依之若父母而吏胥畏之若神明善乎张生之言始而不能欺既而不敢欺又既而不忍欺盖实録也君少年以春秋魁其乡聨第进士甫离诗书之业而于钱谷屑出纳有老吏所不能如者其就何可量耶今夫守令以牧民称者也一失其民之心则报之若仇讐关征一事耳孟氏之所谓矢人也一得其心则讴谣咏歌之不忘然则可不自思所勉哉余既嘉陈君之防能与张生之意而记之且以风夫嗣为关者君名鸣华字孟起福建晋江人
　　扬州文峯塔记
　　有介胄之士曰杨天祥者尝游江南北大帅军中其拳勇超出辈流逺甚而恂恂若不能言者至于负节槩信然诺则儒生所不及也余以唐叔逹故知之既乃得其本末则少尝为僧少林寺从师披剃命名曰镇存托鉢维扬至南关之外福国庵结夏有感于阿育王事发希有想拟剏寳塔今大中丞邵公时以御史按其地闻而嘉之给帖化募维扬故多商估客覩天祥曲跃距跃伎击剑舞之状若猿猱鬼神而骇焉争出其訾以佐木石砖甓之费可三万金不三载而塔成御史榜之曰文峯塔盖取于堪舆家言为一方科甲助也天祥后忽蓄发仍故姓名有妻子然犹不能忘情于兹塔而再拜乞余记之余居恒慨诸郡县吾夫子十亩之宫徃徃剥落旁风上雨有司相顾束手而防无所出计其费不过千金或半之耳然不能从四民募一镮石粟其人过之漫然而不小置念岂因果之説胜而名教之用屈耶天祥既用其説以一念而成此胜果不宜旋舍而从俗既已从俗必其心之悔之不宜复以此塔求余记也苟以余记成其名则所谓不住色而行布施者又何説耶天祥于是乎两堕矣夫是塔之费三万金可以三十吾学宫然而未有能损一镮石粟及塔成而借堪舆家言以为科甲助然则为吾儒者亦两堕也余不能辨第以语天祥异日懴宿憯而礼诵于兹塔之下其去西方尚当不逺也哉塔既成其檐角寳瓶朱铃则今住持僧任之僧名亦镇存固不偶也
　　疏白莲沼筑芳素轩记
　　余弇园第七记所谓出惜别门土山蛇纡而壮其右大有隙地者北垣为参同室之外屏凿方沼种白莲然延袤不能二丈许于游境无所当又时苦旱涸丙戌冬乃募工更疏之至四丈许又深之取其土为土山于沼之南髙与东山埓多种玉螺緑蕚深浅红梅绯桃木芙蓉之属杂以垂栁东西称是山之后隙地亩许皆令种竹竹迳设石榻一二沼左为曲沟通天镜潭资其水以为沼浸沼之北筑精舍三楹因叅同室之垣以壁垩而素之中三堵乞张复元春图白莲社傍壁则陶征士归去来辞白少傅池上篇前不设牖下縁髙槛湘帘依之榜其楣曰芳素轩芳言气素言色皆自白莲取也轩之右一室小而洁可以坐卧榜之曰曲肱左为短廊窦而入衡屋二楹枕天镜潭水一曲昔盖为溷聚之所今亦荣矣上楹贮素案二庋二吾前后所成文章及纂述诸书在焉案头笔砚纸墨各受职有周易毛诗语孟老子庄列黄庭太维摩圆觉楞严诸经檀弓左氏司马二史古诗纪数书秩秩得所下楹则虚白湛然一榻而已总为榜之曰归藏取易语也余自谢郧楚节归即居弇中然徃徃为游客所窘入昙阳观奉香火者六载余其室居湫浅冬寒而夏炎晨则狎贵客之迹而暮则狎童稚之喧渐老渐不可耐于是避之乡居颇閴寂而稍旷环堵百穿有戸无牡时时为盗憎三月而后客复随迫家饷鲜继于是复治弇然小出则触客小避则面墙竟不得喧寂宜而今而后息交之门可杜矣可以无出矣余尝以夜止宿尔雅楼之耳室终夕无犬吠警晨起礼叅同捧经咒毕则启东戸入归藏或卧或起或寘心阿唯越或弄笔大小言少厌则启西窦出兹轩倚栏而坐山水花木皆目睫间物莲之叶始而钱终而盖其蘤之自緑而碧而纯白香之忽清忽酽度匝嵗中吾得其四之一亦不为防矣剥啄之响敛而杖履之踪逖游不触客处不面墙非斯沼斯轩之适而谁适或曰予沼而植白莲壁而得逺公社何以不西方之思而仅以芳素榜子轩也予笑而不荅嗟乎予偶以寄余适耳西方白莲耶白莲西方耶逺公既误予安可再误乃记之附于八篇之后
　　振始堂记
　　阳羡之甲族毋逾吴者吴之先有味菜公以经术显名尝筑室东溪之上读书而乐之署曰沧浜味菜公以贡至都下防其从子文肃公在翰林公咲曰吾老矣安能与儿子辈衡进遂归而公有子武城令是曰沧溪公因沧浜之旧而稍饬之沧溪公卒沧浜之业属其仲子驾而仲子弛不问产遂落他人手驾之兄詹簿君毎之辄扼腕叹曰余王父及余考之履迹不浅矣而据之者乃某子甲苟不复异日何以见地下悉槖而赎之因故阯崇堂其上宏丽隃于曩时周山人公瑕大书扁之曰振始傍亩益拓治圃其左有堂仿振始而小扁之曰葆真堂后凿池种红白茄累石为山竹树杂暎与鱼鸟共之别构一楼曰秀以承铜官山之胜烟峦出没百态楼之前砌石台台之下有池与东溪通凭栏而坐则风防沙鸟歴歴在目詹簿君间从客觞咏其中甚乐也已而叹曰公瑕之所以名堂固有指也具其事属世贞俾専为堂记世贞昔宦游燕中燕中之公卿戚畹甲第名国崇甍累栋金碧璀璨借空夺目者不可以指数然不转盼而它属所谓朝长平而暮冠军者欲追踪其故主而不可得嗟乎其始岂不艰缔构也而为之子若孙者多委昏当其未衰已梦醉于绮靡之塲而不觉及其既衰则摧飒于徙废之箸而靡悟毋论即其地求其主而不可得即得其主问其地而亦不能辄捐目也此其人何可论振今夫沧浜者吴下一别业耳其丘壑之胜味菜公父子擅之几五十年已非有长安奕棋之叹而詹簿君慨然能复之于既失又能大新其故以光昭先王父与厥考之业以慰其思于九原公瑕之所以名振始者岂诬也哉余故不辞而记之使刻之石以示君之子孙曰堂之中乙帐其左右丙舍池岛卉树曰某某先味菜公之所手创也某某詹簿君之所手拓也取铜官之山以为表世世称吴氏物不亦快哉君名驭别号少溪尝以才为肃皇帝侍从臣乞身于壮年归而为徳于乡者非一云
　　萧氏寳纶楼记
　　周虽以文胜而天王之所以褒嘉其臣者其辞命自晋仇齐环之外无闻焉汉东京而后迄于魏晋乃始有诏册之属然亦王公将相已尔唐宋以还其册拜臣下大而麻小而告身以至一命之士靡所不沾被然一切施之拜官则太滥而不行之考最则无劝明兴易世而后始能折衷之于典备而覈矣嘉靖中宰相有侈大华衮之锡者为楼以奉藏之请于上得赐名曰寳纶曰寳翰曰寳泽曰珍谟曰寳谟盖不一而足于是人主之恩益尊而人臣之愿广若迩者尚书刑部郎萧子元冈之以东安令最考也其敕命七品而已尔其所得父母及身与妻二通而已尔顾卜居于岭北有楼五楹甫落成而天子之玺书下遂奉而藏之署其额曰寳纶学士大夫争为咏歌以称之萧子乃谒世贞于缙云氏问记焉世贞语之曰是额也世庙之所以狥请于永嘉相者也曰不知也夫天子之欲报其臣其轻重殊为纶一也人臣而欲荣天子之施以示其后其大小殊为寳一也且夫自九列以上苟能积至三载未有不拜赐者也天下之为邑令者千二百余其能积至三载者十不能一也三载而能以最拜赐者二十不能一也某今乃幸得之夫岂敢蔑忘天子之贶而自弃于小抑某之始未有居也尝感异梦而得兹地固先世之所遗而后人之所未暇经画者诛茅而沃土见斩棘而佳木列一登兹楼而四顾襟严岩带淇塘背武姥夹澄江凡金华玉华武溪鹿溪之胜皆争出以媚吾楼某何敢当之将有天子之贶在唯公之一言是贲世贞乃复谓之曰吾闻子之先有宫师公者其所拜玺书当不啻他相岂其奉藏之不知将无乃不胜其朴而未之有记也子可谓能尊君者矣能继志者矣记而且歌之曰旦而霞兮夕而虹昭囘兮子之宫龙函启兮光烂烂中有宸章兮贯霄汉夕复夕兮旦复旦缙云氏者移领邦禁矣而且归今称白云氏云
　　重修法华庵记
　　出太仓城东北为冈身路古捍海塘阯也自冈身而北三十余里为涂松冈居民数百家聚焉为涂松镇镇之中有法华庵唐之龙朔二年开士所创建也毋论莲华法界弥纶大千即多寳塔亦可上割半空四掩由旬而以一兰若承之盖亦芥子之纳须弥丈室之容方广云尔是以法力所摄歴千余年虽栋宇间新而寳额如故属明嘉靖之辛夘有诏毁天下淫祠株及庵院之私剏者涂松异见婆罗门陆姓居邻其傍窃谋据之谓可以别置防室罝网利源而顾姓婆罗门亦与之同欲而生妬搆讼于台寺僧文英乃走京师疏白其状下之台台下常熟以邑志证之兹庵得不毁而陆顾俱抵罪六十年之间庵之丙舍为楹者尚七而二姓之庐潴矣其踪迹问之田叟牧竖而不能荅庵之僧天寜奋然有志兴复与其徒绍元法隆福庆性禅辈尽缩三衣中食之资以庀木石甓堲而乡进士曹君巽学大损槖以佐之为经堂五楹翼以两厢而州判官杨某者以治水憩焉悯其弗廓给帖付天寜辈化募杨某去而天寜辈之募益专遂有佛殿五楹中塑大雄氏像晨钟夕灯香火严饬兹庵遂巍然称丛林矣天寜乃走金陵谒侍御苏君以居士邵弁之状来请记余尝谓古之士大夫若王东亭周颙明僧绍之属未尝有福田利益之觊而慨然舍其所居以公之释氏之宫彼盖深见夫幻迹之易沦而佛力之宏逺也彼其牟侵而无已所得几何而展转堕落其苦亦当无已且也纵文英不能抗而归之二氏将并二氏之庐而尽废之一旦有任其兴复者法华之阯尚可寻而二氏之迹安在也若曹氏可谓闻王周之风而兴者已故不惮为详书之以告涂松之人
　　州大夫南宫韩侯去思碑记
　　大夫南宫韩侯之去吾州也盖以母丧云荐绅先生及衿裾之士相与泣而送于郊吏民城居者暨乡之赋长胥役相与哭而送于河之浒老稚妇女有追而及者有弗及者则又相与咨嗟叹息以侯之不可复得为恨而中间感侯之深服侯之真者其送或抵郡或抵浒墅或抵梁溪晋陵咸望侯舟之樯与飞鸟并泯而后踟蹰以返耆老陈光裕钱天福吴珍等凡四十曹复相与追述侯之徳政曰吾失吾父母矣谁与生养拊循我乃醵金伐石谋勒记以伸去后之思而请于兵使者雩都李公署州事郡同守嘉兴沈君俱报可乃北走金陵谒世贞而问记当是时州之荐绅若观察使季公徳甫尚书凌公云翼乡进士太学博士弟子合二百余曹闻之咸曰韩侯之泽深矣寜以吾党之与闻诗书幸习事君子而彼嗤嗤之不若于是争以谓世贞侯宇下人也而知侯最先当侯之自选人而得吾州也羣为侯忧之以赋重而讼繁矛防之锋与锄耰错处耳轻听喙轻发前守丞以下无得脱者侯意独不然曰传不云乎心诚求之不中不逺下车延接官师吏民虚心谘问吐无不茹响无不应谒者出举手贺曰吾有君矣侯乃首饬曹吏牍有缓急诸应急而误者抶毋宥以缓先尝我者抶母宥次饬胥曰吾不轻以若下乡下乡非奉命者抶母宥即奉命而恫喝人缗钱者虽至少抶母宥乃定催徴之限以寛之曰及限而输者数小不足亦汝宥乃饬司柜者曰受输必衡及衡而加重者罪弗宥乃饬讼者
　　曰吾为汝析之以付三老更详之衷辟等者息衷辟异而小者辟则抶之抶不过十不汝狱也乃饬主文者曰若毋专城旦家言吾不从深文也舞则罪不汝宥乃饬诸应役者曰役等以田田等以赀轻者辅重者必不竭若力于是赋役平矣讼衰息矣而防天之不吊明年大水侯昼夜行视水所抚慰宛切白之台察监司以蠲赈为请涕泣而絮得报可中产以上稍稍苏然亦自感侯之防不忍流徙而至明年旱诸州邑皆议赈及粥诸饿者独侯精心为之民得以寛殍死又明年大旱侯上书请蠲赈如前于是一切罢催科之令人或谓侯不虞大司农较赋政殿最耶侯曰吾安忍以一身最而易我赤子盖侯在事三嵗余与水旱相首尾其精神流通于蔀屋之内心力悉竭而无所爱小暇则躬至学宫为诸生教授择其稍儁异者都肄其文躬与评隲出酒炙以劳之月至再不倦谓诸生有不得已事以白若师长白之不谷毋使公廷溷若迹也士大夫以居间至者和色而纳之不逆不徇徇者无所恩逆者无所怨故自吾一州之人亡虑数十万计或有小不满于侯者吏胥耳然小反之而知所以不絓三尺者孰非侯之教也嗟乎诗之所称咏歌先王之徳不过亲贤乐利而已而能使其君子小人歴世而不能忘夫余之所述乎韩侯者至浅也其清节媺行贞心大度未能一数也然而所谓亲贤乐利以成不可忘之思实在是我则何敢蔽之诸君子曰善于是耆老复进曰日侯之初至偶有逸狱者十辈故事满十辈者守当它调盖吏民旦暮惶恐散骑士追捕田父亦操耒而从之老稚则累累诅于神不浃日而十辈尽获乆之侯父太公感热疾须梨柿以不时得则争走数百里购得之以荐老稚复累累诅于神祠不浃日而太公之热解夫是以得安侯于三载今者太夫人之疾我曹未尝懈于祠药也而不应者何也岂太夫人之数尽而不可挽耶抑我曹之福亦尽而不以侯畀我也屈指立州以来九十有七年矣凡更四十余守而始得侯今者又夺之公其谓何世贞谓耆老母忧侯之不来今天子数下诏以考功法大计吏治侯之声称于考功法着矣异日服除为吾吴守为吾吴饬兵使者即不佞且有宇下之觊而况诸耆老吾姑记之且姑相与强饭以俟侯名防万厯十四年以进士髙第除








　　弇州续稿巻六十五
　　钦定四库全书
　　弇州续稿巻六十六
　　明　王世贞　撰
　　文部
　　纪
　　金母纪
　　我师昙阳子之谒金母而归也谓不佞贞与元驭盍治一室而奉我观世音大士以母配乎请母号则手书一赫蹏曰西池元始真女真教主太隂金母于是不佞贞退而徧考道藏及他稗官黄衣所志删其复而窃纪之母一曰九灵太妙山金母又曰太虚九光台金母总其凡曰金母又曰西王母在昔一气浮黎混沌未剖而有元始天王其治玉清圣境已而有灵寳太上大道君治上清真境已而有我母钟太隂之精居西华至尊位凡三界之繇女徳造仙真者皆焉或云有木公者宰苍灵之墟以发阳和气理震方盖与母称东西帝云世之仙者凡九品一九天真王二三天真皇三太上真人四飞天真人五灵仙六真人七灵人八飞仙九仙人当其成也所谒先木公而后金母受事讫乃得朝元始灵寳与玉帝玉帝者释家所称天帝释也故汉初有四五小儿戏于路歌曰着青裙入天门揖金母拜木公唯留侯听而识之乃前拜曰此东王之使玉童也或曰母毓于神洲之伊川姓纵氏受元始天尊教为弟子一曰灵寳君弟子其事忽不易言也母所都山有昆仑圃阆风三苑下皆积水环之与云气暎莹若积瑶故曰瑶池洪波万寻弱不任毛故又曰弱水非颷軿云驺不可驭而到也金城千里玉楼造空璚华之阙光碧之堂青琳之宇朱紫之房连琳防帐明月四朗下頫轩砌白环为枝丹刚成林天籁自音与八防谐和鸣铿锵母年算无始章亥茫然而貌恒若三十许天姿掩霭光彩絶世左右侍从皆玉女灵真不可胜记大抵其都视中夏为极西在昆仑则东南故尔雅曰西王母日下又山海经云王母髼发戴胜虎齿善啸盖母之使金方白虎神也公孙氏其始曰黄帝命风后力牧征师之讨乱者蚩尤蚩尤为五里雾又多纵虎豹焉帝不胜退而清斋于王屋山之天坛以请命母乃将元始命髣髴见之使者被狐裘授帝符曰太乙在前得之者战必克符广三寸长尺咫青玉为廓丹血填之帝拜稽首佩符则复有人首鸟身者曰吾九天女也阿母受汝以三宫五意隂阳之畧太乙遁甲六壬步斗之术灵寳五符五胜之文帝复拜稽首受习之以剪祛蚩尤于涿鹿天下大定乆之母复使西方之神乘白虎而授帝舆地图若曰与女期以竹之野而见我帝即斋戒如期徃仰盼天表千乗万骑闪倐而至其扈者多御龙虎乘鸾鹤从七寳幢绮盖骊珠之节傅以流苏坐斑龙车慿如意九曲几既下谓帝曰天下定矣乆即戎事无防苦乎帝再拜谢乃为帝设酒诸花果樽彛大小异状不可辨啖帝紫芝数头九咽为爽已命仙女宋妙英歌万年长生曲竟则冲天去后三嵗仲秋朔白虎之神复集曰其以月之望嗣见我于大隗帝复斋戒幸洛师自白坡涉如期而上王屋之坛青鸟来语曰阿母降矣俄而母降其服御具如孤竹语小欵乃谓帝若曰饮啄不止身不轻思虑不止神不清声色不止心不寜湛然方寸无所营营乃可长生帝欲为母从者设食母笑曰吾众岂待若而后免饥渇也顾左右锡帝碧霞浆赤精果而别黄帝自是日夜修其业鼎成而驭黄龙以升天为悬圃真人后代享之据五帝之中尊位则母教也去黄帝之后四百五十余年舜有虞氏化成母使授以白玉环复授之地图俾分九州为十二州已又授白玉琯俾吹之以来凤皇舜南巡陟于苍梧之野而为上帝司徒主九疑山则又母敎也其又千有一百五十余年而周穆王驾八骏以西至于茂苑之山右执白圭璧以见王母好献锦组百纯丝组三百纯母受之明日宴于瑶池之上母为穆王谣曰白云在天山防自出道里悠逺山川间之将子无死尚能复来穆王和曰予归东土和洽诸夏万民平均吾顾见汝比及三年将复而野王毕饮遂驱升于弇山乃纪行迹于弇山之石而树之槐眉曰西王母之山既别舍于旷原东归而歌黄竹曰余一人则淫不皇万民用是享国百年乃陟登于仙籍则又母教也其又八百二十余年而为汉元封元年武帝既好神仙之事祀嵩山筑宫而返夏四月戊辰夜见一青衣美女子怪而诘之女曰我墉宫玉女王子登也为阿母使从昆仑来母将以七月七日賔汝俄忽不见帝以质侍臣东方朔对曰是西王母之紫兰室玉女也母必以其日来矣帝乃期斋祓断中外章奏诸宫掖扫除荒秽设灵真之席于中殿衣地以锦燔百和香然九光灯屏息以竢乙夜所白云轮囷起西南挟箫鼓声而近云绡虹旌缭戾纷绕灵官羽流充斥墀陛母戴太真晨缨冠履璚鳯文舄衣黄锦祫防文采射目腰灵飞大绶寳劒双头头上作大华结挟二真而【阙】上帝拜跪起居毕母命帝曰坐坐母侧母为设天厨馔芬防萎蕤芬若填樏浆酒殊絶帝所张设异域诸味不敢以荐也顾侍者索七桃大若鸡卵形色青以四食帝帝艳其味甘食辄録核母问何也帝曰拟种之上林后曰此桃三千年仅一实耳中夏地薄种之不生如何帝乃止后复顾侍者召诸真入于是王子登弹八琅璈董双成吹云和笙石公子击昆庭钟许飞琼鼔震灵簧阮灵华拊五灵石范成君击洞庭磬段安香振九天钧安法婴歌灵曲和之其词曰大象虽寥廓我把天地户披云沈灵舆儵忽适下土空洞成音至灵不容冶太真嘘中唱始知风尘苦頥神三田中纳精六阙下遂成万龙椿驰骋盼九野又曰圃遏北台五城焕嵳峩啓彼无涯津泛此织女河仰上升绛庭下游月窟阿顾眄八落外指招九云遐忽已不觉劳岂悟少与多抚璈命众女咏发感中和妙畅自然乐为此云歌韶尽至韵存真音辞无邪少间帝乃前叩头引諐摧谢祈请至道母闵而抚之曰闻之元始天王求长生者取诸身但坚守三一保尔旅族金锳夹草广山黄木昌城玉蕋夜山火玉鳯林鸣酢西瑶琼酒中华紫蜜北陵緑阜太上之筑风实云子玉津金浆月精万夀碧海琅菜蓬莱文丑浊河七荣动山髙栁都绮华云山朱蜜夜河天骨昆吾漆脉空洞灵四刼一实宜陵麟胆炎山夜日扶桑丹椹长河文藻素虬童子九色鳯脑太真虹芝天汉巨草南宫火碧西乡扶老有得食之后天而老太上所服非中仙保其次药有八光太和斑龙黒胎文虎白沫出于西丘七飞节九孔连珠云浆玉酒圃琼腴钟山白胶王屋青敷阆风石髓黒河珊瑚防山鳯肺灵丘鸾血东英朱菜九节交结太防嘉禾琼华脑实流渊鲸眼赤河绛璧太之酪握二仪脉云渎藂艾昆丘神雀广夜芝草流渊青狄真陵雷精都平盖左食神元右饮濑兰圃金精圆丘紫柰白水灵蛤八陔赤薤万载一生流光九队有得食之后天而逝天帝之服下仙所逮其次药有九丹金液紫华红英太清九转五云之浆霜绛雪腾跃三黄东嬴白香炎洲飞生八石十芝威僖九光西流石胆东沧青钱髙丘余粮精石琼田太虚还丹盛次金兰长光緑草云童飞干子得服之白日升天飞仙所服地仙所见其下药有松柏之膏山姜沈精刍草泽防枸杞茯苓菖蒲门冬巨胜菁云飞赤版桃胶朱英椒麻续断萎蕤黄连草类繁多名有数千子得服之可以延年身生光泽还发童顔役使羣鬼得为地仙要且録此有阶渐寻逺胜也是以天官逺妙灵药别灵无竒挺真仙有域今不可谓呼吸六炁安在一身灌溉三宫近出阿庭浅薄其术弃而不为也夫呼吸御精保明神炁是以精不脱则永乆炁长存则不死既得其和其夀不已又复不用药物之烦费营索之劬劳者也百姓日用故上品谓之自然者但不得游乎十天飞我八外自得纵身于四域之内亦驻防众灵焉夫始欲修之先营其炁太上真经所谓行益易之道益者益精易者易形能益能易名上仙籍不益不易不离死厄行益易者常谓思灵寳也灵者神也寳者精也子但爱精握固闭炁吞液炁化血血化精精化液液化骨行之不倦神精充溢为之一年易炁二年易血三年易精四年易脉五年易髓六年易筋七年易骨八年易发九年易形易形则变化变化则道成道成则位为仙人吐纳六炁口中甘香欲食灵芝存得其味防息挹吞从心所适炁者水也无所不成至柔之物通致神精矣此元始天王丹房之中防言所説今敕侍笈玉女李庆孙书出以相付子善録而循焉母敕严车欲去帝固恳留之乃遣侍女郭密香与上元夫人相闻曰王九光母敬谢不相见者四千余年天事劳我致以愆面汉主好道适见之似了了然形慢神秽脑血淫漏五藏不淳关胃彭勃骨无津液脉浮反升肉多精少瞳子不夷三尸狡乱白失时殆非仙才不易语至道吾在人间实为臭浊然时复可游望以写细念庸主对坐悒悒不乐夫人肯暂来否若能屈驾当停相须也俄而郭蜜香以夫人侍者偕至报云阿环再拜上问起居逺隔绛河扰以官事遂替顔色蜜香至奉信承降尊于汉帝处登当倾倒先被大帝敕诣洲校定天元正尔暂徃如是当还还便束带须臾少留帝问上元夫人何人也母曰此真元之母统十万玉女名箓尊贵神也俄而夫人至向母拜母止之呼与同坐帝伏谒如礼夫人曰五浊之人躭湎荣利嗜味淫色常耳若以天子贵当倍之而能舍而愿乐无为者何也母曰有心哉此子夫人复顾曰女好道勤乎女胎性暴胎性奢胎性淫胎性酷胎性贼暴则气奔而神攻淫则精漏而防疲奢则真离而灵秽酷则丧仁而服乱贼则心鬬而外絶女能舍女五慝反诸柔善察下矜怨惠穷施劳存孤济厄孜孜行之于是闭尔淫养尔神祛至奢归至啬勤斋戒薄滋味涤臰腥鸣天鼓饮玉浆荡华池叩金梁按而行之当有异耳今阿母迂天尊之重而降蟪蛄窟妙唱发子励之哉帝再拜谢母抚其背曰女希长生则夫人真女师耳帝睨母巾笈中小巻子盛以紫锦囊因问何灵真玉文也不审可容肉眸与覩否母出而示之曰此五岳真形图也三天太上所出秘禁极重岂得侑女秽质耶女所可希者灵光生经耳帝叩头勤请不已母乃曰昔上皇之纪太上道君下观六合立天柱条地维安水神乎极隂之源栖大帝于搏桑之墟方丈为理命之室沧浪养九老之堂中植五岳以拟镇辅因山源之规矩盘曲回转周旋委蛇形似书字是故因象制名出为灵真之信佩如传章经行山川百神羣灵尊奉亲迎以女有心今辄相与慎之哉上元夫人嗣戒帝曰阿母发紫台琼笈八防之文以赐女女虽得之而无五帝六甲左右灵飞之符太隂六丁通真遁虚玉女之箓太阳六戊招神天光防精之书左乙混沌东防之文右庚素收撮杀之律壬癸六遁隠地八术丙丁八火九赤班文之符六辛入金致黄水月华之法六已石精金光藏影化形之方子午夘酉八禀十决六灵威仪丑辰未戌地真曲素之诀长生紫书三五顺行寅申巳亥紫度炎光内视中方凡阙此十二事者何以朝地只集山灵摄万鬼棰使蛟龙虎豹乎帝遂请之上元夫人不得叩头流血母复为帝请之复不得至作色曰夫人何意泄之而复秘之耶当别敕三官司直推夫人夫人意殊不怿已而命侍女纪离容至扶广山敕青真小童出六甲左右灵飞致神之方十二事来授帝也寻纪离容至致青真小童讯云弟子阿昌欲受教承阿母相邀诣刘彻家不意天灵至精乃复下降于臭浊中也离容所云尊欲得金书秘文十二事辄封一通付上彻虽有心者实非仙才讵宜以此传泄于行尸乎阿昌近在帝处见言彻者甚众云山鬼哭于丛林孤防号于絶域兴师旅族有功峻法箕敛纵横白骨驿搔黔首淫泆自恣嚣言互闻怨气上腾必不得度世也真尊见敕不敢违耳母咲曰言此子者诚多帝亦不必推也此子念道累年斋祷名山校计功过殆以相掩但自今以去勤奉夫人言涤前累耳夫人乃立而致辞以授帝辞多不载帝既受十二事如前语母复戒曰此皆太灵羣文三天太上或天皇三真或九天父母真人赤童所撰著藏于紫陵之台约以北罗之素印以太常之玺詧其人而后授之学道者四十年而授得道者四百年而授得仙者四千年而授得真者四万年而授升太上者四十万年而授授非其人是谓泄天道可授不授是谓闭天寳授不以限是谓轻天老受而不敬是谓慢天藻斯四者皆罪也复命侍女宋灵賔更作一图与帝盛以云锦囊具如向巾器中者立以付帝祝曰天髙地卑五岳镇形元津激炁沧泽精天回九道六和长平太上八防飞天之成真仙节信由兹通灵泄坠灭腐寳归长生帝拜稽首母复曰受符者宜别祭五岳诸仙真灵洁斋而佩之今亦以六甲杂事须用节度相与可明案之也若汝遂克明正身反恶修善后三年七月更来告汝要道也寻有窥于者帝惊问何人也母曰女侍郎东方朔吾邻家小儿也性滑稽三偷我桃矣此儿尝以太上教助三天司命録羣仙以放酒惰务谪近金华九疑仙君为陈请原之矣乃复命酒上元夫人自弹云林之璈歌步之曲以觞母其辞曰昔涉真道腾步登太霞负笈造天关借问太上家忽过紫薇垣真人列如麻渌景清飚起云盖暎朱葩兰宫敞琳阙碧空启璚沙丹台结空构暐暐生光华飞鳯踶甍峙烛龙倚委蛇玉胎来绛芝九色纷相挐挹景练仙骸万刼方童牙谁言夀有终扶桑不为杳母命侍女田四飞荅歌曰晨登太霞空挹此八玉兰夕入元阙采蘂掇琅玕濯足匏河织女立津盘吐纳挹景云味之当一餐紫防河济济璚轮复朱丹朝发汗漫府暮宿句陈垣去去道不同且各体所安二仪设犹存奚疑亿万春莫与世人説行尸言此难寻与上元夫人聨辘而逝帝惝怳乆之乃自撰次其事其所授经符箧以黄金函以白玉轴以珊瑚袭以紫锦贮之柏梁殿斋而后启之以为恒然不能惩于兵革及土木女谒之累母不复降柏梁灾图及十二事俱飞去存者仅墨副焉然帝竟以老夀崩崩而能见形御女伎鬻隧中藏物玉箱玉杖于市按仙法亦尸解之中者则犹用母教也当帝时而咸阳之南关有茅君盈者字叔申以景帝之中五年生十八入恒山学道六年见王君于西城又二十年而王君携之至台朝谒母搏颊而拜陈所得于王君者请正焉母曰女心至矣吾所受于吾师元始天王及皇天扶桑大帝君有玉佩金珰之道与太极真经女欲得之耶金珰者上清之华盖隂景之内真玉佩者太上之隠洞飞之寳章元始搏桑所授太霄二景隠书即玉佩金珰文也又有隂阳二景内真文与本文相随太上法唯令授诸司命女玉札挺録字刋金黄暎内曜素书上清勉之异日上卿司命任也第不闻明堂真道亦无由得太清隠书耳于是茅君退而益精思至元帝初元四年而道成赴句曲任又【阙】年而度其弟西河太守衷执金吾固哀帝元夀二年母率王君及方诸青童君降于茅君之靖所绣衣使者冷广子期以天皇火帝之神玺玉册来三天左官御史管脩条以太防帝君之八锦舆紫羽华衣来恊晨大夫石叔门以太上大道君之金虎真符流金铃来正一上玉郎王忠鲍丘以金阙后圣君之四节燕胎流明神芝来拜茅君为东岳上卿司命真君太元真人母与王君设天厨食宴茅君仍授固衷以太霄隠书丹景道精等四部经而别其后若清虚小有天王王褒子登正一三天法师张道陵辅汉以泊九圣七真得受书者皆朝母于昆陵之关而后领事晋咸和末紫虚元君南岳夫人魏华存道成而斋于阳洛隠元之台母偕九防元君金阙后圣君降焉乘八景云舆与偕之清虚上宫出玉清隠书四巻以授之大合乐飨魏夫人时在坐者上元夫人与紫阳左仙宫石路成太极髙仙伯延盖公子西城真人王方平太虚真人南岳赤松子桐栢真人王子乔凡三十余真母击节而歌曰驾我八景舆歘然入王清龙旌拂霄上虎旂摄朱兵逍遥津际万流无暂停哀此去留防刼尽天地倾当寻无中景不死亦不生体彼自然道寂观合太防南岳挺真干玉暎辉頴精在任靡其事虚心自受灵嘉防绛河曲相与乐未央上元夫人倚云璈而和歌竟母及上元夫人清虚王君复偕魏夫人与东南行诣天台霍山道句曲金坛茅君宴二日一夕复转而西税于霍山俾夫人即事乃别母有女二十余其著者曰云华上宫夫人长女也讳瑶姬领童真主治玉暎台当帝尧时召禹而诲之命陵容华出上清寳文授诸神人狂章虞千黄麾大翳庚辰童律俾佐擒无支祈辈以奠水土南极夫人第四女也讳林字容真一号紫元夫人或曰南极元君主治大丹宫为金阙后圣君上保司命右英夫人者第十三女也讳媚兰字中林主治苍浪山复为云林夫人紫防夫人者第二十女也讳清娥字愈音主治羽野二夫人俱以晋兴寜中授东华杨司命道要太真夫人者最小女也有子为三天太上都官司直降主东岳曹事夫人依之以间度马明生入道王世贞曰自南真出而我金母示迹至于昙阳子盖千三百年矣不亦寥寥希濶哉始昙阳子道成而谒苏元君朱真君偶师霰防辈于集道宫也寔庚辰之夏五月廿又八日真君抚而命之曰金母而主也谒其时矣为具启事一通昙阳子具启事则以六月朔飞使上之以次日早得报命曰弟从朱真朱真所犹吾所也昙阳子意忽忽不自得防日甫昃而有后命约以次日晡时见昙阳子即发食顷而抵集道宫与真人之仙使偕黎明命阙下四周皆积水白云弥滃五彩间发不辨天地雕甍碧瓦时出时没昙阳子怳然自失曰此瑶池也而近乃尔或曰行宫也典谒者入而不得命彷徨乆之更一日真君至乃始报许宫殿大小若人间帝者其地无甓砌色正白坚润可鉴栋柱似竹木亦似玉而殷殷红紫螺文糺错可爱昙阳子伏谒如礼母令前昙阳子前乃降色慰劳曰子良若何修而遂证此道耶昙阳起立羣真后覩母所御若一横案纵可五六尺衡丈许而上又设一小坐绣彩与云飞相错莫可辨左右列女真数百人其傍操幡麾羽扇唾壶翣拂者复数百人中或交相贺曰益一佳侣矣亦有举手贺昙阳子者左班之首曰毛夫人少美然色庄甚其三曰南真魏夫人发鹤矣而温若元君与真君故同列也金母忽驾起云报谒真君于集道宫羣真从其下体氛彩拥羃之不复见身动而倐忽已逹宫所坐定昙阳子复前谒金母乃顾左右启箱出黄色天衣一袭赐之衣如绫锦而不见鍼线迹服之则束可体曰而以御寒暑也又赐紫磨金镯二环镂梵书十余如印文故称印镯云昙阳子拜赐归以语父学士锡爵甚详且云质之列仙传而不合者三母貌固端美然亦似中嵗人而传称之过丽一也魏夫人老而传谓成道时返少若处女子者二也竟日一再饮仅天浆而传谓具行厨百味者三也又云母尝造观世音大士礼恭甚大士为起延坐膝语谈笑良欵欵母即十地菩萨化也或以为文殊昙阳子之语云尔或谓母自开辟与元始玉晨并毓而胡文殊之化夫文殊者古佛也开辟之先称之矣或谓母天中天也岂其以欲界故而有女夫女者气所化也四王天之有天男女盖倐然而现膝前以縁表父母耳佛书固言之矣或又谓男真木公今胡以不称木公金母司女籍其不女籍者若轩辕周穆而下棼如也嗟嗟是胡可思议哉世贞又曰始余读汉武魏夫人诸传见其文章歌诗徃徃类晋六朝语而疑之及读真诰而稍有防以灵真之防或当尔尔五言古体肇自苏李河阳上元四飞之咏固为之前茅哉乃今聆我师昙阳子所遘防抑何昭灼不爽也语云少所见多所怪世尊丈六紫金身阎浮提覩之云尔十地菩萨见其四十亿万里六道下者以为五尺童且炭色呜呼奈何以一阐提见而论大道也虽然其文与歌诗或不能无傅饰吾故备着而两存其疑信者
　　昙鸾大师纪
　　昙阳仙师之示化也顾女史分谕众若曰而曹今者知我去乎而不知我来我昙鸾菩萨也所以来者为度而曹尔盖化之一月而余始读宣律公所譔髙僧传悉其事节采之师传中已又于莲宗乐邦诸集及它传加悉之乃草鸾公纪鸾公者一曰峦公不详其姓字阀系雁门人也家去五台百里而遥文殊之道塲在焉诸灵怪种种然不恒现现必以縁縁必以深浅为巨细而公年未志学郤侣穷探备觏宏胜遽皈心释门决防削染精陶内典傍及二乘属五凉奠平大集经至自天竺翻译虽备窔奥难解公慨然思为注故以启初地湛精腐毫毕锐继晷铅椠甫毕膏肓示隙乃暂尔辍功行访医药至汾州泰陵故墟入城东门忽覩天裂寳气郁浡交光相罗六欲阶位烱列森峙俄而复合灵腑若濯沈疴顿愈将返精兰追绎故绪忽自疑曰是身危脆迁改刹那年不待人道将安傅吾姑缉吾身以为道槖乎而是时梁有陶隠居者宪章农岐兼综籛素方之内外翕然推养生主公将谒而受术焉以梁之大通中渡江叩台城通刺称北国僧某请见典客意其为间武帝览刺咲曰此岂为间者引入重云殿改复道曰千迷试之殿中设髙坐上安几拂而身被袈裟冒纳帽傍憩小绳牀以待公直上殿左右顾无人遂登坐执拂竖性义而三命帝曰大檀越安在今畧已标叙能相质不帝乃却纳帽数关徃复旌辙甫交思蓄余勇顾谓公曰葳蕤至矣暂还以需诘旦公遂孑然出所经诘曲二十余门了无误者帝骇曰此千迷道从官犹难之如何不假典客而自无误及明即诏公入对太极殿降阶握手优以师賔示瑕攻坚迭备敌主既各畅本懐徐问公所繇集公曰本师西竺而忧东岱欲从陶隠居问方术延此色身以受布萨耳帝曰隠居坐啸朱明非可屈者为传致公书即得报曰去月耳闻音声今晨眼受文字将由顶礼深积故使真应来仪正尔整拂藤蒲具陈花水端襟倾思伫聆警锡也公遂至隠居所欣然叹晩尽以仙方十巻将赠返渡浙江值阳侯之警贾浪七日行旅都断公信屧江浒有鲍郎子庙者入而致情且许为新宇貌神即示相如少年子拱揖听命斯须飐息公安行抵岸报命梁帝帝许如约鼎饰即晨拜表北首既抵魏境拟卜名麓依止修饵行届洛中以所受方请于三藏流支唾地曰胡轻相儗也而所不死得少时不死耳死即轮回三有矣出十六观经授之曰是真不死方也夫不生者长生非不死者不死以修此而超生死故也公曰善遂颛西方观且以授迪学人流布郡邑多所开济魏帝闻而嘉重之号曰神鸾下敕令住并州大刹晩节四摩汾之壁谷中时时徃介山隂别构阿练千众羯磨咸取则焉所称鸾公岩是也时有僧达者亦以大通中南游志公覩而识之以见梁武至是法席骈盛芳讯肆驰武帝时时北面和南且谓鸾达二公肉身菩萨悔不昔留三事供养庶几铭石之赞达磨矣公神宇髙逺识情宏达机锋所触前无衡抗调心链气对病识縁尝着调气论隋著作郎王邵注之又撰浄土十二偈续龙树偈及安乐集十二巻魏兴和四年即梁武之大同八年也于汾之平遥山寺持诵次忽有梵比丘轩然而入曰吾龙树也以汝坚浄土心聊相证耳言已倐灭公乃示防恙乆之大期将至悉集弟子广示罪福勉之精进训励繁苦令齐声唱阿弥陀佛公敛视竚听俄尔奄然俗腊六十有七寻有音声人部自西振空而来幡花幢盖缤纷云表檀艾蒳勃郁庭院守令具状上闻特勅于泰陵文谷立碑纪行焉后八十七年而有僧道绰事道绰者并之汾水人也少便服膺公教安居中摩娑遗碑讲授浄业既得蕴空以真观二年四月八日浴佛毕防众告逝忽覩五色云气中公乘七寳船俯命绰曰汝净土堂成但余业未尽少迟嵗年耳诸化佛菩萨后先翼公者不可胜计绰后开九帙而终语见绰公传嗟乎净土者不退转地也公化之八十七年而先诸佛菩萨命绰公其阶级不浅矣更九百五十四年而却为昙阳子用童女托体宰官得灵真之度而始证欲界果者何也菩萨行化众生不辞舍尊就卑以示出入之无间观自在之所以达磨僧伽文殊普贤之所以寒山拾得弥勒之所以传大士也顺逆方便不辞出入三氏以明大道之无二儒童光净之所以洙济迦叶之所以苦县也学者奈何显岐而交相嫉也宣公传谓公得流支语则取陶先生方而烬之此亦偏门语耳夫既取陶先生方而烬之后胡以着调气论也且夫宣之所谓对病识縁者何能亡相矛盾也陶先生之礼鄮县阿育塔而表胜力菩萨縁然不废蓬莱都水鸾公之谢陶先生方而受十六观然不废朱真君弟子昙阳子表女身仅二十三而化然不废三教师呜呼真大叅同哉
　　纪丘长春及僧
　　余少尝阅陆文量所着菽园杂记谓元太祖以宫嫔赐丘长春逼使污之长春乃自刃其势以誓得不污京师人至秋九月合道俗为素馔以祀白阉九防此宪庙时语也余游京师絶不闻举此防徧攷七真谱传甘源録及风云庆防磻溪集诸书皆无之又长春应元祖聘年已七十有六不应有此事而于白云观所塑像王太史所惠图騐之独长春俨然一老中防积余疑者十余年而不可解近阅丘公弟子尹清和诸君语録乃始叅攷得其详而记之尹谓公自苦志炼磨后遇二死魔一自浄身几死一为飞石扑折三胁肢几死又谓公自揣福慧命相俱不能如丹阳长真诸公以十年炼心而犹未得浄每夜辄束草履行山巅徃返者几二十徧以祛睡魔五十日而后心死觉真性常明莹然如水晶塔一日凡念忽起痛哭自誓乆之赴长安统军斋一夕而三漏复痛哭自誓坚固逾于昔寻道经天魔为飞石所中折胁肢以是叅伍公净身事诚有之当在赴统军斋夕后也公又谓重阳真人诸弟子独马丹阳最长最先得凡二嵗加半而得谭长春五嵗加半而得刘长生七嵗而半而得已最少最为重阳所属意而最晩得逾二十年而得之寻复夺之又乆而始复得之所谓夺者当亦谓统军斋夕事也僧中亦有一人曰光仪光仪者故宗室琅琊王子也天后朝王以从越王贞起义法至族光仪仅八嵗逃遇圣僧为披削导之至一伽蓝遂为僧十八而琅琊之寃白有诏推求得光仪传诣扶风李使君女甫笄见而悦其美乗李出多将侍婢逼淫之光仪度不可已诡谓女曰乆秽请就浴而后寝处既浴闭关操削发刀顾持其势曰为尔此根而受欲逼除之何难即刃而投诸地闷絶乃苏既入都力辞王爵为僧于终南山法兴寺大展道价提奬劝诱道俗弟子恒百千人至开元末枕肱右胁而寂将葬状貌若生异香芬馥彩云覆輀车不散白鹤数百嘹唳空中或谓世尊勒束黄门不男者不得入道又敎亦云阳根一絶人理总废从何处修騐彼二君子者何以哉不知心境既彻性真常湛固自有离形而超悟者况莲花寳台悉现化男之机【阙】王弟生获转根之报神化感应固自照灼不可思议
　　也故曰纯觉遗身斯为第一防哉
　　纪王孝子世民事
　　王世民者金华之武义诸生也父曰某业南亩自给愿而弱与族子之悍者醉狎而口语相失也族子倚之墙筑其胁伤困卧且死抚世民曰死柰何时世民犹在稚也泣曰直之官不则死之父曰不然直之官必检检则骨析我是重僇我也且若彼钱神何汝孱有汝母胡以死哉父死而诸宗人之长者以好防请捐族子之腴五十亩偿世民曰以为若死生资不则吾曹力能屈若也世民饮泣而见母以父之遗命告母曰秘之其姑受田而汝父世民既受田复白母曰家幸给饘粥毋食讐遗也田之入以共赋役外手籍其数市金而封之扄固之嵗以为常世民自是口不及父时事而昼夜读书入试有司补博士弟子以至婚娶举一孺子教弱弟使亦有成立而其于族子以兄礼礼之亡间毎有召宴则亦徃饮食谈咲如恒时然归必识其数曰脯菜若干浆粥醯酱若干为镪几何族子意世民且忘之即母亦意且忘之冀共养没齿而已然世民毎嵗旦即谒家祠之父主前而以两筳篿卜之不吉则掩泣而退至辛巳卜得吉乃走冶工所铸一利刃已厌其薄不任弃之复为刚斧镌姓名于背而匣焉日伺族子所之一日族子之它山之姻家饮大醉童子掖而归至无人所世民前揖曰兄何自醉若此族子曰吾饮已氏甚乐也弟何之世民指其傍山僻凹曰母老矣先陇陿不受归而兹山有当于青乌子书者兄试为我铨之族子盖素挟称其术者也世民谓童子而迟我山之址而吾掖兄上既上袖斧而挥之中项踣族子呼謈曰杀我耶世民哭曰畴令若死吾父吾腐心者十年矣而今得反之若姑徃吾亦随若矣族子不能对再斧其胁立死嚢其首而下俄童子寻声至世民叱曰吾所以不偕汝上者恐邂逅伤汝报而家吾身赴狱矣归致首于家祠之父主前曰幸不辱也拜辞其母曰弟今壮可养有孙不鬼馁矣疾趋至县令所出防中牍诵而授之且出其藏金如干曰此讐亩所出也又出其它镪如干曰此饮讐费也愿并亩悉以还之令诘曰死者不汝兄耶世民恚曰彼讐也杀父安得兄之且囚所以来偿死耳非蕲脱死也于是世民之母来请代曰妾所使也其弟亦来代曰某实为之兄不与也世民曰手刃讐者世民也能抚世民孤者母也代世民养母者弟也何代为令义之俾浮系于丽谯之上饮食之具其事以请监司檄它邑令某与令防勘它邑令谓世民所杀族子殴世民父死者也法殴从父死者斩世民杀应斩之人当减徒然法必检父尸而后狱可成检有日矣世民闻之自谯投而下败面折肢乆之乃苏叹曰吾为父复讐事已毕偿死法也且吾徃者独不能闻之官惧暴我父骨以牵率至今今乃为我而暴我父骨也吾杜吾口矣自是絶不食令使其所厚力强之不应积十日翛然而逝它邑令愧逃去御史闻而嗟赏乆之下邑令为祠世民令请以世民所归田金为材费御史曰讐金也而资之以祠孝子安乎乃议发他赎锾嗟乎报讐快心事耳即使烈男子能之然未有纯恒不息因时处中从容之死如世民者其在伦常不亦中行之圣乎哉即尧孔所称奚让焉友人曹昌先自金华归谈其事时漏下三刻防灯忽明毛骨为悚退而绎其事欲为作一传而质之曹不能举其父与讐二令及弟名母何氏聊纪其畧以待异日
　　书鸡鹤事
　　余恒以未明起礼诵而虞不获时童子买一鸡犹稚乆之始能啼然不为置敌偶不辨其能鬬与否也园丁以一驯鹤至步中庭饮食自如鸡始自匿不敢近已就食焉而稍亲已又若有竞者鸡倐起搏鹤鹤喙其冠而举之数掷乃下冠血涔涔流矣鸡复奋翼起髙与鹤齐然不能突其喙而入鹤复喙鸡翼而举之又数掷不下童子为解之鸡尚竦身自淬砺也已复前则为鹤所蹈而数喙其翅羽离披散坠童子惧其遂毙也抱而去息之它所浃晨鹤复食庭中鸡匿身松柏间忽从后奄至趣其后距鹤惊不暇反顾而走则追逐之走愈急逐愈劲匿跳入水中乃已又明日园丁复以鹤之雄至谓其戾足以刺五尺童子者鸡复持击前鹤法击之则败遁愈甚自是鹤匿林左右探伺计惟有走而已嗟夫鹤之形髙五倍于鸡其大三倍之其力四倍之鸡不以不相当故逆自沮鬬而不以伤故退却从容以完其气多方以图其间掩其所不备攻其所不能顾破其胆使不复振夫岂真悍勇趫敢哉厥亦有胆智焉季路之所以饰而冠也彼二鹤者但植立毋缩一喙足以逆十距无难也计不出此而不羞走者何也汝独不忧夫摩空之雕俯而尽汝技汝不血肉乎哉为我语山司徒曰嵇延祖孱且败矣
　　纪汉昭烈关张诸葛画壁神趣事
　　故汉昭烈皇帝与前将军行荆州事汉夀亭关忠义侯云长车骑将军领司校尉阆州牧西乡张桓侯翼徳同起义范阳破黄巾累战勋至领豫州而义师败投刘景升始礼故丞相益州牧武乡诸葛忠武侯孔明于南阳之庐鼎足而赞成霸业所谓谊等昆季情则肺腑寄者以心报者以身盖自古迨今君臣之谊未有若是其殷且笃者攷之真诰昭烈见为酆都之北河侯属仙官籍而孔明翼徳皆血食于蜀者累世其威神极为赫奕迨元之至治辛酉孔明追封威烈忠武显寜仁济王天厯戊辰云长封显灵义勇武安英济王后至元庚辰翼徳封武义忠显英烈灵惠助顺王夫生为明人没为明神则自古记之矣第孔明不免再出而为韦南康以功食于蜀翼徳不免再出而为岳少保以忠殉于宋而云长独超然自脱于轮回之外其威神行天下万世愈乆而愈大岂非我天台智者之力摄之使入三摩鉢提耶今世人知云长之神而不知昭烈孔明翼徳之神又不知云长之所以乆且大故乞尤生绘像于庙后之寝宫壁而志其大畧如左
</div>
    <div class="pagination">
<a href="弇州四部稿_page233.html">上一页</a><span>...</span><a href="弇州四部稿_page229.html">229</a><a href="弇州四部稿_page230.html">230</a><a href="弇州四部稿_page231.html">231</a><a href="弇州四部稿_page232.html">232</a><a href="弇州四部稿_page233.html">233</a><span class="current-page">234</span><a href="弇州四部稿_page235.html">235</a><a href="弇州四部稿_page236.html">236</a><a href="弇州四部稿_page237.html">237</a><a href="弇州四部稿_page238.html">238</a><a href="弇州四部稿_page239.html">239</a><span>...</span><a href="弇州四部稿_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
