<!DOCTYPE html>
<html>
<head>
    <meta charset="UTF-8">
    <title>张龙湖先生文集 - 第 7 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张龙湖先生文集 - 第 7 页/共 35 页</h1>
    <div class="content">　　○读周氏旌节卷 

　　古者言立孤守死二者有难易岂不诚知道哉夫死固难矣而立孤非忍百死者不能也其不尤难乎易曰恒其德贞妇人吉夫恒贞者妇人之义也即不幸而值其变焉则抱义终身或截耳断鼻以死亦其道然耳若夫忍百死以存人之孤引其夫之绪于既绝则夫为不死矣其功不尤烈耶周夫人许氏嫁再朞而其夫梯云死舅姑茕茕遗脤在腹一线之命盖岌岌耳使许守沟渎之谅以自决焉则周氏之鬼不食梯云有遗恨矣乃能忍一死于两月之后以待其孤之育复能忍百死于二十年之久以俟其孤之成卒使中丞崭崭成立掀震海宇亢周宗而大之家有孝子国有贤臣则夫人之功视区区抱一节以贞者其难易轻重何如哉故曰死天下事易成天下事难呜呼观此则君子不幸而遇天下之变其难易轻重当有所择矣 

　　○读路口周氏族谱 

　　家之有谱犹国之有史也故观于史者知劝戒焉则天下无亡国观于谱者知劝戒焉则天下无亡家是以君子重谱也安成弓冈周公起进士为行人为御史为大理为御史中丞天下沨沨称良臣也尝语吾平生所为不求人知求天知不求天知求心知夫心者忠孝之本而劝戒之具也中丞既以其心为国之忠而又惧其家之无以广其孝也乃辑周氏自路口而下者类为谱以垂诸周之后人凡以谱其心焉耳是故谱也者普也所以普其心以普诸其后者也为周之后者诚观于谱而得其心焉则周之昌也其有穷哉盖谱必有始也必有委也自周之始者观之以至于吾身之祖父伯叔兄弟焉一气也又观夫始始者以至于无穷焉谓非吾一气乎皆吾之一气则皆吾之所当爱且敬矣自周之委者观之以至于吾身之子孙与夫伯叔兄弟之子孙焉一气也又观夫委委者以至于无穷焉谓非吾一气乎皆吾之一气则皆吾之所当爱且敬矣合敬同爱是谓孝弟孝弟之极可行于家可化于乡可达于天下其道不远且大哉是故能孝弟者则家所由兴否则覆坠随焉劝戒之意可不油然而起耶故曰谱也者所以普其心也为周之后人诚观于谱而得其心焉则于国为良臣于家为良子弟使天下世世称良族焉则周之昌也其有穷哉若夫侈冑文物之华以号诸人曰是族之雄也则中丞之心荒矣孟子曰所谓故国者非谓有乔木之谓也家亦然周之后人慎毋以乔木视兹谱则庶几乎得中丞之心 

　　○赠潘封君七十寿言 

　　迭峯潘子希平以留都地官郎出守长沙袚除其志树本而勤度政三月而和乃奉其父味菜翁来就养焉潭之若士与民见而起曰庞而朴翼而有仪其长者之风与宜有是子也其僚佐与属之吏见而起曰言而度行而则表里弗贰其古之君子与宜有是子也五月翁复归于歙明年辛卯二月翁寿七十潘子曰父母之年不可不知也予父之年高矣与隙之驷竞也庸弗惧乎书有之肇牵车牛远服贾用孝养厥父母厥父母庆自洗腆镒也宦十年矣弟铉艺于南雍辰弗为称觞焉庸弗忧乎别驾冯子曰耀闻之大盈若冲其用不穷公崇蕴而晦施葆光而啬和是谓深根固蒂长生久视之道且也子之昆弟之彦为国家用珍公式服有宠荣荣斯乐乐斯寿矣夫何惧周子曰大孝敬身其次忠君其次爱人子行道于身则公有余显矣移忠于君则公有余敬矣敷惠于民则公有余爱矣夫何忧治闻之曰备矣夫寿莫寿乎仁仁莫昭于众之誉也仁以本之誉以征之本仁征誉以应成德有弗寿者乎夫庞而朴质而翼而有仪懿也言度信也行则敬也表里弗贰考中盛也崇蕴晦施渊发圣也葆光啬和正性命也斯仁之立乎袚除其志精出往也树本勤度亶厥章也行道光也忠君明也惠民爱也斯仁之遗乎夫公能仁其身以及其后潘子复成其身以成其亲百姓归之名为君子之子其究也寿宁有穷耶夫是之谓不朽诗曰乐只君子遐不眉寿乐只君子德音是茂又曰孝子不匮永锡尔类其此之谓乎藩子喜曰夫冯子之言顺也是寿之道也周子之言大也是寿之贞也张子之言博也是寿之域也由冯子之言可以乐由周子之言可以树由张子之言可以成镒不敏亦惟二三君子之言是嘉乃伻以告子铉俾铉归诵之以为公寿 

　　○荣寿篇 

　　大理鄂阳沈子既得告将归焉谒龙湖子而请曰人子之志于其亲惟荣与寿之是乐也昔予先大夫大参公之章显于世也树贞而标忠茂惠而崇淑其教也惟予后之人是庇是训尝谓予父汭皋处士曰人之道惟忠孝是闲予弗坠汝其力续之俾沈有昌绪予父受命而力焉朝夕弗敢逸积数十年弗利于世乃曰君子惟身之修其达与塞固弗可必也乃钦其道以淑诸家事大父母尽孝焉事季父尽友焉而家之人从之又推其道以淑诸乡言而坛宇焉动而检押焉义声融融焉而乡之人从之予兄弟甫有知也则教之曰人之道惟忠孝是闲予弗弘女其力大之俾沈有昌绪予兄弟受命而力朝夕弗敢逸嘉靖丙戌兄垔举进士令山阳予父时以薪米往焉戒之曰俾汝无虑衣食也可以殚志于民矣乙未垣复举进士观政于朝予父时以薪米往焉戒之曰俾汝无虑衣食也可以殚志于国矣丙申予职于大理会天子大推恩廷臣于是予父得封如垣之官母倪孺人偕荣焉今年予父寿七十又二康而安乐而愉愉母倪偕老焉夫人子之志惟荣与寿之是乐也幸备兹曷弗以自庆耶予归将称觞于庭子其侈言之子实惠予龙湖子曰忠孝者荣寿之基纪纲乎国家之具也夫人亲之教其子也必使之仕以劝忠也人君之礼其臣也必及其亲以劝孝也君亲道相须而天下之为臣子者劝焉王道出矣故子能敬其亲而劝忠焉则孝益至臣能敬其君而劝孝焉则忠益笃忠孝立而国家之纪定矣夫忠孝之道大参公昌其端焉汭皋引而弗替子大以达沈氏其有昌绪矣是故可以荣可以寿也不然则颐艾期耋世之人其不踵踵乎沈子曰敬闻命矣人有至乐也其荣寿之谓哉人有至道也其忠孝之谓哉敬闻命矣作荣寿 

　　○陈志篇 

　　凤冈沈子德夫嘉靖乙未起进士被选入翰院读中秘书龙湖子在馆局尝与之论文焉凤冈曰良才闻之文以气为主然气之难辨也久矣愤抗者似义径情者似直自是者似任是故愤抗之词戾径情之词急自是之词盈然而鲜弗挠矣君子知其然故欿乎无何有也歉乎若不胜也勿勿乎与阴阳化也大白不白道以为则是故照物而不眩响应而不可匮也老子曰道冲而用之或不盈渊乎似万物之宗龙湖子曰其知言矣辛丑凤冈为吏科都谏龙湖子贰铨部尝与之论贤焉凤冈曰日月照察万物雺翳蔽盖则日月不明人主犹日月也羣臣多奸立私以壅蔽之则主不得照察臣下故奸日多而人主愈蔽山物之高者也地险秽不夷则山不得见人主犹山也左右多党比周以壅之则主不得见是故亡国踣家非无圣知也其所事者非其人也乱世迷主非无腹心也其所取者非其术也君子知其然达其蔽慎其术而后天下之情可见矣书曰明四目达四聪龙湖子曰其知政矣癸卯凤冈陡留都之大理丞龙湖子又与之论刑焉凤冈子曰法者天下之仪也所以决疑而明是非也百姓所县命也然古之刑也将以止刑今之刑也导焉而已导之非而刑之虽市日行戮不可止也君子知其然生而厚之禁而止之要以全民之命而不敢喜其情也康诰曰若有疾惟民其毕弃咎若保赤子惟民其康乂龙湖子曰其知刑矣夫学莫美于知言治莫大于知政理莫先于知刑凤冈子达是三者则沛然矣是故其言不抗不激惟义与直任重而不回通贤去蔽陈力塞违国经是贞由是以弼教平枉奉民之生挽漓而反之淳也吾见其沛然矣诗曰左之左之无不宜之右之右之无不有之言所藉者远也凤冈子将之金陵凡同事于谏者咸欲予言以赠之乃作陈志 

　　○赠别胡子 

　　张子治与胡子游胡子问曰政教异施乎治曰天下无二道民性异齐乎曰天下无二治胡子曰演之教也始于承终于茶尝有志于化矣往之摄于攸也兹且令于循其将志于理乎然俎豆之不能为敲扑亦敲扑之不能为俎豆也而谓无二道何居承民扬茶民朴攸民浮循民悫故治有难易若力田饶硗异耕焉若服马驯悍异驾焉而谓无二治何居治曰教也者效也政也者正也孔子曰子帅以正孰敢不正政莫不为教矣孟子曰人伦明于上小民亲于下教莫不为政矣百昌杂糅天不异生焉地不异养焉圣人不异成焉故曰曲成万物而不遗是故合政教之谓诚诚斯达矣同万物之为大大斯化矣曰有道乎曰道莫章于规轴规轴莫大乎四时故达于春者其教柔其政惠其民愉其化舒达于夏者其教章其政详其民畅其化广达于秋者其教辨其政廉其民畏其化域达于冬者其教贞其政肃其民固其化久故达于四时之谓法天法天之谓合一合一之道可以教可以政可以齐民可以成物是故谓之全人胡子唯唯 

　　○温泉问答 

　　里之鸠湖刘氏居焉湖有泉寒冱之月气温然可颒而浴也以忠爱之乃取以自号焉问于龙湖子曰吾闻之水矣曾点浴焉庄周玩焉知者乐焉诗人忘饥焉孔子取焉是果何重于水龙湖子曰物备其则人哲其极天文也地理也阴刑也阳德也四时法也度数节也五行气也五材业也物罔不尔是故水之道也混混而出昼夜不息既似有本者不盈科不行既似序者行险不失其信既似恒者莹明鉴形毫发必见既似察者物以污入以洁出既似化者历乎百折险夷靡回既似贞者融液厚载弗变其泽既似仁者势之所至无弗仆焉既似勇者阜下异势而一其趋既似平者是故点适也周逸也知弗括也诗人悦也孔子一也君子比之宜有得也否则水其惮为人用乎以忠曰然 

　　○述知 

　　述知述所知也曷知乎有父子之怀焉有师生之贞焉有兄弟之懿焉有朋友之丽焉有离合之悲焉有进退之感焉有穷达之戚焉有荣辱之形焉有喜惧之悬焉弘治壬戌壶山先生来教茶陵治惸惸然困于蒿藋弱弗树也先生曰斯材者与弗植其不免樵竖乎无乃废天之良予尔植俾于成予则有休昔予先君子之教丽水也乃造多士予曷敢堕厥志尔迈实嘉予哉饥先生曰予其尔谷寒先生曰予其尔衣及冠先生曰予其尔弁及室先生曰予尔卜翼覆妪育浮于怙恃昭苏攸藉焉斯父子之怀也治学弗深于苴训弗诲于梗视古大狃龂龂然据弗变也先生曰是衷之疆乎诱之可以跂于理质姿岩弗柔视世故棘棘然弗欲脆志以降其趋也先生曰是虑之发乎裁之可以和于义道弗牵焉强弗抑焉开弗达焉櫽度矫掖十年而反之道斯师生之贞也先生命诸其子曰尔锡尔章尔衢其倾于尔治式相好以友弗维同斯兄弟之懿也复命曰尔治尔锡尔章尔衢其相观以善母燕朋是昵母燕辟是游与益同事罔弗兴与损同怀罔弗隳斯朋友之丽也正德己巳先生陡长沙甲戌令兴赣丙子治举于乡庚辰举于南省辛巳服有官乃典史局乃赞官秩先生已退居玉融矣廿有余载风梗蓬靡定也斯离合之悲也先生之为教与政也已诚而明大小曲离于范急病逊夷任怨不惧故物作而虑成时乃不哲偃仰弗表括而藏之以葆其贞其知几矣斯进退之感也汝吉以书来曰龙骧蠖蛰异时与梁丽编苇异质与干邪铅刀异能与施孟异逢与竽瑟异尚与何子以斧藻天下而予弗蔽其躬哉斯穷达之戚也又曰一贵一贱交情乃见盖贵贱悬诸势而休戚系诸情子休予则休子予戚子宁弗戚予乎斯荣辱之形也己丑先生寿六十辛卯林孺人亦寿六十庆弗能致洗腆隙驷受谢今昔靡好能无怀乎斯喜惧之悬也夫父子兄弟者恩之系也师生朋友者义之纪也离合进退穷达者迹之异也荣辱喜惧者情之昵也情爱而易博迹流而易旷恩义之至情莫亲焉迹莫近焉何则恩者仁之泽义者道之域也仁道相考故动弗苟动弗苟故久弗夺久弗夺故疏远弗间焉是故宣德考众则父子贞矣作率庆士则师生允矣若彛昭信则兄弟恒矣辅仁敦德则朋友敦矣遐善协众则离合一矣章约思纯则进退经矣正志白道则穷达同矣物入不竞则荣辱通矣委顺缘督则喜惧常矣诗曰心乎爱矣遐不谓矣中心藏之何日忘之易曰二人同心其利断金同心之言其臭如兰仁道之谓也索情而狥迹疾异而勤昵比焉耳则又恶贵乎知譔述知 

　　○大观赠尹双泉 

　　双泉子昔隐于畔休于莽苍遂有观也以为小乃窥衡岳历洞庭南下金陵北游燕蓟望昆仑而反也其无诸夫蓬之心也君子务广志焉张子乃作大观曰观有四其上无待于物其次待于物而有所树有所待无所树然而无蓬之心者又其次也其下不能待不能树于物蔽于蓬已天地设位百昌杂糅圣人受历百度顺轨日月运焉四时行焉万物出入焉王风同焉庶工明焉旅事总总焉六合县僻四体拳局易其化趣均焉耳比其类虚以会以一无天地圣人无大小贵贱游乎其一而吾无与故忧乐死生富贵贫贱齐焉是之谓伭同东国之人入泰华三年归而无鄙心彼其于物未蓬蓬然也司马子长南游江淮上会稽探禹穴窥九嶷浮于沅湘北涉汶泗讲业于齐鲁之都厄困鄱薛过梁楚以归乃作天官浩然思也而犹有待也东西南北之人所适七十余国畏于匡厄于陈弦歌于蔡观延陵之季子而往赢博之间也南至荆东望于海西北于河彼且恶乎待哉惟伭同而后能无待能无待而后齐物齐物而后观之道尽矣传曰达人大观此之谓也 

　　○承民篇 

　　双岩刘子彦卿授山阴丞谒龙湖子而问政焉龙湖子曰丞承也所以承乎君以承民也夫君譬则亲民譬则子也吏譬则乳保也育子者乳或弗良焉则饥渴惊癎之亲虽慈不能幸其子以生也育民者政或弗良焉则颠仆穷困之君虽仁不能幸其民以安也故能承民者而后民承之矣曰承民之道维何曰在富之而己夫先王之富也藏于民而后世之富也藏于官今也不藏于民不藏于官而上下交贫矣先王之民弗可反己使富藏于官也其急也民犹资焉官复弗藏矣将必取诸民以益之益而弗得则诛伐行焉民惧其诛伐焉而共命是艰弗盗弗止矣上诛而下盗焉是阶乱也故曰在富之而己曰山阴之民富矣富而益之无以滋侈与曰子不闻蜀与燕乎蜀富于木燕富于石也斧斤椎凿岁相寻往求焉株拳而千夫仭丈而伯訾民力日就惫是木石之富以为厉也矣木石非能厉蜀与燕也人厉木石耳山阴之民信富矣然因其富而富之操蘘箧往伺焉则其富也有弗贫者乎是富也以为厉也夫富非能厉山阴也人厉其富耳故民弗惧乎富也惧富之足以为厉也君子弗惧乎民之富而侈滋也惧人之有以厉其富也书曰甘泉必竭直木必伐富厉之谓也传曰争民施夺厉富之谓也虽然彦卿往矣彦卿质厚而纯恂恂然言动迪捡押敷之治必有岂弟之风也其往也可以承民矣民其维尔承君亦其维尔嘉 

　　○广竹篇 

　　院使林竹冈文明与龙湖子游几廿年情久益敬也龙湖子善之嘉靖戊戌九月十有三日竹冈寿六十龙湖子贺焉竹冈曰子何以寿子也龙湖子曰子嗜竹其以竹寿子可乎竹冈曰何居龙湖子曰昔人有言竹本固固以树德竹性直直以立身竹心虚虚以受道竹节贞贞以立志子奉是四者终身焉则可以寿矣竹冈曰闻命矣然则四者之所以合于寿者何也曰子业医医仁之术也天四者仁之事也故固者仁之地直者仁之质虚者仁之量贞者仁之守也以仁之事行仁之术故曰可以寿矣孔子曰仁者寿竹冈曰闻命矣然则四者之所以合于医者何也曰天道贵固地道贵虚人道贵直物道贵贞天地人物变化互形上下相召损益彰矣把握阴阳独立守神寿敝天地无有终时非所谓固乎大气举之寒暑不入百昌乃形非所谓虚乎高者抑之下者举之佐以所利和以所宜安其主客逆从同异非所谓直乎神机气力外变弗屈谨道如法万举万得内守正平长有天命非所谓贞乎是故君子守固以天也含虚以地也复直以人也归贞以物也仁寿之道备于是矣故曰子奉是四者终身焉则可以寿矣竹冈曰唯道生智唯伭生神乃今知医之为仁而竹之通于寿也龙湖子遂识其言以寿之曰广竹 

　　○经教赠三学博 

　　经教言以经教也茶之庠有三师焉奉化周子良佐饶阳赵子敬夫四会林子以善也周子治礼其教恂恂然而恭翼而有则八年而士知让赵子治书其教典实而有恒通而不诬六年而士知达于政林子治诗其教温而真婉而弗流五年而士知返于性子治曰懿哉三子者之学夫经而能以教也夫让德之制也政德之用也性德之本也故知让而后能知敬知敬而后能知和知和而后天下之行不过焉知达于政而后能知化知化而后能知道知道而后天下之治不陂焉知返于性而后能知乐知乐而后能不怨不怨而后天下之俗不淫焉先王之道以之教民君子奉厥训而民效之故曰教者效也若三子者之教其使人效矣乎既而周子曰形劳而不休则弊精用而不己则竭葆形啬精是以能长生吾衰之叹孔子不能己梦周吾倦矣母代鸟飞惫其羽翼其归乎赵子曰乘时位以白道也达于道则达穷于其道以殉时位不殆己乎吾不能久数数于是也其归乎林子曰人子之道纯艺黍稷肇牵车牛远服贾以孝养父母父母庆自致洗腆予宦五年矣以违父母如之何其归乎一旦相继解位而去治曰懿哉三子者之学夫经而能以教也夫进而知退者引年之制也约而思纯者若时之哲也念不忘亲者不匮之孝也故知引年者可以全生知若时者可以全志知念亲者可以全爱全生之谓圣全志之谓明全爱之谓仁三者所以尽为人之道尽为人子之道也道之以身而民从之故曰以身教者从若三子之教其率人以身者乎于是门之诸弟子咸相揖而进曰三师者其出同道也其处同道也惟子之言能章之请书之以志其别 

　　○求仁说 

　　谭子孟干别号曰求仁志将以自朂也宫采氏张子乃为之说曰干天道也四时之道曰孟四德之首曰仁故时首于孟而其运不忒矣德首于仁而其道不息矣运不忒天之所以生人也道不息人之所以合天也子兄弟者四而子长焉名以孟其犹四时之道乎夫四时一气也寒暑不齐而流行无间焉兄弟一体也喘息不齐而赋受无间焉仁也者所以浑然而无间者有间则非仁矣子曰求仁将思所以合乎天之无间者欤故无间者可以朂身可以治家可以善俗可以传可以书 

　　○说素 

　　罗君日晭言讷而貌朴行恂恂如也自谓之曰素人谓之亦曰素因以素名其轩予尝读云阳大家谱于罗氏之先见其能素仁焉于陈氏之先见其能素义焉则悚然起曰郁望哉二氏其有余庆乎日晭生于陈而育于罗者其能素也固宜盖仁义素之源也源之所启其流之必昌与有源以印之流而后大是故天地素则至化行焉物素而文生味素而和入素也者德之地也圣王之所重也作说素 

　　○寿何燕泉 

　　嘉靖甲午正月十日维燕泉何公六十有一之辰公之子乡举士承矩伻来以书谓治曰方也庆维我家君享有兹多寿实荷天之庥子乡知也其亦知所以寿之乎即然则方之庆也乃倍恒性治受简而惧然弗敢辞乃敬拜手言曰天地之寿不息焉尔矣非高明博厚之谓也君子之寿弗朽焉尔矣非期颐耄耋之谓也是故大寿不齿然而燕泉公有寿之大四焉曰家寿曰国寿曰天下寿曰万世寿家寿之谓孝国寿之谓忠天下寿之谓仁万世寿之谓贞夫四者谓寿之大也何氏自公某而下萌和发庆以翼物长世而公乃克承厥武秘秘然抓蔚葰起以震乎无和世德作求有不匮之则焉斯不谓之孝矣乎昔公之在职方也兵纪是协使于西圉戎事用辑弗斁有北山之劳焉其在太仆也以考牧畿甸而騋牝三千匪愆匪逸有在垧之思焉其贰天官也以正典礼而国是是主王度用贞于彛有匪躬之节焉斯不谓之忠矣乎其参夫河南之政也来旬来宣以敷厥惠泽乃究汴民咸休有江汉之宁焉其抚于滇也滇弗靖于夷公用戒戎作以逷蛮方而山石号兵曰蟒飞遁滇民永绥于治有折冲之筹焉至于备兵之编恤刑之书爱囿百物以洽至和斯不谓之仁矣乎易疑初筮表真象也余冬序录尽物理也闲日分义征事变也委心不渎返真乐也至言粹义旁开圣则人纪用章弗绝有卫道之功焉斯不谓之贞矣乎是孝则家之寿藏焉而为子者立矣忠则国之寿归焉而为臣者备矣仁则天下之寿藏焉而为政者固矣贞则万世之寿托焉而为教者永矣夫四者之谓寿之大也诗曰乐只君子万寿无疆其此之谓乎是则所以寿公也若夫共摩挲铜狄人以与松乔比龄焉抑末尔恶乎寿伻来请以复于承矩承矩以为然否 

　　张龙湖先生文集卷之七 

　　●张龙湖先生文集卷之八 

　　祭文 

　　◆祭文 

　　祭何潇川文 
　　祭刘副使文 
　　祭阳峰阁老文 
　　祭壶山先生文 

　　○祭何潇川文 

　　呜呼公何以遽然耶同乡之谊荣辱进退死生存亡悬之哀乐斯情之常然而君子之身关天地之大系盛衰之运则又夫人之所歔欷而永伤也藉衡孕麓毓汉膺湘类楚之良银艾卉壤昭闇沦章于维公灵人实弗忘旷形势而相感余不自知其何向也呜呼摛华奋英矫翼风云曵黄拖绯位公与卿公犹夫人也迈树崇醇葆端履贞为世干桢为乡典型东山之后一人而已公貌若诎公言若讷大美不言明则不设容容晦晦大白不白至若探伭析奥发幽洞赜入棼错游髋髀居难当剧干将独割殆划然而劈也雕琢复朴决畛破域播忱推赤粥粥抑抑肠肾咸出若至临利害仗大节引重鼎万仭横绝屹然而独立也故其危词足以摄时权真节足以抗逆竖竞气足以服强藩纯义足以消犷驭徽虑足以弭冲寇沉几足以克乱绪释回弼违急病逊夷蠢廸捡押旁开五彛川流兰郁抓蔚旁施圣王秉衷狂夫遘荼浮士首难儒腐裕蛊维公之望郁为众枢协衷之化庶其有趋国步弗臧天不愸遗春冰雨木中台坼移两楹梦奠梁木其萎屈长算于短日顿远迹于促途夷世之畧朽有一棺弥天之志竟于斧屋此人之所以永悲于公而公之所以自悲者亦或以是与虽然张子有言存吾顺事没吾宁也公复何憾体受归全盈虚消息明昭昏瞢在数则然公于是理实洞其伭公将藉永懑以潜寐而或委流化于无何有之天也耶燕楚万里素车将启临风薄奠为世道一哭也又不特为同乡之谊而已 

　　○祭刘副使文 

　　维帝怀民维缊鸠灵诞毓明哲时乃作迹既扈内美纷以修能遐翥霄汉矫飞渤溟湛豪斗寒城再川玲瑶空朱凤海峰孤零□鸟听民圜土嘉石具平皋吕参听于张侔称申弼风纪煎扬而贞穴斩妖狿社无托鼠□平载宏戎畧犄彼犷狞边宇攸宅民堵斯屏若麸以厚繁拒其掤我场惟亩我禧惟言□乃韩琦在陕充国先零主方倚毗衡聊司平昊天不吊蒙汜遽倾翠岫翳景长湖咽声呜呼哀哉邦之无桀民孰与成某夙景伭微维以有程籍知令子容羞姱娉谅休挹和实恻有忱颂存余石弦留遗音侘傺生慨胡时靡兴束刍遥奠薄将我膺荒尘渫雨乱山郁云天风漠漠千里驰情 

　　○祭阳峰阁老文 

　　呜呼维公之生也盖全楚气运之所关即公之始终荣遇也君臣相得之为难在昔吾楚以元魁登翰苑致位宗伯则有若襄阳之任华容之黎公盖数十年而公始继焉入赞台鼎以宅百揆则有若文定杨公文正李公盖数十年而公始继焉我朝百八十年之间鸾翔凤翥仅此而已岂非全楚气运之所关耶任黎举寅清之职而其究弗极文定之历事三朝更艰险而百折文正之遭世岌岌持干将而独割惟公之出际今上之明哲经幄细旃从容论说金闼委蛇隆恩殊锡启沃交修如尹如说及位秩宗入赞密勿始终荣遇以至于没隆名融融宠光赫奕夫公能兼四公之位而得志行道完身仝节盖有四公之所愿而不可得岂非君臣相遇千载而一日耶呜呼公之凝重如任纯朴如黎相业如杨文章如李昭勋华于当时流声光于来世先后辉映则异代而一致者也公在相位天子倚毗中外忻忻太平可冀何上天之不愸讵一疾而长逝呜呼已矣昔人有言惟有文为不朽惟有子为不死公文可传公嗣弗延有衬在旅谁侍几筵图书在目谁绍其传此公所不能瞑目而人之所伤悼而嗟焉呜呼天之生物或修而培或覆而颠其气之弗齐其福之弗完达人大观孰洞其端在古则尔而于公又何间然公柩将归丹旐素旗绣林之野公神所依某等夙以乡曲之故受知门下有年于兹敬酬以酒而陈之以词盖上以写天下之恸而下以哭楚人之私 

　　○祭壶山先生文 

　　呜呼恸乎予与先生不相见者十余年矣其间动定犹得闻之音耗也辛卯先生使来知先生有末疾不良于行而犹闻先生之能强食也乃今讣音忽至而先生之没且隔岁矣忍泪哽咽不能与来使相语语之则肠肺酸绝莫禁也先是数日之夕梦与先生相接精神往来旷千里而相感岂意先生遽止于此乎抑先生之精爽不能忘于予乎幽明之间一死一生今昔成伤如何可言如何可言呜呼先生衣予食予冠而婚予教而成予固视予犹子也予则不能千里奔吊筑场反哭而以父视先生也不亦尤可痛乎虽然先生言在予耳志在予心予虽不肖敢不勉厥言践厥志以求无负于先生庶或慰先生于地下也闽山兮楚水渺漫兮万里絮酒兮炙鸡驰奠兮辛苦魂绝兮无语泪纷兮如雨 

　　张龙湖先生文集卷之八 

　　●张龙湖先生文集卷之九 

　　墓志铭 

　　◆墓志铭 

　　光禄大夫柱国少傅兼太子太傅吏部尚书文渊阁大学士许公墓志铭 
　　荣禄大夫少保兼太子太保礼部尚书翰林院学士文通费公墓志铭 
　　征仕郎户科左给事中沈公墓志铭 
</div>
    <div class="pagination">
<a href="张龙湖先生文集_page6.html">上一页</a><span>...</span><a href="张龙湖先生文集_page2.html">2</a><a href="张龙湖先生文集_page3.html">3</a><a href="张龙湖先生文集_page4.html">4</a><a href="张龙湖先生文集_page5.html">5</a><a href="张龙湖先生文集_page6.html">6</a><span class="current-page">7</span><a href="张龙湖先生文集_page8.html">8</a><a href="张龙湖先生文集_page9.html">9</a><a href="张龙湖先生文集_page10.html">10</a><a href="张龙湖先生文集_page11.html">11</a><a href="张龙湖先生文集_page12.html">12</a><span>...</span><a href="张龙湖先生文集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
