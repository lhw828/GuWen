<!DOCTYPE html>
<html>
<head>
    <meta charset="UTF-8">
    <title>东里集 - 第 38 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 38 页/共 87 页</h1>
    <div class="content">　　右残帖皆王氏父子书首右军兰亭荷华长者鹘等断石兰亭起大字至向字凡五十三字薛稷临兰亭六帖次徽之二帖次撡之二帖次涣之一帖次献之洛神一帖皆出曹氏刻其刻石已不存余故重而表之时有惠怀仁集右军书者并附其隂
　　汉圉令赵君碑
　　右汉圉令赵君碑初平元年立盖献帝嗣位初年也碑在今邓州南阳县学中文字磨灭不可见者将半矣余得于陈舍人思孝
　　汉北海相景君碑
　　右汉益州太守北海相景君碑景君卒于汉安二年碑今在济宁州虽完而字画漫灭不可读者多也
　　汉碑隂
　　右汉碑隂题名余得之思孝不知其为何人碑隂其所载皆门下书佐及故吏之类而字画颇佳
　　魏受禅尊号二碑
　　右魏受禅表尊号二碑世或以为梁鹄书或以为钟繇不可必而雄丽古雅后之攻者必取法焉二碑皆在许州得于刘士皆尊号碑其下近趺处皆磨灭不明盖古碑厯世久逺多如此也
　　纪信碑
　　右纪信碑唐武后时卢藏用撰并书其书甚佳昔人评藏用在能品余得此于士皆
　　唐任城县桥亭记
　　右任城县桥亭记唐开元廿六年任城尉防芳撰王子言书书虽出唐人而古意苍然后之人能若此者甚少吾家唐独有纪信及此二碑耳
　　黄庭经二帖【二首内一帖附曹娥碑出师颂】
　　右黄庭经稍肥大曹娥碑纸墨虽劣然态韵悉佳二帖昔得之汉阳教授胡士安出师颂近得之王孟扬检讨稡为一本便藏也
　　右思古斋黄庭前有唐临绢本四字为表背裁去石刻故在颍上县学廖子谟为县寄惠数本所恨打碑者甚谬也
　　顔书东方朔画像賛碑二帖【二首】
　　右顔鲁公大书东方朔画像賛碑在古乐陵郡山石上今山东泰安州境内盖天寳十三载公为平原太守时所刻后有碑隂记余尝屡得之此本得于余正安脩撰特完好
　　彭百链御史惠余此帖夏文顔书伟然千古之二絶然考唐史天寳十四载安禄山反范阳此碑建于十三载之冬治城整兵之际有余力及此又可以观【阙】　之度矣
　　志公像賛
　　志公像賛今灵谷寺有石刻吴道子画李白賛顔真卿书世称三絶旧刻已坏此重刻者而不复见书法之妙矣碑隂有赵松雪篆书甚佳然余未之得也
　　罗池庙碑
　　右唐韩文公罗池庙碑中书舍人沈傅师书桂管观察使陈曾篆书与篆皆佳长庆元年所立也余得之长吾
　　昼锦堂记
　　右宋欧阳文忠作昼锦堂记蔡君谟书君谟书甚重于当时刻石四方多矣今余家独有此碑得之钱习礼检讨云
　　子昻十七帖
　　右赵文敏公临羲之十七帖公平生用功此帖最多临本石刻亦有数处余凡见四本皆不若此本之佳也
　　汝帖二帖【二首】
　　此石刻在河南汝州永乐丙申冬中书舍人陈彛训扈从还南京探其装有汝帖二本皆表完遂以此分我右汝帖十巻凡十三幅各有汝州之印外因録二幅得之河南佥宪刘咸士皆视余前所得者颇优此刻【阙】长睿辨之甚悉
　　应天府学绎山碑
　　右应天府学绎山碑元至元癸巳所刻者思孝尝云去长安本甚逺信哉
　　汉大风歌
　　右汉髙祖大风歌大篆体刻石在沛县沛有新旧二碑旧碑已坏此盖近代重刻者余得之于大理马寺丞
　　洛神赋二帖【二首】
　　右献之书洛神赋十三行陈正伦所赠石刻今在常州而刻手不及
　　洛神旧石刻之佳者今皆不存独有此在毘陵而刻手甚劣仅存其意耳余得之陈正伦御史
　　乐毅论
　　右乐毅论止存首尾二百四十余字而缺其中四百余字曹士冕所称张氏斫鱼石者此是也然余忘所自得不知此石今安在也
　　五清巻后
　　巻中诸君子皆三十余年翰苑交防也孟端没于永乐中近年幼孜子啓民则崇述相继皆没览其词翰益重故人之感
　　茅山崇禧万寿宫碑
　　右三茅山崇禧万寿宫记元镇江路録事王去疾文翰林承防赵孟頫行书并篆额行书特佳余得之安成进士彭琉
　　通波阡表
　　右通波阡表余得之张氏之孙戸部主事賔阳其文杨廉夫撰其书真篆二体皆出陈文东而用太朴伯温名者太史公所谓附青云之士施于后世者也文东极力晋唐其书姿媚醖借自成一家所未足者骨力耳
　　七姬厝志
　　七姬皆死于义而张之文宋卢之书皆精玅其传逺无疑余得此于嗣初云
　　智永千文
　　右智永千文真迹故藏鲜于伯防家大德中摹刻在松江郡学此本余近得之闽人王源永书如精金粹玉此刻于规模结构近之论丰采神韵相去甚逺其效龙伯髙而未至者欤
　　先待制抚州推官防记后
　　此碑作于先公既代之后尝闻老长言受代之故谓郡有豪僧云住暴横为民害内而中书外而行中书防访司皆交其贵要莫敢谁何者先公治其发冢墓事得实狱已具而行中书防访司皆遣子弟求觧于郡先公执不听则公移以駮郡于是行省白中书郡径自南台以逹御史台御史台卒是郡议奏诛云住未诛而中书符下调先公归安县尹然云住竟不免死元史先公传亦载云住事是时当路党邪徃徃类此记中所谓不得尽行其志者也抚州知府王升近寄遗此碑谨识而藏于家以传示子孙云
　　唐中兴颂
　　此颂前三十年见有得者字画多明白而十数年来有得者其糢糊率类此岂其石近又剥蚀欤抑打碑者之不善或有善者而余未之见欤此碑丰城史志静所惠盖余素嗜而得者遂为吾家之玩寳
　　兰亭十四帖【十五首】
　　此帖石刻今在颍上县其首题曰唐临绢本而临者刻者皆弱余得之廖子谟
　　右禊帖临手刻手皆劣甚不记何人惠姑存之后二帖其一前完后阙一前阙后完肥瘠亦相近皆胜此逺矣永乐中扬州发地得之近时勉祭酒所惠
　　此二帖虽不完然防画波磔玅处皆在神采有余足资效法何必多也
　　右兰亭前本虽弱后二本甚佳虞恭公亦佳宜珍袭也此福州本余所得多矣独此有陈肤仲题肤仲三山人晦庵门人张商英兄亦名唐英卒于神宗之世此所称唐英当别是一人
　　近年扬州僧舍发地得二石皆兰亭旧刻一缺其前一缺其后塩运使何士英裁齐合之为一前所存者十八行止犹不二字后存者十行起能不二字两本肥瘠相近清韵可爱论骨气当在福州郑本之次世传宋思陵驻跸于扬金人奄至车驾仓猝出避御用物皆不及将所爱兰亭石刻瘗之而去此岂是耶柴叔舆侍郎凡得两本分一见惠因识其大畧
　　近日胡若思以此本予评为定式殆是老眼昏眵矣故辨之
　　前帖是郑清之家旧刻其石今在福州后帖松雪所临今石刻在北京太学
　　此刻今藏中书舍人胡宜衡家视郑本微不及视松雪差优
　　右帖得之王时彦詹事王忘所自得亦不究石刻存否当是唐人所临岂禇河南之迹乎此本又在郑之下胡之上
　　内府所藏刻本有三十余家今石刻存者甚少余所见者汝州本绍兴本临江戯鱼堂本福州有郑清之家旧刻本颍上唐临绢本北京太学及蜀中有赵子昻临本尝多得之此五本近一时所得其髙下不齐王时彦云兰亭下者入目还自有趣殆不虚语
　　前翰林检讨王偁得兰亭墨本以进文华殿盖唐人钩摹者睿防命刻石间赐大臣及近臣此巻左谕德臣士竒所被赐者谨拜手识而藏之
　　吴敏德为御史巡厯所至皆汲汲名教事此其一耳诚可尚也偶得此刻遂志于后
　　此绍兴本视此尚完整今剥落如此盖流俗人不知爱防甚可叹也
　　世率谓字肥而不刓者为定式然山谷所赏者肥不剰肉瘦不露骨此本其殆是欤予所见多矣未有精神爽爽如此者珍重珍重叅议李君示此谩为之题
　　兰亭序题与昱孙
　　右石刻在今绍兴郡学吾得此于章尚文此刻本在吾庐陵不知何时移绍兴也其古意苍然视汴中新摹刻者大相逺矣吾家凡得数本独此本差完
　　玉枕兰亭二帖【二首】
　　右玉枕兰亭石刻今在南京火药刘家余得之陈镛叔振陈清脩雅重余敬爱之自翰林庶吉士擢礼部主事从兵部尚书李庆入交阯没于兵间甚可惜也
　　此刻故在绍兴府今亡裁十余年而墨本存者已少余得此于给事中任守礼纸墨虽劣而字画意度悉完固在所爱重也
　　宋杨忠毅公神道碑
　　宋杨和王与张韩刘岳诸公同事髙宗排大难却大寇其功名载史册耀后世者伟矣观敷文学士刘一止此碑又知公忠精义烈乗一障以百数困病之卒膺数十万狂横之敌屡赴屡摧之然后秉大节死城下盖公又肇杨氏之先也公之死类古称有重于泰山者非欤公死距今二百四十余年子孙不废诗书之懿公之所以肇杨氏者其犹未艾乎其犹未艾乎
　　汉魏唐元古
　　右汉魏唐元古唐擅名非一人独卢藏用尚有汉魏意元之书如虞伯生杨友直尤有名虞出庙学记杨出华山庙盖分必以汉魏为至也汉视魏又古矣此巻所辑前一面起魏而继以白石神君后一面起唐厯元而继以华山庙亦泝流求源之意也
　　陆伯旸草书后
　　此廿年前友人陆伯旸为余书者陆亡已十七年而此纸余尝以赠杨仲举仲举又以赠吾賔畿弟览之怅然谩志于后
　　饶介之诗后
　　饶介字介之号醉樵尝仕张士诚能诗攻书法擅名当时宋仲温宋昌裔皆出其门此册介之手笔余得诸庐陵刘彦信
　　萃叔耕遗墨巻后
　　右吴兴萃叔耕先生遗墨一巻诗二首画三幅手简一幅诗见其志画见其韵手简见其学其清尚雅正之士哉先生之子原朗寳手泽如拱璧间来北京出见示披玩起敬不已原朗风致不忝其父亦可敬也
　　徐宪使传后
　　右山西宪使江隂徐公传先师海桑陈先生为其子逊撰并书先生江右大儒为文章不茍许以此文悉本于逊之所述逊字伯敏时为泰和令好贤下士明于大体循良之政民爱戴之卓然贤大夫也观其子知其父此先生所为大书者也宪使于是不泯矣伯敏没今五十年其子什袭此文如新又足以见贤者有后其子近属先生之孙江隂县学教谕孟旦以求余题呜呼先师为此文之明年遂捐馆矣拜观不胜悲感盖又有感者伯敏为泰和三年考最以升继为泰和者十余人民耆老至于今独思慕道誉伯敏不置口古称才难不其然哉不其然哉敬拜手题于其后
　　松雪书杜秋兴五诗后
　　前辈云松雪作书初规摹钟元常后欲展大字乃入李北海而终主于右军余及见公作白驹图书白驹之诗四章在后笔意皆出钟此书杜秋兴诗其又在习钟之前欤而视公后来所书夐异曾子固论右军书亦出学力非天成也盖非学无以成名观公此书尢信
　　欧阳士则所藏其表兄诗翰后
　　老友欧阳先生之子士则来京师出所稡其外兄侍郎王君所寄其父子之诗为一巻属余识一言嗟乎余何言侍郎先母夫人先生女兄也岂独渭阳之心哉先生尊府临淄公早没先生之学盖出王氏侍郎尊府琼州公久宦游在外侍郎之学寔出于先生先生于侍郎用意忠爱盖有非他人之为舅甥者比也余与侍郎同在翰林三十有五年每向余道舅氏之德未尝不惓惓于心今先生春秋八十余侍郎君每念不得归侍于左右所頼者有士则朝夕之养也今士则迫于荐举将出于是侍郎君若有不怡于中者毛生为亲捧檄孝也包孝肃登第亲老十年不仕亦孝也侍郎君忠爱岂有异舅氏昔者之忠爱乎吾家与王氏欧阳氏相好非一世士则爱日之诚如不迂视耄言亦孝之至也
　　彭贯主事家藏先世书简后
　　民瞻先生髙明之学刚介之节吾郡之望也以作诗送胡忠简忤逆桧贬辰州此十帖与彭氏壻家皆辰州所作绰绰有自得之意而忘其身之在放逐盖君子直诸内无徃不自得也先生赴辰年已七十及八十始许自便迨再升朝九十余矣此岂人之所能为哉二沈三年虽一时谩语然天道必不爽世之极力以讐正人者可不监乎彭氏后同叔能寳藏此帖又有艮斋诚斋父子圭斋诸贤题皆至寳也
　　卫中书所集名书巻后
　　中书舍人卫靖以嘉集张即之赵文敏杨防夫倪元镇宋克温昌裔卢公武陈文东之书为一巻其人品位望髙下不齐亦各一时之名胜即之宋季人其书虞道园素不取然余在秘府见所临兰亭展为大书良有晋意文敏元钜公卓然当代之冠冕杨倪皆元季杨之文章倪之清韵咸重于时而不以书名二宋卢陈皆见用洪武中克温善用笔真行草书皆精而章草当第一昌裔擅行草体兼晋唐笔势翩翩而谪辰州后乃大有造诣卢书独尝见其作篆数字甚髙古陈真草初兼二王虞欧自成一家后慕二宋遂稍放逸则不若鲁男子之善学也然闻其书髙余不及见因以嘉出此求题谩志愚见于后
　　松雪墨迹后
　　右子昻书张宇初真人以进文华殿者士竒时为春坊谕德遂被宠赐云
　　题麦舟图巻后
　　士君子用心凡宇宙间皆吾分内事范文正志伊尹之志盖自任以天下之重忠宣志同于父而世喜谈其麦舟事至绘以传论者又谓其重义轻利及贤于箪食豆羮见乎色者虽意存乎警俗而论忠宣则浅矣乌获举一钧可以论其力乎朱文公纂録宋五朝名臣言行自忠宣始学至其终身言行之大者悉备而麦舟不与大贤之观人有道矣范君啓东寳此图最后求予题予何足以知忠宣然重啓东之能敬其同姓之贤也故推文正之意以书于诸公题识之后




</div>
    <div class="pagination">
<a href="东里集_page37.html">上一页</a><span>...</span><a href="东里集_page33.html">33</a><a href="东里集_page34.html">34</a><a href="东里集_page35.html">35</a><a href="东里集_page36.html">36</a><a href="东里集_page37.html">37</a><span class="current-page">38</span><a href="东里集_page39.html">39</a><a href="东里集_page40.html">40</a><a href="东里集_page41.html">41</a><a href="东里集_page42.html">42</a><a href="东里集_page43.html">43</a><span>...</span><a href="东里集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
