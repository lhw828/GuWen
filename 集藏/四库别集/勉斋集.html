<!DOCTYPE html>
<html>
<head>
    <meta charset="UTF-8">
    <title>勉斋集 - 第 1 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>勉斋集 - 第 1 页/共 18 页</h1>
    <div class="content">　　钦定四库全书
　　勉斋集巻三　　　　　　宋　黄榦　撰
　　经说【先生所着之书如书传易解论语通释仪礼通解孝经本旨之类皆成书其尚未有终篇者有未脱藁者有一时因笔所记者有与朋友讲贯所及者今集爲经说附于集中】
　　大学经一章解
　　大学之道在明明德在亲民在止于至善
　　明明德者德谓人所得于天之理人之本心虚灵不昧故理之本体纯莹昭著不爲气质物欲所杂而昏是则所谓明也然人之此心旣囿于气而不能不感于物则不能无所昏杂而不得全其本然之明故必学问省察存养克治之去其昏杂而后有以复其本然之明所谓明明德也新民者天生烝民均有是德德之本然未尝不明然旣爲气质物欲所昏杂乃始污浊垢蔽而失其本然之明惟在我者旣有以自明其明德又必推以及人而有以新之则亦纯莹昭著而无不明矣止于至善止所谓归宿之地也至善谓理之极致也明德新民皆当造其极焉是则所谓至善也苟未足至于极是则犹有所昏杂而非所当止也
　　此言大学之纲领其本末当如此也
　　知止而后有定定而后能静静而后能安安而后能虑虑而后能得
　　知止谓明德新民皆当止于至善然必先有以知止有定而后能静能安能虑能得苟不知所止则理之极致莫之能辨又何所用力而得所止哉知所止则吾之胸中事事物物各有定理不可易也曰止曰定指理而言也知所止而有定理则心无所疑而能静能静则物不能摇而能安曰静曰安指心而言也旣静且安则有以施其学问省察存养克治之功而能虑矣能虑则力行深造而能得矣能虑能得则心与理一而所守固矣上文止于至善兼明德新民而言此章乃明德新民止于至善所以用力之方始于知止有定而终于能虑能得也
　　此言大学工夫其始终当如此也
　　物有本末事有终始知所先后则近道矣
　　在物则有本末行事则有终始德与民物也德爲本而民爲末知与得事也知止爲始能得爲终物旣有本末事旣有终始则学者行事处物必当知所先后则交用其力而进爲有序则去道不逺矣葢本始所当先末终所当后道则至善之所在也言人以始终之事处本末之物当先明德而后新民先知止而后能得不先明德则无以成已不务新民则无以成物不先知止则动无所之不务能得则明无所用其示人之意切矣
　　此承上文两节明大学之道以起下文两节之意
　　古之欲明明德于天下者先治其国欲治其国者先齐其家【至】国治而后天下平
　　明明德于天下者治国齐家新民之事也不曰新而曰明新卽明也曰治曰齐皆所以新之也修身正心诚意明明德之事也曰修曰正曰诚皆所以明之也致知者明德新民皆欲止于至善然非知所止则无以得所止焉故新民必本于明德而明德又本于致知也格物者亦知不可以徒致必事事物物皆有以竆极其理也物格而后知至物者理之寓也物之理无不穷则吾之知无不致矣知无不至则是非昭晰而意无不诚矣意者心之发意诚则心无不正矣心者身之主心正则身无不修矣身者家之仪身修则家无不齐矣自家以及天下则推此以及彼尔曰齐曰治曰平逺近亲疎之势也
　　此推言上文三节之意言明德新民之目知止能得之序本末终始之有先后也
　　自天子以至于庶人【至】未之有也
　　天子庶人贵贱不同然均之爲人则身皆不可以不修所厚谓家也诚意正心所以修身治国平天下亦自齐家而推之故又以修身齐家爲要也
　　上文所言大学之道尽矣此复申言修身齐家乃大学之要无贵无贱皆当自勉其示人之意至矣大学章句疏义
　　大学之道在明明德在亲民在止于至善【阙】
　　物有本末事有终始知所先后则近道矣
　　物指明德新民而言明德爲本新民爲末也事指知止有定能虑能得而言知止有定爲始能得爲终本始所当先末终所当后道谓至善之地知先后则进爲有序而去道不逺矣
　　古之欲明明德于天下者先治其国【至】致知在格物天下国家者民也曰明明德曰治曰齐新之也身心意者德也曰修曰正曰诚明之也此言物有本末当先德而后民也明明德于天下以至于诚意皆曰欲者求其得之事也曰致知曰格物者知止之事也此言事有终始当先知而后有得也旣曰先德后民矣则先知后得之事当先施于自明其德而及于民焉是则知所先后也
　　物格而后知至【至】国治而后天下平
　　此覆说上文之意物格矣则理明义精而此心之知可至知止矣则能谨独以诚意而意可诚意诚矣则能居敬以正心而心可正心正矣则能不偏以修身而身可修身修矣则施于家国天下皆能尽其道而成其效矣前言新民者先于明德欲能得者先于知止此则言知止而后能得明德而后新民合两节而言之则知所先后之意可见矣
　　自天子以至于庶人【至】未之有也【此节遗失】
　　论语集注学而疏义
　　第一章注学之爲言效也人性皆善而觉有先后后觉者必效先觉之所爲乃可以明善而复其初也
　　此文言学而释以性善而复其初者愚谓性者人心所具之天理寂然不动之时万善具足之名也由是而之五常百行无非至善人爲气质所昏物欲所汨又不能学以通之旣不知其本然之善则亦无以施其存养之功惟能效夫先觉者之所爲然后知吾此性之本无不善操存涵养以复其初也爲圣爲贤不外于此知此则义理之大原学问之要指不俟他求而得之矣此乃首章诲人最要切之语学者便当致思不可泛然读过也
　　程子曰以善及人而信从者众故可乐
　　此文言有朋自逺方来而程子释之曰以善及人信从者众何也愚谓以自逺方来观之非吾之善有以及人何以使同类之人皆自逺而至自逺而至则信从者众可知矣程子语虽简短而深得圣人意学者当详味也
　　第二章注仁者爱之理心之德也
　　爱之理则或问之说详而明矣心之德则犹有所未达也愚谓人之一心虚灵洞彻而所具之理乃所谓德也指虚灵洞彻而谓之德固不可舍虚灵洞彻而谓之德亦不可于虚灵洞彻之中而有理存焉此心之德也乃所谓仁也曰义礼智亦心之德而独归之仁何也义礼智者德之一端而仁者德之全独仁足以当之也曰仁之包乎四者何也天地之间一生意而已爲夏爲秋爲冬爲春生之意也专言仁而义礼智在其中矣故仁之爲德偏言之则与义礼智相对而所主一事专言之则不及义礼智而四者无不包也曰此章乃偏言而并以专言者释之何也其实爱之理所以爲心之德而非有二物也故合而言之仁之旨备矣
　　第四章
　　愚谓三省虽三事然皆重厚详审而无轻易苟且之意曽子资秉实笃故其所省如此
　　第五章注敬者主一无适之谓
　　愚谓敬者主一无适之谓用程子语也程子曰主一之谓敬无适之谓一敬斋箴所谓不贰以二不参以三不东以西不南以北正释主一无适之义然师说又有以敬字惟畏近之何也葢敬者此心肃然有所畏之名故畏字于敬字之义爲最近畏则心主于一如入宗庙见君父心有所畏之时自无杂念闲居放肆之际则念虑纷扰而不主一矣二说葢相表里学者体之则可见矣
　　第六章
　　愚论孝弟谨信泛爱亲仁体此六者见之行事如有余力则以学文非谓行此六者有余力然后学文也
　　系辞传解二章
　　天尊地卑乾坤定矣
　　俨然而尊隤然而卑健顺之德于此乎定
　　卑高以陈贵贱位矣
　　高陈而上卑陈而下贵贱之分于此乎位
　　动静有常刚柔断矣
　　动者常动静者常静刚柔之质断然不易
　　方以类聚物以羣分吉凶生矣
　　方物合一何吉何凶类聚羣分迭爲胜负吉凶之应由是生焉
　　在天成象在地成形变化见矣
　　象形未成何变何化已成之后迭爲消长变化之机由是见焉此以上言有天地乾坤贵贱刚柔吉凶变化之理昭然可见然必有乾坤而后贵贱刚柔吉凶之体始具有贵贱刚柔吉凶而后变化之用始行始于乾坤终于变化此生生所以不穷天地所以常久而不已也
　　是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女
　　以刚摩柔刚化而柔变以柔摩刚柔化而刚变八卦相推荡亦然后者化而前者变后者长而前者消雷霆风雨日月寒暑一变一化而人物生焉得干健之性者爲男得坤顺之性者爲女此承上文乾坤变化成物之功也
　　干知大始坤作成物干以易知坤以简能
　　知犹主掌也作爲也万物受气于天成形于地干始而坤成之也干健故易而知大始坤顺故简而作成物此承上文生之之功而言其本于乾坤之简易
　　易则易知简则易从易知则有亲易从则有功有亲则可久有功则可大
　　易则理明故易知简则事直故易从理易知则可信故有亲事易从则可成故有功行之而信故可久爲之而成故可大此承上文易简成物而言其功效如此
　　可久则贤人之德可大则贤人之业
　　德以理言业以事言贤人体乾坤之易简故德业可久可大
　　易简而天下之理得矣天下之理得而成位乎其中矣不思而得易也不勉而中简也天下之理得万物皆备于我也万物皆备于我则与天地合其德矣圣人之事也此言乾坤之易简旣成生物之功而在人得之则爲圣爲贤亦此理也
　　右第一章系辞之作以明易也易之爲道不过于推明乾坤贵贱刚柔吉凶变化之理人物之所以生圣贤之所以立然其道已具于天地而其论葢本于乾坤一健一顺而万化万事由是生焉圣人作易葢本乎此通乎此则道体之妙圣经之奥可以黙识矣
　　圣人设卦观象系辞焉而明吉凶刚柔相推而生变化设卦谓伏羲造八卦重之爲六十四也观象谓观万物万事之象取其卦之所似故谓之象系辞谓三圣所述卦爻之辞系乎卦爻之下故谓之系辞刚柔相推谓以卦爻相推荡此指卜筮而言谓遇老阳则以柔推刚变阳而化阴遇老阴则以刚推柔变阴而化阳此言易之爲言或见之卦爻之辞或施之卜筮之用皆圣人设卦观象而爲之也卦爻有似乎人事之得失故系之以辞而明其吉凶卦爻有似乎阴阳之消长故以刚柔相推而生变化也
　　是故吉凶者得失之象也悔吝者忧虞之象也
　　卦爻有人事得失之象故其辞爲吉爲凶卦爻有人事忧虞之象故其事爲悔爲吝此言观象系辞而明吉凶也
　　刚柔者昼夜之象也变化者进退之象也六爻之动三极之道也
　　卦爻有阴阳昼夜之象故卦画有刚有柔卦爻有阴阳进退之象故刚柔相推而一变一化化者进而变者退也卦有六爻动者变也亦以相推而爲言也上两爻属天中两爻属人下两爻属地以其有天地人之象故分而爲六爻道犹言义也此言观象而以刚柔相推生变化也
　　是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　所居谓身所处安谓无所疑序谓卦爻有进退行藏之序所乐谓心所好玩谓不能忘辞谓卦爻有象占之辞居谓退处象谓卦爻之似辞谓卦爻之辞动谓出而有爲变谓卜筮得老阴老阳而变占谓或吉或凶所居所乐以身对心而言居动以行对藏而言此言圣人作易无非取诸天地万物人事之象旣皆自然之理故君子学易身之所处心之所乐一行一藏无往而不法乎易亦皆顺乎自然之理是以天祐之而无不利天卽理也顺理则吉无不利矣
　　右第二章
　　中庸总说
　　或者问中庸之书言道之体用则旣闻之矣戒惧谨独知仁勇之德与夫诚之一言所以全道之体用者可得而详言之乎天命之性率性之道人之所固有而无不善者将有过不及之患而明之行之而未至夫诚则未足以造夫道也是则子思子之所忧也若昔圣贤所以立教垂世不过欲人全其固有而无不善者然其大旨固非有异而开导之方亦各不同或举其一端或示其大法或随其所禀或量其所至言之畧者非隐也言之缓者非怠也教人之序不可以躐等而学不可以凌节而施也子思子袭孔圣之余训继曽子之的传览古先圣贤教人之防鉴后世学者爲学之大弊作爲中庸之书其提挈纲维开示蕴奥则如言道之体用者亦旣明且尽矣至于学者之所以用功者又必反覆包罗而极其详且切焉葢尝以其本而考之首言戒惧谨独因天命之性率性之道固有而无不善者而爲言欲人防其所未然而察其所以然也其言要而易知其事简而易行学者于此而持循焉则吾之固有而无不善者将不待他求而得之也次言知仁勇三德者因君子之中庸小人之反中庸皆生于气禀之清浊物欲之多寡而有异也故必知之明行之力而终之以勇而后气禀物欲不能以累其固有而无不善也末言诚之一字者又因天道人道之分以见天下之理无不实欲人实用其力以全天理之实也此卽子思子所以教人之大旨也曰戒惧谨独者静存动察之功能若是则吾之具是性而体是道者固已得之矣又曰知仁勇者致知力行之功也能若是则由性以达夫道者举合乎中庸而无过不及之差也曰诚者则由人以进夫天圣贤之极致也是非其言之极其详乎戒惧于不睹不闻之际谨独于至微至隐之中则所谓静存动察者切矣曰知矣而继之以仁曰仁矣而继之以勇加之以弗措之功而勉之以已百已千之力则所谓致知力行者切矣其言诚也本于择善固执之始而成于无声无臭之极葢至于所谓大而化之过此以往莫之或知也者岂非又极其切者乎若不极其详则学者用心或安于偏见不极其切则学者用功或止于小成此子思子忧虑天下后世而爲是书也
　　圣贤道统传授总叙说
　　有太极而阴阳分有阴阳而五行具太极二五妙合而人物生赋于人者秀而灵精气凝而爲形魂魄交而爲神五常具而爲性感于物而爲情措诸用而爲事物之生也虽偏且塞而亦莫非太极二五之所爲此道原之出于天者然也圣人者又得人中之秀而最灵者焉于是继天立极而得道统之传故能参天地赞化育而统理人伦使人各遂其生各全其性者其所以发明道统以示天下后世者皆可考也尧之命舜则曰允执厥中者无所偏倚无过不及之名也存诸心而无偏倚措之事而无过不及则合乎太极矣此尧之得于天者舜之得统于尧也舜之命禹则曰人心惟危道心惟微惟精惟一允执厥中舜因尧之命而推其所以执中之由以爲人心形气之私也道心性命之正也精以察之一以守之则道心爲主而人心听命焉则存之心措之事信能执其中曰精曰一此又舜之得统于尧禹之得统于舜者也其在成汤则曰以义制事以礼制心此又因尧之中舜之精一而推其制之之法制心以礼制事以义则道心常存而中可执矣曰礼曰义此又汤之得统于禹者也其在文王则曰不显亦临无射亦保此汤之以礼制心也不闻亦式不谏亦入此汤之以义制事也此文王之得统于汤者其在武王受丹书之戒则曰敬胜怠者吉义胜欲者从周公系易爻之辞曰敬以直内义以方外曰敬者文王之所制心也曰义者文王之所以制事也此武王之所以得统于文王也至于夫子则以博学于文约之以礼又曰文行忠信乂曰克已复礼其着大学则曰格物致知诚意正心修身治国平天下亦无非数圣人制心制事之意焉此又孔子得统于周公者也顔子得于博文约礼克已复礼之言曽子得之大学之义故其亲受道统之传者如此至于子思则先之以戒惧谨独次之以知仁勇而终之以诚至于孟子则先之以求放心而次之以集义终之以扩充此又孟子得统于子思者然也及至周子则以诚爲本以敬爲戒此又周子继孔孟不传之绪者也至二程子则曰养须用敬进学则在致知又曰非明则动无所之非动则明无所用而爲四箴以着克己之义焉此二程得于周子者也先师文公之学见之四书而其要则尤以大学爲入道之序葢持敬也诚意正心修身而见于齐家治国平天下外有以极其规模之大而内有以尽其节目之详此又先师之得其统于二程者也圣贤相传垂世立教灿然明白若天之垂象昭昭然而不可易也虽其详畧之不同愈讲而愈明也学者之所当遵承而固守也违乎是则差也故尝撮其要旨而明之居敬以立其本穷理以致其知克己以灭其私存诚以致其实以是四者而存诸心则千圣万贤所以传道而教人者不越乎此矣
　　五常五行太极说三条
　　仁者善之长礼者仁之极义者仁之施智者义之极仁者舒之始礼者舒之极义者敛之始智者敛之极敛之极而爲智湛然虚静渊然深识者与
　　五行一曰水五事一曰貎貎曰恭恭作肃貎之恭而能爲心之肃整齐严肃则心便一也心之一也其犹水之止而静欤此敬所以爲入道之始而水所以爲五行之本也
　　太极本体难以形容縁气察理遡流求源则可知矣一静一动静动初终此气之流也是孰爲之哉理也天其运乎地其处乎日月其争于其所乎孰主张是孰纲维是主张纲维理之谓乎有是理故有是气理如此则气亦如此此体用所以一源显微所以无间也呜呼深哉
　　孟子说三条
　　告子之言其语审矣但孟子攻之太峻而语不及详故其指有未甚明者请试论之夫性者人物所得乎天之理也仁义礼智之属是也生者人物所得乎天之气也有知觉而能运动者是也性者万物之一原有生之类各得于天固无少异但所禀之气则或値其清浊美恶之不齐故理之所赋不能无开塞偏正之异此人物之所以分也然以气而言则所禀虽殊而其所以爲知觉运动者反无甚异以理而言则其本虽同而人之有是四端所以爲至灵至贵者非庶物之可拟矣告子之学不足以知此但见其蠢然之生卽以爲性而又谓凡得此者无有不同则是不惟不知性亦不知气不惟观于外者乱于人兽之别而其反于身者亦昧于天理人欲之几矣
　　人之所以爲性者五而独举仁义者何也曰天地之所以生物者不过乎阴阳五行而五行实一阴阳也故人之所以爲性者虽有仁义礼智信之殊然曰仁义则其大端已包括矣葢以阴阳五行而言则礼者仁之余智者义之归而信亦无不在也曰然则或主于爱或主于于宜而所施亦有君亲之不同何也曰仁者人也其发则专主于爱而爱莫切于爱亲故人仁则不遗其亲矣义者宜也其发事则皆得其宜而所宜者莫大于尊君故人义则必不后其君矣曰然则其必爲体用而不可混者何也曰仁存诸心性之所以爲体也义制夫事性之所以爲用也是岂可以混而无别乎然又有一说焉以其性而言之则皆体也以其情而言之则皆用也以阴阳而言则义体而仁用也以存心制事言之则仁体而义用也错综交互惟其所当而莫不有条理焉告子之言葢特举其一尔曰义之爲用则固施于外矣若其施者则又安得而外之乎此其所以有体用之殊而无内外之别学者所宜明辨而熟察之也
　　或问孟子道性善而言必称尧舜者何也曰性善者以理言之称尧舜者质其事以实之所以互相发明也其言葢曰知性善则有以知尧舜之必可爲矣知尧舜之可爲则其于性善也信之愈笃而守之益固矣曰夫子之言性与天道子贡犹有不得而闻者而孟子之言性善乃以语夫未尝学问之人得毋凌节之甚耶曰性命之理若究其所以然而论之则诚有不易言者若其大体之已然则学者固不可以不知也葢必知如此然后知天理人欲有賔主之分趋善从恶有逆顺之殊董子所谓明于天性知自贵于物然后知仁义知仁义然后重礼节重礼节然后安处善安处善然后乐循理
　　读左氏传杂说三条【嘉定十年二月一日】
　　隐桓之事公羊左氏以隐爲是谷梁以隐爲非左氏以隐之让爲贤君让固美德不义之让与让而自立皆不得爲贤公羊又创爲子以母贵之说以实之惠公旣有元妃矣则其他皆不得爲适仲子何贵之有故公羊左氏之说皆未得爲当惟谷梁之说以爲春秋贵义不贵惠信道不信邪乃爲正论但谓惠公能胜其邪心而与隐则恐未必然旣以手文而立仲子爲夫人矣又岂肯立隐以爲世子乎此乃惠公殁诸大夫扳隐而立之非惠公意也非惠公意则如夷齐之事乃爲其正也若隐者葢义利交战于胸中而不能自决贪实利而慕虚名是以不免于弑也又推其原则其祸实始于惠公失礼而惑于邪不思诸侯一取九女无再娶之义而又惑乎手文之异是以贻祸于后世也
　　郑庄公无孝友之诚心又不明于予夺之大义故勉强以狥其母而处心积虑以杀其弟也使其有孝友之诚心而又明于予夺之大义则必能委曲顺承而区处得宜如舜之于象也頴考叔舍肉遗母之意甚善而阙地及泉之对甚愚此皆不逹于理而已
　　敬说
　　古人论爲学之方多矣自程子始专以敬爲言近世朱张二先生复申其说至于爲箴以自警朱先生于大学之书首言小学之学惟敬足以补其缺裒集程门之语如所谓主一无适常惺惺法整齐严肃收敛身心不容一物者以明之其说详且宻矣然爲学而必主于敬与主敬之必有其义诸说旣各不同而其说亦未易晓是以学者虽知主敬之切于爲学而莫有能用功于敬者则亦其说之有未明也人禀阴阳五行之气以生其爲是气也莫不各有是理人得是气以爲体则亦具是理以爲性又必有虚灵知觉者存乎其间以爲心事物未接思虑未萌虚灵知觉者感而遂通一寂一感而是理亦爲之寂感焉使夫虚灵知觉者常肃然而不乱炯然而不昏则寂而理之体无不存感而理之用无不行矣惟夫虚灵知觉旣不能不囿于气而又不能不动于欲也则将爲气所昏爲欲所乱而理之体用亦随之而昏且乱矣此敬之说所由以立也虚灵知觉我所有也吾惟慢怠而无以检之则爲气所昏爲欲所乱矣惕然悚然常若鬼神师父之临其上常若深渊薄冰之处其下则虚灵知觉者自不容于昏且乱矣故尝闻之先师曰敬字之说惟畏近之诚能以所谓畏者验之则不昏不乱可见矣曰然则诸说之不同何也曰惺惺者不昏之谓也主于一而不容一物挠乱之谓也整齐严肃则制于外以养其中也是皆可以体夫敬之意矣然而不昏不乱者必先敬而后能如此制于外以养其中者必如此而后能敬以之体敬之义必欲眞见夫所谓敬者惟畏爲近之也葢畏卽敬也能畏则能整齐严肃整齐严肃则能敬能敬则不昏不乱矣此朱先生不得不取夫诸说以明夫敬而又以畏字爲最近也
　　舜禹传心周程言性二图辨寄黄子洪
　　客有以黄子洪所爲二图见示子洪且欲刋之虎丘以谂后学而亦有刋之江隂郡庠者矣仆窃有疑焉以图观之则舜禹心传之图以人心道心合爲一则是天理人欲同体而可乎危微之下合爲精一又合爲执中至于一而中则非危矣又安得并立于危微之下乎其爲说则心之所发必乘于形气抑不思中庸序之言曰或发于形气之私或原于性命之正则不皆乘于形气矣惟其以爲皆乘于形气所以合人心道心而爲一也人心惟危则言之详矣道心惟微则无一语以及之而遂及于精一何哉精一之后继以动则皆中矣而又曰道心统乎人心而一矣则一在中之前抑又中之后乎周程言性之图旣以仁义礼智合爲一而谓之性矣又于性之下而继之以心则心果在性之外乎孟子曰仁义礼智根于心则仁义礼智皆具于心而谓心在性外可乎至于爲说则曰心出于性何其与孟子之言相戾乎其论发以是理发非是理数则善矣而未发之性独畧而不言则但致和而不致中于学者功用亦疎矣虽曰虚明之体常卓立乎其中然中不言无所偏倚则亦未爲深知未发之所以爲大本也葢其图中置心于性之外而其说则曰心出于性则此心之妙但有虚明而无礼义矣愚恐释义之不精而反以误后学故爲是说以寄子洪庶几存其语而勿出仆其碑而勿广深思而熟讲之不至于七十子未丧而大义遂乖也
　　榦承惠书感感榦年已七十病倦不及裁谢姑寄此以见朋友切磋之意幸亮之
　　论
　　中庸总论
　　中庸之书章句或问言之悉矣学者读之未有不晓其文通其义者也然此书之作脉络相通首尾相应子思之所述非若语孟问答章殊而防异也苟从章分句析而不得一篇之旨则亦无以得子思著书之意矣程子以爲始言一理中散爲万事末复合爲一理朱先生以诚之一字爲此篇之枢纽示人切矣今辄述其遗意而言之窃谓此书皆言道之体用下学而上达理一而分殊也首言性与道则性爲体而道爲用矣次言中与和则中爲体而和爲用矣又言中庸则合体用而言又无适而非中庸也又言费与隐则分体用而言隐爲体费爲用也自道不逺人以下则皆指用以明体自言诚以下则皆因体以明用大哉圣人之道一章总言道之体用也发育万物峻极于天道之体也礼仪三百威仪三千道之用也仲尼一章言圣人尽道之体用也大德敦化道之体也小德川流道之用也至圣则足以全道之用矣至诚则足以全道之体矣末言上天之载无声无臭则用卽体体卽用造道之极至也虽皆以体用爲言然首章则言道之在天由体以见于用末章则言人之适道由用而归于体也其所以用功而全夫道之体用者则戒惧谨独与夫智仁勇三者及夫诚之一言而巳是则一篇之大防也子思之著书所以必言夫道之体用者知道有体用则一动一静皆天理自然之妙而无一毫人爲之私也知道之有体则凡术数词章非道也有用则虚无寂灭非道也知体用爲二则操存省察皆不可以不用其力知体用合一则从容中道皆无所用其力也善言道者未有加于此者也曰孔孟何爲而不言也曰其源流可考也孔子之学传之曽子曽子传之子思子思传之孟子皆此道也曽子曰夫子之道忠恕而已矣忠卽体恕卽用也维天之命于穆不已非道之体乎乾道变化各正性命非道之用乎此曽子得之孔子而传之子思也孟子曰恻隐之心仁之端也羞恶之心义之端也辞让之心礼之端也是非之心智之端也恻隐羞恶辞让是非非道之用乎仁义礼智非道之体乎此又子思得之曽子而传之孟子也道丧千载濓溪周子继孔孟不传之绪其言太极者道之体也其言阴阳五行男女万物道之用也太极之静而阴体也太极之动而阳用也圣贤之言道又安有异指乎或曰以性爲体则属乎人矣子思以爲天命又以爲发育万物峻极于天又以爲经纶大经立大本知化育乃合天人爲一何也曰性卽理也自理而言则属乎天以人所受而言则属乎人矣属乎人者本乎天也故曰万物统体一太极天下无性外之物属乎天者也一物各具一太极性无不在属乎人者也或曰中庸言体用旣分爲二矣程子之言性卽气气卽性道亦器器亦道则何以别其爲体用乎曰程子有言体用一源显微无间也自理而观体未尝不包乎用冲漠无眹万象森然已具之类是也自物而言用未尝不具夫体一阴一阳之谓道形色天性之谓是也或曰如此则体用旣不相离何以别其爲费爲隠乎道之见于用者费也其所以爲是用者隐也费犹木之华叶可见者也隐犹花叶之有生生理不可见者也小德之川流大徳之敦化隐也然大德之中小德已具小德之中大德固存此又体用之未尝相离也嘉定戊寅栖贤寺书此以爲中庸总论







　　勉斋集巻三
　　钦定四库全书
</div>
    <div class="pagination">
<span class="current-page">1</span><a href="勉斋集_page2.html">2</a><a href="勉斋集_page3.html">3</a><a href="勉斋集_page4.html">4</a><a href="勉斋集_page5.html">5</a><a href="勉斋集_page6.html">6</a><span>...</span><a href="勉斋集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
