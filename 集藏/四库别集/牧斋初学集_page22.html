<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 22 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 22 页/共 115 页</h1>
    <div class="content">馨香撩鼻舌，三嗅涎流匙。罂颈仅容指，膏乳非人为。 
浮蚁不足言，无乃真肉芝？或云酒之精，泛盎脱糟ㄤ。 
酝酿金玉浆，氲氤结垂瓦。服之为列仙，匪独可疗饥。 
事虽不经见，此理诚有之。酌酒自庆喜，醉倒成鸱夷。 

△其七 
我饮非大户，颇自嫌甜酒。虽无满座客，亦能致好友。 
不招恶客来，一任穷宾走。当歌每分夜，醉花自宜昼。 
厌厌复陶陶，意不在五斗。渴饮剧卷波，叫呶沸招手。 
醉在木杪坐，吐向车茵呕。譬如登徒子，可谓好色不？ 
我欲定酒律，讯彼醉乡叟。此叟方茗{艹丁}，颓然指吾口。 

（八月初二日渡淮） 
秋老长淮草尚青，孤装摇曳一浮萍。关心旧雨还今雨，回首长亭复短亭。 
泛楫宛如穷估客，悬车即是老明经。到家慈母应相慰，白发新添又几星。 

（淮屋记淮安太守许同生作淮屋之事也） 
淮人作芦屋，缚芦为桷椽。砖墼省涂，薄栌无刻镌。 
结构朴而雅，庀治廉且便。许君守淮阴，但饮淮上泉。 
归来结淮屋，亭午犹醉眠。人言芦为屋，常恐火误延。 
建章三月火，岂亦芦使然？又云不耐久，风雨易漏穿。 
此屋如传舍，次公岂非贤？竹楼安在哉？其名至今传。 

（露筋庙） 
露筋夫人明且贤，周南三复行露篇。血肉朽腐任啖咋，冰心玉骨终皎然。 
炎风火云满天地，长夜漫漫何处避？贞女能将躯命轻，飞蚊自得齿牙利。 
君不见花鹰宿鸭动成群，暮拍朝驱愁杀君；高邮湖水通平望，东有吴兴豹脚蚊？ 

（高邮道中简顾所建） 
水蓼风荷一片秋，竹西歌吹近扬州。琼花何处寻残梦？明月还应记昔游。 
负耒我今归谷口，惊弓君莫问壶头。试从甓社湖边看，可有明珠引钓舟？ 


初学集卷九 

○崇祯诗集（五） 
（起己巳八月，尽四年辛未。） 

（己巳八月待放归田感怀述事奉寄南都诸君子四首） 
留都文物汉西京，虎踞龙蟠集俊英。高庙神灵尝陟降，中朝佞幸敢纵横。 
琐闱月白钟山晓，乌府霜寒淮水清。望尽浮云天北极，长安应见泰阶平。 

△其二 
旧京清议仗群公，驿骑横飞谏纸风。拜表日行黄道里，焚香心在绿章中。 
唐麻感激排狐鼠，汉党分明辨鸿。主圣时清还努力，孝陵佳气正葱葱。 

△其三 
三老衣冠在白门，清朝麟凤尚郊原。积薪国有优贤意，硕果天遗旧德存。 
安石流风传赌墅，半山陈迹说争墩。金陵历历前朝事，退食还应一笑论。 

△其四 
白浪横流卷浊河，余生刚比一毛多。群公正议排阊阖，圣主深仁解网罗。 
小圃春阴闲汲瓮，孤舟野水老渔蓑。轮尚有心期在，独倚樵风寄浩歌。 

（反东坡洗儿诗己巳九月九日） 
坡公养子怕聪明，我为痴呆误一生。还愿生儿狷且巧，钻天蓦地到公卿。 

（宋比玉过访虞山将别以六绝句为赠） 
落叶萧萧响径莎，儿童却扫迟相过。看君漫灭怀中刺，恰称闲门有雀罗。 

△其二 
突兀长篇赋荔支，主文谲谏起人思。歌楼酒壁从挥洒，且莫流传讽谕诗。 

△其三 
五斗酒应饶下物，八分书足张吾军。疏窗小阁初冬夜，月落歌残可少君？ 

△其四 
吾谷丹黄似梦中，经过每欲吊西风。诗朋禅侣凋残后，也似霜林几树枫。 

△其五 
水休为长铗歌，州民地主迟君多。南翔便是西州路，匣砚囊琴忍再过。 

△其六 
茸城寒月正如规，列屋徵歌斗十眉。寄语主人应醉客，莫嫌宋玉有微词。 


（比玉将行次前韵留别再和六首） 
几树梧桐一径莎，君行剥喙少人过。衡门两版坚如铁，不用门前更设罗。 

△其二 
陈紫姚黄品荔支，谪官风味正堪思。对君画笔流涎剧，况味梁溪断送诗。 

△其三 
三杯自可观觞政，一日那能废酒军。莫道醉乡无史牒，酒家南董定推君。 

△其四 
十载清游在眼中，霜林共惜小春风。白头伴侣三人在，约略心期爱晚枫。 

△其五 
手自鸣琴客善歌，淋漓泼墨酒边多。花珠月如相待，便似当年老铁过。 

△其六 
画船携得砚如规，曾向春红伴画眉。珍重朝来远山色，小鸾休咏《白头》词。 

（比玉许再和前韵长至日蚤起复书此趣之） 
斗柄瞻相手自莎，人间屈曲偶经过。笑君尚护仙人短，顾我依然口缕罗。 

△其二 
踏遍炎荒吃荔支，轻红旋摘也堪思。不如且对胭脂画，几湘帘赋小诗。 

</div>
    <div class="pagination">
<a href="牧斋初学集_page21.html">上一页</a><span>...</span><a href="牧斋初学集_page17.html">17</a><a href="牧斋初学集_page18.html">18</a><a href="牧斋初学集_page19.html">19</a><a href="牧斋初学集_page20.html">20</a><a href="牧斋初学集_page21.html">21</a><span class="current-page">22</span><a href="牧斋初学集_page23.html">23</a><a href="牧斋初学集_page24.html">24</a><a href="牧斋初学集_page25.html">25</a><a href="牧斋初学集_page26.html">26</a><a href="牧斋初学集_page27.html">27</a><span>...</span><a href="牧斋初学集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
