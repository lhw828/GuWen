<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 164 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 164 页/共 296 页</h1>
    <div class="content">　　泗州僧伽顶有一孔以絮窒之发絮则异香出氛氲满室佛图澄左乳下一孔围七寸亦以絮窒之夜欲读书发絮则光照一室时时水边引肠胃涤之复纳于内物理有不可致诘者重瞳四乳不足道矣
　　仓颉四目唐有三耳张秀才
　　柳子厚记李赤死厕鬼事以为其人慕李白故名赤已可笑矣霏雪録所载慕太白者张碧字太碧慕乐天者黄居难字乐地又富家子杜四郎自号荀鸭以比杜荀鹤者尤可笑也
　　有举孝亷而为人主者魏武吴大帝也状元及第而为人主者夏主李遵项也
　　事有极可笑异者楚懐王死于楚为人所怜项梁立其孙心亦号楚懐王以諡为爵也元世祖年号曰至元其后顺帝慕之亦改年曰至元林邑王范扬迈死太子咄立慕父之徳亦名扬迈也
　　父子同名者二人隋处士罗靖父亦名靖及范扬迈魏大将安同父名屈子亦名屈然则韩退之所云期其杜度不足道也史记郑武公掘突谯周以为突滑而孙厉公突索隠以为皆非也
　　王彪之临之纳之准之舆之进之凡六世王胡之茂之裕之瓉之秀之凡五世王羲之献之靖之恱之凡四世王晏之昆之陋之徐逵之湛之聿之凡三世胡母辅之谦之吴隠之瞻之顔悦之恺之两世俱仍之字
　　汉有刘箕子朱孙卿许顔回晋有王彭祖梁有庾晏婴庾黔娄祖孙登又孙权女孙鲁班宋翟马周皆掩古人姓名
　　其命名有可笑者秦将军孔子胡熟侯刘圣人更始刘圣公于阗国王李圣天辛太公若乳母王圣则女子也取字有异者史记注仲雍字熟哉又北齐将军刘干字天
　　双名而一字者任不齐字选顔之防字叔之类也名与字同者张巡字巡之类也
　　师旷识驳识谏珂【狐身鸟首】识首阳之神【狸身狐尾】其二諌其一謏东方朔识驺牙识巫雀识藻亷【水木之精长八九寸】识恠哉其一謏其二谏
　　管子知俞儿【卑耳溪神】东方朔又知毕方【独足鹤】张寛知女人星刘向知贰负【上郡山中械一足尸】贾逵知鸑鷟胡综知秦始皇厌王气物诸葛恪知傒嚢【山精如小儿】陆敬叔知彭侯【状如黑狗无尾】窦攸知鼮防张华知龙鲊【以苦酒沃之五色】知海凫毛知干将知临平石鼓【以蜀中桐材刻为鱼形叩之则鸣】知铜澡盘【晨夕鸣与洛中宫钟相应】知九馆龙洞知然石【以水灌之便热】知玉浆龙穴石髓束晳知显节陵科斗防贾渊知苟晞儿冢王粲知服矾人冢裴子野知白题国何承天知亡新威斗陆杳知紫荷槖又知千里酒又知古牺樽许敬宗知帝丘李珽知内黄傅业知蜼【形如豕仰鼻长尾有岐】苏绰知西汉故仓地杜镐知秦哀公墓李章武知鐡斧为禁物沈约知东夷罨盖【瓦具髙九尺锐下平盖中有劔一盖塟器也】陆澄识服匿【单于赐苏武酒器】傅奕知金刚石孟诜知药金叚成式知报时铁董养知周会狄地【下有苍白鵞飞去】卢若虚识鼨防【狗首虎臆大如拳】杜镐知雀饧僧賛宁知画牛隠见【见首巻中】刘敞知龙雀刀【赫连勃勃铸】又知周恶夫印为亚夫印刘蜕知古铜盎非齐桓公物斛斯徴知錞于【以芒铜振之清响】祖莹知于阗国王故玉印徐铉知海马骨髙裕知陵鲤
　　陆澄与王俭等徴事商略毕谈所遗漏百千条皆俭所未覩又与何宪等徴事悉并其旧物夺之何宪在王俭宅徴事以最优得五色簟白羽扇王摛后至悉夺之沈约与梁武徴栗事少其二沈约防刘显十事显对其九刘显防约五事约对其二梁武防锦被事已尽刘孝标最后出十余条南唐铉锴防猫楚金多五十事元陈吕数驴刚中少三十条
　　古今事有絶相类者今记之以供抚掌之资如瘦沈语前有约后有昭略寄怨诗妻之窦前有后有滔望车尘之潘前有党后有岳善画妇人为帝杀之毛前有延夀后有惠逺致氷鲜之王前有祥后有延吊客驴鸣之王前有粲后有济又铜钱作埒之王前有济后有元寳立铜柱之马前有援后有捴射石之李前有广后有逺种玉得妻之阳前有洛阳雍伯后有卢龙翁伯怖小儿之麻胡前有秋后有祐又有刘胡及鬼俱曰麻胡凡四见
　　圣主时投水人知有卞随务光而不知有北宫无择骑青牛人知有老子而不知有封达生空桒人知有伊尹而不知有孔子【见春秋孔演图】白鱼入舟人知有周武王而不知有宋明帝河澌氷合人知有汉光武之滹沱而不知有慕容徳之黎阳鳯雏号人知有厐统而不知有顾邵献胙加毒以谗赐死人知有晋献公子申生而不知有秦孝文王子西蜀侯恽思妾令方士致魂人知汉武之于李夫人而不知宋武之于殷淑仪治阿誉闻而阿不治人知有齐宣王之大夫而不知景公之晏子梦寐求相人知髙宗之傅说而不知文王之臧丈人题壁作龙蛇歌人知有晋文之介子推而不知晋文之舟之侨秦许楚地而背之人知张仪之于楚懐王而不知冯章之于楚王先食不死之药而巧言以免死人知方朔之于汉武帝而不知中射之士之于楚王一字直百金人知淮南子而不知公孙子【丞相着】妻弃夫人知朱买臣而不知太公望沈江负父尸人知有孝女曹娥而不知赵祉女络掘地得石椁人知有滕公而不知有卫灵飞亷防竹不问主人知有王徽之而不知有袁粲倚柱读书雷震不辍人知有夏侯而不知有诸葛诞获偷侍儿人试文不杀因以赐之人知有杨素之于李伯药而不知有蔡兴宗之于孙敬玉侍婢环执饮馔人知有王武子而不知有杨国忠孙晟国忠晟又俱号肉台盘羊不徧致败人知华元之于御斟而不知中山王之于司马子期乳生湩人知有元徳秀而不知有李善防衣娱戏人知有老莱而不知有伯瑜知囊人知有晁错而不知有樗里子鲁匡读易至损益而叹人知有向平而不知有孔子佩六印人知有苏秦而不知有栾大以石为虎射之没羽人知有李广李逺而不知有熊渠子又王充论衡云是养由基充以由基射晋侯中目而不能杀之为辨极可笑射楚王中目者吕锜由基以一矢射锜伏弢而死也逐兎堕马折肋而殂人知齐主髙演而不知燕主慕容皝倒用印人知有段秀实之阻朱泚而不知有李崧之安蜀一日杀二义士人知有袁绍之于臧洪陈容而不知有张敬儿之于边荣程邕之能使人主前席人知有贾谊而不知有商鞅苏绰饮千日酒至期发冢而醒人知有刘石而不知有赵英御屏隔座人知有汉郑第五伦而不知有吴纪亮纪隲杯中蛇影人知有乐广而不知有南皮令应柳【乐弓应弩】杀孝妇大旱三年人知有前汉之东海而不知有后汉之上虞万石君人知有石奋而不知有秦袭张文瓘留犊事人知有时苗而不知有羊扁食脱粟人知有公孙而不知有晏婴钱神论人知有鲁褒而不知有胡母民成公绥记半面人知有杨愔而不知有应鳯陈蕃下榻人知有徐穉而不知有周球雪中髙卧人知有袁安而不知有胡定梦赠笔人知有江淹而不知有王彪之王珣纪少瑜陆倕李白和凝马裔孙【其事稍异】噀酒救火人知有栾巴而不知有樊英邵信臣郭宪佛图澄成武丁入水戮蛟人知有周处而不知有澹台子羽荆佽飞菑丘防羊车防后宫盐水洒地人知有晋武而不知有宋文御膳中有髪自数三罪以免死人知晋平公之庖人而不知光武之陈正因病甞粪人知越王勾践之于吴王夫差而不知郭霸之于魏元忠以酒赐妬妇饮之无恙人知太宗之于房龄而不知庄宗之于任圜即席尽器饮酒归而尚醒称所得器人知裴泰之于裴钧而不知潘之于朱梁太祖下第献燕诗座主以明年登第人知有章孝标而不知有于化成刻石髙山深谷人知有杜预而不知有顔真卿赐行酒炙人知有顾荣而不知有何逊隂锷一箭落双雕人知有斛律光而不知有拓防干髙骈锦鑬事人知有隋炀而不知有甘宁然脂膏为烛人知有董卓而不知有满奋还带隂徳至相位人知有裴中令而不知有白中令少孤门生废蓼莪人知有王裒而不知有顾欢发冢类逺祖貌人知有萧頴士之于鄱阳王而不知有吴纲之于长沙王入山妻二仙女久而归人知有天台之刘晨阮肇而不知剡县之袁栢狼硕因食辨劳薪人知有荀朂而不知有师旷强索妾人知有孙秀武承嗣而不知有阮佃夫闻鼓角声加敬人知有范云之于梁武而不知有到仲举之于陈武告灵不仕人知有王羲之而不知有何偃通它心观人知有忠国师之于大耳三藏而不知有普寂之于柳中庸祭赛忘书刀在庙鲤鱼为送人知有马当山之王昌龄而不知有宫亭湖之估客奕棋覆局人知有王粲而不知有到溉制千字文人知有周兴嗣而不知有萧子范赠柳妾人知有韩翃而不知有李还古即位御床陷地人知有桓而不知有侯景误食澡豆人知有王敦而不知有陆畅殡逆旅书生人知有王忳而不知有鲍子都寥有方桥神貌丑以足潜画之人知有定州之张平子而不知有忖留神之鲁般骆驼负水养鱼军中人知有宋孙仁祐而不知有隋虞孝仁杀负心仆人知有张咏而不知有柳开金莲归院人知有苏轼而不知有王珪隽不疑刘徳大将军光先后欲以女妻之俱辞不敢当俱病免后不疑以青州刺史为京兆尹徳以青州刺史行京兆尹事皆多所平反
　　张崇还镇率埒须钱赵在礼还镇亦率防钉钱
　　庾杲之贫人云谁谓庾郎贫食鲑常有二十七种李崇富而吝人云李令公食常十八种盖庾惟三韭崇二韭也南北一时事相类若此
　　汉蔡琰有胡笳十八拍王昭君有胡笳三十六拍至二十一拍
　　晋秦中窦滔妻苏氏作回文诗八百一十二字唐范阳卢母王氏作天寳回文诗文亦八百十二字
　　晋平公出言而不当师旷举琴而撞之跌袵宫壁魏文侯出言而不当师经举琴而撞之中旒溃之一见淮南子一见刘向说苑燕太后不肯以少子质齐因陈翠爱少子之说而许赵太后不肯以少子质秦因左师触龙爱少子之说而许一见赵世家一见战国防髙齐神武不贵慕容绍宗以留文襄唐文皇暂出李勣以留髙宗俱见本纪申鸣援桴而进战为贼杀其父功成而自杀赵苞援桴而进战为贼杀其母功成而殴血死一见说苑一见后汉书医缓晋平公而曰君之病在膏之下肓之上秦武王示扁鹊病而曰君之病在耳之前目之上谓皆以色致也一见左传一见战国防东方朔知赤物为恠哉饮酒十石李章武知铁斧为厌物饮血三斗一见搜神记一见酉阳杂俎懐素习书尽数亩芭蕉郑防习书尽数屋柿叶俱见法书録孙膑膑于魏而为齐帅司马喜膑于宋而为中山相一见本传一见吕氏春秋王济以钱千万与王恺赌射八百里牛一胜而探牛心尔朱文略以好婢与髙归彦赌射千里马一胜而截马头一见晋书一见北齐书卾千秋明萧何功髙立封侯公孙戎明樊哙不反立封二千戸一见萧何传一见王莽传兖州刺史李恂郡园小麦胡麻悉付从事扬州刺史费遂郡园小麦胡蒜悉付从事一见东观汉记一见谢承后汉书孙权得诸葛恪而以老桒熟精张华得雷焕而以老枽辨狐精一见搜神记一见集异志汉郭林宗遇雨巾角折人遂为折角巾周独孤信驰马防防侧人遂为侧防一见后汉书一见北史严畯为吴大帝诵孝经仲尼居张辅吴昭以为鄙生请诵君子之事上章陆澄为齐武帝诵孝经仲尼居王卫军俭以为博而寡要请诵君子之事上章一见吴志一见南齐书吴大帝梦人以笔防额熊循贺以为当作主齐文宣梦人以笔防额王昙哲贺以为当作主俱遂即位一见吴祚国统志一见齐书魏文帝为王时梦日堕地分为三分已得一分纳懐中陈文帝微时梦亦然后俱为三分之主一见谈薮一见陈本纪张茂先白鹦鹉梦为鸷鸟搏杨太真白鹦鹉亦梦为鸷鸟搏一见异苑一见明皇杂録欧阳率更见索靖碑初看云浪虚得名次日看曰名下定无虚士坐卧其下十日不能去阎立本见张僧繇画亦然见宣和书画谱杨司空素出见客挟侍姬红拂因奔李靖郭太尉子仪出见客亦挟侍姬红绡因奔崔氏一见虬髯客传一见昆仑奴传二人又皆劒侠也郭汾阳与冯道亦有相类者郭以尚父太尉中书令汾阳王冯以太师中书令瀛王终俱八十余又有女俱配龙王皆许之而死塑骨于庙亦大竒人有题冯女庙者身既事十主女亦配九龙可供一笑
　　刘賔客禹锡以集贤学士至京李司空绅罢镇归禹锡过之出名姬佐酒禹锡赋诗所谓司空见惯浑闲事恼断苏州刺史肠者李即以姬赠之刘后分司还洛有姬甚美李司空逢吉以计邀而夺之刘作四诗以拟四愁投李李但含笑而已竟不答末句有料得夜来天上镜只应偏照两人心语不知所夺之姬即所赠者否但以一禹锡而两李司空者一赠姬一夺之可作笑柄及杜牧之以御史分司过留守宴问美姬紫云而欲得之朗吟而起其人亦李司空也名聴












　　弇州四部稿巻一百六十二
　　钦定四库全书
　　弇州四部稿巻一百六十三
　　明　王世贞　撰
　　说部
　　宛委余编八
　　愚尝恠南燕慕容徳登髙防羣臣语如齐鲁固多君子当昔全盛之时接慎巴生淳于邹田之徒防脩檐临清沼驰朱轮佩长剑恣非马之雄辞奋谈天之逸辨指麾则红紫成章俛仰则丘陵生韵至于今日荒草頽坟气消烟灭永言千载能不依然又如曹景宗既贵谓所亲曰我昔在乡里骑快马如龙与少年辈数十骑拓弓作礕礰声箭如饿鸱噭中泽中逐麞数肋射之渴饮其血饥食其胃甜如甘露浆觉耳后生风鼻端出火此乐使人忘死今来扬州作贵人动转不得路行开车幔小人辄言不可开置车中如三日新妇此邑邑使人气尽此等语虽小愧大雅殊自竒丽徳拓跋景宗武人其能言尤可恠耳昔人谓史臣借饰之语恐亦未然
　　晋文即位探防得一羣臣失色裴成公进曰臣闻天得一以清地得一以宁侯王得一以为天下贞梁髙祖问王侍中朕为有为无对曰陛下应万物为有体至理为无宋文帝钓天泉池垂纶不获王景文曰臣以为垂纶者清故不获贪饵元魏髙祖名子恂愉悦怿崔光名子劭朂勉髙祖曰我儿名傍皆有心卿儿名傍皆有力对曰所谓君子劳心小人劳力周武自弹琵琶属梁王萧岿舞因起谢曰陛下既亲抚五弦臣敢不率同百兽此虽取捷供奉语不妨雅致若桓即位御牀防而殷仲文曰将由圣徳深厚地不能载梁武宫门灾谓羣臣我意方欲更新之而何敬容曰此所谓先天而天弗违又武帝即位有猛虎入建康郭象入江陵上意不悦以问羣臣羣臣无敢对者王莹在御筵敛板对曰昔撃石拊石百兽率舞陛下膺箓御图虎象来格纵极澹辞不能令人不呕秽
　　今世所称返璧盖左传所谓受飱而返璧也若以周敬王事拟之则佳秦始皇事拟之则不雅子朝与敬王战投璧于河后二日津人得之于岸将卖之石也已敬王事定献之复为玉秦使者夜过华隂平舒道有人持璧遮使者曰为我遗镐池君因言曰今年祖龙死使者奉璧具以闻使御府视璧乃二十八年行渡江所沈璧也西京杂记茂陵富人袁广汉于北邙山下筑园东西四里南北五里又何武葬北邙山薄龙坂东王嘉冡东北一里然则长安故自有北邙不止洛中也今考志记俱无之
　　书称归马华山之阳放牛桃林之野盖官不复録为兵车用置之民间听其耕牧而已程大昌因其地在河山阨束取孔頴达引杜预为证云华山之旁尤乏水草非长养牛马之地欲使自生自死腐儒穿凿一至于此不知革车三百两为马千二百匹所须地几何可发一笑汉文帝临厠韦昭所谓夹二水而临其岸也慎夫人如厠与武帝据厠见卫青溷厠之厠也
　　立仗马据顔鲁公疏以为起自太宗其门司式曰无门籍有急奏令仗家引对不得闗碍防壅蔽其立仗马二须乘者听程大昌以为太宗招言勤政至意至开元天宝礼仪立仗马李林甫所云一鸣辄斥即今仗马制也而招言勤政之意失矣按此马及仗当在外朝人主行幸它所或深宫而所谓急奏者必上变告警之类耳若方御朝岂有乗马径入理且必不以是待上言时事者也白虎樽尚有发者而竟太宗朝不闻乗仗马奏事人大昌之説恐亦无据
　　晋史袁彦伯宏在桓公府作东征赋而不及宣城一日桓命同载问君何以东征赋不及家君袁云尊公称谓既非下官敢专既未遑啓不敢显之耳公疑不实乃曰君欲为何辞袁应声曰风鉴散朗或搜或引身虽可忘道不可陨宣城之节信义为允桓然而止又世説新语彦伯东征赋都不道陶公胡奴诱之狭室中临以白刃云先公勲业如是何以相忽畧袁窘蹙便答我大道公何以云无因诵曰精金百链在割能断功则在人职思靖乱长沙之勲为史所赞按此必有一误彦伯岂有为桓客而遗宣城者使出无意则伏度已言之若使出有意不足见才而适来舋隙或胡奴之説差为近之今人知司马长卿为赋客而不知为经术士又不知为文翁弟子也按秦宓传宓云蜀本无学士文翁遣相如来受七经还教吏民由是蜀学比于齐鲁故地里志白文翁倡其教相如为之师又云虽有王孙之累犹孔子大齐桓公羊贤叔术宜立祠堂速定其铭
　　每读楞严经云贪明为罪遇精为形名魍魉鬼和销报尽生于世间多为应类酬足为人叅合文类贪成为罪遇明为形名役使鬼明报尽生于世间多为休徴酬足为人叅合明类不免一自哂吾侪岂亦贪明贪成之报耶然据佛氏言则帝释天福尽尚堕五通僊见身有尽一应神道俱属修罗阎罗主者亦是业报固无恠也刘向识贰负桎梏之尸盖僵尸数千年不朽者也鄩溪水侧有重人穴穴中有僵尸不知年载按记云人以五月五日生者尸不腐
　　今人正五九月不上任唯京朝官则不拘也在唐宋亦然按戴植防璞云释氏智论天帝释以宝镜照四大神州每月一移察人善恶正五九月照南赡部洲唐人以此三月不行死刑曰三长月节镇因戒屠宰不上官宋人多以是三月食素诵经已可笑矣今于正五九月不断屠宰但不上任尤无谓也
　　今人称法令曰令甲以汉宣帝诏令甲死者不可生然是法令首巻曰江充传注令乙骑乘行驰道中章帝诏曰令丙棰长有数见防璞甚明然则令乙者第二巻也令丙者第三巻也汉律当有十巻
　　曲逆县按博水濡水自源东迳其县故城南枉者回湍率多曲复亦谓之为曲逆水张晏曰湍水于城北曲而西流是受此名而氏曲逆矣左传哀四年齐国夏伐晋取曲逆又竹书纪年魏殷臣赵公孙裒伐燕返城曲逆汉髙帝以封陈丞相贪其富而不辞亦不求改名至王莽始改为顺平矣
　　地里志言髙奴县洧水上有肥可用之博物志言酒泉南寿县南山出泉水大如筥注池为沟水有肥如肉汁取着器中始黄后黑如凝膏然极明与膏无异膏车及水碓缸甚佳北方谓之石漆又云水肥水经注铜雀台北曰氷井台髙八丈上有氷室室有数井深十五丈藏氷及石墨焉石墨可书又然之难尽亦谓之石炭陆士龙贻兄书三台上曹公藏石墨数十万斤云烧此消后可用然烟中人不知兄颇见之否今送二螺即此物也水经注言犍为朱提县山水险竒数百言而不及朱提银事亦一漏也朱提银比之他银极贵价可益十之五见食货志武帝时以银为币至平帝而始有朱提银耳周穆王时有烛银其光可鉴曰天子之宝盖不以为币也
　　余欲登太和山阅近所刻志不能举永乐以前事及山所由名攷一统志亦无之按道元水经注云武当山一曰太和山亦曰上山山形特秀又曰僊室又荆州图副记曰山形特秀异于众岳峯首状博山香炉亭亭逺出药食延年者萃焉晋咸和中歴阳谢允舍罗邑宰隐遁斯山故亦曰谢罗山
　　余过襄阳城之十余里为习家池不能二畆许乃是流泉滙而为池耳前半里许俯大江按水经注沔水迳蔡洲与襄阳湖水合水上承鸭湖东南流迳岘山西流东南流注白马陂水又东入侍中襄阳侯习郁鱼池郁依范蠡养鱼法作大陂陂长六十步广四十步池中起钓台池北亭郁墓所在也列植松篁于池侧沔水上郁所居也又作石伏逗引大池水于宅北作小鱼池池长七十步广十二步西枕大道东北二边限以髙堤楸竹夹植莲芡覆水是游宴之名处也山季伦之镇襄阳每临此池未尝不大醉而还恒言此是我髙阳池故人为之歌曰此公出何去徃至髙阳池日暮倒载归酩酊无所知然则今之习池非复昔之旧矣又其地髙不可引湖水
　　用脩以方城为万城其可笑不待言伯晦引史记阻之以邓林縁之以方城又我悉方城外及服防杜预之说以辟之似矣然不如盛之荆州记之明切也其云叶东界有故城始犨县东至瀙水达泚阳界南北绵聨数百里号为方城一谓之长城南北虽无基筑皆连山相接而汉水流其南故屈完云云何其易晓也郡国志叶县有方城郭仲产曰苦莱于东俱有方城又楚狂接舆耕于方城之南盖皆傍此长山方城而名者也
　　左氏焚巫尫谓其尫瘦鼻孔向上天悯之不为雨以故焚巫其言极俚可笑然古有祈雨而焚身者盖不但焚巫也桂阳先贤画赞临武张熹字季智为平与令时天下大旱熹乃积柴自焚主簿崇小史张化从熹焚焉焚后灵雨澍应又济北戴封字平仲为西华令旱乃自焚天雨火灭官至太常后之焚身者僧也
　　余徃者赴晋阳臬逾上党见刻石有孔子回车处辨以孔子临河而返必不至其地于纪行笔之矣及览郦道元水经注云诸子史籍之文竝言仲尼临河而叹是非太行回辕之言也然又云防水东南迳孔子庙东庙庭有碑魏太和元年孔灵度等以旧字毁落上求脩复野王令范众爱河中太守元真刺史咸阳公髙允表闻立碑于庙则其事亦已久矣今庙与碑俱不存后人缘而刻此五字也
　　歴山有三处一统志云济南城南五里有歴山即舜耕处郑康成谓歴山在河东而曾子固辨其非子固似未读水经也按郦道元注云河东郡南有歴山谓之歴观舜所耕处也有舜井沩汭二水出焉南曰沩水北曰汭水乃迳歴山下上有舜庙又周处风土记曰旧説舜葬上虞又记云耕于歴山而始宁剡二县界上舜所耕田于山下多柞树吴越之间名柞为枥故曰歴山道元谓周处此志为不近情传疑则可证实非矣安可假木异名附山殊称彊引大舜歴山沩汭言是则安于彼乖矣然则宁剡尚在传疑济南犹似无据
　　每见人称前导者伍伯晋书贾充戏庾纯云君行常在人前今何以后盖纯之先人有为伍伯者按古今注云一伍之长也五人为伍曰伍伯一曰户伯汉制兵吏五人一户一灶每灶四直一伯故曰户伯又曰大伯诸王公行户服赤帻纁衣常韎率其伍以导引也
　　用脩着赤牍清裁既不序赤名所以唯于秇林伐山载禽经云鵻上无寻鹨上无常雉上有丈鷃上有赤云赤与尺通庄子云斥鷃斥亦尺也此其所以谓之赤牍欤然则谓之斥牍亦可乎按汉西岳石阙铭云农太守常山元氏张勲为西岳华山作石阙髙二丈二赤又北齐平等寺碑云铜像一躯髙二丈八赤广州记称鰕须长四赤然则赤果与尺通也余故于广赤牍改正作尺而记于此以见用脩未覩二碑也
　　用脩称天子三河募少年为黄河折支河湟中河大可笑也此三河那得有少年募盖河内河东河南近京师地耳
　　史记曹参传萧何为法顜若画一徐广注音古项反一音讲汉书则云讲若画一文颍注讲或作较顜训直又训明讲训和温公通鉴遽改作较用脩讥之似也却又妄改顜作斠而云勘斗斛也较车耳也则用脩尤为可笑史记本文原无作斠注亦无勘斗斛训且较之一字岂车耳之外别无训乎留侯传史记作帷帐汉书作帷幄今亦以责之通鉴疑用脩不曾见汉书也
　　又云汉书游于岩郎钟繇表庙郎郎当作廊而皆省作郎者上廕下下承上也此却不然龟防傅纣为象郎岂亦下承上乎盖古文通用耳
　　用脩能辨晋元非牛金所生且知其为诬辞而云魏道武名犍继受命为牛继马后之像此又误也道武初名涉圭后名珪犍者其父什翼犍也亦逺矣
　　唐人记宋延清二事吾皆疑之其一谓延清夜投杭州灵隠寺得句云鹫岭郁岧嶤龙宫隠寂寥属吟甚苦一老僧云少年何不言楼观沧海日门对浙江潮遂终篇迹之乃骆賔王也其二谓刘希夷去年花落顔色改明年花开复谁在延清爱而欲有之不许遂以土囊压杀之夫落花句虽自妍宛要非至者延清自多佳境何至苦欲得之其与賔王年事不甚相逺賔王集又有江南赠宋五之问及兖州饯别诗何得言非旧识若賔王果为老僧而之问后谪过杭时亦且老矣不得呼少年止由二诗竝见集中而好事者欲以证希夷之横死賔王之幸生故令延清受此长诬耳
　　传竒称徐敬业黄巢亦俱为僧以免黄巢有铁衣着尽着僧衣语又一説宋开宝中八十老僧道价为丛林所重临当归寂从容示偈舒左足足底有黄巢二字又有载姚为终南山地僊事极详要之皆诬罔耳
　　罗虬比红儿不过市井间烟花语耳然唐诗纪事谓虬手刃此伎而作诗追悼之恐误盖诗语有任伊孙武心如铁不办军前杀此人又若教麤及红儿貌争肯楼前斩爱姫也恐红儿自以他故死不由手刃
　　史记年表秦以君公主妻河君主注以它女为君主秦君之女也汉之子女曰公主壻曰尚诸王女曰翁主壻曰承
　　杨用脩证西施之沈江与陈晦伯之证西施随范蠡以去俱各有所出难以臆断第陈引吴地记句践令范蠡取西施以献夫差西施于路与范蠡潜通三年始达于吴遂生一子至此亭其子一歳能言因名语儿亭此大可笑按记亭在嘉兴县南一百里为吴地范蠡为越成大事岂肯作此无頼事未有奉使进女三年于数百里间而不露露而越王不怒蠡吴王不怒越者齐东野人之谈何足据也攷越絶书曰语儿乡故越界名曰就李吴疆越地以为战地至于柴辟亭女阳亭者句践入官于吴夫人从道产女此亭养于李乡句践胜吴更名女阳更就李为语儿乡今称女儿亭盖误合为一也晦伯之驳用脩真可谓梦中説梦矣
　　吴越春秋所载伍胥投水女溧阳然不知其人按李太白撰碑女姓史然则溧阳史在春秋已有之
　　用脩引符子云姓名人罕知况其书乎马总意林亦不载下注云符子名朗东晋人见隋艺文志此亦不详正史之故符朗不当作符按苻坚载记后有朗传坚之从兄子也秦乱投晋为王国宝所搆死着苻子数十篇亦老庄之流此书今收蔵经中余尝读之岂僻人僻书也用脩云杜子美诗近来海内为长句汝与东山李白好流俗本妄改作山东李白乐史序李白集云白客游天下以声妓自随效谢安石风流自号东山时人遂以东山李白称之子羙诗句正因其自号而称之耳流俗不知而妄改近世作大明一统志遂以李白入山东人物类而以杜诗为证近于郢书燕説矣按南部新书云李白山东人父为任城尉因家焉少与鲁人隐徂徕山号竹溪六逸天宝初游会稽吴筠隠剡中谷称蜀人非也今任城令防有白词尚存至唐范传正志其墓曰白凉武昭王九世孙昭王陇西人隋末子孙以罪徙西域神龙时其父客自西域逃居绵之巴西而白生焉唐魏颗李阳氷序其文刘全白撰其墓碣皆曰广汉人故论白者或曰陇西或曰山东或曰蜀李阳氷云李翰林浪迹纵酒以自昏秽咏歌之际屡称山东李白亦云以张垍谗逐游海岱间子羙所谓汝与山东李白好盖白自号也然则白本陇西人产于蜀尝流寓山东子羙从游时在山东故称山东也此山东乃闗东非今之山东也一统志固已俗然用脩亦所谓得其一未得其二者也宋太祖诏天下重脩建帝王庙委州长吏躬亲检讨仪相画样给付而中间有不相宜者秦始皇配有李斯汉景有周亚夫晁错唐明皇有郭元振后唐庄宗有郭崇韬明宗有任圜安重进皆君臣不相终者也髙辛以后稷配后魏孝文以长孙晟晟隋文时人不相值也后周文帝以宇文宪宪少于文帝卒时仅十六不应配也明皇不配姚宋而配张説王琚肃宗不配李郭而配苗晋卿裴冕霍光两配武宣而不祠昭帝秦始皇朱梁太祖石晋髙祖俱不应祀而祀中间如夏少康周宣王昭帝皆贤主而皆遗之赵中令诸公不学之过也女娲氏无配杨用脩攷三臣娀陵氏及圣氏随氏以志其陋今天下府名太原府乃宋太宗以晋王升者也延安府乃哲宗尝封延安郡王升者也肇庆府徽宗以端王由端州升者也襄阳府真宗尝封襄王由襄州升者也庆阳府仁宗尝封庆国公由庆州升者也建宁府孝宗封建王由建州升者也徳安府神宗尝为安州观察使升者也独宋太祖即位以宋州为南京应天府而我髙皇帝首下建康定大业遂亦名南京应天府其脗合有如此者
　　今人以椿萱拟父母当是元人传竒起耳大椿氏八千岁为春秋以拟父犹可萱引诗语言树之背殊不切观唐元微之诗萱近北堂穿土早宋丁谓诗草觧忘忧忧底事则唐宋人必不以萱拟母也桥梓所谓桥仰而髙梓俯而卑周公之所以挞伯禽也却久
　　元魏御史中丞最为雄峻见崔暹髙俨传可纪然尚书省臣能禁止紏劾之孝文时中尉李彪以刚直闻事多专恣尚书左仆射李冲列其罪恶有司奏当大辟诏除名明帝初中尉元匡欲攻尚书令元澄澄奏其罪恶亦处死刑诏除名前后二十年内事也然冲与澄自劾彪匡后皆不久而卒事固有相类如此者
　　陶隠居载汉髙祖以始皇三十四年于南山得一铁劒长三尺铭曰赤霄大篆书即斩蛇剑也及贵常服之光武微时在南阳鄂山得一剑文曰秀覇魏武帝以建安二十年于幽谷得一剑长三尺六寸上有金字铭曰孟徳王以见人主受命之徴按西京杂记云斩蛇剑长七尺晋太康中武库火飞去又载石勒耕地得一刀铭曰石氏昌篆书然刘曜读书管涔山有管涔王遣童子奉宝剑事见本载记而隠居不之及建安二十年武帝王业成矣此剑非所自创即其下伪为之以相鼓也隠居又云汉平帝衎以元始元年岁次辛酉掘得一剑上有帝名因服之大篆书又宋顺帝凖防明元年掘得一刀文曰上血光照一室帝竒之二年七月使杨玉候织女不得惧死用以弑帝所得亦非祥也然是苍梧王昱不当作顺帝凖
　　李涪谓唐世郊天祭地止于再拜其礼至重不可加而以妇拜姑章必四为非礼然则彼时不行四拜也方干处士每拜必三时谓之方三拜宋朱元晦孙为淮东提刑与显者书必云万拜时谓之朱万拜皆可称人妖淮南王英布犯法黥后至有国遂称为鲸布五季周行逢为三镇节度使加侍中宋狄青为使相俱少尝黥面贵而不欲去其文今人但知狄而不知周也则而至将相者孙膑司马膑自则者鬻拳自宫者防刁
　　潘舆事今将母者通用之而不知潘以石崇事见法其母固同与其祸也及事今以为得代之期而不知期不得代连称管至父繇此为乱也含鸡舌香乃侍中刁存以年老口臭令含之墓碑生金在贾梁道庙以为晋中兴之兆而庾氏为灭族之候俱不为佳事也车二马为丽三马为四马为驷鼓三百三十三槌为一通鼓止角动十二声为一叠昏鼓四通为大鼜夜半三通为晨戒旦明三通为发昫
　　丹铅録称后周静帝令宫人黄眉墨妆云引蕋黄无限当山额又额黄无限夕阳山语为证谓唐尚然又引荆公诗汉宫娇额半涂黄以为汉已有之详语意乃是额间小黄靥耳非黄睂也若周天元帝禁天下妇人不得施粉黛自非宫人皆黄眉墨妆盖眉不用黛而止用黄不欲其饰之羙上等宫掖耳全非额黄意也亦非静帝傅咸传攀蚊髯附蜹翼然则蚊亦有髯乎列子以燕角之弓搠蓬之箭射虱之心而悬不絶虱亦有心乎蛮触之国在蜗角闘而伏尸数百里虾邦蚁郡又不足言矣丹铅余録载古鉴铭二以为唐人作按铭辞有长悬仁寿天子万春语疑隋仁寿宫成于此铸镜也又如珠出匣似月停空当眉写翠对脸传红亦似炀帝语
　　中国初无西见洪忠宣皓松漠记闻盖使金人贬递隂山于陈王悟室得食之云种以牛粪结实大如斗絶甘冷可蠲暑疾丹铅余録引五代郃阳令胡峤防北记云于回纥得名曰西其言与忠宣同以为至五代始入中国按忠宣使金乃称创见则峤甞之于防北之日而不能种之于中国也其在中土则自靖康而后其在江南或忠宣移种归耳
　　左传孔悝之难太子惧下石乞孟黡敌子路以戈击之断缨子路结缨而死据论语隠义孟黡一曰狐黯以诈坠子路折股畏其目光不敢前曰请覆子之目子路以衣袂掩目遂杀之又师觉授孝子传子路之子仲子崔欲报父讐杀狐黡告于夫子夫子曰行矣黡知之曰君子不掩人之不备须后日以蒲弓木防与子崔战而死然则狐黡盖悔其诈杀子路而以死成子崔之孝者也事固不可信然亦足以少雪覆醢之辱矣
　　南史栁世隆由南兖州都督迁护军时尚书令王俭为卫将军脩下官礼甚谨世隆止之俭曰将军虽存眷如王典何余尝怪之以为卫将军位在护军将军上何以有此后攷晋六朝志乃知护军官品虽卑而于诸将军有上下分盖亦陈平护诸将之遗意也
　　李延寿作李神儁传云出见犬邢劭戯曰为是宋鹊为是韩卢神儁应声曰为逐丞相东走为负帝女南徂及作徐之才传又云甞与朝士出游遇羣犬竞走诸人试令目之应声云为是宋鹊为是韩卢为逐李斯东走为负帝女南徂其重复如此必有一譌
　　北史李氏传即延寿撰盖仿班固例与唐俱凉武昭王暠之后其载世系极详然内云在秦者名兴族为将军生子伯祐建功北狄封南郑公伯祐子徳徳子信为秦将虏燕太子丹信孙元旷仕汉为侍中弟仲翔位太尉讨叛羌于狄道阵殁塟狄道川史记李将军传所云其先自槐里徙居成纪实始此也仲翔曽孙广云云按信于广为六世其败于楚为始皇二十三年称信年少壮往及孝文之十四年仅五十八年而广已用良家子与从弟李蔡俱为武骑常侍计其年当与信等不应世次之多若此且南郑公非秦爵汉太尉为三公未闻年表之有李仲翔与翔之讨羌而殁也以此知记述之不易李世勣传卒年八十六攷之碑七十六当以碑为正也传称大业末世勣为盗仅十七而勣以摠章二年卒至武徳元年为五十二年勣是时年盖二十五也然则大业四年勣已为盗矣传载其训弟语云年逾八十司马通鉴云年将八十亦知其谬耳然至所谓年十二三为亡頼贼逢人则杀亦似非实録盖勣十二三时为隋髙帝末年天下未甞有大盗也
　　宋史樊师古本名若水字叔清即南唐进士走北以丝绳量江面濶狭者也后至给事中户部使甞因召对上问之曰卿名出何书对曰唐尚书右丞倪若水亮直臣窃慕之上笑曰可改名知古倪若水实名若冰知古学浅妄引以对人皆笑之余家宋板唐书资治通鉴倪实名若水非若氷也且倪字子泉岂得为若氷乎脩史者欧阳不应孟浪至此且以是而笑师古能无为师古所笑也耶
　　王翦传将兵六十万伐楚行请美田宅园池甚众始皇曰将军行矣何忧贫乎王翦曰为大王将有功终不得封侯故及大王之向臣臣亦及时以请园池为子孙业耳又云王翦子王贲与李信定燕齐地二世之时王翦及其子贲已死而孙王离击赵项羽破禽离及攷二十六年琅邪台铭列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯母择以位次差之王离在季父贲前则离乃翦冢孙袭翦爵者也贲盖翦之次子自以功封侯者也所谓有功不封者其时未定天下云耳及剖符而翦一子一孙为功臣之首又当时列侯二人伦侯三人凡封侯者仅五人而李斯与蒙恬李信不与焉可谓严矣所谓成者其嬴姓耶













　　弇州四部稿巻一百六十三
　　钦定四库全书
　　弇州四部稿巻一百六十四
　　明　王世贞　撰
　　説部
</div>
    <div class="pagination">
<a href="弇州四部稿_page163.html">上一页</a><span>...</span><a href="弇州四部稿_page159.html">159</a><a href="弇州四部稿_page160.html">160</a><a href="弇州四部稿_page161.html">161</a><a href="弇州四部稿_page162.html">162</a><a href="弇州四部稿_page163.html">163</a><span class="current-page">164</span><a href="弇州四部稿_page165.html">165</a><a href="弇州四部稿_page166.html">166</a><a href="弇州四部稿_page167.html">167</a><a href="弇州四部稿_page168.html">168</a><a href="弇州四部稿_page169.html">169</a><span>...</span><a href="弇州四部稿_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
