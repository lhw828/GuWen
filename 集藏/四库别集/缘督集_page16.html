<!DOCTYPE html>
<html>
<head>
    <meta charset="UTF-8">
    <title>缘督集 - 第 16 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>缘督集 - 第 16 页/共 18 页</h1>
    <div class="content">　　圣人之道有正焉有权焉参用之其参用之何也不执一也其不执一何也恶之也其恶之何也为其贼道也若管晏者可谓贼道矣蹈道则未也虽然特大夫之有家者尔进而诸侯又进而天子谁独无家也乎今夫不仁之封舜志也而牵于象不告不取舜志也而夺于瞽叟舜岂徒知有弟而不知有父母者哉盖弟虽当封象不足封也以其不足封而废其所当封而舜不然曰兄弟之间姑正焉可也娶虽当告瞽叟不足告也不以其不足告而废其所当告正也而舜不然曰父子之间姑权焉亦可也可以正而犹权可以权而犹正胥贼道也若舜者可谓蹈道矣贼道则否也呜呼舜则否而桓文则然故孔子有言也桓公正而不谲谲权也孔子之意孰为为哀姜也文公谲而不正孔子之意何为为懐嬴也其为哀姜懐嬴何也曰哀姜之乱鲁桓公杀之正也不必杀亦可也秦之纳懐嬴文公受之谲也不必受亦可也而哀姜桓公之同姓也夫懐嬴文公犹子之妇也桓公以为哀姜之不杀则私私则害伯吾谓杀之则害义文公以为懐嬴之不受则秦嫌嫌则害反国吾谓受之则害礼义而诚害伯诚害反国尔将曰舜亦区区者又奚为吾谓患不为舜尔夫为舜不惟无害乎礼义亦无害其为伯与反国也伐楚而责菁茅之不入仗义之效也哀姜之归假令以同姓之故姑全之以声于诸侯诸侯必义我也谁复以私疑之哉缪公悔过之贤君也懐嬴之纳盖不审之过假令以犹子之故明告之则缪公必悔悔则德我之不暇而尚何嫌哉故曰不惟无害乎礼义亦无害其为伯与反国也而桓文不由也故孔子交讥焉其讥桓公也犹曰哀姜之归可以谲全之而犹正云尔甚之也其讥文公也犹曰懐嬴之纳可以正却之而犹谲云尔罪之也然则为桓文者柰何曰如舜而已矣或曰舜何可当也少贬焉柰何曰鲁荘公筑王姬之馆于外传曰主王姬者必自公门出于庙则已尊于寝则已卑不筑则尊卑之序悖矣故筑礼也时鲁丧也齐鲁雠也仇讐非所以接婚姻也衰麻非所以接弁冕也筑而不于外则丧雠道乖矣故筑之外变之正也呜呼王姬之事哀姜懐嬴之事等家事也而轻重之自异也荘公之筑孰与夫桓之文之受者为重也且于正变焉裁之而要其两得今也柰何不于正谲焉裁之而听其两失哉故孔子之于桓也甚之于文也罪之于荘也可之虽然荘亦善于此尔必欲为万世法非舜不可故学舜而不至则为桓文学桓文而不至则其杀也殆不翅嫂溺而不援其受也殆与鲁之娶于呉者同科是豺狼而已矣焉足乎讥
　　衰盾
　　君子之于道无可也无不可也裁之而已矣裁之心而贞裁之身而正裁之家而齐久矣家政之未易裁也夫苟能裁上则为舜下亦不失为鲁荘公苟为不能则管晏甚则桓公也已矣虽然特家事尔春秋战国以来以执国之政闻者大莫如子产次莫如公孙衍张仪子产之使人爱也以惠仪衍之使诸侯惧也以怒兹皆不免乎一偏者也虽然如得其正焉亦足矣而吾闻之孔孟子产盖众人之母而仪衍类非大丈夫也则彼之惠与怒意其非正也已矣书曰德威惟畏礼曰君子之爱人也以德此孔孟之正也今夫子产直众人之母而已矣则其所以使人爱者固非君子之德也而仪衍又不得为大丈夫则其所以使诸侯惧者夫岂德威也哉晋卿有曰赵文子与其子宣子者其一使人爱其一使人畏盖之三子类也而世率以为正或曰特盾不正尔余惑焉盖盾之事其失也彰衰之事其失也潜夫彰故人得而知之潜非识者莫知也子为正卿而不务德此郤缺诘盾之言也子为正卿而不讨贼此董狐诘盾之言也以二子之所以诘盾者而遡盾之心则凡盾之所为迎公子雍送射姑帑之类大抵敢行非度以胁之而已矣盖不待识者而后知故曰彰衰则不然其操似洁其言似据其为政似和易故虽识者或以为正我则兹不予故曰潜其不予何也其心术不正也其不正何也公重去齐而衰醉以酒一不正也公逊楚礼而衰强之受二不正也公怒野人予块而衰以为有土之兆三不正也凡是三不正盖衰所以为忠而君子以为是小人之爱其君也大人格君心之非则不然也以衰之所以爱其君者遡衰之所以使人爱者要不过矫情诡词以笼之而已矣岂君子之德爱也哉而世率以为正或曰特盾不正尔吾故悉言之以发千载未败之事然则奚以为未败曰抑尝败矣介之推以二三子贪天之功为诬盖为衰发也顾未斥之尔然则奚以知其为衰发曰从亡之臣虽无虑十数而最善诬者莫如衰也然则奚以知其莫如衰曰秦之享公也公欲以子犯从子犯逊焉曰吾不如衰之文衰行应对防出君子曰衰颊舌之士也吾意衰之舌不独发于从公之享又施于诬天以攘功不然从亡之臣如子犯者鲜矣今自谓不如衰则之推所谓二三子者非衰而谁故吾谓衰之可爱似子产盾之可畏似公孙衍张仪其所为异者特子产以心而衰以舌仪衍以舌而盾以心尔盾之失在心而人知之衰之失在舌而人反不知岂其失之也以舌而文之也亦以舌耶此一説尔又有一説焉大抵议论人者于其失甚者则加意未甚则畧之畧之则其失虽彰而或至于网漏加意则其失虽潜徃徃吹毛而求之不贷也盖人情则然今盾败而衰未败得非盾之失也甚故董狐郤缺吹毛而求之而衰则未为已甚故人畧之欤呜呼人既畧之矣又从而文之以舌虽千载不败可也而余独吹毛焉者盖惜夫衰之缪用其心而未可与入吾孔子之道而已矣故君子以为衰冬之日也盾夏之日也孔子元气也
　　齐鲁
　　古之人盖有夷考其行而不揜焉者矣而人或出之又有考之浑然而无瑕尤者矣而人或入之故凡人之所以或见信或见疑于后世者徃徃有幸不幸存焉未必其实然也赵衰之事盖所谓夷考其行而不揜焉者也而輙以见信于后世或者有出之者欤是之谓幸周公之事盖所谓考之浑然而无瑕尤者也而间以见疑于后世或者有入之者欤是之谓不幸衰之幸吾已发之矣周公之不幸庸得不为一洗乎太公治齐举贤而尚功周公曰后世必有簒杀之臣周公治鲁尊尊而亲亲太公曰后世寖弱矣吾读史至此未尝不咨嗟叹息以为太公之説是否或未可知周公则不幸之甚也何者周公圣人也所贵夫圣人以其能为法于天下可传于后世今也为治之法未施于国而后世之弊已不逃议者之料则恶在其为圣人也哉吾故谓尊尊而亲亲非周公之言或者史家故入之否则传闻之误因陋承讹未之刋欤其谓不幸也则宜虽然人所以得而入之何也太公伯禽累之也太公之齐五月而报政周公曰何疾也伯禽之鲁三年而报政周公曰何迟也夫迟疾周公两不取盖有以也治道不欲太疾太疾则人将无以措手而或巧为防避以塞上之责亦不欲太迟太迟则人将无以献状而或毛举弥文以鬻已之长夫人习防避则流而为簒俗尚弥文则流而为弱盖其势然有不可逃者此周公之所以预为之忧也周公既为太公忧又为伯禽忧则假令就国岂肯自犯其所忧者哉世之好事者徒见齐鲁之末流其弊如彼而推其始封则周公太公也遂例驾其説以欺后世呜呼驾之太公可也周公则有能考之者矣何者公自忧之躬自犯之公必不然况公之平生盖浑然而无瑕尤岂独于此焉疏也哉然则人之所以得驾其説于太公盖太公有以取之也周公则太公伯禽累之欤其谓之不幸也则宜然则太公伯禽曷不为周公盖尝思二公贤者也夫贤之所施设岂有堕于偏而不起之处借曰有亦不至已甚而今乃如此意者非生于有所迫则必出于有所恃盖不徒然太公迫于齿之衰者也伯禽恃其齿之少者也凡人之情齿衰则功名之心急齿少则功名之心缓夫其功名之有缓急则其政之有迟疾也固也一迟一疾其相去特未三年尔而其利害乃闗于数百年之后此岂可不求所以剂量之也哉闻之轮扁曰夫斵轮徐则甘而不固疾则苦而不入不徐不疾得之于手而应之于心臣不能以喻臣之子臣之子亦不能受之于臣夫岂惟斵轮然哉为国亦然尧舜禹汤文武周公不徐不疾得于手而应于心者也齐失之疾者也鲁失之徐者也夫徐疾虽周公之所不取而不能使其疗太公之不败扵有所逼其子伯禽之不败于有所恃则所谓臣不能以喻臣之子臣之子亦不能受之于臣者也曰然则世无尧舜将不为国耶曰必不得已寜徐无疾徐之不过弱而已矣未至于簒也故孔子必欲变齐而之鲁虽然终不若道之不徐不疾亘万世而无也故孔子又欲变鲁而之道均是道也轮扁以斵尧舜禹汤文武周公以治天下
　　文宣
　　隋有以王通最善论治大抵以为政猛寜若寛法速寜若迟齐之法欲速也故其政猛鲁之法欲迟也故其政寛徒猛则失矣徒寛亦未为得也而汉文宣又以齐鲁之治国者治其天下古所谓尤而效之罪又甚焉者防是耶盖闻人君之于天下犹人之父母也今夫母之于子襁褓焉父则鞭朴焉夫鞭朴襁褓之施所谓爱子虽一也不知徒襁褓焉则反以稔其骄徒鞭朴焉则反以启其欺凡文帝之所施无非襁褓以稔其骄者也是以有呉王之事凡宣帝之所施无非鞭朴以启其欺者也是以有王成之事人谓吴王之诈病不朝盖借怨以徼宠成之伪增户口盖浪图以冐赏如斯而已矣独不思文宣者二人之君也有刀锯焉有鼎镬焉徼焉而弗动冐焉而弗得则二人之腰领非二人有也人非木石谁肯以腰领千刀锯鼎镬者意者王盖狃于有所易而成则逼于有所难而然耶故人君之治天下不可使人有难我之心亦不可使人有易我之心易斯骄难斯欺王之诈病不朝骄孰甚焉成之伪增户口欺孰甚焉呜呼人则谓然吾谓二人者其初本无是心盖文宣有以来之也文持心太厚者也故常与人易宣责效太急者也故常与人难尉陀之僣朔方之陵类皆狃于文之与人易也而王则未欲僣且陵也故止于骄王吉之自杀田延年之自杀类皆逼于宣之与人难也而成则未肯自杀也故至于欺吾尝论之王之骄意者特蔑视尔非徼宠也成之欺意者特逃责尔非冐赏也借使文之持心不失之太厚则凡朝廷之所废置人将有栗其股者王虽怨望岂敢骄也哉宣之责效不失之太急则凡郡县之所奉承人尚有措其手者成虽犷戾岂欲欺也哉吾故谓王之骄则狃于文之易而成之欺则逼于宣之难非徒然也虽然文之藩臣非特王之骄淮南王长济北王兴居亦犹王也幸而王未遽反不幸而淮南济北遽反故自杀或道死尔不然文独得惜一几杖耶宣之官吏不特成之欺田顺之伪增掳获亦犹成之伪增户口也成幸而不败顺不幸而败尔不然宣独得惜一闗内侯耶嗟夫欺君骄上臣子之罪也今也反以得赏小则几杖大则闗内侯则人何惮而不为骄不为欺王骄之余鼓而为七国之变成欺之后驯而致鹖雀之诬噫兹几杖闗内侯之余波也耶君子曰班孟坚所谓惠暴而寛恶文实有焉董仲舒所谓法出而奸生宣实有焉能近取譬则文之事盖养虎遗患者也宣之事盖水太清则无鱼者也文武之道盖不其然记曰张而不弛文武弗能也弛而不张文武弗为也一张一弛文武之道也今夫文宣虽或失之与人易或失之与人难而上林之射赫赫若有怒焉似非弛而不张也务行寛大诏休休若有容焉似非张而不弛也而卒未得为文武何哉文武动毎戒之于其初文宣仅能持之于其末此其故而已矣古人不云乎与其巧持于末不若拙戒于初后之君苟能如尧舜则巧拙非所论也不然文武之道惟其师无徒以文之易为母天下之襁褓宣之难为父天下之鞭朴哉
　　周秦
　　天下之事惟圣人为能作始又能善后苟非圣人而曰我能作始又能善后者非狂则诬也传曰其作始也简则其将毕也必巨师商之失其作始者也故简文宣其将毕者也故巨巨则巨矣而仅能善其后未为已甚吾观周之季以弱政济弱势秦之季以强政济强势未尝不恠其陨越之晚何者强弱之前未有若是其已甚者也甚则如之何权焉而已矣权则如之何称焉而已矣故治天下之患莫大于使人亲而不尊亲而不尊则狎尤莫大于使人尊而不亲尊而不亲则孤周自夷王下堂之后靡靡乎日趋扵弱矣而其子孙鲜知以猛政济焉甚者行一切之令以偷一时之安故其末流诸侯恣行至于坐召天子而不顾是谓狎秦自孝公变法之后凛凛乎日趋扵强矣而其子孙莫知以寛政济焉甚者行三夷之诛以快一时之怒故其末流奸臣卖国至扵矫诏杀其太子而无救是谓孤方其未也天下之于周也如婴儿之于父扵母扵乳保也至相亲也不知狎之患生则亲失其为亲其扵秦也如人之于天于神于雷霆也至相尊也不知孤之患则尊失其尊焉圣人之治天下不徒使人亲也不徒使人尊也曰必其交相称焉而后可不然则狎与孤之道也其始狎也天子之见诸侯不过下堂而已矣未甚屈也甚则诸侯得以坐召焉其始孤也始皇之斥太子不过使监军而已矣未甚害也甚则奸臣得以矫杀焉呜乎悲夫晋文公周之臣也扶苏始皇之子也以臣之卑而敢以私故召其君以子之亲而不敢以死故请扵父强弱之弊前岂有若是其甚者哉盖尝论周之弱始扵夷王之下堂而其弊至扵河阳之狩盖所谓人必自侮然后人侮之者也而世举曰周以东迁削汝谓夷王自侮如此不东迁不削乎秦之强始扵孝公欲令行扵其臣与民而其弊至扵扶苏之祸盖所谓言悖而出亦悖而入者也而世举曰秦以穷兵亡汝谓孝公悖而出如此不穷兵不亡乎虽然亦有轻重焉未可例论之也周失之弱不过见侮于诸侯尔未得罪扵民秦失之强民斯疾视之矣未得罪扵民则难拔民疾视之则易摇盖其势然也加之夷王之后又幸而有宣王者出而振之故其末流虽不免扵削犹缓也秦则不然孝公已强矣继之以恵王又继之以始皇皆抱薪救火者也故其亡也亟假设宣王之后时得一贤君如宣者出孝公之后时得一贤如汉文者出而剂量之则诸侯虽有侮我者要不过吴王之类奸臣虽有悖我者要不过王成之类也而止尔周岂至若是靡秦岂至若是烈哉故吾尝谓欲惩周秦之弊必自文宣始且文之自侮也已甚特未下堂宣之悖出也亦已甚特未惨夷尔故吴王之侮之也已甚特未坐召王成之悖而入也亦已甚特未矫诏尔虽然涓涓不已终成江河假设文宣不能巧持于末则汉之为汉乌保其不周秦耶虽然与其巧持于末不若拙戒于初故吾又谓欲惩文宣之必自师商始师之过于道商之不及扵道其间不能以寸而孔子斥言之若其失有不胜讳然意者逆数其末流之弊必至扵周秦也夫而世未有推之者虽推之未有悉之者呜呼不有吾论则方其师商也安知其后不周秦也





　　钦定四库全书
　　縁督集巻十六　　　　　　宋　曽丰　撰策问
　　策问十四道
　　问道之先曰太无其次曰太极太元太素太清太始太一夫自无而至于一道之机盖画画然矣圣人以浑浑者治身画画者治天下姑从中古言之唐虞三代之治莫不出于一也虽然三代之一犹可名言曰忠曰质曰文唐虞则不可得而名言矣何则唐虞之一非常一乃至一也所谓常一者涉于数苟可以一则亦可以二矣故儒者言三代之得天下或曰仁或曰仁义所谓至一者几于道虽姑曰一犹不可得又孰得而二之哉周孔子欲还唐虞三代之治而天不我予乃以其道寓之六经夫六经莫非一也而易春秋为至一何则孔子之学与志实在焉故也道生一一生二是为乾坤方乾坤之初固可谓之一矣而彖易者以为元不以为一岂乾坤之一乃至一欤春秋谓一为元亦自乾坤之道扩之也以易春秋推之使孔子得为有位之事必为唐虞之一矣而翻谓吾从周从周之説诿曰泛言若夫与顔子语可谓发至宻之机矣乃并四代礼乐而举之此其故何也岂三代之治虽不免为常一亦不害为至一欤抑一之所在其体浑然初无常与至之分欤三代之治借非至一亦不过二若汉唐直多岐矣汉唐而下其岐又不胜多使三代之常一不害为至一则汉唐之多岐亦不害为常一否宋兴二百年而始有尧舜之禅岂盛德大美之事必须迟久之功而后可成欤抑至一之宗初不问迟速顾其人何如而今则适其会欤尧舜之运王仲淹固幸天之将启而叹命之不偶今诸生有仲淹之幸而仲淹之叹归美报上舍春秋之一乾坤之元它犹有大者否邪幸相与穷探而剧颂焉毋忽
　　问全德之君从古难之君子于是有权焉曰素所常为而为之不责可也若夫常所不为而忽为之又至于已甚岂可不求其故哉汉髙帝平城之大愤不以报复介怀者终其身其豁达孰加焉而丘嫂轑釜之小嫌终不能忘甚至于侯为羮颉文帝露台之薄费厪百金犹惜而不为其恭俭孰逾焉而赐邓通钱十数钜万甚至捐铜山之厚利而不顾宣帝毎拜刺史守相必亲问其所由退而者察所行龚遂以明经积至太守又出于公举初犹轻其貌而复讯之综核孰严焉而陈遂輙以博奕之私昵迁守太原玺书所褒甚至于以偿博为词夫是三君者其豁达之度恭俭之德综核之政盖天资气习然也能容大愤而不能不念小嫌能吝薄费而不能不轻厚利能驳公举而不能不徇私昵所能然者帝王犹或难之所不能不然而至于已甚者则又中材庸主所重为敢问其故殆出于偶然耶抑理有所在而事有所从也诸君读史必各有得愿闻之
　　问大吏难动小吏易绳其势然也惟其理不惟其势是固为善驭吏者或者视彼难易为吾寛严必有委曲存焉岂可例以为非驭吏之善哉三代而下言汉治者类曰文帝寛宣帝严今考之几杖金钱之赐文帝诚寛矣而吏坐赃者皆禁锢不得为吏罪重者伏诛且无赎法于此又不胜严何邪或谓文帝之寛寛于驭大吏耳驭小吏未始不严然则严似文帝本心而寛殆出于有所牵邪赵盖韩杨之诛宣帝诚严矣而良民之吏每爱惜之有章劾事即留中会赦始一解于此又不胜寛何邪或谓宣帝之严严于驭大吏驭小吏未始不寛然则寛似宣帝本心而严殆出于有所激邪儒者之论类谓寛胜严文胜宣自理推之寛于驭大吏恐不若严之足为威严于驭小吏恐不若寛之足为恩揆以恩威之归与其文之寛而不免为严宁若为宣之严而不失为寛今乃反是岂儒者之论未易以常理诘邪仰惟主上自即大位首严赃吏之禁盖尝治一二警众矣圣度寛大间用轻典而时久人玩上贻宸虑比降诏书复申严禁至谓或罔革心刑兹无赦不以秩位之髙下形势之重轻将一施之臣子读诏之罢亷者自慰贪者自新无复奸法者矣万有一而施焉其为严也以为文帝之严欤则不止施于驭小吏以为宣帝之严欤则不止施于驭大吏二者皆非则其説必归唐虞三代抑不知唐虞三代之所为驭吏者寛欤严欤寛严之施不问大小难易惟其所犯槩坐之欤抑容有视髙下轻重而为差次者欤商畧前代发明上意学者事也幸确其説以告
　　问物以类相附士大夫以类相荐通天下之理然也于其类之已辨是固有心术在焉于其未辨则上下之始相求也不过视气习臭味而为之决择耳气习臭味同则上所荐下所受荐皆理之常无足疑者今考之或不然公孙以文学进而荐深文之张汤魏相以贤良进而荐乐艺之赵定龚德王嘉以甲科进而荐宠嬖之淳于长杜如晦以才节进而荐法吏之戴胄萧瑀以忠纯进而荐奸险之封伦王珪以清望进而荐律家之吕才夫是七者气习臭味初不同谓受荐者不失为荣事可矣顾荐者例可以为荣事否邪倪寛经学也而法家之张汤荐之主父偃书生也而奴之衞青荐之萧望之儒宗也而狱吏之丙吉荐之匡衡宿儒也而权嬖之史髙荐之贡禹名士也而阉宦之石显荐之何武经师也而佞幸之董贤荐之岑文本文人也而兵家之李靖荐之夫是七者气习臭味亦不同谓荐者不失为美事可矣顾受荐者例可以为美事否邪方今士大夫上至于二府下至于一命莫不交相求也上之士大夫不于气习臭味是计而姑以所负之才荐之如萧咸戴胄可也淳于长辈虽使其才优可犯嫌疑荐否邪下之士大夫不于气习臭味是计而姑以其所荐之心受之如丙吉李勣可也史髙董贤辈虽使其心是可犯嫌疑受否邪诸君行筮仕矣达则推已以荐人未达则欲人之荐已二者盖未免也愿相与讨论并处心择术之素条陈之问户口之多寡视土地之广狭土地之广狭视郡国之増损此为治者所必计论治者所必考也黄帝画野分州得百里之国万区厯髙阳髙辛尧舜凡三百八十九年始至禹其间经兵戹水患多矣而涂山之会万国如初岂兵与水偶无废坏幸犹全邪抑随废随置随坏随补不令损邪禹之初万国自禹讫桀四百七十一年耳仅二千余国犹存盖十损七矣商之初凡制为一千七百七十三国自汤迄纣五百九十六年耳仅八百国犹存盖十损六矣周之初凡制为一千八百国自武王至春秋三百六十余年仅千二百国犹存盖三损一矣自春秋至赧王五百余年耳所谓千二百国仅百有七十犹存盖七损六矣通周而计之自初迄终十损九矣夫三代之主大率贤圣虽不能无兵戹而未尝有水患顾封国之损或十六或十七或十九岂祖宗固结之德厚薄有差邪抑子孙维持之政或善或否邪汉之初郡国才六十二厯文景武昭迄于孝平二百年间所谓六十二遂至百有三盖十増四也汉之德与政视三代歉矣视五帝愈歉也而郡国之数五帝仅守其旧三代俱损于初而汉独増敢问其故安在
　　问汉文帝时有一贾谊武帝时有一董仲舒世之论者盖以类待之也今考之史谊之策急于善俗仲舒之防急于更化二人者之学与识大率相似也于谊请内制诸侯外制边塞而仲舒请内诛大臣外诛诸侯以应天二人者之学与识大率又相似也盖尝思必欲为善俗更化之计则制之诛之之请无乃非长者之言邪必欲逞其智数以求隽功则善俗更化之请无乃又不切事情之论邪史家谓谊明申韩仲舒明孔氏推其明申韩之心以徃则内制诸侯外制边塞盖其所学然也不知善俗之常道亦申韩所乐为否推其明孔氏之心以徃则更化之请盖其所学然也不知内诛大臣外诛诸侯之隽功亦孔氏所忍言否文帝之用谊也未尽其材而汉俗以厚武帝之用仲舒也亦未尽其材而汉治以耗其所学不同而所施同其所施同而所成就之效不同二人之优劣二君之用舍抑于何者而求为定论邪主上以守成之资而为中兴之谋止于守成而已则谊与仲舒之常道所当先也苟有意于中兴则谊与仲舒之隽功亦所当先也而揆之汉文武二君则例喜其言而不欲用用之而不欲尽其材居今之世而或有二子之材宜如何其处之敢以问焉并悉以对
　　问朝廷有大利害下之公卿议焉此汉唐之制也于其已然也而观之虽童子亦灼知利害所在盖不必贤而后为是不肖而后为非于其未然也而议之则其是非虽帝王复出不过决于其人之贤不肖而已西汉之贤如魏相东汉之贤如鲁恭盖难得矣而赵充国屯田之议相实非之窦宪伐朔方之请恭实非之汉之不肖如公孙唐之不肖如牛僧孺盖不揜矣而朱买臣筑朔方之难实非之李德裕纳维州之降僧孺实非之以其事之利害论之则相与恭为闇于机与僧孺为达于权盖亦明矣以其人论之则闇于机者为贤而达于权者为不肖于事之未然惟利害所在而已不问其人可也于其未然则其势不得不惟其人之从今也贤不肖之利害乃相反如此为国家者殆不必贤者而后用之邪宋之为国大抵与汉唐不异天下有大利害天子下之后省后省而不诘驳也谓之过中是以给舍之任常难其人非大贤者莫以任之今考汉唐议论之臣如前所问则利害之明与否与其人之贤不肖初无闗焉则今日议臣之择无乃未免于徇贤不肖之名而忘利害之实邪诸君其熟思求为至当之论将以禆禹麾之万一
　　问三王之不为治久矣汉自马上得天下肆于文帝礼教未遑盖秦习使然无怪也武帝雅尚经术险至于海荒至于絶域无徃不经临幸独未尝一至太学故议者少之以为帝区区置博士弟子员殆矫为之非本意世祖中兴崇儒重道盖尝一幸太学令诸博士横经以讲而桓荣有特赏之渥又从而奏管磬吹雅颂其子显宗亦再幸辟雍从诸子执经以问而荣又有侯爵之褒又从而舞八佾行大射唐髙祖盖尝一幸国学观释奠时为博士者徐旷也为帝发春秋题论难锋生遂有男爵之封其子太宗亦数幸太学观释菜时为司业者孔颖达也讲经毕上释奠颂遂有褒美之诏夫汉幸学之制自讲经之外或奏管磬或吹雅颂或舞或射而唐自讲经外则释奠而已敢问各随其意而姑为之欤抑别有义欤旷所讲春秋盖周孔之政教也荣所讲经史亦不明载而其平时所习则欧阳书頴达所讲经史亦不明载而其平时所明则服氏春秋郑氏诗书礼王氏易夫易诗书春秋者治道之体用也彼如讲其所习则治道之入于耳着于心者必厯厯然矣今考之史世祖之信謡防显宗之尚察慧髙祖惑于浮屠老子之法卒不能以大义正其家太宗牵于多爱卒有十渐之讥敢问其入于耳着于心者教之欤抑所为讲经者非为治道祗以应故事钓美名欤嵗在丙子太上皇帝枉驾国学以幸士类盖旷典也迨今余二十年而主上始一降势以谒先圣盖不特嗣太上皇美意而已所以资经讲以増圣德在是举也为之学官者又得横经于前讲明圣人所以为天下国家九经之防猗欤休哉殆非汉唐数君荣旷颖达数子所为相得以荣当世之士者比也诸生伟逢盛德事则颖达之颂固不可后时而献矣虽然古人爱君不止于颂岂可无説以禆睿听使继今之发于事为者无非经讲之所以入于耳着于心了无万一之不满人意者欤请并以汉唐事陈之毋枉执事
　　问古之论兴亡者不以其国之贫富势之强弱地之广狭顾民心去就如何尔民心之归我也国虽贫犹富势虽弱犹强地虽狭犹广求之唐虞三代舜太王是也舜一徙成邑二徙成都三徙成国方其未也舜一匹夫而已矣而求免为天子有不可得者民心归之也太王之避狄于岐山之下犹舜之避于河南之南也其子孙之王至于垂八百年此岂势取而力刼之哉民心之所在天意之所在也舜在其身太王在其子孙虽迟速不同而积善累功之报一也周衰徐之偃王其所为则与太王类也当时诸侯相率而朝者三十六国所不平者唯楚而已以一未甚强之楚较诸三十六国其势力何如也徐虽小国亦不至舜之无土也楚虽强亦未必在敌人右也以一邠国之人归太王而敌人不能灭今也相率而朝者三十六国矣而徐卒以楚故不祀然则民心之去就又安可据耶而或者求其説而不得则归诸天然则天意之从违又下闗于民心耶若曰偃王之德未盛则所谓三十六国者可欺也哉诸君试评之
　　问诸葛孔明之相蜀也志大功小是纷纷之论迄今未决当其髙卧南阳自比于管乐时人莫之许也而徐元直许之夫元直孔明之友也时人莫之许而元直许之岂其友故私之耶抑平居相知之深故信其説而时人盖未相知欤郭冲拟诸管晏又以为有余夫管晏等辈人也孔明之所自期亦止管乐而已矣则是未尝过自尊大而冲以为有余岂自期者孔明之谦而冲之论则天下之公欤冲之论扶风王善之而当时论者类莫之信岂孔明之自期者盖孔明之实情而冲认以为谦欤陈寿谓管萧之亚似大之也又曰将畧非所长夫管之齐伯天下者也萧之汉君天下者也此岂短于将畧者之所能哉寿旣以孔明亚之矣则所谓将畧非所长未喻也张俨谓近于子产似小之也又曰管晏何以加夫管晏之治齐子产之治郑似无大相过者岂可以优劣论哉俨旣未直以孔明比子产而姑曰近之则所谓管晏何以加又所未喻也至于李兴之论又大所未喻拟之以孙吴以为未足又拟之臧文仲拟之管晏以为未足又拟之许由犹以为未也又拟之颠夭犹以为未也又拟之臯伊上至于许由臯陶中至于伊尹颠夭下至于管晏乐毅同时至于荀长文司马仲达徃徃人皆援引以比方焉诸君试考其事实详较而悉论之以袪千载未决之疑毋忽
　　问自古人君未尝不行责实之政而臣子奉行毎每不以实闻可怪也汉宣帝欲责户口之实而王成不以实闻光武欲责田畆之实而张伋不以实闻唐明皇欲责羡税之实而郡县亦不以实闻夫明皇虽号为励精政事而内为耳目之奉郡县之吏乗间而欺之盖无足怪者若夫宣帝光武皆奋自闾阎知民情伪加之谨身愿治似无间可乗者而郡县亦或欺之此其故安在耶宣帝光武其聪明相若也一王成之奸似不难见宣帝乃不能察而成卒以幸免张伋以十余人之智欺一光武似不易窥乃不能逃未几而遂败此其故又安在耶主上明君人之道谨章程信赏罚盖一纪于兹天下虽未大治而责实之效骎骎乎宣帝光武之上矣是宜内外大小之臣人人精白一心以承休德而比来执政台谏将校禁近之中或有以欺而败败而贬者岂奸诈之风积习旣久卒革之而未能欤抑革之未得其术欤欺而败败而贬上之断也旣明且断虽千王成百张伋何害于责实之政哉所可言者与其使之欺而败败而贬孰若使之不忍欺之为美也必欲使王成张伋之徒一变而为臯防稷契无复以欺烦上之明以败烦上之断岂无其道欤请试以汉唐之事并言之毋忽
　　问广厦之下细旃之上君臣相与讲论唐虞三代之治盖繇汉以来故事然也本朝仍之张幄置筵选儒学之臣充其任率常讲且诵六经而已诸子史间及焉未始及先贤奏议也主上身致太平二十五年矣兢兢业业虽休勿休问安视朝之余莫非躬临筵幄惟治道是究是图二三讲臣恭承德意进读唐陆贽奏议又剟其所切于时务而治道之所先者类而次之以献始之以养力以竢时蓄威以昭德终之以蠲租以救水灾均赋以寛民力凡余二十条玉音俞之次第施行猗欤休哉先民所谓圣贤相逢治具毕张千载一时之遇吾身亲见之幸孰大焉虽然三代而上治出于一三代而下治出于二一谓道也二为务也讲臣之意姑为时务则所次余二十条谓皆所切可也旣言治道举其一足矣顾至余二十而谓皆所先可乎贽奏议虽多至数十百篇孰与六经简要数十百篇之中虽皆本仁义孰与六经精深圣学缉熙其妙自与六经相融何以奏议为哉玉音之俞虽若少自贬损抑采葑菲之义不失其为増圣徳第讲臣之意犹所未谕传曰不以舜之所以事尧事君不敬其君者也又曰不以伊尹周公之道匡其国非大臣也舜伊周事业粲在六经为讲臣者欲于舜之敬君伊周之为大臣两尽其美专以经学进读可也顾杂以贽之所以事德宗事上匡唐之道匡国可乎请以平日之所自期与它日之所期君者并陈之毋忽
　　问孔子叙书断自秦誓终或谓秦之继周孔子逆知其然穆公贤所以开秦也故因而寓防意以进之然则盍直以秦誓次文侯之命又厠费誓其故何耶孔子作春秋断自隐公始或谓平王立而东迁周由是不振孔子追咎其然隐公平王末年诸侯也故因而寓防意以抑之然则盍直自惠公始又延至隐公何耶六经始终孔子皆有意义而书之终春秋之始又意义之尤深者也诸君强学待问于此当有特见愿闻之
　　问乡举里选之制废而科目兴自汉厯唐迄本朝国之举士士之应举其权一归主司得其人则陞黜去取士无浮言国无异论唐王师旦鲍房韦陟韦贯之是也否则诋嘲谤骂随之唐李昻本朝髙湘陈彭年是也故三嵗大比士皆愿得贤且能者为主司而国之诏选主司也亦愿得贤且明者何则主司之明不明去取当否系焉其贤不肖则所取士徃徃如之故尝谓欲知所取士之当与否贤与不肖不卜之他卜之主司而已矣或曰不然汉萧望之身为儒宗近古社稷臣也而取持禄保位之匡衡张禹白居易以直道奋而取行如市人之牛僧孺李宗闵奋私昵党人指为盗而取知名士之唐冲薛庠袁郁则国之于士岂可以主司贤不肖卜哉欧阳文忠公文章主盟也素疾刘晖轻薄及试乃见录苏文忠公文章宗工也素善李方叔俊迈及试乃见遗则士之于试岂可以主司明不明卜哉主上自即位凡八举士于兹矣毎举去取不当士必以主司为哗某不贤某不明舆论以为所取士某非贤者则执事者又曰殆主司不得其人不得其人莫如李宗闵贤且明莫如萧白欧苏而陞黜去取其得失乃如彼则不独主司难其选主司亦难矣诸君怀艺待举旣有望于斯必有处于斯幸见告勿徒哗也









　　钦定四库全书
　　缘督集卷十七　　　　　　宋　曾丰　撰序
　　重修族谱序
　　曾氏始出于鄫姒氏封也其国防在春秋僖宣时不克自立襄公六年以晋不辅为莒防晋以鄫故讨鲁鲁诎则鄫葢不幸也国既防子孙散亡其在鲁者则自列为曾氏卓然着见于后世者防参元申也沿秦歴汉迄于唐皆防不显五代时其族寖防与于温陵临川临川之派二一南丰始迁之祖畧一崇仁之醎溪始迁之祖旧惟我八世祖讳财醎溪族也寻徙于吉水松江厥后吉水析为永丰大宋兴南丰温陵之族盖有以文章事业显者而我祖后曾未大有闻于世呜呼鄫逺出于禹既其国灭于不幸而防参元申又如此贤而不见用于世则固当在其子孙其子孙之荣且显宜其不一族而止而南丰温陵之派独盛惟天无私岂于彼厚而我薄耶其迟速先后之各有时也惟我祖实生七子俱隠徳不仕其子孙滋蕃迨今十世世业儒三嵗大比领秋荐者五十而赢偕计于春官者二十而缩中童子科者一中神童科者二皆仕不甚显而小子丰则未可知也在易否极则泰剥极则复盖消长盈虚之理然也其效可立而待惟我曽氏根丰源深其流庆固不偏于南丰温陵天运回环必有当之者顾小子丰虽其质驽下岂敢自弃以坠我先更为同派者勉之无使南丰温陵颛其羙是之谓曾志吾虑夫吾诸子孙之不学莫知吾曽氏所由来也世逺而不自奋发以迎天之报故次其世加详焉既观之乾道二年六月二十有五日九世孙丰序
　　隆兴府纂修图经序
　　郡国有制旧矣豫章自汉为郡歴隋唐至五代凡千余年事迹不胜数凃廙雷次公所为记籍包罗未尽于大槩得矣其本今亡李煜赍籍归朝豫章郡随之更太祖太宗真宗三朝拊循而郡之风物始盛于是有某氏祥符图经述焉又更仁宗英宗神宗哲宗四朝培养而郡之风物始极盛于是有洪氏职方乘述焉建炎绍兴间金人南牧阖郡委烽烬太上皇中兴拊循三十余年始复太平之旧今犹未有述也淳熙壬寅丰承乏假守至则嵗且頽矣盖惟民瘼是披是革他未遑明年幸嵗熟民安而事希暇日取三书阅之虽理互有到而事互有遗乃选二三僚佐二三郡士之融于理熟于土风者相与类次毎类成某从而次择之一书所述或详或略俾从详或同或异俾从同或是或非俾从是或有或无俾从有三书皆无而诸子百家解传之说碑碣之所记长老之所传或间有之乾道淳熙以来踵兴创出非三书所及则各从而増入焉庶别成一书又明年某月藁具余覆校罢厘为若干卷二三僚佐二三郡士盖用力多矣余拱手蒙成宴集次相劳苦言兹书首侈龙徳之潜艶府额之赐所以报上也次攷百家凡三书輙録所以补旧也卒参新旧合三书而一之以便观览以备职方氏史氏采择贻后也一举而三意寓焉虽少糜公钱岂所计哉于是锓于木某月某日丰序
　　豫章图志后序
　　殿撰给事程公帅江西之明年百废以次举凡无益雅不事也维治豫章东南一都防非他支郡比圣天子恢复之念未始寘披舆地次或小有抵牾一夕下职方防兹郡于江西宜首应诏故图经三大不害同小未免异非所以便乙夜之观也锐欲纂次间郡上佐刘公某黄公某恊承公意出任撰凡举例之责又与公物色得郡士崔某冯某任编摩使祝某杨某任笔削藁成公润色之迄成全书故昔之缺者补之分野之类是也畧者悉之郡沿革之类是也其説二三者一之辨豫章名之类是也踵出创立续之乾道淳熙二十余年事迹之类是也余固凡钝幸尝分祝杨二人者之责工未半輙以事解去又阅某月始报讫嗣得副本视予所草语之哇者转为雅浮者转为浑公润色力也公第进士虽蚤而攻苦食淡若恬俟命不啻韦布时年途中且晚矣始擢给事中兼掌外制入选邃殿积所着盈袠大抵华国之文葢学力既到发于持满之力理固然欤此书经公润色多析讹归确发伏使昭不徒华一郡而已圣天子恢复后诏合九州风土志之如古帝王时作九丘然则扬之一州事迹此书过半矣举以入焉无可易者方是时又当与外制类藁并藏秘馆永为华国之书顾余滥得所附而无以自见强出腐语赘其后抑喜机所发不暇自量者哉淳熙壬寅某月某日曽丰序
　　送江鹏解元赴省序
　　贑于江西为穷絶之处其地逼广其俗逼蛮自晋为郡至于唐始有士至本朝始有名士而其初大抵学于他州游从得其人陶染成就或安土焉虽成就亦陋防昌之为邑又贑之穷絶处也本朝敎养二百年邑之士仅得国子博士尹天民枢宻院编修唐稷稍稍有文声其希濶葢如此淳熙九年余以郡檄为其邑令廉士籍中齿与余不相上下者得数人诘之类一再上计者子弟行得二人焉曰刘鼎江鹏资可上而气未揉有志于学而未得广充反约之道月课而第其艺每出诸生上余从臾之子有骄色而中下者或噪焉余恐其骄未艾则噪未艾也从而恢拓之有悔色又从而櫽括之有寤色子方骎骎也顾余所挟未足以塞所扣思所以谢税无繇耳明年秋郡守魏侯歌鹿鸣而送鹏于朝于其行也挽而与言子于水见章贡于山见崆峒于师见乡先生而己子今往航而北有庐阜彭蠡车而东有麻姑之峯淛江之潮皆足以改章贡崆峒之观更于师焉求之当得学识之老于余者出而从臾子也骄色不形焉恢拓櫽括继之矣子姑屏气滉融之防有机相契自率性扩而充之至于赞化育又自赞化育反而约之至于无声无臭出秋毫为泰山収泰山为秋毫无不可者虽甲乙科东西府子犹以为凂我区区一上计胸中岂复有哉挟而归追诵乡之每课輙出诸生上之文犹为汗下况其中下之噪者欤风声气习所移噪一变至于吃吃一变至于嘿嘿之中又各有所见焉余知防昌不亶可为闽子不亶可为欧阳詹也尚勉之
　　送进士陈景年赴省序
　　嵗在壬寅余以贑辟为防昌令三山陈景年随其兄尉公先余至累月一再谒次遽请执弟子礼顾未有以借口却之笃而言万物之初有道而已道大而莫明其所以然则姑诿曰天理又有莫明天理之所以然者则诿曰人伦而疏其目则为君臣为父子为兄弟为夫妇为朋友而师弟子不与焉夫朋友为道设也师弟子之于道岂徒若朋友然哉而人伦之目圣贤去此而取彼葢道之所在君不得加于其臣父不得加于其子兄弟又不论也古之君葢有待其臣如朋友示相宻也虽然朋友以臭味为伦耳又有待其臣如父兄示相亲也虽然父子兄弟以气为伦耳至于先学而后臣终师而不臣者则示相尊也亲宻者爱而已尊者敬也爱非敬等则师弟子之伦比之君臣父子加重矣而伦之目不与焉无乃师弟子以道为伦例书之恐非所以示尊故耶然则曷不特书曰不例书只所以为特书也故自君臣父子至于朋友凡理所宜然皆安受而不辞若夫师虽理所宜如孟子犹辞焉况其与孟子相千万者哉子必欲师四海不可欺尝试裹粮以求求之得不得归更过我我其有谂子者而子怀安足迹若不忍弃余门明年秋吾江西计臣第其所为文而乙之荐于上子喜见眉睫窃以怀安为得策余恐幸不幸相为倚伏于其将戒途也挽而告之以为兹行殆天假以求师之便欤士之轻千里而求师盖有得之者矣信未盖疑沃不醻渴翻不若无所得而归自求之之为愈也子姑往试春官罢求师勿惮劳或者无所得而归余始以有所得为子贺当是时余欲师子之不暇而子尚何以师余为哉子始颔为然而心终犹豫遂次其说为送行序使途诵而意逆焉十月二十一日书
　　答任子厚秀才序
　　淳熙十年秋部使者以天子诏檄官六试隆兴士余其一也每一题出与五人者商略若为处则以科举律戒焉一黍絫不合輙黜士试讫余阅数百卷其为文不诡谲则腐不旷荡则拘不峭崛则弛求其纯与律合蔑如也肆余所见与其腐也拘也弛也者之终必不进宁若诡谲者旷荡者峭崛者之容或可収也虽然终必不进者与律仅合容或可収者往往相违矣凡有司从事以律不以见故余所取五卷类非所喜者发而眂之皆丰城人旣又思丰城至寳之气所在钟而为人盎而为文不应若是而已明年春复以檄留府有丰城士以谒入其题为任宾坐少选出镜古録前有识其字为子厚余览之大扺议论战国君臣居多苏秦张仪术至髙也子厚窃卑之更求出其上其为文犹其为术也余追省向所阅数百卷其中类是间有之比之腐者拘者弛者信愈矣其如不与律合何哉虽然犹幸其可収也至寳之劒其气粹可欲之谓善也其质厚有诸己之谓信也其锋藏充实之谓美也其焰属天充实而有光辉之谓大也其跃入延平津大而化之之谓圣也其幻为龙而莫穷所归圣而不可知之之谓神也子厚収至寳之精融之文章其焰烛天矣而防续之状时见焉意其初非自气粹质厚而发之欤相过从累日熟知其为人犹其为文也故余欲子厚以论语之乡党养其气使粹以礼记之中庸大学培其质使厚以易之坤頥大畜収其锋使藏竢其久且满也而自然发焉小则韩子文中子扬子荀子中则孟子曽子大则五经大而化化而神则易矣子厚识机明尝试权之与其求吾术之出仪秦上孰若求吾道之出荀扬上耶子厚学力强尝试践之其持久也以坚其持满也以虚更十年后天下士不特慕子厚为文而已又将慕其为人也若夫晚年之业顾又于光辉之上加功否余未敢前言之二月一日序
　　送缪帐干解任诣铨改秩序
　　居今之人自农转而为士为道为释为枝艺者在在有之而惟闽为多闽地不足以衣食之也于是散而之四方故所在学有闽之士所在浮屠老子宫有闽之道释所在阛阓有闽之技艺其散而在四方者固日加多其聚而在闽者率未尝加少也夫人少则求进易人多则求进难少而易循常碌碌可以自奋多而难非有大过人之功莫获进矣故凡天下之言士言道释言技艺者多惟闽人为巧何则多且难使然也多之中不竞易而竞难难之中不竞拙而竞巧不巧求而获者有矣未有巧求而不获者也故闽人之凡为技艺者多擅权门通肆以游凡为道释者多擅名山大地以居凡为士者多擅殊举异科以进凡自科举而为官且仕者多擅清选华贯以显淳熙甲辰少卿马公将东广漕事明年余为其属三山缪君用之盖同僚也每晨集幕中揖罢兀坐而已非扣击未始出一语诘其故则曰赋性拙无口才相与居旬浃熟察之诚若无口才窃怪君闽产也而独异于闽之人相与居又旬浃君别余言行诣铨改秩势须为邑夫邑非巧未易为也良独拙奈何余对以为君少锐于学齿且逾中始第太常垂老始税选调其失或在拙矣朅朅为兹来也应书之考盈三而改秩之荐盈五非以拙得耶拙有功于君多矣而信拙未笃何也拙近天巧近人拙近道巧近术拙近徳巧近才君闽产也而独异于闽之人良得拙力夫又充拙之操而大之则岂特异于闽之人而已哉君去欲擅清选华贯则拙非所上姑欲为县而已矣则拙之用虽不宜吏而宜民虽不宜郡而宜国君幸勿负拙拙负君欤犹不失为循吏传中士拙不负君则又安知清选华贯之不自县得耶祖饯次酌酒诵杜少陵用拙存吾道之句寿君君满引而行三月五日庐陵曽某序
　　李季牖舆地新书序
　　疆理之制始乎伏羲成乎黄帝至周而大备至于东周寖壊矣凡物之坏未有不变者也故周而上封建秦而下郡县秦而下未久可放也周而上则或可放或不可放矣春秋之初周之列国犹有千二百存焉讫获麟则千二百国见于经传者百有七十百三十九知其所三十一亡其处呜呼春秋二百四十二年耳千二百之中地若名俱可放者才百三十九而俱不可放者至于一千三十盖十无二矣等而上之比周之初千八百国十无一矣又等而上之比商之初三千国百无三四矣又等而上之比涂山之防黄帝画野分州凡万国百无一二矣合五帝三王二千年间率百无一二可攷况自黄帝等而上之又有无穷之往古率千万犹恐无一二也秦而下疆理之制具于史互见于百家传记十犹八九可攷虽然更代为一书而百家传记则人立一説者焉夫代为一书则先后散人立一説则是非杂十犹八九可攷顾第未久耳等而下之又有无穷之来今散与杂不止也则安保其终之不与黄帝等而上者类耶余窃病之久矣淳熙乙巳至广广州司理参军括苍李如篪季牖出所着舆地新书十卷类而疏之于国都自伏羲于陈数至本朝于汴于形势自王畿数至于荒服于禹贡自壶口数至于海于周官自扬州数至于幽幷井井画画散者聚杂者一余平生讨论欲为而无力其及者一朝而骤至慰满叹赏次转以语广之士大夫闻者争睹睹者争传百口一舌服季牖之用力専施功久而不知所谓季牖者将老矣而犹未遇也或谓季牖习贫熟其视食斗升操尺寸不啻钟鼎钧衡之安遇不遇非所计敢问此传否余为言九州之志谓之九丘盖舆地书类也九丘传自上世逮周无恙孔子出始除顾此书芟浮剪芜举纲録要往往用孔子述职方法也复有孔子出则容有去取其间传不传未可知未有孔子则其书必传其传必久季牖虽老矣犹未遇也殆有遇而不老者存焉七月二十有三日曽丰序
　　邓氏立见厯序
　　有道然后有数有数然后有厯厯者歴也施于占天候气歴歴然莫逃云也三才未分有道而已既分则道散为数丽于天为五纬丽于地为五行丽于人为五事自一散为三五又自三五散为十百千万数益散益暌矣道则相为流通者焉人君法天地以建民极故以道归于独运而以数付之百执事厯官其一也唐虞之时尧舜以道运于上羲和以数揆于下数将耦者道实培之数将畸者道实销之故星纬之度无至于变而占候之职不失其常至春秋时反是道运数揆胥失之矣日蚀不书左氏独归失于官余惑焉上即位二十有七年星度以乖常闻者葢不下三五矣小则彻乐避殿大则损膳减服御无所不用其至厯官以失职闻者亦不下三五矣小止夺俸大不过削秩未尝坐已甚之罪此岂务姑息于人而过以重自累哉亦曰责人不若责已徇数不若徇道故耳惟其于道加详而责已重故星度之乖随感而輙顺惟其于数加畧而责之人轻故厯官之失乍警而复弛上鋭于革而中难其人于是诏搜草泽焉方是时吾州有邓浩者出葢儒家子也少世其业壮而贫姑假卜筮自资初取易次取古今厯书强力钻研潜心占候葢六七年始悟又六七年其学始成惟冩百中经终于淳熙癸卯厥后未有述者廼自为一书断自崇宁三年嵗行甲申嵗旦丙子为始演算两曜五星之度穷分极秒至淳熙改元又增入逆顺迟疾留伏之数为便于卜筮设也百中经约其概今书析其防约其概则未尽也故用之占候必重覆乃可析其防则无遗矣用之占候纲举而目张立览而毕见不重覆可也名曰立见厯持以应诏不无禆厯议顾独用于卜筮岂不可惜哉浩始萌进匦意既又思圣王右道而左数君子主儒而賔伎挟卜筮进已非美事诏又类常行是以未决予曰不然厯出于数数出于易故厯虽数而近道数虽伎而近儒谓非美事过自退逊耳诏凡三下不可以常行视也用志卷端以赞浩之决焉淳熙十五年十一月十六日庐陵曾丰序
　　送布衣罗以宁上书不报归乡序
　　淳熙十有五年秋丰城布衣罗氏子以宁投匦上书三上而三不报浩然归与顾余同馆又同为江西人独见善厚行业具朅来告别亿其词色若欲得予赠者廼与坐有顷为言三代取士一出于学故天下无不羁之士七国取士一出于客故天下无有常之士至于汉去七国未逺虽渐兴学而未容顿禁客故士之出入于客与学常相半而取士则别设科目不一途而足夫科目绳尺事也有常之士所乐趋而不羁之士所厌就故士之出入于学者相率而应科目晁错公孙董仲舒魏相杜钦之徒是也彼出入于客者往往转而他售或上书献颂朱买臣徐乐司马相如车千秋之徒是也方今取士之法自廷对而赐第者十之九自舍选而释褐者十之一自嚢封而授官者率千百不一二故上而禄于朝次而禄于州县大抵有常之士也不羁之士虽间出焉求其稍能自致美官者始有邓酢次呉曾又次戴之邵之徒十数人耳夫今天下无事朝廷之上惟簿书狱讼是务虽庸夫高枕而有余至于邉烽猝警羽檄交驰虽圣人茧足而不给况区区有常之士哉以宁挟不羁之才乃于庸夫高枕有余之时出售其説三上而三不报无怪也横渠张公载少喜谈兵质于范文正公公责以儒者自有名教何事于兵勉之读中庸横渠公退而变所习卒为河南学者宗师自末言之讲学之功大于谈兵固矣自初言之谈兵非无益人国者而遽责之文正公岂沮人赴功者哉诚以横渠之资可进于道不止于兵机吾遽以谈兵予之彼且自满不复折而入于道是以宁故怫之俾勉成其大毋姑顺之俾苟安于小以宁归余敢诵所闻以荐焉令所上书中天子意急征而骤用虽少慰初志其终所成要不过邓酢辈耳不然而竟归虽初志亦未惬然继自今以趋时之心趋古以谈事之口谈道他日学成则为横渠公不竢其成而姑为时出犹不失为有常之士如公门人顾决择如何耳所亲刘纯叟余友也于理道明归以余所告告之属为决择防得其当焉九月二十有五日序
　　同班小録序
　　淳熙十六年正月庚戌皇帝御后殿临轩选人李耆庆以下凡三十有二员踵吏部侍郎班于庑次第见已传防改秩退聚于天庆观具衣冠再拜而三揖叙同班也阅六日丙辰又聚于旌忠观相与言曰古人气投道合适然行同途宿同馆犹定交去况朝觐臣子大礼吾三十有二人者东西南北士也乃获为同班非幸与聚拜结契其事虽出迩年要有不可废者虽然非久相亲难记而易忘人情则然兹初结契相许至子孙于久要之义得矣更旬月随牒散而之四方嵗复一嵗少者衰衰者老卒然遇于道往往忘靣目甚则忘声音又甚则并姓名忘之岂待至子孙哉于是类爵里状刋而次之谓之小録人授一帙备忘也备忘未有具责三者之终不忘难矣既有具则嗣自兹靣目声音借或忘之姓名则容不忘也虽曰不忘矣或面相承或书相遗言行有过而不告与忘同文学有疵而不指与忘同政术有悖而不责与忘同班中士类贤者恝然相忘万万无有也虽曰不忘而与忘同者万犹有一则班契不得为全矣故于録之首致序又于序之末致戒焉阅二日戊午庐陵曽丰序
　　知稼翁词序
　　淳熙戊申故考功郎黄公公度之子沃通守临川明年临川人士得考功乐章其题为知稼翁词请锓之木通守重于诺于余乎质焉余谓乐始有声次有音最后有调商那周清庙等颂汉郊祀等歌是也夫颂类选有道徳者为之发乎情性归乎礼义故商周之乐感人深歌则杂出于无頼不羁之士率情性而发耳礼义之归与否耶不计也故汉之乐感人浅本朝太平二百年乐章名家纷如也文忠苏公文章妙天下长短句特绪余耳犹有与道徳合者缺月疎桐一章触兴于惊鸿发乎情性也収思于洲冷归乎礼义也黄太史相多大以为非口食烟火人语余恐不食烟火之人口所出仅尘外语于礼义遑计欤考功所立不在文字余于乐章窥之文字之中所立寓焉泉幙之解非所欲去而寓意于邻鸡不管离情之句秘馆之除非所欲就而寓意于残春已负归约之句凡感发而输写大抵清而不激和而不流要其情性则适揆之礼义而安非欲为词也道徳之美腴于根而盎于华不能不为词也天于其年苟夺之晚俾更涵养充而大之窃意可与文忠相后先顾余非识者人未必以为然尝试志卷端以归通守通守于家为贤子于时为才士夫有志扬其先而不惮锓之木则传者日益广当有大识者出为考功重其价焉十二月五日奉议郎新知静江府义宁县主管劝农公事赐绯鱼袋曽丰序
　　誉德集序
　　大江之右支流曰葛谿是为吉永丰之隍自葛谿遡巽维而上穷源竟巅是为贑宁都之疆于中道得聚落曰前谿安住居士谭元勲所家处也上下距邑率百里而觭左距乐安其里半右距兴国其里倍太平盛时烟戸伙而生理繁所在有爱事者客往来四邑不赍粮可也自绍兴迄淳熙阨于盗再阨于兵三阨于旱四阨于水五阨于蝗伙繁气象变为凋耗细民姑勿道也吉防之费巨室难支衣服之赀中产不廪甚者即公私之逋而莫输何暇及客哉元勲仅中产耳客至輙治具酒酣则出姬侑觞歌嘑达旦随家有无为礼丰俭丰或至过俭未尝不及平居暇日户外之屦常满节旦诞辰婚筵姻席则铺张形容雕篆骈俪之献累累装裹嵗在己酉纂为钜集缄以见贻余周览次窃思韩退之以有誉与否为大丈夫遇不遇之别元勲郊居村处养素而守恬葢不遇时者而才隽满前道古今而誉盛徳直与遇时者等或羡且怪退之复作不知眂元勲为何如人余曰主人爱客则客爱主人理势然也遇不遇无与焉虽然元勲与客客于元勲汛爱耳诚使元勲爱才客与常客相十爱贤客与才客相百则其还爱主人也一才客之誉与常客相千一贤客之誉与才客相万其间或得大贤焉爱之则话言之规磨气味之薰染其为濳益又非浮誉比敢因其集之未名名曰誉徳又从而次序其説以归元勲俾卒其美焉十二月二十有二日序










　　钦定四库全书
　　縁督集巻十八　　　　　　宋　曽丰　撰序
　　庆长兄易集议序
　　易上该气次该象又次该数太元气之始也太极象之始也太一数之始也自象数溯至于气穷矣传曰太易者未见气也伏羲之书曰易取未见之义欤见气则谓太易为太元为太极见数则谓太极为太一易有太元太一系辞不书何也圣人虚易以气实以象主易以象副以数虚不容书副不必书易于是有二焉未见象数先气之易也见象数后气之易也先气斯谓函气后气所谓化气函气者易之精化气者易之神也故易之书得已而无者气也不得已而有者辞也厯家尚易之气以数参焉隂阳家尚易之象以气参焉卜筮家尚易之数以象参焉儒家尚易之辞通以气象数参焉防三归一而易无余韫矣余从兄益字庆长十五而诵易三十而翫易四十而融易未融则聚在书散在天地万物既融则聚不在书而在心散不在天地万物而在我惟我自有太元太极太一故我能化气化象化数复出而为辞焉谓之集议明白不流于浅近含洪不溺于艰深书成授徒之余躬践其言家行其学形于族戚朋友州里往往相孚斯用易矣于兹五十有五首二毛而家四壁晏如也斯安易矣更五年六十未知能忘易否借曰未也更十年忘易必矣嵗在辛亥余得副稿于其子松缪不自絜推易原委序而传于人人人能自气而顺融象数辞废书可也否则自辞而逆融数象气必有得其书之力者焉
　　白石丛藁序
　　吾邑令君三山黄岩老随牒效官二十有五年公私之隙用力于诗嵗在乙巳见遗一巻与古容有未合者至壬子见遗一编合矣诗生于声声生于气气浑而夷雅声出焉牛尾之歌是也气薫而洽颂声出焉卿云之歌是也气肃而沉风声出焉麦秀之歌是也古诗有雅颂风而雅颂风之名未立其体未成也一经孔子删焉朝廷之诗谓之雅郊庙之诗谓之颂乡党之诗谓之风名于是始立雅颂多用赋风多用比兴体于是始成三代时四夷类能诗乡饮蜡祭之类视其君之教化参以国之风俗节文而歌之以相劳苦以相酬酢删余厘为十五国风此乡党之诗也君前后三涖邑于古为子男之国所至随土视气随气视声随声视律其势止及为乡党之诗故其体多风其用多比兴进贤有徐孺子耒阳有杜少陵吾邑有文忠欧阳公故家余韵犹存君收而入于诗不失为思无邪者要未免以土风为风尔邑家毎嵗常行具馔劝耕近乎蜡祭张筵燕士类乎鄊饮继兹行礼其黜尔俗主吾教自为诗歌之君倡于上气出于道徳而协声入于律吕而谐士民和于下谐声鼓之转相动协气蒸之转相化诗至于此吾知君以三代之风为风所谓止乎礼义者欤古者王人采诗子男之国有史凡一诗出王人采而上之史录而藏之今亡是故于白石吟藁序其概诏民使传焉赐环去朝廷须雅郊庙须颂章成有太师氏刌协之燕欲格人飨欲格天讨论勿厌细扩充勿厌大礼成有太史氏录藏之后藁不必序自传也岩老名景说云
　　浦城耆旧录序
　　绍熈五年九月余视南浦事首见吏民问风俗次见士大夫问人物或曰有詹参军耆旧录在可考也既考且思封建盛时诸侯之国有史凡人物随其国书之罢侯置守之后史官在朝廷郡国缺然人物物故则冺识者忧焉此襄阳耆旧传之所为作也参军易传为录不以史自居尔其实则史浑其所蓄曰徳赫其所建曰功华其所命曰爵三者全大书之偏特书之太上上徳其次上功又其次上爵故不得已宁遗爵毋遗功宁遗功毋遗徳史法则然录之书功书爵一字不贷史法也所未喻者容有遗徳耳襄阳之传厐徳公所谓以徳书者十室之邑有如孔子南浦千室之邑也孰谓无如厐徳公或者参军重于推择故耶徳公初书于耆旧传卒书于列传所书未必不自耆旧传出故野史者国史之储也书显者略书隠者详法当如是卿大夫有功若爵杨文公辈是也国史具书之兹不厌略乡先生有隠徳谓谁国史未及书所望者野史书之兹不厌详巻而归参军更裁之详者宁惮损略者勿惮増焉
　　赠董一之谋筑序
　　嵗在丁巳十月初吉表妷董氏子九经过余愬先军家故无田庐随牒効官惟簠簋是饬虽终更者四所至俸辄薄厪给衣食余者大抵坐好事共具费至尽未尝有以遗子孙故自其盖棺籴炊僦居八年于兹矣僦夺以籴逋难其居为之谋焉先省我僦可矣莫佐我筑奈何余思疏广不立产业尽以赐金为共宗族乡党故旧宾客之具虽曰有旧田庐可遗子孙要亦人情所难葢贤者之为也军无旧田庐可遗子孙而共具如之视广其事为尤难其徳为尤贤矣贤者子孙有立则人共敬有求则人共应史不书广子孙何如设使贫不自食旧庐是剥新筑是卜汉风俗厚广之宗族乡党故旧宾客必有不相忘掇赀佐费者参军二三子上无以居其亲下无以居其身万不获已谋筑焉而贫甚于故莫办也凡参军无恙时宗族乡党故旧宾客犹存者当若为情哉余辄力贫掇钱緍五米石二为倡佐费又书军所以贤于广者授九经俾首以白其宗族次以白其乡党故旧宾客防有气重于义心厚于仁者出诩诩然相和恵于相佐患弗卜卜斯筑患弗筑筑斯速矣越一日序
　　赠张徳荣序
　　嵗在己未五行家流张徳荣至余前谈百六数杂以人之始生年月日时试之推辄騐者多矣至于所以名曰百六未洞洞然也余闻数起于一成于十一三五七九阳也九为老阳二四六八十隂也六为老隂物老未有不变者易于上九上六则复初所以通隂阳之变也否则厄阳老于九而终于九故其厄谓之阳九隂老于六而终于十十而取赢于六以合焉故其厄谓之百六百举其成六举其觭在人之算则百年而觭半得六月焉谓之百六阳限在天地之算则百丁亥而觭一得六甲焉谓之百六防是也自甲子初起奇耦相乘数极百六厄于唐尧之丁亥尧至于今阅六十丁亥矣更四十有一则又一百一丁亥其数复厄尧丁亥之厄为洪水后丁亥之厄未知为如何也天地之数小厄则陵谷变迁万物淆乱大厄则乾坤融释六合混防百丁亥而觭一大厄也自开辟视之特小厄耳相乘不已其末容有大厄在焉徳荣之数学进进未艾继兹去与精于数者相遭为我细问更几百丁亥而觭一然后罹大厄得则幸见告相与谋前期求出六合之外而逃之无所逃则聴之
　　髙元之变骚后序
　　余闻诗生于声声生于气天地与气为聚散则诗与天地为始终葢其理然也孔子所取者雅颂风而已不及于骚时则骚未作也而雅不及于上古何耶上古之诗言大道者多未纯乎雅也雅变为风风变为骚极矣下此则乐而滛哀而伤怨诽而乱去雅逺而难反不足以为常道矣故诗之原止于雅其流止于骚庆元己未腊余得髙元之变骚于周君可初疑骚不可复变变则徇流繙而绎之意所欲者变骚为风变风为雅葢还原之道虽名变也其诸异乎人之变之欤齐变至鲁鲁变至道孔子志也骚变至风风变至雅元之志也充所志而之患不变变必至顾元之无孔子力人未以必然待之尔书之典流为誓诗之雅流为骚是或一道也缪公悔过近道而孔子收秦誓入于书屈原爱君与悔过等使孔子生于战国之末余知收骚入于诗必矣彼曰删后更无诗为徇骚之流者设可也元之学未同乎大通而果于立论如此或者以典推雅以誓推骚逆知孔子意然欤后世有孔子出骚得附于诗以为经则元之所变得附于骚以为传用防所见其巻末寄之往使藏以俟焉二月五日庐陵曽幼度序
　　松窓丑镜集序
　　嘉泰四年余得宜春邑大夫三山郑域字中卿松窻丑镜散语韵语十数种大抵散语文体韵语诗体也其种十其力百故十者全其体二其心一故二者精既繙既绎且革且缇而中卿自小其业若悔为者余曰自小谦也小诗文过矣太极生两仪两仪生五行五行生五色五声色相品谓之饰加错综焉而文生声相伦谓之音加刌协焉而诗生伏羲氏八卦文之始也葛天氏八曲诗之始也八卦出而文生生长于三易四书而成于春秋八曲出而诗生生长于虞夏三千篇而成于风雅颂物成则变史记春秋之变也太易之变也离骚颂之变也自楚汉逮唐迄今变体百出卒不得与未变者抗何哉经天地行鬼神之谓文动天地感鬼神之谓诗其上惟胷中自有一天地如孔子然后能以无为为之其次惟胷中与天地相似如曽子子思孟子然后能以不能不为为之又其次如屈原司马迁扬雄其胷中葢与天地相通者固自能为要犹未免以有为为之也去以不能不为为之有差矣安望与以无为为之者抗欤天地人间然甚矣士欲为屈马扬如之何通之曰至逺而近者天地之谓也至小而大者心之谓也有以使吾之小者大则可以使彼之逺者近故天地之逺近在心心之大小在学韩之学于羑里得文王之大杜之学于举十六相得舜之大则杜韩胷中与舜文通矣舜文王等天地也与舜文王通是名与天地通故杜所为诗小用则驱疟鬼韩所为文大用则开衡云驯潮鳄中卿之学于彖頥彖谦不言卦体得孔子之大则中卿胷中与孔子通矣孔子等天地也与孔子通是名与天地通更加学焉充韩杜为屈马扬充屈马扬为曽孟于诗文也是惟无为为则大则惟无用用于邦家以祷也曰雨而雨曰而用于朝廷以祀也郊焉而天神假庙焉而人鬼飨何开云驯鳄之多羡哉中卿曰然敢不勉不志久輙忘丑镜又未序也何当书以冠巻首耶十月四日谨书
　　曽神童对属序
　　嘉泰癸亥得吾州中童子科曽氏子防对属一巻一巻舒之字颗珠句片玉也置诸袖留示吾诸稚其父徳荣曰小学之道奚以示为余曰不然属辞比事而不乱者深于春秋者也春秋岂小学哉衡门稚子璠璵器翰苑仙人锦绣肠文忠苏公轼尚书孙公觌问答句也时则孙公五嵗幼语如老作猝应如徐思所谓属辞比事而不乱者欤苏公器之曰真璠璵也既长且壮天子擢为从臣公卿推为文士卒如苏公所器此所谓小道葢不失其为大学与孙何人哉曽何人哉有为者亦若是用书于巻授徳荣以归防防其勉之
　　胡谦庐陵防求序
　　近世有赓李瀚防求求工于瀚者多矣余于交游中得二人焉临川蔡庄叔建安叶邦邵也葢泛然取天下事为之其工易胡谦庐陵人所为庐陵防求特取一郡事尔其工如之难哉虽然余于谦甫不取其工取其大何则防求小学之书也于谦甫葢其绪余而阖郡事迹钜细亡遗书之九丘之意不外是骈音俪节圭黍亡差春秋之属辞比事之意不外是八邑声教之深浅四民气习之醇疵读者涵泳为之叹嗟诗之十五国风之意不外是则有大学之道存焉天地间惟圣人为能大惟圣人之书为能大学之道孔子鲁人也删诗留僖公颂定书存费誓作春秋首十二公曽不以父母之国之嫌自避此孔子之所以大而诗书春秋之所以为大学之道欤谦甫此书有志于大其心以大其道者也余恐读者小之不知其心之证有孔子在其道之证有诗书春秋在故取以发挥为之序以冠其巻首焉开禧二年六月十日曾幼度序
　　送王元用序
　　余友人行王元用每与客语曰夫生之有死犹昼之有夜葢理之固然者世不以固然处之往往苟生而畏死是岂知理者之为哉故处死有三有未能忘死者彭铿之熬雉是也有能忘死而未能忘骸者刘伶之荷锸是也有死与骸两忘者庄子惟乌鸢蝼蚁之所食不夺彼而予此是也仆少时读书髙不慕为庄子卑不屑为彭铿第安于理而已矣今也行年六十有奇就木之期逺不出三十寒暑然而家食贫欲先为具殆未免资于亲旧若无说以先为之容葢所谓忘死未忘骸者欤曽子闻而为之说曰吾圣人之教棺椁衣衾不害为逹苟为不然死则已矣何必更埋也哉元用不矫为刘伶之荷锸而安为吾教之棺衾吾所谓不害为逹者是也虽不识者闻之亦乐助之况亲旧耶吾闻扑满者以土为器以为蓄钱具有入窍而无出窍满则扑之葢土麤物也钱重货也入而不出积而不散故扑之夫元用逹理如此则其亲旧从可知矣岂有能积而不能散至于蹈扑满之戒者哉万有一杨朱焉拔一毛以利天下而不为请以吾说示之
　　送游宏逺序
</div>
    <div class="pagination">
<a href="缘督集_page15.html">上一页</a><span>...</span><a href="缘督集_page11.html">11</a><a href="缘督集_page12.html">12</a><a href="缘督集_page13.html">13</a><a href="缘督集_page14.html">14</a><a href="缘督集_page15.html">15</a><span class="current-page">16</span><a href="缘督集_page17.html">17</a><a href="缘督集_page18.html">18</a><a href="缘督集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
