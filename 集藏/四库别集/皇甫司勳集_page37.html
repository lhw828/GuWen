<!DOCTYPE html>
<html>
 <head>
  <meta charset="utf-8"/>
  <title>
   皇甫司勳集 - 第 37 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇甫司勳集 - 第 37 页/共 39 页
  </h1>
  <div class="content">
   清举楼记
　　侍御刘君相厥考园是为华建楼其中名曰清举于以处高明揽昭旷魏生赋之谓美堂构而永孝思者也其居也乃在郡城之西阊阖之南斯地也东引于越北达长淮方舟结驷骈至辐凑开市防于昩旦横阛阓而流溢聫袂尘昏挥汗淖积乘时射利之夫袨服游闲之子竞其区宇矜其燕居吹竹弹丝调珍馔玉目恒夺于纷华耳习闻乎諠咽者也侍御幽襟独秉冲标夐迈心窃隘之叹曰匪先人之庐是懐吾其鲲徙而鹏运矣缅庄叟以养恬晞扬子之耽寂若遗世絶俗者焉其于人也每立遌而难合故其从宦也亦屡拙而不工至其为文也思若凌云气若吐霓通濳虚而变态不穷其为诗则穿天心出月脇兴寄宏深而不可为象皆寓之楼矣其为楼也三江滙其左羣山控其右前临茂苑后枕海虞飞陛百寻交防四啓仰眺则危峰送青俯瞰则平畴环绿遐属则天籁忽鸣近聴则松涛递响栋舍朝旭檐收夕霏朗月初升畅庾亭之悰清风徐来发刘琨之啸亦可以乐而自适矣余闻仙人好楼居故秦侈阿房汉崇峣阙子其一举而眇九州再举而细万物乎将挹浮丘拍洪崖凭烟御风出入乎莽苍而莫知其所止乎殆与天为徒与造物游视规规然驰志于江湖廊庙者彼犹有桎梏而此之谓悬解也矧又射利游闲龊龊者乎望之葢瞠乎其后而囿斯下矣侍御君闻斯言也乃揖司勳氏登楼命酌超然荣观驩然相得因授之简请书为记
　　文起堂记
　　云槎张季翁者尝治其居于城之东衢焉层基累构必宏以轩缀栋雕甍必壮以丽乃高其门乃峻其墉乃敞其堂乃邃其宇乃翥以楼阁第宅之华轮奂之美甲于城中鲜有能埒者夫季翁修业以息特布衣之侠而隠沦之流也今欲其门可容葢驷列幡防堂可聫簪裾沓履綦此其志不在近小者矣落成仅十年而其子果发科并起惜乎翁奄逝不及见而志则酬矣仲子防于爰处其中请名其堂以昭令美司勳氏曰夫仲子亦犹行古之道也古之人一举步不忘其亲矧于身之攸跻乎季翁雅善训子察知三子必荣以显克称其居令后世莫可加然特以富贵望其后耳不知事有得防势有盛衰若其室瞰高明孰与地甘湫隘此雍周广喻于田尝刘生致慨于王谢者也今仲子修文以起堂之中奉母以宁季翁博古多畜前代奇器玩好悉陈于几示能守焉然黼绣间施杂以缥缃壶觞递御耦以铅椠日引掞藻之賔问字之客研讨九流讥评六艺阐稷下之谈发郢中之调即使金谷榛芜铜槃狼籍而文可永垂堂亦不朽矣由是仲子告于母夫人佥曰闻昔贤母惟欲子以善养或期子以令名汝以文起含章吐缋抱璧握珠可拟孟阳晜弟吾亦无媿范尹二母奚患不富贵乎汝其无忘先人之庐敬佩司勳氏之言仲子载拜唯唯遂书以牓诸堂而属余述为记
　　董氏西斋藏书记
　　西斋者董氏藏书所也世居上海之沙冈自御史公起家继大理公咸嗜学修文购古书籍至千余巻生子宜阳防聪慧不凡两世居家号清白乏籯金繦钱之遗每指西斋谓曰业在是矣二公既卒董子非独能守其业又能尽读其书搜奇括秘所藏倍其先人屏氛谢垢日操铅椠简帙溢于几案晏如也葢已涉其流探其源采掇其华而咀茹其膏矣嘉靖癸甲之嵗防起海上庐毁于烈焰书亡于余烬董子不避锋刃夜半身犯贼中取其先世恩诰遗像及书数箧驰出贼壮而释之乱定稍稍理其残缺毎从友人处借而手録之乃刋定舛误然较昔十仅得其二三耳并新其斋属余为记司勳氏曰天下之物或聚或散有数存焉矧书籍为天地之精英乎秦焚晋坠徃徃遭阨国且不能保而况于家乎张华缥乘武库奚存李泌牙籖邺架安在遂使公择托诸庐岳頴士寄之箕山不独禹穴汲冡间也余家自晏所畜晋武所假奚啻万巻余考中宪公暨余兄弟复广之一旦为谢兵攘掠殆尽年齿向暮心力并减不复能购辑如董子祗自懊叹而已夫御史者古之柱下主藏书者也而董葢世其官矣传称仲舒下帷覃思三年不窥家园而董葢世其业矣由是子子孙孙勿替保之又能自得之诫以口肆贮为腹笥是董子所深望也使致喻玩物取讥兼两如斵轮之説书不几于废哉中宪公与大理同登进士有通家之谊言非敢谀也因书为记宜阳字子元别号紫冈为太学生云
　　新建宪济桥记
　　宪济桥者采民谣以彰宪绩者也桥距娄关二十余里乡曰吴宫村曰萧泾戴墟潴其南阳城滙其北二水交泻防易崩圮又走一州三邑孔道也往来相踵咸不便之先是架木为梁名曰缩里谓稍却以避湍激也夫河广彴欹临深履峻负檐而涉心悸于阽危牵挽以趋足逗于旋引余皇一经辄陨数命至风雪沉尸昏黑遇害者又莫可胜记也典是疆者非其痛切防肤而乃慢视肥瘠民且谁何哉嘉靖四十载嵗在作噩长乐陈公以殿中侍御史简命南巡吴当兵燹之余未获安堵加以淫潦作沴大浸流灾公怀恫恤抗防蠲赋下令缓征既又清传以节支销兵以裁饷省刑止讼去羡涤苛専务与民休息又为之设糜以疗饥施药以起瘵民赖全活者以万数又为之穿渠以渥溉积贮以裕赈凡兴利而除害者罔不周焉芳厯两更瓜期再借俗有偃草之风海无传箭之警霁威于秋霜煦爱于冬日由是甘露降于虞山嘉禾产于惠畮瑞雪鉴禋而集灵雨应祷而濡士民思颂功徳者十室而九矣嵗在阉茂公适东巡揽辔于玉峰之涂击楫于金沙之渚召父老以爰咨望阳侯而兴慨歴覩兹囏具闻斯患怃然曰民命顾不足重而乃金是惜乎奈何以易朽之木济难捍之水屡废屡更卒无寜嵗屡废则行者病屡更则作者劳使拘于时诎不可以赢民疲不当以苦岂永图长治之经哉遂檄长洲县倅屠大亨往相度之俾驱石代木敷土夷岸隤沙障澜畚筑于二湖之冲寘楗于百川之沸广可一丈四尺修凡二十丈有畸筭赀不逾五百计力仅阅三时天根见而经始鹑尾防而落成圆初升长虹迥跨镜光练素延眺于澄流锦防牙樯腾欢于清泛民歌曰尔厉尔揭险莫可避沉尸塞流视之如弃微我陈公孰援以济又歌曰昔母渡河于汨罗今也从桥由袵席过陈公来晩济我实多因题曰宪济桥肇锡嘉名用彰伟绩从民愿也夫桥梁者王政所有事而民牧之职司也国侨聴郑以取讥单襄使楚而致刺自古纪之矣公原谴于下绳鋭意于己任非为民能然哉吴自倭夷犯境小民往往凿石斩木毁其桥梁以避一时之乱今道路多有不通而水患间有不可御者使感于公而以次修举之孰非公济之哉公还朝堂秉柱石之资膺舟楫之寄其于济天下也亦若是矣邑令马君防乂亭建碑征文于余余弗克违嘉其仰体公心恪勤官守者也因思宋生兆祥于渡蚁孔氏介福于完龟爱物且然况民命乎天之报公以慰我民谅匪逺矣元凯受富平之赏季札美盛徳之遗宜镂鸿休以耀绵祀聊采民谣铨缀为记

　　皇甫司勲集巻四十九
　　钦定四库全书
　　皇甫司勲集巻五十
　　明　皇甫汸　撰
　　杂著
　　毁舟对
　　束教公子问于通方先生曰圣王制器尚象舟楫兴焉吴郡巨丽实为水区舸连舳巨舰接舻葢自昔纪之矣识治者恶夫崇奢之病礼也华饬之荡志也嬉游之妨业也丛饮之衅鬬也冶容之诲淫也议将毁舟示以甲令裁以常模是为反本以敦其俗矫以殚其化吴自今其可观乎先生曰否不然此谓裂衣断带之禁而非弃车止击之神也剖斗折衡之治而非休树息隂之化也仆闻之善防者循其性不改其故善牧者通其志不拂其情是故障狂而壅之不若防源而决流者易也御马而佚之不若牵牛而豫贯者顺也是故先王有因民之政而民宜之有随俗之化而俗安之舟楫之利其究亦博矣非尽如子所云也用之聚族逆女以洽嘉礼用之送死吊丧以崇厚徳用之祖逺饯近以畅离绪用之登山临水以宣幽思胡蠧于政而欲毁之哉且叠楼岛峙不僭于琼构之翚飞也锦颿霞举不夸于雕墙之衣绣也轩□之照水不多于缇帷之竟道也终宴之所费不浮于一飨之玉馔也芳辰之辍赏不旷于穷年之游手也采莲之靓女不荒于倚市之明艳也中流之箫鼓不阗于闾巷之管也何舍彼而亟此葢事有缓急物有大小治有先后政有因革今瑶台无恙而余皇被灾狐鼠当道而鹢首防戮里猾怙势而榜人受祸嚚讼繁兴而櫂歌辍响殆非所以召和气弭怨声也吴之侈靡鼎贵比肩操赢继踵乆矣成周风在四方先王不强而同蜉蝣之刺不能齐之以俭沮洳之讥不能挽之以奢使兰舟桂楫不泛于朝夕之池危冠袨服不覩于长洲之苑杂贿奇货不鬻于吴趋之肆陈粟红腐不储于海陵之仓巨商良贾不通于阊阖之涂而上错之赋可不登于天府之国庻一切尽废之乎今夫舟之习于水犹车马之习于陆也为之饰以珠玉错以金贝被以缋借以箪茀镂以钩膺文以轮辕约以鞗革和以鸣鸾非不丽也亦犹屏骑于周行而脱驾于鲁道也未见其可也宰民者浸以湛恩润以鸿泽惟患康衢无鼓腹之夫南畆乏媚我之妇顾戒其乐胥坐而愁郁止其笑歌起而呻吟曷故焉昔李子入晋见今室恶而故室美新墙痹而旧墙高叹曰民力竭矣吴舟虽丽亦故室旧墙也民实不堪渐自痹恶耳若昔管仲沐枝而涂无愆期之役晏婴弃车而民罢击毂之戏致治有本导民有机故曰民可感而兴也二子之谓矣哲侯良吏勅躬闭心端轨务实达权挈要在宥去甚斯民将有率履从教改行安节而向化者焉毁舟何为哉
　　吴渔父
　　屈子撰渔父篇余拟之加吴以别于楚也
　　嵗防防赤奋若辜月日长至甫子不择逊于松陵泛于莺湖渔父见而问曰子非司勲大夫与何故至于斯少负英气眇视一世业振古风独步江东何壮也今乃忧心辟摽形容枯槁何惫也甫子曰昔尝抗防以忤郭武侯举朝为之动色而今挫于一兵子又尝持议以诋张太宰三署为之敛容而今窘于一鞫吏谓非命与吾其已矣渔父曰葢闻衅由人构奚天之咎祸自己求伊谁之尤且子生薋菉之乡而佩薰纫芳趋碈之涂而懐瑾握瑜适椎朴之市而掞藻摛缋履突梯之径而姱节砥行叩吹竽之国而鸣弦挟瑟是自犯不韪也今时所重者势与财耳使子位高何网之遭仕不善宦防其气焰使子金多何法之加产不及中神罔为通是自失其所恃也夫犯五不韪失三可恃子之不陨于仇讐之手者亦幸矣语毕相与观于湖上渔父倚舷而笑鼓枻而歌曰流有清兮亦有浊贤如屈兮于鱼腹遡有顺兮亦有逆忠如胥兮盛以鸱革水有源兮亦有委智如蠡兮从余逺逝遂去不知所止
　　鹪息解
　　建业域中有寂公子栖趾长干皈心净土得北山僧舍之一楹大仅逾斗高不过舫惟慧塔影轩梵钟响座而已因题曰鹪息葢寓言于防庄也乃左图右史弹琴其中逍遥乎不知荣观燕处之为帡幪也尔时寥廓大夫过而哂之曰陋哉子之居乎是安足息子哉且子诵法周孔睎绩臯防不为鲲鹏之游鸿鹄之举而乃托志于鹪鹩谢笑于鷃雀仆窃惑焉公子曰吾知息吾躬焉而已容膝之外非吾所觊也南荣戒多老氏取足又曷故哉且吾以昭旷视之不知一枝之为小也吾以虮尘观之不知六合之为大也虽有邓林瑶圃一旦饥鸢扰其上亡猿警其下将恐千仞失据三匝无依岂复有息所哉大夫于是愕然自失曰公子几于道乎吾方坐此困也乃拜手讃叹而説偈言占占虽小知黠慧羡微禽一枝安足恋属厌乃其心庇苟非所据胡贵茂与深乘时假全树矫翼飞上林弛张种种故龙徳良可钦公子闻之乃大欢喜曰吾于用天下也亦复如此【公子盛生时泰也大夫者汸也】
　　司防狱书壁
　　有兔爰爰犯虎之穴虎怒欲噬之驱之豺窟惧甚曰嗟嗟豺虎类也安得不毒我我知其食吾之肉而寝吾之皮无疑矣豺问故知寃于虎也释之平原喜曰兹平原乃吾门庭矣遇鹰及犬鹰嘴圎犬善顾或击之或搏之百计困几不免呜呼天下之人有同其类而异其心天下之事有幸脱于彼而不可料于此者戒哉慎哉【虎武定也豺倪翟二抚君也圆顾二比部郎也悉隠其名云】
　　喻歙文
　　有盲于诗者妄意删之皇甫司勳五岳黄山人并遗图倩梓于歙客奋起不视而唾欲毁其板余为止之夫彼既盲于诗则其所取未必是而所去者未必非也使诗不恱于凡耳受嗤于拙目余方以为幸而子乃以为憾耶夫毛嫱西子国色也天下有目者所同美然鸟见之高飞兽见之蹶骤禽兽岂可论于声音之道哉窃恠夫今之言者谓吴之诗不及关洛齐鲁然吴之黄口白丁仅谙三体未窥六义载防出疆凭轼而游于名都学士大夫多延致之与之谈必虚左与之唱酬每出其下咸谓少陵不死谪仙复生也顾不可笑乎夫骑卒逞谋而谓良平为非智材官奏防而谓卫霍为不神然与否与是犹鄙尧诮舜而陋禹也于妄人又奚难焉








　　皇甫司勲集巻五十
　　钦定四库全书
　　皇甫司勲集巻五十一
　　明　皇甫汸　撰
　　传
　　张季翁传
　　张仲子者年少而有才人多乐与之游余亦缔交焉仲子遇余良谨一日造余跽而请曰家君被褐隠市然而有古侠行年且六十矣惧其湮没无闻也愿先生赐之一言以图不朽此与酌大斗称千金为寿者孰乆暂哉余曰敬诺乃作张季翁传季翁名冲字应和中都鳯阳人也胜国时有仕平江路者避伪周之乱徙家金陵留季子赐赘长洲徐一贵家遂为长洲编民自赐始也是为高王父生子彦达彦达生防防生准季翁父也并善治产积而母氏李孺人又能持隂教相之富埒吴中季翁绮嵗即慷慨负气不为崖检从师学求知大义不习文辞事父母处晜弟以孝友闻凡中外吉凶之礼有疑皆质焉所议务协于义曰礼求其平易可行令通乎人情耳奚必拘学泥古哉甫壮尝叹曰丈夫处世不能冠缨结绶乘轩拥麾以快其志当游侠四方安能僵卧牖下事一室乎乃赍槖中装去之京师与长安少年为鬭鸡走马蹴踘樗蒲博塞之戏间与高阳之徒酣饮垆肆拥姬促坐哀筝顺耳食挥万钱即贵人过之睥睨不为动色也都人士咸向慕之莫不延颈愿交焉后语人曰伟哉皇帝之居乎贱臣何幸仰覩宫阙之丽基扃之固衣冠玉帛之防奇货杂贿辎軿辐凑之殷与官仪之美乎蔑以加已请止矣遂归省庭闱叩首泣谢弃养之罪亲亦抚而为之欢劳焉及视家人产力勤自约与童仆同甘苦至营堂室必华敞所蓄器物玩好必精巧虽钜室未尝有也其衣裳戍削之制辄为增损俗尚褒衣高帻曲衿侈袂故为狭小以矫之所簮帢帽服襜袷佩鞶囊人皆效之终莫能及也对密亲良友诙谈谑浪一坐尽倾而卒归于正类托讽焉客有匮乏好为赡给或窘迫来归能为之拯防族人忿争决讼不取邑令之命而信季翁之言虽里中无赖亦善遇之而劝之改悟由是人益多其义烈贵人长者辙迹日盈户外而季翁益为醇谨母敢骄诩所生三子长曰鳯翼仲曰献翼季曰燕翼并聪頴能应对有所占属如宿构焉广延明师诲之三子彬彬文雅矣贵人长者忘年与之交先为季翁起居乃日设賔客可供十人馔防腆充于圆方焉长子仲子俱为太学生分游两都季子选为郡学弟子员将鼎立以尽友海内艺苑之士矣中嵗婚嫁稍毕因好山水之游年跻六十轻防如少壮时往来虎丘石湖之间或操小舟载酒肴以行或与二三交知徒歩径造令童子携壶榼以随诫其子曰汝曹不得与吾此流飘飘然有乘槎上汉意因号云槎叟示无系碍云此其细行也若夫倒箧而慕孟公之风折劵而冯生之量推产以敦爱让刲肉而致孝感庻几笃行君子之槩焉三致千金而再散之此与龊龊守财者安可同日道耶司勲氏曰太史公谓战国四豪皆因王者亲属借卿相之富厚招天下贤者显名诸侯不可谓不贤矣然其势易也至如闾巷之侠修行砥名声施于天下莫不称贤是为难耳矧圣朝法禁之严不得捍网逾轨惟信义节烈足以回风而激俗使人率履向化季翁近之矣夫生也有涯而名垂无疆古称三张今济其昌迟今显扬善者之获报彰彰哉
　　王隠君传
　　丙辰之嵗余解宦自南中还闻周子以言捐馆于虞山之阳未尝不悲且叹曰吾苏自是无医矣即被病缓急谁可寄哉居一年所季氏子乘病迎王君诊眎之余从旁察其语病状及所得如响竟不起如其言犹谓偶中未甚奇也又二年所孟氏华阳公病复往迎君诊眎之如语乘状亦竟不起余始怃然曰周子不可复作乃今幸得王君哉君名来賔字国光别号玉田吴邑鴈宕村人也高王父暨厥考并善堪舆家至君独小之乃从师学儒覃究经义丁辰坎被褐为衣含菽为食栖趾环堵中惟忧用疹因患耳竟瞆乃叹曰小子志欲以儒业显今为废人天乎命矣夫即不能自治设以治人有所效于世其医乎遂好古方书隠于溃川之上训童子自给广购素问本草脉经难诀五色奇咳鸿寳诸书画则手抄夜则口诵每至忘寝同舍人不堪其苦而君独安之时越人吴生世魁日与之游心窃异之常谨遇生而生亦知王君可教也间与语曰我有简要诊脉运气禁方欲传于子子幸母泄君乃敬诺生果出诸囊中君受而览之因顿悟史所载长桑君事信非诬矣由是医术益精诊眎人悉知病状药一再饮即愈病者嵗中多所全济事具医案中故不载里中长老贵人益为曹丘而君名浸淫上闻县令而下賔待之郡守而下士待之又晋之台司及开府行部迎君者檄使交于道矣前守林公版授散职谓章服便于趣召或曰与其冠带从步吏后孰若褐见之为贵哉君亦殊不乐御也病家持金来即防而筑室城西之隅颇耽幽寂焚香端坐委懐缃素课子弦诵暇则引流灌园交植花竹户外则结驷沓屦争来迎君惟恐溘朝露而填夜壑也君聩于耳而聪于心问者以手画几辄了悟虽仲车面壁周知四方曷过焉君性温坦而有节槩重然诺口不言利而好施予友人程禹谟欲以女字其子未请而夭君后揣知其意怅然曰余负程君哉越三年复生子而程复诞女卒践旧约程贫且死临其尸而聘之又客有贫欲火其亲者君力阻之涕泣晓谕百计营贷乃获地焉其信义多此类此岂独伎足称述抗行懿烈所谓贤而隠于医者非耶今年五十矣而色若女子以恬澹养生殆黜聪而神完支离而徳劭者也尝着医案二巻具载所诊病者状所立何方所处何药死生验者若而人及邑里姓氏言悉本于血脉经络隂阳表里与顺逆之所由寒热之所宜守数精明世莫能穷也又素问臆説一巻杂言一巻藏于私箧云司勲氏曰生民之所大患莫急于病世之拙工不习文理徒执古方妄意于厉鍼砥石汤熨醴洒以冀其生一或不捄辄诿诸司命夭札可胜计哉本朝医院之设崇以华秩优以清班然授非简良失罔防罚甚则药物且未谙覩矧息至之微症结之秘乎使王君膺蒲璧之征防闼庭之侍奏功何如哉而岩穴之士抱才湮没名不出户者王君幸为遇矣
　　钱居士传
　　吴自泰伯让王季子辞爵厥后甪里兴歌于搴秀披裘高盼于遗金世多隠君子云我明王賔氏而下志不絶书乃今见钱居士矣居士名谷字叔寳武肃王苖裔也世为越之临安人后有壻夷亭张氏者遂为吴之长洲人父早卒事母有孝行家无儋石储因号磬室以自况夫原宪环居非病马卿壁立晏如奚戚焉性木彊敦厚谢却纷华耻防滋垢嗜学耽艺昼夜诵览不辍将修秘书永嘉之业以绳其祖尤攻绘事既善山水兼精人物图花卉则管下生枝冩羽毛则屏间飞去至题咏亦闲婉可玩由是驰誉丹青卿士大夫得其寸楮尺幅愈于百镒千缣高车结驷日枉其门居士每长揖不为屈又不乐曳裾懐刺以通曰吾食吾力足矣何假县令给肝王公贷粟也其槩如此而母氏亦有介山偕隠之风焉所交游非文苑佳士则侠客酒人隆庆改元甲子一周季冬除夕初度之辰交游悉载酒肴赋诗为寿而请余作传以传先是学院檄下郡邑各举博学茂文者纉修世宗皇帝实録居士亦在聘中以多识前言往行可当世叔云司勳氏曰昔人谓求士当于其所不取及其所不为谅哉若钱居士者砥节励行以立名声于天下岂矫俗抗世者哉亦率履适性而已彼求富贵利达者炫赫于生前湮没于身后不可胜纪较居士孰轻重耶使其脂韦磬折少自贬损于富贵利达何有而独安于贫贱以肆其志葢皭然自拔于尘滓矣尚何待青云之附哉
　　皇甫司勳集巻五十一
　　钦定四库全书
　　皇甫司勳集巻五十二
　　明　皇甫汸　撰
　　志铭
　　明湖广按察司佥事丹山翁大夫墓志铭
　　丹山翁大夫之寝瘵也召其子谓曰即不讳能志我俾不湮灭者其皇甫郡公乎亡何竟卒孤遴具状来乞铭从治命也余兄司直君与大夫葢同榜雅知素履尝窃闻之云按状公讳学渊字道原别号丹山世为栝州遂昌人九世祖行秀者丁元末造隠居岱原中五世祖文一避防复家城南胡巷岱原地寖为里豪所并祖守宁尚徳不仕父奎即奉政公早笃学以日者言弃去独抱诗书付公曰成吾志者子也母潘氏卒继黄氏有阃徳生子三人长道渊次徳渊公其季也徳渊早卒公少頴脱处伯仲间擅声白眉弱冠补弟子员正徳某嵗承奉政公讳倚庐穷经益臻邃讨事父兄以孝友闻己夘黄氏亦卒居防惇礼合于岱原凄然有单露之感叹曰昔人营冢令傍可置万家者何心也嘉靖辛夘举于乡壬辰登进士授南京刑部江西司主事畿内钜猾怙势干纪悉绳以法细民诬染一切从贷大司防白川周公尝曰每狱成见署尾有翁某名辄不复览而廷尉参覆亦莫有异防者同舍郎有疑狱多质公为平反由是以明允称癸巳恭遇皇上建储勅赠父如其官而潘氏黄氏俱为安人云寻以考绩取道展墓稍稍复其故业后署本部广东司员外江西司郎中又遇皇嗣诞生覃恩得拜真赠父复如其官母氏皆为安人因建祠以栖灵妥享轮奂特美绰楔并丽过者望而咨嗟里中为之语曰生子当如翁季矣事具泾野吕公记中辛丑擢贵州布政司左参议或以地方介荒裔非大贤之路乃以盘错自砥畧不动色至则苖夷弗靖中丞治斋范公将陈抚勦便宜取决于公示以恩信蛮獠皆囘心向化焉时庙建方兴潘中丞公以大木艰得为恐推以任公公无少避而材果毕集秋当试士监察檄公入典院事录成晋御以语类托讽上怒左迁真定判守倒马关闗人赖以为鎻钥甫肆阅月移贰邵武常山之氓号泣恨夺公之速邵武治迹尤多又恨得公晩也甲辰入觐乃就阙下拜本臬佥事备兵建宁八闽为之敛迹戊申海防窃发始建巡视行部诘兵谓公言少戅坐失事抵罪以闻诏下吏部谓弗讐也乃请改任以释巡视意己酉迁湖臬备兵下江防驻节蕲黄间风偃湘汉庚戌蠢苖复叛三省震詟台司以公昔在贵阳知地利谙夷情署覈功罪隂为折冲浃月获凯皆其指示之力也癸丑嵗当黜陟台谏例得弹劾有以惠文衔私者中伤之命下夺公官飘然起曰余昔在贵阳闻伯氏奄忽即思反服居楚求艾宦情益减每移书与遴治义田扫荒迳以待余乆矣悔不引决竟落谤者之口归隠别业饮酒高防日与故旧为平生懽抚兄子逾于己生也或惜其位不满徳业不充志乃曰余以一介儒生幸际圣明射策发科嵗中超致大夫横金衣绣垂二十年分亦足矣愿以遗荣裕后昆耳时多贤智公者余始莅栝州览其山川层峦叠嶂崎嵚崒嵂延亘标峙太史公谓佐命五岳顾不然哉且溪流迅澓漰湱浕涢声闻百里故其人多慷慨激直之风明兴攀鳞崛起若刘文成而下章叶数君子并以丰功伟烈彪暎史册翁大夫者亦旷世之选也然以烦剧之才功烈未立遌不容于时潘生所谓拙者之效非耶闲居数月疾作遴辈多方延治不药而卒七月十日也是月也应中丞亦捐馆于广南开府运数适相值矣距生治甲寅六月二十八日花甲一周娶叶坦刘氏累封宜人男子四长遴次选俱邑庠生次迁次遂女二淑廉适郑工淑贵适黄九章亦俱庠生孙男子四曰元鳯元鹤元鸾元鹏孙女三曰元姬宁姬庆姬并未婚媾是嵗十二月二十有五日襄事于妙高山之新阡考宅征吉也铭曰高原膴膴岱之阳丁辰中圮业已荒后有作者卜世昌肃肃宪臣奋以扬彯缨耀组贡明堂威夷泽闽乂楚疆抗迹铩羽回且翔濬源既深流波长妙高开阡魄永藏末路云促余休光
　　明忠州儒学司训刘公墓志铭
　　刘子亮以楚材举于乡累试不第拜云和令敷文饰政树循吏之风余左迁贰栝喜得佳属云既而持其先人司训公状来乞铭以余昔在水曹忤权承谴员外置为黄州理官黄人尝谬颂之且雅知公也按状公讳大伦字某黄州黄冈人也曾祖政歴知贵州镇逺府进阶亚中大夫祖瑛父澄并韬隠不仕母李氏系出望族嗣徽阃公生而沉毅寡言笑即家人未尝见其喜愠之色少长业儒有大志流览羣籍博物洽闻足称武库虽夏月盛暑独坐诵辍扇不挥人或异之曰心静体凉当自得之非道家引释氏禅定也其砥节若此制事必由于礼燕私罔或惰行为弟子员时从弟子陷于法乃以百口请于郡守胡公公为感动立贷之不复推理人益以此重公祖之将殡也隂阳家者谓支干弗利诸子不宜登墓公方弱冠叱拒其説褰诸父之衣泣曰安有父棺即窆而子不临穴者哉有忌愿身当之诸父竟悟后皆无恙及父之殡也道从河河无梁天且沍寒水复深濬众止之公竟徒涉染足疾每隂雨良苦悲泣曰吾以水故悼其亲非智不如葵也以嵗贡起家嘉靖某年春授四川重庆府忠州儒学司训教铎颇振士子乐师嵗时餽献一无所受穷乏者捐俸周之癸巳春迁涪州彭水县学教谕距忠州甫三日坚不欲就遂自免归曰本非吾志安得恋恋乆溷升斗哉上官多贤智公者反服家园十有三载杜门扫轨以开巻自娱或劝之游曰动静由性向懐五岳许耽一丘各从所适也一日忽检厯书谓小雪后吾当就寝时疾尚未革至期果奄逝异哉凡殡殓之具一皆手自裁定子敬如其言遵治命也昔矫仲彦预知死期陈太丘遗卒所皆平生镇定故委作不乱公葢同之矣公生于成化丙申之八月二十有五日卒于嘉靖丙午十月二十有四日享年若干嵗卜某年月日于某丘之先茔公娶同邑封君王公文奎之女吏部验封郎济之女弟也子一即亮女三长适袁尚相次适陶珽以嵗贡授河南裕州别驾季适张业县令公济之子也孙一长统由县学充国子例贡生曾孙二如龙如鳞俱稚刘之先系江西饶州鄱阳县青塘村人句容公后也有从宦襄阳者因伪汉陈友谅据湖作衅避地黄冈遂卜家云司勳大夫曰余尝诵汉诏令征廉察孝悉多奇节士若刘公非古所谓孝亷者哉余居黄每过汉隂望鹿门未尝不想见尚徳息机之风也至慕达者秽迹于比隣摛藻者乏誉于乡曲岂名教所与哉公之大父天顺时值嵗凶出粟五百石全活千余人万后必大于门可高善庆获报云和当超致崇显亦防逢其数矣是宜铭铭曰少惇吾行不敢以儒自病晩効吾官不敢以禄自安免而归吾息吾机贤哉知止获考其死所未究者俟厥子
　　明中宪大夫广东提刑按察司副使洞阳顾公墓志铭
　　洞阳顾公卒之明年季子啓东暨冢孙道洪持其外姻秦子滂状来乞铭余国之弃臣也虽嫺于文辞乌足以镌金石扬芬燿哉先是其兄惠崖公之墓属余表之获详世裔兹览状典而有征因述其言聊为縁饰之按状公讳可乆字与新别号洞阳昔越王勾践封其庻子于顾因以为氏其在锡者则自晋防军凯之始也明兴有福五者卜居邑之胶山乡公之高王父也力田畜藏家累千金时钜猾俞寘逞暴作奸福五率其子寿山召义旅遏之寘惧乃潜奔京师飞文诬诋父子并逮系乆之寘乃服辜始防矜释归则尽防其赀矣寿山子讳信尚在龆龄赖友人钱氏为鲁朱家得不死长从贾人往来吴门稍稍复其家业是为诚轩公后以兄荣僖公贵赠柱国太保礼部尚书公之王父也生三子季讳荣章号筠轩以公贵赠中宪大夫泉州知府娶李氏而生公中宪父尝与芹轩伯氏草堂仲氏各训诲其子每曰吾家本江东人望缨緌蝉聫安可不思光昭先徳而守田舍翁哉由是诸子克遵义方伯子可学即荣僖公仲氏子可立是为参议公相继登进士筠轩颇鞅鞅不豫公曰富贵要各有时大人第少安母躁焉知后羽一举不凌前翼冲霄耶嵗在癸甲果连第拜行人时毅皇帝将南狩偕同官江右熊轼山西孟阳泉南张岳洛中熊荣辈上书请留畧曰陛下轻万乘弃九重忽垂堂之诫而甘驰骏之游纵不自惜如宗庙太后何上怒诏狱廷杖之左迁国子学正寻以父忧去位值今上入继大统首録谏臣擢居闼而公尚在苫块末承恩命亦数矣癸未免防起家铨曹将拟前授而锡尹畅子素不悦公亦应召在京隂譛沮之竟拜户部员外郎时追崇献皇议起羣下聚讼未有折衷公从同官后上防与张桂二公殊不相协复诏狱杖之阙下幸不夺官乃有徽藩册封之役昔在行人有荣善王吊祭之役两奉展亲而君命不辱两遭笞防而臣节不渝君子以为难丙戌出知闽之泉州以母老乞养防上不报叹曰古人回驭独何心哉强承郡檄而泉俗素好嚚讼且怙势相倾至则作六条以与民约旬月多回心向化者公之折狱也务在得情而发摘不以为神故民无寃者公之恤灾也赈贷有方而矫制不以为嫌故民多全活者至于兴崇学校奬防士类尤多意焉庠生王以宁兄弟就僧舍读书苍头与行者忿争辄扑杀之株连两生公一讯出之止坐殴者以宁是秋举于乡故士多感激奋发由戊子举者凡二十有八人上应列宿皆公造也若余同年庄用賔蔡克亷并以高第显名佥曰泉守知人哉三载考绩上方留意元元求所谓良二千石者入为公卿铨曹察吏治无出泉州者将以太常卿召之客有止公行者曰吾母耄矣忍使不沾宠命而徒为身计乎乃就考得上最母封太恭人帔震簮翟亦荣矣亡何母卒叹曰向使从客言不抱终天之恨乎甲午免防起家补贑州当闽广荆楚孔道商醝往来例其税以充督府军需墨吏并农贩征之公至白罢之贑民称便甫三月擢为广东按察副使民泣曰天不佑贑遇公之晩奈何不能借公如冦恂也濒行主藏吏邀公视其醝羡将以徳公乃斥之曰昔属令有餽吾币于途者谢而遣之汝不闻耶三年无染于泉三月欲汚于贑弃其前操戾之甚矣贑民至今以为美谈公自念两守剧郡年资特乆仅膺常调复领遐陬兼之备兵琼海风瘴雾意不欲行少宰霍文敏公广人也移书趣之不得已褰帷露冕往莅其境饬法振纪宣布威徳黎民惴惴罔敢犯者间乃按行诸郡咨询黎倭出没之处相其阨塞险阻而为之备御绘为图説松林石坂不假躬登絶岛中盘宛在心目虽充国之画金城文渊之筹函谷不是过焉未几罗活峝黎出刼为盗按图循迹遂穷治之儋厓诸黎五十二部落闻风欵附境内帖然前此未有也以公之才晋陟卿贰如汉故事奚所不可竟以谗免惜哉萋斐成贝锦之嗟薏苡起懐珠之谤皎行易汚流言难察类如此矣昔泉有丘侍御者纵其家奴搏人于监司之门公按以法双江聂公持节按闽犹不能夺使宪臣如公则王者三尺法有不信于天下者哉观其赍空囊而度大庾之岭题数语而谒曲江之祠此与投犀沉水取石迮舟者奚异其免官还家也杜门却扫絶交当世屏迹公府庆吊之外虽防防亦不多预时泛舟梁谿之上振策惠山之阳以取适而已性好读书至老不倦尤好染翰作钟王书尽得其髓文必根理不袭陈言尤工于诗解褐即与薛考功蕙郑户曹善夫谈初耽李杜乃撰体畧晩醉右丞爰辑诗説唐太史评公诗有幽深之思多自得之趣当矣所着有在署读礼温陵防州珠崖在涧诸集并赋賛志铭序记若干巻藏于家琼管所纂山海图説迄今用之辄效传为军中指南云丁巳偶感风痹寻差谓长子起孝曰汝才宜绳吾武累试不第亦命矣曷就选令吾见汝衣冠也至京授鸿胪署丞暴卒京邸公得讣悼曰使吾子不克殓形牖下吾过矣吾过矣因恸疾发不捄而卒情具哭子诗中邑人闻而悲之嵗癸亥正月某日堪舆丛辰家并曰吉图举公柩于小岭湾之新阡啓杨王二恭人兆合焉礼也公生成化乙巳十月卄日享年七十有七配阳山杨氏赠恭人继武进王氏封恭人子男三人长即起孝鸿胪署丞次啓予国子生次啓东县学生孙男十一人曾孙男八人云系曰今士之仕也孰不欲优游以取卿相哉然有至不至者命也与其脂韦睎宠于世孰若玉碎而垂身后名哉如洞阳公能防垢遗荣殆无憾矣是宜铭矫矫宪臣际风振翼抗防绳违越爼秉直分陜树声为邦流泽口可铄金心匪转石我有忠信孚于蛮貊亦有子孙遗之清白惜哉弃捐胡然奄忽经始岭湾卜云既吉爰啓新阡乃安幽宅考徳懐勳请视鸿刻
　　明朝列大夫山东都运同知山泉王公墓志铭
　　长洲分教王君振铎之暇谒余载拜涕泣而请曰常闻孝子之于其亲生不能养死不能为终身之憾使不能铭懿美湮没无闻于后其憾殆有甚焉臯也幸而叨一命之寄为多士先且游吴文苑之邦接公大方之家不靳一言以为先人光是孤之罪也是孤之罪也余矜其辞发其状览诵之叹曰朝列公之行宜铭已君僚友殴阳司教所述也典丽足征又曷辞焉据状公讳景明字时新号山泉保定清苑人也高祖讳明善曾祖讳子成祖讳源并隠不仕父讳郁赠奉政大夫府同知如子官母刘氏赠宜人云公生英敏夙悟知非凡儿奉政公令就外傅少长从定兴李先生游遂精易学补邑庠弟子员时督学侍御为仪封浚川王公按试拔公居首属以逺器正徳癸酉果登顺天乡举四上春官不第时嘉靖癸未叹曰今圣天子龙飞于上士咸思攀鳞以赴功名之防丈夫苟膺一命之寄皆足以行道济时奚必一第哉乃拜巩昌府推官地接羌戎民多质悍可以理剖而难以法绳公至持以矜恕多所平反时总兵李隆甘肃奸首也坐法当刑诸司惧有外变欲閟禁中勒令自裁公力陈曰李所犯非暴诸市曹何以昭国法示与众哉由是陇西之民罔不憺公徳威者矣丙戌迁本省太仆寺丞奉勅提调三边茶马频嵗交易蕃部往往匿其名马数不盈额公厚加餽赉诱其来厩适中秋入贺圣诞阅所献多神驹逸骠圣心嘉悦恩宠特优矣庚寅迁开封府同知専司河道先是通塞弗常漕舟愆期粮饷告乏公方忧之乃稽程限覈募价不得伪增侵削而宣瓠之役兴焉然势或不便于台司公身任其事而业已构其谗矣防考察之期太宰诚斋汪公惑于台司语将不利于公浚川公掌院事力争之曰倅郡如王某者刚直自遂不阿取容使以此防黜则选耎弗胜任者进矣竟获免乃调贰巩昌士民喜其复来扶老携防郊迎道左曰何幸西土再覩末光丁酉乡比奉宪檄执事鎻闱所荐多名士己亥驾幸承天简命亚相石门翟公秉钺西巡至巩见公与语陈説边事较若指掌载之随行迨还朝上防独荐之寻迁山东都运少使齐鲁凋瘁盗縁为奸公视醝浃月一振而更新之始无废坠夫刑罚马政水利盐法皆国家大经也凡所歴试克称厥职以公之才何施而不裕而位仅止此众共惜之然向非王中丞知人抑岂能超致金紫公知止足竟投劾去台司苦援不可得此又岂徇禄縻爵之世所多见乎自癸夘闲居灌园开迳日与二三同好诗酒为娱课诲子孙俾知务学足迹不入城府兄弟五人公为其仲性敦孝友伯氏早逝恩抚遗孤宦槖罕积而仗义乐施亦风之倜傥然也履旋防神奄忽委化悲哉初娶李氏同邑濵州博士守宗女也随至巩昌公治狱明允讽道实多嘉靖甲申九月九日先公卒于官舍年四十有一卒之日郡人懐慈母之嗟若防妣之痛焉后以公贵赠宜人继娶张氏山东平原县防宁教谕环之女封宜人距生成化十七年七月十八日殁嘉靖三十三年正月十八日享年七十有四子五长希臯即分教君次道立道兴道显道成女五孙男七公之子孙亦既多云先是疾革欲迁茔所茔在郡城南六十里王磐墅逺祖元翰林学士故基也今避其讳因名王村云茔先在墅西北至国初明善公稍迁于南后以地隘冢繁各自经始公则卜吉于茔之东南二里许嘉靖三十四年十二月十二日希臯辈奉公柩合李宜人焉倬彼王裔肇自太原世跻华显贡禹弹冠之日吕防赠刀之时前史葢纪之矣明兴中丞公徳明者持宪抚三晋茂着勳猷公从兄也自是科第骏发簪绂蝉聫郁为望族莫之与京傅文毅公所譔传记载在家乘公为理官所全活民命无虑千余尝高门容驷曰后世子孙当有显者不愧东海于公矣铭曰誓淮王宗既遥且洪迨兹朝列乘时奋庸汉尚隂徳绍厥余风陇西之民大造是防河流底定别驾之功茶市马天闲已充督醝经国自西徂东尔才则裕胡施未隆金马故阡新鬛而封温温宜人宅并考终庆流后嗣奚必尔躬我铭贞石垂示无穷
　　明诰封奉政大夫户部广西清吏司郎中青山王公墓志铭
　　王子维桢童时以奇闻年未及冠登进士第与余兄司直君为同榜友余从阙下获缔交焉并嫺文艺为海内所推迄今三十余载矣丙辰之嵗王子自南安辞守而余亦由滇中解宪各归山中为灌园吏者几十载虽音驿相闻而光尘难即每懐良觌寤叹未尝不在陵阳间也乙丑春正既望王子衰绖不逺千里防犯风雪匍匐造余稽颡再拜泣而语故始知青山公已背养日月有期手自勒状请铭于余余闵其柴毁相对而泣少焉把臂相慰劳嗟乎先人有懿美而不能阐扬是有负于知己之托使辞溢而近谀事乖而匪覈亦岂深相知者哉按氏族所载王姓最大其散处太原琅琊间者最称繁衍若汉谏议大夫而下晋太保司徒之属最多显者青山公讳汝猷字宗臯周灵王六十四世孙先自江左徙新安实茂之苖裔传至唐尚书大献公璧厥后寖衰宋绍兴问再徙宣城之泾川遂为泾县人曾祖考子荣封户部员外郎祖考达字徳孚由成化丙戌进士官拜武昌守孝庙时考郡吏以天下第一称有子六人次鏴字镇之倜傥有大志娶邑中左知州辅女实生公公生而隠厚不为凡儿嬉戏武昌公甚器之乃延良师教以诗书夜诵不辍燃膏达旦就几上假寐巾烬不自觉也其笃如此左公精于易学尝着周易辅説行于世公从而问难恍然有悟端坐一室研味道腴师曰性静可与为学非子其谁正徳乙亥御史张君鳌山来督学览其文选充县学弟子员值家门搆衅族人多亡匿公挺身赴理抗言庭折无卑庇纎趋上官为之改容向非平昔志节能服人鲜不株染蔓逮者既而痛父以急原抱愤溘故苫块思报执防三年不事酒肉停柩在堂一夕火起伏棺号泣天为反风得无恙寻殡宣阳都青山之原每穿土虎豹悲鸣庐墓逾年芝产冢上公心以为异竟秘而不言因号青山公示无忘其亲云时赵宜人亦能食粝衣浣相夫于义有鹿门之风焉御史卢焕刘隅相继督学移郡邑俾劝驾入试数奇辄不耦余绪时为南京户部主事监兑浦口先与左公有姻娅戚公因为道谊交携二子从之游寻转吏部考功郎中北上乃携二子师事湛公公方倡道东南由大司成迁南少宰公居新泉精含探讨益邃四方学者如武陵蒋信广东周冲永丰吕懐婺源洪源滁州孟津述业响臻相与友善闗中吕柟安福邹守益亦称公为江南笃行君子矣二子虽稚年旁侍窃聴若了悟焉者客皆异之己丑督学章衮按郡公携子归泾辛夘与长子入试廷干中礼经第一即维桢也越嵗壬辰登进士第授行人司行人奉例归娶逾年奉诏江南开读又逾年奉敕徳府每祗役宁省迪以令猷期树鸿绩敬诺以行甲午督学闻人君铨奬其孝慈复趣应试亦竟不第而仲子廷杰嗣为县学生如京师恭遇太庙覃恩应授封典公曰余岂不能叨一命之寄以展济物之志徒以子贵冒荣非夙心也同榜徳清蔡汝楠劝之始克拜命两奉制词若异质旧于儒林钟祥及于哲嗣多美辞云公恨生不遭时以显父母而身为大夫惨然不豫受封三十年非嵗时庆享不以衣冠自炫栖趾青山构草堂数楹弦歌其中非公事不入城府飘飘然有尘外之想妙契顔斋洞啓籥啬精颐神虽跻耆年色犹少壮葢恬澹足以养生之验也子既入官为良二千石未尝视家訾稍高于门罕置防产此其槩矣抚弟汝琏敦友于之爱而存故尤笃且防谦不欲上人以故里中号为长者嵗乡饮邑令恒以大宾迎致之宣守罗公汝芳阐道宣化四方环聴者履满千悉为馆谷无虚日亦雅重公数相问贻公素无疾甲子八月展墓青山凡少时经行之地遍为探访欷歔眷恋乆之至北亭庄左手偶感风委顷而返二十四日忽泄下越四宿呼沐浴更衣者三翼日果卒距生治庚戌十二月十一日享年七十有五二子哭之恸知公者兴斯文防祝之叹焉配赵宜人先公卒子男三人长廷榦官至南安守娶左氏先封孺人加封宜人次廷杰国子生娶朱鹗女季廷盛聘赵女女三人孙男六人文炯邑廪生次文增广生文美附学生文爟文耿文灼曾孙男一卒之年廷榦卜以十二月十六日举公柩权厝于青山祖茔之次俟吉乃图新兆域云夫青山公之学専务体认不尚縁饰故其为文亦若厌时格卒不获一第非才之罪也然有醖借能藻鉴至论风俗得失生民利病较若指掌用其言足以图治使脱射策而就旌招其功烈葢逺矣夫仲弓懿范乃诞元方叔师博综特秀文考以廷榦为之子公其不死哉是宜铭铭曰于休先生砥节砺行诵説羲文高谈孔孟为世解纷仗忠与信不有长者俗焉表正苫寝帷堂快讐未果至諴格穹反风防火郁郁青山幽灵兹妥既产祥芝亦驯阚虎往谍所载孝感斯征今人与居先民是程淮水之澨实流于泾俾昌而炽遹世其兴匪位而贵匪爵而尊仁义允蹈师友渊源芳尘永谢潜徳犹存所未究者爰俟后昆















　　皇甫司勳集巻五十二
　　钦定四库全书
　　皇甫司勲集巻五十三
　　明　皇甫汸　撰
　　志铭
　　明中顺大夫思南府知府王公墓志铭
　　王大夫既卒之三年将图襄事诸孤来乞铭余以不文让孤泣而固请曰是先人之遗命也愿徼一言之辱以慰九原之灵展状季翁中舍君所撰云大夫讳延素字子仪别号云屋姓王氏光禄大夫柱国少傅兼太子太傅户部尚书武英殿大学士赠太傅諡文恪公鏊仲子也其先汴人宋室南迁从而渡江居吴之洞庭东山遂为呉人大父讳朝用仕光化县令以良称自曾至高并以太傅贵赠如其官荣跻三公恩逮四世乃知佩刀之授有征列防之施无爽克绍祖烈者矣大夫生而厚重伟丰姿有器识甫冠以太傅三载考绩防入太学耻居纨袴被服乐与诸生游太傅方在枢密乃杜门絶不通賔以谢请谒者曰毋以累家大人为也其防慎如此时当中叶毅皇倦勤阉瑾窃弄朝政日非流毒搢绅赭衣关木暴于毂下者以百数太傅秉正嫉邪事每与忤瑾心衔之以相公望重终莫敢侮稍为敛容褫气人咸为公危之寻上防避贤者路竟遂祁奚之请不失大雅之哲归卧东山海内叹其为完人云时长子中舍君穷治宫室苑囿凡舆马服食靡不华腆粉黛声伎充于后庭玉帛玩好实于外库将以娱其亲公悉屏而不御焉仲独沉静寡欲折节读父书翩翩然佳公子也相公亦喜谓成吾清徳者此儿矣亡何谒选铨曹太宰为长洲陆公执其巻曰非王太傅子耶真可谓得青箱之学者即取父第何有但朝廷盛典不可虚稽昔司空导右军羲之皆由门第起家着勳简册伟然成大丈夫是君家故物也仕贵及时尚奚待焉适有左军督府之缺拟铨授乃以亲老求南冀便省问众益贤之因拜南京中府都事履任即恪守职司值畿内诸卫所类进表笺诣府多冗费一切裁革人称便焉正阳诸门官军领鎻钥恒夜风雪中行视悯焉捐俸葺庑以庇之此何异陛楯郎得休居自旃始哉在南都三载多所禆益甲申丁太傅艰服除补中府寻陞经歴尝有中使夜呼索阜城门钥将出为章圣召医叱曰禁门一钥安敢擅啓然事关太后奈何诘使者言颇验乃饬践更卒严御躬导出入旦日上防言医官召用无时不宜处城外以备缓急时嘉其奏焉旧制都司及各卫所武臣两月诣京一比试第其能否惩劝有差迩来监临者徒以虚文姑息视之法渐废弛率为厘正不少假借士卒皆严惮参军矣尝奉诏淮扬有司餽遗一无所受丁酉六载考绩妣胡氏由太孺人进封太宜人两承褒宠实异数云是嵗迁宗人府经歴秩高而事简铨曹亷其有治材不宜寘散地乃就阙下拜为思南守叹曰余岂不能奉天子之威徳渐被逺人为良二千石乎母老且病恶忍忘垂堂之戒驱峻坂之驭耶遂投劾归太宜人不乆背养获奉终事孝思无憾矣既除服或劝之仕曰吾有先人之庐足以托处具区之田足以自给桑蔴橘柚之饶足以比户封而邺架之书可以委懐湖山之胜可以展眺人生行乐岂在一麾五马间哉吾弟壮且谢秩韬隠从事著作纵不能附子臧之节独不媿少游之言乎吾其已矣士论高之性缜密寡言笑事必熟思而后行虽造次未尝失色于人度有容犯或不校亦无脂韦睎世之态少喜临书字画遒劲得太傅笔法间占属短律亦清逸不失家风涉猎闻见随手籍记他日人有忘之者悉为陈説较若指掌殆今之崔林也居无亏摄强饮食壬戌四月朔偶婴寒疾越七日卒距生治某年月日享年七十有一悲哉配陈氏初封孺人进封宜人乃先公卒子男四并秀发能文长有辅国子生次有夔次有龙邑庠生次有玘孙男女八人可谓蕃衍矣辅等卜以乙丑十二月初九日奉公柩厝于洞庭王坞之新阡越丙寅正月初四日合陈氏宜人兆葬焉铭曰倬彼王裔起自太原居吴震泽由汴来奔天挺太傅身任斯文扈圣熙载炳耀台垣两朝毗化四叶防恩邦侯纉业亦贵而尊懐金剖竹皂葢朱旛践荣知止膏施自屯诞生哲嗣虽死犹存阡开幽隧俨对湖濆赫赫中顺题墓之门刋石颂烈永诏后昆
　　明文林郎浙江台州府推官张公墓志铭
　　吴四着姓而张为一若今天台公者其先濠梁人也胜国时有仕平江路者避伪周之乱徙金陵再徙呉为长洲编氓自五世祖赐始也赐生彦达彦达生防防生凖世服贾以货殖闻生子四人并好游北走燕南走越结客少年游闲公子日驰逐于章台狭邪间归而务然诺轻财好施能趋人之急则又以侠闻仲子滂字应霖母李氏所钟爱也始折节读书其在燕也鼓箧入雍尽弃其裘马之习从博士掌故讲同异多所发明为大司成所知积分考行升诸上舍世庙戊子以尚书古文举于顺天畴昔五陵诸少年咸指目而讶曰张仲岂乆人下者哉向以鸿鹄困于燕雀中耳自是十上春官竟不遇乃巻志长林躬理家事稍治第宅葺园囿地仅一区而池馆岛屿之胜备其中花木禽鸟亦相称自号青阳居士杜门扫轨以谢贵人惟二三密友时为开径食不重味酒才三行辄罢去乃出所藏书籍图画彞鼎罇罍剑匕錞镈咸千百年物赏鉴之暇则延师训课其子而已内而诸从外而子壻各以别舍折劵畀之或婚丧不克举者咸为周之有敦睦之风焉逾三纪嵗甲子季冲子鳯翼燕翼并举于应天里中谓古有三防张家将复见于今则又骎骎乎以显闻矣乙丑春忽戒其纪纲曰为我趣装将谒选于天官氏人莫知者先是严相公为司成时尝拔太学俊异者得马氏一龙从谦辈十有一人隆礼以优之仲葢与焉后登上第者九人严既柄用凡受知者趋之多得巍科腆仕仲独谢去曰吾寜不仕岂可以权贵致身哉相国败始有此行或以其事寖淫闻于秉铨乃拜台州理官遂自号天台仙吏而人称曰天台公云时侍御厐公尚鹏按浙之命甫下持宪良峻大署其门属吏母得上谒天台公径造其门阍人止之乃排闼而入御史惊而进之庭参未已遽升其堂曰未尝为吏不识吏局然下僚谒长官承问治道亦礼也胡深絶焉御史敛容而谢京师传以为美谈视脂韦磬折足帖帖面赤汗背者何如哉不疑之谕暴公子天台近之矣将之官过里中犹携诸从献翼辈为竹林之游忘其简书可畏也移檄促之单车入郡偶观察使者委以讼牒而名犯其讳入而作色曰理官与囚名伍岂有意辱之耶观察引咎谢之其不为屈志媚上多此类朞月之间疑狱多所平反弭大盗之逋捐田之罚郤盐贾之贿俸禄之余尽散以饰学宫广浮梁士获藏修民歌利涉又建正气楼以祀方正学仓吏耗米将鬻女以偿出槖中金代赎之人心咸为感动台郡为之语曰张君为政乐不可支麦穗自昔蔓草在兹以庭虚罕讼狱芜寡逮拟堪也然同官嫌于伴食郡守甘之坐啸忌才害能誉之所在谤亦随之矫矫者污不信然哉遂以年免闻报之日叹曰吾岂不知耄无能为耶聊効一官以见志耳矧兹地也称仙都福庭傍郡去龙湫鴈荡密迩间得冯霞御风蹑石梁探海峤吾生足矣昔稚川求丹砂于勾漏灵运娱清晖于永嘉某虽不敏请附二子矣或占缀诗篇闲婉可咏也角巾东归士民遮道车不得行寻建祠肖像为享祀焉抵家发装图书之外惟防蕉兰蕙数种而已闲居兼屏纷杂辟园濬池崇台绮阁览卫生之经谈缓龄之术仲长眷懐于山水冯亮广适于栖游殆未涯也忽膺痹疾涉旬而卒隆庆己巳正月晦日也生治丙辰十一月二十八日春秋七十有四配沙氏相夫以才淑克昌厥家没齿敬慎不衰男女各二长鳯岐娶陆氏次鳯仪娶徐氏皆太学生孙男二天台公病方革无他言惟曰我即不讳防魄犹思越乡昔人托南阳台人岂不能血食我耶卒之后果有属吏素车白马千里临哭者悲哉弥留之夕召献翼曰汝吾家千里驹也为撰述平生乞铭于司勳氏彼雅善文又汝忘年交也献翼泣曰唯唯是嵗鳯岐辈卜以十一月十又几日即逺于伏龙山祖茔之傍遵治命具状来请夫张子艺苑名流得马迁叙事法且所闻于家庭罔溢而征余奚加焉聊删次而系之铭曰张仲务学克振儒风肇由俊举耻以赀雄避权谢仕韬光固穷晩效一官烹鲜愈治爵服匪荣聊展吾志民号神君自称仙吏不习尘容引年解绂树碑留思建庙享食官岂在崇民懐惟徳伏龙嘉丽卜宅妥灵赤城遥缅骑箕鞭霆餐霞吸瀣安知委形





　　皇甫司勳集巻五十三
　　钦定四库全书
　　皇甫司勳集巻五十四
　　明　皇甫汸　撰
　　志铭
　　徐隠君墓志铭
　　隠君姓徐名京字禹量中山武宁王七世孙也余尝诵高皇帝御制碑为鳯阳府鳯阳县人家世农业王葢赢粮徒步仗剑倔起晞竹帛以垂勳誓河山而疏爵者也自是纨袴子孙凭藉宠禄炫奕陪京无逾魏国家者延至中叶始知説礼乐敦诗书彬彬乎多儒雅士矣君尤砥节励行嗜学缀文乃知太冲起于公族灵运诞自侯门也祖某号兰谷父某号慕兰并任侠乐施降而能聄母梁氏万户安之女也雅有阃仪载在家传君生而聪悟甫七龄能为五七言对信口占答慕兰公竒之使就外傅年二六能属文习经义志期以文遹武正徳丙子应天乡比就试京兆尹居首选后累科不第辄弃去曰此殆非不朽业奚足困壮夫哉遂拟古文词特闲诗赋不窥家园者十年矣亡何慕兰公背养居丧毁瘠事梁夫人抚弟立襄以孝友闻缔婚授室推产让仆自处湫隘梁夫人慈景无恙由子翕孺也遭辰终鲜两弟相继奄逝殡之具身独经理谋诸细君而邹氏贤婉脱簪解珥畧无难色成君懿亲之美而君方齐物于防庄寄情于潘岳旷瀁恬澹不为赀省虽世济蝉聫而衣惟緼家崇鼎食而甑或生尘晏如也因号居云子以见志焉嘉靖丁亥慕吴越山水之胜为子长好竒之游访友明哲商防艺藻时蔡子羽王子宠黄子鲁曾省曾皆与定交吴趋之市而余兄弟亦倾葢焉以倚闾之故不遑留滞亟归宁庆因杜门扫轨覃精邃讨力追古人于是东桥顾公璘暨弟横泾公瑮石亭陈公沂倒屣纡引更倡迭和而君独雄轹其间声称籍甚于江东矣浚川王公廷相以大司马参賛南都机务非公事不滥通賔君以诗投谒即叹赏不置司马业上防切论时政语侵魏国君坐是避之不复往来以故台省钜卿愈重韪君时海内被褐之士以诗名家者太初流寓于吴防子言栖趾于燕京而君且度外两子若未暇参论也将军西第履綦响臻公子南池轩骑填集而君门辙迹间有长者不以蓬蒿见谢也梁夫人寻亦捐背毁瘠逾于前防谓生不能崇养三釜产子皆夭死无以衍一线之居尝鞅鞅弗豫矣甲辰嵗余在司勳仲氏涍蔡子汝楠施子峻在比部王子廷干在户曹与君数相防防欢若平生君为牛首地主邀致羣彦探幽揽胜登顿弥日赋诗盈帙藏之山中一时传写长安为之纸贵越乙巳诸子稍稍迁去而君疾间作自以志不展于丁年才不效于小施苒苒聿暮颇有忧生之嗟然苦吟耗心纵饮伤肺客为劝止之而君犹觅句惊人颂酒诋妇悲哉明年丙午君于兄弟之子择其冲秀养为己子曰俾奉先人祀不乏足矣越丁未忽病风左体委不胜动履邹孺人卧不安寝食不甘味昼则延访名医手调药饵夜则焚修秘祝愿以身代君濒危得复起者邹之诚感所致也又明年戊申君积疴少瘳而予羇绁都亭相见辄欷歔流涕察其容貌改前鬒髪非故心窃忧之至把臂晤言了如平日几其犹可强息也君且悼故友之零落缅陈迹于俛仰命酒慰劳尽出其稿曰以此累公余因参定蔡中郎谢司直所芟取者铨次之而为之序君手渐能书翰期我以中秋之防不数日食鲜疾作余时在长干寺报书云仙子楼居维摩禅坐明月一室何曾两乡十六日漏未尽而卒呜呼痛哉临殁犹令友人诵其序文颔之曰吾目瞑矣小祥之月邹孺人令其孤来乞铭曰知圏典者莫若蔡邕公无辞焉据状公生于某年月日春秋有几男二守砚早夭次守笔女一适溧阳翰林院庶吉士马一龙亦先君故守笔择某年月日襄事于双桥门之新阡以钟山赐地罕可祔云君多懿行不述外虽和光而中悬人伦之鉴临财非义即千金不为眄睐覩时俗事辄慷慨不平至谈经世之务抵掌奋袂欲为陈思自试着隠一书颇怀韩非之愤已矣居云余忍铭余友哉嗟乎世谓相知之难而相遇尤难也设有二三当路知余如君则将职文墨之司无泣玉之寃知君如余则必防弓旌之招备记室之任岂若是轗终其身哉命也已夫君所造有居云集吴行淛行二稿并着隠总十余巻成一家言铭曰有徳而文无禄与勳逸情埃表栖迹孤云生不满百千载扬芬一逢吴季二古徐君
　　黄先生墓志铭
　　夫神骏伏枥而驽骀骖乘蛾眉弃捐而勃屑进御瑜瑾韫韣而瓴甋腾价龙剑敝室而铅刀发硎士亦有然者天乎人耶求士若此望世乂安得乎吴人于是乎搤腕为黄生矣按状黄君讳鲁曾字得之人称为中南先生云其先河南汝宁人也宋元兵兴间高安公徙家袁州生斌少习孙吴书学击剑骑射察观英雄属焉值徐寿辉破袁州以斌为万户寻自伪汉亡归高皇帝从徇南昌授昭信校尉调御苏州遂家于吴君六世祖也生信信生景晖为武畧将军景晖生暐始弃武攻文以进士起家任比部郎决狱三辅以为神明生异号葵庵公君其仲子也生而頴慧过人葵庵善操其息立致万金产析子各千余君与弟省曾即五岳山人也尽以购书读之父为谯让对曰昔人谓黄金满籯不如一经矧五车乎与其饶于赀孰若饶于学乎比部公闻而贤之弱冠并充弟子员窃鄙时义博综羣籍探古文辞好竒纵谲为文闳衍莫能加焉长则方面巨耳脩髯炯目昻躯山立伟然丈夫也丙子试南畿主司为李公廷相览其巻深加叹赏置易第一录其论以献不窜一字俾为后学式云屡上春官不第同年崔公桐时为少宗伯讽曰子日暮矣时不可失礼曹司务员缺姑屈効一官可乎君笑而拒之出曰咄嗟崔生安知余之心哉方今専重进士即才如董贾学擅班扬位跻卿贰勳垂竹帛问之非由进士终赧顔憾心矣是时抱志不屑谒选者余长公冲海盐王生文禄耳严相闻之亦愿见此三人三人不肯行天下想闻其风焉葵庵晩年任侠务博有大度苟不得卢千金捐于一掷无恨也以故家易凋落又广置妾媵多生庶子卒无长物君事母王太孺人竭尽孝养让其先人之庐以与诸弟而身自僦居委巷晏如也长兄太学生孝曾早卒抚防女长为治装嫁之钱生用商示以时义获举于乡今为肥乡令是也性狷介遌俗离羣寡所交游弟省曾外惟王守王宠耳余兄弟以中表尤密八子齐名吴趋为之语曰黄家二龙王氏双璧皇甫四杰鳯毛鸾翼同学莫敢仰视矣包山徐繗以艺交始终称莫逆焉后遇太学张献翼即投分叹曰恨得子之晩也兼以峻直不能容物邑令张舜元苛法于其仆毙于杖下君为发丧令蒲伏引慝里儿以催科逞侮君上书李节推士允畧曰一介不取仆之志也倚马万言仆之才也李览之为敛容卒当侮者罪居父丧郡守胡公纉宗唁其庐就幕次稽颡曰衰绖不敢诣公庭以谢守辞而韪之其梗槩皆此类亦以见当时守令贤于今逺矣己未之春年逾七十犹担簦蹑屫自潞河徒步入京师其笃如此所着多愤世刺时之篇若令语士役议枕戈杂言序使服官政必多忠猷毅烈乃竟已矣闲居弗豫时过其侄姬水城南精舍茂林脩竹觞咏移日姬水者五岳子也尝奉安石以逰承阿咸之赏者也是嵗业将北上趋治装把臂谓曰人各有志余岂智不逮而父耶葢五岳由辛夘举于乡亦置诗第一壬辰走京师观乐而返后不更往世尽高之亡何君卒方其弥留犹不忘一第悲哉是为嘉靖辛酉六月晦生当治丁未三月朔享年七十有五云娶徐氏都御史徐公源之孙继蒋氏侧室赵氏男三长道美郡学生先卒次道贵次河水俱郡学生孙男三道贵生嘉瑞郡学生嘉徳河水生嘉谷尚防道贵等卜隆庆某年月日奉公柩厝于灵岩西麓之新阡逾十年所而后克伤哉贫也状即姬水手勒粲然华矣然详于论文而畧于纪事余稍增益所闻至云文喜左氏庄骚太史得其旷婉诗喜曹谢岑李王孟得其健逸皆实録也余复何赘焉而妄人诋其不于艺何哉白首牖下诵览不辍铅椠日操多所校辑若孔氏家语两汉博闻汉唐晋四传唐诗二选仙家四书大咍小咍録诗説诸集行于世及隠居北游闲居客中诸集散逸颇多葢襄阳缀不逮意茂陵稿辄属人也河水挺济美之才负绍述之志旁搜博采题曰天中集徐君序而传之所谓爱奇凌诞率任天衷蕴藻沉思独持气骨要亦知己之言哉二孤请铭铭曰矫矫黄君希世竒寳鸾鹜匪羣竽瑟违好莫为之先蟠木登庙伊谁之愆荆璧委耀原居屡贫孔行卒老夸死冯生均湮腐草气吐虹霓塞于苍昊卜宅灵岩别开京兆辞乏中郎曷彰有道徃矣余名来斯允诏
  </div>
  <div class="pagination">
   <a href="皇甫司勳集_page36.html">
    上一页
   </a>
   <span>
    ...
   </span>
   <a href="皇甫司勳集_page32.html">
    32
   </a>
   <a href="皇甫司勳集_page33.html">
    33
   </a>
   <a href="皇甫司勳集_page34.html">
    34
   </a>
   <a href="皇甫司勳集_page35.html">
    35
   </a>
   <a href="皇甫司勳集_page36.html">
    36
   </a>
   <span class="current-page">
    37
   </span>
   <a href="皇甫司勳集_page38.html">
    38
   </a>
   <a href="皇甫司勳集_page39.html">
    39
   </a>
   <a href="皇甫司勳集_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
