<!DOCTYPE html>
<html>
<head>
    <meta charset="UTF-8">
    <title>家藏集 - 第 49 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 49 页/共 57 页</h1>
    <div class="content">


　　家藏集巻五十八
　　钦定四库全书
　　家藏集巻五十九
　　明　吴寛　撰
　　传四首
　　侍郎黄公传
　　公讳孔昭字世显姓黄氏唐末有讳绪者为昭武镇都监避乱自闽中徙家台之黄岩后其地割为太平故今为太平人所居洞山更数世族益大人称洞黄曰与荘有善行生礼逊号松坞尤于学以刚介好古闻乡里礼逊生瑜兵部职方主事贤名甚着生公二世并以公贵赠南京工部右侍郎公年十四遭职方公与母夫人金氏相继下世自京师扶柩返哀毁骨立人已谓黄氏有子既长执友建寜守贺浤知其贤举为松溪训导不果公叹曰士之出仕乃借人举荐耶慨然誓取科第以世其家楼居读书刻苦特甚至防寝食及入邑学家贫乏资给而学益力遂中乡试天顺庚辰登进士第初授工部屯田主事同官有贪汚废事者与公不合以计挤之无所得而公之名因起其人既被黜公独署司事事悉举而宿尽革时适议慈懿太后山陵公愤其事曰治吾职也亟草奏疏将上而朝廷竟从众议乃已寻擢都水员外郎郎署无故例不得改调吏部以公贤而工官非宜特奏改文选命下皆以为宜后擢郎中公持选法最慎汲汲以人才为虑尝曰国家之用才犹富家之积粟粟积于丰年乃可以济饥才储于平时斯可以济事自顷人矫激沽名以闭门谢客为髙天下人才何由知之故公退客至辄延见询访有所得必书于册往往量其才随其地参之舆论荐于天官卿用之务使用之各当其才虽小官卑职亦不敢忽或因势家干请欲私用其人辄力言其不可时既不能尽沮后其人多自败众始服公之正凡在文选者十五年擢通政司右通政专清武职贴黄又三年始擢南京工部右侍郎时工役不息屡假私钱以给材用歳乆多所逋负公至以提举等司隙地皆为豪强侵占奏复之以收其利公署毁于火且重建一新方渐革诸一如屯田时而公俄以疾卒矣享年六十四公清介有守自举进士已有廉名及授秩以公事之江南虽乡人之仕其地者以尺帛来餽亦郤去后同考防试有势家子暮夜持百金私谒叱之不容见然终不言其人其处公事必尽其力非特无私而已终身俭素虽老且贵如未仕时至待宗族独不计惜尝以旧居悉让其弟以女弟贫乏斥俸令养之凡亲友患难疾病必扶植乃已尤不妄交游故布政使陈公士贤今祭酒谢公鸣治皆乡人之卓然者独以道义相好若刑部侍郎林公一鹗既没念其子孱弱为经纪其丧复辑其事行传之后奉诏得荐举异才以今应天府尹樊公廷璧福建按察佥事致仕章公徳懋奏二人葢公素所贤者士论以为得人平生好学不倦公暇輙手一册日求古书多自校正更辑乡里前辈文词为赤城论谏録并赤城诗集板刻行世其所自着质实而理胜有定轩集若干巻定轩者公之别号也娶淑人蔡氏生子三俌工部营缮主事居官有父风次挺佐皆早卒孙五绍绎绾约紒既卒朝廷遣官祭如防典而绾以例为国子生寛幸交公营缮君因以公平生为托乃撰次如右而复论之曰周礼太宰之职掌建邦之六典葢兼六卿之事无所不掌者也后世特以选举为务其属分任于下为部凡四其职可谓专矣而文选尤为要秩使其人不贤虽有贤太宰不能独治百官由之不得其人此其所以为要也昔毛价仕魏为东曹掾所举皆清正之士能以俭率人一时士皆以廉节自厉今观公之为人葢亦近之后虽超迁惜其卒以工官而去虽有知者荐为己助而竟不用是可叹也夫价仕非其时君子惜之予闻正统间黄岩有李茂考功静退有守君子人也其名至今不衰公尝慕而称之以追其遗风孔子曰鲁无君子者斯焉取斯其是之谓欤然则公之子孙视此其能嗣公也哉
　　布政使陈公传
　　公讳选字士贤姓陈氏台之临海人也其先出东阳为宋国子司业左辅之后元初徙僊居再徙临海曾祖濬圭祖泰生赠文林郎广东道监察御史父员韬为御史出巡福建活沙冦胁从者数万人表然有名卒官福建右布政使后赠正奉大夫正治上卿娶夫人金氏以宣徳四年十一月二十八日生公于台之文肃坊故第公少则沉静端慤不妄言笑稍长从乡先生陈佥宪璲游日坐一室诵习未尝嬉戏敝衣粝食人不堪其清苦而处之自如为文平雅若不以词尚而理致深宻读之有味识者已知其为徳者之言也景泰元年以礼经中浙江乡试天顺四年会试第一人遂登进士第初授山西道监察御史才识已着凡大狱当议者都御史必咨以取平出巡江西风纪大振虽不以刑法立威官吏相戒自不敢犯俄广蛮流刼贑之龙南督兵勦捕遂平之歳满还朝适宪宗嗣位向用言官益思献纳时有词臣二人尝被谪调者将谋复用公上疏言君子小人进退治道所系不可不慎言甚剀切竟沮其谋他所弹劾者尚多其人自是直名闻天下然亦为人所忌矣乃始出提学南畿至则以学者不务实行而竞为浮华之文以取科第力欲变其故习徧歴郡县居宿学宫黙然端坐以身为教至竟日不施扑刑第其文必以理胜为主且先令读小学书暇輙习冠祭礼一时诸生翕然感化或有过被责一言深自愧赧若无所容论者谓自庐陵孙先生之后继之者公而已秩满擢河南按察司副使初治军政朝廷以公提学之善也复以命公公为教大率如前日而充养益深中州学者皆自以为得师其气象加宏裕矣凡八年迁按察使父老素知公贤及是至自外郡皆焚香迎拜道旁曰我辈有福矣公既视事首释系囚为立约而去诸宿弊一切罢革专以简易为治吏卒敛手虽同官亦竦然谨畏未几闻继母沈夫人丧士民争泣送城外去而益思之有为肖象立祠者服除赴吏部特擢广东右布政使逾年转左公念广民疲困为除徭役罢和买备赈济皆为惠养计数辨寃狱闽人赖克夀等三十九人渔于海舟为风漂至潮州守者获之坐以通畨罪其人以苦讯诬服又邑民刘马住及黄福等十九人被诬为盗公察其寃悉释之尤不畏贵幸中官有弟冐为武职者逼娶寡妇为夺还之于是又有提督市舶司者倚进贡为奸利役户苦于供需特为奏减三十人其后畨人马力麻与海商私通贩易诡称苏门荅刺国使臣市舶利其货不问公发其伪谓如不得已姑纳其方物留其人即此赏劳庻免縁途供馈亦絶其后私通之时又有撒马儿罕使臣怕六湾自甘州以狮子入贡将取广南浮海还国云欲从满刺加更市狮子公言此兽何用于世彼西域贾人为图利耳使堕其谋必贻安南诸夷之笑国体所关甚非细故中官既蓄减役户之怨且素利进贡及是每为沮抑怨益深乃诬奏公他事勘问者求事实不得必欲文致以罪竟逮公赴京广人数万号泣拥留之公行至南昌以病卒成化二十三年五月二十一日也年五十八故人张翰林廷祥为治敛具而归其丧于家士大夫闻而悲之公立志以古圣贤自期潜修黙识不求人知其学以克己求仁为要因以克庵自号读书不资于文词遇格言即手録于册以为力行之助而寤寐儒先特取宋史道学传刻印以传学者平生言若不出诸口视所当为者勇于为之不頋利害其处事缓而详御下严而恕至于言动端荘虽家人见其终身然也身既贵显燕会惟服先人故衣带客至瓦器疏食懽然无愧色自河南闻丧还行装萧然牛车一两而已及之官广东骑驴出都门而去其俭约有寒士所不及者元配王氏赠孺人继张氏皆有妇徳子男四曰藩曰翼皆早卒曰戴曰虑二女孙男一女一戴贤而有父风初公仿范文正公置田百四十畆以充祀先周族之用号思逺荘及卒后族人以公无遗赀举田还戴戴不可曰先人置此凡以行义也戴取而私之独无愧乎况治命又尝俾勿废此乎人谓公有子公没之明年今天子改元治庻政一新工部主事莆田林沂为公理前事上言陈某清介正直有古人之节居官力为朝廷布宣徳泽惟恐不至天下想望其风采冀其大用乃为小人诬防以死当为昭雪下大臣议咸以沂言是宜复其官俾其家礼之为人臣激劝赖天子明圣即诏有司如所议行公之其知友祭酒谢公既为铭而工部侍郎黄公复为行述足以传世矣寛念自为诸生辱公知爱今幸承乏史氏可无纪载乃谨为公传以归于戴藏于家云
　　赞曰昔之大儒以道学名者其学必适于用如晦庵朱子尤可考见观其抚民之方事上之道攻邪之论处变之才确然可法葢必如是而后谓之道学也然当其时小人犹以伪学指目况后世乎夫后世迂腐矫诞之徒乃真其人頋以道学自处其谁许之如陈公之学适于用者如此頋其所立有过人者虽不以道学名而君子则自许之若其罹防谤遭祸患古之圣贤所不能免于公乎何损然则有感于世道者虽为公释然可也
　　倪文毅公家传
　　公讳岳字舜咨姓倪氏其先从宋南渡家于钱塘国初诏徙江浙诸省民实京师公之高祖启在徙中故今为上元人自啓以下三世皆未显至公之父谦在英宗之世始以进士及第入翰林仕至南京礼部尚书卒赠太子少保諡文僖文僖尝奉命祀北岳其配姚夫人夜梦绯袍神人入室寤而生子文僖以为岳神所感也因名其子曰岳即公公生而瓌硕逈异常儿性更孝姚夫人没时年甫七歳居丧哀而尽礼吊客叹异防即知向学业文之余兼通吏事偶有羣吏将赴吏部试戏出狱词为题令剖断旁观者曰此老吏笔也识者已知公他日非特以文名者文僖以翰林学士主顺天府试为怨家中伤谪戍宣府公从行患难中学业益勤既长文僖择口筮宾为行冠礼边人环观叹羡自是习行之天顺壬午以宣府学生乡试中式甲申登进士第年二十一选为庻吉士绩学翰林预修英宗实録成化乙酉始授编修实録成加俸一级先是文僖用诏恩复学士一时父子同在翰林人以为荣后文僖擢南京礼部侍郎致仕家居公乞归省因过钱塘展墓还任乙未秩满进侍读明年选充经筵讲官于是文僖再起为尚书仍以疾致仕公再乞归侍竟遭丧服除还任适今上为皇太子讲学春宫诏辑文华大训内阁大臣首以公名上壬寅书成进学士甲辰充春宫讲读官丙午擢礼部右侍郎仍命经筵进讲治戊申为今上即位改元之嵗进左侍郎癸丑拜尚书丙辰俄加太子少保改南京吏部尚书己未再改兵部赐敇防賛机务明年始召为吏部尚书兼太子少保如故公状魁岸目光炯炯袍笏伟然望之如神天资明睿为文敏捷若不经意初在翰林凡考校纂修绰有余力每进讲上前以古义附时事为劝其言剀切而音吐洪畅人拟之范祖禹上屡属目始有大用意及在礼部遇事如素习无难易即治累遇行大礼凡载于仪注者既多賛相合礼若国朝自徳祖以下九庙已备及宪宗山陵礼毕神主将升袝于制当祧庙下礼部集廷臣议或以徳祖以下四庙以次当祧至太祖为百世不迁之祖公以此说固所以尊太祖然岂太祖崇本尊亲之意哉故周既追王太王王季又上祀先公以天子之礼其意葢出于此国家自徳祖以上莫推其世则徳祖乃周之后稷也不可祧懿僖仁三祖以次当祧至太祖太宗为周之文武百世不迁今宪宗升祔当祧懿祖一庙宜于太庙寝殿后别建藏祧主之所如古夹室之制每嵗暮则奉祧主合享亦应古袷祭之制时又有言孝穆太后当祔庙者复诏议之公言周之姜嫄为帝喾次妃后稷之母故周礼有享先妣乐舞葢指姜嫄而鲁颂閟宫之诗特见其名此别庙之明证也且唐宋以来皆有故事可考如奉慈殿是已今孝穆神主宜于奉先殿旁别立庙嵗时祭享悉如奉先殿之仪知礼者皆以其言为然奏上诏悉从之二疏葢皆出公手云时今上初元慨然欲新庻政公与同官协心辅政首革淫祠正神号将举宿尽除之建言者因及孔庙从祀诸贤亦宜改正公言汉儒専门六经转相传授煨烬之余赖以不坠其间诸儒立身不无可议能传经之功自不可泯故自唐以来列于从祀彼七十子名字载于迁史已乆又何必以区区臆见追论于千百年之后哉遂格不行未几尚书耿公自南京召至适以灾异求言公偕上七事又以八事继之大率劝上躬节俭以先天下言今天下奢靡成俗财匮民穷惟从所好而已且天下之土地有限而宗室之分封益增百年后又将何以处之宜以时减杀又近嵗额外设官颇滥凡所供给皆出于民民安得不困宜以时裁革公尝以所当言者尚多不能专主为恨及拜尚书适京师有大雨雹之变即上言天之告陛下至矣葢变不虚生宜深求其故以回天意可也又劝上勤讲学开言路黜奸贪进忠直止无功之赏停不急之役番僧惑世以异术售不宜复召而来贾人邀利以竒兽进宜郤而去故事四方奏报灾异多不能数奏惟嵗终一上至公次其日月先后援引经史为证言甚恳至欲上下同加修省不事虚文上嘉纳之尤严度僧道之禁以为近世事莫甚于此有言及者辄辟之既以政事为己任士大夫争推重其才然所以取怨于人者亦多矣在南京吏部奉诏考覈诸司人服其公明无异议者以灾异叠见率诸公卿条奏二十事如法祖宗谨好尚恤军民选将帅积边储等事皆切于时后复以清寜宫灾再以二十八事上诏皆下诸司着详行之公既有才具部事益简人以为不足为竟改任自永乐间迁都于北每以武臣一人有重望者留后而以兵部尚书共事故其责任视他部为重人以公为冝一时武备修举军民倚重相戒不敢犯法留都肃然于是上知公果可大用始有吏部之命公居常则能鉴别人物一旦当铨选抑扬进退各当其才或言别白太过终当召怨公不防曰吾知冢宰之职当如是若诸末务不喜纷更日昃退归私第若无事者当廷议凡军民利病能究知其故正色侃侃言之众亦惟公一言而定天下想望其风采方以吏部得人贺而公以疾不起矣年五十八疾革昬愦口喃喃犹及御敌事葢时边报方急也索笔作书惟及朝政其徇国之心至死不已自防事其父与继母郭夫人能尽子道友爱诸弟不以异母间其恩意诸弟亦谨事之至于亲戚故旧所以周防之者尤至平生驭下虽严然未尝妄笞辱一人故人望其外若不可亲其中心实厚也卒之日人莫不痛惜之上闻讣震悼特赠荣禄大夫少保諡文毅公娶卢氏生一子夭继娶袁氏无子以弟阜之子霦为后霦恩授中书舎人三弟阜登进士第今为工部郎中山【阙】泽中书舎人寛与公同朝三十年同在翰林同侍春宫颇知公乃因阜等之请为传其平生藏于家
　　论曰国朝罢中书省专任六部治政事圣谟深逺超出前古当时尤慎简六部之长欲其练习庻务俾三嵗更迭为之后既不行有缺止于转迁而已百余年来政事举息则存乎其人若其间或稍自振迅众辄相頋而惊以为立异故东汉时在位者多清确谨畏循常袭故之人其必至取媚于时如胡伯始而后已如文毅公为人挺然任事不少还忌其亦有大臣之风者哉
　　白康敏公家传
　　公讳昻字廷仪姓白氏常之武进人也少入县学学业精敏出同辈景泰丙子中乡试明年天顺丁丑遂登进士第年始二十三耳时英宗初复位更新庻政重言官之选明年擢公南京礼科给事中南京六科官不备设其选尤重公初受职已有才名俄丁家艰甲申服满改刑科成化戊子转左给事中辛卯进都给事中皆刑科公以言责自任南京户部尚书张凤不法公劾奏凤为大臣不加之罪何以示戒有防械至京已而释之凤虽幸免而一时多公直宪宗初即位值边警方急经筵辍讲公上言帝尧不以洪水之灾而不明峻徳太王不以昆夷之侵而自殒厥问今日正皇上讲学以为修徳之助之时不宜宴安以隳圣徳他日有黄雾之异又上言六事皆当世要务其尤切者曰谨命令以全大信谓陛下即位尝诏罢贡献矣而贡献者不絶尝罢织造矣而织造者自如尝禁权豪不得中盐矣势要不得求地矣京城内外不得创造寺观矣而皆不为衰止愿守大信勿以亲幸而易其度可也监察御史谢文祥以言事得罪不可测公率同列救之谓文祥所言虽狂妄然为御史非出位而言且其心无他宜含容之以开言路疏入文祥得降用其余献纳者尚多然公务持重不屑屑以小事论至于事干刑狱者得以参驳亦不琐琐摘抉人小疵故人皆称公知大体而名益起壬辰擢应天府丞京民苦差徭繁重多破家公至适署掌府事为定役法人称均平至今用其法不变乙未擢南京大理寺少卿辛丑进南京都察院左佥都御史奉敇兼管操江仍巡捕沿江盗贼时有刘通者与其党操舟贩盐并行刼夺出没江海间势炽甚公调士卒追捕至太仓分兵截其要路知通窘迫示以威信谕以祸福谓如自首服许以不死通知公长者遂挺身来归叩头感泣公戒谕已仍纵之归通即率其党以降特械通至京凡胁从者悉释不问事平公复奏沿江要害守备等官遇有警当互相应援又请降关防印记以便行事皆从之未几陞本院右副都御史寻掌院事丁未陞南京兵部左侍郎奉敇修凤阳皇陵并白塔夀春诸坟时当荒歉众以兴大役不堪公均工节用劳心调度越二年功遂毕与初计省其半以其余财仍行赈防民反获济今上之二年为治己酉河决金龙口漕运多阻召公往治改户部左侍郎公奏南京兵部郎中娄性从行始至河南相度水势虑水复趋张秋发卒数万自阳武封邱祥符兰阳仪封数县筑长堤捍之遂导河自中牟决口至尉氏下頴州经涂山合淮水入海又修汴堤令高广如一上树万栁使不崩頽又浚宿洲古睢河入运道以分徐州之势又筑萧县徐集等口以杀汴徐之势又自鱼台歴徳州至吴桥修古河隄又自东平至兴济凿小河十二道引水入大清河及古黄河以入海河口各作石堰相水盈缩以时啓闭于是河竟不为害而漕运获济公又见高邮之甓社湖风浪倐作多覆舟或舟触岸辄壊议即其东一二里开复湖以避其患河成舟安行无险名其河曰康济人思公惠别名白公隄治水事竣改刑部侍郎辛亥署掌都察院事遂陞右都御史尝言风宪官为朝廷耳目凡巡行一道当询属吏贤否之状上于吏部及本院部院据其词以行黜陟且以所上之虚实为御史之黜陟庻几各得其实而人有所劝惩也又天下军卫士卒消耗宜预覈尺籍之数畀清军御史使按籍搜考以絶埋没诸又天下奏报灾伤荒稔反戾上不知国计之当储下不知民隐之当防由有司以其地濶逺可以欺谩之故宜令御史预遣人踏勘田土髙下之则造为图册设有水旱可据此以蠲税粮而里胥无所容其奸也御史李兴巡按陜西以酷刑处死无敢为言者公曰兴为吾属岂可避嫌而不为一言乎乃率众大臣上言兴之暴固可罪然非杀无罪者今以死处兴设有故勘故杀者又将何以加之奏上兴得免死癸亥陞刑部尚书公心素厚断狱不苛尝曰秋霜之肃何如春阳之和乎数谕属吏以人命至重尤当谨重狱故寃抑者既多平反其可矜疑者亦多从末减每以律为万世之法条例为一时之宜今吏得为奸皆条例繁冗之故因详定为若干条奏上颁行内外而奸始少甲寅尚书一考加太子少保戊午东宫出阁进太子太保积阶至光禄大夫勲至柱国以其官赠曾祖均礼祖思恭父珂并光禄大夫柱国太子太保刑部尚书曾祖妣钱氏祖妣蒋氏妣郑氏王氏并赠一品夫人配蒋氏封一品夫人公居官四十年勤劳不倦济以精力事至輙办及决大亊往往以从容数言裁定多不失正其待人气温色愉言出如恐伤之下至舆皁有过未尝轻加笞辱属吏以公事获罪必为掩覆营救得免乃已人以急难来告如切于身所以排解之者尤尽其力故感其恩者不特乡里亲友而已公官三品时其弟升早世以其遗孤垣奏为太学生尝置义田立义学凡族人之贫而防稚者以养以教皆得其所其厚于宗族又如此今上知公徳宠遇甚厚屡有金织文绮之赐或病在告辄遣御医诊视并遣中贵人赐以酒馔等物庚申以星变再上疏引咎避位情甚恳切上不得已允之特进太子太傅致仕驰驿而归令有司举优老之典仍赐玺书所以褒美之者尤重及行士大夫倾朝祖送人以为荣公三子埈圻坊皆孝预作园池以待公归公至家日与亲友极登临游泛之乐入夜饮宴畧无衰惫之态于是蒋夫人年亦高矣与公偕老堂上旦夕子孙率诸妇罗列阶下称觞为夀大江之南论福履之厚无逾公者公卒年六十八上闻讣悼惜为辍视朝一日赠太保諡康敏遣有司谕祭者九仍命治于某处新茔惟白氏之先为河南人从宋南渡占籍武进嵗乆为大族近代自公伯父瑜为礼科给事中父珂为大冶教谕渐显于时及公官益显子弟宗族奋起连取科第至数人皆为显官诸孙又皆秀而可望故乡里论仕宦之盛又无逾白氏者
　　论曰世之登科第而进者累数百人莫不英伟踔厉言论风生自以为一世不足为考其平生往往蹠盭颠蹶而止求其后以功名富贵而终者特一二耳而此一二人者观其在位多寛绰厚重含垢纳汚不皦皦以自高不沾沾而自喜浑然若无能之人曾不为新进少年之所与孰知他日任重道逺以建国家大亊者则此所谓无能之人耳故尝论常之先达若胡忠安公其一人也白公继起其后功名富贵考终于家与之畧等可不谓钜人长者乎书曰必有忍乃其有济有容徳乃大公其人矣
　　家藏集巻五十九
　　钦定四库全书
　　家藏集巻六十
　　明　吴寛　撰
　　墓志铭八首　　生圹志一首
　　闾丘賔用墓志铭
　　天顺六年夏五賔用遘疾药而愈愈而复作如是者数四势浸剧君知不可为即却药俟絶言谈如平时数日死君尝力疾筑堂他日欲奉亲读书其中至是其父抚楹大恸曰堂儿所筑者曾不得一日居悲夫其殡于此寛与君相好非直以表兄弟也亟往哭之且为之説曰仁者不必夀世有是言君年四十三耳岂非信欤而又言仁者必有后君娶妻更二三妾然生男輙夭死徒有三女子在此又何邪失之此者幸得之彼奈何君独两失之邪岂所谓仁者君非其人邪君事父母甚力于其有忧必致之乐乃已女兄赘于家生女复赘与之处欢然人不知其家之三姓友人陈公辅死而家贫甚为之敛且嵗必一持酒肴祭墓下其行多此类谓君非仁者畴诺哉然则君之致此吾无从考也前其甥周京为状乞铭予既为说以信其死而深疑其无后以传乃复叙次其事而铭之賔用字也讳观姓闾丘氏苏之长洲人其先有讳孝终者宋元丰间仕至朝议大夫黄州守曾祖叔荘祖公望父廷端皆不仕娶同县徐氏生女皆防仲许适张祼君为人修谨好义是非取舎不肯茍随人尤慎交交则不变身虽混居市防其高旷静约荣利漠然处山林者未必如也少好学长益喜习书攻诗诗平实有理致所着有井蛙藁若干巻书得晋人笔意君眇一目人谓其以疾故不仕非也年未四十髪已种种尝自怪其蚤衰然不意即死矣死之日为天顺七年闰月某日又以明年某月日从母頋氏柩天平山之原于是其母先卒六月矣铭曰
　　生不夀死不后人之自取邪数之不偶也晋陆士衡唐孟东野君兼其人于千载下我为之铭岂曰知者
　　南京福建道监察御史张君墓志铭
　　于乎人惟无志与材以见于世而槁死林下死者固无憾生者亦不之惜也或有志郁而获信材閟而及试于是而死则死者生者亦何足憾且惜乎乃若吾友惟善之死志方信而倐郁材将试而卒閟此不惟惟善之目不瞑凡为其姻戚僚友莫不为之扼腕太息而流涕也君讳俌字惟善姓张氏其先为汴人随宋南渡家于苏遂为苏之长洲人曾祖祐之祖士达父明逺皆不仕君弱冠入郡学即知黜华向实卓然出诸生治尚书景泰四年中应天府乡试三举进士輙中乙牓得学官輙辞不就居太学扫一室读书朝暮虀盐萧然一寒士而君益自刻厉乆之从夏官卿掌奏疏居一嵗谒选吏部考君才可用奏理南京都察院刑六阅月刑无颇类都御史高公才之以其名上成化二年三月即拜南京福建道监察御史浃辰将取道还家为母吴夫人夀一夕暴卒闰月乙亥也年四十一友人乡贡进士查君文外兄太常典簿李君浩相与殓之官为给舟载其柩还其兄佐与其二子以四月庚子君于吴山先茔之次君为人谨谨不少放刚简端慤而有廉隅善事亲与人交笃而不泛配钱氏故大寜都司断事某之女子男曰谟曰训女长适朱存理次许适徐季华次尚防自君初登贵仕即死不识者亦有噫嘻声夫禄位庸者所恃以为荣者也君之志固不在是予之所以惜君者亦果在是乎系之以铭曰
　　木产于地封之艰溉之不易寻斧纵焉垂成器飘风防之匪材自弃嗟嗟张君无乃类人不胜天奚足异
　　陈府君墓志铭
　　陈氏故河南人宋南迁从之家于苏遂为吴县人世业医其阴有徳于人葢已乆矣至君之兄少保僖敏公既以重望旷度为天子宠任而君之弟铸复以子贵封河南道监察御史一时陈氏贵显遂为吴中仕宦家之冠君时处伯仲间畧不以门地骄人缩首敛足语出恂恂其抑畏反居寒士下故乡里称厚徳者必曰陈君陈君云君讳锜字有容叔父季玉无子以父命为之后母朱氏老而无依尝迎养于家君以其事父者事叔父而季玉之祀不絶以其事母者事外母而朱氏之意甚适也永乐初父被召为太医院医士君惧其老弗胜劳请以已代乆之父没居忧制以疾遂不上成化元年六月二十七日年六十七终曾祖徳卿祖均锡父孟玊皆赠太子太保都察院左都御史曾祖妣某氏祖妣某氏妣高氏继孙氏皆赠一品夫人娶夏氏继刘氏子男五人倬俌佾佖佩女二人长适荘信次许适傅奎孙男十二人女四人以二年十二月二十二日吴山之先茔前其弟御史君率倬等哭再拜持状乞铭予于君为里人颇知君不可辞无铭铭曰
　　于维陈氏世有潜徳自汴徂吴乆晦其迹维僖敏公为时名臣宠禄之来萃于一门小人施施孰不慿借君方退然自持愈下维有铭可考不诬以媿小人以慰诸孤
　　山阴田处士墓志铭
　　成化庚寅六月一日山阴田处士卒享年八十有三以明年当卒之月日于邑亭山先茔之次初处士之疾病也属其子敬曰吾即死唯吾所辑丧仪是行百凡具寜薄毋厚唯刻石志墓古人所不废者汝其图之至是敬使其甥吴瓛走南京持状谒予再拜以请予以不知处士辞而监丞徐先生恳恳道处士之贤于予先生处士之邑人也予信其言且嘉处士之能不乱其命而其子之能从之也卒诺之按状田之先蜀人也宋有讳奕者仕为右正言从高宗避金人之难徙家临安四世孙起居郎昭再徙会稽昭生荣荣生茂义茂义生忠始籍山阴而娶于朱生处士讳亨字时泰别号勿庵少失怙奉其母得子道甚母没哀毁逾礼人多称之其治家尚严肃而尤以信义服其乡乡人有争辩者待处士一言而定至于憸人悍夫望见处士于道皆为之趋避不暇或者比之王烈焉平居坐一室端然终日如对大賔则有修敬之扁富而能贫服用贬损如小家谓奢之有害也则有贫富相因之图雅好礼嵗祀先必宿斋戒而仪物两备患流俗之渎其先也则有辟纸钱之説其治丧斥去浮屠氏法而一惟儒者又以繁文末节之不足行也则有简易丧仪之书他言行之可书者尤多不能载故邑中推数好古而知礼者必及处士处士初歳绩学期以表见于世既不果则一意治家正俗欲追古善士而及之逮其晩节益有高致作翠拱之楼以居弹琴赋诗若无与于世者常偕里中遗老十人结清闲之会月为一集葢有洛社之遗风云处士元配杨氏继王氏子男一人即敬女二人适吴麟钱侃孙男三人曰阜曰寅曰宣宣为郡庠生铭曰
　　有以禆乎世奚庸推而仕也有以传于人奚庸愧乎死也夷考其行于今之世而见古之士也呜呼若人而今则亾徒见亭山之下有封若堂也而采蕺之麓秦望之峯翩然白云泠然清风彷佛乎防气之之乎其中也
　　正义处士墓志
　　己丑嵗予举进士不第识乌伤王允达于国学予问允达尝所友者则首以浦江郑仕信对且曰仕信以国子家居且来矣其年冬予与允达偶出步真珠溪之浒见有骑而从两仆来者允达遥指而笑曰此非吾所谓郑仕信耶趋而迎之果然仕信亦止骑从拂黄埃须眉间执允达手语道上予亦愿见仕信者见之一如平生欢自是予三人者交好甚诵习暇辄相过从坐如鼎足然他日仕信独过予予迓之门视其色若有隐忧者私怪之而难乎问有顷始起而言曰玺之父之弃诸孤嵗星八周矣当下窆时墓石且砻而求其执笔者不得吾兄弟私计之以为寜缓勿茍恐为吾父羞兹玺获投分于子能防情于玺乎则应曰君之欲铭其先人意葢在文笔也予念束发时即尝读麐溪集集间他文辞之载弗暇论如冲素府君之晏朝请铭蓝山府君之方承事铭青田府君之黄文献铭奉议君贞孝处士则欧阳文公宋太史亦皆有铭頋予何人而使与于斯恐不独羞先人且恐为诸先哲羞予方苦辞仕信耳若无闻而首已至地矣予曰无已取事状视遂出诸袖中葢允达所制也予疾读一过曰君家家防百余条先君子动率与之合可谓贤子弟矣然在郑氏则常日事也奚庸书至饭饥殡死娶贫凡数十事可谓长者矣然亦郑氏常事也又奚庸书其非常事者惟曰正统间有寇难寇退能修复旧业完其家者可书又曰天顺初火起于家以家庙吁天而熄及火复作庙卒无恙可书以二者可书惜予文笔疎陋不能昭之阐之也若夫郑自冲素以下世徳焯然史于国志于郡乘于家者甚备又不假书虽然君必欲书之敢弗书乃书曰明故正义处士讳旭字允初曰正义者乡之易名郑本出荥阳累迁至浦江之白麐溪天下所谓义门者也曾祖铭祖得金华税令父栋嫡母张母姚处士娶陈生四男瓖瑡琥玺一女适国子生戴廷用男孙七胄庆镐镗錞钺女孙三其二适李镔戴璠其一尚防处士卒于天顺甲申三月七日春秋七十有四以歳之十二月六日其邑松林先茔之右
　　解元贺君墓志铭
　　始君自吴中来就试京师其状貎羸然望之可惊予扫一室使治其病数日病转剧则为书报其家其兄慈冀得一见也不一月疾驰四千里而来则君已死矣且死神思愈清谓予曰吾不可以执笔为我书所以告吾父者予诺之抵夜促书已具頋其子放侄收曰其善藏之顷之翛然而逝呜呼惜哉君讳恩字其荣姓贺氏其先蜀人也后徙于吴曾祖公宣大理寺评事祖宗振父美之皆业儒不仕母曰王氏自君为童子时用其父教力学不少懈既游郡校治易得其义而止未尝曲为之说下笔平易谨宻皆可诵也成化四年举于乡第一明年例试礼部以病不果后凡三试輙屈然其业益精名益完尝入太学祭酒司业期待者甚至与同舎生讲业皆推让之以为不可及家居学者争集其门终日恳恳不厌指教去而取科第者凡若干人遂以易师称吴中为人喜辩説是非无所徇于人人以其中无它也亦无怨恶之者至其事父兄孝友教子弟严而有法其可称者多矣君初以兄之子放为子后得子曰改女一人皆防其娶吴氏也生于正统己未七月十二日卒于成化癸卯十月三日年四十五其兄慈载其柩将以明年十月三日还于吴县胥台乡黄山之先茔予固与君厚者不能无一言以相其役也窃观君之死公卿大夫虽不识君者皆惜之其识者尤悲悼之所以得此于人者非以君宜有爵位而不及致故邪然彼徒有之者而人方幸其死则人寜得乎名邪得乎爵位邪况彼亦终死而同归于尽邪因书此以慰其父兄子弟之哀亦以自慰云尔为之铭曰
　　抱美玊来售歴长路止息方握手兮劳苦倐舎予兮谁即形惨惨兮魂茫茫藐二稚兮在吾侧岂乘风而反斾恋吴山以为宅嗟死者之纷纷奚名誉之借借维好修而有文宛其人兮如存才可用兮自致命在天兮尝闻君维安此兮无怨见临絶之云云窃独怪其不瞑岂平生乖愿乎荣亲命无往而不在安斯圹兮尚永閟乎千载
　　湖广荆门州知州徐君墓志铭
　　徐世家江阴之梧塍君之曾大父曰均平有隐徳大父曰本中尝以人材徴未仕而没后朝廷追旌其墓曰义民父曰景南疎财尚义获受官服其娶孔氏而君所生母马氏也君讳泰字士亨以避先讳更字大同防与其兄惟正受父训学业不少纵惟正尝一出为中书舎人而君从乡校贡入太学文名在六馆间借甚既乃应顺天府乡试时主试则学士刘公俨也居君首选人以为宜或有以私故独谓所取士非公者请覆试于上不可乃即禁中特试前列五人文成皆称所第名而君尤以富嫌于人其事益白于是士论翕然归刘公至没而得諡文介亦以此其后再试礼部輙中式有司嫌君輙弃去人争惜之乆而歴政宪台以能明法律例有御史之擢复以嫌不果竟授黄之罗田令初至官谓为政当先足食否则教未可施乃数训民务农凡贫无牛种者輙给与之更立义仓以为储蓄之计已而歳大侵遂发粟赈民不足则下劝分之令且作饘粥以食羸弱不能行者一时惠及邻邑所全活不可胜计先时民多论财嫁娶君禁之使必以时民有其后将絶以贫故出继他姓者为赎还其家富民买田或不纳税税遗贫户至六百石有竒者徴迫殆死为发其得免君居官尤廉每斥所当得公钱市粟以备饥歳其服食百需一取给于家而已时有但饮罗田水之称于是黄人争欲得君守郡两司为具疏闻于朝遂擢知荆门然非黄人所望也去任之日争送之郊凄然不忍舎荆门号难治君治有余力州几无事部使者才之会夷陵有疑狱数年矣乃檄君往谳谳之即决其明敏如此三年有鸠来巢于防事之梁人以为善政所致相与歌之俄遭孔孺人丧归再遭父丧以生不能荣及其亲为痛与其兄竭力治人怜其孝服除荆门父老数辈诣阙奏愿复得徐知州疏下吏部从之君在任歴五月矻矻理政疾作即不可治卒之日成化十五年十月丙午也年五十一君襟度濶达遇义事敢为绰有父风与其兄处相友爱甚笃家产故厚能身率族人以俭教子侄学必勤苦已而遂有取科第者实自君啓之性善吟咏有生白生诗藁藏于家生白者其所自号也君初娶同邑赵氏处士时显之女再娶海虞章氏国子助教仪之女男二曰元谷曰元菽出侧室王氏頋氏女五其婿曰华頴陆节周祥熊夏黻夏玞至是君之丧归自荆门卜卒后之三年正月壬申于所居东三里许马镇村福昌里之原其兄惟正以予尝交君前具书以卞户部之状来请铭为之铭曰
　　才莫不宜而止于斯古亦有言止或尼之嗟世之人多以禄仕仕不以禄君也尽瘁簿书钱谷莫匪为民寜身之诎而民之信岂徒诎焉又夺之年惟此铭文庻永其传
　　宿田翁生圹志
　　成化丙午翁年六十有六曰吾老矣一旦即病不起何如盍豫备所以藏吾身者于是治棺棺成又曰盍豫备所以藏吾棺者于是治圹圹成又曰他日子孙必求志吾墓者其或失之诬乎则以书来京师请于予曰吾故韩氏孤童也昔先祖院判府君遗命祖妣倪安人俾为伯父府君后时既防无知识赖先母张孺人抚育之如已生而叔父府君更怜之稍长则为择配以家世业医也命从从兄梅窗先生学早夜肄习亦既勤矣葢吾之于医虽不能过人然于治病未尝不尽吾心或不可治虽有厚利直谢却之使更他医而已惟吾性禀介直与世多忤故两以医荐皆沮于人且愚不逆诈至于囊槖枵然此皆区区置之不足道也独念吾母张孺人守节歳乆尝言于有司恩旌表以少酬所以抚育吾者他如修祠堂必谨祀事以奉先世置墓田必立条约以示后人此则不敢不勉焉者今而且老惟上下山水与名人胜士杯酒啸咏以韦布终其身焉吾有子曰金曩尝侍外舅张御医先生于京师先生高于医者得尽传其秘为知者荐授崇王府良医而吾晩年卒赖其禄养比又为吾入粟赈饥有章服之荣此固非吾所望然念其孝不忍违也吾娶张氏能守妇道不幸先卒有子四人长即金次鋆次鎏次鏊鏊庻出也女六人孙男若干人女若干人张氏卒时以先墓在城西者隘始卜雅宜山凤字号而虚其右以俟吾今所治圹即其地也吾平生大畧如此惟托斯文之雅及吾生存以一言记之幸甚予与翁别又数年矣尝见其年壮气盛时好面折人过论事侃侃无所畏忌及渐老癯然一医更谨厚静黙可亲今得其书其言真率不妄如此视彼好自夸诩而考其行无一副者岂不贤甚矣哉于是志之韩之先出安阳为宋魏国忠献王之裔世有显者至国初有曰复阳先生始精于医传其子曰公望隐居不仕曰公茂公达并以医事太宗文皇帝最见宠遇公达生三子曰伯济伯广伯尚伯广娶喻氏生翁而为伯济后伯尚实教而成立之其名襄字克賛宿田其别号也以永乐辛丑十月九日生圹成于丙午某月某日明年七月十日志
　　进士卞君墓志铭
　　今年夏有传寅之死者予不之信或曰子何以不信寅之死予曰寅之淳谨人也无暴气无刻行如是而又当盛年固无死理曰无死理不有死命乎居数日有自南来者曰寅之殓矣殡矣吾且临其丧矣则叹曰噫嘻寅之其果死于命耶方谋与诸同年为文祭之以写其哀而寅之之兄退之适遣使来京师持乡进士翟舜民之状乞予铭墓且自为书遗予予既进使者问寅之之所以病且死故既乃发其书考其状而叙之曰寅之讳諲姓卞氏常之武进人父曰庭兰生六子寅之其次子也为人兰其清玉其洁而衣冠楚楚眉目如画出入家庭庠序间于父兄师友之情最深也父尝以诬被拘寅之忧甚日则躬操饮食进之狱中僮仆请代其劳不聴异母兄谅蚤世家人少之谓丧礼宜杀寅之执益尽此皆其防时事为宗党所称道者既长益好学从良师受三礼探索辨难专门礼经者不能屈至为程文务抑其词使与理称成化七年以邑学生举应天府秋试主司今杨学士徐侍讲争竒其文擢魁其经八年春遂中礼部试廷试复在高等天子赐之进士出身故事进士不即授政第使从有司观之寅之得兵部谨饬如诸生名益起部中会有大臣死者朝命董事南行经齐鲁时适东方大旱民饿疫者相枕藉寅之感焉行次房村疾大作兼程抵家见其母若兄弟疾少愈一日宻召其弟诠译等谓曰为我治棺衾皆怪之翼日竟不起九年五月五日也年甫二十九死之后发其箧得奏章一通言东方事宜所以区画其荒政水利者甚备见者益悲其用世之志云以明年二月十七日其先茔寅之娶徐氏生一男二女卞为浙右名族予尝为寅之志其弟诚之墓颇着其家世矣兹故不复载铭曰
　　膏其轴适于陆折其輹车则覆嗟哉寅之命何鞠










　　家藏集巻六十
　　钦定四库全书
　　家藏集巻六十一
　　明　呉寛　撰
　　墓志铭一十首　　夀藏铭一首
　　前朝列大夫国子祭酒陈公墓志铭
　　今上之五年擢国子祭酒邢公为礼部侍郎而以翰林侍读学士陈公代之公上疏辞不获则就軄一时僚属生徒皆自以为得人公为人师庄重简黙于教条重改更特持成防御人度使可守而已至簿书钱谷之事一付主者务揽大纲不琐琐问出入曰吾职不在是也故事国子师生月给钱若干为饮食费然以事去不及给者则贮为公钱用之盖更数祭酒皆然至邢公继之颇以法绳人人始有怨言及既擢去或欲诬其以公钱入已者且及公公置之殊不以为意事遂上闻诏大臣杂治邢公对簿力辨公叹曰吾官至国子师尊严矣安能对刀笔吏掉口舌乎不吐一词竟服时适有从中醖酿之者狱词上备皆坐除名于是诸生数百人诣阙上章为公诉诬枉不报士论寃之其有志世道者则以朝廷一旦辱二大臣去之如反覆手又为国体惜之也公既免官家居言笑如昨日将治装南还不幸而疾作矣遂以七年九月乙酉卒于崇文街里第年五十七夫人钱氏防柩归葬呉县伏龙山之先茔实九年二月壬申也公讳鉴字缉熈世本嘉兴商氏元季之乱曾大父宾避地长洲之周庄冒氏陈大父讳某父讳润赠翰林编修公生方幼稚编修君谪戍盖州道京师遗公故人范叔瓉家稍长去从王太卿一居为老氏学非其志也然公少有髙资窃好儒家言能通其説下笔为文章辄有竒气他日以事如浙东市书盈箧而归昼夜诵习卒弃其学而归于儒以其余力治进士业正统九年中顺天府乡试第二人明年礼部中乙牓不就入国子为李忠文公弟子文名益起忠文竒之十三年中防试十八人廷试擢第一甲第二人授翰林编修景泰元年代祀北镇医巫闾山还充经筵讲官七年迁修撰英宗复位奉使朝鲜天顺四年同考试礼部明年预修大明一统志寻选充东宫讲官六年主顺天府乡试丁母太孺人沈氏忧服除迁侍读修英宗实録成进侍读学士成化四年主应天府乡试明年奉诏教庶吉士翰林未几国子之命下矣公为人容貌岸然望之若不可亲及就而聆其言论蔼如也人有善喜为之称道其不善者亦疾之如仇故卒以此得祸少罹患难家室荡然能以孱弱自树立及登第得官而编修君没戍所久矣间因东使代祀便道函其父骨归而逆母太孺人养之于官既而得防赐归葬其父于乡母子同入里门卒完其家室而加光大之人以为难公事太孺人孝而尽礼太孺人卒居丧三年不食肉不内处不酬应文事时朝廷方修实録严有诏起公公上章求终制不允章再上恳求允之平居无声色之好好止藏书并古书画器物而已朝鲜尝因公来使以妓女侍公诗却之夷人敬叹至版刻其投赠诸诗行于国中其为文才赡而气完所着号方庵集凡若干巻善笔札至临模古人真迹殆不可辨配钱氏封孺人贤而有内助功公无子子弟之子涞先卒三女长适汤璧次适范轮次许适丘某而夭孙男一人曰柢公之葬苏守鄱阳丘侯时雍实经纪之而墓铭顾未之刻寛则有罪焉盖寛少游于公之门公不以其不肖每与进之今幸窃科第入翰林而公既不见则闻公之葬独无一言以下慰于九泉乎为之铭曰
　　得丧纠纷有万其状自我得之或以人丧我力可为人不可知终焉面目求无腼而公则其人进退甚适公议未亡则我借借此寃可置彼惜孔多归全一丘其如公何
　　先考封儒林郎翰林院修撰府君墓志
　　府君讳融字孟融姓呉氏苏之长洲东呉上乡人自髙曾以来代有隐徳父曰夀宗尤以淳笃称生值元季逮国初能晦匿自全娶同邑韩氏年五十始生府君时洪武已夘二月甲寅也府君幼则端确兼多智识如钜人性至孝父尝有疾以童子徒步入西山汲涧泉煑药以进稍长即善治生父曰吾晚得子而子能自立如此固先世之徳之致也喜而特祀告之府君既孤年甫十四自顾无他兄弟卓然以门户自任当是时所居城东遭世多故隣之死徙者殆尽既荒落不可居乃徙今集祥里依从母之夫顾执中氏顾方以赀雄里中久而家渐衰执中且病呼府君告曰吾视诸子鲜克承家者吾即死惟是舍宇勿为他人有也府君泣而诺之及执中没府君厚与之直而仍居其子不使他适迄今盖五十余年府君既以勤俭谨畏拓其家以大而城东旧业然未尝一日敢忘而不经理之晚嵗益种树结屋为终老之图因自号东庄翁及孤寛忝科第入翰林为修撰获以其官封府君阶儒林郎然不幸命下则既遘病矣卒以成化乙未八月戊子年七十有七娶居氏继张氏继王氏皆封安人子男三曰宗曰寛曰宣女四适沈鏸周谔沈绶王节周氏女先卒孙男四曰奎曰奫曰奕曰福孙女二长适夏靖先卒次许适徐美中曾孙男一曰俊章女一以卒之年十二月甲申葬于呉县五都太平乡花园山之先茔初寛居京师闻府君病凡再上章始赐归省未至家之七日而凶问至寛哀号悲恨痛彻心骨声容如存闻见无及日月有时敢次叙平生大畧刻石纳之幽堂若夫府君之徳所以积于躬见于事庇于子孙推及于亲戚乡防者当求诸名笔表于墓道寛悲哀昬愦不能悉书也呜呼痛哉孤寛谨志
　　奉议大夫宗人府经歴厐君墓志铭
　　宗人府所设官有令有正皆极品然未尝授其人常以驸马都尉一人之尊贵者署其事其属有经歴亦必有清望之士乃授盖慎之也厐君朝仪以沔阳守满考特擢为之君静厚人也言动不躁且负才具足以有为始至府中覩廨宇倾圯葺之如新人莫知其费之所出顾所掌自皇族谱牒册籍之外更无所事又府署深逺终日寂然如山林间吏卒阖户昼寝而君益闲散无以施其才嵗余病作竟卒实成化二十二年十一月十九日享年若干君讳珵字朝仪其先山西大同人曾祖福忠谪戍北平又徙太仓故今为太仓人祖景仁考仲礼仲礼娶某氏生君始遣君入卫学为儒生君能自奋励以天顺某年遂登应天府乡试既而试礼部辄不中始仕为沔阳沔阳大州号难治恶少年往往白昼肆剽掠莫敢何问君始至擒其首恶者一二治之余皆敛迹属县景陵有巨奸相聚阴持吏短长起减词讼其党有一太嵗十虎三彪之号亦皆就擒死狱中他日盗聚竹林湾势张甚捕者皆空还君出其不意以小舟直抵其巢穴盗相顾惊曰太守来矣遂奔散获二十余人寘之法州境遂宁巡抚都御史刘公敷特旌其功以励众州既称治君乃料户口以均徭役作沟渠以备旱涝行之悉有法至今人思之盖君为州如此可不谓负才具足以有为者耶君娶陆氏子男一人皑女三人孙男一人皑将扶榇南还卜卒之明年某月某日葬于太仓殷冈门外以予尝知君奉王翰林济之之状谒拜乞铭予以知君晚为辞而皑不舍也铭曰
　　位则不卑才无所施尚有遗爱与沔水东驰嗟君子兮藏于斯
　　瓯宁童府君墓志铭
　　童为闽世家其先盖出晋车骑将军牧之至唐有避乱由广陵来者始居瓯宁之西□乡遂称西□童氏在宋曰蜚卿朱文公门人也著述甚富自是子孙以儒业相承而族益大元末曰瑛者率乡兵拒伪汉陈氏入国朝论功授官瑛生文贞文贞生衡衡娶杨文敏公女弟生府君少则醇良既长寡言慎行与物无忤事父祖与继母呉尽孝父没事叔父而孝不替至与兄弟及诸子处友爱慈厚家庭间盎然也童既大族君待其族人凡亲疎贤愚一以恩意其居乡谦谨人皆爱重之或有忿争以一言谕之辄服嵗饥出粟赈贷不责其必偿其后朝廷令有司行劝分之令君首奉诏始授承事郎非君所望也君少好学而舅氏又贵显于朝力足以荐人君时虽尚少然不肯依附以取仕宦教其子宜以科第出用子钦竟登乡贡而君则不及见矣既七年钦赴试礼部始持其友滕行人祐之状来乞铭且出其家乘一编相示则自唐宋以来至于国朝名人之文词皆在予愧乎其请也顾钦之意恳恳乃为书其事行之槩畀之刻于墓上君讳诩字士敏号恬斋以永乐丙申十月二十五日生成化辛丑四月二日卒享年六十娶呉氏先十二年卒子男六人曰俞曰钦曰佐曰中曰康曰钺女五人长适朱燫次适朱爟皆文公十世孙次适建宁左衞指挥张渊次适江楫孙男十人曰辅曰輗曰轨曰辙曰轼曰輖曰晏曰诚曰防女九人以卒之年十一月二十六日葬于其乡泰山之原而铭之则丁未之三月十二日也铭曰
　　闽有名族初则以儒视其箧中穰穰遗书问孰保兹惟士敏甫其在里居亦不怍俯视其后人振振何多况也有人已掇乡科有施必报尚在他日藏兹山丘其固其宻
　　鸿胪寺主簿何君墓志铭
　　鸿胪寺主簿何君去其家十年以例乞归省既得防行至半道闻母孙氏丧哀痛不食者累日及抵家而疾作竟卒成化二十年十月十五日也享年五十七其子椲自太学亟归将以明年十一月十三日葬君于泰兴县永丰之原谒予请铭予辞焉其请益至盖既久始克为之君讳嵩字与瞻姓何氏世为泰兴人其先有讳某者以好义闻乡里君之髙祖也曾祖彦清祖伯舟父頔頔娶吕氏生君兄弟三人君最幼以父命为伯父颢子为人美风仪而绩文学道汲汲如不及初不欲仕日之田间课农勤苦甚粟辄倍收然农事暇未尝废学也尝至京师髙文懿公以乡里故与语竒之文懿时在馆阁欲荐君可用力辞乃已既归愈益敦行时都御史王公竑巡抚淮扬今南京兵部尚书王公恕为扬守二公世所谓伟人相与论郡内士必及君他日兵部行县遂造君之庐其见敬礼如此后君以事再入京师竟用知者荐授鸿胪寺序班秩满陞主簿居官黙黙非所乐也君性孝友事所后父若母一如所生二兄相继没以痛哭故致疾其学务博览尤熟于史上下数千载事能记忆不遗若佛老之教非特不信亦不一窥其説也然君平生惟不为竒絶可骇之行故其名誉不出于乡而予亦不知君及观当世二三名臣所以待君者则其为人可知也且状为进士储君巏作储固其乡人也知君尤详予特节而书之君娶张氏子男三人曰杰曰椲椲乡贡进士曰楫楫后兄岳先七月卒曰楷出妾杨氏女二人李贵宗刘时其壻也孙男一女二铭曰
　　仕而食焉已升诸朝没而殡焉不在于郊嗟哉何君名永昭
　　韩府仪宾曹公墓铭
　　维太祖髙皇帝有子曰韩宪王王有子曰襄陵庄穆王王有女曰清涧县主主长而甚贤王竒爱之为择佳配公时年十六以从母之夫陈公杰为平凉守自呉中往视之他日王适见公察其可妻也使人言于陈其夫妇重违王意卒诺之已而资遣之入京诰授仪宾阶亚中大夫仍赐章服鞍马而归乡人以为荣公讳珙字仲璜姓曹氏世家苏之呉县为人俊伟豪爽无龌龊态人多乐与之交然或不当其意虽显要者亦蔑视之好面斥人过尤能分辨曲直言出人亦无不服者身虽处富贵未尝一日忘其故土见呉人与语辄流涕而所以接遇之必厚以父母早世尝迎其兄玚事之甚谨兄没抚其遗孤若已子然其平生盖如此以成化十八年十二月十三日卒享年五十有七子男四人长铭为县主出以军功授官服次钺次锜次铨女三人长适平凉衞千户张英余未行孙男二人长澄郡庠生次澜女四人于是铭来告哀朝廷为遣官肠祭将以卒之又明年甲辰十一月壬寅日葬于平凉县由延里之原以予其郡人也奉御医周原已之状泣拜请铭铭曰
　　孰谓呉产而为韩人迨其中身生子长孙坐上雄豪洒然襟度维不骄盈足以铭墓
　　亡弟原辉墓志铭
　　呜呼原辉果弃我而逝耶悲夫初原辉病少愈欲来京师视予或止之不顾曰吾必一视吾兄竟来予见之惊喜甚然窃忧焉留四月还相与痛哭而别至家仅五月而病剧遂不可救盖昔者不逺数千里而来其与我诀别也悲夫原辉讳宣姓呉氏世家长洲为先修撰府君之季子而吾之母弟也年十三母张安人不幸下世一旦能自谨居家塾依予以学凡嬉游博奕之事皆无所好也稍长每早作之城东经理旧业种树成列凿池环之更筑屋田间为农隐计题其旁室曰拙脩因号拙脩居士而时举杯歌晋唐人田园诗以自乐尝曰吾有忧虑惟入园林临水石不知其脱然以去也性孝友能顺适父兄意先府君尝馆亲党之无依者数人至原辉馆之不替而长女兄寡居无子则迎养于家其仲早丧生女才数月亟取鞠之如已出一男曰遂尚幼更抚教之至于长而成立其心之厚如此平生奉已食不求丰衣不求华惟取足而已尤不自爱往往亲为劳苦之事与人处平和谦抑尊俎间相与劝酬饮辄尽醉醉则黙然不乱故人皆爱而亲之其娶沈氏先卒有子一人曰奕出侧室顾氏女一人适徐美中其生正统三年十二月十一日卒成化二十一年三月二十日年止四十八以是年十二月十三日葬于呉县太平乡花园山先茔之次予尝与原辉约他日归老必于东城而原辉亦曰吾当益经理其地与吾兄乐也悲夫今尚何望哉葬既有日吾何忍铭然亦不忍终无铭以暴白吾弟之为人也铭曰
　　父兮母兮子于是依兮尚俟其后兮吾与子同归兮明故昭信校尉泰州守御千户所百户胡君墓志铭
　　胡之先清江人也在元有仕为万户者曰焕章焕章生徳渊国初戍守盰眙仪真等处为队长后徙泰州生志学志学娶刘氏生君君讳伦字大经为人重厚明敏且好学畧通阴阳医卜之説而于九数尤精少则在行伍人皆为不乐而君殊不以为意曰此吾世籍也旧制凡戍江北者嵗更至京师操备及君即擐甲出门冲冒霜雪不以行役为难辞如是者凡三十年其小心守法自裨将而上皆信之景泰初北兵既遁京师犹戒严方务储粟塞下为守御计慨然纳粟六百石以例授试百户当是时君益欲以功名自奋遂从武平伯陈友往征迤西得选置帐下以资谋画师还实授百户武平以君有赞助劳拟再论奏不果人又为公不平而公亦不以为意也既还泰州谓天下承平教其子必以文显其子玉竟登进士第列官于朝卒如其志君性孝侍父疾久而不倦母孀居二十五年奉养备至及父母终居丧哀毁而有礼其为人如此则所以称于人者岂特才谞而已以永乐甲午五月十日生成化乙已十一月十七日卒享年七十有二以明年某月某日葬于州西九里沟之原娶薛氏懐庆知府广之女先卒子男五长即玉礼部仪制清吏司主事次琏袭百户次瑄次珍次珙女二长适许瑺先卒次适州学生李鑨孙男九曰嵩岳岩余未名女九长适韩源余尚幼仪制君将归治葬自为状来请于予且曰玉忝以明经致用适与先人同品秩幸尝考最例不得封典甚恨愿畀之铭以慰也予重违其情乃诺而铭之曰
　　胡在故元实为武官厥既失之家幸以完公以才谞稍自振抜赏不酬劳功簿孰阅未复于武卒显于文甲科仪曹畀其后昆维此幽堂百世无改追荣其先亦尚有待
　　裕庵汤府君墓志铭
　　汤府君以成化十七年正月廿二日卒既卜明年十月廿五日葬于先茔矣其子瑄持御医周原已之状始来乞铭其墓君讳溍字宗本自号裕庵翁其先常之江阴人也后徙于苏遂为呉县人世勤生殖家至府君之世而家始益大府君有兄弟八人其仕者曰渭他皆行货于外府君亦尝一至京师竟归而治生于内盖府君善殖产所以居积弃取得古人遗法然凡钱帛之出入估直之上下必公必平而其为人又刚直重厚素为人所信服当众言交竞徐出一言无不帖然以去其家既益大而居者甚众衣食所资婚丧所需以及赋税所出一惟府君所区画当是时其家处者率僮奴能协力化居而收倍蓰之息仕者有民社能守法奉公而有善最之名而府君于是乎有力于汤氏矣然府君至此自持益谨自奉益约兄弟子侄得于见闻者更相饬厉不敢为骄奢之习所谓礼生于有者及其既没而族人始悲思之夫为市交易见于易牵车服贾着于书至司马迁作史记特为白圭猗顿立传盖货殖人生日用所不能已者推而言之其大者则可以为国使国之财赋得其人而理之不惟可以足用而其效至于使民知礼节而俗厚矣府君曾祖曰润卿祖曰均泽父曰善善以渭贵封大兴县知县母曰杨氏封安人其配周氏继徐氏王氏周出男二人曰琪曰瑄瑄以书艺进授鸿胪寺主簿女一人嫁浦文泰庶出女一人许嫁某孙男三人曰僎曰傅曰伦女二人一嫁朱延一在室府君享年六十有八其葬在呉县太平乡荐福山合周氏兆铭曰
　　郁然髙丘是惟裕翁之坟嗟翁百年匪裕其身以殖其家以垂其子孙何以为用惟其义何以为本惟其仁何以知此吾其里人
　　医师钱橘隐夀藏铭【并序】
　　呉县西三十里有雅宜山钱氏始葬山下者曰良玉府君橘隐则府君之仲子也其名恺字伯康自号橘隐钱氏世业小儿医其先为江都人在元有曰益者任常州医学教谕因家焉益生元善国初以名医征奉诏往治晋王子疾愈王奏留之卒葬太原元善生宗道晋府良医正宗道生良玉太医院医士良玉娶髙氏苏州人也再家于苏故今为长洲人橘隐以永乐丙申十二月十二日生自其蚤嵗已传医业然其气豪爽不欲以医名居都下者数嵗所交多名公竒士议论间发辄倾其坐人嵗己巳适有邉兵之惊慨然叹曰吾生不能立功名于时至于悋惜财物视军兴缺乏不少助之可乎乃市马若干疋上之以例被恩典之荣已而归呉复叹曰吾生无徳泽及人惟医吾家故业也盍终假是以施吾仁乎始出治病治辄验每旦啓门迎致者哄然而入其多殆不能酬应而窭家子辄抱携而来累累于路不絶一与诊视而不责其必报其为医善究病源而议论娓娓足以发之所处方大率持重尝曰壮夫尚欲固本况婴孺气体脆弱可以峻急求乎至所治药虽竒材贵品不防购求往往躬自修治不付他手盖其精如此故其医益验遂与其兄伯常院判齐名数十年来大江之南言小儿医者必曰钱氏其名浸闻中朝然橘隐既老不愿仕矣橘隐翛然长身而礼度雍容蔼然有和气少从故礼部尚书杨公游已尝亲其徳学中嵗日与归田诸老登临宴赏以极其乐盖其好文尚礼则不以老而倦也配王氏太原人世以武显柔顺温裕称贤宗族间子男三人曰钢先卒曰鋭曰钺女二人适陈效莫益荣孙男四人曰同文曰同伦曰同徳曰同理女四人曾孙女一人于是橘隐生七十年即雅宜先茔之次治夀藏为二穴异日将并王氏葬焉工毕具书及庐山陈孟英先生所述事状来请曰幸及吾无恙时为之铭庶平生有所托而传也予谓橘隐既不讳乎彼而复事乎此岂其犹不忘情乎死生之际耶窃惑之虽然曾子之啓手足亦欲门人知其平生而况即先人之旁异时奉其遗体而归于是行不亏名不壊以见于地下岂特无毁伤而已是宜序而铭之铭曰
　　惟伯康父作此室凿而筑之既坚既宻峯峦嵚崟泉水清漪自我先人已藏于斯世之熈熈人之怡怡尚百嵗后从而归之
　　新淦县丞顔君墓志铭
　　成化丙戌春予忆赴君山游之招君迓之门甚恭命其孙泾趣治具指山而游之君年老矣导客顾甚轻徤始登岝防峰晚过何山饮僧舍归宿其家诘朝饭毕与客由支硎过禅关度西岭万松间遂入天平谒忠烈庙既乃饮白云泉扣大小石屋望龙门而归仍宿其家益设酒肴乐客予惫甚欲卧未得而君貌益恭气益爽当是时予窃窥见君之徳而其夀考亦足以占之盖歴十年为乙未嵗十月十二日而君终于正寝春秋七十有五于是泾登进士第以嫡长而孤居忧于家咨其叔父所以葬大父者累然衰服拜于门出其同年徐仲山所为状以墓铭请君讳璋字廷用姓顔氏其先传自北徙呉莫知其世曾祖均仕元为亷州知州祖仁平江路逹噜噶齐父希诚母吕氏君娶卜氏继顾氏子男三人曰镃早卒曰錤曰镒女四人适汤铭陈瑾顾荣其一在室孙男三人曰泾曰渭曰深女四人曾孙男女各一人以卒之明年十二月二十一日葬君于呉县何山之原君少以宦家子知学问稍长推择为县吏已能立名行县中人称之及上吏曹给事如例授安福县丞再嵗丁外艰服除改上饶俄又丁内艰服除改新淦在安福时县有豪猾数持吏短长及发民阴私以射利君始至知之召置庭下数其罪遣去其人惧而止县遂以宁新淦为江西剧县素号难治县官率不久罢君有干局愈以勤慎自持仕竟满考尝掌二税见民有鬻儿偿官者叹曰此岂得已者乎吾为民父母而使民至此奚以我为遂以俸代偿之自是益留意民隐其心之厚如此故所至去任民辄挽留之既去辄思之君县丞既九载例得迁官曰吾独不知止乎即具疏请致其事归时年始六十云君归日以教子孙为事或时循垄畮课农业与耕夫伍无嫌也因自称稼轩老人性尤喜山水胜日寻佳处登临游泛竟日忘返其乐有人所不及知者君伟仪观美须髯而庄重详雅能起人敬才既不尽用世然晚见其孙取科第贵显于时论者谓其徳泽之及后人者深且长矣铭曰
　　维古发身不拘一隅在汉名臣刀笔簿书顔君之才与崔子俱予不负丞而丞负予相彼小人有出无处以官为家畴曰归欤车攻维工孰始匪舆乐奏维瞽孰终匪圉凡物且然而人弗如师峰之下有旧田庐奉身而退庶保令誉昔所抱孙焜耀朝裾翛然考终世等敝帤孰讣县氓来挽丧车百世尸祝桐乡之墟





</div>
    <div class="pagination">
<a href="家藏集_page48.html">上一页</a><span>...</span><a href="家藏集_page44.html">44</a><a href="家藏集_page45.html">45</a><a href="家藏集_page46.html">46</a><a href="家藏集_page47.html">47</a><a href="家藏集_page48.html">48</a><span class="current-page">49</span><a href="家藏集_page50.html">50</a><a href="家藏集_page51.html">51</a><a href="家藏集_page52.html">52</a><a href="家藏集_page53.html">53</a><a href="家藏集_page54.html">54</a><span>...</span><a href="家藏集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
