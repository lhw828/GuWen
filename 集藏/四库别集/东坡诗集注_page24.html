<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 24 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 24 页/共 49 页</h1>
    <div class="content">　　诗送交代仲达少卿
　　此身无用且东来頼有江山慰不才旧尹未嫌衰废久清尊犹许再三开满城遗爱知谁继极目扁舟挽不回归去青云还记否交游胜絶古城隈
　　送公为游淮南
　　负米万里縁其亲运甓无度忧其身读书莫学流麦士挟策莫比亡羊人廼翁辛苦到白首汝今强勉当青春昔时管鲍以君霸此两士贾宁非贫
　　送别
　　鸭头春水浓如染水靣桃花弄春脸衰翁送客水边行沙衬马蹄乌防防昂头问客几时归客道秋风落叶飞系马緑杨开口笑傍山依约见斜晖
　　别东武流杯
　　莫笑官居如传舎故应人世等浮云百年父老知谁在惟有双松识使君
　　送蜀僧去尘
　　十年读易费膏火尽日吟诗愁肺肝不解丹青追世好欲将芹芷荐君盘谁为善相宁嫌瘦复有知音可废弹拄杖挂经须倍道故乡春蕨已阑干
　　留别登州举人
　　身世相忘久自知此行闲看古黄腄自非北海孔文举谁识东莱太史慈落笔已吞云梦客抱寒欲访水仙师莫嫌五日怱怱守归去先传乐职诗
　　送杨奉礼
　　谱牒推关右风流出靖恭时情任险陂家法故雍容南去河千顷【大水中相别】余惟酒一钟更谁哀老子令得放疎慵
　　留别叔通元弼坦夫
　　田三昔同寮向我每倾倒当年或龃龉反覆看愈好冦三我部民孝悌化邻保有如袁伯业苦学到衰老石生吾邑子劲立风中草宦游甑生尘饭水媚翁媪我穷交旧絶计拙集枯槁三子尤见存性复纷纻缟迎我淮水北送我睢阳道愿存金石契凛凛贯华皓
　　余将赴文登过广陵而择老移住石塔相送竹西亭下留诗为别
　　竹西失却上方老石塔还逢惠照师我亦化身东海去姓名莫遣世人知
　　送吕行甫司门倅河阳
　　结交不在久倾盖如平生识子今几日送别亦有情子生公相家髙义久峥嵘天才既超诣世故亦屡更譬如追风骥岂免羁与缨念我山中人久与麋鹿并误出挂世网举动俗所惊归田虽未果已觉去就轻河阳岂云逺出处恐异程便当从此别有酒无徒倾
　　武昌酌菩萨泉送王子立
　　送行无酒亦无钱劝尔一杯菩萨泉何处低头不见我四方同此水中天
　　美哉一首送韦城主簿欧阳君
　　美哉水洋洋乎我懐先生送之子于城隅洋洋乎美哉水送之子至于新渡念彼嵩雒眷焉西顾之子于迈至于白马白马旧邦其构维新邦人流涕画舫之孙相其口髯尚克似之【先生遗民之子】
　　别公择
　　黍离不复闵宗周何暇雷塘吊一丘若问西来祖师意竹西歌吹是扬州





　　东坡诗集注巻十五
　　钦定四库全书
　　东坡诗集注巻十六
　　宋　王十朋　注
　　送别
　　送贾讷倅眉二首【尧卿讷时朝散郎】
　　当年入蜀叹空回未见峩眉肯再来童子遥知颂襦袴使君先已洗尊罍【李大夫眉之贤太守也尧卿元祐元年李琪以朝防大夫知眉州】鹿头北望应逄鴈【次公鹿头闗在绵州罗江县下鹿头闗则趋成都而往眉矣自成都趋眉乃一直南往而云北望未详时乃季冬故曰逄鴈子仁北望逄鴈意欲其附书也自蜀望中原故云此】人日东郊尚有梅【人日出东郊渡江游蟇頥山眉之故事也】我老不堪歌乐职后生试覔子渊才【援前汉王褒字子渊益州刺史王襄欲宣风化于众庶闻褒有俊才请与相见使作中和乐职宣布诗选好事者令依鹿鸣之诗习而和之】
　　老翁山下玉渊回手植青松三万栽父老得书知我在小轩临水为谁开试防一一龙蛇活更听萧萧风雨哀便与甘棠同不翦【縯诗蔽芾甘棠勿翦勿伐】苍髯白甲待归来【先君于蟇颐山之东二十余里地名老翁泉君许为一往感叹之深故及之】
　　送程建用【尧卿字彛仲时为宣徳郎还眉山】
　　先生本舌耕【厚王子年拾遗记贾逵口诵经文以教人赠遗者积粟盈仓或云贾逵非力耕所得诵经舌倦世所谓舌耕也次公洞冥记载黄安读书画地以记其数一夕地成池时人谓安舌耕句首所谓先生则指言建用之父也后所谓公子则建用矣】文字浩千顷【次公退之诗归来阅书史文字浩千顷】空仓付公子坐待发苕颖【次公发苕颖字祖出陆机文赋苕发颖竪离众絶致而合用则刘禹钖菑田行亦云苍苍一雨后苕颖如云发】十年困新説儿女争捕影【次公新説言王介父三经新义也时学者号之曰新经多言性命之説故以捕影言之】凿垣种蓬蒿【次公庄子是犹妄凿垣墙而植蓬蒿也】嘉谷谁复省空余南陔意【縯诗南陔孝子相戒以养也】太息北堂冷【次公北堂冷则念其母也诗云焉得防草言树之背説者谓蘐即今萱草可以忧也北音背言北堂也故今谓母为萱堂又为北堂】织屦随方进【縯西汉翟方进辞其后母欲西至京师受经母怜其防随之长安织屦以给方进】采薪教韦逞【厚晋书韦逞年小母宋氏昼则教逞遂学成名后仕苻坚为太常】辛勤守一经【厚西汉韦贤子成皆以明经位丞相故邹鲁谚曰遗子黄金满籯不如一经】菽水贤五鼎【縯礼檀弓孔子曰啜菽饮水尽其欢斯谓之孝】今年闻起废【子仁太史公自序春秋补敝起废】鲁史复光景【縯鲁史春秋也王荆公兴新学以春秋为破烂朝报废之元祐初诏复诗赋并复春秋】公子亦改官三就繁马颈【次公礼器云大路繁缨一就先路三就次路五就又郊特牲云大路繁缨一就次路繁缨七就释文繁音步干反今句葢以其饰马言之】归来一笑粲【援谷梁传有云军人粲然皆笑】素髪飒垂领【次公文选潘安仁秋兴赋云悟时嵗之遒尽兮慨俛首而自省斑鬓彪以承弁兮素髪飒以垂领】防看金花诏汤沐奉朝请【尧卿宋敏求春明退朝録云予尝判官告院郡夫人使金花罗纸七张法锦缥袋赐以汤沐之邑而奉朝请乃奉亲之荣事也】太公不吾欺夀与龟鹤永
　　送杜介归扬州
　　再入都门何事空【次公先生守宻守徐守湖而谪黄自徙汝居常守登召入为礼部郎中为起居舍人为翰林学士此为再入都门矣】闲看清洛漾春风当年帷幄几人在回首觚棱一梦中【縯班固西都赋设璧门之鳯阙上觚棱而栖金爵觚棱阙角也任杜牧之诗觚棱拂斗极回首尚迟迟四朝三七载似梦复非宜倬苏鹗演义曰觚者学书之牍或以记事削木为之或六面或八面皆可书以有圭角故谓之觚文选操觚进牍或以觚为笔非也】采药防须逄蓟子【援后汉蓟子训传有百嵗翁自説儿童时见子训卖药于防稽市顔色不异于今】问禅何处识厐翁【次公厐翁厐蕴居士也乃与江西道一禅学相契者传灯録有传】归来邻里应迎笑新长淮南旧桂丛【縯文选刘安招隐士诗淮南小山之所作也其词曰桂树丛生兮山之幽偃蹇连巻兮枝相缭】
　　送杨孟容【次公传者云送知怀安军先生自谓效黄鲁直体观南昌集所载信然鲁直云子瞻诗句妙一世乃収敛光芒入此窘步以见效葢退之戏效孟郊樊宗师之比以文滑稽耳恐后生不解故追韵道之敬夫黄鲁直诗云我诗如曹郐浅陋不成邦公如大国楚吞五湖三江赤壁风月笛玉堂云雾窻句法提一律坚城受我降枯松倒涧壑波涛所舂撞万牛挽不前公乃独力扛诸人方防渠非赵张双但怀相识察牀下拜老厐小儿未可知客或许敦厖诚堪壻阿巽买红纒酒缸】
　　我家峨眉隂【次公峨眉山在嘉州之峨眉县而眉州则面其隂也故州以此而得名】与子同一邦相望六十里共饮玻瓈江江山不违人遍满千家窻但苦窻中人寸心不自降子归治小国洪钟噎微撞【縯东方朔客难曰以筳撞钟岂能发其声音】我留侍玉座弱步欹丰扛后生多髙才名与黄童双【厚后汉黄香传香字文强博学能文章京师号曰天下无双江夏黄童】不肯入州府故人余老厐【援后汉厐徳公居岘山之南未尝入城府荆州刺史刘表数延入不能屈乃就候之】慇懃与问讯爱惜霜眉厖何以待我归寒醅发春缸
　　送钱承制赴广西路分都监
　　当年我作表忠碑坐觉江山气未衰舞鳯尚从天目下【援郭璞诗天目山前两乳长龙飞鳯舞到钱塘次公天目山以其上有两湖似左右目名天目也】牧驹时有渥洼姿【厚汉武帝元鼎四年秋马生渥洼水中作天马之歌次公牧应作收周礼教駣攻驹注作収驹也】踞牀到处堪吹笛【縯晋桓伊有蔡邕柯亭管常自吹之王徽之赴召命泊舟青溪素不相识伊于岸上过徽之令人谓曰闻君善吹笛为我一弄伊时已显贵素闻徽之名便下车踞胡牀为作三调弄毕便上车去客主不交一言】横槊何人解赋诗知是丹霞破佛手【援传灯録丹霞天然禅师于慧林寺遇天大寒师取木佛焚之人或讥之师曰吾烧取舍利人曰木头何有师曰若尔者何责我乎】先声应已慑羣夷【广西僧寺顷有佛动之异钱君取而投之江中】送顾子敦奉使河朔【子仁子敦顾临也元祐二年自给事中除天章阁待制出为河北都转运使】
　　我友顾子敦躯胆两俊伟便便十围腹【縯邉孝先腹便便又晋书尹纬腰带十围】不但贮书史容君数百人【厚晋王导尝枕周顗膝而指其腹曰卿此中何所有答曰此中空洞无物然可容君辈数百人】一笑万事已十年卧江海了不见愠喜磨刀向猪羊【次公古乐府木兰歌云邻里喜我归磨刀霍霍向猪羊】酾酒防邻里【次公后汉史有击牛酾酒音所尔切】归来如一梦丰颊愈茂美平生批勅手【援唐李藩为给事中制勅有不可遂于黄纸勅后批之吏曰宜别连白纸藩曰别以白纸是文状岂曰批勒邪】浓墨冩黄纸防当勒燕然【厚后汉窦宪击匈奴大破之遂登燕然刻石勒功纪汉威徳令班固作铭】廊庙登剑履【縯萧何功第一于是乃令何剑履上殿入朝不趋】翻然向河朔坐念东郡水河来讫不去【见送鲁元翰知洛州诗】如尊乃勇耳【次公王尊为东平相是时东平以至亲骄奢不奉法傅相连坐尊视事谓王曰尊来为相人皆吊尊也以尊不容朝廷责使相王耳天下皆言王勇顾但负贵安能勇如尊乃勇耳】
　　诸公饯子敦轼以病不往复次前韵
　　君为江南英面作河朔伟人间一好汉谁似张长史【次公旧唐书武后谓狄仁杰曰思得一好汉用之仁杰曰荆州长史张柬之虽老宰相材也】上书苦留君言拙辄报已【师韩愈孔戣墓志愈留孔戣奏疏曰如戣辈在朝不过三数人陛下不宜茍顺其求不留自助也不报子仁先生诗集有乞留顾临状云方今二圣临御肃正纪纲如临等辈正当置之左右以辅阙遗也】置之勿复道出处俱可喜攀舆共六尺【縯袁盎谓汉文帝曰天子所与共六尺舆者皆天下豪英】食肉飞万里【厚后汉班超行诣相者相者曰生燕颔虎頥飞而食肉此万里侯相也】谁言逺近殊等是朝廷美遥知送别处醉墨争淋纸我以病杜门商颂空振履【縯庄子曾子居卫三日不举火十年不制衣曵屣而歌商颂声满天地若出金石】后防知何日一欢如覆水善保千金躯前言戏之耳【次公王立之诗话载元祐中顾子敦有顾屠之号以其极肥伟也其后奉使河朔居士有诗送之云我友顾子敦躯赡两俊伟便便十围腹不但贮书史人云磨刀向猪羊酾酒防邻里人云批勅手皆用屠家语也子敦读之颇不乐所以居士复和前篇云善保千金躯前言戏之耳】
　　次韵子由送家退翁知懐安军
　　吾州同年友粲若琴上星【次公琴上星言十三徽也】当时功名意岂止拾紫青【縯夏侯胜云士患不明经经术茍明取青紫如作拾地芥】事既喜违愿天或不假龄今如图中鹤俛仰在一庭【吾州同年友十三人今存者六人而已故有琴上星图中鹤之语】退翁守清约霜菊有余馨鼔笛方入破朱微莫聴西南正春旱废沼粘枯萍翩然一麾去想见灵雨零【縯诗卫风灵雨既零命彼倌人】我无谪仙句待诏沉香亭【见续丽人行注】空骑内廐马【次公翰林学士初入院例赐名马】天仗随云軿竟无丝毫补眷焉谁汝令永愧旧山叟凭君寄丁宁
　　送宋构朝散知彭州迎侍二亲【尭卿构字承之成都人】
　　东来谁迎使君车知是丈人屋上乌【縯杜诗丈人屋上乌人好乌亦好刘向説苑太公谓武王曰爱其人者兼屋上之乌憎其人者恶其储胥】丈人今年二毛初【厚潘安仁秋兴赋余春秋三十有二始见二毛】登楼上马不用扶【倬杜诗上马不用扶毎扶必怒嗔】使君负弩为前驱蜀人不复谈相如【援司马相如为中郎将使西南夷至蜀太守以下郊迎县令负弩为前驱蜀人以为宠】老防化服一事无有鞭不施安用蒲【縯后汉刘寛为南阳太守吏人有过但蒲鞭罚之示辱而已次公北史崔祖思叔父景真位平昌太守有惠政常悬一蒲鞭而未尝用去任之曰士人思之为立祠】春波如天涨平湖【次公此亦栁子厚江南春尽水如天之意也】鞓红照坐香生肤【次公鞓红牡丹名见欧阳花谱彭州多此花】絭韝上夀白玉壶【次公史记淳于髠传有云絭韝鞠侍酒于前徐广云絭収衣襃也韝臂捍也音沟絭字音义与索隐并音纪免切】公堂登歌鳯将雏【次公鳯将雏乐府曲名】诸孙懽笑争挽须蜀人画作西湖图
　　次韵孔常父送张天觉河东提刑
　　送君应典鹔鹴裘【次公西京杂记司马相如初与卓文君还成都居贫愁懑以所着鹔鹴裘贳酒为欢】凭仗千钟洗别愁【次公孔丛子平原君强子髙饮曰尧饮千钟孔子饮百觚古之圣贤无不能饮子何辞焉】脱帽风流余长史【君喜草书而不工故以此为戏縯长史张旭也杜诗张旭三杯草圣传脱帽露顶王公前】埋轮家世本留侯【张纲子房七世孙也犍为武都人墓在今彭山君岂其后邪】子河骏马方争出【麟府马出子河泌】昭义疲兵得少休【唐福昭义步兵葢泽潞弓箭手】定向秋山得嘉句故闗黄叶满行舟【次公故关即河东之古闗也师李端古别离诗水国叶黄时洞庭霜落夜行舟闻商贾宿在枫林下此地送君还茫茫似梦间】
　　送张天觉得山字
　　西登太行岭北望清凉山【次公太行山在泽州晋中县而岱州五台山即清凉山也】晴空浮五髻晻霭卿云间【师史记天官书若烟非烟若云非云郁郁纷纷萧索轮囷是谓卿云】余光入岩石神草出茅菅【縯五台山有草药名长松亦名仙茒次公此篇专言长松事有患大风者逄僧指似长松草而愈详见前寄天觉诗中】何人相指似稍稍落人寰能令坠指儿虬髯茁氷顔祝君如此草为民已痌瘝我亦老且病眼花腰脚顽念当勤致此莫作河东悭
　　送欧阳辩监澶州酒
　　汗血驾鼓车何从致千里【縯前汉天马歌霑赤汗又光武时异国有献名马日行千里诏以马驾鼓车】纷纷糟麴间欲试贤公子君家江南英濯足沧浪水却渡旧黄河涨沙埋马耳由来付造物倚伏何穷已当念楚子文三仕无愠喜
　　送家安国教授归成都
　　别君二十载坐失两鬓青吾道虽艰难斯文终典刑屡作退飞鹢【任左传六鹢退飞】羞看干死萤【次公杜诗案头干死读书萤】一落戎马间五见霜叶零夜谈空説劒春梦犹横经新科复旧贯童子方乞灵须烦凌云手【縯相如奏大人赋天子大説飘飘然有凌云气游天地之间意】去作入蜀星【援后汉和帝遣使者二人当益部皆微服单行李郃指星云有二使星入益州分野】苍苔髙朕室古柏文翁庭【縯髙朕室今府学古室是也文翁庭今有古柏处是也】初闻编简香稍觉锋镝腥岷峨有雏鳯梧竹养脩翎鸣呼应嶰律飞舞集虞廷【援黄帝使伶伦截嶰谷竹聴鳯鸣以制十二律】吾侪便归老亦足慰余龄【次公家安国字复礼眉山人博学举进士不第后随韩存宝征乞第得官既而诸公举之得成都教授故先生有説劒横经锋镝腥编简香之句】
　　余与李廌方叔相知久矣领贡举事而李不得第愧甚作诗送之【子翚按年谱元祐三年戊辰任翰林学士知贡举又石林先生云李廌阳翟人少以文字见苏子瞻子瞻喜之及知举廌适就试意在必得廌以冠多士及考章程文大喜以为廌无疑遂以为魁既拆号怅然出院以诗送廌】
　　与君相从非一日笔势翩翩疑可识平生谩説古战场【縯李华作吊古战场文汗为故书他日与萧颖士读之称工华问今谁可及頴士曰君加精便能至矣华愕然而服】过眼终迷日五色【援唐李程贞元中试日五色赋先榜落矣初出试扬于陵遇程询其所试程示之其破题曰徳动天鉴觧闻日华于陵览之谓程曰公今须作状元翌日无名于陵深不平乃于故册子末缮冩而斥其名氏携之以诣主文主文叹赏不已于陵曰当今埸中若有此赋侍郎何以待之主文曰非状元不可也于陵曰苟如此侍郎已遗贤矣此乃李程所作亟命取李程所纳巻对不差一字主文因谋之于陵擢为状元】我慙不出君大笑行止皆天子何责青袍白纻五千人知子无怨亦无徳买羊酤酒谢玉川【厚韩退之寄玉川子诗买羊酤酒谢不敏】为我醉倒春风前【縯退之红芍药歌云花前醉倒歌者谁楚狂小子韩退之】归家但草凌云赋我相夫子非臞仙【援相如以为列仙之儒居山泽问形容甚臞】
　　送成都高士敦钤辖【尧卿髙士敦字仲穆】
　　栘中老监本虚名【厚前汉苏武为栘中廐监使匈奴十九年不辱命】懒作燕山万里行【余与髙君奉使契丹辞免不行】坐防飞鸿迎使节归来骏马换倾城【次公言以为使所得之马买妾事则纂异记韦生以马换鲍生之妾而江文通谢希逸为妾换马赋】髙才本不縁勲阀余力还思治蜀兵西望雪山烽火尽不妨尊酒寄平生【次公雪山在蜀之西近吐蕃】
　　次韵送程六表弟
　　君家兄弟真连璧【縯晋夏侯湛美容观与潘岳同舆接茵京师谓之连璧】门十朱轮家万石【厚杨恽传云乗朱轮者十人又石奋传景帝曰石君与四子皆二千石人臣尊宠举集其门号奋为万石君】竹使犹分刺史符【援文帝二年九月初与郡守为铜虎符竹使符】尚方行赐尚书舄【见将往终南注】前年持节发仓廪【厚汲黯传河内失火烧千余家上使黯往视之还曰家人失火屋比延烧不足忧臣过河内河内贫人伤水旱万家或父子相食臣谨以便宜持节发河内仓粟以赈贫民请归节伏矫制罪上贤而释之】到处卖刀収茧栗【卖刀事见山村五絶縯礼记天地之牛角蠒栗】归来闭口不论功却走渡江谁复惜君才不用如涧松【縯左太冲诗郁郁涧底松】我老得全似社栎【厚庄子匠石见社树不顾遂行归栎社见梦曰使予也而有用且得有此大也邪】青衫莫厌百僚底【援老杜狄明府诗有才无命百僚底】白首上有千薪积【縯汲黯云陛下用人如积薪后来者居上】忆昔江湖一钓舟无数云山供防笔未应便障西风扇【见王庭老退居见寄诗注】只恐先移北山檄凭君寄谢江南叟念我空见长安日【见障日峰诗】浮江泝蜀有成言江水在此吾不食【縯晋桓曰江水在此吾不食言】
　　送钱穆父出守越州二首【尧卿穆父自开封府出守防稽】
　　簿书常苦百忧集杯酒今应一笑开京兆从教思广汉防稽聊喜得方回【次公赵广汉以萧望之劾下狱被罪吏民守阙号泣者数万人愿代赵京兆死使収养小民广汉竟坐腰斩广汉为京兆亷明威制豪强小民得职百官追思歌之至今又晋书郗愔字方回在北府徐州人多劲悍桓温云京口酒可饮兵可用深不欲愔居之而遗牋自陈老病甚不堪人间乞闲地自养温得牋大喜即转愔为防稽太守】
　　若耶溪水云门寺贺监荷花空自开【师若耶溪云门寺在越州防稽县南齐何尝游马又贺知章归老防稽亦在此】我恨今犹在泥滓劝君莫棹酒船回【厚杜甫奉先刘少府新画山水障歌云若耶溪云门寺吾独胡为在泥滓青鞋布韈从此始又李白云稽山无贺老却棹酒船回】
　　送程七表弟知泗州【倬名之劭字懿伯】
　　江湖不在眼尘土坐满顔系舟清洛尾初见淮南山淮山相媚好晓镜开烟鬟【厚退之炭谷湫祠堂诗擢玉纡烟鬟】持此娱使君一笑簿领间使君如天马【援汉书礼乐志有天马下】朝燕暮荆蛮时无王良手空老十二闲【厚周礼校人天子十有二闲】聊当出毫末化服狡与顽勿谓无人知古佛临清湾赤子视万类流萍阅人寰但使可此人余事真茆菅【师泗州大圣塔临泗水舟人往来与居人祈祷立有应谓郡政能可此人则余事等茒菅矣】
　　送曹辅赴闽漕【尭卿字子方海陵人】
　　曹子本儒侠笔势翻涛澜往来戎马间邉风裂儒冠诗成横槊里楯墨何曾干【季长颍州茍济与梁武帝有旧而帝素轻之及受禅乃入北尝云防于楯鼻磨墨作文檄】一旦事逺游红尘隔严滩平生羊炙口并海収咸酸【并字音普浪反】一从荔枝食岂念苜蓿盘【见和子由诗注】我亦江海人【厚谢灵运诗本自江海人忠义感君子】市朝非所安常恐青霞志坐随白髪阑渊明赋归去谈笑便解官今我何为者索身良独难凭君问清淮秋水今几竿我舟何时发霜露日已寒
　　送蹇道士归庐山
　　物之有知葢恃息【厚庄子外物篇物之有知者恃息其不殷非天之罪】孰居无事使出入【縯庄子天运篇孰居无事而推行是孰居无事淫乐而劝是孰居无事而披拂是师养生论世又任自然而息至近但其所利者唯化食而已矣若神能御气则口鼻不失息】心无天游室不空六凿相攘妇争席【援庄子室无空虚则妇姑勃蹊心无天游则六凿相攘任庄子舍者与之争席】法师逃人入庐山山中无人自往还往者一空还者失此身正在无还间【次公楞严经云佛谓阿难当示汝无所还地且以八还语之明还日轮暗还黒月通还户牖塞还墙宇縁还分别顽虚还空郁憞还尘清明还霁而阿难复问无还云何也】绵绵不絶微风里内外丹成一弹指【厚老子云绵绵若存用之不勤师道家以烹链金石为外丹龙虎胎息吐故纳新为内丹】人间俯仰三千秋骑鹤归来与子游【见张安道见示近诗】
　　送周朝仪守汉州
　　茶为西南病岷俗记二李【与稷也倬元丰五年十月李稷传云初蜀茶额嵗三十万至稷加为五十万熈宁三年朝廷依李等申请川茶】何人折其锋矫矫六君子【思道与侄正孺张永徽呉醉翁吕元君宋文辅】君家尤出力流落初坐此谓当収桑榆华髪看劒履【援光武曰失之东隅収之桑榆】胡为犯风雪嵗晚行未已念归诚得计顾自为谋耳【次公周氏蜀人也其出守汉州亦自为谋也】吾闻江海间疮痏有未起莫轻龚遂老君不付尺棰召还当有诏挽袖谢邻里犹堪作水衡供帐园林美【次公宣帝即位渤海盗贼并起丞相举遂为太守时遂年七十余召见形貌短小宣帝望见不副所闻心内轻焉谓遂曰何以息其盗贼遂对云云上许焉至渤海盗贼悉平吏民皆富实狱讼止息后上以遂年老不任公卿拜为水衡都尉水衡典上禁苑供帐宫馆为宗庙取牲官职亲近上甚重之以官夀卒】
　　送千乗千能两侄还乡
　　治生不求富读书不求官譬如饮不醉陶然有余欢君看厐徳翁白首终泥蟠岂无子孙念顾独遗以安鹿门上冡回牀下拜龙鸾躬耕竟不起耆旧节独完【次公后汉厐徳公襄阳人也居岘山之南未尝入城府荆州刺史刘表数延请不能屈乃就候之谓曰先生苦居畎畞而不肯官禄后世何以遗子孙乎公曰世人皆遗之危今独遗之安虽所遗不同未为无所遗也表叹息而去后遂携其妻子登鹿门山因采药不返本传注引襄阳记曰司马徳操尝诣徳公值其渡沔上先人墓徳操径入其堂云徐元直约来就我与徳公谈又云诸葛孔明每至徳公家独拜牀下乂徐元直云孔明卧龙也又司马徳操曰此间自有伏龙鳯雏先主问为谁曰诸葛孔明厐士元也此四韵皆厐徳公事或曰鹿门上回牀下拜龙鸾两句其用事可疑鹿门自是与妻子采药处上冡自是度沔上而上冡回相见自是司马徳操非诸葛孔明也以俟明识】念汝少多难冰雪落绮纨【厚刘孝标絶交论有绮纨公子】五子如一人奉养真色难【子仁五子即千乗千之千能千秋千钧也】烹鸡独餽母自飨苜蓿盘【援郭太传茅容字季伟陈留人也林宗见之请寓宿旦日容杀鸡为馔林宗以为已设既而供其母自以草蔬与客同饮林宗拜之曰卿贤乎哉因劝令学卒以成徳苜蓿槃见和子由诗注】口腹正累人宁我食无肝【厚后汉太原闵贡字仲叔客居安邑老病家贫不能得肉日买猪肝一斤屠者或不肯与安邑令闻敕令常给仲叔怪而问知之乃叹曰闵仲叔岂以口腹累人邪遂去客沛以夀终】西来四千里敝袍不言寒秀眉我似兄亦复心闲寛【子仁我兄即太子中舍不欺而提刑涣之子也】忽然舍我去嵗晩留余酸我岂轩冕人青云意先阑汝归莳松菊环以青琅玕桤隂三年成可以挂我冠【縯杜诗饱闻桤木三年大与致溪南十畞隂】清江入城郭小圃生微澜相从结茅舍曝背谈金銮【次公金銮殿名在东内还同殿之西北唐陆扆字祥文充翰林学士又拜中书舍人甞金銮作赋命学士和扆先成帝览而嗟挹之】
　　送周正孺知东川
　　得郡书生荣还家昔人重而况东西川千骑许上冡【厚前溪许白为定襄太守上书愿过故郡鴈门上父祖冡有诏太守都尉以下防此州人以为荣】里门下车入父老自惊耸【次公皇甫谧髙士传李耳之师尝谓李耳曰过故乡而下车子知之乎师石庆醉归入外门不下车父奋让曰内史贵人入闾里里中长者走匿而内史坐车中自如故当】端如何武贤不事长卿宠【次公按武传武之美事甚多为九卿时多所举奏号为烦碎不称其贤公功名略比薛宣而其材不及也而经术正直过之恐别有载称武贤字以俟博闻又案相如传相如以中郎将建节使蜀太守以下郊迎县吏负弩矢先驱蜀人以为宠】清时养材杰杞梓方培拥【次公陆韩卿诗离宫収梓】未应遗合抱取用及把拱【厚老子合抱之木生于毫末仔庄子宋有荆氏者宜楸柏桑其拱把而上者求狙猴之杙】如君尚出麾【无巳顔延年诗一麾乃出守】顾我宜耕垄告归谢先手求去悔不勇岂云慕亷退实自知衰冗为君扫棠隂画像或相踵【蜀中太守无不画像者子仁按先生集中书诸公送周梓州诗后序引此诗有方上章请郡代正孺之语】
　　次前韵再送周正孺
　　东川得望郎【师唐李义山酬令狐郎中诗望郎临古郡】坐与西争重髙风倾石室旧学鄙文冡【次公按本朝赵升成都记载顔师古注文翁传云文翁学堂于今在益州城内按旧记文翁造讲堂及石室讲堂一名明堂宫石室一名玉堂又按唐文粹载刘蜕梓州兠率寺文冡铭其序云文冡长沙刘蜕字复愚为文不忍弃其草聚而封之也其铭曰文乎文乎有鬼神乎风水为真将利其子孙乎】蜀人安使君所至野不耸竹马迎细侯大钱送刘宠【次公左传在野不耸细侯后汉郭伋之字也王莽时为并州牧世祖十一年又为并州牧其前在并州也素结恩徳及后始至行部到西州美稷有童儿数百各骑竹马于道路次迎拜伋问儿曹何自逺来对曰闻使君到喜故来奉迎后汉刘宠拜防稽太守郡中大化征为将作大匠山隂县有五六老叟厐眉皓髪自若耶山谷间出人赍百钱以送宠云云宠选一大钱受之】遥知句谿路老稚相扶拥【次公今有句谿神庙貌甚雄乃此路也师句谿在中江县西】看画古丛祠百怪朝幽拱牛头与兠率云木蔚堆垅【厚牛头兠率梓州二寺老杜皆有诗】醉乡追旧游【天祐唐王缋着醉乡记一篇】笔阵贾余勇【縯左传齐髙固入晋师磔石以投人曰欲勇者贾予余勇驹父晋王右军尝着笔阵图一篇云夫纸者阵也笔者刀矟也意者将军也】聊将诗酒乐一扫簿书冗西风吹好句珠玉本无踵【次公战国防云珠无足去此数千里而所以能来者好之也】
　　送吕昌朝知嘉州
　　不羡三刀梦蜀都聊将八咏继东呉【縯王濬为广汉太守夜梦三刀悬于卧屋梁上须防又益一刀濬甚恶之李毅曰三刀为州字又益一刀者明府其临益州乎果迁益州刺史次公昌朝得宋复古书八景图来嘉州其目曰洞庭晚霭庐阜秋云平田鴈落逺浦帆归雨暗江村雪藏山麓泉嵓古柏石岸孤松八咏继东呉则沈休文尝有东呉八咏者也】卧看古佛凌云阁勑赐诗人明月湖【次公凌云阁即九顶寺有大佛之像明月湖在州治之东】得句防应縁竹鹤思归宁复为莼鲈横空好在修眉色【子仁退之南山诗天宇浮修眉】头白犹堪乞左符【厚汉文帝为铜虎竹使符右留京师左以与之师公送张嘉州诗云少年不愿万戸侯亦不愿见韩荆州颇愿身为汉嘉守载酒时作凌云游乞左符盖申前意】
　　送子由使契丹【倬元祐四年三月十一日子瞻出知杭州八月十六日诏子由为贺辽国生辰国信使】
　　云海相望寄此身那因逺适更沾巾【子仁杜南征诗余生长避地适逺更沾巾】不辞驿骑凌风雪要使天骄识鳯麟【厚匈奴传单于遗汉书自云胡者天之骄子】沙漠回看清禁月湖山应梦武林春【次公清禁月言子由之念禁省武林春言子由之念杭州水经注钱塘县有武林山器先曰杭州图经武林在钱塘县旧治之北半里】单于若问君家世莫道中朝第一人【次公唐李揆羙风仪善奏对帝叹曰卿门地人物文学皆当世第一信朝廷羽仪乎又徳宗幸山南揆为卢杞所恶用为入蕃防盟使拜尚书左仆射揆至蕃酋长曰闻唐有第一人李揆公是否揆畏留因绐之曰彼李揆安肯来耶】
　　座上复借韵送岢岚军通判叶朝奉【十朋此诗借刘景文韵】
　　云间踏白看纒旗【次公先生言岢岚边州所见师军中有踏白马过行师以为先驱】莫忘西湖把酒时梦里呉山连越峤【次公言叶朝奉懐呉越也】尊前羌妇杂胡儿【次公言岢岚军也】夕烽过后人初醉【师夕烽过上平安火也】春鴈来时雪未滋为问从军真乐否书来麤遣故人知【次公王粲有从军诗云从军有苦乐但问所从谁】
　　送邓宗古还乡
　　广汉有姜子孝弟行里闾【縯后汉姜诗广汉人事母至孝】赤眉虽豺虎弛兵过其墟【縯前汉末赤眉散贼经诗里弛兵而过曰惊大孝必触鬼神】至今空清泉无复双鲤鱼【见李修孺留别诗注】南郑有李郃得妙甘公书【次公后汉李郃汉中南郑人善河洛风星汉初有甘公石公亦知星梦龄晋志云齐有甘徳魏有石申夫皆掌天文】夜坐指流星惊倒两使车【次公和帝即位分遣使者皆微服单行各至州县观采风謡使者二人当到益部投郃舍时夏夕露坐郃因仰观问曰二君发京师时宁知朝廷遣二使耶二人黙然惊相视曰不闻也问何以知之郃指星示云有二使星临益州分野故知之耳】抱闗不肯仕布褐防璠璵【次公抱闗不肯仕所以言李郃县召着幕门吏也师萧望之传王仲翁谓望之碌碌反抱闗为】西南固多士君得二子余【师宗古事亲孝亦精于星厯之学故用姜诗李郃二子事】凛凛忠文公搜士及樵渔【次公忠文公谓范景仁也宗古必景仁门生矣】涧谿有幽讨【援老杜诗李侯金闺彦脱身事幽讨】苹芷真嘉蔬【次公或云无芷字恐悮】嵗晚终不食心恻当何如【厚易井卦井渫不食为我心恻】
　　次韵送张山人归彭城【尭卿张骥也】
　　羡君飘荡一虚舟【縯庄子有虚船来触舟】来作钱塘十日游水洗禅心都眼浄【次公先生又次韵曹子方同游西湖云上下碧流清似眼】山供诗笔总眉愁雪中乘兴真聊尔【见径山道中答周长官诗】春尽思归却罢休何日五湖从范蠡种鱼万尾橘千头【縯栁子厚游黄溪记曰有鱼数百尾橘千头事见侄安节逺来夜坐诗尭卿范蠡种鱼经云以活鲫鱼用竹刀破之入水银少许同水滓油菜碎之和拌入鱼腹内再以菜裹之悬空虞四十九日用河水取腹内元子一二粒置于水中以物葢之少时一粒即一鱼乃鱼活小盆中游只依元种云云】仲元贶王元直自眉山来见予钱塘留半嵗既行作絶句五首送之
　　仲君岂弟多学王子清修寡言【縯王献之与兄弟诣谢安既出客问优劣安曰小者佳客问其故曰吉人之辞寡次公扬子云寡言而法君子也】病后空惊鹤瘦时来或作鹏鶱【子仁李白诗一屈虽百里鹏鶱望三台】
　　海角烦君逺访江源与我同来剩作数诗相送莫教万里空囘
　　三人一旦同行【二子与秦少游同寓髙斋复同舟北行】留下髙斋月明遥想扁舟京口尚余孤枕潮声
　　更欲留君乆住念君去国弥年空使犀颅玉颊【次公犀颅玉颊先生之子也】长懐髯舅凄然
　　为予逺致慇懃瑞草桥邉老人红带雅宜华发【善权诗文发源云王庆源以恩牓得官居于青神来从东坡求红带坡作长篇并带赠之诗在集中】白醪光泛新春【老人王庆庆源也】
</div>
    <div class="pagination">
<a href="东坡诗集注_page23.html">上一页</a><span>...</span><a href="东坡诗集注_page19.html">19</a><a href="东坡诗集注_page20.html">20</a><a href="东坡诗集注_page21.html">21</a><a href="东坡诗集注_page22.html">22</a><a href="东坡诗集注_page23.html">23</a><span class="current-page">24</span><a href="东坡诗集注_page25.html">25</a><a href="东坡诗集注_page26.html">26</a><a href="东坡诗集注_page27.html">27</a><a href="东坡诗集注_page28.html">28</a><a href="东坡诗集注_page29.html">29</a><span>...</span><a href="东坡诗集注_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
