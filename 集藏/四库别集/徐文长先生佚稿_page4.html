<!DOCTYPE html>
<html>
<head>
    <meta charset="UTF-8">
    <title>徐文长先生佚稿 - 第 4 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐文长先生佚稿 - 第 4 页/共 54 页</h1>
    <div class="content">　　题内兄家所藏畵鹿一篇 
　　四花图 
　　醉歌赠姚崇明公 
　　题王蓑江绘事寿刘夫人六十 
　　除夕通宵饮吴景长宅时久系初出 
　　八月十五日映江楼潮次黄户部 
　　陆御史母生辰 

　　○鸿胪篇 【为陶翰君寿其尊严】 

　　鸿胪翁本瀛洲客朝朝谒帝飞双舄方朔由来侍汉廷子真还自栖仙宅翁家甲第郡郊东高门容车人紫空炊烟不散千门遶贵秩何多万石同更有三雏搏六翼大宋小宋尤难得小未巳作玉堂人大者行登金马藉玉堂清切俨神仙章服从来蔚且妍承封自感君恩重乞典悬知子道全闻翁始生在京邸司马方居青琐地 【翁父先给谏官至侍郎】 只今回首六十年承封复在燕京里此生此宦此承封初夏初过初度逢都门送别羡疏广名山访道随葛洪凤子麟孙天所授恩波荡荡偏垂后他年玉带束绯袍还挂翁身为翁寿

　　○葵阳篇 【中舍吕君】 

　　相公植忠孝传家惟两字辟彼桥树枝垂荫南山梓南山文梓千云材鸣珂出入向金台殿中仙翰乘春洒池上新词对月裁自抱孤贞谁共说种葵广署纷成列葵花向日有时红臣心恋主何年歇舒傍尧阶蓂共芳移来汉圃芝同茁会稽野人方食芹欲献徒令笑迂拙

　　○送章君之海宁教授

　　大暑之头小暑尾蛟龙忽带风潮起沃焦斜立水倒流海外鱼虾跳城市乾坤非人谁料理无一不是秀才事君今挟帐海宁去坏屋荒田应堕泪

　　○瀛洲图

　　瀛洲自是神仙住谁将笔力移来此碧瓦长栏十二层红云断岫三千里碧瓦红云缥渺间令人一望损朱颜当时文采琳琅重今日青红图畵残畵史一人阎立本笔底不讹笑与哂窄袖长袍十八人面面相看灯捉影后来界画始何人豆粒作人马成寸却疑此是李将军烛暗酒深何处问

　　○若耶篇 【越人住杭】 

　　十年老交若耶子好摘荷花荡秋水相逢绿浦采莲娘相揖金鞭马上郎回舟摇浆出浦漫惊起鸳鸯紫蒲乱茶烟半袅鲤鱼风笔采欲搅雁边虹此时邀我题诗去寄与前舟小袖红每夏每秋每及春贪赏风光亦可人谁知一向钱唐去溪畔风光移别处题诗作赋人俱散醉酒赏花客不聚近闻缚绦待长官海上风烟日日飡旌旗百队鱼鳞甲剑戟千层燕尾于去年海上寂无耗长官亦向蓟州道乌靴却踏栢台霜素牒亦高栢廨墙若耶西湖两无主荷花莲女遥相望只应千载垂乌帽归来白发学年少不放荷花一日闲重理当年愁莫笑

　　○古意　 【眼中悲润九陌十二楼俱觉百寺低暂】 

　　长安古道覆垂杨尘起金堤白日黄小队晴原臂海鹘锦雌春草啄山梁相要拜母争相拜若个当权助若当旧虎死来新虎搏古来何海不栽桑

　　○送郑主人

　　西湖二月雨初霁桃树着花木??含絮主人束带复缨冠走向辕门领书记番夷铁铳葱叶旋火机纔发龙吹电传向中华能几时塞北辽东那得知天王取以威北虏自非巧者其谁为主人旧领军中作一掷黄金重然诺能令节使生顾盻每在公庭言锡爵郄以主人应所求万里香风扑金络

　　○二峰篇赠钱塘陆宗礼

　　南高峰北高峰遮空矫翼非一凤夹江赴饮驰两龙此山何年别天目郄走钱塘宛相逐瑞霭朝朝欝以茐秀色家家纷可掬陆生年少气逸群结屋两峰高入云读书不能 【音耐】 石床冷攘臂欲取朱袍殷峰下曾经驻鸾辂青松十里栽南渡灵气不磨鬼所护文章要使江山助

　　○短褐篇送沈子叔成出塞

　　短褐不掩轩伏剑赴远道一夕度重关春郊哭芳草芳艹碧色黄河波王孙不归愁奈何当时洒血向何地岁月今巳三年多万帐丛中拾遗骼胡人悲号汉人擗羁魂何用束榆皮男子从来收马革忆昔何人正当路若翁上书凡两度请缨直欲系单于借剑亲将斩师傅　圣主如天万类容夺官谪向边城去曹操沽名不杀贤终付祢衡与黄祖黄祖曾操江夏符蓟门今亦近穹庐逐臣犹自心孤愤结客边庭欲破胡胡骑南来尘拍天汉兵汉马踏成烟汉吏愁将伏汉法汉首函将虏级传将函汉虏浑闲事伤心忽堕孤臣泪飞书直是驾辕门散金况复埋殇士埋殇士骂辕门君豁写胸臆不杀人人杀君青天飒然白日昏浮云作雨有时晴只今万方仰　圣明子出北塞予南征为倾斗酒都门外箧里龙泉几度鸣

　　○三公柱石篇

　　云中秋色明如畵胡儿贡马临城下郄言太师今者谁令公姓贾家遵化辫椎万帐闻姓名免冑蹲靴不敢声从今欵段谁将市纵有骅留匿不成令公威名有如此茂龄甫跻四十四中朝柱石自擎天北门锁钥宜强仕古有梦松者十八而为公荣华何太早桃李争春风令公黄发会有时此际凌烟畵未迟进贤高冠如覆箕

　　○横山黄伯子持图索题　刱体

　　一生纱帔罩乌巾二女明妆坐绣茵树底几厨犹未发神边排榼巳□□□此佳图今书此疑是东山谢氏之犹子拣持二女并叔安将渡淮淝来赌墅主人向我捧一尊谓此比较言不伦此图乃即是其身身住暨阳之邑横山之村少泉先生是其父星文侄骆先生妻以女身为乃祖千顷陂黄叔度之孙少而狗齐长而辞乃岳其躭隐而自逸气飘飘然凌云

　　○过项羽故宫　中有高论

　　黄楼西畔徐州治西楚当时作都处尚余一半长荆蓁今作州仓积官米伯图巳自足奢豪正好将金贮阿娇如何拓土为宫室不及咸阳一夕烧岂是鉴秦等殷夏或因争战无闲暇一朝泪尽帐中人千古波沉台上瓦独破秦师无一人亲将隆凖放鸿门英雄绝世无等伦牧羊之子一竖耳谁遣黄袍拥在身一为放弒蒙恶名总有奇勋不可赎黄须判吏持大狱噫嗟嗟每当读史为三覆

　　○太真早起图 【省郎寄题】 　作长吉是当家

　　春寒乍入春衫薄酴醿蔕损胭旨斮绿云香车不胜梳昨夜金钿为谁落郎家托鲤付教题粉肥玉腻知为谁正逢畵史来相促说是杨妃睡起时

　　○鳗井　腹雄尾逸

　　飞来山上西厓水窍眼弯环纔一咫蹄小应知非虎跑手掬聊堪洗牛耳丘尼作队罢燃香剩指犹能接线量俯仰不愁官导落依希似放辘轳长畴知此井深难测畴知个是灵鳗宅金光抽线等蟾酥银竹翻盆救龟折有时缘壁上浮屠白肚蓝鳞搅柱麄昨来岂是褒神降今去宁非孔甲逋金山诒鼋鼋宜不来灵鳗一去竟何嫌猜伊谁下石于井之中尾伤不掉令子不终三年干潦食人肉今年小浆湖波濲菜花黄麦苗绿

　　○某子旧以大蠏十个来索畵久之答墨蠏一脐松根醉眠道士一幅 【首篇末三句是隐语】 

　　十脐縳芦大如箕送与酒人可百卮答一墨脐苦无诗欲拈俗话恐伤时西施秋水盻南威樊哙十万匈奴师陆羽茶锹三五枝看女横行到几时

　　○赋得片月秋帆送冯叔系北行

　　秋帆一幅随高雁长安片月相思见茭菰十里送君行捩柁未开泪欲倾燕都我曾游几度悲歌饮酒时无数易水荆轲不用求击筑一声寒云流寒云流秋色里望诸一去三千年高台黄金今亦地羡君持管复能书谅君弹铗食有鱼大道朱门天外起长堤骏马柳中趋柳中天外鸣孤寉长笛短箫断复作此时为忆越山头小肆高囱同夜酌天目高峰六千丈陪余一拄青藜杖飞瀑能为疋练长古藤复向回溪涨回溪疋练有时休二十功名正黑头你今有术可干禄我巳无相堪封侯秦山人号氷玉飞雪哦诗清簌簌昨宵一为泛湖船今日何当别远天种得梅花三百树望尔早归抱瓮寉底眠

　　○送王君恤刑江北 【宇和】 

　　凤城春上垂杨色使君将春往江北是谁匝网密如云帝遣爽鸠放孱翼陛辞纔罢即登车有如西水救东鱼都门送客追难及径指飞尘与雁俱

　　○送内兄潘五北上

　　去年八月吾入科二妹开帷送五哥今日五哥复北上房空镜暗余轻罗二月梨花几树云九曲黄河千尺波忽然念此杳如梦落日掌舡烟雾多

　　○沈小霞梅为侄良甫题　亦自落落

　　刑部天津住沈郎归来上冢持羔羊梅花雪后春无数栢树风前泪几行我家阿咸之大父往年作官亦刑部常捐俸钱买丹青阿咸风味似乃祖沈郎放笔梅干古掷笔了不索阿堵

　　○题内兄家所藏畵鹿一篇 【时予游武夷寓其驿署】 

　　青春手绾驿堂绶购得名畵满堂后取将麋鹿障前庭寒流迸落孤松吼忆昨我从武夷来此中泉石彼中有入门向壁寒色高郄步犹疑九曲走此景固是九曲奇此鹿还得千龄寿两角珊瑚映紫茸一身雪片凝黄耈犹记曾牵太乙车何须惊顾咸阳狗看罢巳舒羁客愁况复山花发囱牖抚几转呼庭上人为取银匙倾百卣知君本是旷荡流懒束带钩事官守正如麋鹿困樊笼终想长林悦丰艹

　　○四花图 【余君索题贺孙翰君初嗣】 

　　兰条芝盖垂芳远桂子榴房结实长遶砌皆为谢氏树依庭共拟窦家郎玉堂今夕生麟子畵史将图聊志喜广眉秀骨畵俱能欲畵啼声那得似

　　○醉歌赠姚崇明公

　　春野山人性颇恠海县为官懒束带郄笼只寉便归来客来放寉青天外家近城南一水横正如玉带遶腰身不须黄橘取封君他日荣华总如此莫忘头上乌角巾

　　○题王蓑江绘事寿刘夫人六十　别能自恣

　　君不见蓑江子钓鱼穿柳遡溪水美花春蝶嫩须黄古木寒鸦夕阳紫事事无不收畵里王家大甥归自燕记得大姑花甲旋百岁今始六十年郄邀蓑江子令畵黄萱夹红蕋大椿从傍拔云起直接蓬莱三万里阿姑身姓陈阿翁水澄之刘阶缙绅刘纲元是天上之仙人阿母乃其配宁得不双举而齐升二字宁馨儿兰垂至兮芝朵云为捧小图醉青春母不怒兮翁欣欣

</div>
    <div class="pagination">
<a href="徐文长先生佚稿_page3.html">上一页</a><a href="徐文长先生佚稿.html">1</a><a href="徐文长先生佚稿_page2.html">2</a><a href="徐文长先生佚稿_page3.html">3</a><span class="current-page">4</span><a href="徐文长先生佚稿_page5.html">5</a><a href="徐文长先生佚稿_page6.html">6</a><a href="徐文长先生佚稿_page7.html">7</a><a href="徐文长先生佚稿_page8.html">8</a><a href="徐文长先生佚稿_page9.html">9</a><span>...</span><a href="徐文长先生佚稿_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
