<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 6 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 6 页/共 46 页</h1>
    <div class="content">　　衔命初开朔土游故人威重肯回眸旌旗在列千余骑棨防遥临十一州令尹投兵方秉羽羊公临塞但轻裘诸贤酬唱无闲日巻轴今应束两牛【李白诗云诗裁两牛腰言其巻大如牛腰耳】
　　和吴仲庶龙图寄德仁致政比部二首
　　道骨仙风擅世华肯将璠玉混泥沙潜郎未老辞朝路傲吏归来学道家逸似子荆将潄石清如中散本餐霞应思平日市朝客缰鏁拘挛正可嗟
　　再和
　　勌游城阙厌纷华一棹南归出白沙簪绂弃来如释负山林到处便为家流泉绕舍锵金玉仙饵盈槃泛露霞珍重宗英嘉隐操逺裁清句重咨嗟
　　某忝被给札之召伏防景纯学士文文宠示嘉篇且述早歳先人试职之日尝亦相遇于政府感怆不巳辄次髙韵
　　先友勤渠庆得时相逢仍在右垣扉负山徒荷君防重起草多慙笔力防早歳应门叨赏识几年聨襼接音徽雕章华藻蒙褒贲知我从今不患稀
　　景纯学士文丈再录早年见庆嘉篇重用前韵奉和
　　载世交游共一时立朝几见盛门扉官班早合登青琐星象俄闻返少微曽向瀛仙陪雅集更同绵蕝讲鸿徽江干千里劳魂梦常恨平安信息稀
　　与次道集贤谏议元素翰林赴冲卿枢密谏议见招宴防同赋
　　江淮罢郡许归朝台阁重来鬓渐凋内禁羣英容接武西枢元弼记尝僚当年巳絶坐中礼此日犹防客右招衰病无堪还自慰交游相继上层霄
　　用诸公本韵各和一篇共三首
　　早陪鹓鹭侍丹闱旋见防龙陟近司西阁屡观新诏草东曹犹记旧文移半途霄壤成分异几嵗江湖役梦思席面故人皆重可怜顔尉独厖眉【右用冲卿枢密谏议本韵】二纪书林得并迁外沈俱喜在樽前非才幸复登羣正大笔犹稽直五甎欣听友声同伐木坦忘情类似虚船白头光景尤须惜乐事相逢且豁然【右用次道集贤谏议本韵】继踵螭堦入右垣曽参何敢望渊骞【某向忝右史陞西掖皆承元素旧缀唐人论曽参以后至故不得预十子之列】复门重庆登庸命枢閤仍陪话旧筵贵贱交情都不改始终风节固难迁公卿平日推高誉朝论今谁过邓先【右用元素提举内翰本韵】
　　寄题傅钦之学士济源草堂
　　大形南址直河津君有茅庐泲水滨苍翠入檐藏絶景潺湲绕舍隔嚣尘久游台阁忘声利长忆渔樵狎隐沦待得功成年至日归来不负故园春
　　寄题蒲传正学士清风阁
　　阁倚青山书满堂门齐通德里高阳传家载世惟清白教子何人似义方班嗣一丘虽道巻刘商七业已名彰他年驷马充闾贵须信文儒泽施长
　　寄绎经清衍大师
　　辇寺栖迟不计年衡门无异对林泉试闱给笔频辞命绎馆翻经屡奏篇九陌尘埃方外境六时香火静中缘思陪丈室谈名理自愧常为俗累牵
　　送王彦祖学士守毗陵
　　黄州终始宋名臣载世逢时见裔孙赐第中宸跻甲等迁官京寺出殊恩文章已复光儒馆风节应须继祖门坚请麾符知有意聊将慈惠振元元【彦祖皇祐中擢进士日仁宗皇帝以名臣之后特陞甲科其后考课当陞评祝中防复令优迁】
　　和王察院竹篠巷阻风七言
　　闻道扁舟下迅湍怒涛惊浪拥前滩岸迷津际居无定人隔过从意少欢风信未囘聊对景嵗华将暮自凌寒君才一日能千里直上青云亦未难
　　冬夕防诸同僚与税舍弟郡斋饮话通判欧郎中以二絶句纪事见寄次韵
　　弟兄叨郡两淮间宾友衔杯午夜欢喜听话言消酒力更钦风义敌霜寒
　　立朝才薄幸潜郎出守恩优便养堂赖得同僚借河润坐令尸禄荷龙光
　　次韵蒋颖叔游西湖入南屏山
　　楼台高下满仙风疑是蓬莱象帝宫湖面涵虚云漾漾山腰藏景石珑珑松筠影出红尘外钟梵声来碧落中薄暮将归起余思落霞飞鹜正横空
　　寄题吴兴墨妙亭
　　汉唐遗刻在江干右史殷勤辑坠残剔去藓文人乍识传来墨本字犹完六书体法从兹辨二费声光遂不刋何必临池苦萦思燕闲时得坐隅观
　　和欧阳永叔少师防老唱和诗三首
　　得时行道贵知终猛退如公世罕逢掷弃浮名同敝屣保全高节似寒松文章千古追谟诰勲业三朝镂鼎钟见说新堂频燕防故时宾客定相容【公尝见约异时颍上相寻某亦有意乞麾以依旧馆】
　　右寄汝隂少师
　　富贵功名已两忘望高嵩华量包湘还家傲似防庄子定策忠于汉霍光逺访交亲情益重共论诗酒兴偏长园亭继日休车马却悔多年滞庙堂
　　右和南都赵少师
　　出守尝希阮仲容剖符仍继夏侯公【汉剖符封滕公为汝隂侯】金华旧侣三贤并绿野先归二老同宴防莫如今日盛唱酬还有古人风自嗟流落江湖外不得尊前听燕鸿【故相临淄公守颍日有燕鸿等歌词五阕】
　　右和汝隂侍读
　　送丁郎中守江州
　　南朝兵马临江镇圣世麾符守土臣此日风声动湓浦早年名誉浃淮隣【君前此倅齐安】琵琶昔有天涯曲今无境外人退食优游多胜赏杯觞不负庾楼春
　　次韵葛大卿题江氏寒光阁
　　溪凝蓝黛合双川阁在千岩万壑前潄石我思清病齿倚琴谁共听流泉云生北岭横空白春入东郊一望鲜况是江南风物好待君重咏四时天
　　次韵桞郎中二咏
　　蒲条围坐雪添瓶侧理糊窻炽炭明常对图书堆四壁却思裘褐胜双旌道心生后安休息事局闲来怕践更睡足定应输杜守穷愁何必学虞卿【地炉】
　　百幅敲冰密属连寝甘谁复诮便便心闲好隐忘言几官冷宜铺坐客氊乌布任寛忘道韵绛纱徒侈怯霜天休嗟抛掷缣绫贵据榻犹胜枕杫眠【纸帐】







　　苏魏公文集卷八
　　钦定四库全书
　　蘓魏公文集卷九
　　宋　苏颂　撰
　　律诗
　　次韵林次中察院经过南都见寄
　　都府曾为入幕賔玉符重忝守藩臣防年流落甘闲散平日交游半要津簿领沈迷千虑耗鬓颐衰飒二毛新圣恩休养深知幸厚禄华堂许便亲
　　次韵次中寄莘老学士
　　曽见台乌朝夕飞尚稽双鳯浴天池逺方随牒应难久同好弹冠即有期佐幕暂来光右席【莘老屈佐留幕】还家聊去植芳篱【次中还吴葺居】睢阳老尹钦才望待看同升賛盛时
　　又和次中答莘老见招
　　近甸无辞暂驻车呉门虽好隔重湖且尝竹苑迎霜兎休忆松江上钓鲈老见交朋尤眷恋醉吟风月好踌躇广陵喜得贤賔客簮履光华胜瑇珠
　　次韵久雨言怀
　　久雨涔浃甸圻层云晻暧压城低沈灰将恐鼃生灶负土深防蚁漏堤【汴流泛涨府官防河】避冷竹牕烘炭兽【今嵗早寒九月拥炉】祷晴琳馆抗旌霓知君方欲行千里早晩残霞却照西
　　次韵奉和次中叙别
　　嘉句连篇惠好音媿无琼玉报南金几年漂泊离羣恨此日逢迎话旧心气类自应怜茂悦世情谁复拟髙深且将怀抱还尊酒莫为思归动越吟
　　次韵刘莘老学士惜别言怀兼呈次中察院二首
　　梁园寒早雪霏微亲友将分一棹归客舎萧条风送栁离筵凄惨酒霑衣霜台二妙君相继幕府三端我所依况是汴渠今不涸留连犹得奉音徽
　　再和
　　诗侣方逢梦与微【白公书呼元刘为梦微葢相亲之厚】摅怀未尽遽言归正思玉鲙将登俎应笑缁尘又染衣金石交情知不改辅车形体自相依何时得遂江湖乐簿宦牵羁甚纆徽次韵蔡资政荅朱寺丞惠千叶桃花菊
　　分得秾华质依然苦薏香繁红如上苑【京师近多红菊即此类也】密蘃胜南阳不用寻根叶须留过雪霜殷勤送东阁聊荐百年觞
　　送洞霄宫王文玉学士归呉
　　仙都补吏向天涯归棹南游事事嘉冬课洞庭千戸橘春尝石缝一枪茶蓬山厌直抛铅摘公府伤离念棣华二纪编酬老朋伴何时相逐访烟霞
　　林次中示及追和浙西三贤述梦诗其间叙衞公事几尽辄拾其遗逸再次前韵
　　曽览三贤述吟哦日几遭文章追李杜赠荅拟刘曹二相逢辰早中山擅价髙才华固相若光焰实难韬智决推安邑超腾自髧髦武谋家府秘晋祝史君褒任重函牛鼎投虚剸兕刀内庭才视草同列便栖毫夷夏欣寜谧揄扬颂戢櫜台乌栖直舍廐马借拳毛对数开宣室忠逾諌馆陶丝纶长庆制奴仆楚人骚双莭分千骑沧波看六鼇带垂金错落服赐锦葡萄忧国常箴衮延賔罕置醪韦平门素贵周邵职奚叨在镇民除瘼还朝雨润膏星霜恩感旧休沐事防劳去蠧过蟊蠈防仇甚猘獒躬仍主戎索手不释书绦相以父年入权因主眷操神锋虽爽爽灵府亦忉忉乌岭无遗镞维城独赠风波消横议枳棘奈羣豪既悟方城语何由别墅遨间言多斐贝闲地少蹊桃世路山川险愁肠氷炭熬两朝空献替万里孰呼号都为尤权势终令触怒涛灾屯疑是马朋敌目为牢伊昔来江海频年泛棹篙再违文石陛三拥浙西旄梦觉魂应防诗成首重搔缄封寄僚友往复走轺舠残漏传军柝新流涨郡濠所怀存北阙有志念东臯岂谓投荒裔从兹解袠弢平泉遂榛莽甘露渐藜蒿像寄浮屠宇香焚过客艘依然见尘迹流恨水滔滔
　　留台蔡资政见示嘉章且有花时之约忽防除代恨阻亲依因抒鄙怀仍依元韵
　　清羸躬现疾出处道还周当轴谐人望谋边缓主忧荘环聊造适伊鼎待烹羞见约髙斋防将行尚少留
　　和府推官冬菊
　　经冬寒菊巳离披梁苑残英尚满墀尊酒还思元亮醉秋香又过子愚期寻芳意思人尤厚耐冷枝条土所宜【睢阳土最宜菊】墨客有谁偏好事留将乐府着新辞
　　七言二首奉答签判学士
　　两篇华藻敌南金辱赠应怜旧赏音平日所知谁莫逆老年于事巳无心云霄路在看君上诗酒盟寒且共寻屈指当时文学士谁知扬子思湛深
　　常爱君房言语妙仍钦叔度徳名髙受厘宣室行膺召置酒梁园喜誉髦辩愽方亲谈衮衮别离俄起恨劳劳临岐更辱殷勤句衰拙何胜异日褒
　　解秩西还夕次葛驿二通判与签判学士留府诸君逺出饯别情至礼勤辄成拙诗奉谢厚意
　　逺行车马出西城风义相髙一府倾留幕经年叨主诺邮亭终夕困飞觥人烟数舍将归路霜月三冬怆别情政拙自慙无惠爱尚慿河润慰羣氓
　　七言送林次中南归
　　何事频思江海间清时美彦未应闲襟怀旧贮縦横术献纳尝开咫尺顔吏隠尚劳趋幕府郊居毋苦恋家山莼鲈正熟虽堪爱羔雁相催又北还
　　和次中双庙感事
　　天寳黎民困贼庭杞城睢社势相形四公百战期殱虏数载重围不啓扃当日捐躯全土境至今遗貌载丹青行人安得侵松槚樵采从来禁有刑
　　某忝命守余杭杨元素内翰洎两禁诸公出祖佛寺席上探韵赋诗以宠其行某亦分得留字【时李承之待制帅延安】
　　内阁临边贵銮坡主席优赋诗嘉赵孟载酒饯韩侯何幸江城守容陪禁序游烟霄慙久隔声气荷相求笑语随春煦欢酣永日留百分传醆斚五熟荐包羞西望千兵盛东归两桨浮感时嗟老病去国动离忧遂别青云友重为沧海州应怜旧簮履犹着故巾褠衮字荣褒宠琼琚乏报投惟将夸逺俗歌咏入呉讴
　　次韵奉酬签判吕殿丞燕集西湖
　　江海为藩地絶尘湖山寻胜坐邀賔消除袢暑忘三伏追忆曽游隔五春极望林峦横紫翠旋供肴核剥青皴常时欲到喧嚣阻偶得相陪似宿因【王沂公喜延賔客尝与一道人清话甚久公曰平居尝苦少暇今得相陪终日无事亦似宿昔因缘耳】
　　走笔奉酬签判殿丞游思上人院
　　坐閤何时得少休羡君乘兴喜寻幽毎逢幕府文书简便作湖山佛寺游岩畔挥毫传丽句林间炊黍饫香羞防须偷拨闲忙日更上髙轩看碧流
　　次韵奉酬通判姚郎中宴望湖楼过昭庆院暮归偶作
　　山半楼台绕曲堤水风当夏却炎威常思徧览前朝迹自恨劳生暇日稀偶到上方慿槛久怳如员峤蹑云飞白莲旧社空遗址有几人从此路归
　　再次前韵
　　岿然华屋四开扉经搆初慿佛大威【元名看经楼】最是一州孤絶处不因嘉客到应稀凌虚自觉云梯近销暑聊将玉盏飞人士莫嗟山简醉犹能倒着接防归
　　再酬三次前韵
　　千里江山昔霸基百年文物憺皇威闾阎栉比于今盛塔寺鳞差自古稀极目烟霞时显晦防情鱼鸟自飞何须逺慕嵓居者乘兴还来兴尽归
</div>
    <div class="pagination">
<a href="苏魏公文集_page5.html">上一页</a><a href="苏魏公文集.html">1</a><a href="苏魏公文集_page2.html">2</a><a href="苏魏公文集_page3.html">3</a><a href="苏魏公文集_page4.html">4</a><a href="苏魏公文集_page5.html">5</a><span class="current-page">6</span><a href="苏魏公文集_page7.html">7</a><a href="苏魏公文集_page8.html">8</a><a href="苏魏公文集_page9.html">9</a><a href="苏魏公文集_page10.html">10</a><a href="苏魏公文集_page11.html">11</a><span>...</span><a href="苏魏公文集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
