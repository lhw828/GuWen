<!DOCTYPE html>
<html>
<head>
    <meta charset="UTF-8">
    <title>午亭文编 - 第 66 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 66 页/共 72 页</h1>
    <div class="content">　　山陵过
　　阙请陛见
　　上久知公清忠着有勲劳闻公入见念其年老不胜歩命侍衞持席于午门中令少坐公拜谢坐少顷入见赐食并内帑金天闲马
　　御书手巻及
　　御制诗一章既数日
　　山陵还过
　　阙又
　　赐鞍马一匹葢自是
　　隆礼异恩不可殚纪是年冬请归葬母夫人得
　　俞防数日
　　命总督江南江西单骑孤装如赴罗城时方公之节制两江也初被
　　命即已亷得陋习数十事比至则掲之通衢数翦除豪吏大猾隠蠧旧神明洞察如亲至目覩墨吏日数十惊出见白髯伟躯长者辄胆落谓为公微行公亦数微行以实之檄郡邑条具便宜皆为兴举郡邑吏无不畏爱趋令南中风俗素侈丽厚自奉美服游冶闻公来公私皆争衣布褐布褐价腾贵而贱绮縠文绣公知人心渐即于善遂専用徳化诲导之凡文议爰书皆手自批勘第其甲乙以示褒贬自鸡鸣至夜分不休寝食为废或劝之少息辄曰吾非不知食少事繁养生所忌第吾受
　　国厚恩两江官吏多至千百何可尽劾耶所以为此者冀其见闻知警归于亷慎吾虽尽瘁国家所得不已多乎性善饮至是累月不一醉尝中夜苦饥索少米作糜不得遂笑而起视事达旦时上下贶遗都絶端午日遣视寮吏无敢以黍角诸节物相馈者童孺携金钱过市门交易而退无敢欺吏民安恬有歌笑而无管弦有醉饱而无羞错商旅辐辏闗市流通每一令出父老扶观有读之垂涕者公之清严忠直勤劳
　　国家利济民生者大较如此二十三年春被
　　命巡海还防理安徽江苏两巡抚印四月十八日晨起视事未出户疾作召诸司语不及家事端坐而逝至夜漏四十刻坐不敧倚顔色如生年六十有八将军都统寮吏来至寝室皆见牀头敝笥中惟绨袍一袭靴带二事堂后瓦瓮米数斛盐豉数器而已无不恸哭失声士民男女无少长皆巷哭罢市持香楮钱日至者数万人下至菜佣负贩色目番僧亦伏地哭尽哀公鞫狱多所平反衔恩者皆设位于家至是皆奉以来榇归士民数万人步二十里外伏地哭江干江水声如不闻公之得吏民之心江寜人谓数百年来无能如此者士民立祠于清凉山如黄州之赤壁云讣闻于朝
　　天子震悼祭卹有加已而
　　上东巡还谓内阁九卿詹事科道曰国家澄叙官方首重亷吏其治行最著者尤当优加异数以示褒扬故江南江西总督于成龙操守端严始终如一朕巡幸江南延访吏治博采舆评咸称居官清正为今古第一亷吏应加褒卹为内外大小臣工劝其详加议卹具闻于是集议加太子太保諡清端廕一子入监读书葢
　　上于公礼意盛隆初终罔替由公以来士之以风节著者皆知慕效公则岂独公之为幸也与公刚介沈毅彊力多智正直自持不少囘曲而临事决机应变无方葢其诚与才合识与力并故所至能集大勲而着令名焉初东山乱时刘君孚为逋逃主党羽甚众公欲用其力而实患之会黄金龙就禽公亟典衣分俸得百金赏之众皆不平谓君孚匿金龙何反被赏公曰金龙之禽实由君孚密计君等不知耳其党以为然又见君孚果得百金不让于是益疑君孚实卖金龙其党各稍稍散去而公又因以纵间离其亲属君孚计益穷遂郁郁以死其坑七盗也其魁初以盗降为游徼每进见公辄赐酒肉慰劳之曰吾深知汝能汝为吾尽心禽盗吾贳罪旌汝一日又见赐之酒问羣盗数名魁唯唯不尽言因复饮之竟醉矣出公微服伺之魁意得甚与其徒大饮肆中出槖中籍歴指其名别其勤惰狡拙公悉覩听之明日召魁盛赐之酒食遂益欢恃无所忌复大醉放意尽言诸盗状公曰吾闻汝槖中有籍可取视否匿不肯出摉得之大小盗名皆具公因谓若此行不可立于人世矣宜速归曰小人从公复何归公曰汝归黄壤耳乃惶惧言死自其分幸与母诀不许取箧中俸金一两俾寄其母立毙之公自得其籍按以缉盗无不得者公尝曰人命至重上天好生自非精察确讯若寃杀一人便应以命偿之故多徒步独行或防蹇疾驱杂田夫旅人中侦听野篱邨店樵牧童叟之语以是疑情细事无不如犀燃烛照遣使往察事人亦不敢欺也而徃徃蹙额哀矜多所减宥一日逮一盗盗觳觫甚公曰吾知汝已改行矣汝传语若党改行与否官必知之赏诛随之矣赐以酒食放归一窃者公讯之曰汝窃也未至死汝所知某某皆巨盗罪应死然能自新吾亦赦之今释汝归语若辈羣盗闻之皆大畏敛迹一营弁餽饷军前其弟无赖子也久客归而是夜尽失其饷遂执弟归之官弟不胜拷掠因诬服株引平日交游市井恶少十余人问其赃皆云用已尽狱具公适以江防来谒巡抚偶举此事公曰无赃则案终疑且数千金何得遽尽乎巡抚曰吾固疑之今以属君公承命秘其事不发越二日引众囚至畧讯即释去复巡抚曰江夏盗案无一人实者问囚安在公曰尽释之矣巡抚大惊恚公曰囚被刑已极若再讯即恐立毙诚不忍其无罪就死且上谳须得真盗留此属何所用之巡抚问真盗安在公指抚军帐下一校曰盗主家也缚以付公公曰众盗数日可尽致也既数日果皆就缚赃在校家封识如故巡抚问公何术能尔公笑谢而已他如此类皆神变不可测闽囚数十人当斩公察知其枉白王王下其事狱词六七返不决公度此终不得即脱即取囚出坐之阶下与饮食去桎梏凡囚临刑给食脱械众囚谓即死皆相对啼呼忽闻传语寃已白令归复业乃惊喜不自持狂叫叩头出血时满汉吏方有事至公署亦感激雨泣自是罗织之风少衰当事闻囚已尽释亦无以夺之也公之缉盗惟善用人所蓄游徼及降盗恒抚以恩威四方有盗此数人皆得来先白公带间系一布夹袋得盗名即投其中自剧贼偷儿踪迹毕具探袋中名勾捕无不得开府时袋已敝左右请去之公曰此袋昔贮盗今以贮酷墨吏未可去也公自言人见我发奸摘伏疑有他术不知皆古人成法第因时宜行以诚心求耳公每论事辄称曰上帝式临或曰天鉴在兹葢徃徃梦寐与神明通故其断狱制事亦若神有相之者公既苦节好施予每听断时民有当偿人钱物力不能则倒嚢代之偿嵗饥得俸多少悉施与不顾已罄矣惟一骡公所出入骑者鬻之得十金施一刻而尽公日食粗粝年饥更甚举家食粥以少米为之襍以黍炒糠令微焦屑之粥垂熟入糠屑其中客至亦出此粥劝令依此法为食冀得存余蓄以济饥者客皆不能堪为公强食之有膏粱子不下咽公谓之曰贫苦士之常富贵人之幸今民不饱糠籺而汝忍独饫肥甘乎若不节食及人吾罚汝赈饥矣时人謡曰要得清亷分数足惟学于公食糠粥公在岐亭公子来省及行署中有一腌鸭割其半与之时人有半鸭于公之謡先是公每晨市豆腐二觔许故又謡云于公豆腐量太狭长公临归割半鸭半鸭于公过夜钱五厘酒价何处拈葢公饮酒每夜以半壶为准楚酒半壶价五厘故云尔公躯干脩伟红颊隆准美髭髯精神炯炯四映平居与人交不择贵贱谈防终日畧不拘忌及当大事若羣议会谳有所可否虽王公大人不为少贬性极慈易而御物整严宾客故人有时过存蔬食菜羹言娓娓不倦或当欢笑一语涉私即正色斥诘诸吏望公威若负霜雪及论説筹谘辄霁顔商确务尽事理以是虽见严惮愈益亲乐之其喜怒哀乐本乎天性得乎学力如此公尝语人曰人当惜福为子孙留余地布衣蔬饭享受无穷膏粱纨绮实不解有何可恋凡公话言文字单词断纸皆可以感人心挽习尚不悉载载其与友人荆雪涛书书言罗城事畧曰广西栁州罗城偏在山隅土司环绕山如剑排水如汤沸蛮烟瘴雨北人居此生还者什不一二土民有猺獞狑狼之种带刀执鎗性好鬭杀父子兄弟反目操戈恬不知怪顺治十六年冬初入版籍成龙以十八年之官选授后亲者不以为亲故者不以为故行李萧条次清源同年生王君吉人所其人忼慨好义反覆开譬谓粤西非吉祥地夙知成龙家食尚可自给劝之勿徃成龙时年四十五矣然英气有余私心自度古人利不苟趋害不苟避之义何为也俯首不荅王亦黙知其意挥泪别去抵舍别母及妻儿典鬻田屋得百金携苍头五人颇勇壮可资濒行族属老稚相饯欢饮至夜扶醉就枕而天已曙矣大儿廷翼为诸生已久犹谨朴如处子以田产文劵歴歴付之但命之云我为官不管汝汝作人莫想我而已拜别先祠不觉肠断门内外但闻哭声不复囘顾此时壮气直可吞猺獞而餐烟瘴也行及湖南冷水滩卧病颠连扶掖陆行至桂林谒上官见羸体伶仃惊悯特异皆劝以善调治勿亟赴罗城抱疴之人至是胆落徃日豪气不知消磨何所矣病几危苦孽未尽不速死及栁州稍瘥尚不知罗城在何许也罗城与融县沙巩连界行至沙巩遇乡老细询之乃知对山即是罗境登山一望蒿草满目无人行径绕山都似营垒阵场瘴云惨淡苦雾凄迷囘忆同年生之忠告不置也入县中居民仅六家宿汉夀亭侯庙支牀周桓侯背后永夜不成寐明日到县庭无门垣草屋三间东断为宾馆西断为书吏舍中辟一门入亦屋三间内廨支茆穿漏四无墙壁郁从中来病不自持一卧月余从仆环向而泣了无生气张目一视各不相顾无如咎孽未尽死而弗死乞归无路扶病理事立意修善以囘天意凡有陋清察厘革自以分死一官而已命不殒累及仆从黄瘦如壁画隂鬼相对而泣莫能救无几何一仆死余仆皆病成龙自忖一官落魄复何恨诸仆无罪何苦贻累叮咛令各逃生一仆苏朝卿仗义大言若今生当死于此去亦不得活弃主人流落他乡即生亦何为余仆掉头不顾当时通详邉荒久反之地一官一仆难以理事乞赐生归当事者置之一笑而已无何苏仆亦死其年逃仆归家大儿续覔四仆来而三仆又前后皆死止存一仆昼夜号咷如风魔欲遣之则一人难以远行且此仆归则孑身更苦无奈其思归日切遂聴其浩然长徃万里惟余一身生死莫能自主夜枕刀卧牀头树二鎗以自防然思为民兴利除害嚢无一物猺獞虽顽无可取之赀亦无可杀之仇也事到万不得已时只须勉强为之申明保甲不得带刀携鎗咸遵无犯间有截路伤命无踪盗情必务缉获隠昧情事尽心推详必得真实立时诛戮悬首郊野渐次人心信服地方寜静而上官采访真确于是有大事招拟解省小事即行处决之通行罗城虽安而地与栁州西乡接境其人祖孙父子生长为贼申明当事辄以盗案为艰置之髙阁窃自思渐不可长身为民父母而可使子弟罹殃咎乎约集乡民练兵亲督杀椎牛盟誓合力攻击先发牌修路刻日进攻此未奉委命而擅兵自揣功成亦在不赦之条矣但奋不顾身为民而死胜于瘴病而死也渠魁俯首乞恩讲和掳掠男女牛畜皆送还仍约每年十月犒赏牛酒敢有侵我境者竟行灭葢獞人不畏杀惟以剥皮为号令而邻盗渐息至是上官采访更确反厌各州县之请兵不已报盗不休为多事也嗣后官民亲睦或三日或六日环集问安如家人父子言及家信杳絶悲痛如切已肤土謡云武阳冈三年必一反比及三年甚忧之葢人既和謡不验矣又云三年一小五年一大比及五年又复无事而民俗婚丧之事亦皆行之以礼感之以情罗城之治如斯而已自数年来本非为功名富贵计止欲生归故里日二食或日一食读书堂上坐睡堂上毛头赤脚无复官长体夜酒一壶直钱四文无下酒物亦不用箸快读唐诗写俚语痛哭流涕并不知杯中之为酒为泪也囘思同僚诸人死亡无一得脱兴言及此能不寒心赴蜀之日益励前操至死不变此数年之大概也偶书寄以发知已万里一嘅余昔过上谷公自言一生得力在令罗城葢其澹泊之操坚危之节始卒不渝老而弥厉者已预定于此故余独载此书以见公之志焉余见公时当公巡抚京畿逆旅深夜执余手而语有知已之言葢康熈二十年冬十月也后七年公孙户部郎中准从余游得公传畧及轶事襍文擥掇而为此传
　　陈廷敬曰异时吾阳城杨公继宗天下称清白吏所首指名者也予为史官时阳城田侍御在京师京师一老妪徃来侍御家间尝谰语云某不爱钱岂杨继宗耶杨公去妪时三百二十年余矣而妪能称説之葢当时名闻天下后世妇人女子犹皆习闻其名而尊美焉凡为士者可不向慕乎哉予感妪言而心识之其后与卫文清公周祚魏敏果公象枢布政毕公振姬数公者游数公天下之所谓亷吏也皆晋人在阳城二三百里间夫天下清白吏不易得而为世所指名者乃独多在于晋可谓盛矣乃今又得于公于公之清操伟烈章章如是千百年下必有如老妪之称杨公者可无以余文为也独是余公之乡人也既多贤人之迭出于其乡而又尝职在史官亲见闻公之行事废名臣之烈湮乡先生之迹咎莫重焉故次叙之传曰髙山仰止景行行止虽不能至然心向徃之余生贤人之乡而志其操行亦将以为取斯也






　　午亭文编巻四十一
　　钦定四库全书
　　午亭文编巻四十二
　　大学士陈廷敬撰
　　传
　　封中宪大夫希声吴公传
　　吴公讳道黙字希声沁州人大父讳某躬耕读书陇上有学问行义父讳某孝友忠信能化其乡人葢吴氏世世有隠徳云公生而质直重厚不喜游媐稍长谨绳墨蹈规矩老师宿儒叹以为不及与其昆季以文学相切劘家贫不能致师圣贤精理皆苦志玩索心自得之里中从而请业者数十百人劝诱训戒各因其材使有所成就诸子皆自教以学为世贤人公初补博士弟子员数应省试不合于有司退而益以明道授徒为己任其后以子琠贵累封至中宪大夫通政使司右通政公自少至老以孝悌仁义修其身以教其家与乡葢乡之知有师自公始也昔余过铜鞮夜见公于逆旅须睂轩伟布衣敝冠与余语意徃徃合旦日徃谒谢见所居陋巷蓬门隠约寒素意泊如也葢公之操义风槩如此子三人琠都察院左副都御史为
　　朝廷名臣葢所谓世之贤人也琪皆有名胶庠中公之殁琠属廷敬为公传賛曰
　　余过铜鞮时问吴公家在徐村村有唐徐勣庙故名考勣家曹州离狐客卫南不闻其在铜鞮也或曰勣守并数出云中战有功徳在民民祠之其东有文中子祠以通尝读书于此沁人之慕义不忘如此哉若公者非所谓古之乡先生殁而可祭于社者与况修其身以教家及乡乡之有师自公始则尸祝而俎豆公者虽比于英公文中子不为失伦矣
　　张太公传
　　张太公鉁字宇竒别字见虚先世阳城人元末迁沁水之窦庄窦庄者在榼山下沁水环焉以所居人得名然张氏由明以来为士林华族实冠冀南他族姓鲜可为比父五典累官太子太保兵部尚书宫保公子六人曰铨以巡按御史死辽事諡忠烈墓道祠庙肃若神明曰铪举人曰鋡进士曰錜举人曰贡士时方重科目自铪以下皆矫厉自奋而太公宫保公第三子俯躬下气恂恂束饰尝曰古之君子读书遂志岂以为遇不遇哉再举于有司辄不利以子道湜官翰林编修封太公如其官于是宫保公之子六人皆通贵益大显其家当宫保公时太公为博士弟子员文名蔚起时方有兄弟竞爽之目宫保公曰吾家故贫自吾为吏产益落汝曹守文墨皆不治家人生事家人食指多又叠罹寇殣吾忧之可以寄百口者察无若鉁贤太公闻之曰吾知遵吾父命而已游太学归管辖家事内外纎悉罔不如宫保公意宫保公色喜曰我固知鉁贤鉁果克吾家仲早世遗孤子殇宫保公既命忠烈公子道济为之后依其妇刘时道济已长成人太公惧无以慰寡嫂心提其幼子道湜于襁褓中属刘且十五年不幸太公长子卒刘遣道湜归曰儿无母我太公不得已命之曰儿无背刘道湜始终事刘如母太公之命也初宫保公谢宾客时忠烈公已仗节殉难铪年十六錜生才五六嵗三人者太公异母弟也太公推食饮解衣服以养以教垂三十年皆有所树立有闻于时于是太公谓吾事乃今毕矣其诚孝友弟出乎天性若此明末举贤良方正科有司属意太公太公闻之即日骑蹇驴遯去下太行渡河涉江隠迹武林湖山之间后既以子贵益退损如常人箨冠布袍过市门一人负重力不胜睥睨太公谓丈人助我一臂力太公急呼旁舍人助之力旁舍人曰此张太公也负者惧谢罪太公笑而遣之始余至太公家甔盎萧然瓦器脱粟时余方少然已知太公修身闲家心敬慕其为人其后又三十年太公白首魁艾岿然长徳夀考燕喜夫妇偕老即其家罕有能并者乡里称张太公长者能操行仁义而天之报施善人不爽也
　　陈子曰尝览观史迁以来所传记畸人轶事多竒怪絶特可喜之行世亦乐称之葢庸徳者众人之所去也以余所覩张太公行事何其谨厚纯檏退让君子与席借荣宠何难取富贵以就功名顾萧然自外独行其志非有徳者孰能之其贤矣哉
　　廖氏传
　　尝覩建文朝遗事未尝不掩巻欷歔至成祖杀方孝孺连引九族则又不禁瞠目竪发恚恨其所为今三百年一时忠臣烈士事多湮灭无传余在史局摉罗散失苟幸得之则喜以悲而况得见其子孙苗裔耶廖永忠巢县人楚国公永安弟有功太祖时封徳庆侯子权嗣封孙铭镛受学孝孺孝孺被祸禁勿得收其尸铭镛兄弟独徃恸哭收葬之成祖怒戍之金山余既载其事后见廖生凤征文竒其人请与居二年矣不知其巢县子孙也生之言曰金山距松江百里濒海子孙世袭指挥千户明之末年凤徴之祖某知天下将乱金山军民并处且有变移家之松江
　　清兵南伐卫坚守不下积尸与城堞等兵乃跃上城伯祖某于城楼上手格数人与其长子某皆自刎死次子某亟归遣散其家人自焚亲属二十余口还刎父尸傍以死凤徴之祖以郡居弗及于难搆屋申浦之南教子孙以农贾为业
　　国初徴领旗军子弟为运漕干总戒勿徃今云间廖无二姓皆巢县裔也今吾乃知生烈士之子孙而益叹慕其先有当称述者或以节死或以见几去其致命遂志者为忠义臣洁身逺害以教其子孙可谓贤人君子矣吾独惜其名字皆失而不可求也故为记其略如此
　　旭白韩君传
　　韩氏其先魏王琦家在相州宋乱相州数被兵国子祭酒曰永实始迁洪洞当其时洪洞之韩累数世不仕然皆屈首受诗书尤精黄岐之学能以业其家所活人大多功葢与古之良相者侔洪洞之人曰真韩王裔孙也前明成化中以进士起家累官户部尚书曰文有直声最后抗章暴刘瑾罪武宗惊泣为不食瑾矫防夺尚书官下诏狱瑾诛复尚书嘉靖初数荐不起进太子太保赐诰褒美卒赠太傅諡忠定忠定公子士聪髙唐知州士竒刑部主事皆以瑾故夺官于是韩氏始大显名于时矣君讳光晓字旭白髙唐公五世孙祖汝松家赍用素饶不省计喜施至靡财单币洪洞人谓韩氏世有其徳父承宠济南同知敦朴谨愿能继父志不屑以财自雄然时以其留余稍稍用盐防才足给食指遂移其家津门在济南既不乐仕宦解其官归曰吾韩氏世有徳于洪洞吾其可逺先人之墓庐且洪洞人爱我吾必归归次曲阳无疾而卒君时独从哀号路侧过者酸鼻既归葬防京东兵君母亢留张湾及于难君卒遭变执丧行古制虽士大夫习礼者莫能过焉济南公二子君其季与伯氏异母君母亢安人初亢氏善富髙赀亢之来归也丰其奁金累数万济南公曰季亢之自出也金必归季后君皆以金归伯氏里中贾竖素怨伯氏讼伯氏欺其孤君曰我固以让吾兄由是讼者大屈君事兄如严父待兄之子如已子人髙其行化渐于乡焉君尝为博士弟子员崭崭立名誉妒嫮者妎其能将遗书督学使者使黜君然其人阳与君相交驩佣奴数数来奴误谓遗君者遂以书抵君君视书呒然语奴非遗我也奴持书去后君竟用是黜君终不语家人以故妒者后觉之大惭恚曰吾伤长者无面目自活其意度行事多此类封文林郎娶亢氏封孺人子象起主事象起初为福山令有异政
　　陈子曰今人为其父母传者直以为志表之余事耳岂真能知文字之可贵哉夫人不皆有竒徳卓行故传者尤徃徃难之象起之求传其亲独异焉曰志以纳诸幽表以掲其外然而不皆可行世致逺也于传乎是重敢以烦公余见今户部尚书福山王公尝数称福山之政有异王韩婚也故语韩事有足征及退而考其家世竒徳卓行果皆可传也是以叙着于篇呜呼韩君之贤知文字之可贵如此而大司农谓韩君曰今之名能文而可为子先人传者陈子也夫王公择人而使为文则福山之为政其得于乡邑贤大夫也有由然矣
　　三烈妇传
　　裴氏阳城龙庄里民张琦妻琦贾人常游河南北间客死禹州裴闻而号泣曰天乎夫死无子我义不再辱我昔尝笑人何至令人笑我耶絶食五日不死其兄来祭琦裴止之曰姑待我而家人防视愈益严强之食复食于是守者稍懈迟明视之自经死矣及含敛貌如生庄靓犹未闻琦死信时夫以妇人称説大义凛凛有古烈士风其亦可以愧世之为丈夫偷生苟免者矣时康熈己未嵗正月也其后阳城以夫死自经从葬者复有二人其一在阳城之化源里曰李氏
　　李氏者石基永妻基永家贫好学至不能继脯糜而诵读不辍遭时喜贿年二十七不得列邑庠郁郁以死有二女一男男才二嵗基永死之明日男亦死基永以贫故五日始克棺敛李取基永手钞秦汉文唐诗各数巻内棺中是夕栉沐自经棺傍
　　张任妻王氏阳城白巷里人曽大父参政公徴俊死崇祯时流贼难者也大父父皆儒生任大父中丞公父民部君两家俱髙门王年十六归任才数月任为学官弟子员数日病卒王絶饮食居楼中矢必死家人环守之明日绐其家人趣使下取食有小女奴在傍阳怒之女奴惊趋出遂自经死衣桁间经以夫故腰组项下经痕处受以白缣数寸许衣上下缝纫牢固不可易未死前一日嫁时衣履巾帨诸饰用物从王氏来及夫家者各别置不乱室中罗列悉就完整不以仓卒改常度其从容暇豫如此死时年十有七康熈庚申八月朔也陈子曰自吾居里中二年三见烈妇事近世鲜乡闾之教烈妇之事谓非出于性生者耶始张琦妻裴余尝语邑令以闻于大吏请表之已而格不行余尝观古烈女虽犹未至于三妇人所为者皆得史传着之以劝天下后世如三人者使闻于
　　朝而旌异之以助
　　风化其不亦伟哉
　　张太恭人传
　　张太恭人者徳州人通诗春秋传及羣书嫁为田大夫妻大夫顺治中以进士知丽水有能名卒于官恭人取庭中牍籍勾稽验覆召管库谨视赋徭所入曰代者至则必以是淹吾行吾贫不能赂庶谨备之后代者至果以为言恭人牒太守请自临詧太守王君来坐县堂上恭人身自立堂下见太守顾家僮持籍以进太守按籍阅所入出无一舛漏者代者屈恭人得以大夫榇行当此时恭人提其孤归数困于强豪孤雯予友也为予言曰雯母师也一室之内十年之间午夜篝灯纺绩声读书声哭声三者而已予闻之泣然不自止其后雯需先后成进士雯填抚三吴移抚黔需在翰林霡亦以文行选入太学皆恭人所自教年七十七凡四进封以卒恭人能文章工诗诗成辄焚弃谓其孤无非无仪惟酒食是议诗之教也孤弗敢强然犹传其茹荼吟三十首咏歌于士人世之自以为能诗者莫能及也文多后悉取其藁燔之今着其存者一篇葢恭人年七十时里党为恭人夀恭人以戒其孤之辞辞曰示雯辈女昨来言里中先进学校乡曲诸君子父老谋欲醵钱寘酒筵合诸名家文词张屏幛如前嵗夀萧太夫人事将以夀吾者此亲串盛心洽比雅事吾乌能无感然自度有甚不可者今得详为女曹言之按礼妇人无夫者称未亡人凡吉凶交际之事不与亦不为主名故春秋书纪履緰来逆女公羊传曰纪有母何以不称母母不通也何休学云妇人无外事所以逺别也后世礼意失始有登堂拜母之事战国时严仲子自觞聂政母前且进百金为夀葢任侠好交之流有所求而然耳岂礼意当如是耶吾自女父之殁于官携扶小弱千里归榇含艰履戚三十年余阖户辟绩以礼自守幸女曹皆得成立养我余年然此中长有隠痛每嵗时伏腊儿女满前牵衣嬉笑辄怦怦心动念女父之不及见故或中坐叹息或辍箸掩泪今一旦宾客填门羊酒塞路为未亡人称庆未亡人尚可以言庆乎三十年吉凶交际之事不与知而今日更强我为主名其可谓之礼乎处我以非礼不足为我庆而适足増我悲耳且我何可以萧太夫人比也萧太夫人年跻八十于古谓之中夀萧封君即世不过十余年为白首夫妇女父之亡吾年未四十今更三十一年亦仅古之中夀耳何可以萧太夫人比且其子侍读君居里已十七年徳望髙善行被于乡党乡党徳其子而庆及其母宜也女曹中外薄宦偶归里闾无善及人而亦偃然受乡先生里父老之捧觞拜跽其又何以为情顷者米价翔涌邑井萧然亲故素多贫乏若复合钱市籑为未亡人进一日之甘未亡人更辠戾是愳矣女曹官于朝宜晓大体其详思礼意以安老人之心为我先事而婉辞之惟勿忽也其遇事引经传以合乎大道类如此此皆其可为传者也赞曰初廷敬尝私怪雯在京师时独乆从余游日以其所为诗若文来廷敬居西街雯亦徒西街居既乃知恭人之教命然也昔敬姜见文伯之友降堦却行奉剑正履召而数之以其所与游皆事已者文伯谢而择友引袵攘卷亲馈事之甚至君子谓文伯之母备于教化予于友无能为益然亦自信非事人者是以恭人乐得为其子友与若子舆氏见俎豆揖让之事而悦之母曰此真可以居吾子予不敢援是以为比也恭人之贤岂遂逺于孟母也哉






　　午亭文编巻四十二
　　钦定四库全书
　　午亭文编巻四十三
　　大学士陈廷敬撰
　　阡表
　　百鹤阡表
　　我陈氏实舜后世称侯邦宾于三代子孙散处列国为代着姓顾瞻蒲坂兴言旧畿则吾陈氏尤近在封域者也陈氏世徳仁厚播于山右诞我先公孤廷敬庸敢即先公之徳业显著于家邦者诠次而系以辞先公讳昌期字大来晩而号鱼山老人初为廪膳生垂声黉序顺治中
　　诏郡县用文试各举髙第一人先公文冠一州名上吏礼部志在养母不乐仕为学以穷经为亟深于易礼经尤好程子易传尝言曲礼上下篇当仿学庸列四子书中自少壮而老吐辞制行务合经义以故见于家邦者可为世表仪焉先公生明万厯中亲见国家之所以兴废君子小人之所以消长人心风俗之所以隆替盛衰故修身教家敦行厉世本于学术不移于物情不夺于利势不忧不惧特立独行惟凖乎圣人之道而尽心焉流贼起西秦先公先事谋保聚筑楼河山间楼将卒工而贼数万果遽集楼下围攻之数重先世父侍御公时为孝亷在楼中我先公谓侍御公贼势众矣即固守围乆不解楼中食尽人饥终不可保自请间道告于州幸州人救援我尚可图存侍御公曰此危道奈何我先公曰苟得当活楼上下千人且不使贼惊吾母为益大矣若坐毙于此非计之得也慨然固请行中夜自楼颠缒而下缒絶先公堕地乆不闻音声贼火照山上下明如昼治攻具益急楼中人人目相慑无敢下楼救者防李忠奋前曰死生命也捄主义也义在而死命之正也忠愿下楼忠下楼缒先公而上未苏也质明宛然无恙若神有相者一时楼中人咸异焉贼围楼攻之三昼夜谓楼中渇且降先公汲楼井中水扬楼四边贼惊相视谓不可以渇降也徐驱去长老曰吾闻活千人者其后必大陈氏其兴乎当是时中外恬熙州郡乆不被兵流贼漫衍而东腾华蹀河景霍之城汾浍之渊如履房闼如跨涧溪所过壊裂糜沸而野处岩居无墙堞垣墉之限屠毒尤惨先公创兹楼也里富人窃笑之曰我将谓陈氏为园囿观逰之娱也无故筑为楼过矣贼至则缚富人拷掠金帛挟楼下以詟众及贼去而富人亦效为楼楼亦至今在焉葢先公之盛徳哲谋先事而备类若此廷敬每念缒楼事视平原之抗贼霁云之乞师艰危有甚焉以一书生欲穿贼垒冒锋刃跣行七十里以达于州此万不可必得之势故缒之絶我公之不往者天也非人之所能为也贼退有羽客过而言此楼活千人其名当与河山并永题曰河山为囿其意又若应前富人园囿为娱之説者长老至今呼河山楼云崇祯末流贼隳突走北京别遣贼劫掠泽潞我公奋然曰勿待彼来当先徃以折其锋驰驱一昼夜行达贼垒贼率坐帐中矛棘森立钩镝挺露我公从容晓譬天道人事顺逆祸福之故谓民实无辜孽母自作左右趋前欲逼贼率曰此狂生纵之去且令与一箭为信戒其党勿犯我里恃以安当明之季急党朋乱正邪骋空言略实效而封疆之事不可问矣我公不出而任人家国事以危楼撑拒数万之贼以立谈摧挫羣凶之气行其义于一乡者如此此可以论世而知人矣
　　大清荡除丑类臣壹四海叛帅姜瓖扰云中煽惑晋以南郡县泽州则贼渠张斗光据州治迫胁士夫独卑词招先公先公怒裂眦骂贼贼奴死在旦夕敢辱我耶拉其书寸寸断贼慙恚己丑十月率贼数千人直抵吾家家故于楼南扩为堡贼围攻如流贼廷敬是时年十二嵗矣犹记贼于薄暮射书堡中先公得书手裂之登陴忼慨谓众曰受恩
　　本朝为臣子誓不陷身于贼贼反覆倡乱此特待命漏刻耳吾已度外置妻子若汝曺不协力坚守一旦为贼所汚
　　王师至无噍类矣众皆聴命贼度不可攻则索金帛先公曰金帛以劳守者贼怒攻三日堡且陷贼忽开一角去已而尽去及后乃知贼闻天兵自北下也赖
　　国家之恩以有今日使迟三日不至我尽室委命矣先公治家勤俭以其余赒给乡人戊辰捐糓焚券乡人感徳诣抚军请旌奏先公知之遽追抑其事数日人益感奋罢市辍农叠上状郡县求请旌建祠郡上之方伯方伯上之抚军皆交口嗟咨竟通牒礼部先公闻之大惊自草状辞辞极恳苦乞速寝其事遣使七昼夜达京师廷敬上状礼部部大人感叹乆之曰成长者志檄抚军曲体至情仰成谦徳自行褒旌以荅众好其时都人士竞为文若诗以铺述咏歌而乡人之懐思颂义刻石以载其词者至三十余所卒不能禁焉易箦之月尽出箧中赀易米数斛以赒邻里当捐赀时诸子或无以为食而先公怡然不以屑意葢积仁累义乐善不倦出于至诚如此待诸子严教兄子庶常君如诸子世父侍御公宦游乆庶常君自六嵗就家塾至弱冠以经魁其乡皆先公躬自训督之也尝曰学者攻应举文字恒视读书立品为二事吾所以教汝曺者以读圣贤书当实存诸心而见之行事凡读书令徃复涵泳其中身体力行以变化气质为先庶常君及诸子言动略有过差诃责终日尤戒多言谓多言多尤汝不闻乎所接人有言行之越于理虽近理而佞或喋喋者则不惮规其人退必举示诸子以为戒侍御公既捐馆舍庶常君始举进士庶常君尝曰公吾父也先公燕居无隋容怠色起居食息有常度中夜或逾时而寝鸡鸣必兴盥洗诣范太夫人榻下终身无间日太夫人见背废问安之礼而兴也常在昧爽前严冬不具火盛暑不解衣所居室图书满前凝尘蔽席四壁多张古人前言徃行如曲礼所载生平无私语无嗜好未尝以细故鞭扑僮奴食饮菲恶常衣敝衣食取充口物虽精好略尝而止不恣食饮酒则无量不乱夜就枕辄酣寝当张贼围攻时堡中人举皇皇不能寐每伺攻稍间先公就睡如无事时人皆异焉侍御公假而归一日雨与饮于山园路滑失足伤臂侍御公大惊同卧堂中侍御公方辗转不安席先公鼾声殷殷然侍御公曰吾不及汝父也葢事无巨细应之则已无几微凝滞于中临事断决无迟回却顾自图便私意与人言不隠情惜已无沮色忸辞上自达官贵人下至箪豆微贱无炎凉髙下常面折人人无不服无城府崖岸纎毫务已自私之意望之如泰山乔岳即之如沧海澄江坦平寛大益觉和易如春风披人时雨润物于人无宿怨蔵怒是是非非准乎理道而务适其宜不为煦煦之行以要浮名卒之盛徳感人化而为善人者歌颂而祷祝焉葢先公性禀天成学术醇正纯乎天理以义胜物得易之直方大不习无不利得礼之毋不敬俨若思安定辞居家尤力行家礼故由家而达于乡国其彰彰在人耳目者此其大较也葢其诗书仁义之泽源逺流长所钟祥而挺生者有由然也陈氏自明宣徳初七世祖讳林迁阳城中道庄乐其山岩水泉之胜居焉六世祖讳秀有诗名以人材为西乡尉清操劲节着闻方是时士大夫修名行洁去就虽小官亦卓然自立西乡公尤为上官重礼为尉数年皎然自持民戴之若慈母摄固城令居乆之不得代一旦竟挂冠防事壁去西乡公子珏为滑尉赠户部主事户部公子天祐明嘉靖甲辰科进士歴官陜西副使亷正不阿以诗闻于时副使公于先公为曽伯祖曽祖讳修隠居耕稼以余粟惠乡人乡人以公利人济物羣称之曰嵗星祖讳三乐忼慨有节概克修父业初赠光禄大夫刑部尚书累赠光禄大夫吏部尚书文渊阁大学士考讳经济诸生初赠文林郎浙江道御史累赠光禄大夫吏部尚书文渊阁大学士祖妣妣皆累赠一品太夫人先公以廷敬官翰林歴院部遇
　　圣上登极恩勅封翰林院庶吉士徴仕郎以
　　亲政恩勅封检讨文林郎又以
　　慈和皇太后祔
　　庙恩诰封奉政大夫内文院侍读学士以加上两宫徽号恩诰封通议大夫日讲官起居注詹事府詹事兼翰林院侍读学士以滇南荡平恩诰封翰林院掌院学士兼礼部侍郎通议大夫以东巡恩诰封资政大夫经筵讲官都察院左都御史以
　　文皇后祔
　　庙恩诰封资政大夫吏部尚书以克襄公务恩晋封光禄大夫经筵讲官刑部尚书呜呼自是先公弃不孝孤矣后二十年廷敬以非才入阁办事
　　主上推恩诰赠先公光禄大夫吏部尚书文渊阁大学士先公之自号鱼山老人也当西乡公时有石鱼飞出山岩大石中及兵燹后石鱼不知所归先公建一阁石鱼所出处阁前图刻飞鱼形故自号鱼山也吾母先太夫人初封孺人再封孺人晋封宜人淑人而先太夫人弃不孝孤矣又赠淑人晋赠夫人再赠夫人晋赠一品夫人先公赠阁衔先夫人赠一品太夫人前母李夫人赠并同廷敬追叙先公轶事葢所为者事难而节着功倍而泽溥方之古独行之传无多让焉后之君子择而采之光于册书孤之志也先公以康熈三十一年壬申七月二十五日终于中道庄之里第享年八十有五近远哀号奔赴明年癸酉十二月四日啓太夫人百鹤阡之兆而合葬焉太夫人之弃诸孤也先先公十五年实康熈十七年十月二十九日也享年五十有九其时廷敬方官于京师承乏翰林掌院事学士在讲筵
　　上闻而轸恻特遣内阁学士屯泰翰林院掌院学士喇沙里慰问谕以节哀自爱赐茶酒四器廷敬捧而跽酹以谢国家故事勲旧大臣遭丧者方防此典汉臣前此所未有也及廷敬蒲伏归子舍部议廷敬母以詹事任封例不得与祭葬
　　上曰廷敬侍从勤劳其母准以学士品级赐卹呜呼微吾母之贤曷以及此逮先公之讣
　　上轸恻劳问遣重臣赐茶酒诸典礼如太夫人焉太夫人姓张氏家世沁水名族皆以文学科目显高祖镗以文高为嵗贡生起家瑞金王府教授曽祖知本赠礼部员外郎祖之屏万厯甲戌科进士累官陜西商洛道左参政父讳洪翼字万涵万厯癸夘科举人署教朝邑至广平府威县知县母王孺人吏部尚书讳国光公孙女万涵公年壮无子既得太夫人少而颖慧特异与王孺人皆竒爱之万涵公在朝邑手授太夫人四子通鉴及列女传诸书无不背诵通晓大义能文工书道如经生然王孺人既以宗胄显懿克修礼范太夫人祗顺母仪合于国史肃肃雝雝王孺人固欲择良配乆之闻我先公节操行义州里矜式士林推髙乃归我先公归而孝仁恭俭徳专行淑冠于九族范太夫人贤之而安焉时先王父赠侍御公巳殁先王父有三子长昌言世称道庄公崇祯甲戌科进士官至浙江道监察御史次我先公又次大虞公昌齐州学生侍御公配李安人善病大虞公夫妇又皆早夭独太夫人侍范太夫人侧吾家自上世已来虽业儒然本农家衣食仅自给而侍御公自为乐亭令有亷名性严峭不能与时俯仰有一介不取与之风囊无私积俸入之余以公同爨尝曰吾不以为家累也流贼拷掠绅士至我先公贼渠谓此虽御史弟吾闻御史清官遽释之则不以为家累者世父与我先公葢已辨之早矣当太夫人之主馈也家益清贫凡烹饪缝纫诸琐事皆躬亲之范太夫人老而长斋喜洁清非太夫人馈食则不甘太夫人多子女累又苦力作每免身三日即趋事范太夫人诸米盐器什尝不继太夫人每鬻簮珥以办给间与先公徃复论説者悉皆前古忠孝义烈之行当姜瓖之乱也贼攻庄堡先公既手裂贼书贼怒攻堡堡中人人震恐太夫人初育第三妹在蓐中奋然曰此非安卧时遂起具糗粮给酒炙佐先公拊循堡中人一堡得完诸感颂先公者无不感颂太夫人也太夫人于家政稍暇即出书籍慿几庄诵非丙夜不归寝经生好学者亦无以加也廷敬尚未就外傅凡四子书毛诗皆太夫人口授以诵及官京师每先公有书至太夫人亦必附手书以教诫廷敬所以兢兢自守至今日者固皆
　　主上非常之恩葢亦两大人之教使然也太夫人有子八人廷敬其长也廷继廷荩廷愫廷扆廷统廷弼廷翰女五人凡昏宦及诸内外孙及详志中者不备书书其大略焉廷敬为太夫人初卜吉于樊山百鹤来翔故名百鹤阡今谨辑两大人轶事为百鹤阡表窃取欧阳子泷阡之义云廷敬浮沉仕路以先人遗教更歴世故稍从事于性命道徳之学兾无忝所生不亏名节
　　主上圣明下鉴檏鄙以康熈四十二年令入阁办事今六年矣防
　　圣恩赐爵赐封显崇先世庇赖后昆乃列其世系又载我先公先太夫人之懿行遗烈所以诒谋积庆俾余小子克承先绪者具刻于碑以昭眂于无穷康熈四十又七年　月　　朔男
　　赐进士出身光禄大夫吏部尚书
　　文渊阁大学士廷敬表











　　午亭文编巻四十三
　　钦定四库全书
　　午亭文编巻四十四
　　大学士陈廷敬撰
</div>
    <div class="pagination">
<a href="午亭文编_page65.html">上一页</a><span>...</span><a href="午亭文编_page61.html">61</a><a href="午亭文编_page62.html">62</a><a href="午亭文编_page63.html">63</a><a href="午亭文编_page64.html">64</a><a href="午亭文编_page65.html">65</a><span class="current-page">66</span><a href="午亭文编_page67.html">67</a><a href="午亭文编_page68.html">68</a><a href="午亭文编_page69.html">69</a><a href="午亭文编_page70.html">70</a><a href="午亭文编_page71.html">71</a><span>...</span><a href="午亭文编_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
