<!DOCTYPE html>
<html>
<head>
    <meta charset="UTF-8">
    <title>甘泉先生续编大全 - 第 84 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘泉先生续编大全 - 第 84 页/共 101 页</h1>
    <div class="content">
非曰：知雄守雌，知白守黑，知荣守辱，与将欲取之，必固与之，同一诡谲之术也。

　朴散则为器，圣人用之则为长官，故大制不割。

非曰：经曰：「克勤小物，不矜细行，终累大德。」且天下之人皆为大制不割，谁为其细？

　　右第二十八章

　将欲取天下而为之，吾见其不得已。天下神器，不可为也，为者败之，执者失之。故物或行或随或呴或吹，或强或羸，或载或隳。是以圣人去甚、去奢、去泰。

非曰：既曰「天下神器不可为」，又曰「将欲取天下而为之，吾见其不得已」，是终为之也。此阴谋之说启天下奸雄之心，而又以他言杂之，诡秘之术也。得罪於天矣。

　　右第二十九章

　以道佐人主者，不以兵强天下，其事好还。师之所处，荆棘生焉；大军之后，必有凶年。

　善者果而已矣，不敢以取强。果而勿矜，果而勿伐，果而勿骄，果而不得已，果而勿强。物壮则老，是谓不道，不道早已。

非曰：前节戒人臣以兵强事主，只断以非人臣之道可矣，虽无荆棘凶年，犹非道也，而反可谓善乎？后节果於勿矜伐骄肆，善矣，苟不见道，何以胜之耶？亦强制而已。犹为克伐怨欲不行，未足以为仁，又安能入道乎？

　　右第三十章

　夫佳兵者不祥之器，物或恶之，故有道者不处也。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人也。夫乐杀人者，不可得志於天下矣。

　吉事尚左，凶事尚右。偏将军处左，上将军处右。言以丧礼处之，杀人众多，以悲哀泣之，战胜，以丧礼处之。

非曰：反复言说，终归於权谋用兵之法，得志天下之策，宜其一流而为申商也。

　　右第三十一章

　道常无名，朴，虽小，天下不敢臣。侯王若能守，万物将自宾，天地相合，以降甘露，民莫之令而自均。

非曰：既谓之道，是有名矣，何谓无名？无名之道又非可以朴此也。

　始制有名，名亦既有，夫亦将知止，知止所以不殆。

非曰：既曰无名，又曰有名，是遁词也。知止不殆与上文不[相]蒙。

　譬道之天下，犹川谷之於江海也。

　　右第三十二章

　知人者智，自知者明，胜人者有力，自(强)[胜]者强，知足者富，强行者有志，不失其所者久，死而不忘者寿。

非曰：自知与知人，同一知也。自胜者理，胜人者私，岂可同日而语？老子书自所其所，而其所非圣人之所谓所也。死而不忘者性也，元不属人，安得言寿？

　　右第三十三章

　大道汜兮其可左右，万物恃之以生而不辞，功成不名有，爱养万物而不为主。常无欲，可名於小。万物归之而不为主，可名於大。是以圣人终不为大，故能成其大。

非曰：既说道体，谁辞之者？谁无之者？谁不之者？

　　右第三十四章

　执大象，天下往。往而不害，安平(乐)[泰]。泰与饵，过客止。道之出口，淡乎其无味，视之不足见，听之不足闻，用之不可既。

非曰：中庸淡而不厌，须知所不厌者何物。程伊川云：「道著用便不是。」多了一用字。

　　右第三十五章

　将欲翕之，必固张之。将欲弱之，必固强之。将欲废之，必固兴之。将欲夺之，必固与之。是谓微明。柔胜刚，弱胜强。鱼不可脱於渊，国之利器不可以示人。

非曰；此皆阴谋取胜之说。

　　右第三十六章

　道常无为而无不为，侯王若能守，万物将自化。化而欲作，吾将镇之以无名之朴。无名之朴，亦将不欲，不欲以静，天下将自定。

非曰：道体何为之有？又岂有化作后乃镇之以无名之朴乎？不欲者，无欲也，亦庸言庸行之近者耳，而夸[之]曰「无名之朴」。圣人词气蕴厚，自不如此矜夸。

　　右第三十七章

　上德不德，是以有德。下德不失德，是以[无德]。

非曰：上德不德，在圣门「有若无，实若虚」似[之而]不同也。其云「不失德是以无德」，则是欲人失德而后为德耶？此必后来异学之徒伪为之，非老聃之言也。

　上德无为而无以为，下德为之而有以为。上仁为之而无以为，上义为之而有以为。上礼为之而莫之应，则攘臂而仍之。

非曰：在[人]则廓然大公，在事则物来顺应。圣人似有为而实无为也，德仁义礼只是一理，理无上下，祗见此言之周遮邪遁也。仍臂加之於上礼之后，尤无谓。有礼者敬人，敬人者人恒敬之，岂有莫之应攘臂而仍之之理？

　故失道[而后]德，失德而后仁，失仁而后义，失义而后礼。

非曰：圣[人]之教，在心为德，在事为道。仁义[礼]即德也，更无二理。[老]子书如此品题，则不识道德[仁]义礼矣。程子曾非[之]。

　夫礼者，忠信之薄而乱之首也。前识[者，道之]华[而]愚之始也。是以大[丈夫处其厚不处其薄，居其]实不居其华。故去彼取此。

非曰：礼即理也，即道也。忠信而后能存此道也，故曰：「君子有大道，必忠信以得之。」今曰礼为忠信之薄，已不识道矣。既云道之华，又以为愚之始，自相反也。况老子书既薄礼，则后人所称孔子问礼於老聃者为妄矣。

　　右第三十八章

　昔之得一者，天得一以清，地得一以宁，神得一以灵，谷得一以盈，万物得一以生，侯王得一以为天下贞，其致之一也。

非曰：得一一段似是矣，但不知老子之所谓一者何物也？学固有似是而非者，知言君子当深辩之。胡康侯谓：「句句合，然而不同，於此看得破，许尔具一只眼。」此不可不辩也。天下固有具眼者。

。?　天无以清将恐裂，地无以宁将恐发，神无以灵将恐歇，谷无以盈将恐竭，万物无以生将恐灭，侯王无以为贞而贵高将恐

非曰：此段见老子未识天地鬼神万物之道。且天有气无形，何以言裂？鬼神天地造化流行不息，何以言歇？天地万物生生不穷，何以言灭？知此则知道不为尧存，不为桀亡，而老子书之言皆非矣。

　故贵以贱为本，高以下为基，是以侯王自称孤寡不谷。此其以贱为本邪！非乎？故致数车无车，不欲琭琭如玉，落落如石。
</div>
    <div class="pagination">
<a href="甘泉先生续编大全_page83.html">上一页</a><span>...</span><a href="甘泉先生续编大全_page79.html">79</a><a href="甘泉先生续编大全_page80.html">80</a><a href="甘泉先生续编大全_page81.html">81</a><a href="甘泉先生续编大全_page82.html">82</a><a href="甘泉先生续编大全_page83.html">83</a><span class="current-page">84</span><a href="甘泉先生续编大全_page85.html">85</a><a href="甘泉先生续编大全_page86.html">86</a><a href="甘泉先生续编大全_page87.html">87</a><a href="甘泉先生续编大全_page88.html">88</a><a href="甘泉先生续编大全_page89.html">89</a><span>...</span><a href="甘泉先生续编大全_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
