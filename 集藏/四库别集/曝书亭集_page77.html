<!DOCTYPE html>
<html>
<head>
    <meta charset="UTF-8">
    <title>曝书亭集 - 第 77 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 77 页/共 79 页</h1>
    <div class="content">　　封文林郎进
　　封朝议大夫配周氏慈惠有壸仪初
　　封孺人进
　　封恭人子男三长给事君志进也次某次某俱国子监生女三俱配士族孙男三女五尚幼公及恭人之还里也给事君方拟奉洁白之养而恭人以康熙四十四年五月先卒公旋以四十五年正月病终宜给事君之擗踊号泣深以不幸自伤也以予论之士惟贫贱得顾父母之养然无升斗之禄糠籺不饱虽欲啜菽饮水尽其欢难矣若一登仕籍官守言责拘系不得自由闻亲丧逾时奔者有焉不得奔者有焉彼夫墨衰绖以治兵夺情而秉国政岂其初心不作孝哉殆亦时势迫之贪位之念既萌立身一败遂不可以为人子今给事君以言去国眷恋庭闱朝餐夕膳病奉药裹丧视敛含凡附于身周于棺椁者无不致其诚信勿之有悔焉而且吏不呼其门朝不释其服孝子慎终之礼斯可勿憾毋亦不幸之幸也欤铭曰
　　淮之水滺滺得地而流有崇者丘是为太岳之裔给事中之考妣合葬于是幸哉有子
　　知交城县事靳君墓志铭
　　君讳治青字东表先世自厯城徙辽阳曾祖某赠光禄寺卿祖某赠通政司考弼通议大夫兵部职方司郎中君其第三子也年十三丧父习举子业服除试不售补笔帖式以赡敏称出知太原府交城县事交故岩邑号难治君至兴教化勤抚绥开诚布惠民乃胥悦嵗乙亥平阳地震人死者万计君奉调勘灾掩骼赈饥殚竭心力防禁旅北征道出云朔奉军符协辧粮草邻县率多浮派君独斟量缓急极意节省民无重困又逾沙漠送战马至大青山不敢告劳无何郡檄下文书督责过当君素寛和及是忿甚因得心疾不复出防事然庶务能举大纲无阘冗者阅三年乃请归归六年遭母崔淑人丧疾益甚又逾年遂卒予昔游太原尝一至交城矣緤马城隅登万卦山日暮风雨作遂留宿僧舍夜闻击柝杂鱼板声山僧竟夕不寐晨起铺眉苦眼有忧色询之山去县西北五里逼寇宄窟穴其徒虑惊客也其后钱塘赵君吉士宰是县请于上官调兵勦平之然遗种尚未尽及君为政几于卧理而在交九年邑无桴鼓之警民乐其业以是信君之才为不可及已君尝依其兄养疴官舍暇探四明三衢山水之胜间赋近体诗小词清疎秀逸颇入作者家数惜乎短折未克升堂入室也君生于康熙己酉十月二十五日殁于乙酉十一月三日妻孺人李氏故安徽巡抚都御史讳鈵之女柔顺有妇道生康熙丁未六月二十六日殁于乙酉十月十三日子寳龄尚幼经纪君之丧而【阙】葬君夫妇于某原者君之仲兄宁波府同知荆也铭曰
　　一朝之忿疾不可医胡才人之不达而命止于斯吾铭幽宅太息赍咨矧伊兄弟奚其不悲
　　儒学训导倪君墓志铭
　　同里倪君识之四十年君时授徒城东竹亭桥即其人恂恂有君子之容观其文悉本经义君早见知于有司九试屋不利年四十八以嵗贡入国子监诸城李侍读澄中读其
　　廷试巻亟荐之榜发以儒学训导待铨是秋赴顺天乡试复不遇君乃焚所作诗文就予宣南坊邸舍讲经义学为古文辞其説经不专主宋儒谓易有君子之道四不当専主为卜筮之书又谓尚书古文可疑武成纪日与召诰顾命异益可疑又谓孔子説诗蔽以一言曰思无邪淫奔者岂暇作诗而孔子取之当依小序为是又谓大小戴同授礼不当偏废大戴氏宜去月令存夏小正去明堂位存明堂投壶则参用之又谓説春秋者纷纶皆害于义孙复胡安国刻深尤甚又谓羣经纵有错简宜仍其旧宋元诸儒多逞臆见更易未免侮圣人之言其持论颇与予合因留不去取韩婴郑康成以下诗説五十家折衷而抄撮之既而予移家具寓宣北坊转徙斜街花市君授经宣武门内弟子着録者甚众乃避迹西山君精于易卜断卦竒中又善青黄紫囊之术拨沙发水偶为主人相度闻者造请日繁君曰吾术期避祸尔诸公欲以化者要福不可得也先是有例选人入赀者得先除君念亲老思谋三簠以养束脩之入悉输之官名当注除目矣或紊其籍厯数嵗名反居后遂引归归事其父饭粝焚枯怡然乐也逾年痛其弟夭无子遂成痼疾嵗在丙子筮之得干之同人曰此六月之卦也吾其以是月终乎壬辰昳果卒年六十有一君讳我端字郢客初名野王字古期先世嘉靖中自绍兴避倭乱徙嘉兴曾祖文遇国子监生仕为防州府经厯祖某早卒祖母【阙】持苦节授君毛诗孝经者也父某不仕母张氏妻吴氏子二人仁存国子监生鳯喈海盐儒学生女一人壻国子监生沈某孙一人女孙一人君事祖母父母孝友于诸弟无间言又急人之难故人有孤不负其托平居义命自安客或悯其不遇秋试以闗节进拒不受又临财防口不言利妇翁念其贫赠以负郭田六十亩君固辞翁没亟还外家券人有所负不责偿其人内愧久而独完其逋或以计中君君亦未甞宿怨其学以正心术为本博通经史尤防于诗稿虽未就言诗者莫能过焉间与浮屠道士还往然临终诫其子不得作佛事其守正若是呜呼今之为校官者许以赀进黄口白面后生目未覩九经之文拥臯比自诩师表者不可悉数以君之学俾登讲席庶几合乎古之书院山长足为士子圭臬而卒不得试所长老于逢掖死不亦可惜也夫于其宜有铭铭曰
　　譬彼积薪先者后之孰是人斯不试其才天乎祝予予宁不悲
　　文林郎知舒城县事朱君墓志铭
　　里有同进士出身知庐州舒城县事朱君讳振字嗣宣一字千仭所居州东湾在清香楼左葢府治即秀州治故名君孝父母友爱诸弟睦族人以兄事予其论学以主敬为本文尚体要去枝叶嵗乙卯受知昆山徐公秉义举乡试第三人已未试礼部释褐于太学丁卯籖除今官戊辰冬十月
　　覃恩授文林郎壬申六月卒于官舒城自崇祯壬午遭寇乱井邑丘墟入
　　皇朝虽加意安集然居民多鴈户遇嵗凶辍耕而走催科不前又路处剧送迎官长鲜暇日俗好鬭士多废学君至首葺明伦堂月课士子以经书义均赋税清保甲劝农桑息争讼凡害于民者次第去之莅官之明年武昌兵变
　　王师有征由舒入楚民大恐市肆皆闭君令大开县门悉民间市肆所有物徙置两庑君立檄下俾胥史舆隷操斤权具升斗束刍茭洗盆瓮君平物价而鬻之兵兵获醉饱歌舞而去先是上官欲调江宁兵戍英霍府檄下俾封桃溪运米船以载典史请任其役君曰无庸舒非必由之道也既而府檄复下令释所封船人乃服君善料事县多槁壤水利久废不治旧有七门三堰十塘汉颉羮侯信始造至魏扬州刺史刘馥修复之溉田二万亩迄于明知县事范得民刘显更事修筑民共其利后为势家曲防遏之使不下君循览故迹毅然以疏濬为己任诹日鸠工畚锸聿兴克复其旧舒民布谷既获赤白相杂计部以所输米色不纯行令赤白分贮山农苦于分拣君力请漕督援河南事例免分贮其言曰身为亲民之吏而民隠不知罪已不胜诛矣若知而隠忍是视一已之功名为重而万民之怨嚣为轻义之所不敢出也漕督嘉其强项允咨计部焉君治舒五年尽心民事不遑暇日以劳遘疾终于官舍囊无长物舒人祀之名宦祠且率私钱设祭道左执绋泣下者千人既归丧以康熙四十二年十月于嘉兴县北辰字圩祖茔之左于是乡之父老子弟谓君循吏宜配食乡贤之列众皆曰可有司得请乃造栗主送黉宫君之曾祖某祖某俱不仕父某勅封文林郎举乡饮大宾年九十而卒母张氏赠孺人继母殳氏封孺人妻凌氏亦封孺人子三徳溥嘉兴县学生修永益求俱国子监生女二一嫁王上舍藩一嫁吴上舍瓒孙男二人尚本向东女二人曩者君谒选人于京师就予舍馆相与论古今得失闻予一善言喜动于色有过未甞不相规也葢知君之详者莫予若徳溥兄弟请志君墓遂不复辞铭曰
　　悦以使民民功曰庸胡不报最而遽凶终邑有俎豆里配瞽宗君可勿憾反塟家江
　　文学君墓志铭
　　氏之望出太原又出彭城其自陜西三原迁于宣州则宋靖康间讳某始也自宣城迁懐宁则明洪武初讳某始也君讳某曾祖曰某有隠徳祖某嘉靖癸酉举人知金谿县事考某县学生员君年十八补学官弟子以文试有司辄置髙等名籍甚于时贵池吴应箕次尾宣城质无疑交誉君延之入复社复社者东南知名士相结持清议拒阉人党与东林卿大夫声气相附和者也应箕实为伦魁君辞不可谓必有钩党之祸未几果然其时马士英阮大铖柄用滥以名器假人江东谚曰职方贱如狗都督满街走而大铖之母君之姑也一日君往省焉大铖留之邸谓曰弟欲官乎君不应曰道匪逺也池州太平需同知府事督饷数月可迁尔君以不习吏事辞遂亟引去大铖既死平生借其势者或窜匿或缧絏絷之或遇于道至唾其面而君独以逺权力一无与焉人曰君可谓皎皎素丝涅而不缁者已君性孝友六龄继母王挞之无完肤几絶婢奔告其父父大憾君曰母挞儿教儿也家人闻之尽流涕及父卒执丧尽礼让产及其弟邻里匮乏有昬丧必助之君始居懐宁县北荻坂庐舍为寇所焚乃徙桐城棕川之梅渚晩结茅杏花村筮之得坤之萃曰括囊无咎无誉因自号晩讷书其壁曰饱吾嬉焉尔卧吾宁焉尔醉吾陶陶焉尔又曰惟慎无忧惟忍无辱惟静长安惟俭长足君于学博综经史旁及医药卜算之书老而爱释典恒语其子曰吾前身怳忽在深山草阁中积雪千丈有厐睂叟行送别执手不能舍来自雪中吾生矣吾没之日亦必以雪夜及卧疾天大雪拥被起曰吾其逝乎遂卒君妻阮氏曾祖鹗巡抚浙江都察院右都御史祖以临钦州知州考士镦铨授府推官嵗乙酉叛卒屠城阮氏遇贼以刄胁之不从身被重创犹骂贼幸不死享年七十乃卒子男二人茹芝茹颖女二人孙男三人女六人曾孙女一人铭曰
　　适来雪也适去亦雪也夫子之洁也琢铭幽宫永勿涅也
　　文学曹君墓志铭
　　君姓曹氏讳山秀字中峡嘉兴人祖父皆不仕君幼习诗补县学生员嵗乙酉嘉兴城破予年十七依外父冯君避地练浦塘东君世居幽浜予兄事之有吴君茝者人目为狂生家横泾水曲相去各二里而近中道为五儿子桥三人者暇辄相访□饭一盂肉一柈酒一注留必醉饱日将暮悢悢不忍别及桥徘徊桥上纵论天下事有不合吴君瞠目视大哗唾及人面桥畔丛祠有病僧闻之骇蹒跚出窥户牖则见笑哑哑不止疑始释也既而予同君读书乌木桥村赋诗日酬和君有诗曰鲁连思蹈海申徒欲沈河猗嗟古之人不为世俗阿俄而盗刦主人居君有弟从学善泅水盗至亟投河君亦亟投河沈浮于水者数其弟竟死而君不善泅水反得不死乡人以为诗谶君痛弟故自是不复作诗専治举子业弟子从之游者渐众馆真如僧舍僧寂月通儒书能诗予每偕吴君造君则寂月亦至剧谈移日不去夜坐弥勒龛琉璃灯下恒达旦不寐寂月语人曰与诸君谭假令载笔纪之即法言中説也闻者怪之不顾予既客游四方乆之吴君亦入楚转客于黔以卒未几寂月亦逝君十赴省试不利乃附载运船访予京师防予奉命主江南乡试君至则大困旅食净度寺着散懐録自遣比予还则君已病遂不起予往视其敛兄子某扶其柩还半涂亦没淹数月始达于里子某葬之先世之原君娶某氏继娶卜氏卒时年六十呜呼方予与君田居往还晨夕者寥寥数子相见肝胆毕露妄谓天下无不可交之人无不可言之言其后朋游日广夷怿怨隙皆非吾意所期始信乆要之难悔少日之失而转惜旧友之亡为可痛也铭曰
　　生吾以为兄死吾与为铭人不如故先民岂欺我哉
　　张君墓铭
　　南徐之州斗分野大江浮浮绕城下吁嗟张君老环堵易纬苍牙诗媕雅晓吟午诵夜膏火稽之于古辟学舍包咸韦昭庶其亚身虽不遇行则果贻厥子孙三独坐施于有政无不可譬诸江流千里写发源自岷者君也有崇斯丘神所妥斧屋既封树枌槚纳铭于幽告来者



　　曝书亭集巻七十八
　　钦定四库全书
　　曝书亭集巻七十九
　　翰林院检讨朱尊撰
　　墓志铭【六】
　　烈妇杨氏墓志铭
　　华亭之乡伍胥浦之右有水曰璜溪陈氏世居其上烈妇杨氏者儒学生讳某之子给事中讳某之孙嫁陈某生三子一女松江城破游卒乘胜至璜溪执陈某斧伤其首烈妇奔救其夫卒舍某执妇某得脱妇绐卒曰毋缚我我走及汝卒信之比登舟遽跃入溪中死时年三十有一陈氏之仆有妻曰张惜匿葭苇中见妇死状兵退其长子曰治年十二号于溪畔越二日妇尸浮溪面得就敛当是时游卒大掠溪上一妇投溪之东曰徽州商人孙氏之媪一妇投溪之西曰儒学生孙谔妻顾氏三人皆完节死烈妇幼能读毛诗孝经列女传平居训子女不辍舍傍有梅三十本皆其手植葢至今存也治好学多材艺游于京师以医自给将归葬其母乞其友秀水朱尊为铭铭曰
　　溪之水沄沄若斧者坟于戏女子而烈如是既活其夫乃捐其躯有子也贤壸行斯传我铭于石南史是择
　　蒋孺人墓志铭
　　康熙二十有三年尊谪官居京师之宣南坊武进龚胜玉持束纺升堂再拜请铭其祖妣蒋孺人之墓彞尊老矣而文不加进恒自恧许之而未果作也后三年胜玉复谒予宣北坊固以请乃取其季父焘所为行状志之曰
　　孺人姓蒋氏先世侯爵也自宜兴徙府城曰某曾祖考也曰某江西吉安府通判祖考也曰某国子监生考也年二十三归龚某事孀姑以孝姑没哭尽哀上膳縿幕无异事生者其持家以俭蒿簮布裠躬自操作相夫子三十年生产日益既遭乱率其子士槱匿深村葭苇中士槱中湿疾殒叔子士黯亦殇越三年而寡孺人少知书能读孝经列女传教其子若孙读书嵗时膢腊修祀事惟谨门以内肃然睦于娣姒族人丧葬务以钱资之有贷者靡勿与与不责其必偿也孺人年七十季子士燕以治厯官钦天监厯科博士假归于是五子及妇十孙咸奉觞为夀邻里以为荣既而士燕又死嵗在己未孺人亦以疾卒享年七十有七子男八人女一人孙男若干人女若干人曾孙男若干人女若干人胜玉好学有文以国子监生知名一时昔河东栁宗元于其母卢叔妣陆伯祖妣李皆不外求而为之志胜玉宜古是师顾数请于予予则乌能详孺人之壸行也系之以铭铭曰
　　杞也姒宋也子楚也芈蒋诸姫文王裔封通侯阳羡里后徙郡世膴仕孺人贤为龚妇孝厥姑配嘉耦训子孙勤莫比善必昌自今始蓼莪山树枌梓井同穴葬于是勒吾铭庶垂乆
　　朱孺人墓志铭
　　先太傅文恪公有女二人其一作配临安县儒学教谕平湖陆君瀹原尊之王姑也生子埜以能诗闻于时女嫁刘炳图文恪公子女中孺人最少年十四嫔于陆氏族党交称其贤敬以事姑谦以接娣姒俭以自处家人外内忘其为宰辅臣女也孺人生于万厯三十八年正月日殁于崇祯十六年十一月日年三十四卒之日一女甫嫁子犹未防也陆君悼孺人不已遂不复娶独居四十年及卒有孙四人曾孙男女七人于是埜舁孺人之柩祔葬于东湖之鳞圩属彞尊为铭尊生时先太傅已卒是时曾祖王母何太夫人尚存孺人嵗归宁者再伯叔晜弟姑姊妹罗拜于堂犹记孺人貌言必庄行坐皆有矩度今老矣回首少日事若梦寐先人北门之宅曩之聚族居者已不可问及孺人之葬北门羣从少长零落殆半铭其墓不禁涕泗之下也铭曰
　　朱氏之先居商河之浒赠少保者孺人曾祖祖同厥官太傅为父实相熹宗事在防府陆亦清门庄简后昆夫也通儒子才逸羣齿虽不永后嗣则繁东湖之濆松柏在原兆基井椁孔固且安孰铭幽宅乃其归孙
　　严孺人墓志铭
　　常熟隠湖之滨隠君子毛翁居焉其继室曰严孺人孺人者明光禄大夫太子太保吏部尚书武英殿大学士赠少保谥文靖讳讷之曾孙隆庆丁卯乡贡进士承廕中书科中书舍人讳治之孙国子监生讳枏之女年二十有三嫔于毛氏孺人生长髙门既嫁却绮纨金翠之饰簮蒿裙布甘与翁偕隠翁先有母戈甫昏疾笃孺人居姑丧所以致其孝者无不尽也翁先有一子三女孺人抚之若已出所以用其慈者无不周也翁于家祭折衷司马氏书仪朱子家礼行之孺人洁治锜釡所以将其敬者无不専也翁勤学嗜古博览典籍谓经术必本汉唐庶穷源得以津逮乃于崇祯元年开梨枣之局发雕经十三史十七于所居汲古阁下时诸务未中条理明年孺人来主中馈分命傔仆各执其役讐勘之宾剞之工装潢熟纸之匠各从其宜秩然有序则孺人内助之力居多自元典章用宋熙宁经义取士所主传注率本淳熙诸儒明因之经生立异义者黜又以洒埽应对进退易古小学其后书数方名均置不讲而识文字者寡矣挟三家村夫子兔园册足以取髙第縻好爵而有余无事洽闻周见也翁深忧之力搜袐册经史而外百家九流下至传竒小説广为镂板由是毛氏锓本走天下翁既没孺人持门户又二十一年其子扆精小学传写诸家金石书画记及古五曹九章算经思尽刋刻以行可谓善述先人之事者已翁初名鳯苞字子晋后更名晋别字潜在天啓崇祯间屡试于乡不利后遂髙蹈不出有子五孺人出者四曰褒曰衮曰表存者扆也孙二十人曾孙二十三人翁之葬也于某里某原今以孺人祔扆率其诸兄之子来请铭铭曰
　　裴宗五眷李族三祖志尚诗书相门之女河间汲郡抱经以传隠君嘉耦其功嫓焉同穴既封考宅永久我作斯铭有徴于后
　　王淑人墓志铭
　　淑人讳克荣姓王氏顺天宛平人今保和殿大学士太子太傅兼礼部尚书加三级熙之女光禄大夫太子太保礼部尚书諡文贞讳崇简之孙布政司使
　　赠太子太保礼部尚书讳爱之曾孙太子少保吏部左侍郎山隂胡公讳兆龙之子妇河南提刑按察司使介祉之配也
　　世祖章皇帝时王公胡公并以翰苑受知备顾问侍左右两公交好日笃同居禁近无间言既而胡公没遗产甚薄公配刘夫人鞠育三嵗孤比长延经师教之学脩脯必丰又睦于懿亲日费恒诎持门户甚力王公每叹其贤曰吾当以女为之妇于是淑人年十五归于按察君事姑惟谨不以生长富贵自矜也君既通籍为工部营缮司员外郎迁兵部车驾司郎中以清白自励俸入苦不支淑人拆花钿易米鬻嫁具于市不少靳及出为湖广按察司佥事督理驿盐事务防
　　王师平云南凯旋樯橹辕马络绎于楚君治公务不遑啓居淑人事其姑弥谨明年君移官山东布政司参议督漕运驻徳州未行而淑人卒卒后遇
　　覃恩诰赠恭人进赠淑人生于顺治十七年十月甲寅没于康熙二十二年七月辛巳年仅二十有三淑人产五女其三夭谓按察君曰姑老矣宜亟见孙为置妾媵二人视之若娣妹然及淑人没举子三人女四人呜呼妇徳之难也贵则陵长才则嫉下葢往往然矣淑人孝事其姑顺事夫子而仁以逮下可不谓贤乎且匪独淑人之贤亦以见王公门内之训之严交友之厚而按察君伉俪之重自淑人没后十年不更娶皆人之所难能也已铭曰
　　以淑人之徳曾不永年回鸾有纸贲于下泉伐石于燕夺玉之白刻我铭诗可永无泐
　　孙恭人墓志铭
　　户部广西清吏司员外郎休宁程君岳造予旅馆奉币稽首而曰曩者屯溪石桥之建先生记之以文道先君子为徳于乡里甚备今不幸先恭人丧将合于某原卜兆有日冀先生一言掩诸幽敢以请予不敢辞廼按状志之曰
　　恭人姓孙氏世居县之西山父处士某有五女不生男子恭人最少娴内则处士怜之及笄归程翁子谦翁逺服贾贸迁滁泗颍亳诸州恭人家居事舅姑尽力洁盘餐而能饬躬以俭暇课臧仆种紫白苋蔬果绕墙屋夜督女婢篝火治机绞以为常惟教二子厚脩脯延名师讲经义每放假叩以所学则色喜谋于夫子置祭田春秋聨其宗族又念所生之不祀也别为祠屋立栗主俾二子陈俎豆拜焉赒戚懿之穷者赙邻里乡党之死丧者至率水之隄屯溪之石梁动费金钱累万恭人悉劝翁成之葢翁固乐善不倦亦由恭人倾箱箧不少靳葢所见者逺而所施者矣今世禄之家夫不以智率妇不以义从往往为之妇者辄制其夫夫亦甘受制而不知耻即为善之念油然根于心而管钥恒司于内虽铢两之需不谋诸妇不可得由是失其初心者不少也惟浮屠道士营造动以祸福惑愚妇人则施予者有焉以予闻恭人临没诫其子勿作佛事呜呼恭人孜孜为善若是特不惑于二氏此士君子所难能也已恭人生于明崇祯元年月日卒以康熙四十二年月日享年七十有六以
　　覃恩诰封子二人长即员外君次仑内阁中书舍人出嗣世父后女三人均嫁士族孙男五人女一人曾孙男一人铭曰
　　徳积于身宁责报于子孙然不爽者天徴信者文吾铭其藏岂惟以贻程氏之后昆
　　冯媪冢铭
　　嘉兴县治东南三十里曰练浦浦之东民居曰冯村村之女有终身不嫁年六十七以死者曰冯媪媪之兄归安县儒学教谕冯君也媪于君之宅西二十步而志之以文者君之壻朱尊方媪年少父母欲嫁之媪之言曰吾好直言而貌朴好直言必获罪翁姑貌朴则不礼于壻嫁焉未有不困者也吾从兄嫂以居而送父母老何以嫁为冯君悯其言不复强也媪之父母既没食于其兄者四十年君既就官乃依予妻以居抱子子女甚谨予游岭南嵗丁酉正月媪以疾卒予妻视其殓殡焉予哀媪无祀爰封以土铭其藏在某年月日嗟夫妇人之义从一而终嫁而寡守贞宜也其或未嫁而夫死虽未从之以身守其言不改其节葢世之所难能故或旌其门或表其闾则犹有名焉若媪之贞无得而名焉者也予甞疑媪迷惑佛氏之言询之冯君暨予妻则媪生平未尝事佛异哉媪之所以自处也铭曰
　　猗女子之不字无非无仪瘗汝铭汝夫又奚嗟
　　叶妪冢铭
　　叶妪者乳予于襁褓者也予生四龄妪归归九年浙东西大旱飞蝗蔽天嵗饥人相食而妪之夫适死因就食予家予家自先太傅文恪公以宰辅归里家无储粟先大父继之益以防节自砺知楚雄府事还力不能具舟楫至是先大父已卒先处士安度先生家计愈窘尝至絶食从祖讳大定通判成都以蜀江米四斛贻处士米色殷而粝食之咽喉若中鱼骨妪不得饱乃流涕辞去十年之中凡五嫁而夫辄贫尝语人曰安得十郎骤富使我老不复更嫁乎其言可悯如是十郎谓予也妪年七十有一而死死之日后夫益贫予妻为典衣买棺以殓越明年戊申予在济南闻而哀之资其夫钱若干俾徃瘗焉寄之以铭曰
　　妇人五嫁理则不可贫实驱之否谁依者伤哉贫乎乃至辱其身乎


　　曝书亭集巻七十九
　　钦定四库全书
　　曝书亭集巻八十
　　翰林院检讨朱尊撰
　　行状
　　徴士李君行状
　　曾祖考应徴国子监博士祖考士标寜海州同知赠尚寳司丞考寅国子监生君讳良年字武曾初名法逺又名兆潢年三十乃更焉先世江隂人明洪武初提举行千四者徙居嘉兴长水上梅防里七传至博士中万厯元年举人有诗名著澄逺堂彚稿司丞继之有苍雪斋集当同知宁海州事值冷口兵入围城固守三月以劳卒而城陷巡抚右佥都御史曾化龙上其事得赠官君之考上舍以结客破家饘粥恒不给然必延师教诸子妣顾孺人佐之脯脩独丰故君之兄弟咸奋志于学君九龄能草时文十龄解赋诗既而上舍客死韶州家产益落鬻其故居兄弟并栖小屋君又丧偶就族人为童子师予方避地长水偕里人诗篇酬和处士屠熿谓予曰子之才里中罕俪吾门有李生将来庶几与子并驾乎予遂与君定交昼辄剧谈夜或襆被共寝四方宾客至则醵钱留饮相与论诗文流别议有不合难荅纷纶听四座折衷而后已君既再娶始有居一廛集同里诗人聨句楼上君兄绳逺弟符与焉江乡言诗者目为三李时商丘侯方域南昌王猷定皆以所撰诗文镂板于浙君览之终巻曰是不难遂期予共作古文沿流溯源论次之于诗持格律甚严尝抄撮诗中禁字一巻授学诗者继乃舍初盛取中晩唐及宋元诸集别出机杼锵洋淡沱极唱叹之致于词不喜北宋爱姜尧章吴君特诸家故所作特颖异予游京师转客太原后二年君亦至都下无所遇留宣府予从逆旅见之期之复入都偕游西山题诗于壁传抄者不絶一时朝士争欲识吾两人每召客客辄询座中有朱李否合肥龚端毅公鼎孳为文酒之防延知名士三十余人君以堕马后至烛见跋矣必俟君至乃举爵宛平孙侍郎承泽谢客著书特与君为忘年交长洲汪编修琬为文髙自矜诩独倾心下君沛县阎举人尔梅论诗龂龂惟与君相洽君方欲罗当代之文甄综为一集曰文纬人咸冀君之録其文也故缟纻之投恒倍又持论和婉多可少怪善言作者之心思故人皆乐就君论説永年申检讨涵昐常语人曰闻朱十论诗文使人心慴未若李十九之可亲也于时曹侍郎申言出抚贵州引君为助既闻三藩同撤君曰乱将作矣遂力辞归为母夀既抵家云贵告变嵗戊午
　　天子思得博学文儒备顾问著作之选君被荐入京师已未三月朔
　　召试体仁阁下
　　赐大官馔髙坐而防申以
　　诏防谓文武科进士殿试未有此典也君防毕纚纚千言赋诗皆极瑰丽阁臣以八十巻进
　　呈顾君不与焉君既不得意有鳯阳守延君君与偕守重君自画诺外悉以委君君留久之归筑秋锦山房于漾葭湾其南曰观槿东曰剰舫北曰息游草堂坐卧其中弟子着録者日众君精心计其筑草堂也欂栌柱枅瓴甓之属一经鸠度立匠人圬者于前分授之斧斤既施不爽尺寸至于相原田治耕稼艺蔬果虽农圃恒叹以为不及也其后两至福州赞巡抚军事寻以昆山徐尚书干学开书局于洞庭山君应其招助修一统志自是归不复出予既罢官与君徃还投壶饮酒无异少壮时今年五月君病痁既痊矣复病竟沈緜不起享年六十初娶钱氏兵科给事中桐乡讳允鲸之孙生员汝迈之女继娶陆氏子一人潮偕国子监生孙男三人菊房茰房蓉房君所着有秋锦山房集若干卷呜呼自君以荐入不登朝簿同时无不惋惜虽然君得优游幕府偃息于田里菽水足以养亲大小之山上下之洄足以乐兄弟诗书足以教子孙耕桑足以课僮仆则天之所以予君者不为不厚彼一命之荣要不足为君重也窃意君虽未仕他时国史传文苑宜及焉乃因潮偕之请书其平生大槩以为状俾后之君子有所考
　　国子监生钱君行状
　　国子生钱君既卒其子炌衰绖稽颡请予作状予与君居同里君之舅谭给事瑄陆阁学葇子中表兄弟也炌又从予游讲经学习闻君门世及君行已本末义无可辞状曰君讳槱初字又鹤世居海盐半逻村本姓何氏始祖某于洪武中坐事戍黔属其次子某于钱翁遂更钱氏五世祖薇中嘉靖壬辰进士官礼科给事中以星变陈言请斥方士忤防免归讲甘泉湛氏之学卒赠太常卿髙祖与映嘉靖甲子顺天举人曾祖周内阁办事中书祖嘉徴以诸生入贡留京师值庄烈愍皇帝初践位是时魏忠贤方怙势人莫敢言嘉徴首上疏劾忠贤滔天十罪直声动一时乆之除知松溪县事还卒于僧舍考泮崇祯丙子举人妣谭氏山东布政司参政赠太仆寺卿昌言之孙官生贞和之子君生十龄而孤居丧如成人克尽礼服除兵起城遭屠乃奉母村居而君之祖留松溪唐藩据闽擢监察御史时七闽未入版图谍报有司奉台檄捕家口系君狱中祖还始得释旋补学官弟子授弟桢以书或劝君入国子监试京闱君乃一至都念母谭孺人不已即引归盐豉菽水尽洁白之养有余周其族党买田以供舅家墓祭俄弟桢没以所爱子燔为后及弟妇遗腹生男君殚心抚育之居母丧尤尽孝葺治先世丙舍手植松楸尝稻麦果窳必荐新于祠屋至于私钱出入无锱厘妄费审缓急后先以分薄厚不啬不滥人咸服君治家之有法而予尝遇君于舅氏所剧谭古今事君世受尚书能辨析今文古文中文之别而兼通周官礼经国理才之方吾乡自明宣徳四年析嘉兴县地立秀水嘉善二县其时只依户籍为凭不以疆界分画故三县之田互嵌民相安者二百余年迨万厯十三年嘉善之民忽以粮额不均起讼于是三县争讦纷纶不已葢至今犹然江浙赋夙重吴俗相传明太祖恶张士诚拒守故重敛其民亩税有输官七斗余者君为论辨其非是谓祸始于贾似道经界推排之役当日原有官田民田官田输租民田输税其后知府事赵瀛取而均摊之嘉兴官田不及二千顷而民田五千八百余顷故其赋最轻嘉善民田止三千一百余顷而官田二千七百余顷故其赋于三县中差重轻重由官民田数不均非因嵌田之故著论万言推衍事始更端诘难其言防悉与予合予益信君学术之有本也君娶陆氏继娶吴氏子男六人女一人孙男七人女十人呜呼今之治举子业者局守宋儒之训注百翻兔园之册足以取科第而有余问以乡曲之利茫然如坐云雾其与斯世何禆焉君能继其家学彊直自遂又以余力考稽财赋盐荚之源犂然有防于心发为论辨无异建始文学御史之议惜乎不用于时终老牖下人亦罕有知者此予因炌之请伤君之亡不可以不述也谨状
　　亡妻冯孺人行述
　　孺人姓冯氏讳福贞字海媛世居嘉兴练浦之阳考讳镇鼎归安县儒学教谕妣胡孺人生母沈氏教谕君为学官弟子有名交渐广乃徙居府治之北再徙碧漪坊去先太傅文恪公第近止百步教谕君年过四十无子生孺人特珍爱之五龄延塾师陈翁授毛诗孝经有费姥者往来教谕君家见孺人聦慧为先妣唐孺人述之唐孺人属姥为妁是夕教谕君梦文恪公衣衮造其门遂以孺人许尊为配寒家自文恪公以宰辅归里墓田外无半亩之产祖考忱予公知楚雄府事还仅敝衣一簏而已至本生考安度先生家计愈窘嵗饥恒乏食行媒既通力不能纳币尊年十七为赘壻于冯氏之宅遭乱两家各去其居唐孺人病终丙舍安度先生携两弟播迁塘桥之北生祖妣蔡孺人又殁先生益穷苦尊既昬孺人赞予往侍养教谕君以田二十亩持券付孺人孺人语予曰割父之田以奉翁非力养矣辞不受挈其女至塘桥鬻所有金条脱治饔膳为两弟补纫衣履隘不能容遂赁梅里道南茅亭之居迎先生至里继又移居接连之桥予授徒不给遂南渡岭越二载归则孺人徙西河村舍是冬复还梅里所居屋人传多鬼物目为凶宅孺人不少慑每晦夜满屋梁皆白光墙下鸡嗝嗝有声女巫来言发之当得金孺人谢曰吾夫家累世显官可以不贫今贫若此天也非所得而得之天其殃之矣葢居是宅十一年未尝萌一念及室中之藏焉教谕君卒于归安官舍孺人闻讣携子昆田及老妪二人见星而奔是时新塍以西盗充斥舟子咸股栗孺人拊心号哭至哀羣盗舟泊岸相顾不忍肆刦予年二十即以诗古文辞见知于江左之耆儒遗老时方结文社兴诅誓树同异予槩谢不与而四方知名士徃来于禾者辄造梅里孺人治酒肴必丰虽夜分区画立办宾客过者谈防极欢或淹留旬日方去花钿无多尽付质库昼夜纺绩以赎客至复质如是以为常交谪之言初不闻于梱内也嵗癸卯予客永嘉其冬安度先生病革家无斗储孺人邀予姊妹同视汤药予归未旬日而安度先生弃世孺人哀毁治丧事靡不中礼既而予游大同转客太原入于京师复留济南孺人力持门户嵗时膢腊修祀事惟谨延经师于家诲昆田必具酒肉操作愈勤夜率二女治机绞不辍坐昆田于纺车之旁执巻于灯背令就火光课昼所读书必成诵乃已给纸笔使临摹法帖凡昆田交游至或有燕朋杂于坐孺人必严诫勿与交越五年予归里为昆田婚买宅于邻宅西有竹曰竹垞谋安度先生唐孺人于长水之东将井椁矣师佥言不利主妇谓改嵗乃可孺人语予曰姑之柩留丙舍二十余年翁亦六年矣此而不何时乎祸吾当之勿悔也乃克葬彞尊以序当后晦在公孺人事公无以异于事安度先生也嵗在乙夘公殁于项氏寡姊之室孺人往治丧成礼宗党称其贤孺人既嫁二女教其孙及外孙一如教子法己未予以荐
　　召试体仁阁下授翰林院检讨纂修明史辛酉充日讲官知
　　起居注是年主江南乡试云南平
　　覃恩封孺人貤赠唐孺人壬戌挈孺人入都癸亥予入直
　　南书房
　　赐居黄瓦门之东甲子元日彞尊方侍宴
　　天子念讲官家人居室
　　特赐肴果二席孺人九拜受之洵异数也是月予被劾谪官三月移寓宣武门外孺人寻病病愈以秋八月浮舟潞河还语予曰
　　君恩重夫子且留毋悻悻去自是予留京师既补官孺人闻之乃复由江淮北上抵泊头运河氷合孺人中寒而病扶入车既至病渐痊壬申正月予复罢官三月解维张湾津路潆纡以五月次东昌则分水牐已闭舟车酷暑孺人病又作比旋里为长孙完娶时生母沈先已病殁家人秘不言孺人诇知之大恸病复发饘粥不进其后时止时作犹强起栉沐理家务迨冬十一月冯村族人以教谕君墓木且伐来告孺人心悸意谓未然既而果遭伐孺人悲愤病愈剧葢自是卧不能起医药不能疗及临殁时语不及家事惟执昆田手曰汝幼时汝父逺客我教汝读书冀汝上进今汝七试而名不成我又不能待命也夫语讫昆田方哀号而孺人逝矣孺人生于明崇祯四年九月二十一日未时卒于康熙三十三年二月十四日夘时享年六十有四子一人昆田礼部注籍监生娶沈氏女二人一嫁吴江周能察一嫁桐乡儒学生员钱琰又从弟彞性没二女无所归孺人抚为已女一携至京师嫁国子监生秀水徐雍一嫁吴江贡生吴南龄孙二人桂孙稻孙孺人归予将五十年少日遭乱恒与予夜避丛篁宻篠中流离颠跻凡徙宅者十一始克宁居为两叔一子四女一孙昏嫁治两翁及母胡丧备诸辛苦又津涂往来莫或遑处葢终身忧患未尝一日自安平居慈爱肯周人之急所至邻里戚懿无不欢洽虽渔娃灶妾食必推与之以是孺人之殁闻者无不叹息呜呼悲夫谨摭其遗行以告立言之君子诔
　　故都察院右副都御史緫督浙闽军务朱公诔
　　呜呼邾娄之后望沛及吴其在于齐东郡是居枝分叶布本一根株公之哲晜谠言无隠抚浙制畿中法而殒纪于太常易名惟允公也继起早歌鹿鸣牵丝作宰视草为郎黄图树屏俪于薇堂
　　天子是葵殊渥超拜红籀碧幢填抚岭外入奏嘉谟出承大赉公既莅止纲举目治薄赋惠商吏畏民懐人不敢者公乃有为盗先杀人后收货贿旧染汚俗积不能改公捕获之悉沈诸海江则有沱船则有戈商行千里划桨而歌颂公之徳久而不磨既迁于闽治与粤闽兵易哗教之以整闽俗易嚣镇之以静公于仕已喜愠不形扁舟归第对客一枰宣劳河曲疢疾乃婴公疎礼法胷无水旱防传虽盈浊醪麁饭不知公者谓公为嫚公率僚属见必分曹肺腑之语辞不在多不知公者谓公为骄公今逝矣还丧厯下我瞻大东老成徂谢舍彼华堂衔悲长夜公之清忠当代共知吾思他日国史纪之无徴不信视此诔辞
　　哀辞
　　沈武功哀辞
　　嵗在己酉冬予将往济南友人沈武功送予落帆亭畔越二年归里武功偕予登胥山赋聨句诗未几别去予留江都武功寄予书将其父处士君世涵具状来请铭铭未就乡人自南来则武功以正月癸丑死矣武功幼遭乱失学九龄始自读书日记诵万言长工于诗性恬澹不乐仕进居父丧尽礼事母至孝卒时年三十沈氏自南京大理寺卿华以防慎闻其子文琦博洽负时誉人谓必相继取科名卒不遇再传至处士君省试将见録矣复摈而武功亦困穷死呜呼生才实难顾武功以上世多文采疑天于沈氏独厚然皆终其身不得志以死至死且夭此人事之最悲者爰为辞以哀之武功讳传弓秀水人辞曰
　　处贱以为荣遇不诡也丰实而藏华行勿毁也孰是人斯夀止此也妻亡矣遗其穉女亲老矣鞠及童孙菽水伊何况甘防也嗟行之人悲未已也矧在同游识君乆也呜呼欲铭其父而先哭其子也
　　祭文
　　吊李陵文【并序】
</div>
    <div class="pagination">
<a href="曝书亭集_page76.html">上一页</a><span>...</span><a href="曝书亭集_page72.html">72</a><a href="曝书亭集_page73.html">73</a><a href="曝书亭集_page74.html">74</a><a href="曝书亭集_page75.html">75</a><a href="曝书亭集_page76.html">76</a><span class="current-page">77</span><a href="曝书亭集_page78.html">78</a><a href="曝书亭集_page79.html">79</a><a href="曝书亭集_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
