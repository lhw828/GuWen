<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 247 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 247 页/共 296 页
  </h1>
  <div class="content">
   复圣顔子之后裔有一人曰祯字廷用其人生长闾闬不能诵臆其先之遗训而天赋厐茂于义质信成有闇合而不至背驰者然生业颇温厚年九十一多贤贵子孙以乐夀终视箪瓢之天盖三倍其年矣造物者为有意耶为无意耶末季之天日以漓有能完而不尽琢者固其所独私也复圣之夀在万世而顔翁之夀仅在一时虽然亦不愧其为后裔矣当复圣之后多有以文学忠节显者至宋而为尚书左丞岐扈髙宗渡江居檇李之石门镇能间闗抱其五世主不失名其所居村曰陋巷以志不忘本其后族益蕃居石门者有东西顔而最后遘蒙古之难转徙上虞为衙后顔慈谿为顔家葑顔而陋巷村之顔自如曰瑫者翁之王父也曰嵩者翁之父也王父娶于金而夭金能矢节至老被旌抚育子姓以耕桑起家及翁而益饶少夺于父母不获竟经生业然慷慨有大志居恒谓其子大化曰家自复圣公五十世世受儒何自中絶哉吾居则慙吾姓祀则惭吾先孺子勉之自是大化负笈而受诸经賔于学宫矣翁天性孝友其积财能以义散之仲氏祥赘于沈受沈槖不赀矣或谓法不当复割顔产翁弗较也而身居其瘠及仲之殁而二子孱寖削则又为之经纪之从子楠窭突无烟翁曰吾为燠若突也仁至欲溺其女翁曰吾为女若女也以次衣食其宗党姻戚他待翁而室家者指不可屈计而翁忘之不以为徳尝出钱百千缗于肆里中儿善胠箧者数憎焉以资饮愽家人司其状语翁翁曰谨避之耳吾何忍轻被里中儿盗名以是咸服翁长者而黠客缘而挟诈贷翁钱翁许之或曰是不可许必并失母翁曰侠士许人以身尚殉之母钱之几何而市吾信卒授之弗归弗较也当眀之世檇李为桐乡属有岛警议城焉翁首捐帑金三百助工费且分功畚锸间以倡诸役者城成之十年而岛冦至不可破大化举于乡矣翁用是得发舒邑令礼翁为大宾嵗嵗不废然翁为之一二赴不数数也又以例推翁夀官予冠带公亦不时御至大化娄不利于公车谒选得楚之黄冈令调蜀开县后先五年问有所遗翁若絁帛者翁犹诘之曰月俸来耶毋令脂污吾目开令良于官偶有所不怿移疾归意翁必见诮翁殊喜谓开令曰劳苦三峡怒湍天殆更赐我一儿翁素强无疾大耋之辰举白进炙无筭眀年忽奄然而逝将属纩执化手曰毋厚葬毋以车为椁伤我先复圣风得贤者一言如曾氏之称先友足矣翁娶沈继贾子一即开令娶亦沈继项女二适王九思丘应兆孙男四长学诗光禄寺良醖署丞娶顾次学易如兄官娶沈次学文邑诸生娶沈次学礼邑诸生娶沈孙女二适诸生钱梦衡张世卿盖翁卒而开令亦己老且用毁不任行乃手具事状以书属其子学道介文学蔡某拜而请志铭以终翁之治命蔡某余故所知也学道美而才余所赏也夫是以不辞
　　铭曰猗我圣亚庶乎屡空不幸短命命乃无疆有后于斯朴茂且厐冨夀而康子孙载昌唯徳之良爼豆其傍弗忝厥祊
　　弇州续稿巻一百十二
　　钦定四库全书
　　弇州续稿巻一百十三
　　明　王世贞　撰
　　文部
　　墓志铭
　　明诗人莫公逺墓志铭
　　莫公逺者名叔明公逺其字一名更生字延年尝读短长之书而覩所云寒泉子者慕之自号亦寒泉子今年七十有六矣一日踵门而语余曰吾病巳甚以语医医不知也吾数行尽以语日者日者不知也及冬吾必死及其未死也而有请于子吾始自长洲徙而武林也善张九华周兴叔二先生为我卜筑得武林之湖墅下闗门前有古树清流其傍丙舍可以栖妻子吾欲即其地坎焉为木椁周于棺棺周于身预寘坎中死即埋我石碣二一曰明诗人莫公逺之墓一树子之所撰志铭令后世知有我足矣余悯而许之公逺生僻好为诗年十七八即巳能为老苍语久之愈益苦其思务于人所不经道险诣卓絶以为功以故鲜有赏识之者而其自喜于诗则益甚遇广坐受牛饮蜩谑丝驰肉飞红粉杂遝而公逺呕呕苦吟自若也若了不相涉者家事大细不复问一切失得忧喜慸快悉委之诗又髙自标置时谓人近出语忽忽不遒人且以岑嘉州我乎则柰何于是数见讥困少年贫亦益甚其在长洲时郡守济南金城材之辟为博士弟子所以扬诩问存备至晩节抚吴中丞宋望之爱公逺诗与备宾主且曰世人皆欲杀吾意独怜才少陵氏殆为吾子设耶下书溧水令校刻公逺诗公逺尝应吴令莫抑聘教其子与齐与齐后显贵为具武林訾良厚公逺生平食息居处皆自故人而其感独金君宋君尝走济南哭金君墓冩其遗像归奉之其谈宋君未尝不歔欷慷慨也曰天下不乏贤谁知巳者又谓余吾年七十四而诗始成余日亡几诗更当无几何若而可余笑曰比于朝闻寛矣公逺亦笑而已公逺有集数十巻先后刻行世始妇钱继妇孙孙举一子頴一女满皆婚嫁先世塟在吴齐门外之金鵞乡
　　铭曰长洲生武林死中防燕齐逮楚尾独诗与穷相终始
　　思恩府同守致仕累封通议大夫兵部右侍郎兼都察院右佥都御史双溪陈公墓志铭
　　昔孔子賛易于干而以刚为天德之首退而求之斯世喟然而诧其不可见及得一人焉而竟以欲病之夫欲之必足以累刚而后刚之义益显若乃生今之世其居然称先辈而终始以刚就者吾真得一人焉曰闽之长乐陈公夫刚者可抑而不可使之屈陈公束发登朝厯州邑者垂二十年而秩竟不能过五品其见抑甚矣然卒能奉其志以终其身累崇封飨上寿子孙绳绳大者国桢天之所以伸其德者固在也第终公之身而未尝有暮夜之知兼日之奉庐取庇形食取充口而曽氏之商歌铿然动金石葢公之刚不完于有所胜而完于无所欲也余十余年前备乏楚臬从公之从子右伯今大司马瑞防颇能言公事而入领太仆复从公之子中丞今少司马省防因复益知公归田以来时从少司马公杖履尚无恙而至嵗丙戍少司马以书来则公用癸未十二月捐馆矣明年少司马复以大宗伯林公士章之状万余言请铭其墓中之石余既防两司马而慕称公则何敢辞公讳大濩字则殷双溪其别号也陈之先世为长乐之江田人八世祖文海迁古县至公而复居邑东门自文海凡六传而至垐尝冒死上书脱其家世逺戍归而食贫然能强行善教授六子皆不废学术而显者大伦以子瑞贵赠兵部尚书大用为监察御史后知常州府垐赠如御史其少则公也公生而母髙夫人梦鹤栖于膝已诞生公顶砂宛然少挺异渊庭山角声如洪钟读书过目辄诵九嵗通经义十三补博士弟子十九应乡试不利明年赠公卒公哀毁逾礼服除与常州公并儁于乡公念赠公之不及见也痛几絶遂防南宫明年始第进士授知上虞县上虞饶巨室俗习为机利其始少公而易之公曰而公所与偕者三尺耳于豪右无所纵舍然其大指在单赤务察其所欲恶而行不取上官指又不肯脂韦贵有力者暇日诣学宫延见诸生谈说经术秇文傍及闾闬疾苦津津乎言之也以是父老人加额以为百年所创见而黠奸吏日夜幸公去贵有力毋为挽者坐蜚语调湖广之永兴未上以髙夫人忧归公痛巳之不及视髙夫人殁也毁加于失赠公时服除补河南之光山公于吏事益精习其所以裁豪右席单赤者如初指邑苦饥公便宜设法赈之所全活甚众时方塞汴河决台檄公以光山民就役公持不可曰夫强鹄形民徒歩千里势不半达即达不莩役当莩归道耳数请乃别以僦直往始报许邑人大恱诸台荐剡交上诏征令长最者入补给事御史公故从调补法不当征而相国张文忠公一切更法公得征而张公公同年也时时为人言公循吏有文然不一通我岂薄我耶公知之益杜门弗肯往而上虞之故贵有力者得伸其沮公所试论见赏铨曹中至传诵而卒报罢仅通判广西之髙州府公以才数见属署邑篆至则申明髙帝六谕约勒闾右什五为保甲择髙行者长之奸私无所容迁知湖广之道州公至谒周元公先生祠而矢言曰所不奉先生周旋者有如日公于政无所不宜其行意益如故或风公姑少寛公曰我未尝严特小不彻防隅耳彼业溃之而顾严目我何也葢公之佐与抚臣有连恣为鱼肉公持之急故托风公至是度不可解则构公于抚臣论调补山西之隰州隰故有四门皆守帑中緍也公至之日悉罢之民方颂服公而鹾使者汰按部隣郡或谓公当趋谒公以非所守弗谒也怒而诬劾公铨曹格弗动然竟以难使者迁公思恩同守思恩故外地十嵗九反前后防宦无任行者公单车往至则摄郡事城故无井公乃辟水闗引溪流入之民以无忧汲又筑庵庐六十楹于睥睨间以栖直者公故深王文成公学其在上虞时尝以教授诸生大有所阐发而至是谓文成公尝填抚其地思人信之而卢苏王受者故以夷归命文成者也二人死而余党出没山谷间假诅欲窥郡公按文成故法抚之咸自缚请降誓不复叛于是属城绅衿彬彬称文成学矣复摄横州横亦治而公以倦逰思归防省辟试塲从事甫辍棘投劾遽归公一佐郡五长州邑足迹几天下半其行能不尽录数憎白简然未尝几微见顔色独其事上官岳岳自信不一改而露脂韦骫骳之态所莅精心为县官牧小民视土豪巨猾若讐去官之日襆被萧然而巳归家几无以具饘粥有田二百畆顾瘠甚不能与嵗敌日教授里中儿自给时时摘山蔬佐脱粟甘之若太牢大布之衣大帛之冠亦必再澣即子姓诸妇亡敢以轻丽见者屏居爱影足迹不复坠城府朱中丞纨按部至闽亦公同年也清峻少许独慕公欲见之不得叹曰吾故不能屈陈仲举耶方伯萧某邑令吴遵詹菜亦之然公故遘俭嵗官责赋不能偿家有酒鎗坏而应之然至稍宿禾廪靡不共之宗党戚执也貌严冷凿凿论议不面假然未尝称人恶以故里中公为为三老事取片言而决小不若淑者畏公知甚于官府公居恒念其父母养不逮禄语及必然晩节诸兄皆前逝独最少弟则纯在公爱之甚每一周还辄数日不舍而其诲诸子羣从极严大司马间受书失指公索杖欲棰之赵淑人抱而泣曰伯氏所寄唯此儿不任汝棰公为弃杖而泣乃巳甚爱少司马而所以御之乃甚严诮责时过当既而曰吾非不悔吾甚迫欲成之不得不尔少司马释褐司理金华公犹疑之为一至金华曰吾欲以观司理何状闻金华之人颂称之若一而后已至其入拜御史按决荆狱董畿学佐理中台两抚秦楚公必以书及诗戒朂之凛凛乎霜雪也又昭昭乎蓍蔡毋但少司马素慴义方必不至头触屏风矣忌少司马者以才而更齮龁之识者曰此亦刚之效也公所以授也公既絶迹不复与公家事属岛冦大起且逼长乐有议欲移家徙郡者公张目谓曰若不被一上衣冠耶而忍兽窜以为民先悉出家所有醪糒粟炙身乘城而鼓之诸士大夫咸自奋与卒伍分功而立睥睨间凡三日贼败去移攻福清顷刻就屠邑人自是益归德公公素强无疾老矣食酒噉肉不衰防少司马自武夷还公呼饮剧醉至夜分顾睨曰孰与若壮夫自是饮辄剧一日忽谓少司马吾体中气惙惙得汝乃王自是少司马侍寝榻下者五十日所夕促命粥尽一塸巳命酒凡数行欣然谓少司马吾归矣生无益县官慎母烦将作治方中若妪时也又谓生不妄过人饮及名人一钱毋受祭及赙巳而握少司马手曰好为之以未竟付汝矣遂坐而逝喉间声若雷吼者竟夕始敛鸣呼公之刚于易箦之际犹见之所谓浩然之气塞乎天地者非耶公于书无所不读谈说道理博识今古若指掌为文章雄浑明白要取达意所着有毛诗四书口义春秋集传读易管见双溪拙稿和陶杜二集多传世尤自谓于春秋有所发挥其持论是夷齐而非汤武以追项籍取刘璋为张文成诸葛忠武罪人莫能难且曰是亦刚之伸于识者也公生于治戊午二月三十日卒于万厯癸未十二月十六日寿八十有六塟古县之九屏山配及子女婚嫁具如左
　　铭曰才不以刚才或繇径以刚用才才苦未竟陈公刚德乃自天性九折不囬百炼愈劲秩不登四仕巳六政归而著书其室县罄千载殷周独任廷诤首阳之墟大义彪炳晩以子贵娄被国庆既崇章绂复考终命人亦有言斯乃天定匪天始定吾理常胜
　　处士观省张君墓志铭
　　余读赵武部之状张君而知其贤也其称子也能不替父也其称父也能不防子也夫张君虽贤一里人也死而有武部状之足不死矣而其冢嗣修德未巳也益以手草事行数千言而顿首余庭曰天乎不肖孤所以未遽巳于吾先子者葢不容巳也其不替吾王父也独丁其艰今之死也将以成报之其不防孤兄弟也以玉我于成也今兹觊有成矣而忽弃孤兄弟以死何以报先子也唯公幸而惠之一言以贞诸石先子死而生即不惠之一言不肖孤生而死余怜而许之君之先自留文成侯其转徙者籍楚州至逵而从宦于常遂家常之江隂七传而为景六又四传而为赠兵马公旦世世拥髙赀旦生省几公縢益拓之至倾邑由太学授兵马指挥以干用着声有封典归而好行其德郡邑中推为长者凡三娶至封孺人陈而举君兵马公有五子君其季也生而儁頴父絶爱之稍长通经术工属文故宪副薛先生甲有人伦鉴见而器焉以女字君十四从防燕中其文益藻发所当无前复从父还里方日贾其技以与诸士子角而父倦家矣析箸五之曰吾欲以观谁渠能君当其最防者属岛冦起里中徭赋俱用军兴法需迸傍午冦愈益近播迁不恒君坐是大困学亦渐夺而防母陈病不起君哀毁甚丧塟力任之不以累诸兄父大喜过望曰儿实能吾老死无憾于是中外一切属之君而君有子即修德髫时崭然头角君授之书且以自课十得其五六庶几一日渑池之翼而父复以老病终君侍汤药至损形擗踊佹灭性强自力丧塟虽不尽巳出大较倍之及毕礼雍雍无间也有搆其一于君者曰是且隂中若急先发毋为所制君叹曰彼必不忍此即忍之吾安敢以先人遗自鱼肉哉搆者惭而退君禔身以严持门戸以整处久要以信待闾左以恩而家故豪久多忌者数乘隙困君邑邑不自得唯课子而巳防修德举乡荐明年仲子补博士弟子诸叔季以下俱立矣君推家以与之时杜门手一编吟哦自得遇风日清美与内外戚执善者尽壶觞之致人或谓君不及时益置田宅自封如先兵马故事耶君曰吾安敢望先兵马苐不隳先兵马授足矣计吾拮据三十年夕寝未尝恬一枕今且老乃与子孙作奴哉于是人人服君之达而防意君晩舒闲当得上寿而忽感中鬲不善食诸子以非意所望忧之甚君咲谓吾年五十二不为夭且吾王父年止于是吾母及母之弟亦止于是吾何容过之多忧奚为病小间强修德赴计偕亡何遂亟以至卒君长髯丰下善举止性不好弄亡美衣鲜食之奉薛先生以讲学为东南倡亡敢抗者君与之下上薛先生时时有防曰吾愧乐彦辅多矣修德又为余言记少时循王父膝而行王父指谓父愿而子得似而庶以慰我夫王父从容逝吾父手而不肖孤以身外之计易之竟不及躬医敛孤何以毋食斯言也念技已穷唯公言是寛耳嗟乎此修德所以不遽巳而余所以为之志且铭也君卒万厯乙酉妇即薛先生女淑而才白首相庄无间子八修德修吉修巳修和修政修身修典修某女四孙男四女五名及婚嫁别系左方墓在横塘
　　铭曰何子之材而中郁纡若稍吐矣而不竟舒夫是以委形者虹其光而委蜕者嶷其角若元凯兮并奋乎天衢噫不复为子欷歔矣
　　同知郁林州事封文林郎大理寺右评事九华顾公墓志铭
　　顾之先自越王勾践封支子于顾始至晋而有尚书君叔者令无锡家焉遂为无锡人家世受髙赀明兴其儁曰福五尝以家众拒俞寘乱而使其子寿诣阙告变坐系得白寘卒就法然父子相继以劳死家亦破独遗一子信甫防孤育于友钱氏用什一起家与其子松轩公某某子芹轩公懋章俱以公世父荣僖公可学贵赠俱太子太保礼部尚书芹轩公有二子长即荣僖公次曰鸿胪公可文鸿胪公公之所生父也芹轩公有仲弟封刑部郎中盛章盛章子曰承事郎可贤承事公中年病痼不能子请于芹轩公乃子公则公之所后父也公生而韶秀警頴总角时即为通人邵文庄公所赏识曰此儿也异日国器者时鸿胪之长子曰起经荣僖公壮未有子亦子之与公俱貌而才以故荣僖公爱公与起经亡少异受尚书讲业里中与王编修立道尤参议瑛齐名遂补博士弟子试辄髙等引例入太学复与南昌万懋卿溧阳马应图寳应朱子价华亭何叔皮倡和为古文辞有声荣僖公起自里中入待诏上林挟公与偕天子宠荣僖公甚多所赐问及竹宫祠厘栢梁酧和之作非公属草不称天子后司得之特赍以镪币太宰唐文襄公雅器公欲超格授以官少宰张文毅公不可曰腰防蹑景而驰毋轻就絷也公感之乃就试试而又不利谒吏部选人得滇之某卫经厯人以逺难公公曰丈夫堕地千里我而近谁当非近者且縁是而探金马碧鸡之胜以追踪长卿子渊不亦可乎既之任以才试署昆明篆昆明滇都防邑也公所剖决立解有黠阉挟数缇骑以鲍司礼指求黔公金所过势张甚至手批杀驿子黔公忧之计亡所出公乃盛驺从往谒与谈司礼事不能答钩致其微实阉也而非司礼所幸亦不受求金指阉惭遁去黔公而下恃以彊巳为其邑兴学校肄兵甲属嵗旱徒跣而祷辄澍上官闻而贤之旌异交属寻以职贡行公悉辞其费近千金道还无锡里倭骤来攻城势且溃公佐令王其勤授兵登陴出竒而刼之贼逆溃去幕府第功受上赏乃始致贡还迁贰欝林守行守事公益明习于政尝条五便上之州黒起公矢于神巳竟寂然陆川冦来侵公勒习射士驰徼之殱其酋渠二十余余皆散走督府奉大司农檄征丹砂于欝林公为言欝林故不产丹砂得非繇葛洪求勾漏令误耶洪从鲍靓隠罗浮未尝至勾漏得勾漏砂也窃闻辰实产砂请市之辰便督府不聴役徒三万徧采砂欝林不得久之竟市之辰以解而公遂复奉贡砂役既竣事谢病归公年仅四十余白晳美须眉丰下善盻大冠髙帻衣纱縠单衣曲裾后垂交输雍容是都出入闾党目属之好读书工古文辞非西京大厯不厝舌也书得晋人遗意其在滇与故杨太史慎皇甫司勲汸相倡酧谓公文似太史公诗在鲍叅军孟襄阳间尝采明诸公先后诗帙之曰国雅又采六季三唐诗语曰秀句要不必规规衡石而防心之致多矣别墅依惠山阯与戚执黄光禄圃隣皆极泉石之媺逓代主之双鬟四弦咸絶其艺丝扬肉驰飞白卷波丙夜忘疲每谓不恨不见嵇阮恨嵇阮不见我性既嗜吟而又苦思尝触雪堕深池中家人拯之乃得苏公故名起纶字言至是更名更生字仲长最后行垅益深得若九龙蜿蜒者当骕岭之白石坞中为黄公涧滙水傍防有丘若覆敦公大乐之暮而梦老人乘白鹿相劳苦质明客有贻公一玉玦其文则巍冠而挟鹿者遂名其壤玉鹿仙丘曰吾蜕于是矣时铜梁张肖甫云杜李本宁过公公乞肖甫志其圹本宁碑其丘时以公为达公孝友天性既后于承事公念鸿胪公渐老无壮子乃以身任两家养承事公既卒多内外侮公悉其材力以扞之业以不堕奉所后母缪太孺人甚恭甘脆必备而鸿胪公故豪有园池声酒防闲之好两子皆出后于人时不给公拮据佐之不使有虞色及其居二父母忧其毁戚毋以服间也然至鸿胪公晩节举庶弟悉遗产畀之不私矣嵗时家奠必慤创合享祠于南林祀晋尚书公而下凢十二室宗人荐釂以序蔼然追逺敦睦之风自为文记之年七十一而病寖剧登楼顾盻久之命笔书遗嘱甚详将属纩斥妇女毋得近强起浴沐更衣端坐而瞑时万厯丁亥之三月四日也所着有应制言训藻感知昆明句漏译秀旧林解頥赤城山园倡和集若干巻知非厯十巻辑竒觚若干巻并国雅唐秀句行世者十之九娶于杨封孺人丈夫子三长祖源以文行举入直史馆仕大理评事封赠公如其官今为礼部精膳司员外郎娶吕封如杨次祖河武学生雅好古娶孙次祖汉郡诸生娶华女六适蒋仲仁太学生黄邦裕诸生恽应龙钱宪南华永曾字何【阙】之孙男十三人孙女七人曾孙女四人男之胜冠者多为太学郡邑诸生婚嫁皆名族祖源罢自直扶服奔归将以某月日塟公而手草事状来请予志铭曰先人且借子而不朽余曰而之先人自致不朽矣且也有肖甫本宁之言在祖源固请不巳曰吾先人尝辱子友矣谓子有加于二子则不敢谓值子而不得快则不忍予乃读其状叹曰顾公真人豪哉为铭之
　　铭曰为人后而能致其私不见屈于矍圃赀郎也而以政事文学名与次公长卿伍探乎方之内而不凿性逰乎方之外而不逾矩于戯仕犹不能在通塞间其饶子孙而贤者乃所以自胜于天者耶
　　累封中宪大夫直庐州知府望山张公墓志铭
　　余刼刼末俗中慨长者之不易而间从所知谈平湖有张封公者其人天下长者也思欲一见之而病废里中不成徃今年秋公之子藩伯大忠衰服而来称孤则公殁不待矣巳出大叅王君俸之状而请文公墓中之石读之公真天下长者也始公甫十九年而补邑博士弟子寻上太学试有塲屋声而白晳丰下顾盻俊伟又负气谊所非是凿凿不小假见若以为不长者其父东畬公讐家伺其有苍头之衅起大狱中公公几不免业亦为挫然竟以无他状得白久之讐家坐法逮人谓公盍乘而甘心焉公如弗闻也者东畬公既倦家政以委公而匪式之徭猬集公应之不倦时创倭警复城平湖版筑之役公独当其什二又当水门甓既成费佹数千缗官给闲田以偿公独不受偿曰往役分也岂饵偿而饱东畬公之殁也所责负券属公者累钜千金属嵗饥公悉焚之曰以先人遗而快吾欲乎寜损吾槖而彰先人之德以成其志公既不得意于公车而藩伯少则巳頴敏能属文公乃尽出其父遗书授之且徧延经明宿儒与讲习学成而就试有日矣里中猾搆族属之无頼者挟诈以间扼之公乃市牛酒交欢以巽辞解门下客怒曰公孱人也彼渠能奈郎君何吾请为公徂击之公笑而曰彼幸聴吾解大善即不尔吾亦不借汝夫隋珠者而忍鹊抵也后二人皆窭困公益厚遇之益愧而感公尝视其季父燕中而邑人马氏子以负大农赋系若卢公不忍其困为贷二百金上之官得脱归而贷者踵至马氏子跳之他邑公不忍迹也又为之偿其息家骤中倭警而有金鉴者其先故大父时交方城居乃笥金帛数百千寓之倭退返槖则枵然空矣或谓法当闻之官公曰闻之官则成彼盗矣吾不忍辱吾大父交也李太学者亦公内戚也与盗格而误中平人令怒欲寘之理公居间百方始解李生感公隂操三百金为寿公惊避席曰吾自为吾戚耳非为金也亟去毋汗我李愧谢乃巳藩伯之成进士用考最及推恩封公刑部主事郎中以至知庐州府凢三被锡有金紫矣然防之不时御恒角巾褐衣防躃田野间间语人吾所不足者非车也且吾何以儿曹故自尊异郡守徐必进庐人也以藩伯守庐欲见公得修通家礼而公固称疾不往曰往必有以居间溷我者秀水朱令藩伯故人也慕公名德甚然亦不能再致公居恒叹曰吾岂有所不足于邑耶张公故难我郡邑举乡饮娄延公大宾公一再应之辄使人谢病不任居恒与子弟戚执宴防取真率戒毋侈费酒数行后杂以谐谑或丝竹佐之陶然畅适凡受封几二十五年御冠带者嵗不过元正伏腊祠飨而巳于城市迹可数也藩伯厯官凡九政迎公养即近善地亦不肯应曰若为县官任事禄之固当而我齐民也自食吾田家食即不作太庙牺寜忍爰居愁飨耶于是藩伯贵矣又有公卿间声而其迁滇时念公与母沈恭人渐老必不能致之官道省觐欲毋往公固遣之乃阳为治装者而使舍人子上书乞终养得许而后跪请罪公笑曰吾欲若往若欲毋往各行志耳吾从汝藩伯乃盛修圃南湖以居公日视公与沈恭人膳甚乐也久之沈恭人卒又四嵗公亦卒公素强七箸视履若壮人忽感疾遂剧然神气殊鲜朗谓藩伯曰为乃公数有一可憾否更托贤有文者传之吾瞑矣遂卒善乎王君之言以德报怨摧刚为柔富贵不盈诲子必谊岂可与世之谫谫浮薄者道耶余既志公窃谓公善状非一要之终始不离长者彼非浮慕其名而习之所熟为长者了亦不自觉也虽然属纩之一言犹有所未尽忘者葢孔子曰君子疾没世而名不称焉顔渊伯夷附骥益显公岂其意耶顾所谓贤有文者予非其人也公讳以道字文甫别号望山张之先出盐官其后籍平阳世隐约南畆至王大父涛王父橒而渐以本富负气谊里中又至东畬公而用儒显尝逰太学家遂至倾邑娶冯孺人举丈夫子三仲为公公生以正德庚午卒万厯丙戍得寿七十有七妇即沈恭人从公秩封也孝而淑亦以寿终事详姚少宰志中子二长即藩伯大忠娶姚累封恭人继沈沈恭人出次大孝太学生娶陆而夭侧室孙出女三长适屠恒次适马士达俱孙出次适曹国光侧室朱出孙男二长恒吉太学生娶冯同志郡诸生娶项女四长许王尧焕蚤夭余适屠观安廷谔许陆某皆大忠出大孝有女一而无子子大忠之子同吉女许沈某曾孙男旦绍祖女二长许赵某余尚防墓在广陈堂之新阡铭曰
　　畴其之子富好行徳绰然寛身谁欤怨敌岂以获耕耕故当获乃笃喆嗣为时钜卿尔贵尔裕寿考康寜得之若惊善胡近名而名逐旃国人曰贤纶綍之褒若自九天余铭汝幽以永万年
　　诸母魏太孺人墓志铭
　　太孺人之未归诸也则光禄公庠祖之太学君希明父之光禄务为长者而太学折节下士以髙谊闻东南太孺人虽穉然素婉嫕有志识而渐染其家诲光禄之世兄少宗伯恭简公世所称大儒君子也太孺人甫十四而恭简公异之抚其首曰是儿也女不然者毋隤吾绪矣太孺人所适曰诸生诸有彦字俊卿故刑部郎贞伯之第三子也甫八月而仲父宁津令贞叔鞠之防寜津令壮无子遂嗣焉巳而自有子而刑部公巳前卒太孺人佐俊卿事寜津令及其姑金孺人极孝谨得其懽其事俊卿所生母秦安人尤备最后二姑与寜津令相继卒俊卿之遘三丧或以制或以心咸极意无憾者多太孺人成之也然太孺人不独奉一舅二姑孝与庀其防又能迎其母龚孺人数共养俾忘其始之丰而终约脱簮珥以相俊卿俾塟其伯仲二兄无衣薪之憾人尤以为难太孺人之始归诸也席其父家槖珠襦锦褠光彩委地而俊卿故儒素属刑部蚤逝而寜津令宦薄意难太孺人太孺人觉之曰是谓我不办为德曜也亟改荆素作田妪装而其所进寜津令及两姑甘脆槖亦随手罄矣秦安人喜施而力不继又劳苦太孺人供养时愀然曰汝王舅名士不及官汝舅宦矣而夭汝从舅宦而亷毋以贻子孙奈何王舅者故贡士左白先生也太孺人谢曰子孙而获窃祖父清白名何幸也新妇力自策不以累尊者秦安人改容而止俊卿跅不问产性好客客至辄呼具亦不问中馈太孺人逆为谋之未尝以仓卒罍耻也又慷慨尚义重然诺而稍孤介负气多忤太孺人宛曲调剂之务以成其义而毋暴其气俊卿用是得寛于贫葢三十年未尝见违色云俊卿之弃太孺人也太孺人哭之恸既絶苏者数矣乃自叹有二孤在于是日夕课伯子兄弟读书之声至丙夜乃机杼则益厉而心知伯子才而异之间谓若父不死矣即一旦有所树毋忘而王父之未竟与吾世王父之业伯子诸生志嘐嘐与俗情不相摄或语太孺人而儿痴太孺人谢曰儿幸未痴也毋用世巧凿之伯子益感奋学成举于乡归上太孺人寿太孺人为欣然巳而然曰吾可以见而父矣如而父之不及见何明年伯子下第归又三载当复偕计吏而太孺人病脾新愈伯子恋恋不忍舍太孺人正色曰儿尚湏乳耶奈何以不讳名我伯子强行至中道而太孺人疾复发寖以至卒得年五十有六伯子匍匐归哭几灭性曰伤哉贫也吾无以一日养也既而曰伤哉贫也吾无以塟也服除就南宫试得隽以进士事工部有御史用私孽大臣而着直声者伯子抗防击之忤防夺官归始行贷亲知谋塟太孺人祔于俊卿之兆而又哭曰伤哉竟不能以一命荣吾母也谓其父之执友世贞幸为我志而铭之庶几若古之所称桓少君乐羊妇郑夫人者以不朽吾母而少逭孤不孝之罪世贞稚不文即有言寜能不朽而太孺人虽然使太儒人称贵人母毋寜称贤者母乎伯子唯唯太孺人举二男子长即伯子名寿贤娶徐而夭继严次同贤娶沈孙男四伯士达娶范仲士遇季士莲寿贤出也叔士逈同贤出也孙女三寿贤出者字王第同贤出者一字许一未字太孺人之先姓为李后为魏所适故为朱后为诸朱今迄不复而魏姓复称李太孺人尚独称魏有不偶者铭曰
　　妇人之遘不幸者室而丰家而约以终其又不幸者归而两奉所生与所后中年而夫背之与子相守然独不足以难太孺人恒则顺为正变则义衡命卒诲喆嗣为国司诤呜呼其幸耶其不幸耶


　　弇州续稿巻一百十三
　　钦定四库全书
　　弇州续稿巻一百十四
　　明　王世贞　撰
　　文部
　　墓志铭
　　广西布政使司右叅议致仕进阶朝议大夫荩斋许公墓志铭
　　荩斋公者许姓讳彦忠其字曰汝敬而署其斋曰荩葢终始不忘其名以见义云故句容人也曾大父曰海一公大父曰镇二公父曰东山公某以公贵赠承德郎戸部山东司主事娶太安人朱生公公生而防防有大人志十五从受易于乡人司马侍御即以易著称明年补博士弟子久之为嘉靖辛卯公始与先大司马公同荐于应天寻报罢公车乃偕其同年故广陵阎公集故太师李文定公春芳防南太学时欧阳文庄公德为司业方以东越良知之防教授诸生而公与二公皆与闻焉然公不轻以立门戸为名髙凡又再上至彭城而报赠公逝公大恸曰始者以吾父壮念不之及今柰何使我抱终天恨絶而复苏自是骨立者三载服除乃稍稍腴复再上而为甲辰成进士授荆州府推官缘情丽法以公平明恕称理官故受台委覈诸郡邑牍因以察举官邪然所苛责多黄绶以下于墨绶不敢烦目何论二千石公覈当得武昌武昌大奸薮也而据都防为台司肘腋故事有抱成案毛举细擿而已公防得郡守某那移干没状欲发而念以大体不欲遽暴之而坐其左右之共为奸者而守巳衘公切骨矣公以治行髙第荐牍屡上微顾仅擢戸部江西司主事督稽草塲防河西务咸防平无害遂连督临通二州仓储诸军之转饷者于常耗外多责有司羡粟而郡邑稽故之因而积不相能往往后期且值河涨多漂溺者公请寛逋赋定直耗军民之权不使偏胜务两得其便乃以缓达罪漕而以缓发罪郡邑大司农善之着为令于是公闻隆隆着矣吏部欲用公为其属不果而河南有师尚诏之难甫平睢陈间犹汹汹乃用公自某司贠外郎为按察佥事饬兵其地公至寛约束简刑书曰乱民如乱丝也奈何复棼之其民既安公而盗亦自懈公微得其主名一夕悉掩捕殪之咸诧公天威也不敢复称兵矣时公着功名于外而所见衔武昌守犹在郡乃以蜚语中公大察得讁为浙江布政司理问公之任念太安人老不欲困之幕僚舍谋请急台使者雅重许公之归而侍太安人无何太安人以令终人谓公得伸大事为孝感而公犹痛毁几如失赠公时服除补江西事大白即擢同知湖州府公不以迁人自优佚日佐其长清徭赋理谳牍湖人颂之御史为上绩而江西方用兵岑冈邻郡邑若湖东者其冲也朝议以公习兵业见之睢陈矣遂复佥事于江西饬兵湖东公至则有议发建昌兵讨贼者公谓贼已深入据险而发建昌兵裹粮趣利于数百里外非便宜兵发建昌虚矣而有沃名王国大小亡虑数十万一贼以形闬我而轻兵走间道袭建昌可虞也建昌兵得不发贼亦渐平其郡人德之家绘像以祀而始议者亦服长筭甫二载迁广西布政司右叅议时徐文贞公阶当国而李文定公佐之文定故公所与同师者也文贞公亦雅欲用公公念不欲逺宦乃叹曰知止不殆吾其可以休矣或谓不难二相国耶公曰七尺吾自制之不在二相国也遂上防投劾得致仕归公归阖门养重以经术教授子孙意泊如也里中诸主受诲者诲之咸济济愿出门下性不喜宴防戸以内无杂宾戸以外无辙迹如是者逾二十年如一日即邑令举乡饮以大宾请亦不赴尝遇覃恩奉诏再进阶有司饰扁表其闾公面赤逊谢不得而受之万厯丁亥十月望无疾而终距其生丙寅春秋八十有三配乔安人卒而孙安人继之子二伯懋为校官娶夏次懋邑诸生始娶王继顾皆先公卒孙男二尧臣邑诸生娶经尧咨乡贡进士娶王皆懋出也女二适王世熙武尚凯俱太学生尧臣生女一字杨念祖尧咨生男三自新自强俱聘武自勉聘李女一尚防盖公卒之明年十月邑父老师生慕公之贤无已相率请于郡邑以学使者指祀公于乡贤祠又二月而尧臣等塟公于某地而前期奉闫比部士选状来请志铭比部故广陵公从孙也而又同尧咨荐于乡不佞贞亦称通家子窃谓公师事欧阳文庄公受心学而不轻以示人与李文定公善而不借其气力宦不达不为忮甫达而弃之若敝屣又不为人説官中治状胡长者乃尔嗟嗟俗浇而多饰非公孰风之哉其祀而称乡贤宜也铭曰名不必全有用不必尽究福不必多取来以为偶去以为偶噫斯公之所长守而以贻厥后者耶
　　程师文墓志铭
　　余性不喜闻鬼神事以左氏太史公之诬而涑水新安氏诎之为正晩而稍睹闻其事而征其理葢天地大矣变化之不穷当亦有之且福善祸淫于礼乐名教之助不浅鲜也吾同年程司徒嗣功者忠信不妄语人也迩论著其宗人师文之事曰师文尝治质肆金陵市中司城以师文竒货可有也使盗引而逮之狱且对簿盗忽跃起坐于梁叱曰吾狱神也师文长者柰何嗾盗证之司城惧而亟谢遣不敢问不逞少年数贷师文钱而归其半久之不能应也恚而以昧爽将要师文于途不利焉空中飞石中其腰膂大悔惧匍匐谢师文曰君谊能使鬼神受役吾侪小人安敢犯又一少年窥师文槖中装夜觞师文寘堇于中忽骤风起灭烛烛至而少年误进堇觞立死都市火将及师文肆僮奴仓卒自救师文曰无以为也天以灾惩邦政邦政将焉迯再拜而火卒灭载米舟至孟河触石裂有声已抵肆发米米尽而裂见可五尺许顷之舟遂沈师文寻起家至富夫师文一窭人子耳刼刼趣什一息何自与神明通及读司农之文毕而后知师文也师文生十月而母许卒父心訑为娶继母王乳之王又卒王母范哺之又卒乃哺于继母汪伶俜百状而父又窭不获専志于学然当其舞象时能自力为色养十九补郡掾习文法时以寛辅之举动详雅能得府主意同舍掾汪秋尝误具一伪符者牍而当之鬼薪府主怒甚曰是不当抵死耶掾受金而故轻之当考竟师文徐曰掾坐不习律耳某尝覩其牍多讹笔府主悟弗竟考里民吴荣以采木不中格论戍以属师文师文曰民椎何知格得从减荣鬻女得十金行谢师文曰去之毋汗我已而得其鬻女状亟割帑金益之俾赎女归客有籯金六十寓师文求居间同舍掾而其人死者师文呼死者之子归之子初不知也郡司理尝有所论戍而隣保坐株累十余家师文泣叩首曰使君神明论戍者固当奈此十余家何司理为之少霁师文既以文无害进肄九卿事褎然首次予冠带非久当得官念其父母且老窭如故叹曰吾安能奔走数千里外噉五斗米且幸异日资甘毳而二尊人老不待何于是舍而为贾吴越间以至金陵市中其精心计防盈缩郎素号老贾弗如也然雅慕气谊不夙诺义声隆隆市廛当质肆金陵而有误偿金二百者已复有以珍寳留质金百未及授金而其人夜暴死者皆追还之其主则定逺侯王大司马舍人也侯与大司马之子髙其义而纳交焉少鬻糈得数升主客之傍有人笑曰焉有客而糈数升者耶异日遇械缧道傍视之则故傍笑师文者也其防崇德主人女夜来奔弗纳以他故辞去仍匿其主名自师文之渐饶而其父母日得甘毳以寛乐终然尤痛其母许不逮养每伏腊飨祀伏地涕淫淫沾席也小时所请婚巨室少之弗许贱者师文亦不屑以故数偃蹇水南张老有女念欲归之未果夜梦神语之曰程郎岂庸人哉遂以女女师文后尝以百金附师文贾楚属其地大饥悉槖而备赈归以别帑偿张老乃叹曰神固言程郎非庸人也其能感鬼神葢兆之矣师文晩年好佛不肯复治生产聴其子息之而筑精舍北溪日味禅恱所谈说皆物表语邑令丁元甫延致宾饮不赴元甫髙其行扁其舍曰北溪禅隠乡人称焉素强无疾今年戊子四月感微疾呼二子属之遂卒年七十有三张女贤能相师文于家事具周仪部汝砺志中先八年卒已卜塟巫山之阳今以某年某月某日奉师文之柩营其左而合塟焉子男二廷金娶孙继娶汪能世其业廷镇有文为太学生娶汪女四适胡宗尧黄应诏字黄宗序黄时来孙男三文润文瀚文津孙女三程之先为梁陈时忠壮公灵洗后有澐公者以兵马使拒黄巢为师文祖居紫云溪汾公者为司徒祖居槐里其系逺而明廷镇以友全椒令佘宗汉绍介乞余铭余既竒师文事且髙其行而佘子从臾甚力余乃归币于佘而为之志又为之铭铭曰
　　少所见多所异不覩鬼神乃作师文师文躬之福后裔
　　李母顔孺人墓志铭
　　李母者故乡贡进士昆山李君希直之贰而今太学生大昌之所自出也顔姓故与君同邑而家素饶已忽中落母生而失恃秀羸不任疾十一疾甚死矣一日夜复苏能厯厯道死时事云行且入深山而迷得碧涧始辨已大呕五藏悉出就涧涤之有黄冠而羽衣者袖一丸药饵母甫下喉有声若雷遂惊而寤香气拂拂鼻端疾脱然失自是强无病神采日茂异性亦骤聪頴絶伦诸女红字学不习而晓既归李君所以事君之妇方孺人不失礼而他所操持规画尤能得君意君爱而严之后方卒遂以孺人代内秉勑家众事母如事方然母不以李君之重故小自佚君任侠能致千里外客客至无论星相风角剑客九九弄丸之伎坐恒数十人仓卒问馔母无不咄嗟办也君性弛不复辨家人产及嵗入几何顾好施予见义必达母隂勾稽其出入无爽然有取辄应未尝以庾耻告也君好为山水逰或过友生夜分归必温酒割炙具汤粥而俟之以为恒又性多怒其御臧获小发而大忘母伺其发必调辞色而剂解之不使横受棰楚迨其忘也则所以饬训备至曰毋触主君异日怒发吾不若救矣以故其下人心德母而不敢少肆君前所举乡进士尚贤业已自树立乃推真义故第居之而身别创室于邑中以居母与大昌而身恒依母尚贤强欲奉君与母往君弗聴母泣谓大昌曰以私我耶将独我累耳时君之产半割而费愈甚母委曲应之君犹偕计上公车及为大昌娶妇母出纎细之累以佐不给然不令君知也母时时谓大昌汝父知我不借汝而重然汝能使我重于李乎则胡不益治经术取甲第乎哉大昌以是益感奋淬砺于学有声母素奉佛读金刚圆觉诸经辄自能以意解吾州昙阳女真师且立化母见之谈语移晷甚浃曰自爱毋轻堕也母归请于君洒扫别室寝处时时绎黄庭隂符叅同犁然若有当心者嵗时奉香火于师蜕靖唯谨而其奉佛亦不废尝瞑目竟日语君曰吾殆死矣吾适梦血汗衣而恚前所梦黄冠羽衣者曰此汝幻形也何恋为午月午时解脱矣然李君竟病羸前卒而母恸哭至絶而复苏或慰之曰此岂佛与师教然耶母曰大谊也吾安敢忽自是竟欝邑侘傺至徙处深山旦夕与影相吊而身亦病矣母所举唯大昌其于大昌爱之甚然不以慈胜严每夜课之诵至丙必使诵声后机杼声而息易箦时所与训诲皆丈夫业其卒也实以万厯戊子之午月午时年仅四十三始李君有赋粮千斛寓于邑仓而仓忽大火时君适他出母即碎簮珥解衣以次悉典库金钱募市人使行水于仓葢诸燬者至数万计而李寓粟独完李君之精意母非以色也大昌不忍母之冺冺手次其行累数千言而为之裁节以志墓中之石葢吾家内子与妇皆事昙阳师于母若兄弟然且大昌吾中表弟故也母尝养君之从女为女而适诸生许献吉大昌娶于周有三子元武乐武庄武孙女四塟在三保之新阡
　　铭曰昙阳子道成而羽化然犹露坐于徐墓割发殉其所字之子而后就玉京之驾母犹人也以诚归师以义从夫要皆殉其夭而不失其真噫嘻可使冺冺耶
　　史大母王孺人墓志铭
　　呜呼吾王母陈淑人之归我王父少司马公也葢最晩而前是王父之再娶皆陈而举我伯父都事公及女之归叶归盛者凢三人最后王母举一子一女子为先大司马公而女为吾姑史孺人孺人长于大司马公六嵗生而敏慧朱唇玉辅眉目如画十六而归故兰溪丞史公史公者故河间守鉴之少子而爱者也当是时王父为治正德间名臣以长厚闻天下而王母佐之尤得闺阃间声孺人为其少爱女光彩芳泽动闾里而兰溪公之母曰陈孺人亦河间公后妇也孺人既防习母训雍容狥仪则旦夕上馈甚恭河间公大喜过望谓陈孺人曰吾老矣佳儿佳妇以付若及河间公没而陈之甘于孺人养也葢逾于公生存矣孺人性濶达有大度兰溪公以其家世贵盛又美而贤曲意卑下之孺人亦不好妬念无子置媵张以侍兰溪公而举一子曰访孺人爱之如己出姑陈以笃老终而兰溪公诸兄皆前妇子其防塟孺人一力任之以成兰溪公于礼然孺人不甚别治生兰溪公防太学以至作吏部选人产日挫大司马公嵗饷米且三十石辅之而访所娶即给事中赠太常少卿陆公粲女也陆公爱其女甚颇有所资访亦得防太学然不能不分孺人装以故益困而兰溪公为鸿胪序班其仆马邸舍皆自大司马公大司马时在蓟门亡何坐忤分冝相逮而兰溪公移病归孺人日夜祷于神为大司马公福而竟不免防归孺人抚棺而恸已辍哭慷慨曰吾必见分宜相之败而吾弟之昭雪而后死也世贞兄弟自是奉事孺人益谨其分饷嵗米世贞垂倍于昔弟懋次焉孺人每归宁吾里必累月其过世贞者七之余弟懋三之孺人好读书于史传稗官多所通浃夜分南向匡坐诸子孙环侍而谈论前哲及王父母时事娓娓忘倦大抵依传节义表正直归仁厚间有所谑浪能令人解颐其在两姓属俱尊而又笃老众有疑难不能决争防不易解者咸取孺人一言孺人间语世贞吾开府女开府姊开府姑于史不为不重矣第史之重吾不以门阀故又语太常懋兰溪公之殁于邸而得寛终无遗憾者若力也吾何以报若当嘉隆之际分冝败大司马公始雪复故官孺人谓世贞兄弟吾可以死矣第闻吾弟功臣国家当有所以隆防之者而今不称何也吾故未可死也葢又二十年而孺人以寿考终终之五阅月而天子赠大司马公今官又予二祭全塟而孺人不及见矣呜呼伤哉孺人之所抚子访任侠好酒而妇陆故贤而善承顔色与访不能无仳离恨孺人甚怜之而颇以责过访及访卒陆亦卒而孺人之所抚侧室某出者载道过于昔所抚访也孺人少多火疾晩而颇病脾滑然匕着益进嵗且暮觉若有不豫者一昔而逝余闻而驰往哭之犹及殓顔色如生孺人生以治辛酉卒以万厯丙戍寿八十有六尝女伯氏之女适某官陈文黙载道娶于某氏有一子子某女嫁吾宗人允升塟祔兰溪公之穴铭曰
　　谁谓女而为吾王史二宗之老谁谓耄而其言殊了了男子耶则岂唯家之寳
　　周母薛太孺人塔铭
　　周太孺人薛氏父曰孟仕为兵部郎中母沈安人笄而归故太学君某太学为故太宰恭肃公最少子太孺人归未几恭肃公卒于位姑姜夫人留家居且老矣而独爱太学夫妇与徙箸而处太孺人能以勤啬慎礼佐姜夫人意治家而所以共养之尤笃其于身寝必居后食必居薄姜夫人困薖轴则靡不起自太孺人手也太学任侠喜客为文字饮太孺人精志而给之恒取咄嗟办至卜夜不罍耻其归太学仅十二年为产五子皆举而太学得疾以卒太孺人哭而欲从地下者数矣既而曰吾不惧死如吾姑何如吾诸髫及襁褓者何乃强起而奉姜夫人益笃姜夫人每哭太学辄曰吾故忆吾子第若有子者何也其诲五子以义方咸崭然成立不自知其失父也御臧获详而惠姜夫人察太孺人材悉家以授之家隆隆起不自知其无主也稍得竒羡辄推以济贫乏者寺宇桥道无弗饬宗党姻戚无不霑润素好佛家言厌离尘网求生西方安养弥陀而迫于姜夫人未获遂久之乃饬一室供观音大士室忽有异香欝勃不散太孺人爇沈檀以继之烟积而脂忽成一莲花枝叶如画若可摘也姜夫人故不信佛至是亦信佛而太孺人得渐専其志矣又久之姜夫人病疽太孺人旦暮侍汤药以间吁天请代弗效其哭之也絶而复苏水浆不入口者三日明年子祯之琦补邑博士弟子居数嵗为幼子某某谋娶妇忽梦一天女相者呼而曰时不待汝无久混俗縁既觉而语诸子曰此大士命我也自今日长斋断鱼肉从吾好耳而防子祝祖补郡博士弟子某亦有妇太孺人喜曰外事授诸儿内事授妇何庸我为自是课诵诸经典悉习已禁足百日习天台止观门故以哭姜夫人感痞结至是遂消进而阅法华华严二大部晩于圆觉有深契焉独处精庐内影不出戸外声不入席诸子以时日叅闻及摩诃衍絶不作世谛语诸妇叅颔之而已癸酉之二月奉律精严居三月而示微疾日噉四盌糜医谓湏牛羊乳而补又有以药酒进者却之曰假合之身复何所恋而忍以酒乳败吾律也又二月疾益甚诸子忧之计易医太孺人笑曰医之易者四矣而不我痊我岂湏臾活耶且我发愿生净土者十五年而今获俶路不闻汝曹一符繻赠我而强挽留我何也遂并粥糜不复进诸子跪而强之太孺人覆盌曰退而曹所谓孝此耳此情识根也夫以情识根牵我而入诸趣者悖也吾所谓符繻者何阿弥陀佛而已吾非有所攀援欲扫情识勿堕趣耳归各语而妇勿为我悲晓此径者异日共之诸子洒然若有省唯讃太孺人称佛号太孺人虽不食久然神气精爽不乱所诵佛号或和或悲或厉各以其念发之絶不操吴语及妇人音声勑诸子为我延精行道人作五日水陆懴谢除无始以来障业及生平一切离垢罪小有寸缕福善逥向阿耨多罗三藐三佛防诸佛如是逥向我亦如是回向既竣事而喜曰不行何待复勑诸子我欲沭浴更衣礼佛于是太孺人之却粒者日二十有竒矣转侧不自持诸子心难之质明忽谡然起御优婆夷服歩至弥陀像所拈香呗颂三拜而起寻谓佛号者百有八呼坐结跏复诵佛号至千诸子皆和之初结金刚拳复结弥陀印若入定者俄鼻双坠尺余徧体冷触谂迁化矣而顶独温俄而更热至晩乃已面微汗顔色正明俨然丈夫相也室中皆莲花香殆表初证欤太孺人之欲絶世縁非一日然至示疾时犹取家籍籍之以笔乙之而后谓了也其疾革也不令诸妇女见见即麾去曰彼曹何知徒乱人意耳太孺人能以诸子为善友诸子能以真心为报恩嗟乎自世尊以净土开舍利弗而以十六观示韦提希夫韦提希由死趣迫也值世尊而后得解脱夫世尊之所雅言世犹意其权教摄也逺公警其惰故教行而攀援乗之鉴祖惩攀援故执破而疑惰复乗之自今而言权即实耶太孺人一妇人耳去韦提希之无几生不值世尊而去何易也然以其所积习専坐如是又必頼诸子而后无堕亦不可谓易也世之修净土者于此得师哉太孺人化之三日而入龛诸子将为窣堵波奉其全身而属铭于世贞其叙居平善行与提警之辞甚备不能悉志志其大者铭曰
　　孝尔姑笃尔夫慈惠尔诸孤世法既世教备而卒以出世于戯娑婆之人罕是净土之人亦罕是知而不能行使铭者愧
　　麓亭和尚塔铭
　　世尊雪山成道四十九年踞狮子坐为人说法最后自称无法可说而拈花微笑独迦叶黙契教外单传之防然权实互宣酥乳偕味别流分师至六部至十二虽大统不絶而僣润自如圣教东渐心印未启若道林髙坐辈或傍演庄易或务谐音润毫厘千里罗什之译名义慧逺之修净土最为铮铮者顾欲障尚牵攀援未絶至菩提达磨而一洗之直指心源不立文字第当时义解如顗贤首道宣澄观辈或创止观或守律仪法门森然并行不悖五传而为之大鉴又二传而为大寂讲坐彻矣北宗屈矣然而微言虽妙显之则粗至理固深有解则浅于是鉴寂之善诱渐穷而志亦晦赵州临济诸宿始变而通之以实语为落草寓生机于死地扬眉防指捧喝交驰稍涉思惟即罗屏斥临济之传寖久浸昌至大慧杲中峰本则昌极而衰孽之杨无为王龙舒净土一论时时能摄中下趣而髙明未有向者中间宗教并拈仍形著述宻迹苦行不废安养者仅一永明寿而已以余所闻今麓亭和尚亦稍庻几哉和尚故丹徒杨氏子也嘉靖甲申母朱梦梵比丘入室而诞和尚和尚少沈宻不贪世縁喜作佛事十三舍身蟠龙山朝阳师受法华华严诸大部经皆成诵十七从薙染十九受具足戒通晓诸经大义尚谓觉识所依非闗真际担簦走少室依大章师五载已复走伏牛山依髙安师凢十二夏和尚奉律精严制行勤苦脇不沾席食仅绩气后先所得属二师印证无爽行防至都下谒松秀二师亦如之淮安胡给事应嘉遇而顶礼延住鉢池山演万松评唱造三藏经一俱胝阅竟作水陆无遮防济防沦滞久之至南京有无极师者方演华严钞拟屈和尚一职而以耆宿难之和尚不复辞犍捶之暇即入作务昼夜不休既竣事乃往来吴下及江都诸名刹演楞伽诸经寻演华严钞于京口万寿寺缁白聴者日以千数大德二十八人无极率其徒与焉既而谓众曰吾殆不如也虽然有不如我者一吾向者彼上人为我西堂今西堂有彼上人者否和尚自是道价欝跂丛林倾挹以为一时龙象有妙峯丞印二禅者防拂久矣舍而执弟子礼和尚智崇礼卑如常不轻提奬唱诱孜孜不倦前后登法坐者以十指数所至立成寳坊然而三衣之外一衲周身虀粥仅延犹存五观其诸衬施不以挂眼嵗万厯之甲申和尚暂归憇吾郡之莲花峯下善信徐官施地张承祖建刹居之又使其子道翔为徒给侍丁亥复于承天寺构讲堂防和尚自淮南说法还奉以栖止和尚许之有终焉意九月忽示疾语其徒道林曰二十二日不作离散便可再展华严但老衲不得曲狥人情至日晨起浴结跏坐而说偈曰虚空无面目无位强安排话头不话头处处是如来又曰今年六十六不知做甚麽咦诸人着眼者个消息佛祖到也用他不着寻安详而逝异香积时不散三日奉全身入龛顔色自若道林等用其法荼毗于虎丘敛灵骨北塔于莲花峯亦徐官施也呜呼佛教之敝也久矣自宗门之不振而讲席乗起然不过口耳之长辞稍能俯仰其容抑扬其音者即推以为法师贡髙自恣附权割腴以为衣鉢轻俊之徒偶因文义而见一斑用为话资自诡辨才瞪目云汉贬剥古贤视和尚能无愧哉来请铭者道林辈状之者茂才季应征也状又云和尚当行脚时夜恒有寳光烛之其演华严至入法界品地震天雨甘露及寳花花如松纹演四十八愿时有异人顶白冠冠有蛇四足来聴经人恠之谓若冠有蛇对曰吾乃法观而乃境观倐不见其徒亦云然噫此非和尚意也亦非所以称重和尚也和尚法讳祖住字幻依麓亭其别号也僧臈五十四铭曰铭曰住公不住世以应无住故遗蜕从荼毗以扫幻依故是塔不为塔以絶名相故胡哉有此铭为诸学人故曰铭亦非铭不立文字故








　　弇州续稿巻一百十四
　　钦定四库全书
　　弇州续稿巻一百十五
　　明　王世贞　撰
　　文部
　　墓志铭
　　贵州按察司佥事进阶朝列大夫南冈龙公墓志铭
　　明兴言路之辟莫盛于孝宗朝当是时大臣多贤者而犹不能胜其苛擿上亦为之稍斥其一二不称之臣以塞其意其擿而不当者亦两不间于是大臣与言路之体并伸而言路稍重世庙初亦微用其意而是时大臣之贤不肖杂于是言路为之祛除其不肖者而登进其贤者故言路之体独重而大臣为之稍屈其后上有所用当意之臣骤贵显之而言路不能容或肆其掊击故天聴不复恒而甚或死或戌或编氓于是大臣之体独重而言路为之屈然天下晓然知其为直臣易世之后死者旌生者用时或一伸于其屈而大臣之中黠而忮者阳寛之以外迁或薄之以微讁而隂风柄事之臣以考功令黜之虽遘鼎革不得昭洗葢至是而言路大屈若龙公良卿其一也当公之成进士为行人奉使淮府已能尽却其餽着防声既授刑科给事中侃侃发纾其直防上甫以灾异下诏求谠言而西苑仁寿宫役骤起公谓皇穹宇之敬天七陵之重祖寿宫之豫后有司方竭蹷黔首之财力而从事不敢缓然内府与闾井并涸矣西役之工是亦不可以已乎哉请停止便上虽不为之停止然极是公言公又陈治体三要曰慎简补曰复久任曰严举刺其论边事若重要害増援兵免摘逰骑上又先后极是之俾部院议行时大司马沧州公与御史大夫仪封公以微言相诋谋俱乞骸骨上皆慰留之然仪封之望视沧州优公具论大臣不和非所以表庶僚而微左沧州上又极是之宣大之总督樊与抚镇臣比而纵敌剽掠尾之出塞而馘僵尸首以大防闻有防褒嘉且第功封赏矣公条奏其欺罔请加僇防下兵部持之不覆公复伸论益切上又极是之樊裭职余讁罚有差翊国公勋以宠利得罪公奉防籍其家与诸子姓仆之为奸者既竣而追论加切上又是之公入谏垣仅嵗余防凢十余上皆天下大计其所弹劾不避贵幸頼上明圣无所不曲从直声震天下而独偕其省僚论故大宗伯分宜氏防留中不下分宜贪而险顾以小才当上心而与首揆夏文愍公交恶夏公故尝以行人为给事中于言路多所假借分宜见公等防意其端自夏公防夏公用忤防罢分宜乘而宻请上考第言路凢有见指擿者皆目为夏公党皆不免而公得福建布政司都事前是南京吏科给事中王煜与公同年进士称石交尝防论分宜而意以在逺未能根株分宜罪状已具防椷寄公润色之详于原草矣而分宜既拜相时时念王逺臣岂其能置耳目于我侧后防知自公益恚恨谓龙生吾乡人不一念桑梓耶当公入计时风太宰欲去公时御史大夫熊恭肃公浃少宰张文毅公治相顾而愕曰此諌臣甫谪外何名去之太宰不获已俾从不及例调然幕僚于例无调者公归不拟赴选人以母李太孺人故强之至部而太宰为熊公一见公执手叹曰骨鲠给事耶使若沦落至此甚愧之虽然吾且岌岌矣葢熊公亦以提衡数抗分宜故也张公公座主也公见张感慨语公微熊公而不得至此矣于是公补广西幕稍迁兴化司理同知漳州府公自是再亲事皆不鄙其官与民絜情法而之两郡悉称之曰龙青天龙青天于是分宜示若寛公者而李公黙最后为太宰擢公贵州按察佥事饬兵思南思南之人闻公直臣畏之公以德绥怀其若淑者而防其悍者得苖酋吴黒致之理事闻赐金币防御史董君大校士以试士属公多得才儁而程式文为诸省冠思南守璋者憸傲人也与后御史宿有连数与公抗公尝廷斥之时时擿发其吏璋乃搆公于御史因檄公从按毕节公以思南警辞迨病告公独不去亦无所赆于是御史恚甚而思南守之搆入矣然犹谓公自省垣出有谏诤名难之既而悟曰是非相君所欲甘心也耶因极意诬公防上勒归里俟勘公归十余年间以分宜之在政也絶口不敢辨迨分宜败穆庙改元始以公之防行贵州台为洗雪然不能复用公而公亦老矣笑谓人安所用我我得不落彼御史度内已足又复奚望哉然自是再遇两宫覃恩进阶有金绯服前后居林下垂三十载于吏民瘼未尝不精心为台司郡邑诸公白之也诸公亦心服谓故给事论辨万里外若指掌宁卤莽目睫下公每叹使我更得十载立丹陛前计议天下事当不止此已矣公讳遂良卿其字别号南冈其先为汉零陵太守伯髙新恩侯所称説者也十余传而为暹家道州又数传而为吉水丞庚避乱徙永新其后有况者官大理评事有钦者中三史科官四门博士冠带世世不絶至公之父赠给事中必合益有闻矣公性頴敏工属文总角而补诸生逾冠荐于乡无何成进士俱为通人所赏识当赠公之捐馆时公尚少毁瘠不逾礼奉母以孝闻抚弟妹以友爱闻待亲族以惠施闻他行谊章章甚着其仲子希夔能述之余不悉録録其大者以志公藏令后世知有龙给事公而已公以丁卯阳月生以癸未蜡月卒得寿七十七娶汤孺人有丈夫子七人某某公故勤学问然喜力行不务为名髙邹司封者笃论士也于称公甚至而犹恨其不喜聚讲以故激昻凌厉之气时轶而之于刚然欤否哉嗟嗟使公日聚讲者百链化而绕指矣
　　铭曰天德之刚不以物萎谁为伸之谁能屈之吾所谓屈伸者不悲其人而悲其时
　　赠太子少保南京兵部尚书僦庵潘公墓志铭
　　潘之先自荣阳侯食采于潘因氏潘而望荣阳为最古晋时中书令安昌公尼者与其从父散骑侍郎岳齐名以避乱死坞壁间而子攻渡江徙吴兴之乌程遂家焉七世而为孝子综又二十六世而为万一公始迁乌程之滙沮又六世而为南葵公孝有四子公其季也父子俱以少子季驯贵赠累资政大夫太子少保南京兵部尚书南葵公所居滙沮既极吴兴山水之胜又因沃腴为产遂彬彬诗礼名族然不能得志于科目公生而頴秀异凢儿髫时南葵公抚而弄之膝前有鸣金过者公驰视之南葵公曰毋往也能属对吾噉尔饧乃曰铜锣打动小儿心公应声曰木铎振扬夫子教南葵公大笑曰使我形秽既谓吾潘有人矣九嵗受经术属文多儁辞少保闵庄懿公珪致仕归为其仲子某择壻而得公见已心器之复使属对语逾工有唐人意中句庄懿公喜谓某曰趣归女必贵是为闵夫人公甫成童防郡庠弱冠以髙等受饩俊声借借而防南葵公不禄公以少年支持门戸不能无公私挫损乃奋曰岂可以当吾世而隤先人业于是大有所树廓然不屑屑计也既而叹曰是且妨吾书于是脱身防太学多交其豪贤长者意犹不怿乃徙居蜀山别业益治经术垂就而家不戒于火尽丧其橐公复舍而治生居久之大隃胜于旧葢公之产再踬再起其于学亦再芜再殖然卒不获以科第显而所举丈夫子四皆朗秀玉立公悉延明师诲之而身提衡其间寻仲季皆举进士官太史台谏计公当益发舒然不肯作官人态或谓何以不就二子禄养公谓吾食于二子不若食于家甘也且不欲以口腹故伤其亷每贻书戒二子母家于官苟尔吾不子若公素不习医偶阅岐黄家言而恱之遂以医名其切脉处方多出人意表属大疫公亲为防咀里人恃公而起者十九隣有赵某尝讼公于官而病且剧谓其子曰能生我者潘君也其子谓方与潘君讼柰何从之乞药赵某曰不然彼负气而中甚慈必不忍于我公果为之悉心处剂以起讼遂不克终公年未六十而中外孙可二十人环绕膝前教之句读竟日欣欣忘暮然不久竟以病捐馆时嘉靖之甲寅四月廿有三日也距其生治壬子春秋六十三娶即闵夫人有妇德四子者伯骧官桂阳令娶严镇逺守凤女仲骖翰林院编修后为安庆守娶邵山东按察副使南女叔骏官龙江闗提举娶吴季驯累官太子少保刑部尚书今以右都御史召理河道公自御史少司冦御史大夫四赠而得大司马皆以季最故娶施光禄署丞仑女五壻为张夏冯时雨李学皆卫经厯沈子禾邑诸生沈蕙太学生孙男十四人景生冠生弁阳太学生苕阳太学生朝阳岳阳桂阳伯子出也京阳瑞阳俱太学生钟阳生员文阳太学生仲出也震阳邑诸生冝阳太学生华阳忻喜皆叔出也大复进士为溧阳令龙翰恩生授孺俱邑诸生季出也曽孙男二十八人婚嫁皆名族御史大夫之言曰先公之倍诸孤也其塟有封树而无志铭孤虽少不任责然中心怦营焉未尝一日而忘不朽于地下今者托吾子姻娅虽然俱老矣其幸而辱之一言毋使有后时叹余既已许大夫窃谓潘故世号鼎族顾未有显者公复不得志于诗书然四举子而四皆贵诸孙复继之绳绳振振无非麟趾息之数世丽且不亿矣是曷故哉医以活人为功一念之仁不以讐废其大可推矣是宜志而铭之公讳某字某塟在某地
　　铭曰乌程之山若徊若翔土沃而丰水清以长是惟潘公之宫与其藏子孙弥昌利用宾于王
　　资善大夫叅賛机务南京兵部尚书赠太子少保月溪隂公墓志铭
　　万厯戊子秋八月叅賛机务南京兵部尚书隂公卒于位侍郎王世贞偕寮属为公治丧得美材焉以藏公遗而久之闽中吴公代公位偕世贞上防称故尚书隂某奉事主上三十余年小心敦谨无纎毫公私之谴敭厯中外所有声实以至八坐佹及三载不幸病殁垂槖萧然归榇万里臣愚不胜敝帷之感惟陛下裁悯天子为之震悼下所司赐祭二俾择壤以塟仍赠太子少保唯太常之谥尚阙焉以待议者公丧且发而其嫡胄子镕手次其事行谒余请铭其墓中之石曰呜呼先公已矣所恃以不磨灭者唯子文已而复以大司空何公起鸣之状来曰塟有日矣敢终累吾子余与公虽晩合宛然金石契也其何敢辞按状公之先籍楚崇阳八世祖天与为元万戸避兵徙蜀之内江遂称内江人有子汉州司训广广子秩秩子秉纲累官同知黄州府数被荐书一见祠名宦秉纲子柰柰子玺玺子汝夏俱博学有隠德为里闬所述而玺汝夏竟俱以公贵赠通议大夫都察院右副都御史通议公娶洪淑人而举公公讳武卿字达夫别号月溪伟晳端重自其儿时已嶷然有巨人表七嵗能属文日诵千余言稍长通尚书傍及经史百氏之学太史杨公慎少保赵文肃公贞吉为乡先达见公文而器之防于圣水寺赋诗以台辅期公十五补博士弟子试多冠其曹偶久之通议公以事至贵之思南病卒公驰哭奉丧归哀感行路既服除举于省为第一人明年丙辰第进士复冠其经见赏侍讲邢先生一凤授南京戸部主事寻以洪淑人忧归其毁如初服除补刑部得四川司寻进署江西司员外郎公于职文法无害尤能推见深隠以情丽之官余杜门自守俨然若冰玉为文详雅有度人益称焉遂得陜西提学佥事陜故多才自杨文襄公之为使者以水鉴称絶而公差为近省试榜出所防第一人强半若今温司徒李尚玺尤其表表者公于学政慎其他能寛严未三嵗迁布政叅议分守江西之九江鄱湖盗薮一空以暇延接儒生讲说秇术几如陜时明年转其省按察副使入贺万寿主爵者谓公文有余改督广西学政广西不能当陜之半而公益精熟益尊重无事诸生文受公阅若妍嗤之过镜无能遁者公又时摄臬篆辨某儒生宿寃咸以为神帅府有讨于猺公叅其谋逡巡辞报功不获赐金纪叙遂进福建左叅政甫至而倭大来冦都督俞大猷讨破之公又叅其谋比入棘所得多名士迁江西按察使风纪肃然偕御史谳审有所平反转陜西右布政使遂为其省左属嵗大侵公竭策蠲赈首损嵗奉以风劝其僚属民用全活又因星变上十事于两台一曰给戸田二曰定本折三曰谨支收四曰议储蓄五曰处虚粮六曰覈屯课七曰请驿传八曰备边饷九曰辨贤否十曰严吏卒两台是而行之多着为甲令部有以白莲教叛者台发兵讨平之公又叅其谋是时公居陜久赫然治声流闻前后三推开府京牧皆不果最后余以故中丞起田间补应天尹避言不出而公得之至未几即提调留畿试劳勋为最改太常寺卿上方举籍田礼至郊祀天地恭谒诸陵飨太庙颇用纎苛责容台鲜当意者公独善为仪进止甚都而貌又明晳上时目属之辄有赏赉寻拜都察院右副都御史巡抚真保六郡提督紫荆闗军务公始得发舒其材用选将练卒信赏必罚前后清丈田粮议处赈防通河道湮塞饬三闗墩堡皆精意行之不为虚言有剧冦横刼剽州邑杀僇吏民公讨捕悉就平考绩予诰命及三代入为都察院左副都御史佐理院事亡何转兵部右侍郎再转左前公治真保时行边给事以公修塞劳上闻赐白金一镒文绮二其后复有以旧劳上闻者赐绮如之白金杀三之一其后以慈宁宫告成宣辽左防赏俱如初以督视寿宫劳宣平缅防赏差次大司马满六载进阶勲正议大夫资治尹遂进南京工部尚书取道还内江行焚黄礼守令牛酒上冢益出赐金与五服宗党戚属共之父老饮而恱相顾指曰吾乡人瑞也公既竣事驰之南京思大有以振厘宿防有诏征言遂条为八议一减免织造一寛造器物一查覆椶荐一停解花梨等木一改折皮张一蠲免拖欠一暂免物料一停取杉楠寻复因儧运粮储条五议一清闗防以肃漕政一查班匠以济工作一催底船以杜推诿一慎佥选以便责成一清船号以便儧运其后议俱报可而前议事取裁节嵗可减县官十万之费而中官近幸多不便以故或许或格然其许者至今利頼之而见格者往往为通人扼腕孰计以为当必有踵行不终寝也公用大计吏自陈乞骸温诏慰留不许俄转今官公故有威望至是饬纪振頺斩然一新仍防条请补丁壮实营伍征折色置操马增火器重防巡严捕盗稽职守皆报可前是少司马顾公章志以车驾郎中倪冻议上书请新船政即下郎中冻计处嵗所裁省冗费以数万计疲卒得大苏垂报功而所未尽者公复与郎中冻谋分欵十一曰分大小黄船差二曰减太常寺官差三曰减驾船军额四曰处原驾正军五曰防计行粮六曰酌量募直七曰议接船银八曰议修理费九曰编俱如快船十曰拨差应并兵部于是纎悉无所遗恨称尽美矣而防嵗大饥流莩塞道米价踊贵至三倍公虑诸军困而有脱巾之变也防请先给二月粮军恃以饱且有羡米鬻之市价亦稍损有为狂语举之通衢者公捕得杖之百且以三木囊之咸悚戢时世贞已久废田里强起从公后公懽然恨相见晩事必咨询偲偲怡怡如也公少于余一嵗髪鬒而顔渥丹腰腹博硕如壮人而间谓余病不时汗心腑间恒怦营非得热酒沃之不止七月行尽偕余试诸生而微不豫余劝之少休然犹健食饮为人作报书如恒时晨起忽晕不食顷瞑矣留都士人相顾悲咤痛失公而叹人世之无常时岷峨之中有两巨公若公及少保铜梁张公者皆生同丁亥前后相次为两京大司马张公得弛檐而公犹在事不一月而俱失之人之云亡邦国殄瘁岂不惜哉公为人详整严宻动止有尺寸所居官内语不轻出外语不阑入至于遇大事决大机取裁一心不少凝滞既以文学政事致显重然絶不以所长形人以故毕身鲜忌者即有一二亦不能苛诛其迹嘉万之际柄臣凢三易而三为忮公无所亲防以其身与官俱完昭朗令终宁偶然而已公春秋六十有二娶于某封淑人子镕鋐钫釴云云塟在某地铭曰
　　隂先侯兴别曰长生世为公侯亦炳仙灵自楚而徙如蜀卓程卜祀无疆至八而亨吐汶敛峨乃公挺然望之如山探之如渊西障大荒东润三埏胡渊而涸胡山而骞匪人摧之乃天为之朝着失望戚里纒悲我志其幽系以铭诗太史采之太常仪之
　　太中大夫河东都转运盐使司运使少葵公暨元配归安人合塟志铭
　　吾王之先出晋丞相始兴文献公五季时徙严州之分水有司谏公缙者显重于宋为名臣以上寿终又数传而至古川先生讳梦升薄元德不仕仅从行省辟为昆山州学正逾三十年老不能归遂为昆山州人后割昆山之东垂为太仓州故王之裔或称昆山或称太仓其居亦相错如绣古川先生有三子其中子夭絶而长者则吾少葵君始曰西族少者则余始曰东族积数世而后少者分日益以尊故吾齿亚于君二十年成进士亦后一纪而忝大父行君不以长先达故废孙枝礼侧行隅坐唯阿唯谨即遇他东族羣从少年辈谨亦如之而其于西族祭酒自若君于古文辞少而好其妇弟归太仆先生熙甫既而好俞征君仲蔚晩而好余诸子孙探君意遇其七十或八十年必征余文及诗奉觞为寿君欣然领之迨其晩年则熙甫仲蔚已前逝久矣易箦之际属其子仲极曰志吾墓者必吾司马公而后吾安于瞑已又曰悉我而文者许萧山也属之状故公没垂二载而仲极将塟公于邑西二保之莫字圩奉母归安人柩合焉而征萧山君之状来请志若铭君讳三接字汝康号少葵则縁父乐葵公故王父承事郎恢赘于昆山之时遂定居昆山生子封祠部郎时旸即乐葵公也读书工举子业入太学不仕而以君贵封母徐亦安人封公善治生能用积纎起有子凢五人而皆敏君及其伯氏光州守汝怀则其尤卓荦者封公既不得志于科目则益课督君兄弟读是时尚居约于膏油虀盐之类仅取给而已日噉粥无兼味而君不少倦十七补州博士弟子试辄异等有声居久之伯氏已连举进士矣而君尚滞诸生间当就乡试首试于御史不録已御史合十四郡九州之遗者而更试之得君文赏异曰吾向者何以生若咄咄恠事君遂以第一人入试荐于乡明年复成进士光州君则谢州事归矣又明年授大名之长垣令长垣三辅岩邑君治之最有声尝雪重辟之寃者不为宿案所束一县戴以为神明有御史大夫所居邑隣其舍人子贷金于长垣之市倍其息君持不可曰倍之其业行尽俾雠其十之三寻大夫之夫人之京他邑令望尘跪伏道左君独长揖而已夫人怒曰何强项令若是与其舍人子合而譛于大夫大夫信之及大计吏遂欲斥君太宰许文简公讃持之曰考令状先后皆良语何自斥之乃得调浙江之景寜君为景宁则益练尝以其山邑多溪水时暴溢而士椎不知学君勒其吏民筑土石为堤而躬之学宫与诸生谈说秇文不休积以有声邑诸山故多矿然矿脉已絶而中贵人缇帅奉上命履得其地必欲开矿君从父老力持之不可既开亡所得中惭忿益恣其防张以搏噉其民君匿之而独身与抵抗防御史以兵使者至调剂其间始得解当是时君几危然声亦益着太宰欲大用之然以大夫犹在台为稍迁南京礼部祠祭主事满三载考最得封其父如君官母秩如之制冠服以进封公公御而大恱乐谓吾为伯氏宦不达视一命若天上今幸得之矣留君畅饮月余而后返部进郎中君于曹事简无所发抒然已雅为尚书南郡张公所赏事必取筹画间从郎同年许仲贻薛仲常纵防山水间倡和成帙葢未几而柳州之命下矣柳州故唐迁人地至明而小重然方有兵事知者不以拟君而得之君意气故自如甫至柳而张襄惠公岳已总大兵平马平冦行相地得千壤村为要害议创堡堑调狼兵杂他獞守之以控御逺迩公抗议谓巨憝顷已悉伏诛其脇从解散者良赤子也坟墓庐舍妻子皆在今夺以予戍卒则亡所归使杂居必不安且狼兵非能久戍人也是不溃归必四出行剽耳顷守使人微风诸獞其父老携其稚弱踵至叩颊愿得长奉使君宇下嵗嵗共县官赋役自诅于天不敢倍德守请毋以狼兵杂他獞戍之即以土著之獞戍之张公曰善吾见之晩罢不复别置戍时又有周王谏者其父子皆黠而据上犹峝行剽栁融四邑君设方畧捕擒之不烦兵立平柳故环江而城阻水为固惟北则平野无山谿之险有冦警则豕突而前不及乘障公请于张公辟北郭而城之其长为丈者五百七十有竒髙为尺者十有四因工于饷因力于兵城坚若砺而民不知役嵗当入觐上计两台防留君毕役请毋行而修郄者复乘君不在以间调君君念台荐娄上法不当得调今有调此必有深中者柰何复出委身齿颊间而封公强之力乃就吏部除而得云南之澂江澂江虽逺而土风清淑民饶乐无事君以治柳者治之效乃大着台所慰荐如柳时适有元江之师君于幕府多所禆画黔国公卒有弟朝弼当袭陈夫人妬之别拥他人子以为公遗欲以倾朝弼事闻于朝遣给事防台勘而君在委中陈夫人行金居间而君固辞之曰黔故勲国柰何欲以私恡斩其后朝弼卒得袭滇人称之迁河东都转运盐使河东额盐四十万引嵗益之为余盐二十万引而久之遂欲并入额为六十万引君固持不可曰余盐也而入额是将复生余盐也商人感其意皆子来课乃大溢而君以其羡拓书院召补诸生讲习经术彬彬如邹鲁寻沿檄入棘闱所得多知名士其撰程式文皆雅驯为世所传复以计当迁而以不能事言路罢君怡然曰吾三觐而三被抑念非有所致者又非受台察也已矣归而谒其二尊人尚健匕箸喜曰天以二尊人赐我也公及徐安人亦喜曰天以吾子还吾二人也君少于光州君一嵗而皆未及艾其叔季亦有官职入则青紫逶迤奉醪膳加珎腴出则冠葢杂防为闾里所指羡然君于兄弟间最寿考赠公徐安人之捐馆也君自南中得美材二奉以归之土椁周于棺楸栢周于隧垣周于楸栢多公之任而久之光州君与叔季相继殁君皆哭之恸次第抚其孤皆成立其得官与逰太学者过半时从兄故仪部汝鈫之子詹録定鼎乡进士亮臣率其诸子皆从衣冠满堂序甚盛余所称西族祭酒者此也君生平忠信详整无轻诺然诺亦不至宿雅不欲以施予名而至五服之戚属亡不称心而应其自奉俭所进鲑肉不再簋而飨祀必丰腆宴宾亦如之然宾故无杂所还往莫逆自仲蔚外惟龚子良徐道潜称文字交生而致没而助丧与防其后不倦至笃老益恭虽后进韦素者谒之无不报谢郡邑守令嵗时伏腊不废礼然未尝为人闗节有所利于槖也赋役以时趋赴毋爽县长吏亦尊敬君乡饮必以大宾请君为一再赴而已君之老也尝再奉诏累进阶至太中大夫一奉诏褒礼耆德有司以大司冦钱公观察季公与君应君素强无疾寻病脾鲜食以至革既革犹盥袭衣冠谒家庙顾召仲极前亹亹善诲且命以其仲子为兄伯极后既毕恬然而寐若脱时万厯丁亥之八月朔也距其生正德丙寅寿八十二归安人之卒则前公已三年安人者故赠长兴令某女即太仆熙甫室时以事父及后母孝称十九归君恂恂有妇德语声不出戸其奉舅姑谨而性尤俭赠公喜曰吾夫妇俭吾儿又俭称为妇矣其理家政则井井以故君逺宦常在万里外而无内顾忧其后为德于宗党翳安人是頼安人多病不宜子君有所置贰寛然抚之不妬也其生以治乙丑寿八十有一丈夫子二伯极太学生蚤卒娶于沈无子子仲极之次子尔□贰马出也女一嫁徐锡亦马出孙女五俱仲极出呜呼数年之中而吾王之成进士而显者尚四人丙戍从孙刑部郎中周绍卒明年君卒又明年吾弟太常敬美卒独吾一人在耳老而乞骸骨不获形影相吊防防无所依不自意吾子士骐与光州君之孙临亨俱成进士吾虽老尚能为君勒兹文于地下之石惜乎君之不及见也铭曰
　　畴奇君于宦途而尚以二千石秩归而称上大夫又赢以二尊人使得致其孝赢以喆昆使得致其友赢以淑俪使得优防以偕老赢以子姓孙枝使得暖其桑榆而毋戚戚于抱赢以余辞使君不朽呜呼竒乎赢乎竒宁竒乎君与淑俪偕大归乎不偕怡怡乎













　　弇州续稿巻一百十五
　　钦定四库全书
　　弇州续稿巻一百十六
　　明　王世贞　撰
　　文部
　　墓志铭
　　叶肖愚先生墓志铭
　　叶之先家吴江之分湖为令族然自福四公生子仲宾仲宾子蕙蕙子赠公芳俱不获以科第显赠公之子少卿公绅始用进士入谏垣尚符玺遂能贵赠公而叶之族乃慕称科第公有子三人其仲为一愚公旦奋欲绍公业而数竒竟不能得志于一战犹时时艳之一愚公举丈夫子三长曰虞部君某次曰某君其季也一愚公甚爱少子而心异之属虞部君复成进士与其仲俱以心计致产埒素封一愚公自顾其槖累然不能为君产忽忽计无所出君性明頴能记诵乃教之属文则工属文一愚公喜曰儿不后伯氏也稍长补博士弟子每试辄冠其侪偶诸侪偶每读君文自愧其不如而至大角试辄北君又善事一愚公孝谨无为比于是公老矣益怜爱君而虞部君之子重光复举于乡里人赍羊酒贺一愚公公愀然曰伯子幸贵何故益之不以与吾子而与吾孙乎即客贺请俟异日里人掩口而去一愚公更邑邑不自得以至死君大恸絶而复苏者至再三曰天乎无以慰吾父矣既公除益研精经术恒至丙夜不休时语人吾合眼不睹若圣贤者辄暏吾亲然其于业益精而于试大小赓如故防君有二子俱少敏君躬自课督之小不率抶而鞭之已相抱而哭曰抶我不若抶汝易也二子感淬励于文其长者试诸生第一而防者亦在髙等君始稍自寛无何防者举于乡君喜曰即见吾亲地下有辞矣吾贵故无日且不欲与儿子辈争衡于是数过从闾党畅饮赋诗益适而又久之防者成进士前是君以哭虞部君又哭其殇孙得疾不受食进士闻之大惧欲上防请急君怒止之曰谁为言乃公疾者乃公日进肉糜如恒时且汝甫仕而即先亲而后君不可于是进士强就吏部选人得山隂令驰归君病不可为矣拜君牀下涕泗如绠縻君止之曰汝伯父筮仕令山隂今汝复令山隂能济美矣病既革曰向者不云乎吾庶几有辞以见吾父地下复奚憾君卒之年以万厯乙酉距其生嘉靖丙申春秋五十有一君性直不能藏人过里中恶少年畏君自避匿不敢见然君仁心为质引义慷慨戚党有贫于君者以假贷告君内顾槖空矣脱新衣予之而身衣故衣复有继告者君笑曰衣尽矣检室中得银器数具尽予之母汝夫人之族有夭而贫者收其遗孤食之君故计口而食者也君讳可畏字懋时自署号曰肖愚志一愚公遗也二子长曰重科次曰重第亦一愚公意也配吴孺人重科娶毛今山隂令寿南女重第始聘刑部员外郎马贯女而夭今娶冯故太仆卿敏功女孙三绍鼎聘沈绍鼐未聘女一俱重科出绍某重第出二子将塟君于吴县凤凰山之原以书数千言介刑部郎沈子瓉而奉虞部郎沈君季文之状来请志铭其叙君父子极意于科第而不尽遂者独详嗟乎君父子所习羡科第耳然自少卿公以及重第四世矣再不得意而三得之乃其称君子长者固奕世无替也是可人人得也铭曰
　　鳯凰山之原秀而沃丰君姑即而藏有气如虹其繇曰元吉是必有天子之龙光以贲尔宫其罔时恫南京前军都督府经厯绍阳马君墓志铭
　　用昭之卒于留都也留都士大夫无不为弹指叹息其从弟宜甫搜其槖不能直二金于是宗伯姜公司马吴公司冦陆公御史中丞王公十余曹捐月奉资之而后成棺殓余既已吊用昭老苍头累然伏而哭曰家公将属纩犹薆语必得王少司马之一言而入土居月余丧归又两月而其子郡诸生陞手草用昭之事行属其姻执左方伯郑公云蓥以状来请曰公其能已诺于逝者余故贤用昭而怜之甚何敢辞用昭之先马氏世为闽之怀安人用昭其字荧其名绍阳其别号则曰吾皇考钟阳公意也皇考厯佐世穆二庙为戸部尚书博大精敏一介不苟取有大臣风殁而天子赐之祭塟赠太子少保谥恭敏葢三以用昭请合公议而身后之典始备恭敏公有丈夫子三用昭其伯也而又爱始用昭生时秀頴异凢儿及长恂恂恭谨事恭敏公能得其心入奉温凊出应宾客有条理昼夜治经术又工属文弱冠补博士弟子员姜公时为学使者试而竒之曰国器也然君竟不得志于科目既以恭敏公廕入太学即有声太学而至大试复不利恭敏公强之仕曰吾精力弃于官者十八而始有此廕録若柰何弁髦之且吾老矣不以时见若御官入服而拜我我何以暝用昭始为吏部选人得左军都督府都事朞月而以恭敏公忧归用昭自恨不及见恸哭呕血斗余毁瘠骨立行求得余于里中俾志神道之石曰庶几有以报吾父及服除补中军都督府久之忽忽不怿曰升斗禄不足自给柰何日从长安贵少年子相逐击鲜饮酿哉请于吏部得迁南京前军都督府经厯居闲无事日取古书读之稍出则掔三山大江之胜意小畅而病矣其卒也春秋仅五十有一用昭能为古文辞所交防必天下之贤豪长者而其于文士尤急为人温良乐易若可亲而中实耿介不可得而狎其为都事而经厯以幕中之羡百金请中分之用昭固辞曰此羡殆为君非我也通家子冯虞部方课收大工木而商有私木欲上者以中贵人援来虞部却之曰得马叅军片帋立聴汝商赍五百金为用昭寿用昭大惊曰此冯郎污我咄咄入内不复出余友徐子与宦闽中素严恭敏公而恱用昭才以不时见慰藉良厚用昭唯唯无所说私恠之异日屏人与深语亦唯唯无所说乃叹曰吾故知用昭浅也用昭之过吴门出入羸服徒步从一小奚奴见之不知为贵公子也他公子服御驺从十倍于用昭而贵不如吴门王穉登竒士也一见用昭心死与定交为莫逆恭敏公产故薄用昭居长嫡悉均之诸弟无所私而身任其大事所交防既广即筭器尺缕累费日甚故为家督者三十年入宦又七八殁而不能具棺殓用昭之年事官位俱不称为恭敏公后其志行之皭然与令声之脍人口固无异于恭敏公也昔韩退之表马少监之墓而致慨于北平王三世之徂谢余文故不能如退之然不一纪而志恭敏公之神道今又志用昭之窆其感视退之又何如也用昭有妇王孺人子一即陞娶郑为方伯公女女二适太学生林世勤次字袁敬训孙男二鸣鸾鸣镳塟地在羣麓山梅台之间恭敏公所预卜也王祖父母详恭靖公碑有遗集若干巻
　　承直郎南京工部都水司主事见石陆君墓志铭
  </div>
  <div class="pagination">
   <a href="弇州四部稿_page246.html">
    上一页
   </a>
   <span>
    ...
   </span>
   <a href="弇州四部稿_page242.html">
    242
   </a>
   <a href="弇州四部稿_page243.html">
    243
   </a>
   <a href="弇州四部稿_page244.html">
    244
   </a>
   <a href="弇州四部稿_page245.html">
    245
   </a>
   <a href="弇州四部稿_page246.html">
    246
   </a>
   <span class="current-page">
    247
   </span>
   <a href="弇州四部稿_page248.html">
    248
   </a>
   <a href="弇州四部稿_page249.html">
    249
   </a>
   <a href="弇州四部稿_page250.html">
    250
   </a>
   <a href="弇州四部稿_page251.html">
    251
   </a>
   <a href="弇州四部稿_page252.html">
    252
   </a>
   <span>
    ...
   </span>
   <a href="弇州四部稿_page248.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
