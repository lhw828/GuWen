<!DOCTYPE html>
<html>
<head>
    <meta charset="UTF-8">
    <title>渼陂集 - 第 24 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渼陂集 - 第 24 页/共 42 页</h1>
    <div class="content">
　　○固原东路并?刃修白马城记 

　　嘉靖壬午以来陕西边鄙多事是时少傅兼太子太傅吏部尚书武英殿大学士邃庵先生杨公方致仕居京口其乙酉春天子用廷臣集议起公公辞至再至三有诏改公兵部尚书兼都察院左副都御史督师西征公既至开府固原所以朝夕筹划者边防大计靡所不周而又广视听益聦明盖尝下令许豪杰言事便宜于是守备固原都指挥佥事刘君文上复于公曰固原故戎马四驰之区也弘治正德中明公奏议于中路预望城增设平虏一所其西路红古城增设一堡募士委官操备虏见其如此乃于东路入寇艾萨克都城白马林为穴由此而南深入至于平凉而嘉靖壬午虏大举入寇时正由撒都城也狂瞽妄议以为撒都城之地不可无一城也于是下固原卫苑马寺勘议指挥符深圉长张子仪合辞言曰夫撒都城者虽界清苑草场然地势孤悬久不牧放且其地善水草颇称肥饶宜亟筑城以断虏道便其白马井炖堡亦宜改筑近水展筑月城占据水头使虏骑不得以南向饮马庶虏患可息固原其宁靖云今参政成君文是时以按察副使兵备固原公乃进告之曰夫成功者弗计其费图久安者不惮其劳若撒都城之役是也其会同都指挥刘文卜日兴事乃是年八月初吉工兴十月以成事告盖城周围以里计之四高以丈计之几厚得高之几更其名曰白马之城作南北二门南曰永宁北曰阜康皆公命也城内作官亭二作仓廒若干楹是役也力则固原平凉军民及清平万安二苑卒凡若干人食则固原州及彭城板井廒米以石计若干器具稍把若钉铁砖瓦木物则官为办置银以两计若干既乃照例悬赏募士千余人设操守守堡官各一员每士给近堡田百亩垦种俟十年后量征子粒备本城用而是时移檄廵抚陕西都御史王公行令布政司于原坐附近城堡廒米量拨本城以备按伏官军于是固原之地中路则有预望西则红古东则今有白马保障之形既建操备之念恒存则虎山以北虏骑难入平凉以南郡县可安枕而卧焉成君以为不可无记乃命之九思九思曰于古有之御戎之道守备为本故朔方城而玁犺襄诗人美其事备诸歌咏至今读之穆如清风虽然必有南仲而后朔方可城也白马之役固善向非少傅公神识绝智愽采群议则亦未能一言而决三月而成而若是易也夫公之来也所以画边务报天子者固不止此未久羗伏境宁当复入侍□□□内阁理元气为四海作太平盖其丰功伟绩树之平生载之国史传诸万世者尤不止此此特其永事云 

　　○陕西固原州新建緫制秦公祠堂记 

　　户部尚书山东秦公弘治中尝緫制陕西三边而□□乃其开府之地公去二十余年而嘉靖乙酉冬边□□公不置欲立祠固原祀公于是监生马文辉以其边人之意呈于緫制今太师邃庵先生杨公公以命于兵备按察副使桑君溥桑君卜地得州□之南二亩许坐□面兑盖经营踰年而祠堂告成堂凡三楹□门中伉□垣孔峻而堂之正位则秦公之像设具焉修髯□□□笏俨然于是士民商贾远迩之戌卒闻风奔走瞻拜祠下举欣欣焉若公之复莅于兹土也盖二十余年所以思公者至是始大慰无□歉矣桑君以为公之德无穷祠则或有时圯乃遣使告九思曰子其记之刻诸石以告来者庶几嗣而葺之以永边人之思乎此固帝师邃庵公之意而溥奉之以周旋者也九思曰予为儿时父老称说西安知府秦公古循良蔑以加焉及公緫制三边而是时九思承乏翰林嘉谋伟绩得于乡人之传报□为多□□初愿修敬皇帝实录同列为公传会□□甘心于公故于公之边绩采敢尽述焉而九思于是未尝不扼腕愤恨也乃今得以执笔记公祠是岂徒边人之慰也实九思者之大愿遂矣盖公之在边者三年其始緫制固原诸路军务其年弘治辛酉冬也明年壬戌春正月甘凉诸路备御官军以连年资乏告乞休息镇守武安侯郑英执不可以为虏犹在套也公曰草枯马瘠虏必不至既而果不至所省刍饷殆不可计公以备边之策惟战与守于是推演古法造兵车造火器巳乃修豫望城修石硖口修双峰台三城又于金佛硖海子口七堡甃石为垣褁铁为门凡城与堡皆以绝虏道卫居民焉而公于是年夏复受勑緫制三边云乃命三边与其腹里修城堡关隘以处计万四千一百九铲崖以里计三千七百余然是时固原之地城市烟火甚荒稀而贫也公乃拓其外城奏移批验所塩物于此自是商贾云集物货流通人有贸易之利官得经费之资公曰富矣然教不可以不兴也于是修孔庙广学舍诗书之化人才彬彬焉相继出矣其后邃庵公至见而叹息焉以为秦公文吏即古名将其又何以过之故于边人之请为亟诺以行继邃庵公至者兵部尚书荆山王公也于新祠之建成而落之殊切景慕故桑君于是得以行其志焉九思则曰踵韩范之迹者秦公也休休焉善如巳出者邃庵公也仰止乡先生者荆山王公也按察桑君勇于行义其举风宪之职者乎是则皆可书也秦公讳纮字某山东单县人起家进士为御史知府布政使都御史侍郎以至尚书其孤忠大节具载家传兹不多□着其在边人者使其岁时展祀之余止而诵焉以慕公于世世云 

　　○柳屏精舍记 

　　大中丞张公汝霖以使事入关走书鄠杜告九思曰汾水之阳先茔在焉其傍隙地有柳数株每春明生意□发擎露横烟若剪若织望之若屏居常容与其间得以俯仰造化寻识至理也因□屋对之曰柳屏精舍云□此屋若斗然子其为我记之□以不朽他日于其屋读其文铿锵金石如春风在席是又一大快也客有闻而疑之者以为公以性命之学豪杰之才受知于天子系望于苍生麟阁云台乃其所有事也顾切切焉于故园一屋者何邪九思曰不然夫古之君子进则有为于天下及其老而休也未尝无行乐之地焉若东都裴晋公洛下司马君实有堂有园吟哦啸傲于以畅其后乐之怀而颐其既暮之龄斯固终始之节古今之所难也公自发解举进士令宜阳司谏垣尹京兆□廵西夏入副内台且三十年矣九思别公久闻公须巳尽白发白亦过半则其所以忧天下者从可知矣然年未耳顺神勃勃逼人出入将相之事方倚注焉岂能及于柳屏之游也迨夫策云台之勋业图麟合之形容然后奉身而退优游柳屏之下故今亦豫设焉以为他日之地耳岂切切于此者邪若夫俯仰造化寻识至理乃公自得之妙盖亦池莲庭草之意故九思于此未敢率尔以言姑述客对以复于公公果不鄙寘之屋壁他日或口出焉即九思侍凡杖聆謦欬也是又一大幸也 

　　○咸阳县新修河岸之记 

　　咸阳县在省城西五十里渭水自西南来带县而东其东南岸相距城趾不二丈许岁久崩塌寝隘每当秋水灌河滉漾可畏嘉靖己丑邑监察御史王君献以忧家居荩常叹息以为此□修筑弗亟且有一朝之患柰何是时都御史寇公天叙廵抚关陕御史君乃以书谋之不果明年庚寅都御史麻城刘公天和代之廵抚二日行部至咸阳御史君又以为言刘公慨然行视河岸以为百万生灵生死系焉不早图不可镇守太监晏公宏廵按监察御史朱公观议以充合是时守廵则左参政江君玠佥事张君恂而江君则奉檄营度分为十工每工以省祭官一人义官二人民之殷实者十有二人督修之而摠之者则臬司知事冯录其人焉取桩木于本地之栢取石于鄠南之山取铁若石灰于公羡之需取夫役若车于乡邑而量其屋宇地亩为多寡焉宰之者知县陈文举县丞王绍祖则承命以从事二始于庚寅冬十有一月越明年辛卯夏四月告成事凡用栢木以株计则五千三百九十有九石以块计大小则万有四千有二石灰以石计则千有四百铁以斤计则二千八百七十有五夫役以人计则十百车以辆计则七千六百有一修完河岸阔以丈计则四大有五长以丈计则百有八十有二而计其终始则百有四十有五日云于是藩臬长二西安郡守罔不闻知兴夫冠盖东西行过是者及阖邑之老稚欢欣叹羡以为御史君之心仁于乡矣向非廵抚刘公之果断神识则亦未能成功若是之易也至于镇守廵按二公之恊谋分守江君之劳瘁皆不可无记以告于紫阁山人王九思王九思曰春秋筑一台作一门必书重民力惜民财也是役也一举众羙备暂劳永逸为世世利其曷可忘是用书之以诏于后其或阙焉有未竟者嗣而葺之无惮于丛怨于乎是岂徒为一身一家者哉有官君子其慎思之若夫卫所乡邑小大之职若民有事于斯法得牵连书姓名者具在碑阴兹不暇及云 

　　渼陂集卷十 

　　●渼陂集卷十一 

　　碑 

　　◆碑 

　　明故寿州处士薛洪墓碑 
　　明故处士吕公墓碑 
　　重修河东陕西都转运塩使司庙学碑 
　　新修河东陕西都转运塩使司塩池周垣之碑 
　　大明中顺大夫福建等处提刑按察司副使封中宪大夫莲峯韩先生墓碑 
　　处士马公墓碑 
　　明亚中大夫山西布政使司右参政郭公墓碑 
　　明故昭勇将军直隶潼关卫指挥使孙公墓碑 
　　武功萎侯重修县治之碑 

　　○明故寿州处士薛洪墓碑 

　　予同知寿州之明年始览郡志盖郡中父老十人者尝相率为嘉乐会而画图歌诗称述志意有古之风焉于是访求其人独李瑄在其九人者盖相继凋谢之日久矣又尝论其世而郡学诸生咸曰薛洪李瑄张绅三老者其亦可谓嘉乐焉耳矣又明年壬申春上命寿州同知致仕归其乡会诸郡盗起道不通而留滞于寿于是洪之从孙銮盖诸生从吾游者请书洪墓道之碑按古伏惪而隐曰处度法比义洪殆庶几矣乎故称曰处士云碑曰处士薛洪字宗海寿州人也寿州在中都西南隅山水险固而俗尚礼义顾善于酿酒酒甚美而贾复易雠人故崇于饮不饮者盖少洪则不饮而服田力穑以养其父母父母欢乐之命之而饮亦三二爵辄止不多饮乃以其暇读宋司马氏资治通鉴诸生号精熟者与之论难称说往往出其下于是屈伏而共推先洪就辨问焉盖专精如此后又读真氏太学衍义未终卷而老病作不能复读然犹不肯释手少年经生弟子嬉游污漫乃或不能及之其父母丧盖就外寝者□二十七□□□□诸古不奉佛檄福如世俗者之为从子瑄仕为字陵卫知事乃一旦病死不能归遣子琛归而葬之存恤其妇子此二事人亦称之至今而曰孝慈云乡饮酒礼洪位在三宾有司敬重之呼曰乡老而不名其为嘉乐会也与其九人者迭为宾主或于其家或涌泉诸胜处而饮酒为乐甚欢盖至是始稍稍近于酒矣李瑄善诗歌洪与张绅亦颇解而行亦相埒故又称为三老云同知会稽董豫尝以米肉馈洪而致书曰方春万物和煦而吾民之长老顾无以悦乐志意责在有司敬以米肉若干佐子孙馔具老人其乘时康乐无恙知州东郡刘槩既去任久犹每每存问洪亦称曰乡老槩特立不群者也而豫亦刚廉然其在于洪者则固若是也乙丑秋洪年八十一会上新即位尊礼两宫诏民年八十有行谊者锡冠服于是洪与焉越明年正惪丙寅六月五日老病卒而葬于城南七里之原其年七月二十一日也洪娶吴氏今年九十尚存无疾病子二人琛琰女一人嫁为王洪妻孙男二人琛尝奕棊不事事洪怒乃投棊于火而琛由此修饬今亦复为乡老云铭曰 
　　维奚仲析疆处土遂延于楚代有硕人至于居州为公子后以启尔祖尔祖嶷嶷弗耀于行曰吾孙子孰发尔之祥孰申尔之萌亦曰其靖共哉维尔允和克敬于身以立尔家曰吾祖是吪寿春城南七里平原膴膴尔墓在于斯过者则式盖衍于后祀矣呜呼尔哉 

　　○明故处士吕公墓碑 

　　公讳鉴字某西安高陵人也其先出自成周太公封齐而居吕厥后诸裔乃遂为氏其在高陵者历籍汉唐文献遐邈弗能征诸迨及有宋有讳世昌者慷慨激烈超跃弗群盖尝吊季代之委靡慕云长之英烈模铸金刀象其平生置之祠庙而识名其镦至今观者罔不叹息儗诸国士之风焉由斯以降有讳彬卿者其距世昌系次莫究生子三人其长曰大其次曰十又次曰珪通经发迹作邑于淇大之行八人乃特称而淳朴戆直闻言不信洪武之初役司学??史乃以亏饷发戍于北平永乐之初改繇于齐东其诸裔留者绵绵延延弥久而昌与高陵敌矣生有三子其长曰兴体干魁梧腹如抱皷言论便便不离中公尝为郭下老人接词善听民以不争返梁氏之遗金葬亲之朝乃值祁暑获其沃水之报籍以弗死兴生二子其长曰贵弱龄补戍绰有勇略督役伐木栋梁京观寻移靖虏被知元戍擢为緫旗乃佐金汤之绩浚甘源之利兴帷薄之俗破穿窬之穴贵寔生公及其三叔清锺暨文锺乃绩学为祁县丞盖吕氏之兴代有懿德延及公世日益隆茂惟公体貌魁岸须髯疏秀粹出天衷聦哲内韫夫其器量渊邃物至有容而服谊之节刚亦不吐盖尝讼割税之诬以折宗人之强远□慢之迹以召敬恭之心仁勇具备直而不馁至于息□氏堕婴之祸迁曾祖母崇丘之葬谊所□举不以贫沮忠谋之施具出肾肠可谓惠洽邻比恩覃栝骸者矣而又钦诗书之族崇耋耄之礼明农圃之务严泾渭之流怀德畏刑老且弥笃于时冠带之徒杖屦之老申同德之嘉盟向山林之高蹈者彬彬焉雍雍焉土垣茅茨之下获覩夫康衢击壤之遗风也尔乃撝谦抱冲朝夕惴惴若涉渊水罔敢或易培深履遐享年八十有四以弘治戊午闰十一月某甲子考终正寝公配夫人魏氏继配刘氏咸以贞淑柔嘉孝慈劳勚克相于□盖□孟女之礼伯鸾馌妇之宾郄缺蔑以过之魏夫人生有二子其长讳溥率礼秉谊世德作求其次曰愽漙生三子其长曰柟德醇学粹对扬皇猷天子休之擢进士□一授翰林院□撰进讲经筵乃又覃恩锡类贻封所以光于邦国刑于四海其次曰梓又次曰栖苦心笃行□学颜子不幸早卒愽生二子其长曰惕秦王□□□□曰槚柟生子田驺虞之仁少则成性其余曾孙三人亦皆兰茁蕙芬渐而莫御者也公葬城北洊逾二纪惟夫表墓之碑有阙载德之辞未述远迩同好永怀念虑靡所由申柟櫽括前事谋诸九思载考往代逸民处士或畊岩石之下或隐卜肆之□□迈往以洁体或完德以渝民方之于公时乃或殊隐则均矣若乃含精韫和闇而勿露上袭累叶之鸿休下振百代之丕绪惇大宽裕愽厚悠远罕有见其如公者也是宜昭铭景行掇实去华发潜德之幽馨显令闻于不朽其辞曰 
　　煌煌厥吕肇自有周裔于高陵寔繁且悠烈士显名有赫剑矛翕而勿散贻厥孙谋四世九人名德嗣兴或跻膴仕或戎或畊世泽之覃于公是凝于休维公令德弥纯生枯拯殈戢侮广仁丕承厥祖佑启后人元子峩峩乃有冡孙归根徂源维公之教朱绂方来晢乎有曜爰兹勒铭万禩是告 

　　○重修河东陕西都转运塩使司庙学碑 

　　惟兹庙学之建多历年所日阽干危上雨旁风神栖靡宁官师失据士妨就业行恻载涂靡所于告乃正德丁丑春监察御史南昌熊君某祗承上命视塩于兹入谒殿庑退即讲堂顾瞻既久怛然??久怀于是日集公羡出市材木与其瓴瓦黝垩之饰既合既盈卜日兴事工良吏能细大偕作甫踰旬时旧贯维新公乃释菜对越于先师神贶歆格洋洋若临士各就舍孜孜欣欣弦诵之音溢于里巷君以其暇讯德考业大豁厥蒙蔼乎时雨之滋而春风之袭也安邑知县张镗睹兹盛美使人于九思令具撰述传载不朽惟河东之地帝都之故墟先王之遗风在焉考之诗可知巳然凡民之性因世乃移豪杰之士不变于俗故土者之志立然后百姓之道劝礼义之学明然后士者之志立庠序之地兴然后礼义之学明故曰建国君民教学为先然今天下委质之臣由学之士宣政于列郡持节至四方非不多也若乃措意庠序善诱士人盖亦见其罕矣惟君粹发天衷学有源委毅然兴道尊崇孔氏克敦于行所以作人禆化佐天子而竭使臣之职分也惟尔多士来游于斯被明公兴作之化负河山灵毓之气服孔氏纲常之训励万代忠孝之节居则善俗出为名卿奋迹尧舜之墟于以弼成唐虞之治不亦休哉昔者文翁兴学蜀人咏德韩愈造土南方颂焉以今揆昔益隆且茂是宜述录伟绩播之昭铭勒诸玄石庶几悦豫士心而焜耀无穷者也其辞曰 
　　于休皇明式古建学菁莪载咏嗣周其作惟兹河东雄峙一隅匪肄于邑国运是需乃作泮宫文教以敷俊士聿兴为国之瑜岁序既迁宫墙其颠神栖于危士离而叹谔谔熊君邦之司直莅斯睠斯为我心恻出羡贸材惟吏之饬百工毕艺庶民展力既作之坚亦落之棘曰宫曰室戢戢翼翼望士循循以游以息含英毓粹宾于王国谁其作之繄君之绩勒铭于宫垂示罔极 

　　○新修河东陕西都转运塩使司塩池周垣之碑 

　　塩于民用功埒五谷然自冀兖徐杨至于江浙又南至于闽广又至于荆梁滇南诸郡罔非由人而作卤?肙卤而成者也惟河东之胜涌水为池几二百里祥飙拂拂来自东南水肤凝结如瑶如瑜望之莹然取之复结盖覆载之奇宝生民之巨幸也于是全晋之地以及雍豫蜀汉之交悉仰于此国朝建制乃于池之西北安邑之墟树之运司官之长贰因地以兴利执劵以御商榷课以供国流贩以裕民上令下靡公私具足又岁命监察御史一人赐之玺书往莅其事若官之臧否塩道法不法悉以宪度从事正德丁丑南昌熊君寔当其任下车三月剔蠹摘颣威行惠流乃守池之卒日以盗至刑之弗巳君乃往□短垣及肩莫能扞御于是喟然叹曰细民见利而弗动非情也以国利与盗者慢也诲盗而杀之非仁也乃归而下令郡县谕其长吏达之父老欲为推故鼎新一劳永佚之策郡县以其长吏父老之意咸复于公曰谨如教公于是又下令曰戒尔役徒具尔版畚辑尔工材其以五月之吉有事于池上敢后者罚又简其吏之能且良者授以方略俾之往督而曰更其劳佚时其饮食垣之欲坚门之欲严其以十月之终卒事乃各应命曰敢不谨兴事之晨君乃跃焉往劳其人盖执役者几三万罔不欣喜争趋于先及期而役完盖垣以□计丈有五尺高倍三之一圜如池之阔而加多焉其外为驰道为隍其深广各如垣之厚有水环焉门之南北西向者各一其上有楼以楹计者各三其楼之相距为铺者六十以楹计者各一凡门与铺各以数人守之于是昔之盗者周视其外仰首叹息无可柰何乃各散去为农与商守卒夜卧警柝不闻其郡县之长吏相与谋曰惟兹池之故重利所委盗贼踵至日杀人于庭罔或畏死驱良氓即锋刃损公家之利害非细故惟君洞枧遐览有超世之智好谋善断有道义之勇滋椎以给公上有体国之忠渝寇为良有子民之仁惟我一二有司目击其休使其泯泯罔闻于后罪则曷归其安邑知县张镗乃辞于众曰惟吾所尹邑乃滨于池而邻于司是诚在我未可以勤执事于是告诸前史王九思为纪功之碑载其令名诏后世焉其铭曰 
　　条山之北巨河之东啔秘发祥肈□鸿蒙圜为澄陂宝鹾乃兴干敷坤承翊我皇明良贾懋迁如流罔滞惠浃群藩以禆国计相彼四匝颓乎俴埒慢藏诲盗其曷可辍皇眷斯土乃?熊公驱我子民以筑周墉周墉崇崇亦孔之固载作之门慎此夙莫孰曰寇狡维我其□孰曰民懿维寇之革士庆于宫商歌载涂公不尔留翱翔天衢史也秉公作此铭诗敢告后人嗣以治之 

　　○大明中顺大夫福建等处提刑按察司副使封中宪大夫莲峯韩先生墓碑 

　　黄河太华之间有贤大夫莲峯先生卒其子仪封知县邦彦浙江佥事邦奇工部员外郎邦靖国子监生邦翊卜葬朝邑南阳洪之原而太史吕子纂述令德播为嘉铭纳诸玄室矣惟是墓道之碑有阙无以崇亲表贤别贵贱之等而诏来裔示后世于是谋之九思九思少时习闻我先君言言先生才气古豪杰蔑以过也弘治中幸谒拜亰师而先生往时教授华山下而受经之徒尊而仰之也是故穪莲峯先生云先生讳绍宗字裕后同州朝邑人也盖姓韩氏先生生未晬而孤三岁而有智八岁行堕洛河水下一巨人挟之出无盖问之状貌盖頳面长须髯父老惊恠之疑关云长云十岁读书日记千言盖受尚书武清令伦所武清令伦者先生之叔父也精通尚书以此尽传其秘十六而为学官弟子副使伍公见其文奇甚甚爱之呼之曰韩生当此之时故三秦士无不推先韩生者本副使伍公延誉之力也二十三举乡试试进士乃不中而归乃就华山云台观授经三年士远近至者盖门下多文武之才而又浮渭而西登毕郢上邰城览终南太白之胜又西至于岐山之阳陈仓之口所至士多从之游而文日益壮盖二十七而举进士云进士授刑部山东司主事主事五年而迁四川司员外郎其年再迁郎中复山东司而云南广东二司者事剧甚部尚书特委摄焉然又或摄他司而终始刑部凡九年其所听断平反者甚多盖数十百事不尽书书其大者都指挥王章者之守备真定也盖横甚虎而冠者也廵按御史柯忠劾奏章章亦诬奏御史郎中往勘而章恃其有内幸出谒道上执宾主之礼郎中怒鞭之道上三十遂按其罪免官当是时真定知府者亦有内幸而入谒甚倨郎中微持其阴事乃复长跪谢无□死罪□使君宽之□□□□□□□□□□□□□守大同西都御史□□为廵抚□□□□□□□□□给事中御史同郎中□勘□勘□□□□□□□□□□给事中御史以□□宜微□□□□□□□□□□乎乃有枉人罪而避巳祸者固不肯□□□□□□□给事中御史不奏奏郎中言郎中党都御史□我□□天子震怒建系郎中而遣他官往勘则□□□□□□中竟亦无罪当是时安远侯□好结□□□□□□□近用事有气力者侯□都御史某者不相□□□□□下郎中按问而侯赃以□□□所杀伤数十人□□□法天子不可如是者□□□□彭公韶为尚书□□□力穷矣乃自具奏以唐□□比语在墓志语中然□□罪侯者诸容之力也其后亰师有一僧善□□□昉□称曰门僧一日某伯者出而僧正冲其前□□僧□□梁昉奏伯系狱而自从□□不出也郎中追出之抵罚而亰师为之语曰伯□狱僧入窟掘迯僧韩郎中□之又有樊举人事□举人者盖寿宁侯之门下客也□□侯贵振天下□其人□□以逞谓无柰我何盖勋□□臣一切奏状□出其手然驾空□事实至是奏下郎中郎中具知而□□□奏者勋臣曰谁能为此奏乃□以实对曰樊举人为此奏于是摄樊举人是时樊举人匿寿宁侯所甚深乃百计出之出之而下狱数日矣乃郎中一旦出门见地上一卷书取视则备书樊举人罪状宜必置之死不死不可郎中笑曰此樊举人所自为书也诘之果服同寮咸谓此畏笞诬服其何乃自为此郎中呼樊举人出使背诵其书背诵不讹一字同寮惊问曰何乃自为此对曰韩公者非可摇动以势蕲生则必死今言死者左计也几生我耳郎中曰不然若罪不至死于是发戍辽东云而寿宁侯虽心恶之然无如之何朝审囚徒中有乱义男妇者死冢宰三原主公疑其太重以问主者主者不能对郎中前对曰义男犯其父与生男同科有之乎冢宰曰然然则乱义男妇者独柰何弗死也冢宰雅知郎中乃愈益重之遂欲超拜异等以风厉部署会大理寺丞缺员拟迁郎中而员外郎王嘉庆者蜀人也与郎中有郄乃以他事奏使下狱而主问者御史又故为稽留以故不果迁其后迁为福建按察副使副使既至而都御史左迁者魏参政子挞人市中适过见之怒摄参政子魏参政惧暮夜令其子亡匿归未几而镇守陈太监者其舍人群夺屠者肉市中捕获一人而诸舍人者走匿不可得吏捕之急太监怒呼诸舍人者出数之曰此新韩副使也若等不闻之邪且若等何如魏参政子遂送抵罪而后又有镇守邓太监邓太监者无故笞一吏死吏舍人诉之按察使御史按察使御史不问至副使副使问而太监者盛具□殷勤之欢窥伺副使副使于他事则荅于死吏则或荅或不荅而笑因以困邓既出召卫指挥至而曰往时太监笞吏死者行杖人皆若卫卒其急捕之来不即勿复见我及捕至且治而为太监谋者令行杖人赴诉御史言未尝笞吏死又令太监多予吏舍人者金而教言吏实病死非受笞死于是御史下按察使而太监遂无事然终以此嗛副使也其后副使代管海道捕海寇急而寇王某者觇知此隙谩为书与捕者因误遗太监而云韩副使受我金生我矣太监得书即以此奏副使是时都察院戴公珊为都御史知副使而署奏闻上竟亦无事知州白某者尚书之弟而受赇事觉人多不敢问问罢之又通判汤珍者尝为吏部其人辨有口而与知县高迁相讦奏词连廵按清军诸御史布按二司官而勘事者给事中郎中至而狱久不决而决于副使而汤珍高迁皆免官罢其在福建凡七年而郡县吏以法问罢及所听断平反者又甚多亦不尽书亦书其大者如此副使尝莅福宁道而三年不代者盖难其人佥事王公寅自请代之代之而神形瘁矣问下人曰我孰与韩使君下人曰无忝顾韩使君微闻暇耳佥事投笔笑曰幸甚诚如是足矣邦人闻之曰往年右布政与副使分治双门河也而才智弗逮也惭愦病几死乃今佥事来代副使乃又殊瘦矣其后佥事至工部侍郎终畏副使廵按御史四人者相继论荐不次擢用吏部亦屡拟按察使皆不果寻以母丧去归会朝觐黜陡幽明而给事中许某者尝以举人授徒按察司滋为奸利副使闻之立叱出使去有此隙乃藉邓太监言受盗佥事劾罢副使后十余年而黄君河清者亦闽人在吏部复荐起副使又不果而副使之子邦奇为吏部主事乃陡封中宪大夫云而又十余年正德己卯四月二十一日以疾卒所与识者远迩嗟叹皆曰伤乎莲峯先生巳矣有流涕者其葬则是年七月十八日盖寿六十八岁先生为郎中时得赠其父显如子官母张氏封太宜人而太宜人之贞节则又尝被旌也先生伤赠君之弗逮也而所以事太宜人者盖甚至太宜人病尝失明医药无所不致至不愈先生夜夜吁天为祝拜甚苦一日有医从外来自言我能愈请针之□之果愈巳忽不见盖神医云此与堕氷而神挟出者皆世俗耳目不闻睹其恠异希有之事搢绅学士亦往往所不道然先生之直节正气动天地昭日月格鬼神固宜有之乃独不幸而为人所谗沮摈斥老岩石死不究其用斯固烈夫志士所为痛心而搤腕长太息焉至其子佥事员外郎又皆以直废铭曰 
　　韩以国氏肇自叔虞其来徐徐冯翊是居于潍遐哉□公三子罹世如毁二叔辟地伯氏栖止伯有曾孙桓桓其武翱翔于元金牌万户于维休哉万户之裔五世知名赠君倜傥莫我敢陵八龄剖缶豁虎辟锋竭力所天输储于公于维烈哉赠君遄谢其泽孔覃忠孝之□先生是堪先生峩万夫之望孰构尔谗以蹶尔行尔后奕奕既炽而昌于维丕哉太华以北在河之田?耎欝为茂林先生之阡于维人尚式旃哉 

　　○处士马公墓碑 

　　处士马公者西安左卫人也讳□字子进其先山东高苑县大族也祖曰帖木帖木智勇绝人而居田庐间为农家子不事耕作独时时取古兵法读之莫知其所从授尝谓人曰丈夫空死草野如先将军伏波公何其父恠恶之欲火其书即跪谢曰大人母苦儿所为人固各有志耳年三十会元末盗起攻掠乡邑帖木聚少壮子弟相保守赖以无事高皇帝下山东帖木从壮士百□人附附之天籍用以平定四方而帖木之骁勇帝独□之以为可将兵命宿卫幄下曰近我会天寒赐金龙□袄衣其它物赏赐其巨拟于诸将后从开平忠武王□定关中功最多而耻于自伐又无推毂之者帝亦己忘之矣身以故不尊显止为总旗天下巳定秦王封就□而帖木又以壮士被选扈从而西既入关乃调西安左卫云而左衡马氏盖自此始帖木子曰道原修身谨行伏处闾巷之下而名动乡国有郑子真之风道原六子其长子良代帖木之役而处士公其弟四子也处士公□而有貌长身玊立广颡方颐而修髯可数望之修然盖安期羡门之流长安有善画者曰纪公处士公好与之游间采其笔意已乃弃去而习鬼谷子秘策久之□曰此苏秦师之纵横书又弃不读读小学论语读之叹曰嗟乎人道备于斯矣故不徒口其说而由父子兄弟家庭之内至于宗族乡党亲戚朋友身所施设咸放之而行子弟弗率教者挞之唯壮大亦无所假改则止后又读唐人诗盖数十家乃因悟其肯綮而能自作五字句诗盖类姚合者云而又倜傥谈论御酒击筑雅歌坐客尽倾客刘先生者长安之上医也兄弟习通其术间外即累迁按察司副使次曰应昌孙男子五人平业进士有名而马氏之族遂益大雄于关中弘治中戴夫人真节垂四十年且老有司具以闻于是天子下诏表厥宅里云其后老病卒而处士公墓在乐游原之麓乃合葬至是按察请其友王九思书墓道之碑铭曰 
　　长安人言菜市里马氏多侠盖按察刚而惬封君义而浃余读处士书叹息以悲是为我师夷泝其世其帖木公之遗乎夫崇资遐寿夫妇白首世则多有然朝病死暮不齿孰与马处士哉 

　　○明亚中大夫山西布政使司右参政郭公墓碑 

　　公自平阳知府擢山西右参政分莅冀北督边储未久疾病乃上疏言陛下过听不以臣桂疏浅使待罪藩省居边亭给馈饷职专位重陨首无以报迩者臣桂不幸有犬马病旦暮且死愿从陛下乞骸骨归故里即死无所复恨惟陛下留意哀怜之幸垂察焉臣桂顿首顿首死罪既得报一日乃遂不起盖正德丙子七月九日云而丁丑二月某日葬鳯栖原先茔予获从其叔父举子鸣和游习闻其世行编列其事勒诸石树之墓道令后世知有贤大夫之事其辞曰参政郭公者讳桂字时芳咸宁县鲍陂里人也盖其上世有为御史者冠铁冠人称铁冠郭家家藏仕宦者画像而传以为元时人也然不可考矣其五世祖曰道原明洪武初举人材为河间府经历而生子怕怕生琮琮生鐛鐛配杨氏生参政公公二十六而精通毛诗举乡试三十三而举进士为知县安丘安丘民王恺者富而横令至则啖之以利既乃钳制不得动乃长揖不拜令心内忿然无可柰何至是恺使人逆公以利啖之公拒不可怒斥之去至县而恺自来谒乃发其事鞭笞之恺惧与其兄弟谋害公阴中以祸公以罪擒杀恺恺兄弟徙为边氓未久县翁有讼其子盗金者且骂母公知其为后母也而谓翁曰亟归而发媪衣笥中可得金果得之于是翁大感悟知其为媪为之也乃复爱其子也公尝趋郡谒郡大夫而县中囚徒乘隙反狱走匿不可得摄县者惧追告之途公曰当在某地古坟坎窞中果然然其它政事明断多此类也此宜起为御史会谗不果稍迁湖州府通判督粮储湖州府通判督粮储者未有能自拔超迁去者盖多以贿败公独以廉而又综理周密能祛其宿弊人莫敢犯之储运辄先期完称为能而迁为泰州知州州有三虎一曰邓仁一曰祁清一曰苏容公至而邓仁祁清以奸事发觉死而苏容独存有以为言者公曰姑侍□其自至乃一日奸事发觉至州门曰死矣公曰死即瘗州门下瘗之三日出尸出尸乃死然其初实诈不死也其待恶戾民如此可畏也而于好民则子孙视之惟恐其或伤之于是州中远近歌颂相戒不敢为恶恐犯教如三虎死居无何转镇江府同知同知位尊而无权有分职职清戎盖千孔百疮其它政令可否惟郡守时时视郡守颜色喜怒不敢多一语公则不然视理不视郡守守亦察知其为人善待无敢易之其始人见其理戎务也老吏猾胥敛手缩项弊端塞绝也然不知其它盖尝□郡事理词讼决疑狱而人力更屈服翕然称之惟恐不为郡守其后迁为郡守乃不于镇江于开封焉于是镇江之人无不咨嗟叹息也惜其去挽留然不可得也至开封旬日会母丧以归归未久而父亦卒丧异起复为平阳平阳山西大郡辖州县多而是时海内多事盗贼起百姓凋敝又多藩邸下人怙势侮法无敢谁何者公至而盗贼息州县平藩邸各辑其下百姓安堵久之而衣食足歌颂兴焉公曰民可使也于是新尧庙尧庙成增修舜禹庙亦成户部尚书韩先生者洪洞人也年八十余家居宾客非其人不与见也乃安车入平阳谒谢而曰老人无所求强为百姓一行未久擢参政去不幸疾病乃五十九岁卒其在安丘也三载考其绩称无过及当道者论荐例当封于是天子下诏即封其父鐛文林郎安丘县知县封其母杨氏配于氏俱为孺人于孺人与侧室孙氏者具在生男子濂治沄汾而濂为太学生世其业余与女子一人俱幼其铭曰 
　　泰山之东有邑其墉牛刀发铏孰遏尔锋大江以南亦莅其北孰踰尔轨以遗尔德稽古平阳国有尧宇蟋蟀载咏维尔是怙皇念尔勋陡于晋藩不吊昊天中道尔颠生称鳯冈葬以鳯原吁嗟速公尔亦孔安 

　　○明故昭勇将军直隶潼关卫指挥使孙公墓碑 

　　昭勇将军孙公者讳鉴字克明其先山东淄川人徙邹平乃遂为邹平县人其七世祖福金永备盗乡邑有功而元兴授银符为军民千户以收河南功当调而乡人爱之留为邹平县丞云福四子而长子希武袭为千户授金符守备睢州后征海州不幸中流矢死希武六子其仲子惟方惟方二子其长子曰继祖继祖子让让四子其长子曰本当是时元末天下乱群雄并起高皇帝提兵驱逐胡虏而本以壮士归附隶籍济南追寇金山下战死其弟孙智代之智亦战金山死而其弟雄复代之隶燕山右护卫洪武三十年文皇帝南靖内难雄为前峰□□□雄县漠州取之升小旗又取大宁郑村埧败齐秦军进为緫旗取蔚州攻围大同大战白沟河招募忠勇千二百人升武功中卫左所副千户又克沧州战夹河藁城胜之收捕开州叛民若干人获哨马数十匹升正千户又攻东阿东平汶上克之而南攻灵壁破大军克泗州渡江克金川门有功升羽林右卫指挥使文皇帝平定海内而雄扈从而北又北击达贼木鸭失里阿鲁□瓦剌是时关中无事而襟喉在潼关不可无人帝独念之深一日熟视雄而曰舍雄无可守潼关者雄顿首谢曰臣起自行伍效犬马微劳赖陛下之恩德超拔至此今幸且备宿卫近日月之光老死辇毂下无所复恨柰何弃之于远地乎帝笑曰母说远吾以汝为万里长城也行且召汝矣第往母苦于是乘传至关而孙氏之隶潼关也盖自雄始也雄以天子心腹臣受命当要路又智勇绝人者以此名动关中雄生子真真配刘氏生一子是为昭勇将军孙公者也公生五月而父卒又三年而其祖雄亦老病卒又二十一年而公始袭其祖职指挥使云潼关卫自其祖雄为指挥使有名其它为指挥皆以门□继嗣龊龊备员而已无所能发明功名有□于当世者公乃奋励感激叹息曰嗟乎我不视吾祖死即何面目见之地下乎又曰人身惟目最清外物毫忽不可入居宫处巳者当如是足矣于是攻苦食淡而捕盗盗息同门门严莅城操城操严甘肃备胡备胡有功典卫攻卫政举士卒服当道称焉而又故孙氏也于是诸指挥者咸辟自以为弗及也然此而人但知其廉克举其职无忝于其祖而巳矣至于诵习经籍皷琴或有未知也至于痛其父之早逝以孝于其母也母病吁天以身代死母死而哀毁几亦死者则无弗知之者盖尝诰赠其父昭勇将军指挥使封其母太淑人而所以养太淑人者又甚至然犹若此此可不谓之能孝者乎然其为人刚直有气者事不如意辄怒即无所发怒即数日欝欝不释竟由此病人或劝之乃愈益怒病至是病革召其子廉执其手而曰吾为指挥使无媿吾祖我死汝宜为指挥使汝为指挥使必思吾所以无愧其祖者朂之哉廉泣而应曰不敢忘乃遂不起其年成化壬辰五月十七日也寿仅五十岁配淑人姚氏生二子长廉袭为指挥使次唐女二长适百户蒋雄次适百户刘谨廉生五男一女大经己酉举人仕为南京户部员外郎次大纶大纲俱义官大缙大纯俱卫学生女适指挥佥事关堂唐生三男大纪大绅大约一女适彭□曾孙男五人长承宣袭为指挥使曾孙女九人自公卒后五十余年而廉以材能著称大经以文兴承宣能世其家赫然关内而一时武弁皆左无敢与埒者公之遗泽余荫悠远愽大浩浩乎其盛至此也而墓在河南阌乡县底董里九思与大经同举通家相爱是用书其道左之碑以诏来者其铭曰 
　　惟孙氏之兴肈自金元至于我明益昌且繁雄之克武翊我文皇汗马树勋南北翱翔潼关嵳峩皇心叵宁咨雄汝往曰予干城雄之克武其气烈烈靖我西土皇心孔悦再传于公为国之防朝夕翼翼率乃祖攸行惟公有子无忝尔祖如熊如虎孰我敢侮元孙勃勃不踵其武巍巍韩范予惟是伍亦有曾孙焯焯其英公于九原有目其瞑后嗣孔鉴诵此碑铭 

　　○武功萎侯重修县治之碑 

　　武功乡大夫若牛公经党公资椂康公锦盖八九辈介二生授予状曰武功县治在城西北隅按志洪武初知县严君祀创作之者正统壬戌知县渑池苏君孝尝重修之历岁滋久幕库门庑日就敝坏而政事之堂为甚前后更十余令虽贤□者莫之能举也嘉靖甲申秋广安萎侯以进士来知吾县劝农弭盗锄去奸恶兴作庠序听谳狱讼平均役赋延□耆旧问民所疾苦越三年丙戌威惠并流政成民信吾辈有以时之可为及于斯堂者侯闻而诺之乃于六月即工乃筑堂基二百堂基成又四日堂五间成远迩军民闻其有作竞致嘉木交错于道拒之不能于是以其余木又作后堂五间作过亭三间益以交疏饰以□垩甫三旬而工讫先是尝作仪门三间作库作幕各三间斯皆易腐以新撒卑而崇而后堂左右又创作屋各三间以储诸器物之公需者盖县治备矣是役也动不劳民举不妨政是宜纪诸□石载侯之德□示无穷故敢请于执事者予往年入武功访候于政事之堂见其老木撑拄其势累然可畏出谓康太史德涵曰□□□有意于斯堂乎荅曰方急于子民耳其后德涵□□鄠杜顾谓予曰某近过彭麓山房道遇送本者问之曰家颇足以自瞻寻常故旧有作尚以相助况君侯之德政洽民骨髓者乎曙兹盛举义气所激自不能巳亦使子孙世世作嘉话也姜侯盖如此今堂已成矣予□而叹异者累日以为此于马班范晔所传循良诸吏其何以让焉故今于诸公之请不敢辄辞谨具撰述以告来者侯名恩字君锡年方鼎盛公而能容廉而不激才高而不矜闻义而能徙质羙而嗜学簿书之暇□□典坟□□□□□□之极以之勒□彛纪太常盖亦有可竢云铭曰 
　　何令无堂何堂无作维侯作之民心孔乐戒尔勿亟基成三日孰伐尔木如林斯集民曰我侯我父我母我趋父事孰忍或后史曰休哉自古在昔如召如杜殊代比迹维侯政成入觐于京去尔邰城为国之祯逖矣邰人其何弗思是用载德于尔之碑 

　　渼陂集卷十一 

　　●渼陂集卷十二 

　　志铭（一） 

　　◆志铭（一） 

　　明故鸿胪寺序班赠奉直大夫刑部陕西清吏司署郎中事员外郎吕公合葬墓志铭 
　　明故封孺人王母合葬墓志铭 
　　明将仕郎平阳府经历司知事赠儒林即翰林院修撰康长公墓志铭 
　　明故诰封恭人巩氏墓志铭 
　　大明封吏部文选清吏司主事马公墓志铭 
　　明赠文林郎广西道监察御史秦公合葬墓志铭 
　　明故国子监生梁孟卿墓志铭 
　　明故嘉议大夫河南等处提刑按察司按察使致仕李公墓志铭 
　　明故处士种君配胥氏合葬墓志铭 
　　明故通议大夫刑部左侍郎张公墓志铭 

　　○明故鸿胪寺序班赠奉直大夫刑部陕西清吏司署郎中事员外郎吕公合葬墓志铭 
</div>
    <div class="pagination">
<a href="渼陂集_page23.html">上一页</a><span>...</span><a href="渼陂集_page19.html">19</a><a href="渼陂集_page20.html">20</a><a href="渼陂集_page21.html">21</a><a href="渼陂集_page22.html">22</a><a href="渼陂集_page23.html">23</a><span class="current-page">24</span><a href="渼陂集_page25.html">25</a><a href="渼陂集_page26.html">26</a><a href="渼陂集_page27.html">27</a><a href="渼陂集_page28.html">28</a><a href="渼陂集_page29.html">29</a><span>...</span><a href="渼陂集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
