<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 17 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 17 页/共 28 页
  </h1>
  <div class="content">
   伏闻今月十五日营田巡官陈从政献瑞毛质全白【全一作皎】天驯其心其始实得之符离安阜屯之役夫朝行遇之迫之不逸人立而拱【孙曰人立言如人之立左传云豕人立而啼拱拱手也】窃惟休咎之兆天所以啓觉于下依类托喻事之纎悉不可图验非睿智博通孰克究明愈虽不敏请试辩之隂类也又窟居狡而伏逆象也今白其色絶其羣也驯其心化我德也人立而拱非禽兽之事革而从人且服罪也得之符离实戎国名【孙曰晋灼注汉书云符离匈奴王号也】又附离也【旧本作符离实戎国也名又附离也】不在农夫之田而在军田【之田一作之家田】武德行也不战而来之之道也有安阜之嘉名焉【一作有安附之嘉焉】伏惟閤下股肱帝室藩垣天下四方其有逆乱之臣未血斧锧【补注锧铁椹也职日切】其属畏威崩析【其属一作之属读连上文】归我乎哉其事兆矣是宜具迹表闻以承荅天意【一无荅字】小子不惠猥以文句微识防念覩兹盛美焉敢避不让之责而黙黙邪【一作而黙贺也】愈再拜
　　上兵部侍郎李巽书【或作李异非是】
　　十二月九日【孙曰永贞元年】将仕郎守江陵府法曹参军韩愈谨上书侍郎閤下愈少鄙钝于时事都不通晓家贫不足以自活应举觅官凡二十年矣【严曰书称守江陵府法曹参军盖永贞元年也退之以贞元二年入京师至此二十年矣】薄命不幸动遭谗谤进寸退尺卒无所成性本好文学因困厄悲愁无所告语遂得穷究于经传史记百家之説沈潜乎训义反复乎句读砻磨乎事业而奋发乎文章凡自唐虞以来编简所存大之为河海高之为山岳明之为日月幽之为鬼神纎之为珠玑华实变之为雷霆风雨竒辞奥防靡不通达惟是鄙钝不通晓于时事学成而道益穷年老而身益困【一本作志亦困】私自怜悼悔其初心髪秃齿豁不见知巳夫牛角之歌辞鄙而义拙【孙曰琴操曰戚饭牛车下叩牛角而歌曰南山矸白石烂生不逢尧与舜禅短布单衣才至骭长夜漫漫何时旦齐桓公闻之举以为相】堂下之言不书于传记【韩曰叔孙适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰子若无言吾几失子矣左氏昭二十八年传云】齐桓举以相国叔向携手以上然则非言之难为【一作其】听而识之者难遇也伏以閤下内仁外义行高而德钜尚贤而与能【一无而字】哀穷而悼屈自江而西既化而行矣今者入守内职为朝廷大臣【樊曰是岁十一月甲申李巽自江西观察使入为兵部侍郎】当天子新即位【樊曰是岁八月庚子宪宗即位】汲汲于理化之日出言举事宜必施设【宜一作计】既有听之之明又有振之之力戚之歌鬷明之言【鬷祖丛切】不发于左右则后而失其时矣谨献旧文一巻扶树教道有所明白南行诗一巻【孙曰谓迁阳山令时所作】舒忧娱悲杂以瓌怪之言时俗之所好所以讽于口而听于耳也如赐观览亦有可采干黩尊严伏增惶恐愈再拜
　　荅尉迟生书
　　【韩曰生名汾按公有题洛北惠林寺云贞元十七年七月二十二日与李景兴侯喜尉迟汾渔于温洛又尝荐汾于陆员外傪故知生为汾也○一本题作荅尉迟生汾书】
　　尉迟生足下【祝曰广韵虏复姓有尉迟氏○尉音郁】夫所谓文者必有诸其中是故君子慎其实实之美恶其发也不揜本深而末茂形大而声宏行峻而言厉心醇而气和昭晰者无疑【祝曰昭晰明也前汉暗昧　昭晰○晰士列切者一作而】优游者有余【者一作而】体不备不可以为成人辞不足不可以为成文愈之所闻也如是有问于愈者亦以是对今吾子所为皆善矣谦谦然若不足而以征于愈愈又敢有爱于言乎【又一作岂】抑所能言者皆古之道古之道不足以取于今吾子其何爱之异也【其何一作何其】贤公卿大夫在上比肩始进之贤士在下比肩彼其得之必有以取之也子欲仕乎其往问焉皆可学也若独有爱于是而非仕之谓则愈也尝学之矣请继今以言
　　荅杨子书
　　【樊曰杨子者或谓杨陵之子钦之字茂孝也传尝言其以华山赋示公公称之士林即其人也未详】
　　辱书并示表记述书辞等五篇比于东都畧见顔色未得接言语心固已相竒但不敢果以貌定【敢一作能以一作于】知人尧舜所难又尝服宰予之戒【孙曰史记弟子列传以言取人失之宰予以貌取人失之子羽】故未敢决然挹亦不敢忽然忘也【敢一作能】到城以来【孙曰城谓京城】不多与人往还友朋之中所敬信者平昌孟东野【补注东野德州平昌人】东野矻矻説足下不离口【韩曰矻矻语难也○矻居乙切又口骨切一作吃吃】崔大敦诗不多见【补注敦诗名羣】每每説人物亦以足下为处子之秀近又得李七翺书【一无七字】亦云足下之文逺其兄甚矣【一无矣字】夫以平昌之贤其言一人固足信矣况又崔与李继至而交説邪故不待相见相信已熟既相见【一作既巳相见】不要约已相亲审知足下之才充其容也今辱书乃云云是所谓以黄金注重外而内惑也【韩曰庄子达生篇以瓦注者巧以钩注者惮以黄金注者昏其巧一也而有所矜则重外也凡外重者内拙】然恐足下少年与仆老者不相类【一无相字】尚须验以言故具白所以【一有也字】而今而后不置疑于其可也若曰长育人才则有天子之大臣在若仆者守一官且不足以修理况如是重任邪学问有暇幸时见临愈白
　　至邓州北寄上襄阳于頔相公书
　　【韩曰公元和元年自江陵椽召为国子博士行至邓州北境作是书以荅于頔】
　　伏防示顺圣文武乐词【孙曰唐德宗以后方镇多制乐舞以献頔献顺圣乐曲其曲将半行缀皆伏一人舞于中又令女妓为佾舞雄健壮妙号孙武顺圣乐】天寳乐诗【一本作词】读蔡琰胡笳词诗【孙曰后汉蔡琰字文姬中郎将邕之女兴平中没于南匈奴十二年严曰笳音加胡人卷芦叶吹之也蔡琰字文姬汉中郎将邕之女博学有才辩兴平中为胡骑所获在胡中十二年生二子后曹操素与邕善痛其无嗣乃遣使以金璧赠之而嫁于董祀感伤乱离作诗二章世所谓胡笳十八拍盖用文姬诗中语而作以咏文姬也】移族徙并与京兆书【孙曰京兆尹盖李实也頔家河南徙族居京兆执州人之礼遗实书实使刘禹锡作荅曰閤下以大墓世在三原而去河南益逺尚系望于数百年之外于义不安遂奋然移羣从率先行古占数为京兆人且使使者修敬于鄙薄缺焉不敢当事见禹锡集中】自幕府至邓之北境凡五百余里自庚子至甲辰【唐本无此自一字】凡五日手披目视【一作覩】口咏其言心惟其义且恐且惧忽若有亡【一作忘】不知鞍马之勤道途之逺也夫涧谷之水深不过咫尺邱垤之山高不能逾寻丈【一无能】人则狎而翫之及至临泰山之悬崖窥巨海之惊澜莫不战掉悸栗【祝曰説文掉摇也悸心动也诗垂带悸兮○掉徒吊切悸其季切掉一作悼】惑而自失所观变于前所守易于内亦其理宜也閤下负超卓之竒才蓄雄刚之俊德浑然天成无有畔岸而又贵穷乎公相【孙曰永贞元年十二月甲辰加頔同平章事】威动乎区极【区一作枢】天子之毗【孙曰倚毗也诗天子是毗是也】诸侯之师故其文章言语【一作言语文章】与事相侔变化若雷霆【变化一作辉赫一作煇赫】浩汗若河汉正声谐韶濩劲气沮金石丰而不余一言约而不失一辞其事信其理切孔子曰有德者必有言信乎其有德而且有言也【一无而字一无且字】杨子云言曰商书灏灏尔周书噩噩尔【韩曰灏灏富大貌噩噩明直貌○灏胡老切】信乎其能灏灏而且噩噩也昔者齐君行而失道管子请释老马随之【韩曰管仲隰朋从威公伐孤竹迷惑失道管仲曰老马之智可用也乃放老马而随之遂得道见韩子】樊迟请学稼孔子使问之老农【韩曰论语樊迟请学稼孔子曰吾不如老农○问之一作之问】夫马之智不贤于夷吾农之能不圣于尼父【圣一作胜】然且云尔者【一作然则且云尔者】圣贤之能多农马之智专故也今愈虽愚且贱其从事于文实专且久则其賛王公之能而称大君子之美不为僭越也伏惟详察愈恐惧再拜
　　为分司郎官上郑余庆尚书相公啓
　　【孙曰郑余庆字居业郑州荥阳人元和三年六月甲戌以余庆检校兵部尚书兼东都留守公时为都官员外郎分司东都】
　　愈啓伏防仁恩猥赐示问【猥字欧本作俯】感戴战栗【栗一作悚】若无所容措然尚有厥诚须尽露于左右者敢避其烦黩【一作黙】怀不满之意于受恩之地哉愈幸甚三得为属吏【孙曰元和元年九月丙午余庆为国子祭酒公为博士十一月庚戌余庆为河南尹公分司东都至是余庆为留守公为都官员外郎】朝夕不离门下出入五年【严曰集有送郑涵校理序涵即余庆之子也序云愈为博士也始事相公于祭酒分教东都生也事相公于东太学今为郎于都官也又事相公居守三为属吏经时五年余庆永贞元年八月同平章事元和元年五月罢为太子宾客九月改国子祭酒十一月为河南尹二年三月加兼知东都国子监事三年六月为东都留守退之以元年为国子博士二年分教东都四年改都官员外郎守东都省上此啓时已五年矣】窃自计较受与报不宜在门下诸从事后故事有当言未尝敢不言有不便于己辄吐私情閤下所宜怜也分司郎官职事惟祠部为烦且重愈独判二年日与宦者为敌【樊曰皇甫持正为公神道碑云除尚书都官郎中分司判祠部中官号功德使司京城观寺尚书敛手公按六典尽索之以归除其无良时其出入云云】相伺候罪过恶言詈词狼籍公牒不敢为耻实虑陷祸故前者怀状乞与诸郎官更判意虽甚专事似率尔言语精神不能自明不防察允遽以慙归僶俛日月遂逾累旬私图其宜敢以病告鸤鸠平均歌于国风【韩曰诗曹国风鸤鸠刺不壹也在位无君子用心之不壹也毛氏云鸤鸠养其子朝从上下暮从下上均平如壹】从事独贤雅以怨刺【韩曰诗小雅北山刺幽王也役使不均巳劳于从事而不得养其父母焉其二章云我从事独贤贤劳也】伏惟俯加怜察【赵本无俯察二字】幸甚幸甚愈再拜
　　为河南令上留守郑相公啓
　　【樊曰按李习之状公行云入省为分司都官员外郎改河南县今日以职分辩于留守及尹故军士莫敢犯禁韩曰公上郑公书其言剀切其退甚轻信乎史所谓笃道君子也严曰退之以五年为河南令其分司郎官日尝论事失余庆意既令河南犹论列不巳故啓云今虽防沙汰为县犹在相公治下又曰守官去官惟今日指挥】
　　愈啓愈为相公官属五年辱知辱爱伏念曾无丝毫事为报荅效日夜思虑谋画以为事大君子当以道不宜茍且求容悦故于事【一作故每于事】未尝敢疑惑宜行则行宜止则止受容受察不复进谢自以为如此真得事大君子之道今虽防沙汰为县【韩曰元和五年冬改河阳令】固犹在相公治下未同去离门墙为故吏为形迹嫌疑【故吏下一无为字】改前所为以自疎外于大君子固当不待烦説于左右而后察也人有告人辱骂其妹与妻为其长者得不追而问之乎追而不至为其长者得不怒而杖之乎坐军营操兵守御为留守出入前后驱从者此真为军人矣坐坊市卖饼又称军人则谁非军人也愚以为此必奸人以钱财赂将吏盗相公文牒窃注名姓于军籍中以陵驾府县【驾一作毁】此固相公所欲去奉法吏所当嫉矣【一无矣字】虽捕系杖之未至过也【一无至字】昨闻相公追捕所告受辱骂者愚以为大君子之为政当有权变始似小异要归于正耳军吏纷纷入见告屈为其长者【一无者字】安得不少致为之之意乎【少一作小为一作抑为之之意一作为言之意】未敢以此仰疑大君子及见诸从事説则与小人所望信者【与小人一作与诸小人】少似乖戾虽然岂敢生疑万一【一作生疑于万一】必诸从事与诸将吏未能去朋党心盖覆黤黮【祝曰黤黮甚黒也刘伶客至诗黤黮元夜隂韩曰青黑色不明净也孙曰黤黮谓暧昧也○黤乌敢切黮徒敢切】不以真情状白露左右小人私受恩良久安敢闭蓄以为私恨不一二陈道伏惟相公怜察幸甚幸甚愈无适时才用渐不喜为吏得一事为可自罢乃罢去【一本事为字下有名字一本乃字作名字一本无乃罢二字】不啻如弃涕唾无一分顾借心故失大君子纎芥意如邱山重【故一作顾】守官去官惟今日指挥愈惶惧再拜









　　五百家注昌黎文集巻十五
　　钦定四库全书
　　五百家注昌黎文集巻十六
　　宋　魏仲举　编
　　书
　　上宰相书
　　【公贞元八年登第其后以博学宏辞三试于吏部无成故十一年上宰相书求仕凡三上不报时宰相赵憬贾耽卢迈皆庸人故不能用公是年五月遂东归】
　　正月二十七日前乡贡进士韩愈谨伏光范门下【严曰光范门在宣政殿西南通中书省】再拜献书相公閤下诗之序曰菁菁者莪乐育材也君子能长育人材则天下喜乐之矣其诗曰菁菁者莪在彼中阿既见君子乐且有仪説者曰菁菁者盛也莪微草也【樊曰释草云莪萝蒿也】阿大陵也言君子之长育人材若大陵之长育微草能使之菁菁然盛也【一无也字】既见君子乐且有仪云者天下美之之辞也其三章曰既见君子锡我百朋説者曰百朋多之之辞也【孙曰古者货贝两贝为朋百朋言得禄多也】言君子既长育人材又当爵命以赐之【赐一作锡】厚禄以宠贵之云尔【一本作又当爵命赐之厚禄云耳】其卒章曰泛泛杨舟载沈载浮既见君子我心则休説者曰载者舟也【一本舟字亦作载】浮沈者物也【孙曰浮沈犹轻重也】言君子之于人材无所不取若舟之于物浮沈皆载之云尔既见君子我心则喜云者言若此则天下心美之也君子之于人也既长育之又当爵命宠贵之而于其才无所遗焉【补注邵氏闻见录云退之于文不全用诗书之言如田正先庙碑曰鲁僖公能遵其祖伯禽之烈周天子实命其史臣克作为駉駜泮閟之诗使声于庙其用诗之法如此上宰相书解释菁菁者莪二百余字盖少作也云云】孟子曰君子有三乐王天下不与存焉其一曰乐得天下之英才而教育之此皆圣人贤士之所极言至论古今之所宜法者也然则孰能长育天下之人材将非吾君与吾相乎孰能教育天下之英才将非吾君与吾相乎【一本无此句】幸今天下无事大小之官各守其所钱谷甲兵之问不至于庙堂论道经邦之暇舍此宜无大者焉今有人生二十八年矣【严曰退之以大厯三年戊申生至贞元十一年乙亥二十八年也】名不着于农工商贾之版其业则读书着文歌颂尧舜之道鸡鸣而起孜孜焉亦不为利【韩曰孟子鸡鸣而起孳孳为善者舜之徒也鸡鸣而起孳孳为利者跖之徒也】其所读皆圣人之书杨墨释老之学无所入于其心其所着皆约六经之防而成文抑邪与正【孙曰抑退抑也与助也○与一作兴】辩时俗之所惑居穷守约【一无守字】亦时有感激怨怼奇怪之辞【祝曰怼尔雅云怨也诗强御多怼○怼音队】以求知于天下亦不悖于教化妖淫谀佞诪张之説【祝曰诪张诳也书民无或胥诪张为幻○诪音辀】无所出于其中四举于礼部乃一得三选于吏部卒无成【一作卒无所成严曰荅崔立之书云年二十时苦家贫及来京师见有举进士者人多贵之因诣州县求举四举而后有成亦未即得仕闻吏部有以博学宏辞选者因又诣州府求举凡二试于吏部一既得之而又黜于中书既已为之则欲有所成就因复求举亦无幸焉则此所谓四举三选也】九品之位其可望一亩之宅其可怀遑遑乎四海无所归恤恤乎饥不得食寒不得衣【孙曰恤恤乎昭十二年左氏之文恤恤忧貌】滨于死而益固得其所者争笑之忽将弃其旧而新是图求老农老圃而为师悼本志之变化中夜涕泗交頥虽不足当诗人孟子之所谓抑长育之使成材【一作使其成材材一作才】其亦可矣教育之使成才其亦可矣抑又闻古之君子相其君也【一作古君子之相其君也一又无之字】一夫不获其所若已推而内之沟中【韩曰孟子曰伊尹思天下之民匹夫匹妇有不被尧舜之泽者若已推而内之沟中】今有人生七年而学圣人之道以修其身积二十一年【一本漏一字】不得巳一朝而毁之是亦不获其所矣伏念今有仁人在上位若不往告之而遂行是果于自弃而不以古之君子之道待吾相也其可乎宁往告焉若不得志则命也【一作若不得其志则云云】其亦行矣洪范曰凡厥庶民有猷有为有守汝则念之【补注书洪范注云民有道有所为有所执守汝则念录叙之】不协于极【一作弗协于极】不罗于咎【一作弗罗于咎】皇则受之【补注书洪范注云民之行虽不合于中而不罗于咎恶皆可进用大法受之】而康而色【而汝也】曰予攸好德汝则锡之福【补注书洪范注云汝当安汝顔色以谦下人人曰我所好者德汝则与之爵禄】是皆与善之辞也抑又闻古之人有自进者而君子不逆之矣【一作君子而不逆之矣】曰予攸好德汝则锡之福之谓也【自抑又闻至谓也三十字一本无】抑又闻上之设官制禄必求其人而授之者非茍慕其才而富贵其身也盖将用其能理不能用其明理不明者耳下之修己立诚必求其位而居之者非茍没于利而荣于名也【也一作矣】盖将推已之所余以济其不足者耳然则上之于求人下之于求位交相求而一其致焉耳茍以是而为心则上之道不必难其下下之道不必难其上可举而举焉不必让于其自举也可进而进焉不必廉于其自进也抑又闻上之化下得其道则劝赏不必徧加乎天下而天下从焉【则一作其】因人之所欲为而遂推之之谓矣【一作也】今天下不由吏部而仕进者几希矣主上伤感山林之士有逸遗者屡诏内外之臣旁求儒雅于四海而其至者盖阙焉岂无其人乎哉亦见国家不以非常之道礼之而不来耳彼之处隐就间者【孙曰间即闲暇之闲】亦人耳其耳目口鼻之所欲其心之所乐其体之所安岂有异于人乎哉今所以恶衣食穷体肤麋鹿之与处猿狖之所居【补注三国志若鱼之走渊猿狖之腾木也孙曰狖猿类余救切】固自以其身不能与时从顺俯仰【从一作俗】故甘心自絶而不悔焉而方闻今国家之仕进者【一无今字】必举于州县然后升于礼部吏部试之以绣绘雕琢之文考之以声势之逆顺章句之短长中其程式者然后得从下士之列虽有化俗之方安边之画不繇是而稍进者万不有一得焉彼惟恐入山之不深入林之不密其影响昧昧惟恐闻于人也【惟一作之】今若闻有以书上宰相而求仕者【上一作进】宰相不辱焉【宰相字上一有而字一有以字】而荐之天子天子爵命之而布其书于四方枯槁沈溺魁闳寛通之士必且洋洋焉动其心峨峨焉缨其冠于于焉而来矣此所以谓劝赏不必徧加乎天下而天下从焉者也因人所欲为而遂推之之谓者也伏惟览诗书孟子之所指念育才锡福之所以考古之君子相其君之道而忘自进自举之罪思设官制禄之故以诱致山林逸遗之士庶天下之行道者知所归焉【一作知所依归焉】小子不敢自幸其尝所着文【尝一作常】辄采其可者若干首录在异巻【一有伏字一有冀字】辱赐观焉干黩尊严伏地待罪愈再拜
　　后十九日复上书
　　【张子韶曰退之平生木强人而为饥寒所迫累数千言求官于宰相亦可怪也至第二书乃复自比为盗贼筦库且云大其声而疾呼矣略不知耻何哉岂作文者其文当如是其心未必然邪】
　　二月十六日前乡贡进士韩愈谨再拜言相公閤下向上书及所着文后待命凡十有九日不得命恐惧不敢遁逃不知所为乃复敢自纳于不测之诛以求毕其説而请命于左右愈闻之蹈水火者之求免于人也不惟其父兄子弟之慈爱然后呼而望之也将有介于其侧者虽其所憎怨茍不至乎欲其死者则将大其声疾呼而望其人之救也【人字一作仁人二字】彼介于其侧者闻其声而见其事不惟其父兄子弟之慈爱然后往而全之也虽有所憎怨茍不至乎欲其死者则将往奔尽气【往一作狂】濡手足焦毛髪【一有且字】救之而不辞也若是者何哉其势甚急而其情诚可悲也愈之彊学力行有年矣愚甚【一无甚字一作其愚甚一作其愚也】不惟道之险夷行且不息以蹈于穷饿之水火其既危且亟矣大其声而疾呼矣閤下其亦闻而见之矣【一作欤】其将往而全之欤抑将安而不救之欤有来言于閤下者曰有观溺于水而爇于火者有可救之道而终莫之救也閤下且以为仁人乎哉不然若愈者亦君子之所宜动心者也或谓愈曰【一无曰字】子言则然矣宰相则知子矣如时不可何愈窃谓之不知言者诚其才能不足当吾相之举耳若所谓时者固在上位者为之耳非天之所为也前五六年时宰相荐闻尚有自布衣防抽擢者与今岂异时哉且今节度观察【一有使及二字】防御营田及诸小使等【一无及字】尚得自举判官无间于已仕未仕者况在宰相吾君所尊敬者而曰不可乎古之进人者或取于盗【韩曰礼记曰管仲遇盗取二人焉上以为公臣曰其所与游辟也可人也】或举于管库【韩曰礼记曰赵文子所举于晋国管库之士七十有余家生不交利死不属其子焉】今布衣虽贱犹足以方于此情隘辞蹙不知所裁亦惟少垂怜焉愈再拜【黄唐曰韩上宰相书厯道饥寒有溺爇于水火大声疾呼之语栁上宰相书序其大厄比之号坠望救于千仞之下惧其不顾夫不用而穷乃士之常古人宁有乞怜如是乎或曰言不足以尽人栁嗜进改节咎其言可也韩无可訾安得信一时之言疵其终身乎曰不然韩子亦幸而举进士耳使其三书获荐谢恩权门将委已以从人耶抑以身而殉道邪故论人于巳然则韩子之贤诚所难能观人于未然则韩子之言不足为法】
　　后二十九日复上书
　　三月十六日羁旅【一无二字】前乡贡进士韩愈再拜言相公閤下愈闻周公之为辅相也其急于见贤也方一食三吐其哺一沐三握其髪【孙曰史记周公子伯禽就封于鲁周公戒曰我一沐三握髪一饭三吐哺以待士犹恐失天下之贤人】当是时天下之贤才皆巳举用奸邪谗佞欺负之徒皆已除去四海皆已无虞九夷八蛮在荒服之外者皆巳宾贡天灾时变昆虫草木之妖【孙曰説文云昆虫虫之总名妖孽也昆虫草木之妖如五行志所载是矣】皆巳销息天下之所谓礼乐刑政教化之具皆巳修理风俗皆巳敦厚动植之物风雨霜露之所霑被者皆巳得宜休征嘉瑞麟凤龟龙之属皆巳备至而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而巳岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心如周公之心设使其时辅理承化之功未尽章章如是而非圣人之才而无叔父之亲将不暇食与沐矣岂特吐哺握髪为勤而止哉惟其如是故于今颂成王之德而称周公之功不衰今閤下为辅相亦近耳天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休征嘉瑞麟凤龟龙之属岂尽备至其所求进见之士虽不足以希望盛德如比于百执事【如一作至】岂尽出其下哉其所称説岂尽无所补哉今虽不能如周公吐哺握髪亦宜引而进之察其所以而去就之不宜黙黙而巳也愈之待命四十余日矣书再上而志不得通足三及门而阍人辞焉惟其昏愚不知逃遁故复有周公之说焉【一作閤下其亦察之六字】古之士三月不仕则相吊故出疆必载质然所以重于自进者以其于周不可则去之于鲁于鲁不可则去之于齐【一无之于齐三字】于齐不可则去之宋之郑之秦之楚也今天下一君四海一国舍乎此则夷狄矣去父母之邦矣故士之行道者不得于朝则山林而巳矣山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门【数色角切】而不知止焉宁独如此而巳惴惴焉惟恐不得出大贤之门下是惧亦惟少垂察焉凟冒尊威惶恐无已愈再拜
　　荅侯继书
　　【韩曰贞元八年继与公同登进士第十一年公上宰相书不报遂东归将出京作是书且云惧足下以吾退归因谓不复能自强不息故因书奉晓此则公上崔虞部书之时然则公时励志如此宜乎为百代文章之宗学者仰之如山斗云】
　　裴子自城来得足下一书明日又于崔大处【补注崔大名羣字敦诗】得足下陜州所留书翫而复之不能自休寻知足下不得留仆又为考官所辱【官一作功】欲致一书开足下【开一作闻】并自舒其所怀含意连辞将发复巳卒不能成就其説及得足下二书凡仆之所欲进于左右者足下皆巳自得之仆虽欲重累其辞【欲一作复】谅无居足下之意外者故絶意不为行亦自念【一无行字】方将逺去【将一作当】潜深伏隩【祝曰隩四方土可居尔雅厓内为隩韩曰隩水厓也又藏也○隩于到切字亦作奥】与时不相闻【时一作世】虽足下之思我无所窥寻其声光故不得不有书为别非复有所感发也仆少好问学自六经之外百氏之书未有闻而不求求得而不观者也【一无也字】然其所志惟在其意义所归至于礼乐之名数【于一作干】隂阳土地星辰方药之书【欧本无方药二字】未尝一得其门户虽今之仕者不要此道然古之人未有不通此而为大贤君子者也【赵本无也字】仆虽庸愚每读书辄用自媿今幸不为时所用无朝夕役役之劳将试学焉力不足而后止犹将愈于汲汲于时俗之所争【一作事】既不得而怨天尤人者【而一作即】此吾今之志也【一本此吾之本志也】惧足下以吾退归因谓我不复能自彊不息【一无我字】故因书奉晓冀足下知吾之退未始为不进而众人进未始为不退也既货马即求船东下二事皆不过后月十日【赵本月字作旬】有相问者为我谢焉愈再拜
　　荅崔立之书
　　【樊曰立之字斯立贞元四年进士唐进士礼部既登第后吏部试之中其程式然后命之官公贞元八年第进士至是三试吏部不售斯立乃遗公书比之献玉者故公以此书复之然公所学者尧舜三代孔孟之道其文则六经古文也时吏部所试者时文尔公以古文为宝而吏部试以时文则公之玉盖未尝献也】
　　斯立足下仆见险不能止动不得时颠顿狼狈【樊曰狼狈兽名狼属也生子或欠一足二足相附而行离则踬或言狼狈是两物狈前足絶短每行常驾两狼失狼则不能动故世言事乖者称狼狈】失其所操持因不知变以至辱于再三君子小人之所悯笑天下之所背而驰者也足下犹复以为可教贬损道德乃至手笔以问之【手笔上一有千字】扳援古昔【扳皮班切援于元切】词义高逺且进且劝足下之于故旧之道【一无足下之三字】得之矣虽仆亦固望于吾子不敢望于他人者耳然尚有似不相晓者非故欲发余乎【故一作固】不然何子之不以丈夫期我也不能黙黙聊复自明仆始年十六七时未知人事读圣人之书以为人之仕者皆为人耳非有利乎巳也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试诗赋策等以相示仆以为可无学而能因诣州县求举有司好恶出于其心【司下一有者字】四举而后有成亦未即得仕闻吏部有以博学宏词选者人尤谓之才且得美仕就求其术或出所试文亦礼部之类也【一无也字】私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退因自取所试读之乃类乎俳优之辞【乎一作于】顔忸怩而心不宁者数月【忸女六切怩女夷切】既已为之则欲有所成就【一无所字】书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚媿焉夫所谓博学者岂今之所谓者乎夫所谓宏词者岂今之所谓者乎诚使古之豪杰之士若屈原孟轲司马迁相如扬雄之徒进于是选【于一作于】仆必知其怀慙【一无仆字怀字作愧】乃不自进而巳耳【一作矣】设使与夫今之善进取者竞于防昧之中仆必知其辱焉然彼五子者且使生于今之世【生一作出】其道虽不显于天下其自负何如哉肯与夫斗筲者【孙曰论语斗筲之人何足算也筲竹器容一斗二升】决得失于一夫之目而为之忧乐哉故凡仆之汲汲于进者其小得盖欲以具裘葛养孤穷其大得盖欲以同吾之所乐于人耳其他可否自计巳熟诚不待人而后知今足下乃复比之献玉者以为必俟良工之剖【良工一作工人】然后见知于天下虽刖两足而不为病【韩曰卞和得玉璞献之楚厉王玉人曰石也刖其左足厉王殁复献武王玉人复曰石也刖其右足至共王即位和乃抱其璞哭于郊王使玉人攻之果得宝玉孙曰琴操卞和得玉献楚怀王王使乐正子占之言非玉也王以为欺斩其一足怀王死子平王立和复献之王又以为欺斩其一足平王死子立为荆王和抱其玉而哭王使剖之果有玉乃封为陵阳侯○一本无而字一本作两刖足而不为痛】且无使勍者再尅【勍强也渠巾切】诚足下相勉之意厚也然仕进者岂舍此而无门哉足下谓我必待是而后振者【赵本振字作进】尤非相悉之辞也【尤非一作非尤】仆之玉固未尝献而足固未尝刖足下无为我戚戚也【一无足下二字】方今天下风俗尚有未及于古者【及于一作未有】边境尚有被甲执兵者主上不得怡而宰相以为忧仆虽不贤亦且潜究其得失【一无其字】致之乎吾相荐之乎吾君上希卿大夫之位下犹取一障而乘之【韩曰汉武帝时匈奴求和亲羣臣议前博士狄山曰和亲便张汤曰此愚儒无知山曰臣固愚忠若汤乃诈忠上作色曰吾使生居一郡能无使虏入盗乎山曰不能曰居一县曰不能曰居一障间山自度辩穷曰能乃使山乘障至月余匈奴斩山头而去顔师古注障谓塞上要险之处别筑为城因置吏士而为障蔽以扞冦乗谓登而守之也公之意取此】若都不可得犹将耕于寛闲之野钓于寂寞之滨求国家之遗事考贤人哲士之所终始作唐之一经垂之于无穷诛奸谀于既死发潜德之幽光【樊曰李习之荅皇甫持正书云仆近写得唐书史官才薄言词浅鄙不足以发扬高祖太宗列圣明德使后人观者文采不及周汉之书仆窃不自度欲笔削国史成不刋之书使仆书成而传则富贵而功德不着未必声名于后贫贱而道德全者未必不烜赫于无穷退之所谓诛奸谀于既死发潜德之幽光是翺心也习之此论出公此书故耳○赵本作着盛德于幽光】二者将必有一可足下以为仆之玉凡几献而足凡几刖也又所谓勍者果谁哉再尅之刑信如何也士固伸于知己微足下无以发吾之狂言愈再拜
　　荅李翊书
　　【樊曰公荅李翊二书或作李翺非也贞元十八年陆傪佐主司权德舆于礼部公以李翺荐于傪用是其年登第此书其十七年所作欤补注吕居仁云退之此书最见其为文养气妙处】
　　六月二十六日愈白李生足下生之书词甚高其问何下而恭也能如是【一无此三字一止无能字】谁不欲告生以其道【一作之以道】道德之归也有日矣【一本作谁不欲告生以其道之归也有日矣】况其外之文乎【赵本外字作余】抑愈所谓望孔子之门墙而不入于其室者也【室一作宫一无也字】乌足以知是且非邪虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人耶将蕲至于古之立言者邪蕲胜于人而取于人则固胜于人而可取于人矣【一作而可取人矣】将蕲至于古之立言者【一有耶字】则无望其速成无诱于势利【势一作世】养其根而俟其实加其膏而希其光根之茂者其实遂膏之沃者其光晔【晔光也域辄切】仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观【两一作秦】非圣人之志不敢存处若忘行若遗俨乎其若思【补注礼记曲礼俨若思】茫乎其若迷当其取于心而注于手也惟陈言之务去戞戞乎其难哉其观于人也不知其非笑之为非笑也【一无其字】如是者亦有年犹不改然后识古书之正伪与虽正而不至焉者昭昭然白黑分矣而务去之乃徐有得也当其取于心而注于手也汩汩然来矣【汩汩水流貌音骨又胡骨越必二切】其观于人也笑之则心以为喜【一无心字】誉之则心以为忧【一无心字】以其犹有人之説者存也如是者亦有年然后浩乎其沛然矣【樊曰自三代以还陵夷至于江左斯文扫地唐兴贞观开元之盛终莫能起至贞元末而公出于是以六经之文为诸儒唱其观于人也笑之则心以为喜者大声不入于里耳而不笑不足以为道此公所以喜若人人皆见而説之而誉之斯亦浅矣此所以为忧李汉所谓时人始而惊中而笑且排先生益坚终而翕然随以定者其此之谓欤王荆公乃云力去陈言夸末俗可怜无补费精神好诋之过也汩汩然来矣浩乎其沛然者皇甫持正谕业所云韩吏部之文如长江秋注千里一道老苏上欧阳书亦云韩子之文如长江大河浑浩流转者是也】吾又惧其杂也迎而距之平心而察之其皆醇也然后肆焉虽然不可以不养也行之乎仁义之途游之乎诗书之源【一作府】无迷其途无絶其源【一作无虚其府】终吾身而巳矣气水也言浮物也水大而物之浮者大小毕浮气之与言犹是也【严曰昔人论文章以气为主退之论佛骨徙鳄鱼其使常山也视王廷凑若轩渠小儿以片言折三军而牛元翼立出则气之所养可知矣故其文粹然一出于正刋落陈言横骛别驱汪洋大肆与孟轲扬雄相表里岂非气之盛者言亦从之乎】气盛则言之短长与声之高下者皆宜虽如是其敢自谓几于成乎虽几于成其用于人也奚取焉虽然得用于人者【赵本得字作待】其肖于器【一有邪无字】则时用焉用与舍属诸人君子则不然处心有道行己有方用则施诸人【赵本施字作垂】舍则传诸其徒垂诸文而为后世法如是者其亦足乐乎其无足乐也有志乎古者希矣【一作有志乎古人者希矣】志乎古必遗乎今吾诚乐而悲之亟称其人所以劝之非敢襃其可襃而贬其可贬也问于愈者多矣【一有愈字】念生之言不志乎利聊相为言之愈白
　　重荅李翊书
　　愈白李生生之自道其志可也其所疑于我者非也人之来者虽其心异于生其于我也皆有意焉君子之于人无不欲其入于善宁有不可告而告之孰有可进而不进也言辞之不酬礼貌之不荅【一作恭】虽孔子不得行于互乡【补注论语互乡难与言童子见门人惑子曰与其进也不与其退也得一作能】宜乎余之不为也【余一作愈】茍来者吾斯进之而巳矣乌待其礼逾而情过乎【严曰孟子曰茍以是心至斯受之而已互乡之人虽难与言童子虽无知然能洁已以进圣人斯与之进矣又奚待其礼逾而情过邪】虽然生之志求知于我邪求益于我邪【益一作荅】其思广圣人之道其欲善其身而使人不可及邪其何汲汲于知而求待之殊也贤不肖固有分矣生其急乎其所自立【一无生字】而无患乎人不知巳未尝闻有响太而声微者也况愈之于生恳恳邪属有腹疾无聊不果自书愈白
　　代张籍与浙东观察李中丞书
　　【韩曰中丞名逊字友道荆州石首人元和五年八月以逊兼御史中丞充浙东观察使张籍时为太常寺太祝病眼京师公于是代之为书上逊】
　　月日前某官某谨东向再拜寓书浙东观察使中丞李公閤下籍闻议论者皆云【一无者字】方今居古方伯连帅之职【一无居字】坐一方得专制于其境内者【得一本作能字】惟閤下心事荦荦【荦吕角切一作卓荦】与俗辈不同籍固以藏之胷中矣【之一作于】近者閤下从事李协律翺到京师【孙曰翺字习之为浙东观察判官元和六年以事至京师】籍于李君朋友也不见六七年闻其至驰往省之问无恙外不暇出一言且先贺其得贤主人李君曰子岂尽知之乎吾将尽言之数日籍益闻所不闻【一本所上有其字】籍私独喜常以为自今以后不复有如古人者于今忽有之退而自悲【一无而字】不幸两目不见物无用于天下胷中虽有知识家无钱财寸步不能自致今去李中丞五千里何由致其身于其人之侧【致字一作自致二字】开口一吐出胷中之竒乎因饮泣不能语【一无能字】既数日复自奋曰无所能人乃宜以盲废有所能人虽盲当废弃于俗辈【一无弃字】不当废于行古人之道者浙水东七州【补注浙东所管七州谓越睦衢台处温明也○一本无水字】户不下数百万不盲者何限李中丞取人固当问其贤与不贤不当计其盲与不盲也【此句一本无其字】当今盲于心者皆是也若籍自谓独盲于目尔其心则能别是非【则一作故别一作计】若赐之坐而问之其口固能言也幸未死实欲一吐出平生所知【平生字上一有心中二字】閤下能信而置之于门耶【置一作致】籍又善为古诗【樊曰白乐天赠籍诗云张君何为者业文三十春尤工乐府词举代少其伦】使其心不以忧衣食乱【一有也字】閤下无事时一致之座侧使跪进其所有【其一作籍】閤下凭几而听之未必不如听吹竹弹丝敲金击石也【聴一作聆】夫盲者业于艺必专故乐工皆盲【孙曰国语曰蒙瞍修声蒙瞍盲也】籍傥可与此辈比并乎使籍诚不以畜妻子忧饥寒乱心有钱财以济医药其盲未甚庶几复见天地日月【庶几下一有其字】因得不废则自今至死之年皆閤下之赐也【一无也字】閤下济之以已絶之年赐之以既盲之视其恩轻重大小籍宜如何报也閤下裁之籍慙腼再拜【腼音腆诸本无此五字】
　　荅李师锡秀才书
　　【韩曰李观卒于贞元十年此书云故友元宾则当在十年后作孙曰师锡苏州吴人或曰李师锡图南】
　　愈白故友李观元宾十年之前示愈别吴中故人诗六章其首章则吾子也【则一作即】盛有所称引【孙曰称引称诵也○一本作称况】元宾行峻洁清其中狭隘不能包容【包一作苞】于寻常人不肯茍有论説因究其所以于是知吾子非庸庸众人【一本作非庸众人赵本作非庸庸之众】时吾子在吴中其后愈出在外无因缘相见元宾既没其文益可贵重思元宾而不见见元宾之所与者即如元宾焉【补注吕居仁云公此数句盖出于孟子或问百里奚自鬻于秦一章最见抑扬反复处其后曽子固荅李沿书亦如此类宜皆详读○即一作则】今者辱示书及文章【一作今辱惠书及文章】观其姓名元宾之声容怳若相接【怳説文云狂儿许往切】读其文辞见元宾之知人交道之不汚【孙曰不汚不茍也】甚矣子之心有似乎吾元宾也【乎一作于一无吾字】子之言以愈所为不违孔子不以雕琢为工将相从于此愈敢自爱其道而以辞让为事乎然愈之所志于古者不惟其辞之好好其道焉尔读吾子之辞而得其所用心将复有深于是者欤【孙曰深于是者谓好其道焉者也】吾子乐之况其外之文乎愈顿首
　　荅陈生书
　　【韩曰陈生或云名商或云名师锡以书求速化之术于公公以待巳以信事亲以诚而告之此与子张学干禄孔子告之以言寡尤行寡悔之説无异君子之言自众人视之虽若迂濶而其理实如此】
　　愈白陈生足下今之负名誉享显荣者在上位几人足下求速化之术不于其人乃以访愈是所谓借听于聋求道于盲虽其请之勤勤教之云云未有见其得者也愈之志在古道又甚好其言词观足下之书及十四篇之诗亦云有志于是矣而其所问则名所慕则科【一作利】故愈疑于其对焉虽然厚意不可虚辱聊为足下诵其所闻盖君子病乎在已而顺乎在天待已以信而事亲以诚【严曰病乎在已盖若所谓舜为法于天下我犹未免为乡人是则可忧是也顺乎在天盖若所谓知其无可奈何而安之若命是也待已以信者信道笃而自知明是也事亲以诚者啜菽饮水尽其欢是也】所谓病乎在己者仁义存乎内彼圣贤者能推而广之而我蠢然为众人【然一作焉】所谓顺乎在天者贵贱穷通之来平我心而随顺之不以累于其初所谓待己以信者已果能之人曰不能勿信也已果不能人曰能之勿信也【赵本去此十一字】孰信哉信乎已而巳矣所谓事亲以诚者尽其心不夸于外【一本于其外】先乎其质而后乎其文者也尽其心不夸于外者【一作于其外者】不以已之得于外者为父母荣也名与位之谓也先乎其质者文行也后乎其文者饮食防甘以其外物供养之道者也【养一作食】诚者不欺之名也待于外而后为养薄其质而厚于文斯其不类于欺欤果若是子之汲汲于科名以不得进为亲之羞者惑也速化之术如是而已古之学者【一作古人之学】惟义之问诚将学于太学愈独守是説而俟见知焉【独一作犹一无知字】愈白
　　荅李翺书
　　【韩曰公贞元十五年以董晋死于汴后依张建封于徐未知所去就意习之以书勉之俾之入京城故公此书言其穷空家累无托及前日客京城之状以荅之】
　　使至辱书【一作使来辱足下书】欢愧来并【来一作交】不容于心嗟乎子之书言意皆是也【一无书字】仆虽巧説何能逃其责耶然皆子之爱我多重我厚不酌时人待我之情而以子之待我之意使我望于时人也仆之家本穷空重遇攻劫【孙曰贞元十五年二月宣武军乱】衣服无所得养生之具无所有【赵云养体之具一无以有】家累仅三十口携此将安所归托乎舍之入京不可也挈之而行不可也足下将安以为我谋哉此一事耳足下诚谓我入京城有所益乎【一作足下谓我入京城有所益乎】仆之所有子犹有不知者时人能知我哉持仆所守驱而使奔走伺候公卿间【驱一作执间一作门】开口论议其安能有所合乎【所一作以】仆在京城八九年【孙曰谓应进士时也】无所取资日求于人以度时月当时行之不觉也今而思之如痛定之人思当痛之时不知何能自处也今年已加长矣【一无巳字】复驱之使就其故地是亦难矣所贵乎京师者得不以明天子在上【得一作岂】贤公卿在下布衣韦带之士谈道谊者多乎【谊一作义】以仆遑遑于其中【仆下一有道字】能上闻而下达乎其知我者固少知而相爱不相忌者又加少【忌一作忘】内无所资外无所从【一作纵】终安所为乎嗟乎子之责我诚是也爱我诚多也今天下之人有如子者乎自尧舜以来士有不遇者乎无也子独安能使我洁清不洿【音汚】而处其所乐哉非不愿为子所云者【为一作如】力不足势不便故也仆于此岂以为大相知乎【孙曰此谓张建封幕府严曰谓在南阳公幕中也】累累随行役役逐队饥而食饱而嬉者也【饱而嬉一作渴而饮】其所以止而不去者以其心诚有爱于仆也然所爱于我者尤少【所一作其一无尤字】不知我者尤多【尤一作犹】吾岂乐于此乎哉【一无岂字】将亦有所病而求息于此也嗟乎子诚爱我矣子之所以责于我者诚是矣然恐子有时不暇责我而悲我不暇悲我而自责且自悲也及之而后知履之而后难耳昔者孔子称顔囘一箪食一瓢饮在陋巷【赵本无在陋巷三字】人不堪其忧囘也不改其乐彼人者有圣者而为之依归【一无而字】而又有箪食瓢饮足以不死其不忧而乐也岂不易哉若仆无所依归无箪食无瓢饮无所取资则饿而死其不亦难乎子之闻我言亦悲矣嗟乎子亦慎其所之哉离违久乍还侍左右当日欢喜故专使驰此候足下意并以自解愈再拜












　　五百家注昌黎文集巻十六
　　钦定四库全书
　　五百家注昌黎文集巻十七
　　宋　魏仲举　编
　　书
　　上张建封仆射书
　　【集注建封字本立兖州人贞元四年为徐州刺史徐泗濠节度使十二年加检校右仆射公以十五年二月脱汴州之乱依建封于徐秋建封辟为节度推官至是供职书意以晨入夜归为不可其不谄于富贵之人可知也】
　　九月一日【严曰退之以贞元十五年二月从董晋之丧自汴之洛闻汴之乱遂来彭城依张建封至秋欲辞去建封奏为节度推官因留幕中受命之明日见院中事目有晨入夜归一件以为不便乃于九月一日上书言之】愈再拜受牒之明日【节度推官牒】在使院中有小吏持院中故事节目十余事来示愈其中不可者有自九月至明年二月之终皆晨入夜归非有疾病事故辄不许出当时以初受命不敢言古人有言曰人各有能有不能【孙曰定五年左氏王孙由于之言】若此者非愈之所能也抑而行之必发狂疾上无以承事于公望其将所以报德者【望一作忘】下无以自立丧失其所以为心夫如是则安得而不言凡执事之择于愈者非为其能晨入夜归也必将有以取之茍有以取之虽不晨入而夜归其所取者犹在也【赵本云亦犹在也】下之事上不一其事上之使下不一其事量力而任之度才而处之其所不能不强使为是故为下者不获罪于上为上者不得怨于下矣孟子有云【按孟子云今天下地丑德齐莫能相尚即所谓无大相过也】今之诸侯无大相过者以其皆好臣其所教【一作命】而不好臣其所以受教【一作受命一无以字】今之时与孟子之时又加远矣皆好其闻命而奔走者不好其直已而行道者闻命而奔走者好利者也直已而行道者好义者也未有好利而爱其君者未有好义而忘其君者【一无其字】今之王公大人惟执事可以闻此言惟愈于执事也可以言此事【赵云可以言此言一本可以此言进】愈之蒙幸于执事【一无之字】其所从旧矣若寛假之使不失其性加待之使足以为名寅而入尽晨而退申而入终酉而退率以为常亦不废事天下之人闻执事之于愈如是也必皆曰执事之好士也如此【好一作待】执事之待士以礼也如此执事之使人不枉其性而能有容也如此执事之欲成人之名也如此执事之厚于故旧也如此又将曰韩愈之识其所依归也如此韩愈之不谄屈于富贵之人也如此韩愈之贤能使其主待之以礼也如此【一无贤字】茍如此则死于执事之门无悔也若使随行而入逐队而趋言不敢尽其诚道有所屈于已天下之人闻执事之于愈如此皆曰执事之用韩愈哀其穷收之而巳耳韩愈之事执事不以道利之而已耳茍如是虽日受千金之赐一岁九迁其官【孙曰任昉代范云谢表云千秋之一日九迁荀爽之十旬远至方之防臣未为速达】感恩则有之矣将以称于天下曰知已则未也【一本重有知已二字】伏惟哀其所不足矜其愚不録其罪察其辞而垂仁采纳焉愈恐惧再拜
　　荅胡直均书
　　【樊曰直均求谒于公望其称荐为科第计其后直均竟登贞元十九年第此公书所谓时或道之之力也李肇国史补云文公引致后辈为求科第多有投书请益者人谓韩门弟子云】
　　愈顿首胡生秀才足下雨不止薪刍价益高生远客怀道守义非其人不交得无病乎斯须不展【斯须一作倾渇】思想无已愈不善自谋口多而食寡然犹月有所入以愈之不足知生之穷也至于是而不悔非信道笃者【一作笃行者】其谁能之所示千百言略不及此而以不屡相见为忧谢相知为急谋道不谋食乐以忘忧者生之谓矣顾无以当之【当一作荅】如何夫别是非分贤与不肖公卿贵位者之任也愈不敢有意于是如生之徒于我厚者知其贤时或道之于生未有所益也【赵本所字作乃】不知者乃用是为谤不敢自爱惧生之无益而有伤也如之何若曰彼有所合吾不利其求【一有不得二字】则庶可矣生又离乡邑去亲爱甘辛苦而不厌者本非为是也如之何愈之于生既不变矣戒生无以示愈者语于人【语上一有谓字】用息不知者之谤生慎从之讲礼释友二篇比旧尤嘉【一作此书尤嘉】志深而喻切因事以陈辞古之作者正如是尔愈顿首
　　上于襄阳书
　　【孙曰于頔字允元贞元十四年九月以工部尚书为山南东道节度使】
　　七月三日【严曰书称守国子四门博士当在贞元十八年秋也】将仕郎守国子四门博士韩愈谨奉书尚书閤下夫士之能享大名显当世者莫不有先进之士【进一作达】负天下之望者为之前焉士之能垂休光照后世者亦莫不有后进之士负天下之望者为之后焉莫为之前虽美而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤【祝曰援推引进也礼记上弗援下弗推○援音爰推它回切】何其相须之殷而相遇之疎也其故在下之人负其能不肯谄其上上之人负其位不肯顾其下故高材多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣而未尝敢以闻于人侧闻閤下抱不世之材【抱一作苞】特立而独行道方而事实巻舒不随乎时文武惟其所用岂愈所谓其人哉抑未闻后进之士有遇知于左右获礼于门下者岂求之而未得耶【一无而字】其志存乎立功【其一作将】而事专乎报主虽遇其人而未暇礼邪【一无而字】何其宜闻而久不闻也愈虽不才其自处不敢后于恒人閤下将求之而未得欤古人有言请自隗始【孙曰史记燕昭王谓郭隗曰诚得贤士与共国孤之愿也先生视可者得身事之隗曰王欲致士先从隗始况贤于隗者岂远千里哉樊曰战国策燕昭王谓郭隗曰欲得贤士与共国以雪先王之耻对曰诚欲致士先从隗始王筑宫而师之乐毅邹衍剧辛皆往焉○隗五贿切】愈今者惟朝夕刍米仆赁之资是急不过费閤下一朝之享而足也【享一作宴】如曰吾志存乎立功而事专乎报主【一无而字】虽遇其人未暇礼焉则非愈之所敢知也【一无之所二字】世之龊龊者既不足以语之【以一作与】磊落竒伟之人【磊鲁猥切】又不能听焉则信乎命之穷也谨献旧所为文一十八首如赐观览亦足以知其志之所存愈恐惧再拜
　　与崔羣书
　　【韩曰羣字敦诗清河人贞元八年中进士第时羣为宣州判官而公为国子四门博士洪曰刘禹锡云韩十八太轻薄谓李卄八程曰某与崔大羣同年往还直是聪明过人李曰何处过人韩曰往还二十余年不曽説着文章岂不是聪明过人也按此书称羣不容口恐未必尽然盖禹锡晚与公不相协溢恶之言尔】
　　自足下离东都【孙曰公时在徐州幕】凡两度枉问防承已达宣州主人仁贤同列皆君子【孙曰贞元十二年八月以崔衍为宣歙观察使羣与李博俱在幕府公送杨仪之序亦云当今藩翰之宾客惟宣州多贤与之游者二人焉陇西李博清河崔羣】虽抱覊旅之念亦且可以度日无入而不自得乐天知命者固前修之所以御外物者也况足下度越此等百千辈岂以出处近远累其灵台邪【孙曰庄子灵台者有持灵台谓心也】宣州虽称清凉高爽然皆大江之南风土不并以北将息之道当先理其心心闲无事然后外患不入风气所宜可以审备小小者亦当自不至矣足下之贤虽在穷约犹能不改其乐况地至近官荣禄厚亲爱尽在左右者耶【一无者字】所以如此云云者以为足下贤者宜在上位托于幕府则不为得其所【一无其字】是以及之乃相亲重之道耳非所以待足下也仆自少至今从事于往还朋友间一十七年矣【严曰此书最后言仆无以自全活者从一官于此转困穷甚盖在贞元十八年守国子四门博士时也退之贞元二年与羣往还至是盖十七年矣】日月不为不久所与交往相识者【一无所与二字】千百人非不多其相与如骨肉兄弟者亦且不少或以事同或以艺取或慕其一善或以其久故或初不甚知而与之已密其后无大恶因而不复决舍或其人虽不皆入于善而于巳巳厚虽欲悔之亦不可【一无亦字】凡诸浅者固不足道深者止如此至于心所仰服【一作伏】考之言行而无瑕尤窥之阃奥而不见畛域【畛音轸】明白淳粹辉光日新者惟吾崔君一人仆愚陋无所知晓然圣人之书无所不读其精麤巨细出入明晦虽不尽识抑不可谓不渉其流者也以此而推之以此而度之诚知足下出羣拔萃无谓仆何从而得之也【何从一作从何】与足下情义宁须言而后自明耶所以言者惧足下以为吾所与深者多【一无以字】不致白黑于胷中耳【致一作置】既谓能粗知足下而复惧足下之不我知亦过也比有人説足下诚尽善尽美抑犹有可疑者仆谓之曰何疑疑者曰君子当有所好恶【好恶一作法】好恶不可不明如清河者人无贤愚无所不説其善服其为人以是而疑之耳仆应之曰鳯凰芝草贤愚皆以为美瑞青天白日奴亦知其清明譬之于食物至于遐方异味则有嗜者有不嗜者【不嗜上一无有字】至于稻也粱也脍也炙也【炙之夜切】岂闻有不嗜者哉疑者乃解解不解于吾崔君无所损益也自古贤者少不肖者多自省事以来又见贤者不遇不贤者比肩青紫贤者无以自存不贤者志满气得贤者虽得卑位则旋而死不贤者或至眉夀不知造物者竟如何【一作意竟如何】无乃所好恶与人异心哉又不知无乃都不省记任其死生夀夭耶未可知也人固有薄卿相之官千乗之位而甘陋巷菜羮者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者邪崔君无怠崔君无怠【樊曰自太史公作伯夷列传因论顔夭蹠夀且曰天道是耶非耶公至是求其説而不得从而为之辞曰天与人必异其好恶无疑然终之曰崔君无怠则亦勉其在已者而已此子厚天説所以归之于仁义之意也】仆无以自全活者从一官于此【见题注】转困穷甚思自放于伊颍之上【韩曰伊山名颍水名严曰伊颍二水名伊水出虢州卢氏县熊耳山颍水旧云出颍川阳城县西北少室山阳城县今省入河南登封】当亦终得之近者尤衰惫【惫蒲拜切】左车第二牙【孙曰僖五年左氏辅车相依唇亡齿寒注云车谓车牙也严曰车齿本所着骨也退之是时年方三十六齿落眼昏鬓髪皆白可谓早衰矣尝有齿落诗去年落一牙盖此年作也】无故动揺脱去目视昏花防常间便不分人顔色两鬓半白头髪五分亦白其须亦有一茎两茎白者仆家不幸诸父诸兄皆康彊早世如仆者又可以图于久长哉以此忽忽思与足下相见一道其怀小儿女子满前不能顾【一作小儿满前不能顾满字一作眼】念足下何由得归北来仆不乐江南【孙曰公尝家宣城】官满便终老嵩下【一有山字】足下可相就仆不可去矣珍重自爱慎饮食少思虑惟此之望愈再拜
　　与陈京给事书
　　【樊曰京字庆复大厯元年中进士第贞元十七年京以考功员外郎公以四门博士皆议褅袷十九年京迁给事中】
　　愈再拜愈之获见于閤下有年矣始者亦尝辱一言之誉贫贱也衣食于奔走不得朝夕继见其后閤下位益尊伺于门墙者日益进夫位益尊则贱者日隔伺于门墙者日益进则爱博而情不专愈也道不加修而文日益有名夫道不加修则贤者不与文日益有名则同进者忌始之以日隔之防加之不专之望【专一作辱】以不与者之心而听忌者之説由是閤下之庭无愈之迹矣去年春亦尝一进谒于左右矣温乎其容若加其新也【一有矣字】属乎其言若悯其穷也【一有矣字】退而喜也以告于人【以一作知】其后如东京取妻子【严曰谓为四门博士谒告还洛之时也】又不得朝夕继见及其还也亦尝一进谒于左右矣邈乎其容其若不察其愚也悄乎其言其若不接其情也【一作于情也】退而惧也不敢复进今则释然悟飜然悔曰其邈也乃所以怒其来之不继也其悄也乃所以示其意也不敏之诛无所逃避不敢遂进辄自疏其所以并献近所为文【一无文字】复志赋以下十首为一巻巻有标轴送孟郊序一首【孙曰郊时为溧阳尉】生纸写【补注邵氏闻见録云唐人有生纸有熟纸熟纸所谓妍妙辉光者其法不一生纸非有丧故不用退之云送孟郊序用生纸急于自解不暇择耳今人少有知者○生字今本作乏】不加装饰皆有揩注字处急于自解而谢不能俟更写閤下取其意而略其礼【意一作言】可也愈恐惧再拜
　　荅冯宿书
　　【孙曰宿字拱之婺州东阳人公同年进士反复公书词而考之必其避谤而分教东都时作】
　　垂示仆所阙非情之至仆安能闻此言朋友道缺絶久矣无有相箴规磨切之道仆何幸乃复得吾子【一无复字】仆尝悯时俗人有耳【一有而字】不自闻其过懔懔然惟恐已之不自闻也【祝曰懔懔敬也畏也力稔切○之一作久】而今而后有望于吾子矣然足下与仆交久仆之所守足下之所熟知在京城时嚣嚣之徒【嚣虚骄切】相訾百倍【訾毁也子尔切】足下时与仆并居【一无并字一无居字】朝夕同出入起居亦见仆有不善乎然仆退而思之【一无之字】虽无以获罪于人亦有以获罪于人者【获一作服】仆在京城一年不一至贵人之门人之所趋仆之所傲与已合者则从之游不合者虽造吾庐未尝与之坐此岂徒足致谤而已不戮于人则幸也追思之可为战栗寒心故至此以来尅已自下虽不肖人未尝敢以貌慢之况时所尚者耶以此自谓庶几无时患不知犹复云云也闻流言不信其行【孙曰礼记儒行久不相见闻流言不信其行】呜呼不复有斯人也君子不为小人之恟恟而易其行【孙曰东方朔之词恟恟恐也许勇切】仆何能尔【赵本作不】委曲从顺向风承意【向一作望】汲汲恐不得合犹且不免云云【一作犹且惧不免云云】命也如何【命一作故一作可】然子路闻其过则喜禹闻昌言则下车拜【补注此本孟子之説】古人有言曰告我以过者吾之师也【孙曰荀卿子曰非我而当者吾师也是我而当者吾友也谄谀我者吾贼也】愿足下不惮烦茍有所闻必以相告吾亦有以报子不敢虚也不敢忘也愈再拜
　　与卫中行书
　　【集注中行字大受御史中丞晏之子贞元九年进士公始从董晋汴州又从张建封徐州二公甫卒而军皆乱大受喜公脱祸以书遗公公后寓东都作此书与之故言其穷居之状云】
  </div>
  <div class="pagination">
   <a href="五百家注昌黎文集_page16.html">
    上一页
   </a>
   <span>
    ...
   </span>
   <a href="五百家注昌黎文集_page12.html">
    12
   </a>
   <a href="五百家注昌黎文集_page13.html">
    13
   </a>
   <a href="五百家注昌黎文集_page14.html">
    14
   </a>
   <a href="五百家注昌黎文集_page15.html">
    15
   </a>
   <a href="五百家注昌黎文集_page16.html">
    16
   </a>
   <span class="current-page">
    17
   </span>
   <a href="五百家注昌黎文集_page18.html">
    18
   </a>
   <a href="五百家注昌黎文集_page19.html">
    19
   </a>
   <a href="五百家注昌黎文集_page20.html">
    20
   </a>
   <a href="五百家注昌黎文集_page21.html">
    21
   </a>
   <a href="五百家注昌黎文集_page22.html">
    22
   </a>
   <span>
    ...
   </span>
   <a href="五百家注昌黎文集_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
