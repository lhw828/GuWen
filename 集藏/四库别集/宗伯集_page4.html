<!DOCTYPE html>
<html>
<head>
    <meta charset="UTF-8">
    <title>宗伯集 - 第 4 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宗伯集 - 第 4 页/共 42 页</h1>
    <div class="content">　　
　　贺督抚佥都御史临川周公晋副都御史治河叙
　　
　　上御极之三十有六年秋督河大臣缺铨宰谂于廷推择资地望实可肩重负巨者凡二臣名以上而吾江以南督抚中丞临川周公与焉俄得旨定用公遂进佥为其院副降玺书更节钺以往盖特简也前是夏暑雨雨连旬不休水暴至可丈余自旧都连列郡弥望一壑旣杀麦又不可以稻小民无所恃命哭声满野公仓皇上封事臣管内财赋半天下国家倚若外府猝不幸罹异灾不儌陛下浩荡之恩破常格以时赈贷即无以固根本销衅孽上闻为感动亟诏大农熟议便宜以报而公拜行河命矣吴氓则奋袂狂走扶服三四千里叫北阙下勿夺我所天留抚我孑遗章下所司都人士颙颙延颈庶几复见河南借寇故事而某则以为是未易遂也大臣与小臣异督河大臣与他督臣异夫职业有崇卑而事任有难易东西南北惟上所使此臣矩也诚其人与地相习位与望相副亡论郡县虽藩臬大吏台察可以抗牍而留主爵可以増秩而叙矣开府臣不然师锡公诸盈廷简在眷诸密勿煌煌大号而容反汗为故曰大臣与小臣异国家因河之利久矣而中河之害数矣上甚忧河河又最善徙北徙则虞漕南徙则虞园陵是才臣之所望而却也安危系呼吸成毁系一篑廵行按视往往在沮洳之场莽荡之区冒波涛犯霜露与畚锸分功仅而弭患是劳臣之所闵而嗟也假令逡廵不时上见为避事为择便简书在前有议其后者矣故曰督河大臣与他督臣异然而公无难河也神禹之烈也而行所无事以为大智公用名御史积官抚吾吴不直为商船请命减税额半檄有司权征输缓赋一以示毋察渊毋竭泽为顺流更始而已即非时有所逮捕霆击斧断威声流闻然非郡国瞷穰之豪则亦闾阎鸡狗之雄众所指目事有左验要以锄莠拔薤与百姓同其欲恶虽有事犹之乎无事也不闻公辕门令乎甫告灾一夫骛而夺糈肆诸市立死矣自此四垂晏如絶不有夺糈者殆所谓以有事为无事之效也而公方且察迩谋远度时审势苦心疲神条荒政二十有三矢与监司守令设诚効实起沟壑登袵席中间劝导谆谆引喻凄恻读之有泣下者盖旁括府库余钱易榖数十万石市贱平贵以安待哺斯又不以无事忘有事即胼胝勤民曷以加兹语有之民犹水也民之归仁犹水之就下公业能以治水者治吴俾茕茕灾黎忍死枵腹以待县官涓滴之润讵难以治吴者治水俾河伯效灵黄流顺轨瓠子辍歌宣房筑宫为漕为园陵世世利哉公大臣也由全吴督进而督全河大任也以巩腹心以利咽喉大计也吴安得久私公异日者平成底绩玄圭告成更进而宅百揆相天下与神禹争烈荣施乎社稷泽漑乎氓庶吴蒙福侈矣虽谓公终无去吴其可矣某持此说也以慰都人士而会吾乡郡诸大夫以逮诸县令咸有意长奉要约禀明训而不可得也谒所以为公贺者而复之如此云
　　
　　又贺
　　
　　吾江以南督抚中丞临川周公拜新命晋为其院副主治河吾郡大夫谋所以为公赠者于是吴民方守阙上书愿无去公如前政文襄一抚吴二十二年也某窃以为公大臣饶大畧治河大任成命不可回公宜勿留郡大夫唯唯亡何而司农两使君亦谋所为赠者而征言焉两使君咸以职司有事于此其于公譬同舟而渉海猷念一矣某则安所更端以对无已两使君词焉而某择焉可乎乃兊使君释户版起曰楚之役责赋也而不虞吴之沼也吴赋半天下实国家外储而督发不中程若简书何夫巧妇不能为无米炊矧于国计自公以灾闻请得停见征寛积逋而楚乃藉手谢严谴矣靡及之懐纾矣歌皇华之首章榷使君释商算起曰萱之役讥关也而亦不虞吴之沼也旅有出于途而农不获耕于野嗟其鱼矣敢谓非职而秦越为夫闾阎犹以钱通矧于民艰自公以灾闻请止关税备赈贷而萱乃藉慰蒿目矣哀鸣之惨宁矣歌鸿鴈之末章词旣某乃揖而进曰善两使君之称诗以道志也而惟是君民之间为兢兢何其忠计也顾未及治河事请畧言易易之益利有攸往利渉大川夫益之言益下也而渉大川言济险也今夫川浊无所不涂清无所不洒不知凡几支派而至大者莫如河河上应天汉折万里入中国悍而善啮奔而善徙若有神焉至险者亦莫如河然而益则象利渉何也水至柔而难可以力排也民亦柔而难可以威刼也故曰伏至险于至顺则民与水一也初公来抚吴也民间席屡丰之后野有葢藏家有杼轴熈熈攘攘俗恬以嬉非有阴阳愆伏之形变异之兆也而公以凛凛抱不然之忧曰此民也是祖宗二百四十年三宫六军所恃以食与衣之民也臣幸得拥节钺开府兹土假令不深维根本之重厚瘠下以肥上何以称陛下子惠元元至意亟上疏议榷政幸特裁总额以毋竭泽而上霈然嘉纳裁额之半为金钱四万是六四之中行告公从者也公又自为令下有司自今催科及赋额者九可且勿取盈缓其一予贫民以庶几古者用一缓二之义父老扶杖读条教聚而欢呼有泣下者是九五之有孚惠心而有孚惠德者也公之善为损上以益下如此而会滛雨为灾自旧都连列郡弥望一壑麦禾烂死公登城而叹天乎吾虞有今日久矣既涕泣为灾黎请命如前所称停见征止关税者而又多所陈乞以几圣慈哀怜小民普浩荡恩苏此孑遗也他安集劝导市官粟法市攫所以为扞百方而后强者屏息弱者帖席宁饥死不敢为乱则公业已柔民心之险而还之至顺矣而又何难河险乎哉禹之治水也九川既决始乃贸迁有无化居以通利源九州岛既同始乃则壤成赋以裕邦计盖洪荒辟而经制定君民上下之间所损益可知矣今日中邦之赋琐科条其目以方古昔何啻什百千万而所谓贸迁化居者其利已半归之公上矣此两使君当职所明知也公文武操纵为逺猷鸿烈非一乃其所肩荷在赋税而所调停减缓亦先赋税上以君之心为心而下以民之心为心精神作用眞有已饥已溺之思焉兹行也用其治民者治河收渉川之效缵平成之绪以玄圭告成功六三之有孚中行告公用圭者公几是乎夫禹之昌言也固推劳益稷是风雷交助之象也两使君相与协心忧职勤其民以助襄益道之美于益稷光矣而公之明德逺矣歌信南山之首章两使君更揖而进曰子之引益稷误顾公之必能为禹而为原隰疆理以垂永利也斯父母之德而无穷之闻也再歌南山有台之三章而某因次第其语以干掌谒
　　
　　赠吴中丞奏最蒙恩叙
　　
　　环洲吴公者山阴人也第进士起家所治輙有声其为中丞宣府用边才云初强敌数犯边边人良独苦朝廷岁不惜巨万万金钱之费而烽火不得息庙堂以为忧盖庄皇帝朝而敌之大长不胜其裔孽之爱而固请贡愿终为内臣焉当是时廷议谨择可者开府縁边诸郡以与民休息而收咸宁之效而吴公得宣府然宣府竟赖以安至今则吴公者岂非真大臣哉夫边之难安不熟敌情而边不得安轻动多易而边不得安虐用其下而厚自封而边不得安故亷仁慎重者安边之要术而固国之上计也吴公之为宣府也始至则下令曰无启衅无贾怨无先示不信无我自曲将休于垣士守其伍以无负上所以包纳绥懐之意又下令曰夫圣皇治世而要荒宾从者大宁也先示恩信不逆其来者鸿畧也休养生育广升平之乐者闿泽也乘时修备以安为危者哲虑也尔将士其务如临敌对垒终日钦钦无所怠于是崇墙峻壁之间烟尘之色不惊而刁斗之声不絶戈矛之锋不接而弓马之习勿懈盖有四美焉巩都邑之胜一也久制御之策二也坚归顺之义三也厉忠勤之路四也夫宣府者古上谷地也其在今日则京师肘腋矣往者己巳之变六龙震惕岂兵不利士不众哉岂威德不逺格哉居庸失守而藩篱壊也故肘腋之地安即腹心安矣虽万年可矣夫苟旦夕之逸者忽久逺之图者也彼其居常则相视而嬉仓卒则束手而遯所谓危计耳吴公为政寛然有老成之虑焉即敌万一渝盟其谁能乘之虽久安可也兵志曰以礼为固以仁为胜故御得其道则胡越同轨御失其道则周亲易志非虚言也敌今欵关为市稽颡而称臣即重译之世不加于此矣我无其隙而彼何辞之先乎故以结归顺则约可坚也且今天下所不足者非财也忠义之胆与尽瘁之节也信以忠树功何功不克以劳集事何事不定故以广忠勤则义可风也夫巩都邑之胜则宗社谧久制御之策则华夏尊坚归顺之义则皇仁洽厉忠勤之路则臣鹄建如吴公所称为大臣非耶于是公再考绩矣上以为能下诏晋公秩少司马兼佥都御史廵抚如故而朝之士某某乞余言为寿余曰不佞有执经之役窃数数覩上宛然西顾焉今而拔擢公是知公劳苦于边深也夫上至神圣日明习国家事意且思得借筹聚米之雄一指敌形于睫中则旦暮召公矣
　　
　　赠邹龙望兵宪擢广西右方伯叙
　　
　　吾师龙望先生姚江邹公以湖广观察使治兵苏松可四年而擢广西右方伯以行吾常郡诸大夫暨五县令聚而谋所以为公赠者而谒言于不榖继皋继皋公门下士也谨对曰微诸使君之辱不榖固将有言焉幸甚藉手兹役其敢谢弗敏闻之汉人之言曰观人察质必先察其平淡而后求其聪明夫聪明世所尚以极玄体变抚世酬物宰臣用之以亮朝采着国是屏藩大吏用之以烛蘖芽巩藩维凡鸿伐美业虑无不权舆是者而曰先平淡平淡顾出聪明上耶窃尝譬之髙山嵬嵬洪流汤汤见以为瑰瓌之观蕃庶之府而不知广原大陆逶迤漫衍所磅礴逺矣辛甘酸咸之调酝酿醲郁以为至味而不知太羮玄酒之以无味为味也故聪明世所须以用而非所以用也有所以用之者也圣贤极明德于天下而要之乎平入德而本之乎淡平淡以用其聪明斯聪明之所以运而不穷韬而益光也公之治苏松兵可四年而兼治吾常镇者踰一年当此之时徼陛下威灵釡倭业宵遁海上无事公所代前使者即拜中丞兹土规画具在靡所庸更张公第以时简什伍汰老弱料饷给绳贪朘而一军如长城矣声色无所厉嚬笑无所借端表贞轨以临于上而羣有司相戒亷洁矣他如请谳之批答台察之逢迎徃不胜扰公独暇徃不胜烦公独简四封之内清凈宁一几无以窥公声迹者而独苏两岁两见告有以见公张弛之大云先是奸人挟榷使议榷苏市中机丝阊门罢市组工窘呼集数十百人手格杀营榷者纵火烧荐绅家声势惨恶鲜所惮公闻自州镇疾驰至檄守长此辈虞夺糈为亡聊耳守亲好慰遣之宜散事旣定公则收其魁众数之曰汝慕为义侠乎独奈何扞吾法廷榜之半百论如律而吴民始知朝廷有三尺在也今夫千仭之山而跛羊牧其上陵迟故也公讵不能为甘言美辞以悦其众而据法守正廪廪不可夺凡为公所为极难耳此一变也微公法几隳苏守考士而扑其哗而越者斯何与诸人事而其倚关而起亦呼集数十百人击门入攘臂大噪士踉跄弃巻走守负墙以免公亦收按其魁十许人他置不问或私公某某实包祸心焉宁第此公曰是诛意也吾第诛事此十许人者亦足以塞严旨蔽明法矣此又一变也微公狱几滥嗟乎吏道之多端也而人情之多途也闪烁变幻往往用其聪明于窥瞷避就之间以尝上指而要众誉间或以快忿疾而市威权士风民俗盖敝壊不可救彼其中情崄巇而醲于名与利也公防斧戈之寻以为严而不为惨核谨玉石之辨以为寛而不为纵舍一张一弛我无心焉其聪明有大过人者卒之民安肆士安学熙熙雍雍还于旧观而公之色犹愀然而若有忧公直为国家计根本为一方计长久而不自计其名与利后日当何如也所称以平淡为聪明者非乎盖公故吾无锡令也请言公令锡事其时中丞用直臣起暴贵以爱民为声会岁祲听民贷富家粟不时贷夺矣旁近县汹汹且见告公独苦心拊循其境内民不夺粟亦不饥而中丞不知也久之繇望郎出守一监司悍然起大役将引海潮入城坏贵官田宅示不挠公闭合三日上台使者极言非便竟以役罢所完美田庐无算而众人不知也夫上而监司又上而中丞守若令所望风而伏竭蹶而趋者而公孳孳务得民和岳岳行一意不左右顾原夫情性所禀受材质所变化冲夷渊穆自释褐迨今兹如一日岂其必建节于此而后有以窥见公也哉公擢方伯公旧物也于江以西实为其左僚有欲攘公位者挤公公飘然赋闲居不色愠除书迟两岁下仅而克复不色喜吴去家一衣带水不近为忻岭右薄要荒不逺为戚于是公之养定矣继皋公门下最偷惰弟子也弱冠蒙采拔旋以通籍中岁免归家棠阴再敷桃李藉荣幸获以其闲摄齐望履而公行以迁去门墙旧恩河海新润念之有黯然魂销者虽然今中丞固前使者进也旦夕且驿召公之建节有成劳矣安知不遂代之秉钺开府以终福吾江以南使都人士传盛事无穷也欤继皋不敏妄自谓能知公者旣以所闻平淡聪明者之说聊以貌公而又卜公之重来以慰诸使君依依慕恋之意且以自慰焉
　　
　　贺兵宪大观察同安蔡公貤恩再世叙
　　
　　属者慈极登耆皇心燕喜爰率羣臣恭上万万年之觞申荐徽称益隆尊养遂覃恩内廷以逮外僚之秩四品以上而尝列剡荐者而吾常镇治兵者今观察使同安蔡公是时方以参知莅兹土得加赠厥祖故别驾赠郡守公如已官厥考故浙江观察使公进本阶祖妣淑人母寿母也封太淑人咸予诰盖异数也煌煌命辞霈从九天施及再世公北面稽首言臣越在江介去国絶逺诚不自意遭逢普庆蒙被非望臣敢不竭驽钝布宣陛下威徳保固根本则又南乡稽首函所予诰使使驰而献之家庙以光贻燕抑又匣褕翟敬进太淑人愿亟御板舆就邸中禄上锡类教孝也于是郡国慕艳士庶翔舞侈传为盛事而某则仰叹国家所以体恤劳臣优隆大吏其已周矣思昔周之王也临朝燕遣则歌皇华四牡之诗凡人臣低回瞻顾心之所廹欲言而势之所厄弗克遂者人主不惜咨嗟而重言之以相感慰而未闻以其亲之不得将有所推荣也国朝考功法内外臣满三年考称厥职概得推荣所生顾特严外臣外臣非抚察荐不得名称职非才且贤也不得荐虽贤且才抚察不时不得荐不满岁而迁不得考葢其难如此公自内擢外迁超拜三品冠恵文都金紫建节畿甸贵倨矣任事可朞月诸台荐章樊然交公交车俄而遇国庆儌再世恩如制夫非人臣子欤他藩臬难之且百端而公遘会乘际以臻茂宠若斯之易也可不谓竒哉然公用名进士起家曹郎所更践皆清署华贯凛凛以风节自负间有所论奏秉礼据正忤贵势弗顾回翔两都间久则公之年甫强而仕也而其资序业积有十五六年深矣迨其奉玺书而来清夷简重以其羔羊素丝委蛇之度标表于上而郡邑吏望风承指争自洒濯以应于下无所藉绳约也所辖外江而内湖风波飘忽寇盗多有公下令贼曹毋鈇疑毋网漏收其魁宿解散其徒党而桴鼓不惊萑苻晏如无所辱搜捕也兴除因其地张弛因其俗寛猛因其人赢绌因其时四履之内四民之众仰流渐化清和咸理而公乃以拊循弹压之暇縁学使者指从檐晷间拔一孤生少年百千人中一出而联举上第为王国祯■〈宀禹〉县章缝士额手想望何当呈尺幅使君门墙希国士遇虑无不韩欧向公者寻公素望参兹鸿烈庆之覃由之乎程勋而酬劳讵与容容黙黙循位縻廪坐而叨恩者同乎某生也晚不及闻赠公倅郡事猥尝以典试入浙一再遇观察公魁然巨公长者生平宦辙强半在浙旧恩遗爱留其部至今讴思之不衰云夫非独弓有箕而冶有裘也赵氏象二日而胡家钦二清于古志之今胡不然公绍闻席美踵大科袭显仕而又世载明徳鹊起华问以休有貤典阀阅勲名之盛至烦人主焕敷纶綍流耀海隅公家父子祖孙以方颍川人所评公惭卿卿惭长者可以终有誉于天下矣公即拜大观察亦又朞月矣洪水壊民田庐全吴几为沼而吾二郡元元之命忍死待恩泽不尽填沟壑公安集之功多焉上睠南顾懋嘉民庸行晋而斧钺寄枢轴以次极人臣之品不难儌三世恩重褒累锡政方始耳圣母之寿齐天太淑人之寿齐冈陵松栢天笃蔡氏国庆家荣虽同休永世可也语不云乎得全全昌敢操劵而俟之公之属吾二郡诸大夫暨所领县皆公身为标表而才贤之者也谒言于某谋所以贺公者某因畧具本末声实家世之概以明非幸乃其言质言也不文不逺不知于公有当乎否
　　
　　贺兵意大观察蜀温江梁公貤恩再世叙
　　
　　岁辛丑皇太子册立礼成其明年春肇举嘉礼上遂率羣臣加上皇太后徽号有诏覃恩内廷以逮在外藩臬诸大吏之尝剡荐者而吾常镇备兵使者大观察蜀温江梁公得赠封其祖若父如已官赠封其祖妣若母皆淑人煌煌命书霈从九天施及再世公北向稽首言臣守在江介去国絶逺诚不自意遭逄普庆蒙被非望臣敢不竭驽钝布宣陛下威徳以饬畿甸固根本则又西向稽首言儿违亲而仕去家愈益逺义不得左右侍幸而遇明时儌茂恩儿所以得称人子若孙者非儿之能惟贻燕之光公既祇厥命一时士庶式歌街巷嗟异夫非人臣子欤何使君席灵臻宠若斯之鬯也不佞闻而羡之以为此非特人事也良亦有天道焉易不云乎人助信天助顺我思古人世而我违既终迷于环辙我而与世逄又中扼于回车仕而不得意既増感于积薪仕而得意又兴悲于负米彼其君亲之间若造物者阴有以限之非苟然而已不独古也余间者尝佐铨窃见越与黔两省之以岁阅闻者其人皆才大夫前是台使不时代荐者缺焉无所希恩则姑为下所司更核而上而后乃得请给爰着为宪令葢其难如此公之用三品秩治兵吾土朞有半耳升储至巨典盈庭争之且十许年而上一夕奋干断许定大计国庆已覃公屹然为扶冯于分得首沾于秩得推庆再世而二老人又方踰耆矫健无恙得身被金紫褕翟之荣也得全全昌岂人力也哉虽然公遘会遭际以及异数天也乃其积勲累伐以卫社稷则公所自为非天也葢公往以郎督饷边会东事急俄擢藩参监辽阳兵援属国岚山雾海往来相冲倭以宵遁公于疆埸业炳焉有成劳矣迨超拜以来不钩剔而明不绳削而威风猷所震能使羣吏承指奸人屏息即榷使四驰所在驿骚而吾管内谧如穷檐下蔀恃有宁宇公弹压之功多焉寻公边勚参兹民庸庆之覃其由程功而酬劳讵与循位黙黙靡所见奇坐而叨恩者同类而并侈乎余又闻封翁为人长者自公通籍谢学宫饩即官封翁泊然弗有也晨起跨一驴治田十里外晚而策归以为常葢老而弥勤太君衣麤食粝贵而弥俭齐徳一操居然鹿门髙隐哉夫天道福善而益谦明乎二老人之天而后益着于公之天以余窥公文武具足声实腾茂非久定畀节钺开大府虽晋而极人臣之品度所能自致者锦江之濵玉垒之阳重褒累锡繄惟二老人即三世恩直操劵俟之矣公之属吾常镇若苏松四郡守夙禀矩矱欣覩盛美征余言贺也于是乎言
　　
　　赠郡伯封丘南亭邉公晋山东观察副使兵备霸州叙
　　
　　吾常郡守边公以西安守行服家居甫公除也而上即家起公守吾常葢异数云前是公尝为吾常贰其治尚威严大事霆击小事斧断吏民惴惴若负霜雪然公之为严严于舞文吏民之豪而扞文网者耳他善良实恃公奠袵席公又洁亷其于私钱若驺虞之肉窃脂之榖匪独不食自其天性所不欲也盖公去而民讴思之不忘后十余年为乙未而公被命来为守民乃大讙噪吾神君来矣扶老携幼顶香盆望尘遮迎效郭细侯骑竹马故事逺迩传为盛而公所以为守即不复用威严理也曰常吾旧治吾必有以答父老子弟相慕愿之意一切务简静夷易嘉与元元休息讼非大不逞若杀伤人者勿收按而讼师奸胥逆折屏息四境之外矣吏事持大体不毛举其细然程赋不乏供行水不废蓄泄稽察盗贼不闻桴鼓而阖郡晏如矣家累不以随自奉菲薄过于寒士所省供帐酒食之费以百千计凌晨坐堂皇日仄而休衙庭中閴清郡门如水所省膏火费亦以十百计而郡大治矣戊戌大计羣吏天下郡守治行尤异者三而公第一于是太宰一拟公督学再拟公边镇阶观察副使上皆留不下而下者为最后拟兵备霸州郡之父老子弟咨嗟涕洟狂走失次谋借寇不可得而公之诸僚大夫服公矩矱久亦相与悒怏若不能一日去公者余谓吾常获私公再矣夫安得恒辱公且赤闻霸之重于吾常而上之用公于霸为重于他边镇也今夫霸斗大一州耳乃京东保障之寄实作镇于此其管内所谓去天尺五者也近臣近亲目摄肘掣故调剂难其俗好弯弓跃马探赤白丸为弹曩正徳中有司一弗戢而刘齐之祸躏中原几墟矣故弹压难涝旱时有加以利臣四出椎骨及髓竭泽而渔明年将无鱼故抚循难其重若彼其难若此此非急功名盛声容与夫偏至一节之士可得而办也凡吏严者疑多亷亷即苦峭厉刻深甚者祸贼寛者疑多仁顾其人慈恵爱人即往往苦不亷世至以亷刻贪仁相随属若药之苦温良毒然斯无异故彼第就其性所近为严寛而非夙有标本操纵之辨也第慕亷仁为声而非真有悃愊粹白之实也公束发登朝二十六年于兹矣其严为锄莠拔薤而不为惨核其寛为纵辔解网而不为陵迟其亷为朱丝玉壶而不为溪刻其仁为威凤祥麟而不为驩虞以俗为政不以我为政以我殉官不以官殉名醇乎伟矣上以霸畀公惟以畿甸首善之地文经武纬兼施异用以固根本而销萌蘖咸于公乎赖任使方他镇甚厚公又建节禀三尺专诸一道诸所兴罢得自致不但昔之领一郡兢兢驭绳墨而已敉宁耆定之烈且朝错采而夕闻于黼扆所以为国家巩瓯扶鼎岂轻也哉吾常固无敢以一郡恒辱公有如上念故都丰镐他日以中丞钺还公江南吾常之棠阴吾见其三荣也于是郡父老子弟惘然以去而诸僚大夫亦皆洒然曰诗不云乎恵而好我示我周行吾侪正无必重去公其务相勉为亷仁奠此一方以无失矩矱即千里而比肩矣余不敏遂受简书之为公赠
　　
　　赠郡大夫河南钱公应觐叙
　　
　　窃尝考于虞廷咨牧之辞首曰食哉惟时而终之曰蛮夷率服葢牧职之重如此厥后孔门弟子若由与求褎然表政事之科而他日言志由第曰可使有勇且知方也求第曰可使足民彼其居平所肩荷心仪以为能事厪厪止此矣假令作牧典州足食攘夷安所分而处焉则又何兼才之难也今之郡守犹古州牧之遗也而其职所领自刑罚教化以逮于钱榖兵戎靡所不总统提衡下邑邑事无巨纎靡所不受成葢古之为牧者十有二今天下大郡以百数若碁置然由求殚智竭能而不能兼而今合为一官当之一人又何易办也噫兹其故可思矣方内无事灾沴不生衅孽不作野有葢藏徼无传警烟火万里文恬而武熙当此之时守驾五马露冕行春而治耳故不兼才而易今则不然人主西顾忧兵食公卿大臣焦心蒿目庶几东南根本之地为国家外储可以晏然无旦暮波涛之虑而不虞其亦多故也自顷者两丁水旱疫疠之余氓相与粪其余业幸岁羡升斗惟是以抵见租不给而并索其旧逋困矣海国见告不为备虑猝有变备又无余钱窘矣此亦所谓师旅饥馑因仍之秋而非若数十里之邦可以次第而为也故兼才为难虽然世所名为才者政不由求若耳果由求也即难者易矣吾常郡大夫河南钱公今之才臣而上所咨以为牧者也用望郎剖虎竹符以来含香握兰名在省闱未尝仕州邑试制锦烹鲜之理也起曹郎署回翔揖降未尝治兵赋稽什伍综出纳也白门朱雀之间可隐可仙未尝亲叫嚣敲扑之途也曹事可以白决尚书之期可以不顾未尝习簿书期会筐箧刀笔之鞅掌也而公自下车于郡事一切治办丝若棼而理马若啮而驾经纶操纵无不如意若不繁剧者他置勿论即主计者数下记督逋赋辞甚峻公不为动也方且询瘼咨蠧为条便宜谋万民之安而民用以无虞于贫潢池之警闻而公不为哗方且内修备外示暇以身为金汤而民用以无虞于乱去贫与乱虽治天下易矣何难一郡乎则公非兼才而何也语固有之任大事者必诚与才合公几微粹密之地恵慈洁清一禀于笃醇驺虞鸾凤不足为其仁朱丝玉壶不足为其亷夫既仁且亷进乎诚矣以诚而用其才外内已合矣故公所谓眞才者也公今且奉计以其属如京师朝明年今夫四朝亦虞典也如经所云岂其区区修礼如器协时辑瑞之文而已哉固将奏言而试功焉重华在御垂心郅隆之模有如览常郡守治状足食攘夷不悖古咨牧至意下诏召问天下一郡之积也今海内虚耗太仓无见储何以佐县官西北边多事何以郄敌守具以对公无若由求言志者輙谢曰臣才第办一郡也必有借前箸而筹矣属自武进而下凡五县令某某皆一时之才所与共为理者也将从公朝征皋言纳行李于是乎言
　　
　　又赠
　　
　　今年冬方内长吏相戒以其属如京师朝明年制也于是我常郡大夫河南钱公奉计促装以行而所隶郡县博某等若而人羣而谋所以赠公行者而谒言于不谷不谷谨对曰幸甚不榖之获因诸君以有献也虽然诸君试言焉而不谷试择焉于是有按诸生籍而进者曰夫一年树榖十年树木百年树人言育材也故文翁选学官童子使便坐受事而巴蜀以好文公不尝抗言学使者请无抑童子试益増青衿额乎是明徳之遗也诵泮水之四章则又有按乡书而进者曰夫诸侯贡士一适谓好徳再适谓贤贤三适谓有功言贵士也故吴公推毂一贾生而以首治举公所兴士举畿试大县丽车下者以十数江岛僻少文亦不失一焉是薪槱之烈也诵棫朴之首章则又有按旌书而进者曰夫治太上教导之其次整齐之最下刑罚言教重也故孝子悌弟贞妇顺孙时以众多而黄霸以褒爵赐金公今为郡甫朞月俗几变观风之使察幽宣媺虑不胜旌矣是正国之效也诵鸤鸠之卒章词既皋乃拱手起谢曰善诸君之称诗以颂也顾独未循其本夫古之治教出于一今之治教出于二古司徒之官所掌财赋户口所隶学官保师故一今断以宗伯领教化司徒领会计故二然犹有合而未尽分治而得兼为教者惟是郡国二千石若令长而已故曰民之师帅此其职亦以重矣而世儒俗吏故往往旁夺其力于刀笔筐箧厨传之务而虗縻其精神于期会殿最课试之文内以营其家外以营其官彼其身之弗治而曷以教焉不谷习公为郎时所职户曹岁课利薮蠧穴众所熏心染指而公濯于污泥拔于缁尘孤介迥特业隐然系都人士之望日者剖符慿轼来守兹土名位弥髙风采弥峻形势弥便廉隅弥饬葢自指使色笑以逮张弛行罢靡不为楷模型范者而犹兢兢焉唯恐少纵人以为特操公以为恒行人以为亮节公以为应迹譬窃脂之于谷驺虞之于肉自其性所不欲非以为贪夫警亷为浊世激清也语固有之标直影直故治莫大于兴文造士移风易俗而簿领为下教莫贞于素丝氷壶而条章为下夫郡也得公为师虽家弦戸歌乡举有选吾弗敢谓多虽人君子而屋可风吾弗敢谓异何则风所渐摩者逺矣且诸君亦犹记关西夫子杨伯起乎四知之盟盖在东莱太守时卒乃征为三公显功名汉室公今行矣行且用风节被征拜大都河南颍川之理不足为喻矣于是不谷亦诵鹿鸣之二章诸君辗然曰善子之称诗以颂也民以不恌而君子以则效非公徳音孰能当此者乎抑岂惟吾侪士民公奕然载徳而朝即享于天子必矣请书遂次第书之
　　
　　赠保定太守贾公兵备山东叙
　　
　　今年春山东治兵使者阙有司第中外资望声实茂著者莫若保定守平阳贾公疏其名以上报可于是贾公受玺书单车行矣保定之人士不胜其借冦之欲则相与狂走叫呼攀辕止车足然不得竟借也诸属邑令长自清苑而下靡不难公行乃俨然列治状于史皋曰惟是使君休有迁秩矣县官诚重齐急才夺保定往胡不念都人士失怙恃也无论都人士即不榖二三兄弟辱在下风使君实覆露我以无虞諐盭而一旦去之禀式之谓何夫槖笔而传循吏为后人师史氏职也子岂有意乎哉余敬谢不敏顾窃念曩者尝一持使节过保定望见公颜色公固长者又治理流闻阙下藉甚余耳熟久矣愿有以复诸君今畿内之郡八不视汉扶风冯翊乎保定去京师又最迩浩穰于三辅彼其控扼重关外捍匈奴而内辅朝庙滹沱易水奔命旁午赤白之嚢靡日不交也所隶州县二十广袤几当外行省之一居半尺籍羠羯不均寇盗充斥夫险阻阨塞则供亿难幅■〈巾员〉延博则拊循难军民杂处而盗薮则防弭难也先是保定比不得能太守主爵者畀公直以公才宜保定无所难耳公禔躬端轨方亷爽亮内外上下洞澈若镜既下车求瘼摉蠧簿符殷集无巨细缓急缕析网摄若窽解然狱讼繁兴胥吏无不睥睨公旦坐堂皇单词剖决各得意去军民鲜嘉肺之声吏无所上下其手何其辩也居常煦妪敦本节啬不用毛鸷为能至剖摘奸伏则山奠石立屹不可动卓瞷上豪不敢居间齮龁阳桥之鱼扱纶错饵莫能迎吸大布脱粟素丝羔羊蔬核之饷絶迹于邸门庭皭然不啻秋水僚属顾化相戒以长物为凂得无负我公乎葢公之操持凛凛又如此县官不重齐则可诚重齐急推择治兵之使计无出公右者则保定亦安得长借公也微独此而已国家建都燕江淮灌输由山东入而临清权衡南北之漕表里三辅又一大都会也抑其中泉货充牣厨传绎骚萑苻之冦所在而有假令天下万分一有急一揺足轻重而势分故先臣丘文庄公尝议以为当宿重兵其地以备缓急御非常葢其审也夫以临清若斯之难也非得如公者持宪饬兵以坐镇而弹压之必不可不然岂其轻去股肱重郡而徒以循资转公哉夫天下吏治最急惟守令上则为监司公才宜守则宜监司易保定则无难临清公行矣向二千石虽贵倨得所志然困于逢迎束于受成间不能无屈首今官重于守得专制便宜行事公驾轻就熟宁复忧羊肠如所谓供亿拊循防弭之难者乎昔伟节称父于新息孟坚行部于冀州贾之先在汉往往用能吏显余故策公驾未税齐而声迹必照映漯河濮卫之濵犹保定也故事列边开府率用习边者法得繇藩臬超拜公山以西人宦迹多西北今治兵习兵他日持中丞之节镇幽蓟上谷间又安知县官不终以公惠保定也乎诗有言蔽芾甘棠勿剪勿伐又言我觏之子衮衣绣裳公甘棠固在即衮绣而来非逺诸君第守画一奉约束如向时人士被服教化毋忘公恩信即公熊轼建隼而居郡无以殊矣于是诸令长若李君某翁君某以为然旣以慰谕都人士广其去思而又书以贻使君明所为兢兢焉
　　
　　赠同年卫阳赫君司理苏州叙
　　
　　葢某登籍而与赫登甫君并出应虹陈先生门也陈先生业已由给谏出治兵东海上而诸同时在门下者大半领除目或得告去独君待次天官为最久而又雅以余隶史氏职不事吏事则时时过余谈说平生余未尝不咨嗟异之焉君之称言曰夫干将莫邪曷为而宝也见能断犀兕辟妖魅其用异也遇时而弗试即人莫覩其神矣骐骥之足曷为而稀有也见能追风逐电絶尘而奔也就驾而不千里即人人以为驽马矣夫力耕不如逢年善仕不如遇合七尺丈夫而用文章致身既以乘风云为时用矣安能睢睢盱盱脂韦突梯而以负明时乎且夫士为不朽要在所建树尺寸耳人寿荣名宁有旣乎时余无言第目摄君君一日又庄语余曰器贵藏才忌露剑锋刃凛凛特甚不缺且折夫骥所称者徳也以余览观古载纪所具列循吏歴歴可指数已率奉法修职无赫赫名必以武健严厉而后为胜任而用愉快也循良之谓何虽取世资博殊赏万一用之余岂愿为哉余闻其言叹之谓异日者为吏而有贤能声褎然而显事功非他人必君居无何苏州司理缺则主爵者以君往于是君携其装都门旦夕由齐道鲁浮淮涉江而入于吴未发顾问余子锡山人去金阊门不百里而近当习其俗余曰君而奚俗问乎君为若官第论官夫司理者古所称为士师者也在今秩七品隶之大郡法得尽理其郡狱词而有所平反然而部使者耳目也部使者廵行州县即司理亦得从之廵行州县故长吏之能否民间之利病部使者亷而问之司理得以告也故司理而任即吏与民俱受福焉不任即吏与民俱受病焉其职重最难称也君行矣无论君所自治州一县七皆物伙众盛俗奢而讼繁号难治即其旁郡如吾常若松及镇皆君车辙所得遍歴也君自计能悉披其诸长吏之肝胆而烛照之乎今天下之网密矣大江以南旱魃为虐米一斛几千钱又海上用兵纔罢顷复报濵海一二县没大水矣夫三吴畿辅之地国家财赋所自出也兵荒因仍即民多流离而困苦民多流离而困苦即多作奸触网不自惜者且夫法者火也火若逸必横焚君得无希上意旨鍜炼而不察元元之情乎夫于此葢亦有道焉激浊而扬清者公也虚心而平允者明也殷忧而过计者忠也旁询而博访者仁也宁树怨毋宁市恩宁漏网无宁察渊者直与寛也此数者通儒之全徳哲士之卓荦而老成长厚之虑也故人有疵徳斯天有盭气寃魄不化乃甘澍不降非所谓感召自然乎则不可不慎也君行矣君徒欲文无害不失其令名即君向所称器贵藏才忌露恢恢乎大哉余不能赞其一词虽余亦终身守之弗失若欲有所建树光显于明时余言傥有当焉君第勉之余且时从余乡吴下人来京师者一一问君政君应令余有所欢呼而起舞进一觞快矣于是君辗然避席曰余不佞安能令君起舞而快然不敢忘子言以羞于我东海陈先生葢君大名人貌稍苍类古有道长者故其前后所称言率依于厚余旣与二三兄弟朱君雷君邹君置酒送之东郭门外而余又鳞次其言及余所告语如此
　　
　　赠郡伯长治周公应觐叙
　　
　　今庙堂之上衡量之地往往叹世无真才夫非无真才也繇无真心焉今夫才也者妙于鼓舞而运于精神通于万变而起于方寸极于参两而根于性术大臣用之以格主非定国是剖符绾章之吏用之以和人民奠藩维非夫赤心白意果足以光日月动鬼神贯金石而能耶彼勇任其意气之所偶激智虑之所偏至于是铺张挥霍以为博大而卒且虞于踈绸缪栉剔以为纎密而卒且虞于窒夫其为博大为纎密一时非不亦可以用众集事而卒且虞于踈与窒则国家之事有受其敝而元元之众有蒙其殃者而用人者遂以为非才相诟病而不知世未尝乏才也其真有所移易而精光蔽蚀也辟金之在冶水之在沼镕炼澄定之力不至以殽杂其本体而曰安所与利用而养生嗟嗟斯岂通论乎哉吾常郡伯长治周公■〈宀禹〉内所推为才臣者也乡者东方用兵所调遣无虑数十万所需饷无虑千万公用司农郎往给军兴檄书旁午呼吸致变公握筹挥羽飞挽以时民不告劳士不告饥竟以倭殱来守常郡郡外江而内湖为留都屏翰自昔而重所治隶邑五俗龎杂有悍而狞有弱而狡是不易驯也富者田连阡陌然困更徭贫者曽不得食糠粃化为游手是不易均也豪右奸胥因縁为表里乡僻之愚氓噤不敢望天日是不易察也簿书之填委邮传之往来昼鲜宁晷夕鲜淹漏是不易给也然公为之拔薤锄莠间行于豪猾而凛凛负霜雪矣恤贫逹贤多借于幽遐而煦然被青阳矣请托之门杜侥幸之途塞争夺之风息喧嚣之讼平葢公在事甫二岁许而郡以内清和咸理政局甚博大文法甚纎密而卒不见其踈与窒者则公之为真才文武具足而张弛毕当也而余窃又以窥公之心则真视国如家视民犹子者夏旱不雨农事告瘁公徒跣呼天躬引咎甘霖四濡岁更大穰境有利臣狐慿狼噬公折其角不左右顾頼上圣明有诏逮治野以胥庆凡此皆公痌瘝恻怛之实悃愊肫恳之素足以格君而格天故国不难反汗天不难消祲其为效若斯之捷也讵可以声色之间袭取而幸致也乎不见丰城之宝剑乎置之土中而其紫气乃上烛乎斗牛物各有其真人才亦然公今以觐行矣朝廷大典章大政令日以壅阏山采水榷民间大患害日以酝酿在古阿衡耻挞市辜内沟夫任天下之重尧舜其君民此皆才有大过人者而耻与辜之真心则所以佑世觉民原本也公之才与诚郡中见一斑矣兹行也有如上开便殿延见来朝之诸侯诹以治道信则可以谏一言而悟易也哉吾将与田畯野老拭目而观之于是公之属五邑令晏君某等皆良令也而又皆能以公之心从公上京师奉计典吾见主衡量者且啧啧称多才矣
　　
　　又赠周公移守苏州叙
　　
　　吾邦伯长治周公毕正朝还治郡甫三月也而俄奉诏徙守苏始榷议起吾江以南四郡创五关角而立千里之内商船往来虑无不受榷者而市肆自质钱外幸以无阑号为安堵一日苏市中讙传税监且下紧令榷机丝诸治丝家不胜窘卒罢市谋徙业组工靡所得食则投杼而起可百千人亷营榷者主名搏杀之纵火烧荐绅家声势惨恶赖前守民所爱也挈两县令招谕之百方凡五日而后定而守业以迁去督抚中丞以谓苏一大都会也又乱新戢守安可一日缺且守素非有威望任事为旁郡所信向虽拥千骑居上头不足消反侧使长久无事其以常徙苏便中丞言吏部吏部言上朝奏夕报可于是公之为吾常二年往矣公居官亷所食民间一水其治务饬纲纪厉风采讼庭肃清乡者他税监尝越江而榷于吾土地公折其角不左右顾岁亢旱公菲屦徒歩以祷卒获甘澍以有嘉榖凡公之斤斧恒信于奸胥名豪而其所袵席恒在于穷檐丰蔀公之强执即不肯朘下阿上而其精诚至以人而格天常之民愿长有公不啻婴儿之恋慈母也而中道以徙父老子弟狂走叫呼郡之名股肱等耳而今者乃夺常予苏为夺者重耶为予者重耶县官诚重苏诚才公可急使猝不幸他郡复见告复移公莅他郡耶涕泣满车下不得反余觧之曰是夫一隅之见而非通方之观也夫重苏所以重常也常安得私公国家北都燕畿以吾江南为外府四郡碁置山水相错如绣惟是苏与常接壤时平则肩摩世难则肤剥辟若一家然是其为同室而不第为乡邻明矣在汉渤海废乱龚少卿至起徒中驰传以往公自常移苏不越宿而受事先抚所治金阊万家释燕雀处堂之危而贻虎豹在山之安夫一城安则百城俱安中丞为此方计长久果无便于此者重苏乃以重常而亦以为朝廷重根本也常安得独私公虽然公亦以常之治治苏耶百仭之山而跛羊牧其上陵夷故也民之无聊快于一击谁为厉阶有执其咎然已太逞矣人主在宥不即夷戮苏民动辄梗王法顾如三尺何夫弛张公所审也竭泽而渔明年无鱼顷大农新被旨飞檄督积逋有司一切停俸至严切矣苏财赋当天下半以十五六年旱涝之所寛假而一朝见攫括椎骨及髓闾左安所托命惧又阶之厉也夫缓急公所操也波流茅靡俗之壊比郡然矣而苏为甚毋论袭骄好奢所从来久彼其揺笔填词转喉谐声调笑讥切优孟之态虽文士不耻为焉流风相嬗家濡而户染盖有识者不忧乱民而忧浇俗斯其虑逺矣二千石民之师帅有如励精圗治相与移易诚非可以声色猛厉而禁也语有之王道本于诚意公诚与才合政与诚合备善诸法矣即易地而守易民而治道化其兴乎故以公为之常亦治苏亦治然公治常而未见常之易也则公之眷然于常将有甚于常民之恋公而欲私公也哉言旣父老子弟怃然会公之属五县令闻余言也而亦色怡蹶而起曰公毋忘常民而忘我绾绶吏乎诗不云乎徳音孔昭请次第书之持以赠公庶几终禀式而寡过乎
　　
　　赠郡司理光化韩公应召入朝叙
　　
　　吾常郡理楚光化篸岭韩公以进士理常之五年吏部推择天下郡理邑令治行尤异可给事御史选者以名闻凡若干人公名在第二盖极选也疏屡上不报会今年六月当复开进士选选曹无所从得缺则别为疏取旨檄公等诣阙需次而以其缺予选人于是公脂车行矣余惟朝廷天下国家之事惟宰相得而行之惟言官得而言之故言官之重与宰相等国家设内阁预机务比于宰相其政事分隶六卿而给事主封驳御史职廵行惟是纠正奸弊弹劾官邪并得非时露章靡所避盖其重如此顾兹选辍弗行浸寻十年往矣额员大半虚班序落落如晨星遣者及瓜时不代亦言路一厄会也前是诸署曹郎衔召者主爵者亟请改选支匮乏牍无虑数十上而上弗许风尘萧瑟索米长安市良苦士大夫则望九阍而疑岂其便榷利而忌直諌乎哉毋鲸波东靖狼穴西荡藐天下事无足为者而弁髦此官耶余窃明其不然夫上严主也而实寛主也榷事起毋论台省凡郎吏具得奋其笔舌以争激辞狂论有侪辈所不忍受者而一切穆然优容之东西之役何尝不公听旁采以收成效而弁髦为故夫疑者误也不见近置相乎梦且卜久之一日而下制麻旧辅新参同升并命煜乎追古重华五臣之数嘻盛矣今夫重宰相即未有不重言官者俄而下明诏其以前后所召入郡邑吏博抡妙简备列耳目固知皁嚢白简白马青騘朝着出入相望为辇毂下旷仪荣观也公今行矣寻以言为职矣国家幸无事宫闱辑睦储副尊安非有乡者不必然之虞城社修饬台阁同协非有巨奸伏慝蟠据而窃玩之患殊庭解约留孽剪芽非有烽燧之警羽檄之交海内所扼腕独阏政不即决榷使不即撤逐臣不即还为郁郁耳斯其象为否为蛊非夫救时君子所为戒苞桑而利渉川之日哉譬之人身然病不在肢体而在腹心不治将深善疗者毋急攻毋泛投精心察脉案其病所在而施砭焉砭与病相中而否以通蛊以平矣公国之卢扁也语有之理天下者视理身又曰天下者一郡之积也昔于定国为郡决曹征入为御史好直諌卒至廷尉丞相封侯汉业光焉吕夷简推绛州用文穆荐召拜侍从多所陈对后竟为名相宋室之乂安赖之公之理吾常亷平不苛单辞疑法应手立断其精神力量可以综数官而不欲越职守以见竒其才望标格可以司百吏而不压寮寀以示异盖遗直之遐轨而公辅之逺器也夫以其哀鳏寡重民命之真心用以感格人主何诚意不孚以平亭剖判敬狱慎谳之素用以规切大政何窽会不中信而后諌择而后言如龟决策如矢破的上至神圣所以转圜更弦一反其疵国病民旷官遗士之旧以还太平有道之隆者宁俟览之毕哉异日者海内翕然传诵銮坡栢台之间有以片言悟陛下者非他人必公也是休否干蛊其功果在言路而言路之果为国家重也其亦以公而重也夫于是公之属若吾锡林君某而下揖而曰公必为言路重子之言亦庶几为公重余谢不敏遂书以赠
　　
　　送李参军还寿阳叙
　　
　　龙池李参军者淮南寿阳人也参军长公鸿胪君孝尝割股愈母疾名闻搢绅间余习鸿胪因并习参军云李之先燕人簪缨文墨累累未尝絶至其在寿阳则自参军尊人小山翁用计然氏言以赀雄里中而又倜傥好义凶年出粟活饥人数百人于是寿阳李赫淮南淮南人诵李氏义无穷焉参军少时亦尝从其兄业举子即折节读举子书声琅琅彻户外诸诵李氏义者輙谓天昌李氏后乎必且在参军参军三上有司弗利则从洪涛中买舟楫济人以无忘先尊人之徳人几溺而活者又不可胜数参军有大志状貌魁硕不与人羣抵掌论天下事无不中肯窽既弗利举子乃蹶然起曰丈夫束发受书而必以科名显耶夫亦卑卑也乎夫干将莫邪不试则人莫覩其利矣鸾凤伏于樊笼则人莫覩其竒矣且夫萧相国勋庸荦荦不尝为主吏掾哉遂入京师就吏部辟为掾史客有劝之者尔代以文学兴胡刀笔之为不听卒就掾史居无何又蹶然起曰夫夜光之璧无因而至前则人按剑视之鸿鹄志在千里一枝假息耳余安能懐璧而见疑而不千里也余亦丈夫耳安能碌碌执簿书奔走于显者之前哉复如例乞为京卫参军蹔归寿阳嗟乎如参军者将有大施于世焉士亦胡可以皮相也时其子太学生以言余余为之序曰余经淮南盖尝登八公山下视寿阳南引荆州东连三吴北接梁宋西援陈许其地外有江湖之阻内保淮淝之固其利金石皮革苞木管竹其俗尚气力多勇悍其人习战争贵诈伪而李氏乃隆然以孝义闻也此岂其性然耶又何其萃于一门也且古称一命之士苟存乎爱物于人必有所济则参军布衣时业以济人洪涛中今且参戈幕赞佐谋画又其位将日以寖显其所济人又安能以限量乎夫天道恢恢岂不大哉太学君褎然起声矣
　　
　　赠邑大夫濳江柴侯应觐叙
　　
　　窃尝览古今之变考论吏治得失之林则知政者由俗者也所以为政者由人者也盖俗之嬗也久矣虽甚良吏驭于程墨牵于文法其势不能避而之乎一切之外以与世抗而独不能俛而处乎一切之内以为世役贾子之言曰移风易俗使天下回心而向道其本不在簿书会期之间夫居今之世由今之俗假令簿书会期悉屏弗用上何以摄下下何以应上上下不相摄应亦必不可为治然而曰其本不在也则何适为本儒者言刑罚必言教化言催科必言抚字言周官之法度必言关雎麟趾之意夫以关雎麟趾之意行周官之法度此太和在成周宇宙间至今称不衰也明兴吏治凡数易大抵始乎悃愊卒乎巧獧始乎安简卒乎烦碎始乎寛大卒乎武猛迄今极矣余涉世浅及事邑大夫前后不过六七公其人往往而贤然其于节文寛猛之间一何难兼也而今大夫潜江柴侯实交余间语余曰夫锡江左大县也上供之金钱亡虑若干万四垂之氓挟睚眦相雠恨者讼庭为满冠盖之客项背望于郊使吾师曲逆饮醇酒不事事乎虑难为上毛举鸷击好为小辨师赵张虑难为下吾兢兢忧其职有如儌天之幸吏民相守奉法共臻于和平吾称塞过半矣余拱手起谢曰甚善侯斯言阖邑元元之福也而余退而瞷侯行事戴星秉烛以为营朱丝玉壶以为操鸾凤驺虞以为象敲扑未尝弛也要以抶惰惩奸非用饰怒租赋未尝不督也为调缓急酌程限以输匪用最课厨传未尝不谨视也所藉手成礼匪用媒誉衣冠之族不幸扞文网未尝不批击也蹙额腐心不得已而后当之法匪用博名其于下不为廪廪见严不为煦煦见徳而下悦其于上不为矫矫见异不为翕翕见容而上亦悦朞月之间吏民敛手相戒一禀于恒度毋或冥顽累侯仁明其年秋暴风禾穂吹为空一雨复实老农传为异卒以有岁侯之果能以其邑共臻于和平如此昔单父弹琴不下堂而治中牟驯雊雉童子有仁心今夫五音七弦何适于治本之心和而声和也人鸟适相习何为异本之政和而民物亦和也侯孳孳务得民和爰洽鸿化遽感嘉瑞余以此乃叹古今人不必相逺簿书会期不必悉屏弗用为之有本末行之有名实耳侯今且用职事如京师朝明年矣朝廷之政亦凡数易矣不务行谊而务意气不竞职业而竞议论不尚长厚而尚陵轹迄于今亦已极矣侯今日奉计之吏他日弼违之储也今日制锦之效他日补衮之模也南北交警士鼓噪于庭太仓无见粮上宵衣拊髀劳于周宣侯朝集之暇试游心寓目周庐交戟之旁主徳军情官常士尚傥亦有慨于中乎则何长计便画令朝野蒸蒸并臻和平之福哉杞人之忧天亟矣侯还幸为我终言之是行也侯之寮丞王某刘某簿黄某尉黄某皆精其职佐侯以和其民而有惠于余邑者也征余言纳行李于是乎言
　　
　　贺邑侯赵公考绩蒙恩叙
　　
　　邑父母粤新会赵侯来令吾邑之三年政化醲洽绩用有成两台使者以最书闻上下其书冢宰冢宰属考功氏按六条序其伐以上上曰此佳吏也其令司封氏予恩如制于是侯拜有貤典逮厥所生龙章垂天煌煌乎宠矣邑之搢绅大夫席宇下久观成际美交臂相庆爰聚族而谋所为贺者而授简于皋余旣纳简书则揖而前曰兹役也微诸大夫俨然命之皋固将勉焉虽然愿诸大夫之先有言也时则有若大官丞典属国上林令之属言曰■〈宀禹〉县绣错令长碁置孰是恩貤匪荐曷畀侯名剡驰何第十余乃孚宪令有成赞书于都哉是孝子之至荣也敢以为侯贺则又有秘书内史尚书郎之属言曰北山闵劳靡事弗为羔羊自公退食委蛇侯太勤止将谒帝所佩环从容以燕以处于都哉是劳臣之极愉也敢以为侯贺则又有藩臬大吏郡太守之属言曰鸾凤枳棘大夫百里由人适国足下伊始侯之勲名如日斯升殿邦扞圉以罔不胜于都哉是才臣之鸿畧也敢以为侯贺则又有中丞冏伯给事御史之属言曰有释制锦补衮是工有翔双鳬去而乗骢侯征不逺徃作耳目批鳞揽辔为宗社福于都哉是贞士之上猷也敢以为侯贺言旣余复揖而前曰善诸大夫之为侯贺也以忠孝相慕悦而以公卿台諌之业相期勉备矣无以益矣乃余窃有窥侯之心今夫渡虎反火至卓诡也而弘农托诸偶然化刀剑为牛犊条教甚设而渤海以归诸圣徳彼皆有殊尤絶迹不以自多而惟是尊主芘民之为兢兢故足述也侯之心亦若是斯焉已锡大县也货之所流而宾客徃来之所经其赋额在一郡视他县甲而逋负亦最伙其衣冠文献不乏而奸宄亦实繁其民偷衣羙食相诩为富饶而闾阎鲜终歳之积街市鲜终日之积侯来为令批郄导窽一切迎刃而解追呼非驿骚也课往往为诸县最矣钩距未行也而奸人屏息夺魄矣厨传非餙也而过客得意去矣兴罢因其俗威懐因其人操纵因其时葢自侯任事以来狱讼减少盗贼衰止其效乃至雨旸时若顺成大有盛矣而余察侯之色方且穆然而深维惕然而若有忧丰宁而虞旱涝承平而虑兵革盱衡檐蔀之逺而凝神几席之近程功一日之暂而算效百年之久履满而惧居成而勿怠深乎深乎侯其有弘农渤海之心乎然又有本矣侯所产固吾先朝理学大儒白沙先生之乡矣其精可以治身其绪余可以治天下国家门墙里闬侯闻道意不啻耳接焉吾夫子不云乎君子学道则爱人侯学而后从政其精神作用深心极思卓乎有出俗吏刀笔筐箧之上有以也夫不伐不矜公孙硕肤即相臣之体段于斯具矣又何暇与弘农渤海量功较徳乎哉公具台諌之业余不以为侯贺而且将为国家贺得人也于是诸大夫乃复前曰吾侪覩侯之貌而未覩侯之心悉其政而未悉其学也子言则诚备矣无以益矣余敬谢不敏遂次第书之为叙
　　
　　又赠
　　
　　治国犹治室也有栋梁之用有榱桷之用榱桷所以为容而非所以荷重肩巨也不待盈寻合抱而用已足矣有栋梁扵此工师受而施诸朝庙之上法日月象河汉其为用若斯之重且巨也非夫邓林之植豫章之产胡以运斤斧而胜任者乎夫非独木也人才亦然顾世之所谓才者大都琐屑苛细擢发而■〈木莭〉数米而炊以示捷给彼其于事非不亦■〈忄间〉然号小治办而望以决疑勘难持危定倾之效譬以筳撞钟必无幸矣夫惟明主察相程其材品衡其职业使小大各得其职各尽其用故豪杰咸臻而治效大光然而髙才异能之士即未有不颖脱县令者也吾父母粤新会赵侯来令吾邑三年矣邑于江以南为浩穰案牍阗委吏鳞次受署不丙夜不罢而侯手披舌决大事斧断小事刃解案空若濯矣邑故孔道也冠盖之客项背相望侯于厨传无饬供无贬节取成礼以应而客皆以侯亲已得意去矣县官督宿逋甚急自监司以下停俸待罪而侯为调停损益上姑以塞严谴而下以苏疲民民用不病赋亦及额矣税使出而邑有利官阛阓驿骚侯阳为好遇之者而阴掣其肘使不得横市以不易肆官亦卷空槖跳矣戴星为其勤而不以期会见能饮水为其清而不以溪刻见亷物之情伪户口之虚实若察渊观火而不以钩距见竒暴强敛迹嚚讼惕息而不以拔薤见勇葢自侯任事以来桴鼔不昼击铃柝不夜警雨旸均调岁则大丰长老鼔腹相庆以为百年所未有侯之绩蔚乎茂矣嗟乎吏治之难也苟且日月一切卤莽则草盛而多秽惨刻决裂倚法以削则苗伤为吏弱亦病强亦病侯不兢不絿治归乎平明其心志通乎民而其精神乃若通乎天此岂可以袭取幸致哉本之侯聪明强力有过人者顾一切屏弗用而独以其真实之心布而为精详博大之政故惠泽流而孚格神也兹之谓诚与才合其才乃大也虽然古记有之天下无害灾虽有贤圣无所施才以予观今之时星孛山移蜀氛闽警一时见告惟是宣索不省减而搜括日闻杞忧嫠恤有识同叹夫亦才臣志士感慨振奋之秋也侯之才业于治邑有一斑矣上亦旣嘉侯之能而下书褒扬之矣按考功法令治行尤异得非次征入朝备耳目之选其谋议当上意者往往去为公卿侯其遂征乎且得以其素所蓄积者进而参庙堂之画所谓决疑勘难持危定倾行于侯乎寄栋梁之用讵与斤斤効榱桷者同乎哉侯之来也余忝题才之地实与于选抡今废矣幸获覩侯之成以为愉快有如藉侯之灵不即填沟壑尚将与田畯甿叟见荷重肩巨为国家支此大厦也侯之僚盖君等欣遘盛美丐余言为贺余不敏遂叙而归之如此
　　
　　赠邑父母漳浦林侯奏最叙
　　
　　太史公之传循吏也而曰奉法循理亦可以为治何必威严哉世儒不深惟其指又不考论孙叔敖诸贤所以当官治民之实猥云毋严第用寛治矣嗟乎是释衔辔可以御马而废芸茇可以服田也且得名良御与良农乎哉夫理者天而已矣法则朝廷所与官民共守之者也人臣终日行不离理法离之则百隳而谤随合之则百成而颂兴今夫天日月星辰风雨露雷安轨顺度各得其序而四时行焉百物生焉不然而稍一■〈炙〉盭说者且辱之亢为妖为眚为滛而不胜憾何则天羣物之祖也六气有自然而推迁有当然虽天亦不得而违也违所以憾也郎吏者上应列宿而下宰黔庻其治宜象天象天宜奉法法辅理而立理丽法而行不可得而轻重増减者也故吏治纯用严过纯用寛亦过无严无寛就理与法为权衡以集事而芘民即古循吏何以加兹漳浦林侯之为吾锡也有年所矣锡故岩邑财货之所流而宾客往来之所经其赋额在一郡视他邑甲而逋累亦最伙其衣冠文献不乏而奸宄亦日繁其民偷衣美食相诩为富饶而闾阎鲜终岁之积街市鲜终日之积是甚不易治也侯盛年髙第绾铜墨受事其聪明才力心思智虑何所不听覩不周浃而惟是理与法为兢兢按籍而催科披牍而剸割拥盖逢迎盱衡而劳来大都因民而导因俗而劝因事而裁因物而应期于聚民欲美俗化中事窽称物情而止譬医师之以标本为缓急而不自为方也譬衣之于燠寒食之于饱饥而不自为节也故追呼非驿骚而课往往为诸邑最矣厨传非饬也而过客得意去矣钩距非设也而铢两之奸毕照矣拔薤非行也而豪有力者屏息夺魄矣言若不出口而理所在苏张不能夺身若不胜衣而法所在贲育不能夺士若民始而咋舌终而输心其效乃至狱讼希简贼盗衰止盖藏多有户口蕃息岁间一告旱而侯心棘歩祷卒以克穰天人响答嘉祉鬯遂以余观民间融融熙熙以游以嬉度无不游于化日临于福星披拂于和风甘雨不复知世固有身为灾沴以殃其民者也不亦休有成绩乎哉盖侯为人不立城府不习机械独以其一片真实心提以示若民而洁操峻节皭然无两真若窃脂之于榖驺虞之于肉自其性所不欲耳是天之不贰不滓以为髙明无穷者也虽然厥亦有本矣侯之尊人方伯公海内所推为贞臣廉吏者也顷者即家起长藩臬两粤誉望綦重侯筮仕已能禆素风扬其家声父子能擅美史乗乎何啻以奉法循理轶迹孙叔敖诸循吏而已主上神圣弦辙业渐更而辟门侧席之思亦渐以亟有如一日沛然下明诏用给事御史征侯而以卿亚处方伯公赤墀文石之班周公拜于前鲁公拜于后同日荷恩宠为圣朝盛事忠贞清白世以益笃以佐国家太平万年之业者可胜道哉侯之僚马君辈以侯最谒余文以赠而余惰不以时执役又不欲以赝本相冒盖积日月而后复之如此而不自知其言之终无当于公也则余滋愧且惧云
　　
　　赠雷大将军考绩蒙恩叙
　　
　　上登极旣三年而大将军雷公守三镇业九年所劳苦矣大司马献其绩于朝上以为能诏晋大都督镇守如故所为褒赏甚具于是雷将军功显于塞下夫世尝说天下安注意相天下危注意将此非通言也夫安不得忘危而守不得忘战古者天子遣大将筑坛而拜之跪而推毂曰阃以内寡人制之阃以外将军制之汉文帝入细栁军马不得驰驱至式车中使人称谢而去盖其重如此然当是时匈奴大寇边挟其人马之众物力之盛夷灭月氏奄有楼兰以要中国而汉之君臣怵于白登之围俛首屈意约为婚姻所遣将聊以备胡不月余皆罢而天子动色羣臣惊恐明大将威不轻用也今天下文教翔洽九边晏如悖乱之孽归命而授首骁雄之桀欵关而求贡将休于垣士饱于伍大将军信才勇第轻裘缓带无所用其挞伐报国之心而上不出殿廷特加将军功锡之异数可不谓难焉恶覩所谓安危将相云也夫天下无害菑虽有圣人无所施才上下和同虽有贤者无所施功言贵时也猿臂之子身经七十余战号为飞将而竟亦以不侯人主叹之曰嗟乎子不遇时夫雷将军守在千里之外暴露行间非有肺腑之亲左右之誉徒以积资累级当庙堂之意结特逹之知有如异日一得当单于即驱之漠北俘其名王归勒铭于燕然取封侯事如反掌安所夸诩今日乎然而将军愿之乎否也今夫褒忠奬义不惜通侯之印不难百里之赏者哲后之轨也蕲卫社稷不蕲见竒蕲安边疆不蕲儌爵者国士之概也某不佞闻之雷将军自其为小吏时年少耳威名逺略顾已殷殷起关塞间洎其建大将旗扬歴三镇善以少击众前后所获千余级敌莫能当语具在部使者奏牍中盖不佞槖笔立馆下考览先朝时事习之甚而间从边人言将军长者终日钦钦无所怠即如今业与敌平岁岁互市以为常边尘不惊朔方无事而公顾深忧过计明烽火谨间谍缮城堡利器械惟恐敌一旦渝盟贻朝廷忧嗟乎藉第令人人为将如将军上岂有忧哉某不佞故知将军之志不务胜敌而务安边不先爵禄而先君国虽古颇牧不贤于将军矣人亦有言关西将关东相将军关以西人也则其天性然乎善乎太史公云如欲成事业宁九州岛兴圣统惟在择任将相哉惟在择任将相哉
　　
　　沈飞霞梅花分咏诗叙
　　
　　梅花宜荒落之濵萧闲之野絶类清癯山泽之夫则风人韵士在在为之推毂焉然花之所在即境生情多传丽藻若梁简文之苑何逊之官舍孔中丘之雪里杜甫之江头张九龄之庭陆凯之驿钱起之山路是皆嚼芳咀华于缥囊者耶自宋元以下诗格稍卑若苏文忠赏林君复之七言赵文敏书冯子振之百首论安老衲从而和焉国初王太史先生逹善又赏次其韵前辈品其神捷固未尝标题成咏也比得沈山人分咏诗虽不满百凡地之宜花冥搜殆尽而复原题立评辞理俱妙譬之名画又类顾长康写照云余因忆吴中玄墓山见岩崖村坞之花珑璁万树其髙下揜映横斜莫状余得逶迤涧道壶榼命随香风举袖坠雪飘衣如行仙峤中尝谓王恭鹤氅何得独号仙人耶兹覧山人诗以一披巻应接不暇无复诩前游之胜矣而山人游躅未广好读书多得之渉猎中人初鲜窥其藴藉余独怜山人简澹不滥梅花为偶花孤洁而有神快山人为知已耶嗟彼罗浮生酒人也滥与花而偕名山人词人负儁逸之姿苦心篇什千古驰驱名决不在阴何下已山人授简以余昵山人畴昔与梅花亦有旧是两不当弃而竟序之使知梅花之足尚又不翅为风尘表物也
　　
　　○寿叙
　　
　　奉寿累封一品王母吴太夫人八十叙
　　
　　今元辅王公当国之十年其母呉太夫人开八袠夏五月十有三日其诞辰公卿列侯而下交臂上寿而公故简严门清如水束脯斗醴之献望而弗敢纳也吾吴中大夫士之仕辇毂者窃比于族属子姓谋相与罗拜堂下以祝而属继皋使修词继皋闻之河海所以成其大昆仑之输也星辰所以成其髙曜灵之起也自古良弼察相执衡运物身不见智名勇功而宗社安若泰山疆埸巩于覆盂则亦有源源本本盖政调于揆席之上化基乎寝门之内若太夫人非欤始太夫人佐赠宫保爱荆公庀家政也而终乃就相舍勅公宰国政令妻寿母一身而兼焉乃吾独观公之出处而知微公无以广圣孝锡类于天下微太夫人无以作公忠和宁其国家公为相而享完名耀鸿业则太夫人之为也方公之领词林也而柄臣据威权彝伦常弗省公隠然以其身去就为海内轻重省觐一行如游龙矫凤行天而翔云天下固量公之处教士大夫有亲也不数年而上察于人情梦卜之同驰相麻田间驰大行人敦促就道荣观盛事今昔无两公不俟驾第御板舆以来天下又量公之出教士大夫有君也而其后太夫人一日而思乡园则归公一日而思太夫人则又归娄水之东殆将终焉上悯怜其意手诏公亟奉卿母诣北阙无久困我诏凡十数下敦促之使冠盖相望于路公于是再入相首端揆一年之间卒以外定劻勷而内定基本然则公之出处太夫人之为也夫人主躬秉孝徳推心臣庻不皇之诗良不闻于行役至如超然降辞动称卿母曲体隆眷安车导养循宫帷寝膳之适悉晨昏定省之隐此岂可望于君臣间者哉菽水鼎釡讵谓乏娱身直为辅弼重臣而不失莱彩之奉黼扆然其信家邦陶其化机务不窒于朝私情得展于室人间母子亦罕覩矣史称张齐贤拜中书门下平章军国其母孙且八十余太宗优诏存问荐绅艳其荣公自登铉路位上相上尊礼之如严师太夫人懿淑嘉于五位恩华发乎至慈正不数回班候起居故事何言存问具体貌也太夫人其可谓敛箕畴之全得天人之备寿固所自有者矣然吾闻太夫人意念深大虽贵宠已极一切无所芬华夙夜劳苦公老人恃粥毋我深念其惟披赤诚以格上布公谠以镇下无动于意气无炫于声迹苦心造膝事定而不见功微言密筹中外阴受其福而不知徳盖公之为政也如河海之行于大地而万物以润也如星辰之运于中天而四序以正也太夫人之发源而授精也则所谓不竭之渊而元气之司也是乌可寻常算数计哉世之言积功满百子孙必仙积功满千其身必仙太夫人之后业有得道冲举仙去者蓬莱方丈近在房闼繇斯以观太夫人之积厚矣于道深矣继皋又何能为词倘获因诸大夫士而觞也则酌而言曰惟天子能导其臣以养惟太夫人能成其子以忠若作酒醴若作和羮天子万年三寿作朋惟太夫人之功则又酌曰孰使野无疠札孰使俗有雍熈腾百川而雨天下鼓元和而铸大炉万民之寿相君之调燮太夫人之绪余则又酌曰彼蹁跹者衮衣绣裳彼吐纳者玉液瑶觞驭金母于西华征桃实于东方是为太夫人之寿后天而老调三光诸大夫士忻然而解頥也爰授诸简以后所称为太夫人贺以前所称为天下国家庆也
　　
　　寿祝太君邵太孺人八袠叙
　　
　　吾邑令海宁许侯自江西之上饶移剧吾锡厘蠧剔垢与封内更始不半岁邑以改观吏畏而民懐赫然神明之宰也侯顾嫟就余间私余凡不榖所繇厕朝籍滥兹民社寄者微独燕贻之以也亦惟是吾祝氏之称太舅母者邵太孺人其为徳于吾许甚大而望不谷甚厚不谷念之不敢忘盖吾海宁之士族著者独四姓甲而祝于许为尤甲始吾王母祝之归吾王父儒官公也许壁立矣太孺人怜之若同产也者而后吾王母获寄居托食以无仳离也惟吾王父亦若赘子也者以安于读长子若孙以安于老而后不谷有今日也不谷之髫也太孺人竒爱之曰许母有孙乎诸生喜举于乡又喜举南宫益又喜不榖亦且勉自淬厉以遥慰太孺人于祝而后太孺人若有以慰吾王母地下也夫不榖不敢忘吾王母敢忘太孺人余闻之异焉易之睽二女同居不同行而太孺人本情扶义不衰门间亲不外党贬戚挈而与之相朝夕终其身无厌弃也虽天笃许祜以有闻孙微太孺人庇度不及此斯之为烈以方世俗簪筓者流不大径庭哉侯又言太孺人名家女也父为比部公尝批逆鳞谪戌边嫁赠公赠公拙生计太孺人斥装遣流转拮据而后能以其家饶也赠公有子太孺人延师盛供具身自为督而后伯子成进士令祁门入郎比部以有今封仲亦遇恩选策名公交车也太孺人又最好施凡里中梁圮者庙颓者饥待炊寒待絮者一切仰太孺人或取责不即偿火其劵曰姑俟若异世耳太孺人雅习书居恒手太上感应篇持诵奉行宝若帝符又转以示人愿人人向善也于是太孺人今年政八十矣神明不衰颜加渥健匕箸无恙余闻之愈益异焉书不云乎作善降之百祥作不善降之百殃故感应之理如影传形如鼔答桴不可诬也太上之指以谓欲求地仙当立三百善欲求天仙当立一千三百善夫善亦何数算之有太孺人非浮慕为仙也乃其阴行善亦若营家然铢两而殖之岁月而府之其殖也不见其多其府也乃见其积积则圆满圆满则仙矣世岂复有金函玉笈天书洞章轶兹感应一编之上者哉且仙者徃徃叹沧海三变为桑田矣以太孺人耳目所睹记姑无暇他论即许氏乡者席鸿伐而中微何闇■〈勿上月下〉也今者亢弱宗而大显又何焜耀也菀枯盛衰迭运互乗而沧桑在人寰矣太孺人亦何必身践所谓西池南岳者游于紫虚云林之间而始乃名真仙乎太孺人即不求为仙寿兹无期矣抑余又有说于此今夫至人缮形逹人缮名故名寿为上形寿次之昔魏阳元为寗氏贵甥卒成宅相其外祖母实前识之也侯为令属耳而声华已冠絶江左峩峩台省先猷不亡趾美绍闻勲业何量余知侯之贵将在日月之际而他日传侯事者且推隆外氏以太孺人之名与天壤俱敝也彼冈陵松栢之喻曷足为太孺人寿侯辗然起谢曰藉子之言也奚啻寿太孺人不榖藉手报刘矣拜使者驰海上以春仲五日张之初筵佐酌者
　　
　　余母黄太孺人寿叙
　　
　　太史余君之母孺人以今已夘岁寿届八旬仲冬某日维初度之辰时天子简文学之臣紬书东观而君以翘才硕彦为上所任使无繇暂解吏事过里门上堂展庆低回久之乃授简于予请一言以代寿觞祝予闻学士大夫于所尊亲者相与折俎摄醤帣鞴为寿必颂其徳而以诗歌篇什申之此两者交相为重而今昔所同也乃今太史君羁于王事而征言代祝庻几抒望云之思而寄爱日之情夫亦适情理之中者乎孺人系出望族笄年归御史公始公为博士弟子居贫力学而孺人佐之独任内政不遗外虑量盈缩稽出入综理诸务俾无废阙且旦夕劝勉其君子而学业赖以成比登第官御史台孺人从之京服食麄粝犹其为诸生时也至所以奉御史公者务从腆美以公绩满例封孺人虽被恩锡禄入有余而益自节缩盖其天性俭约不为物迁而御史公亦自励为清白吏风裁凛凛至今谈者为之敓气其内外渐渍以有成也如此御史公弃世太史君尚幼独持门户辛苦拮据家庭内外井然以理不以一事烦太史君故君得毕力于学以艺自奋淹贯羣籍娴于文辞岂独其天性粹美亦有母教焉卒取进士髙等为史官徃年迎孺人于京邸毎以清白朂君曰尔父不幸早世无以酬国恩尔藉遗泽蒙主上拔擢入践华贯其勉修职业以图报塞庻几称不堕家风太史君受教惟谨久之奉诏封藩奉孺人归归复以书教戒尤切其明于大义而慈孝之相成又如此夫令妻哲母不出闺闼而徳善所及足以标世范俗可不谓难乎自教之熄也公卿大夫无完徳以今观于孺人妇顺母仪皆可为世法其徳备焉矣记称福者备也徳备而福从之引而期頥上寿重褒累命固天之所以厚其报太史克臻慈训修学砥行儌国宠荣而致之于亲虽逺在千里外而孺人闻之乐可知矣是为以志养固胜于色养者也岂必伛偻亲侧然后为孝耶余与太史君有一日之雅闻孺人善行颇悉故不辞芜陋颂述其大者以为寿筵祝
　　
　　寿陈母李恭人七十叙
</div>
    <div class="pagination">
<a href="宗伯集_page3.html">上一页</a><a href="宗伯集.html">1</a><a href="宗伯集_page2.html">2</a><a href="宗伯集_page3.html">3</a><span class="current-page">4</span><a href="宗伯集_page5.html">5</a><a href="宗伯集_page6.html">6</a><a href="宗伯集_page7.html">7</a><a href="宗伯集_page8.html">8</a><a href="宗伯集_page9.html">9</a><span>...</span><a href="宗伯集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
