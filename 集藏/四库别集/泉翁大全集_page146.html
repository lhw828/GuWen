<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 146 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 146 页/共 256 页
  </h1>
  <div class="content">
   一、禁掯勒财物，以恤贫困。照得南京各卫所官舍旗丁来告，参赞袭职，优给优养，比试收旗，复役并鎗等项者，文书过本部，四司吏典多有勒取纸札钱银，多寡不等，访出定行问革。又各该卫所有等掌印佥书、指挥千百户等官，不与结勘，故为刁蹬掯勒财物，以致违误；又有因其掯勒，贫而无财乾理，致误过年岁，例不得袭职，失去父祖前程者，是谁之罪？若有此等，许受害之人指实具告，参究不恕。 
　　
　　一、禁假公营私，以励职官。访得各卫所官，多有指称过江征收屯粮、并地租银两，及催征帮甲夫银为由，需索财物及鸡鹅米麦等项，廉耻丧心，为害不小。若有此等事发，定行参究，革去管事，不恕。 
　　
　　一、禁军职擅接词讼，以安军民。访得屯田巡捕官，不肯守本等职业缉捕盗贼，专一在屯生事扰害军人，滥受词讼，擅拏平民，收监唬吓财物。今后如有再犯，许被害之人指实具告以凭，重究不恕。 
　　
　　一、申明旧例，严禁管运内官索取船甲、料取帮甲财物。 
　　
　　查得嘉靖六年圣旨：「管运进贡内官，务选老成安静的去，凡奸贪克剥、好生事端之人，俱不许差遣。」钦此。钦遵。嘉靖九年，该本部尚书王　题准：「今后南京管运内臣索要夫甲见面酒席帮钱等项银两，许被害夫甲就于两京兵部陈告参问，请旨发落。照依文臣受赃，革去职役，仍追原银给还夫甲。」本年十月内，南京兵部车驾司主事林文华奏准条例所载：「附搭私货小甲客商有刑，而内臣前站无罪。此内臣前站所以任意招商，无事得银入己，事发则归罪于商甲，刑罚不平，奸顽无畏。今后南京一应进贡，该用黄马快船装送者，先期半月行文南京兵部拨船之后，限五日以里起程。如或停船招商，揽有见货，许验装并巡城御史等官，先将招商前站旱船人等挐送法司，连小甲客商俱照前例，一体问发充军，所搭货物尽数入官。若非应捕之人，有能获者，就将货物全给告人充赏，管运内官参奏定夺。」前件节年事例甚严，但日久人玩，管运人员罔知遵守，凡遇起运，预先半年，或两三月前取拨船只，索取船甲面酒礼、打醮吹鼓手等项财物，及拨人夫听事抬轿役使。行至中途，附搭私货，索取帮钱，致害夫甲赔累困苦。相应申明前例，内守备衙门今后管运内臣，遵照明旨，务选老成安静之人，其取装载船只，文移内明开某日装扛、某日开行，本部即便拨船，一出告示禁约晓谕。如有管运内臣前站人等索取船甲财物，许被害人指实赴告，以凭从重参究。 
　　
　　一、禁小甲造船需索花费，以宽帮甲。访得小甲于造船之时，百事不理，皆系帮甲出银，又率多设计取帮甲财物，又自起造之日，以至完成之时，每日令帮甲盛设酒殽，及作头木匠人等，朝夕令设酒饭，每造船一只，率花费数十两。小甲不思自己差出之时，曾被公差内官沿途掯害之苦，不能恕以处人，是无人心。今后但有仍前此等弊害，许帮甲赴告。本部痛治枷号于部门，以警其余。 
　　
　　一、革点卯，以杜扰害。照得南京锦衣等四十卫快船小甲，专管出差，帮甲出银，修造船只，贴差余丁出差，将月粮与小甲关支外，又贴银六钱，雇人驾送回坞，每年出银三钱，雇人看船。各项事宜，俱有定规，人知遵守。访得各卫所近年以来，每月要甲余赴卫点卯一次，若求索不遂，虽遇寒暑农忙时节，亦不免；虽的亲子侄，不准替役；甚至延捱三四日，不得点销。以此勒掯取钱肥己，其甲余有住居四散，或离京三二百里者，未免亲身自来，误一卯，必重加责罚，只得以财求免，又索得各处土产之物乃已。或以修理公廨、到任公事等项科派，令其办钱。如指挥沈伦等，因以点卯为由，索取甲余赃私，已经参送千户常禄，不容亲男代父点卯，俱有可据，本司已经行文查革。卫所官员，以此觅利，莫知悛改，切应禁革。今后甲余，除勘问事情及修理船只，奉有部司明文，方许拘理外，其余点卯等项悉皆革去，如有卫所官员不行遵依，仍有求索科敛等情弊，许被害船甲指实赴告，以凭从重参究。 
　　
　　一、禁革造修船只科害，以苏贫甲。照得快船帮甲之害，至惨至酷，吾甚悯焉。除已具本奏请，复其月粮、除革帮甲外，访得各卫马快船只造修，其间帮甲有往居远近不等，一时来迟，船已兴工。委官串同积年奸甲，捏开夹帐，妄称官银用尽，陪银若乾，以一开十，众人均认，及将原领出官价，共谋侵克入己，或委官索取造修常例，或三四至十两者有之，以至愚蠢贫甲倾家荡产、鬻男卖女，不得完船，情甚可恶，是困苦之中又加困苦焉。相应严禁，今后造修船只，把总指挥日逐将各船买过料物验实记帐，以便查筭。如有故违，仍前欺瞒，及委官索取财物，许被害人各甲指实赴部告理，以凭参问革职，求永不得管军管事。 
　　
　　一、禁领马官军刁蹬害人。照得买马之害甚，若非得已，不宜轻买。凡本部每遇买补马疋，俵给各军领养，既领之后，多有奸顽军士，故将马疋饿损，却称本马有疾，或以石灰擦其马眼，即称本马眼瞎，告府告部，送还马户，百般刁蹬，勒取草料医药银钱，方肯领回，以故马户既有收买陪费之难，又有刁军掯害之苦，情甚不堪，切应禁革除。本部另行查例题取马户外，今且示各马户，如遇此等刁军计害，许即赴告，以拏问重治。 
　　
　　一、选择殷实官军领马，以振作马政。照得近年各管骑操马疋，告倒死太多，皆由军士贫难，每将草料克减，不以喂马，以草卖钱、以豆自食，致马瘦损；又有极贫军人，无房拴系马只，风雨寒暑皆失其宜；又或系马爨舍，烟突入鼻伤眼，马多残疾无用。盖由各营把总官员，不以马政为重，每遇选军领马，殷实者，畏怕领马，听其用财买免；贫难者，欲马资身，又行纳贿得领，是一领马之间，而贫者富者左右皆为把总货谋，合行禁止。大小等营将概营军士，公审有房屋资产军人若乾，内某人有马、某人无马，其贫难借房安插者，共若乾，内某人有马、某人无马，备开花名造册，送部查考更换，乃痛革前项奸弊。如有恃顽不改其非，查访得出，定行从重参究。 
　　
　　一、禁托名科取，以安闾閰。访得下人不知大体。因事倚称，科取小民。或谓出自本卫，其玷毁名节不小。如委官修公廨，千户因欠土坏，擅令兵马沿门每户科取土坏几块，以为小事。殊不知因小失大，甚为可恶。除知觉后斥责，速令逐户偿价外，但如此之事，后日难保其无，今特明示各街巷小民，今后但有此等情，许执票赴卫亲见陈告，治罪如律，决不少饶。 
　　
　　一、禁巡逻官生事，以安地方。照得近该本部题准，差委巡逻指挥九员，带领各卫巡捕官，分管五城内外。止是巡逻奸盗风火，其一应民间事务，并不该乾预。访得各官近来渐不守法，夤缘谋差勘事，设计害人，指以巡逻为由，在于所属地方百般生事，扰害军民。近闻得淮清桥地方巡逻官捉获一奸细，不以禀送守备衙门，却令本奸供拥乐妇，吓取钱财放讫，谩禀巡视衙门了事。如此所为，非止一人一事，待询访得实究治。今后各官止许巡逻，不许预事，以勘问为由取财，如有仍前生事，许被害人之赴部陈告，以凭重治。 
　　
　　一、禁科扰，以革奸弊。照得五城地方，军民杂处，设立铺舍排门，编佥火甲，轮流上宿，以防火贼。中间多有势豪之家，规避不肯应当，偏累贫户。盖因各城派拨各衙门当夫做工，及令出办各衙门家火等件，以致逃移失所。仰五城兵马逐一清查，均派火夫，不许总小甲纵放，遇有各处取拨人夫家火等项，务要呈禀部司允拨，如有阿谀奉承，仍蹈前弊，许诸人呈告，以凭究治。 
　　
　　一、禁革弓兵生事，以安良善。照得五城兵马司编佥弓兵，本为捕盗而设，各有工食银两，按季关给。近有无藉之徒，假充弓兵名色，谋到各衙门差遣，勾摄公事，于各地方生事害人，需索财物，卖放盗贼，诬执平人，为害百端。仰各城即便禁革，毋得纵容光棍，仍前生事，如兵马纵容，即属不职，体访得出，一体参究。 
　　
　　一、严门禁，以防不虞。切照京城内外门禁，并龙江、大胜二关，设立官军守把，盘讦奸细。访得有等官军不知法度，通同把守内官，但遇往来客商贩卖货物，专一拦阻，勒掯财物，其奸细横行，未见诘拏。昔之为关，将以御暴；今之为关，将以为暴，甚为可恶。仰各门各关内外等官，今后务要秉公，改易前非，若有故犯，轻则罚黜，重则参奏处置。 
　　
　　一、禁克害军士，以苏困苦。查南京各卫所，军余差役浩繁，逃亡数多，具告收军替役，无日无之。访得该卫所官职人等，不能抚恤军士，往往私役占用，或扣减月粮，或包办月钱，一遇清解及补替军丁到卫，多方求索，逼迫逃窜，营伍缺少。今后各卫所官员，务要痛革前弊，抚恤贫军，如有似前作弊，访察得出，或被人告发，定行参问。 
　　
　　一、严操备，以防不虞。切照各营操备官军，为因承平日久，武艺不精，一遇有警，何以御敌？访得近年遇操之时，止将鎗刀弓箭牌马平日习熟数十人，相递舞弄，以应故事，有同儿戏。自今为始，仰各营把总等官，逐一整搠，仍行各管队官，分别刀鎗、弓箭、滚牌、马队等军，各各教演，人人习熟本艺，不许仍前虚应儿戏。俱候本职按临看操之日，逐队叫名试验，如有比教不中者，定将管队并把总卫总等官，以军法从事，痛治不饶。中间若有私役克害，以致疏虞者，一体究治。 
　　
　　一、禁剥削军士，以济工程。照得各监司局成造军器、织造段匹，并起运家火等项，俱系军民人匠应当，军匠则食粮八斗，民匠则食粮三斗，当事官每名每月令办钱三百五十文者有之。若有亲身做工，则各监局官不容著役，贫军难于出办，未免逃窜，及行来催取，无人拨补。再照窑烧造上用砖瓦，动经数百余万，工程紧急，不得不每日差拨操军数千，及在窑旗军应役。访得管工指挥等官不以工程为急，惟求钱财入己，轻减工程，甚者卖放数(夕)[多]，以致工程耽误。今后各宜畏法，体恤军民，不许仍蹈前弊，除行各监局知会外，各该官员如有故违，查访得出，或被人告发，定行从参究。 
　　
　　一、禁妄勾军丁，以革弊端。照得南京各卫所原领军士约共八万余名，近年以来，多有逃亡事故，每年造册发单清勾，而各卫掌印及亲管官不行用心清查，有原逃复役，不行住勾；有有丁在卫，妄行勾扰。不顾有司清理人丁，佥点长解，路途跋涉，费用寔多。及至解丁到卫，求索入己，又行放回，军民受害，不可胜言。似此奸弊，切宜查究，仰各卫所官员，今后务要用心清查，不许朦胧勾扰，如违，定行坐赃参问。 
　　
　　一、考核各城兵马官纔放考满。查照会典该载，五城兵马指挥等官，系隶属兵部，是以考察之例，必由兵部去留。则凡兵马官，遇该给由之期，例应武库司呈堂考核，具由起送为当。但事属因循，日久法玩，朦胧宽纵，各官止为转行文书，取讨印信而已。今后切宜查照旧制，据事廉访，从公核实。若有素行卑污，贪声大著者，禀堂定夺，一如在外抚巡，准放各属给由等官事体，本部行咨南京吏部，明注不职考语，乃送考满，庶使官政有激，成宪有稽，德意可布，殊为有益。 
　　
　　一、禁武学幼官越次奔(兢)[竞]，及戒饬官生，各励行业。照得武学之设，盖储养将材，他日选举军政营总、把总、总兵诸官，实自此出。切见在学官生，其有资质近美、趣向可嘉者，颇知习文演武，以求超拔；其素悖训养、安于骄恣者，小则博奕饮酒，习以为常；大则攘窃奸宄，无所不至，使有志者耻与同列，虚糜廪食，宁无耻心！况司教者多有不能甄别，夫惰慢无警，何以激使立志？污庸不黜，何以警励清修？切宜明出告谕，大示劝惩。又凡遇各项委任，必须考其行实，循其资次，教官先行禀本司考具伦次，纔送守备厅择点差委任用，其有似前财嘱教官径送，不由本司轮选者，即是奔(兢)[竞]无耻之徒，有玷学校，并加黜罪，以励风教、以(饰)[饬]名节。 
　　
　　一、示武学官生，必以齿序，以兴礼让。照得南京京卫武学，储养宗弁子弟，使之知方有勇。今见尚尔循溺旧习，班行坐次，惟有官者在前，未官者在后，使老生儒辈反居童官之末，伦序既斁，骄慢自生，涵养之本既无，忠孝之风安在？礼义之分不严，节制之师奚有？况古者虽以世子之贵，犹齿于学，而况其下此数等者乎？孟子「壮者以暇日修其孝弟忠信，入以事其父兄，出以事其长上，可以制梃以挞秦、楚之坚甲利兵」，非教之以本，何以能然乎？今既申明之后，其有诸生守迷故习，不肯改行者，师生各有罪咎，以为不率教典不职者之戒。 
　　
　　一、审革无行官生还役，以励风教。盖官生幸在武学，沾朝廷教化，当读文经，文武兼资，励精二业，饬身修行，期取功名。前后访据本学申称，阮山、刘璋、王鉴、刘尹等，平日身虽冠巾，心陋市井，纵恶无赖，累有实迹，告发到官。除已前后革去除名，送还队伍，以备操役外，切谕凡在学官生深以为戒，不愿身有此行，以辱父母、以玷名教、以亏父祖前程。 
　　
　　一、省灯烛，以宽居人。访得南京城中，居人至为贫困，且如各城铺夫、灯笼、火把，亦大难出，?上拔毛，犹可为也；心头剜肉，宁不痛乎？除本职躬先率行，已于本月初二日退回中城兵马所送灯笼火把，批示各城，今后不许再送外，然吾心虽已安，使人人同此心，不亦又安乎！仰各兵马官从容方便，以此禀各衙门官府，夜行须自备灯笼，不必更起各铺出办，以省小民一分之害，仁人君子，得无快于心乎！ 
　　
　　一、严更鼓，以一警备。尝观易称「重门击柝，以御暴客」，圣人自治之严如此。看得南京更鼓，甚为疏虞，皆由兵马巡捕等官不行用心觉察，设有暴客，何以防御？今后更夫南以钦天监为准，北以鼓楼为准，各门楼更铺，务要依二处更点相传支打，其钦天监鼓楼必设滴漏为则。若有不依者，五城兵马等官，一体重治。 
　　
　　一、禁揭军粮及重展利息。访得京城内外，放债多有违例，取利五分，又行展转将利作本。官军贫民人等愚昧，多被笼络，人有衣服首饰房屋典当，官军则以月粮典当，展转本利，日久益深，衣服首饰房屋尽被取去，月粮随月入于人手，官军只拥空名，妻子父母无养，自己饥饿，气息奄奄，何以养其锐气以操备乎？本职于守备厅亲见达官一人，欺其本营指挥愚懦，陆续以钱银诱借，十余年月粮尽为所得，本管指挥空拥职名，不得自养，其形黑瘦、气息奄奄，已行痛责，不许再取本利。照得律例，放债不过利息三分，年月虽深，不过一本一利，如本有银一两，就使三年五年，亦不过一两三钱而已。自今以后，不许揭当军粮，及有违例多取利息，及将利作本，展转害人肥己者，许借债之人告官重治，将本没官。 
　　
　　一、节细事，以息小民，以正大体，以遵明旨。尝闻老子有言：「治大国若烹小鲜。」小鲜者，细鱼也，鱼至小也，而烹之以数牛刀焉，糜烂无有矣，治小民者，可不动心乎？照得南京下有两县五城兵马，其上设有巡视御史，又其上有三法司，及又设有守备衙门，上下体统相承，各有所司。若小民有事，加之以数衙门重叠问理，各执其见，供结纸札之费，邻证酒物之需，如是者几重，是军民亦犹小鲜之糜烂矣。近年以来，渐以侵紊。往岁，屡该刑部郎中萧璋、给事中秦鳌，及嘉靖九年，又该参赞机务南京兵部尚书王　前后题奏，节奉明旨，不许下侵有司细务，以伤大体。仰体朝廷优重守备大臣不亲细事之盛心也，所宜遵施行。若谓参赞守备，奉有敕旨，于地方机密之外，均有抚按人民之责，虽于人命重情，不可不知，亦不宜不听理，但令兵马司官禀知，即送巡视衙门问理，参送法司，兵马官具由回报而已。本职莅任之初，即出告示，凡户婚、田土、斗殴等项细事，不许赴告，而钦差南京守备太子太保魏国公徐　等，亦已出有告示，禁约斗殴、债负一应事情，俱赴巡视衙门等官处治，不谟而同，实为得体。诚恐左右人役依旧奉承，未能尽革前弊，以未称本职同舟共济之意，今后兵马巡捕逻等官，及掌案人役，毋得故违钧语，不恤明旨，辄将户婚、田土、斗殴、自缢人命等项细事计禀，以图冒滥事权，营私利己，取罪不便，须至出给告示者。 
　　
　　请复快船月粮以除帮甲困苦疏 
　　
　　南京兵部尚书臣湛若水等谨题，为恳乞天恩，怜悯船差，紧急查照旧例关支月粮，以苏军余困苦事。本部车驾清吏司案呈，奉本部送该南京通政司连状，据南京锦衣等四十卫快船军余李春等连名告称：先年卫所差拨驾送快船差，每船一只，随船余丁一十四名，旧例每名每月支粮米五斗，不分出差在外、回坞听差，常川关支。至嘉靖十年，蒙本部奏准将各衙门进贡船只省并，每年用船二百余只，空闲三年方轮一差，议将在坞无差年分，随船余丁退出回卫听差，月粮通行住支，遇差方与关支。此来修建陵宫，运送木石琉璃砖瓦等料，取载泾王宫春眷及钦往来官员乘座，并增添起运肥皂军器胖袄等件。今年二月奉钦[依]，各船俱赴河南卫辉府地方驻泊听候不用。回还迎送圣母梓宫及修建显陵，运送包金白墡等土城[砖]琉璃砖瓦，节年额外起运用船数，多其月粮，止是出[差]照限关支。船口在坞看守修造，俱各无粮，负累困苦，日不聊生。乞赐垂怜船差，紧急查照旧例，将月粮议处[关支，庶免逃窜等情。送司查得南京]江淮济川二卫[原额大小马船]八百一十七只，[内]除漂流无存及奏革[广西失船]外，额大小马船三百一十七只，每船小甲一[名]，随船[水]夫一十九名，与正军相同，每月支米一石，[又有]原籍工食银两，尚可支持应役。及查南京锦衣等四十[卫原籍]快船七百八十三只，每船小甲一名，系正军者月支米一石，系余丁者五斗；随船余丁一十名，旧例每名每月支米五斗。长差在京听守者，以十二个月违限，给行粮六个月；短差以八个月违限，给行粮四个月。每名每月该行粮三斗，俱折银预支。若限外不回者，将限外应支支月粮扣收送部，以为修船支用。嘉靖十八年四月十八日奉本部送准兵部咨，为计处快船粮差，以节冗费事。该本部尚书王廷相题前事，该兵部复议，看得南京兵部尚书王廷相题称：先年用船无度，差遣频繁，各船余丁逐月关支月粮米。近该奉部备将各衙门进贡船只可以省并事宜，题奉钦依定额，每岁用船二百余只，计快船七百八十三只，空闲三年，方轮一差。其船差回在坞，将驾快余丁一十四名退出回卫听差，月粮通行住支，遇有差拨，方将余丁补足月粮，行粮行南京户部关支。若限外不回，照旧扣收，卖银解部，收贮修船。嘉靖十年三月十日，该兵部左侍郎陈洪谟具题：本月十二日奉圣旨：是。钦此。除钦遵施行外，今据快船军余李春等告称，差遣频繁，受累困苦，在坞看守，听差修造，全无月粮支给，乞要查照旧例关支，相应议处呈乞施行等因，案呈到部。臣等查得大明会典，洪武初置江淮、济川二卫马船，及南京锦衣等卫快船，以备水军征进之用。既建北京，遂专以运送郊庙香币、上供品物、军需器仗，及听差遣，观此则初用习为水战，后用差以装载，其用均也，即今兼半差遣。其勤苦均也。但马船设有各省每岁解来工食，及船料银两，而快船则无有；马船甲夫尚照旧支有月粮，而快船则无有焉；是二样船只乐不均也。快船小甲当苦不过，其势不得不尽城中之余丁稍有衣饭者帮之，其名为「帮甲」，于是十年一次审编之例起矣。审帮之际，其法先从该卫而起，于是本管指挥等官，互相因缘，为奸贫稍富者卖放，取钱入己，其贫者无钱则报之应帮。都城居人民卜军，多是将偏城之人，不问贫富、不分应帮与免帮者，皆受骚扰困苦。人受困苦，则必皆有逃离之心；人有逃离避苦之心，则所恃以守都城者何人也？此甚非国家根本之地所利者，虽以本部该司屡经严察，犯必重治，然法遗奸，难保必无。臣等深忧过计，体察人情，看得嘉靖十年尚书王廷相因见差少闲多，奏省财用，为国至意，彼一时也。今计差遣频繁，数倍于前，帮甲累甚，人用愁苦，如在倒悬，此一时也。伏乞皇上因时通变，以宜人民，轸念今苦，时异势殊，而马快二船差遣既一，苦乐宜均。重念祖宗设立马快二船之深意，如养军者不惜千日之费，或赖其一日之用，亦不以其无一日之用而废其千日之养，特敕吏部再加详议，覆请圣裁乾断。为复快船旧例月粮，同于马船，一视同仁，人各得所矣。然议者或以未差夫甲，坐糜粮食为嫌，合无于未差之时，准照旧例于南京户部支取月粮，换折银两，积贮司库，不使一时坐食浪费，候该差轮到，即以库中所积本船月粮之折银，分别远近差遣定数以支给之，亦不使浪费，除免帮甲之害，以少舒其困苦。若无差船坏，亦察其成造折造之大中小修，于官价外，以此银给与，补助不足，则公私两得，费节适中，小甲不苦，而帮甲可免，流患可息。都城军余父母妻子感戴皇上之恩于无穷，而宗祖根本之地永固矣。虽前本部尚书王廷相建议为国惜财之意，亦在其中矣。臣等亦知所小费者，朝廷之财用，然又以所大得者，朝廷之人心。散财以得人，朝廷之大益也，故易曰：「损上益下，民说无疆。」夫民说无疆，则为大益而非损矣。收养人心固根本，以求亿万年无疆之休，莫大于是矣。留都之人幸甚！天下幸甚！臣等幸甚！缘系恳乞天恩，怜悯船差，紧急查照旧例关支月粮，以苏军余困苦事理。臣等未敢擅便，为此具本，专差冠带舍人潘章赍捧，谨题请旨。 
　　
　　南京兵部参赞事宜疏 
　　
　　参赞机务南京兵部尚书臣湛若水奏，为陈事宜以求图治安事。窃闻臣之事君，如子之事父，不可贰于心者也，故古之人臣将效力于其君也，先必有敷奏之言，而后可以期明试之功；人子将竭力以事父也，必先致天禀命之诚，而后可以尽乾蛊之力。故君父无内顾之怀，而臣子得忠孝之节。臣本以菲劣之材，在疏远之迹，误蒙圣明知眷，举之于众臣之中，任之以参赞之重，惠至渥也，古有为知己死者，况臣之于君乎？此臣所以中心感恩，自誓以鞠躬尽瘁、死而后已者。臣到任三日，即斋心誓告于京都城隍之神，冀以默启佑臣之不逮，臣若知而不行，及有私顾者，明神必察殛之。既又以询之于贤智，谋之于寀僚，有所宜禁者，已出示禁约矣。今谨具所宜兴行者十事，敢先以陈请于陛下，亦古人敷奏试功，言可底行之意也。宋儒程子有言：「为政须要有纪纲文章，谨权、审量、读法、平价，皆不可阙。」又曰：「必有关睢、麟趾之意，然后可以行周官之法度。」故臣今所陈者，兼大小本末而具之也。洪惟我国家帝业之兴，远过于周，而治法体统损益，则周官而为之极备尽善矣，虽今之留都，亦若周之洛邑留后也。夫以周公□殷于始，君陈容和于中、毕公保厘于终，彼以三贤圣者继治化训，夫岂轻哉？此臣所以惧责任之重。窃惟纪纲文章不可不先定也，伏睹敕谕，有曰「整饬兵备，固守城池」，即周之慎固封守之义也；臣愚于是有以仰知圣明委臣以武防御之盛心也。有曰「抚安人民」，即周之润泽生民之义也；臣愚于是又有以仰知圣明委臣以文戢众之盛心也，至矣！此臣所以感激以有为，忘劣而从事也。臣之自揣，叨膺重命，何以图报？今臣所陈十事之中，一曰：宣圣谕以固十志，乃固守抚安文武兼用之要道也；二曰：躬骑操以作军气；三曰：修武教以养将材，此二者则皆整饬固守之先务也；四曰：编保甲以联人情；五曰：励兵马以敷教戒；六曰：定四民以恒志业；七曰：申礼制以驯民俗；八曰：平市价以苏铺行；九曰：急无告以弘惠泽；十曰：劝耕业以富邦本；此七者则皆抚安人民之先务也。凡此十事，一一皆出愚诚，凿凿似可施布。臣今未敢言中心必期功效有成，如周之式化厥训，世变风移，道洽政治，四方无虞；而我圣明无宵旰南顾之虑，而后臣之心乃尽，臣之分愿乃遂也。谨开立条款，具本上闻，伏惟宸断，敕下该部议拟。若果臣言不谬，乞赐敕行，使臣得展布四体而宣力焉，则留都之军民幸甚！国家幸甚！万世幸甚！缘系陈事宜以永图治安事理，未敢擅便，具本顺差千户杨评赍捧，谨具奏闻，伏候敕旨。 
　　
　　一、宣圣谕，以固士志。窃惟周书曰：「乃一德一心，立定厥功。」言将士之心不可以不一也，心一乃有功也。孟子曰：「壮者以暇日修其孝弟忠信，入以事其父兄，出以事其长上，可使制挺以挞秦楚之坚甲利兵矣。」故武王有臣三千惟一心，纣有亿兆夷人，惟亿兆心，苟一其心，何事不办？心苟不一，何事不散？此教习戎兵之先务之急者也。伏睹圣祖圣训有曰：「孝顺父母，尊敬长上，和睦乡里，教训子孙，各安其生理，毋作非为。」而我皇上宣谕承天府百姓有曰：「各要为子的尽孝道，为父的教训子孙，长者抚那幼的，幼的敬那长的，勤生理，做好人。依我此言语。」钦此。臣乞修举旧制，恭录前二训于板牌，令瞽者与无告者，以木铎徇于道路，每坊一人，日夜宣播于保甲之内。又时令兵马指挥之贤能者三令五申之，臣又以暇日亲诣各城，躬督其宣谕，如亲教之意然。久之则入耳感心，而军民之俗自将化而从善，以为强兵之本，如书与孟子所言矣。臣到任以来，军民老少男妇相斗死者、相忿争投水死者、自缢死者，日不下三四报，臣心惕焉，甚不忍闻。若此教行之既久，则百姓日相亲睦，纵小有言，同保甲互相和解，必无此事，是风俗亦由之而化淳矣。夫既可强兵，又可化俗，外侮不作、灾害不生，至大益也，故臣愚以为训兵抚民之首务焉。伏乞圣明俯鉴，则南京军民幸甚！ 
　　
　　上一条固守抚安之要道。 
　　
　　一、躬骑操，以作军气。窃惟我朝设立南京大小、设立陆操水操教场，以简练卒伍，凡将士俱具军容。盖以行师之法，自大将而下，无不具军容、亲躬鞍马者。故马援虽老，攀鞍上马，孟之反奔殿，策马入门，何者？师以马为命，卒以将为表，故将以身先士卒，所以同其劳逸而作其气也。今或出看操练，必乘大轿，身肆便安，何以励人？臣请得以身率先躬骑，然后劝内外守备官，凡遇看操之时，[必务肃]军容，亲据鞍马，往还道路，令军士观之，必感慨相与言曰：「彼大官也，而与我同骑操，若此者何也？其心将与我同甘苦也，吾等可不思与之同死生乎？」人人将如子弟之卫父兄，手足之捍头目，则士气增百倍，而军声肃然大振矣。伏惟圣明裁断以行焉，军法幸甚！ 
　　
　　一、修武教，以养将材。窃闻克敌本于有勇，有勇本于知方。何谓知方？将士同尊君亲为心，是谓知方也。知方则万旅万众一心一德，自古未闻有一心一德而不能戡定厥功者也。我祖宗立法，凡将家子弟袭职袭爵者，小则储养于府州儒学，大则储养于国学，皆必三年而后已，正欲示以向方，使皆知以尊君亲上为心故也。京畿武学之设，专以武艺为主，然必立先师孔子文庙，又堂扁明伦，则实非岐文武为二道、分儒将为二心也。臣观近年司教武学者，专以习马箭、步箭，诵读孙、吴等书为主，每季则该司必以马、步二箭策论，以孙、吴等书试之，以定其高下；每岁考则亦必以此试之，而取其高第者，使应武举焉。但臣恐躬艺虽精，兵法虽习，使非有忠义之心，而欲望其谋效以出死力，盖亦难矣。臣愿自今凡司教武学者，令每于较阅步骑二箭、诵习孙、吴等书之余，多朝夕诲谕，使兼讲习圣贤之学，务在敦崇孝弟忠信之行。或于每月暇日，臣亦亲到武学稽考文武学业，而加以振德之功；每季则命该司放射箭兵法之外，所试论策兼以四书、孝经，以考其根本之学。至于武举，亦必于论策中，观其有根本之学与否，而定其去取焉。则人人向方，敦其孝弟忠信，皆知亲上死长，而良将之材，庶乎其可得矣。伏惟圣明裁断焉，武教幸甚！ 
　　
　　　　　　　　　　　　　　　　　　　　上二条固守之先务。 
　　
　　一、编保甲，以联人情。窃照会典载：太祖定五城兵马司事例，凡地方军匠人等，令各家俱于门前置粉壁一面，开写本家籍贯、人口、身役、营生，并写不敢窝藏逃军、逃匠、囚徒、盗贼等项，以凭挨究。立法周密，奸宄不容，至善也；况南京地旷且远，辇毂之下，故不得不如是也。臣请得申明圣祖旨意而推广之焉，每二十五家编为一甲，共立粉牌一面，备书二十五家姓名、户籍、丁口及某某为士、为农、为商、为工，其牌轮流收掌。每日诣访二十五家动静，如某家行某事善，则率二十四家共赞成之；某家行某事不善，则率二十四家共沮止之；或怠惰不务生理，及相攘闹斗殴者，则共戒释之，不听，则必继之以泣，务致欢乐。出入相友，守望相助，疾病相扶持，平时则知尊君亲上，有事则同心即戎。二十五家之人，宛如一家父子兄弟，兴让兴仁，则百姓睦矣。其有肆为不善者，游手好闲者，与夫不务同心联属者，二十四家故纵，不肯实时举正，该兵马司官访出，定行连坐责罚焉。伏乞圣明裁断而行之，南都军民幸甚！ 
　　
　　一、励兵马以敷教戒。窃惟兵马之职，不为不重，近世多以卑官待之，而为兵马官者，亦往往以卑官自待，贪冒无耻，纵恣不忌，诚以自待既轻，则其势不得不至于此也。臣思其分虽微，而其官实为紧要，凡京城内外狱讼、大小事务，无不经由之者。苟非其人，则上不知承宣德意，下不知体悉民情，如此而望大化之协于京畿，不可得也。今臣所隶属近民之官，虽有五城兵马官，而至所赖以宣上德而达下情者，亦惟此五城兵马官。臣愿振其激励兵马之权，使人人各秉心修行，以为效用。观其有廉以持己、勤以办事者，令臣得以奖拔之；其有贪冒恣肆者，容臣得以参劾之；一如考察事例，而请上罢黜之。责望既重，戒饬既严，兵马之官自不容不濯磨奋励，宣上德、达下情，而用协厥邑之治，必有可以渐致者矣。伏乞　圣明裁断而遵行焉，激劝之政幸甚！ 
　　
　　一、定四民，以恒志业。窃惟昔者先王之处民也，士农工商各有其地，所以专其业也。地一则事专，事专则业专，业专则志定，民志定则天下治矣。斯义也，管仲犹能举行之。臣观城之中，浮民为众，士不务实学，农不习耕桑，工无定肆，商无定趋，习成散漫，肆为僣越，礼义不作，廉耻不兴，岂人人之性然哉？凡以民业之未定耳。臣愿令民年十五以上，择其材质可教者教之，不尚浮名，务崇实学；其不可教者，使之力耕务本；其无田可耕者，许令为工，且禁勿为滥恶之器以相欺；为商者，必禁伪腾贰价以困居民。如是行之，则人有定业，业有定守，守有定志。令二十五家之中，互相觉察，其有术业不专、游手坐食者，众共规戒之，不听则共告于兵马司官惩究焉。又访得福建三考官多有已给文引，不肯依例回籍省祭，潜住京城，放典贼赃，揭当军粮，教唆词讼，动千余家，悉宜驱遣，免紊民族。其兵马司能时常访究，去此浮人，使各城四民咸有定志者，则本部酌为考语，以旌其能，以凭升用。伏乞圣明裁断而行焉，南京居民幸甚！ 
　　
　　一、申礼制，以驯民俗。窃惟我朝品官士民，自有礼仪定式，而冠婚丧祭，悉令从宋儒文公朱熹家礼。今观南京风俗恶薄，除禁教坊司买良为娼，及良家子弟荒淫破家，及遵明旨，化僧还俗，拆毁尼僧庵寺，近该部已行，合申令五城兵马官，严加缉访究治外，其于四礼未尽遵行者，谨申明大义，使一一奉行，以体圣明齐礼之治。如古有冠礼，将责以成人之道，后世此礼尽废，何以责成其成人？照得南京士夫士庶民之家，尤为漫忽，合申令，自今有将冠者，必迎坊邻亲戚老成有行义者为宾，仿家礼仪式行之，约二十四家，少长聚而观之，其衣服只用布细，不许用锦绣；其飨宾果肉之数不许过五品；贫者不许备设衣服饮食，亦不许因贫而遂废礼节。又如婚礼实为人道之始，婚礼废，则何以成人道？古有问名、纳采、纳吉、纳征、请期、亲迎，谓之六礼，今只随俗成婚，甚是简率。照得南京士民嫁娶，相习弥文，虚糜财用，此礼节所以废弛，民俗所以不良也。今合修定礼制：纳采仪物，大约中户所费银不过二三两；纳征仪物，大约上户所费银不过十五二十两即可成礼；请期则但遣使通书而已；至于亲迎，不许奢侈送迎交馈，女家资妆不许僣用珠冠命服金银器皿之类。大约富者所费银不过三四十，贫者各称有无，不许揭借备物以败家产，女家不许过索财礼，婿家不许责备装奁。又如古之丧礼，凡居丧务以哀戚为主。照得南京居民，父母初丧，辄延聚亲宾饮酒作乐，名为散闲；送葬率用鼓吹杂剧纸人等物。中人之家所费亦不下数十金，有至数百金者，相袭成俗，谓不如是，人即以为不孝。殊不知因此荡家丧产，乃为不孝之大。自今合一切禁止，一依宋文公朱熹家礼，不许妄用纸器，荡家败俗。有不遵禁约者，二十四家共纠正之，兵马司亦时行察访出重治。则习行之久，人人皆乐从之，皆将诿曰：「此官司禁止，非子孙不孝俭亲之过矣。」又如豺獭之祭，尚知报本，故古人立庙祭四代，所以追远报本而厚民德也。南京士大夫固知致祭祖考，其农工商贾岂独无此心？但狃于习俗，多至忘本，反豺獭之不如，甚为可哀。自今各令兵马司三五申令，使中户以上士农工商，时祭略仿文公家礼，以时致祭，其贫者酌水炊菽，亦可致诚。其有弃而不祭者，是忘本之民，二十四家宜共戒之，兵马司亦时加访察戒饬之，有违者亦连及二十四家，则礼法可以翕然修举矣。伏乞圣明敕下有司，使四民遵守，以新旧俗，斯民幸甚！ 
　　
　　一、平物价，以苏铺行。窃惟财货百物，民用所资、民心所系，王者之商愿藏于其市者无他，有司无以病之故也。臣观南京大小衙门，凡百所需，俱属铺户，立有行头，每用一物，必批牌行取，铺行取货入官，减估时价，甚至有罄其所有以支应官府者，亦有支应不足而称贷以益之者。官价所估，既与时直不同，而价银在官，又不及时领给，延至一年、二年，往往支给未□而遂弃之以去者矣。此与昔人和买之害，又何异也？臣自官南京前后十余年，买物并不敢批牌行取，只令家人自与平买，又有被其多取者，亦不究也。已约各衙门官，有买货物公用私用者，只令本衙乾办人役及家人，将见银到铺，参酌时价，其物与价登时交易，不致强易减价，候领人难。每季地方总甲铺户，将某月某日，某衙门某官买过某物，呈报参赞守备巡视衙门，以凭转咨部院，其不倚官员名目自买者，不在此内。如此则铺行苏息，百货自通，而民用之利，京师万众不致有匮败逃离之忧矣。至于秤尺斗斛之器，一一官为印烙，悬之坊市，以平交易，以通民情。夫立市官、谨权量，亦圣人之大政也，岂可忽乎？再照市铺行头之编，本为神帛堂、南京内外织染局、内官监军器局、兵仗局、机房岁造传造段帛器皿，系该户工等部买办丝料等项，又各衙门重大纸札等物之用，累奉成祖、宪宗、武宗圣旨编审，岂有不善？但有司奉法不良，务于减克时价以为能，又令铺行见纳料物，不与见价，或至数年十年不得领给，有终委之而去者。如此铺行累乏，十铺九空、破家荡产，于是人畏铺行，如畏汤火，一次编著，扣地呼天，恸哭不忍闻，流弊至今极矣。说者谓当道变，宜民除去铺行，[专]用添价见价招商来贾，就当该部堂上，价银与料一齐当面交易，则商人争来趋利，而事易集矣。又或差部司官廉乾者一员，带识货经纪，照依访时价前去出产各物地方收买，亦见价与料物当时交易，则事易集、弊亦易革，而铺户行头亦可除去，以免斯民水火之患，及奸徒侵渔之害矣。然此系于祖宗累朝圣旨，臣所不敢擅议，惟我圣明察之断之耳。仰惟皇上厘正百王之事亦多矣。伏乞圣明垂赐一念焉，小民幸甚！ 
　　
　　一、急无告，以弘惠泽。伏睹我太祖平定之初，汲汲以[丐民为忧，养]济院舍饭，有司遵行到今，此实发于民牧同体之仁，即文王发政施仁，必先斯四者之心也。近时奉行，视为故事，而内官主之，多有减克肥己，甚孤我祖宗加惠穷民之意。臣愿立为定法，于保甲二十伍家内，有鳏寡孤独者，或疾废不能生理者，使之摇铎宣圣谕，二十五家轮养之，死则收葬之。若此等之人数多，而二十五家力不足以养之，即令二十五家共立结，送入养济院，虽远方来寓、废疾无归者，亦依此处置。再乞敕令内外守备，南京都□□行该城，[将]□淫祠刘公庙作为义[阡漏泽园]葬之，则皇上之仁泽及枯骨矣。又访得南京居民崇信僧教，月有月□、日有日饭，凡京城内外有千僧人，俱籍此，坐食不匮。夫与其崇僧教以成其游手游食之习，孰若悯茕独以酬其持铎宣谕之劳。合戒令城中，自今有仍奉僧教而不恤穷民者，即是无人心之徒，不恤人命之死者，兵马司访出，重治不恕。伏乞圣明留神焉，穷民幸甚！ 
　　
　　一、[劝耕业，以固邦]本。窃惟国本于民，民本于食，食本于农，此[理]之必然者也。然人情恶[劳好逸]，使上之人无以劝□而鼓舞之，欲使之各尽其力于耕[桑]，盖亦难矣，此先王所以有劝农桑之政也。京城万众，不耕而食，使旦夕之间，商运不通，虽手执金玉，亦不可以充饥，必将坐以待毙乎！农氓衣食不足，则父子兄弟不相顾，故大饥之年，人有父子夫妻相食者，可见矣。如是而欲使之亲上死长，不亦难乎？此尤不可不为之虑也。臣观南京附郭田土与苏松之地，同在江南一块，其肥瘠非甚相远也，其岁收相去不啻十倍者，无他，其勤惰之不同矣。今观南京远近郊野甚为空旷，盖由民习趋游末而怠于耕桑，□□□方所以尽，每岁所以不收，而不免张口待餔于内郡也。虽以贵腴之田，使不疏凿沟渠以备旱潦，不勤力积粪以尽地力，则亦荒瘠而已矣。臣欲时委兵马司官，循行郊野，教以浥草为粪之法，以免于搬运之劳；又必教之植桑养蚕，自织为衣。兵马察其粪多者为上农，粪少者则为下农；宅有桑麻，则为勤民；不毛者，则为惰民而赏罚之，此亦先王之政之急务也。久则民皆务农桑，则粟米布帛不可胜用，而京师之本固矣。至于先王之政，山林川泽皆有所养，草木昆虫、鸟兽鱼鳖咸若，将次第讲行之。但近世有务为奔走承顺，簿书期会以为贤，闻臣农桑之言，必多指为迂阔，殊不知孟子答滕文公问为国，必首曰「民事不可缓也」；周之王业起于稼穑，故周公陈无逸，先知稼穑之艰难，而七月之诗所以垂于六经，非细事也。我皇上有内外籍田亲蚕之举，豳风、无逸之作，与先王之政吻合也，甚盛典也，但四方无与奉行之者耳。伏乞圣明留神裁断，使臣得以力行，以期成效焉，留都之军民幸甚！ 
　　
　　　　　　　　　　　　　　　　　　　　　　　　　　上七条抚安之先务。 
　　
　　己亥秋季武学试策问 
　　
　　间尝闻兵之要道，有本有用，其所谓本与用者安在？武王之兵曰：「乃一德一心，立定厥功。」又曰：「予有臣三千，惟一心。」孔子临事而惧，好谋而成；孟子：「壮者以暇日修其孝弟忠信，入以事其父兄、出以事其长上，可使制挺以挞秦楚之坚甲利兵。」其用安在？孙膑、吴起之兵所向无前，曹操、司马懿用兵如神，其视秦、楚之甲兵无异，其本安在？然史称「死诸葛□走生仲达」，其所以相胜负者安在？岂诸葛孔明果汤、武、孔、孟之俦欤？我国家设立武学以教养将材，甚盛典也，尔诸生涵育教化已久，必尝究心于此，可著于篇，以观文武兼资之学，毋泛。 
　　
　　谕武学官生以齿札文 
　　
　　南京兵部为学政事，武库清吏司案呈，照得南京京卫武学，储养武弁子弟，使知圣贤义理之学，以为文武兼具之本。其堂号既取于「明伦」，伦理莫先于序齿，今观旧日诸生班行坐次，惟有官者前、未官者在后，致使老生之辈，反居童官之末，伦序既斁，骄慢自生，作养之日虽深，变化之功未见。相应议行，本学教官即将在学官生，不分官与生，及入学先后，及资级崇卑，一切不论，各照年齿分别班次。每日卯酉升堂，讲背经书及作揖考较等项，以序进立，依次入坐，使之伦序日明，恭逊日发，足为涵养之本，庶成忠孝之风。礼义之分既严，节制之师自寓等因，案呈到部。看得该司所举，深得明伦之义，况古者虽以世子之贵，犹且入大学而齿于大学，欲其知长幼之义、君臣父子之道，以明伦也，而况下此数等者乎？孟子曰：「壮者以暇日修其孝弟忠信，入以事其父兄，出以事其长上，可使制梃以挞秦、楚之坚甲利兵。」用此道也。此既以首策诸生矣，合行本学，务要著实奉行，明出告示戒谕，毋得视为虚泛。其有守迷故习，不肯遵行者，许学官呈来黜退操役，以为不率教者之戒。教官若不举行，即以为不职者之规。仍备将官生照依斋分，以年序月，以月序日，造册送部，以凭查考施行。己亥闰七月二十一日。 
　　
　　褒二生改正酒面店铺谕文 
　　
　　堂上分付为酒禁事，于本月二十三日有应天府学生员白山、白岐告称：本家委系新开酒面铺店，事属违例，乞要改正等情到部，看得二生勇于从善改过，其意可嘉。夫酒之为祸，所关不少，若在京城酒铺皆能如二生改正，岂不美乎！已仰该城准令改正，庶使不糜食米、不伤民财，以除民祸外，合出示谕各城街张挂，一切酒店许令改正如二生者。嘉靖十八年九月　　日。
  </div>
  <div class="pagination">
   <a href="泉翁大全集_page145.html">
    上一页
   </a>
   <span>
    ...
   </span>
   <a href="泉翁大全集_page141.html">
    141
   </a>
   <a href="泉翁大全集_page142.html">
    142
   </a>
   <a href="泉翁大全集_page143.html">
    143
   </a>
   <a href="泉翁大全集_page144.html">
    144
   </a>
   <a href="泉翁大全集_page145.html">
    145
   </a>
   <span class="current-page">
    146
   </span>
   <a href="泉翁大全集_page147.html">
    147
   </a>
   <a href="泉翁大全集_page148.html">
    148
   </a>
   <a href="泉翁大全集_page149.html">
    149
   </a>
   <a href="泉翁大全集_page150.html">
    150
   </a>
   <a href="泉翁大全集_page151.html">
    151
   </a>
   <span>
    ...
   </span>
   <a href="泉翁大全集_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
