<!DOCTYPE html>
<html>
<head>
    <meta charset="UTF-8">
    <title>曝书亭集 - 第 66 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 66 页/共 79 页</h1>
    <div class="content">　　九经之潭深若井子欲汲之有修绠
　　鼍矶石砚铭
　　灵鼍矶左海围沐日浴月众水归我懐斯石置棐几金星繁倍龙尾
　　著书砚铭【背锓写照】
　　北垞南南垞北中有曝书亭空明无四壁八万巻家所储鼠衔姜獭祭鱼壮而不学老著书一端州石晨夕心相于审厥象授孙子千秋名身后事
　　珣叔砚铭
　　坎不盈兑为泽维心亨利讲习
　　稻孙小砚铭【砚修二寸】
　　青玉在案得矩之半
　　蜯坑砚铭
　　壮不学老而勤徒苦辛经小通仕不达罢朝谒投史笔归田庐日著书逺人徕石遗我蜯坑者炎洲翠防滴深界当心假我年长对此石曰唯
　　灵璧石砚山铭
　　隂阳分白黒均置书案昌我文
　　求休石章铭
　　求休石不易方神或守之祠以羊彞有六尊有六勒嘉名长寿谷
　　图书匣铭
　　我言之不信人惟汝信尔体之克全我名斯全噫是其为先生之执友而相保以百年者乎
　　子母印筒铭
　　子母印纳诸腹其文中央周四角
　　新莽钱范铭
　　赤帝劒素王履莽头秃均亡矣钱有范器独存二千嵗弗改煎砂牀斑土花绿出巾箱翫不足
　　梅定九造日晷见赠书之以铭
　　日出汤谷次防汜自明及晦奔车不知防万里以寸度之摄其晷鼎也制器巧如是
　　笔筒铭
　　笔之在案或侧或颇犹人之无仪筒以束之如客得家闲彼放心归于无邪
　　铜水盂铭
　　方寸之金一勺之水惟静恒存惟亷知止
　　锡书灯铭
　　人之有精犹膏之在檠养之既固溢为聪明未闻膏竭而灯犹有光者也戒之防
　　乌丝笔格铭
　　毋侧颇僻毋过不及
　　檀界尺铭
　　其径直其徳方以镇物罔不臧
　　磬铭
　　人定初鼓鼜余一击再拊有心防夫
　　朱碧山鼠齧田觥铭
　　蔓生蔕结相鼠有齿上齧碧山一老技称絶鱼钥收兽锦裹沽之防曰不可
　　官窑花浇铭
　　赪兮若鱼尾之散余霞润兮若海棠之过朝雨哥邪定邪宁足比数亦何惭于柴汝
　　桃核酒器铭
　　桃有核当焦百毋或如丰侯之醉乱酣其身而亡其国巢孝亷手制匏尊铭【孝亷讳鸣盛嘉兴人名注复社崇祯丙子举于乡乙酉后屏迹不入城市】
　　巢五孝亷焚公车绕屋苐种青葫芦截为杯杓与俗殊叵罗凿落吾舍诸物微奚足贵难得髙人制
　　杖铭
　　危我持颠尔扶遇坎则止见利勿趋
　　方竹杖铭
　　何者扶吾老藤亦好竹亦好一茎斸中园直方以为寳
　　弩铭
　　唐也刚克夹也柔克不刚不柔兹器维则
　　古铜铳铭
　　虽有韩白烂其额虽有孙呉熸其肤谁销兹器改煎尊壶
　　辞
　　醉司命辞【并序】
　　醉司命者宋汴京故事也以涂月二十四日贴灶神于灶上用酒醩涂灶门谓之醉司命【见幽兰居士孟元老梦华录】盖自南渡后废不行矣家居逼嵗除覩妇子祀灶乃作醉司命辞其文曰
　　腊鼓送寒明灯射牖月穷则涂其日在丑巫言是夕司命上天指掌翕舌谴告下人尔不神媚眚及厥身于是主人整衣前揖而祝惴惴兢兢憴憴肃肃大夫都尉硎童是告神乃降而言曰子亦知子之过乎凡子所为吾闚其萌反愬于帝何患无名子如不信据觚而聼昔者二气既分节运推斥上丽三辰下立四极百神缤纷如影投隙靡有小大各司其职颛顼之虚吾攸用宅帝临在上下土是防曰庖曰灶徃防汝监孰为有罪告予非谗吾轪云轮吾驭风马下视崇墉于斗分野防门二八翔子之舍子之先世秩祀孔防户门井霤吾居一焉牲醴肥香有柶有筵有祝有相有籥有言及子之身流离琐尾自牧徂坰舍城而市栗主数迁诛茅长水无恒安息逺近游遨持取吾土不思故巢朔云东岱西济汾洮南瓯闽粤抗石凌涛归视其突未黔而跑子之比闾吾得欵睇西家主妇有媵有娣裛粉游红玉瑱象揥镜聼而兮狄香在袂维子之室有妪无嬖簪嵩于蓬卓椎于髻炊彼扊扅不可瞻谛瘠子羸孙愁苦终嵗东有云屋穴金十囊割蜡而防刲腴以尝左鼎右盉楚苗呉秔酿用酘酒荐我黄羊嗟子终窭脱粟糁羮并日而食或絶其粮劳薪不继然之以穅烟反于宅鼻嚏目南邻北舍审音识曲越调呉歈哀丝豪竹回肠荡气娯我心目维子之家诗书是读井臼晨喧机绞夜续尺口牙牙寒号饥哭搅我夙宵蒙耳骇瞩寒向不塞热扇不通蛙鸣础下雪洒于牎无冬无夏上雨旁风嗟此局促栖我其中责子之过宁有终穷主人闻言小大稽首翁谢于前姥拜于后尔乃链香以烧翦纸而焚饧餻粉荔杂遝上陈注缾以酒盛食于盆借醩漉滓涂之灶门神遂陶然延霄奋举前导娇孙后随六女帝召司命询其所主凡有过愆尔其悉数司命入觐行步偊旅防两目醉不能语
　　零丁
　　零丁为陆士寅作【并序】
　　钱唐陆先生圻字丽京一字景宣髙尚之士也甲申后卖药海宁之长安市防湖州有私撰明书者为人告讦辞连先生既而论释游岭南一夕梦至琳宫丹梯碧瓦中有神建蛇之旐寤对寺僧言状僧楚人谓曰此太和山也先生乃易道士衣往访竟不知所终其子寅举进士既释褐拟微服往求予早嵗以诗古文辞受知先生遂定忘年之款自辛丑夏一别水尚知归先生独乆不返爰效东汉戴良体代作零丁一篇授寅持以入楚云寅也敬白零丁尺半纸敢告行路诸君子有父有父一去故乡不知防千里日月逾迈二十五年矣请説躯体顔面皮轩眉广颡丰两颐口辅鬑鬑微有頿去时牡齿尚未落肩脾颇亦肥平生不怒多笑嬉目无邪视头无倛周尺一寻长过之请説裳衣少新制大布寛袍泪长渍带断续绳衫裹臂孙孙子子虮虱萃有时扪之掷在地两裆敝袴双足扉寒肌生粟暑生疿婆留乡语聼易分问以经术辞纷纶至若説易尤専门方州蔀家味义根囊中口谱可等金匮文方不自袐恒活人不昧财不逐祸缁衣黄冠无不可惠而能以消息闻为徳者君报者我
　　募疏
　　重修嘉兴府儒学募疏
　　盖闻文翁之化益部礼殿斯开何武之按扬州学官先即良以郡校三雍之外释奠攸均宫墙数仞之防鸠工必固欲贤关之克振宜横舎之聿新况乎檇李名区特书鲁史嘉禾美号肇纪呉年祖龙长水之乡驷马开元之府呉防于焉分地斗牛从此占星户户读书入井西之图画人人谭理擅江左之风流朱翁子在汉廷嫓文名于东马干令升之晋纪允典午之南狐过寳花之仓百世犹怀陆贽访灵芝之宅五湖尚想丘为而乃代降淳熙家传正学林徳乆之言易辅傅贻之説诗各继微言共明经术皆由学校开设故能人文化成第自开元大厯以来屡兴揆日景山之役近则陈丹暗粉渐就倾隳兼之土雨旁风交愁漏湿盖少双鸳之瓦甃虚五凤之甎一木既所难支百堵允宜皆作乃敢谋于多士告之通都爰及官僚共襄盛事或出史晨之家谷或率乙瑛之王钱聚粒米而成山截钩金而输库庶得授全模于梓匠度巨室之几筵既作泮宫当成史克之颂有严新庙重勒韩勅之碑谨疏







　　曝书亭集卷六十一
　　钦定四库全书
　　曝书亭集巻六十二
　　翰林院检讨朱尊撰
　　传
　　汪克寛传
　　汪克寛字仲裕一字徳辅徽州祁门人幼而知礼晨必省父母长者在侍立不敢坐就塾晓行者过之书帷烛未灭也长従学胡炳文呉仲迃泰定三年秋举江浙乡试出邓文原之门明年下第叹曰道不行曷著书立言以诒后世乃与金华许谦鄱阳朱公迁建康彭炳讲论道学弟子著录者日盛所居山谷环绕学者称之曰环谷先生陈友谅闻其名欲迎之遂由黟山避地太平之歌镇洪武元年有荐于朝者辞不就二年正月以币聘入史局史成不愿仕赉金帛赐归五年冬以疾卒克寛邃于经学易有传义音考诗有集传音义防通礼有周官类要经礼补逸春秋有纂疏提要左传分纪诸书惟春秋礼刋行其后永乐中胡广等奉勅编纂大全攘纂疏以为官书罔上而不之察也
　　贝琼传
　　贝琼一名阙字仲居一字廷琚一字廷臣崇徳人年四十八始领乡荐张士诚据呉累征不就洪武三年召修元史六年除国子监助敎先是宋濂为司业主建安熊氏之説谓伏羲为道统之宗神农黄帝尧舜禹汤文武咸宜秩祀于天子之学议虽不行士大夫多有疑其説者琼乃作释奠解曰或欲祀三皇于学以孔子配之可乎曰不可按周礼有道有徳者使敎焉死则以为乐祖祭于瞽宗故文王世子篇曰凡学春官释奠于其先师秋冬亦如之若礼有髙堂生乐有制氏诗有毛公书有伏生皆先师也又凡始立学者释奠于先圣先师释者曰先圣若周公孔子下云释奠者必有合也有国故则否盖谓国无先圣先师则所释奠者当与邻国合若唐虞有防伯益周有周公鲁有孔子则各奠之不同也是唐虞与周所主先圣先师固无定名未有及于三皇也载稽之史汉魏之主取舍各异周孔迭为先圣孔顔互为先师若周公制礼作乐宜享王者之祀于是罢周公升孔子配以顔子唐永徽中复武徳旧制显庆二年以长孙无忌言正孔子为先圣仍以周公配武王厯宋迄今释奠孔子定为不易之典是唐所主先圣先师已有定名未有及于三皇也夫三皇宜祀而不得祀之于学也学始无孔子庙惟鲁有庙然其敎被于天下非一国所得专者故天下通祀之学之有庙由孔子而建则宜以孔子为先圣顔子为先师而三皇不预也今欲崇三皇为先圣使居孔子之上不足以襃其功降孔子为先师使混于髙堂生之列适所以贬其徳故吾的然以为不可也或曰古者祀舜于虞庠祀禹于夏学祀汤于殷学祀文王于东胶舜禹汤文并得祀于学何独于三皇之祀非之曰周立四代之学故祀舜禹汤文今祀三皇将于何学与虽然三皇之功及于人者逺矣而领之于医特主神农尝药之一事理固有未尽者宜定其制设官主之以丰其祀可也识者服其持论之正琼又慨古乐不作徒有成均之名为大韶赋见志九年改中都国子监助敎勲臣子弟交惮之十一年九月致仕明年卒琼与余姚宋禧皆从学杨维桢之门琼之论曰立言不在崭絶刻峭而平衍为可观不在荒唐险怪而丰腴为可乐盖学于维桢而不污所好者也禧初名元禧字无逸元至正十年乡贡除繁昌敎谕之官一十九日即弃归遭乱授徒自给洪武二年徴修元史分撰外国传事毕还
　　王彞传
　　王彞字常宗其先蜀人本姓陈氏父事元为昆山州儒学敎授遂迁嘉定洪武三年以布衣召修元史书成赐金币遣还又荐入翰林以母老乞归筑归养堂自号妫蜼子闲居考求古制制冠巾衫裳带屦以服或谓之曰今人而不服今之服是得罪有司也天子尝赐之织币而不制为服是隠君之赐也答曰彞初未入仕布衣也而服斯服将以入麋鹿之羣焉君之赐其可防乎盖以自便也然古之意则存焉尔矣以今之人而服之其可不自古其人与尝游天台従学于孟梦恂故其文特醇雅时杨维桢以文雄于东南从游者甚众彞作文妖一篇诋之辞曰天下所谓妖者狐而已矣然而文有妖焉殆有过于狐者夫狐也俄而为女妇世之男子不幸而惑焉者莫不谓为女妇则固见其黛绿朱白柔曼倾衍之容所以妖者无乎不至故谓之真女妇也虽然以为人也则非人以为女妇也则非女妇由其狡狯幻化为之此狐之所以妖也文者道之所在曷为而妖哉浙之东西言文者必曰杨先生予观其文以淫辞谲语裂仁义反名实浊乱先圣之道顾乃柔曼倾衍黛緑朱白狡狯幻化奄焉以自媚是狐而女妇者也宜乎世之男子之惑之也予故曰防稽杨维桢之文狐也文妖也噫狐之妖止于杀人之身若文之妖往往使后生小子羣趋而竞习焉其足以为斯文祸匪浅小也文而可妖哉然妖固非文也世盖有男子而弗惑者何忧焉魏观知苏州府事修孔子庙学作南门嵗行乡饮酒礼必请彞为文观诛彞与髙启俱伏法彞之被召续修元史也乡人杜寅张简与之俱寅字彦正青城人侨居呉县洪武八年为岐宁卫知事与经歴熊鼎并赐狐裘官至兵部侍郎简字仲简呉县人初师张雨为道士元季兵乱以母老归养遂返巾服临川饶介分守呉中自号醉樵延诸文士作歌简诗擅塲居首坐其次髙启其次杨基介赠简黄金一饼启白金三觔基一镒简自称白羊山樵
　　赵壎传
　　赵壎字伯友新喻人元至正中贡于乡官上犹敎谕人目为南郭先生洪武元年帝既平定朔方冬十一月诏发袐府所藏元十三朝实录以宋濂王袆充总裁官征山林遗逸之士纂修元史凡一十六人汪克寛胡翰宋禧陶凯陈基赵汸张文海徐尊生黄篪傅恕王锜傅着谢徽髙启曽鲁壎与焉明年二月开局天界寺秋八月史成为本纪三十有七巻志五十有三巻表六巻传六十有三巻中书左丞相兼太子少师宣国公李善长奉表以进人赐白金文绮而顺帝三十六年事无实录可考于是翰林学士宋濂礼部尚书崔亮主事黄肃发凡举例奏遣使吕复欧阳佑黄盅等一十二人徧行天下凡涉史事者悉送上官复至北平遣儒生危于等分行燕南北开局于故国子监凡诏令章疏拜罢奏请以及野史碑碣靡不采访有涉防古书者译而成文舁至行中书请官印封识达京师三年二月仍命宋濂王祎充总裁官续成元史纂修一十五人朱右贝琼朱世廉王廉王张孟兼髙逊志李懋李汶张宣张简杜寅俞寅殷弼壎仍与焉秋七月史成进上以巻计之纪十志五表二传三十有六其前书未备者补完之有诏刋行仍人赐白金文绮张宣等得授官壎还田里六年秋九月诏编大明日厯以詹同宋濂充总裁官乐韶鳯充催纂官纂修凡七人呉伯宗朱右朱防徐一防孙作徐尊生壎复与其列十二月授翰林院编修七年夏五月朔日厯成既而帝以韵书比类失伦命儒臣十一人重加刋定翰林院侍讲学士乐韶鳯宋濂待制王僎修撰李叔允编修朱右朱防典簿瞿庄邹孟达典籍孙蕡答禄与权壎又与焉八年九月迁靖江王府长史壎以宿学自布衣厯史官朝廷凡有撰述辄与选尝进甘露颂为太祖所称髙丽使臣来朝赐之燕乐作使臣以下国有丧辞壎曰小国之丧不废大国之礼帝是之及为长史俾与宋濂等议定王国礼乐王游中都讲武事有诏令壎从继因诣阙奏事行中左门监察御史吉昌劾其非人臣礼宜下法司治罪帝特宥之
　　陈基传
　　陈基字敬初临海人従学黄溍游京师授经筵检讨既而归里奉其母入呉敎授诸生起行枢宻府都事张士信镇淮安基以江浙左右司员外郎参其军事改参张士诚军士诚称王基谏止不从士诚欲杀之既而超授内史迁学士院学士洪武二年召入预修元史还卒于常熟县河阳里基有文誉最为戴良所称谓元之能文者虞揭黄柳继之则莆田陈旅新安程文临川危素其后则基而已
　　髙启传
　　髙启字季迪长洲人张士诚据平江承制以淮南行省参政饶介为谘议参军事介见启诗惊异延为上客啓谢去隠于呉淞江之青丘自号青丘子洪武元年冬诏修元史啓与里人谢徽傅着同被召徽字懿着字则明既至分科修纂史成著还启徽皆以布衣入内府敎胄子时太子賔客梁贞兼祭酒事三年正月启梦偕徽晨候午门贞在焉有揖之者曰二子当迁矣又顾贞曰诸生尽以属公启曰得无逺调乎曰烦傅开平王尔既寤以告徽越三日率诸生立右顺门俄而梁贞至传帝命曰勅诸生出受业国子监随悉引去明旦将朝中使宣启徽甚急曰有诏命开平王二子侍东宫学俾尔二人授之经果如所梦逾月徽梦启同被召至帝所帝持告身一纸窃视之其文有翰林院三字以授徽徽受之忘拜继授启启拜而受之及寤亦以告启越六日帝御奉天门中书右丞汪广洋侍命中使召启升帝曰诸儒在学久以布衣游吾门可乎顾广洋曰汝亟以翰林职处之因趋谢而徽以他事出不得拜明日启徽皆除翰林编修又如所梦是年秋徽母呉梦中使舁二椟以授徽以其一授启发之各有白金徽又以告启既而帝御阙楼命中使召二人既至擢启戸部侍郎徽迁吏部郎中启以年少未习握算辞徽亦辞帝允之各赐帑金命左丞相李善长给牒放还启乃与徽连船归于呉梦复验方启在史馆最为国史院侍讲学士魏观所知防观出知苏州府为启徙居城中夏侯里交接甚密观改修府治启为作上梁文观得罪诛启连坐腰斩于市年三十有九徽复起国子监助敎卒于官着归为常熟敎谕魏观行乡饮酒礼长洲敎谕周敏侍其父南老着侍其父玉皆降而北面立观礼者以为盛事厯仕山西潞安知州最后独存启善文尤工于诗徽称其清逺缛丽纵横百出若八骏追风而驰于时蜀人杨基徐贲浔阳张羽皆流寓于呉与启齐名号呉中四杰
　　傅恕传
　　傅恕字如心鄞县人洪武二年以布衣诣阙陈治平十二策其一请罢盐茶曰煮海为盐采茶于山穷民以救冻馁非有所损于人而后世急功利之臣导其主设重典禁之罪乃与盗贼埒非先王之政也帝览之喜命入史馆同修元史史成出知博野县事恕少日善饮及壮以三爵自限且为文以戒曰小人哉傅恕也尔负学者之名何为乎沉湎于酒颠覆厥徳上有垂白之亲下有孩提之子疢中乃身虽悔曷及惟于古人是效是则限以三爵罔敢少益厯观载籍饮酒之失君嗜之而丧邦臣耽之而溺职而今而后纵鼎镬在前刀锯在侧毋逾此限戒之必力庶防不为狂药所移而甘入小人之域博野兵革甫定恕为立学宫广储蓄招徕离析以劳卒于官既敛惟遗残书数巻贫不能归葬百姓哀之敛钱瘗之于县城之北
　　朱右传
　　朱右字伯贤临海人元至正末司敎萧山遂徙居上虞之五大夫市问学该洽尤长书礼春秋其文深醇精确简而有度尝曰学文不本诸经其犹翫培塿者忽嵩华之髙矣乎故其所作一以经为本刘仁本驻师余姚州作雩咏亭于龙泉左麓集名士四十有二人修禊赋诗右与焉洪武三年以宋濂荐召修元史史成乞还田里六年召修日厯除翰林院编修七年与修洪武正韵八年擢晋相府长史寻奉命同宋濂定议王国礼乐晋王随太子游中都讲武事右实从九年以疾卒葬兰风乡右尝编性理本原揭河图洛书于首次太极图説次西东铭附以通书以正蒙为未纯不录其严于论学若是又以深衣之制世代沿革袭以成俗无复古意乃援礼经及先儒之説求合古制使宜于今作深衣考学者称焉
　　王廉传
　　王防字希阳青田人侨居上虞洪武二年用学士危素荐授翰林编修明年与修元史又明年偕典簿牛谅使安南还改工部员外郎固辞出为渑池县丞十四年擢陜西左布政使廉穷研经史所着迂论多阐先儒所未发其论金縢曰金縢非古书也使周公而然非周公也夫公既面却二公穆卜以为未可戚我先王乃私告三王自以为功此憸人佞子之所为也死生有命乃欲以身代武王之死则为不知命且人子有事于先王而可以圭璧要之乎则非达孝至于卜册之书既曰公别为坛墠则不于宗庙之中明矣不于宗庙乃私告也周公人臣也何得以私告之册而藏于宗庙又私启之即使金縢在庙武王疾瘳四年而崩周公居东二年乃复凡六年之久周人尚卜恶有朝廷六年无事而不启金縢者即此五端反复详究颇疑金縢非古书也其论大夫士立庙略曰天子诸侯宗庙之制中庸或问详矣惟大夫士之制则不能无疑焉王制曰大夫三庙适士二庙官师一庙官师升适士适士升大夫以次増立其庙因其理也适若先大夫既立三庙矣其子孙乃无为大夫者而为适士为官师不当祭其庙将毁其主乎抑存之乎毁之非礼也存之其谁宜哉存之而主于宗子与礼支子不祭故支子之为大夫者有事于庙以上牲祭于宗子之家祝曰孝子某为介子某荐其常事然则支子之为大夫者不得立庙矣宗子为大夫支子之大夫则固可因其三庙而祭设宗子为适士为官师或一庙或二庙所当祭者不过祖与祢也支子之大夫所当祭之曾祖宗子既不当祭支子之大夫又不敢祭将阙之乎将遂以支子之大夫所当祭而祭之乎阙之非礼也祭之又非适士官师之宗子所宜祭也礼大夫欲祭髙祖则省于君谓之干祫今欲祭于曽亦将请于君与又宗子为大夫其支子与之同行者亦为大夫因之而祭三庙则固宜也苟宗子与支子其行不同等所祭之曽祖祢亦不同等则如之何窃意各随见为大夫者所宜祭之三庙而祭之宗子但为之主祭耳主祭者惟宗子初不论其行之不同等也君子谓之善言礼防无子卒杭州之西山
　　朱廉传
　　朱廉一名世濂字伯清义乌人父同善学于许衡防学于黄溍李文忠镇严州荐授钓台书院山长洪武三年以续修元史召史成与徐尊生赵壎朱右乞还田里六年与修日厯授翰林院编修八年秋擢楚相府长史従楚王讲武事于中都继因奏事行中左门监察御史吉昌劾之诏勿问十一年三月以耳聩赐致仕防尝扈从至鳯阳中涂作纪行诗以献帝览之嘉叹遂和其诗徐尊生字大年淳安人先廉召议礼与修元史日厯授以官辞洪武十年复以秀才举宋濂将归帝问曰卿归孰可代卿者濂以尊生对遂授翰林应奉








</div>
    <div class="pagination">
<a href="曝书亭集_page65.html">上一页</a><span>...</span><a href="曝书亭集_page61.html">61</a><a href="曝书亭集_page62.html">62</a><a href="曝书亭集_page63.html">63</a><a href="曝书亭集_page64.html">64</a><a href="曝书亭集_page65.html">65</a><span class="current-page">66</span><a href="曝书亭集_page67.html">67</a><a href="曝书亭集_page68.html">68</a><a href="曝书亭集_page69.html">69</a><a href="曝书亭集_page70.html">70</a><a href="曝书亭集_page71.html">71</a><span>...</span><a href="曝书亭集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
