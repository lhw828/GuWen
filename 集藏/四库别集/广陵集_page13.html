<!DOCTYPE html>
<html>
<head>
    <meta charset="UTF-8">
    <title>广陵集 - 第 13 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广陵集 - 第 13 页/共 16 页</h1>
    <div class="content">



　　广陵集卷二十一
　　钦定四库全书
　　广陵集卷二十二　　　　　宋　王令　撰烈妇倪氏传
　　近世父母死兄弟相利以财遂因縁不相容必分以居予尝恨之又求世之谓律者自非父母在与丧则听皆勿科噫造律者何邪岂以孤孺未自立【一本作主】则强不仁者得以侵而分之为限耶使其果孤孺而偶强不仁纵分而不侵者有几使其不孤孺而为相利【一本作人为利】以分几何不长而不容防而不弟哉【一本作兄而不容弟】奈何不禁且刑也予观今世父母在【一本作在盛】时则兄弟常无不容或时有亦能相觧补【一本作相利觧补助】死则遂割裂以相【一本作自】殊絶巳而复多相复懽以是而言岂有他哉财既利矣【一本作之】律复开不禁之尔呜呼孝悌苟不能尚将教及之奈何率天下而路也噫造律者何邪故今世谓久能相家者为义门朝里交多之徃徃加旌识复租调以为表劝而民犹不乐从信哉孝悌见于薄世也况又见者少耶可悲也巳天长县而有夏侯氏兄弟而家者二十年予固常疑其久也巳而徴之乃为勣【一本作乃名为勣】者力焉勣善縂维每相求柔之族赖以久勣死则夏侯氏之族离矣甫其衅者曰开性愎拂不乐相长防既利分逼兄以兵既而从之巳饕其财田尚慊于他兄弟欲稍稍并欺之间争不为有则尤强自为利时时攘宼无忌其妻耻而谏者数四巳而知不从又欲夺弟之庑门不得怒捽弟于阶坠之伤其妻争之强既不胜且叹曰吾言不用尔类相吞嚼终残伤无复时【一本作尚时】我不得终为若家妇且死矣是不忍目见如夫为也言之明日而亡既得之死于池池之水才深三尺自非甚疾恨与笃自信者不能死呜呼果哉使其妇于人尚不以此容于夫而为之死使其夫且官又肯容于民哉其行已又可知巳予闻而惜之为之传且伤世之兄弟者又叹家有一如勣者尚不能动死则遂然况君子乎天下可知矣烈妇姓倪亦天长县人也
　　急箴
　　急人之知枉巳之为急人之好枉巳之道世不已好世不已知必为不移守道不随吁亦几希
　　忧箴
　　天下为忧将道是求一身为忧将利是谋道求我悦利谋我拙悦固莫加拙亦我嗟呜呼得天下为忧而不忧者又岂若我视一身又况视天下不及我视一身者耶
　　説孟子序
　　自孔子没百家之説兴而圣人之道始散逮至于今而天下之説乱矣故学者求其有知而无所从焉自尧舜三代之书既缺先王之言亡于世者防半而异端之説日兴则天下之学者防希不去先王以从夷狄也夫五经虽存而説者缪异学者安所取信哉昔孔子没羣弟子各取所闻集于书今之论语是也幸而圣人尝言之幸而弟子能存之今其书财此耳不幸言之不及言及而不存者固多矣有如仁有如性有如命皆一时之罕问问而智不及之皆孔子所不对也故语以谓孔子罕言然则论语之载亦畧矣世之传论语者多矣少而读之壮而不知其义老且忘之终不察其何用故世通以此书为习而未闻有笃信好学守死是道者则其于五经之学可知也今尝自孔子之后考古之书合于论语者独得孟子以其言信其人与孔子不异惜其古之人学是书者稀也自战国荀卿刘汉扬雄隋末王通皆有书以配孟子称于世而荀卿之非孟子见于书王通盖未尝道也夫不知而非之与不知而不言其为虽殊要皆不知孟子者也就三家之中独扬雄以谓孟子知言之要知德之奥非苟知之亦允蹈之其言虽不多见然亦足以发雄之知言也彼孟子之所为直与圣人者竝信夫二子亦何预之哉昔昌黎有言曰夫防河而下苟不止虽有疾迟必至于海如不得其道虽疾不止终莫幸而至焉故学者必慎其所道求观圣人之道必自孟子始虽昌黎斯言则然今其书具存而可考其他亦多与孟子不合然则昌黎之辟杨墨以排释老此得之于孟子者也至于性命之际出处致身之大要则又有与孟子异者固多矣故王通力学而不知道荀卿言道而不知要昌黎立言而不及德独雄其庶乎大学亦难矣哉是其能立学名世如三子者亦稀矣然或失如此使孟子而在三子者同时固应有辨也假孟子而出其后于其书固应有所取舍惟雄切近之庶几取合焉令尝考求古书之当否以圣人折之葢所见如此故令于孟氏尝愿学我犹病其不能故于所疑皆阙之今其所言皆令所巳信者然亦不敢自谓必与孟子合诸君子盍去其不肖而加择焉夫道岂难能哉顾其力行何如耳苟听之于耳以存于心用防于行事则古之好学者皆然也不然亦何为出入于口耳之间徒以为烦耶孔子曰知之者不如好之者好之者不如乐之者学者可不勉乎
　　送黄莘任道赴扬学序
　　人有长冠伟裾气敦色舒白而轻躯伛而善趋者岂士之谓耶曰非也士岂独以此而或者士以此耳人有穷穷处处徽挛纒牵肌出精磨防日年粘毛续综错防朱丹终年求其名能一朝以之入官者岂学之谓耶曰非也学岂独以此而或者学以此耳人有行肩相差坐肱相支苟论其同不论是非转圆而旋恶方不然好恶出已去就以焉者岂交之谓耶曰非也交岂独是而或者交以是敢问何谓耶曰始吾而先千百年古人有为此者吾不得而见也始吾而先千百年古人有恶此者吾得与稽焉昔之人尝有竒衣妇饰者矣闻有荀子者非之曰是非士之道也昔人尝有雕虫篆刻者矣闻有扬子者非之曰是非学之道也昔之人尝有小人成羣者矣闻有诗人者恶之曰是非交之道也或问士恶乎宜曰仁义是言也仁义是行也学恶乎宜曰迁善而逺过交恶乎宜曰今人与居古人与稽好贤而进不能然则恶从来曰源于经流于人或问人曰师也士之不相师也久矣自三代而降圣贤者久不作天下之为日逺矣凡一民之有不获扵古一事之有不宜于今者皆学者所宜焦思苦心以取古而付今于此时而士如此士学如此学交如此交而不知求所师其为不仁亦大哉国家自庆歴以来诏书屡以育材飬士为志而郡县多立学学益弟子员然鋭精之士野不减少而学不加多或者聘师之道未广耶前日稍稍闻扬官有学议既而起县主簿黄任道先生以主之余谓其人也尝徃贺之而任道语余曰教育非我所愿当也然我将起州之信有道者与之俱而河南满建中粹公者乃人也令闻之喜而忧之退而思之曰粹翁贤者也岂特一州善士哉然投藏蔀隐者久矣扬之士谁为知者请诵其一端昔令尝居扬矣扬之士徃徃见之而独粹翁而未尝见也尝徴于人曰某宜佳士舍曰不之识则吾言为过矣它日就见之则色温而言厉其为则大不与吾同令凡心与志就争者久之未乐也既而矢学之进而视其礼退而复其言者三年而后尽信之故令尝师处之而粹翁许我则友也虽然尝试思【一本作私】之先令而学于粹翁者令尝问之矣而未之闻也后令而学于粹翁者令宜见之矣而未之见也夫学者更三年犹不肯一就见之借粹翁为任道来假有如令而从粹翁者肯直三年而待尽信耶使令之不自逢粹翁则今日之学前所谓学也今日之交虽璘亦觌耶以我而计人粹翁岂意知之此令之所以当喜而忧也今尝视任道之为则甚哉多似吾粹翁也所为似之则令之忧于人者同矣如其不然则将见扬学之成也师师而友友坐者譲先行者避后居之家而祥处之乡而宜登之朝廷而才风而示天下则环千里而慕以来呜呼盛哉虽然固在学者也于其行为之歌曰【歌在古诗之中】
　　周伯玉字元韫序
　　至和二年髙邮之学成后三月而令来因尽得髙邮之士方是时元韫之来葢巳久而学之人多附而喜者令至独甚后元韫间尝谓子曰人之于我则然而我之于人要待子则合也予犹辞且不之尝然观其泛泛相上下与众殊不相分久虽知其意自有所在而外终如无所好恶者然此乃令之所不能也令性朴畧趋世喜自迳不能曲折以顾避以是多失于人间亦自挠引时就低下未几而复以是亦自忧而子乃得吾所不能者久则愿合焉一日乃请曰吾亲之名予以玉殆亦有训而字者忘所称今敢望子焉令谓之曰甚哉大人之善名子也然他人之字子既不称是吾亦人也子何所望哉虽然古之言玉者多矣皆非予所及也予独爱孔子之言曰沽之哉我待价者也葢予尝尽心焉又常思玉之所以能取重于世者由玉终自贵重世有知玉而愿用之或时【一本作将】自求去假人无所用之则玉贵犹尔也信乎有玉而强人使售之非唯玉以是贱【一本作以是自贱】而得者亦不知玉将安用之也葢圣人之取于玉者如此予亦敢用是以为元韫之爱也至和之二年二月日王令序
　　杜渐字序
　　杜君山东士名渐少嗜学性澄淡不易语笑平居循循若不自足予与之交且三年不甚见其喜之与怒也一日采字于予归作渐説以字之曰举世奚不渐天地不渐也一分而永定也圣人不渐也自诚而明者也不午不斥不望不丰日月亦以时而然也履霜而坚氷首夏而清和寒暑亦不即至一抔土之多一毫末之防山林之所以广大也渍涔行潦乘卑而深积少而多江河之所以无量也【一本作河海之所以不竭也】呱而婴【一本作而儿】羁贯而童【一本作羁贯成童】华巅而班白人亦【一本作以】防而后老也【一本作人以防而渐老也】故飞而上者先卑走而逺者先近【一本欲上飞者先卑欲逺走者先近】物理然也非圣人学亦有渐也【一本作虽圣人学且有渐也】无渐奚其至故日月寒暑天之有然山林江河地之有也有渐无不至飞禽走兽与人同也有渐有不至自止之也学亦飞走之匹有渐有不至戒之在止则长久而后见其见也必至呜呼哉请字曰子长幸听之无忽河东王令序














　　广陵集卷二十二
　　钦定四库全书
　　广陵集巻二十三　　　　　宋　王令　撰润州逰山记
　　之润而东顺江而下六十里而后至其山名【一作圌】昔余居淮南尝以事至其下而望之则其东皆平去而西逆江而上五十里而逺始有山三其二合为海门一为焦焦山世传汉之隐者焦光居之今其旁犹有传为其后者世以其故名焉江之源出于西南其流至是盖万里自金山而分分而复合故其流湍而善覆舟之经者皆逆刺而顺下山之道南出人之游者入于北以至寺其花则樱其石则崖其树薄木而厚竹余尝至其上以望江海之交下求晋将军王羲之铭而观之盖尝终日焉直焦而南其山石翁去其西六里而逺曰花山又其西三里而近曰甘露二山皆有寺而甘露清辉阁为最佳余尝至考其往古遗迹以问狠石之何是其传曰汉末吴蜀二主之所逰也其地皆冈其东而益盘其城为鐡瓮别西折于江其山蒜其下河北距于江以泝金山自余之喜逰上下淮江之间七年之中凡九至其上下憇于头陁朝阳之巗去而每思之直金山而南其山扁其东之山龙堂其西之山白虎又其西之山盖不知其几百十里而后絶其所望而见者若长山若五州若青山若髙丽若覆舟自白虎而南别为阿益卑为阜其附为城其裔为冈属于山凡十数里山皆石土杂无竹树其石镵而转于城中载而入旁地可为梁可砥柱可捍旁江岸可为道中辙所用既博则取者无日不至其草可爨其下多牧故其山贫独招隐为最富昔其地戴颙之所居也山负南而抱北寺偏其左去寺而西道数百歩而分自南而东得泉二虎跑鹿跑井二炼丹自西而北有庵曰披云庵之南轩【一无四字】山之最佳处也其地敏竹其树宜松其果多梅李桃杏梨栗其他尚众而杂宻不可纪识忽焉视之如髪其西之山盘为虎窟其泉出于真珠歩其东而上有泉曰一人下更十数山而至鹤林鹤林盖竹林也传云晋末髙祖方防时尝卧其下自以见黄鹤为祥至其后改之其语应然其东皆冈阜断輙复续以与鐡瓮交润之地倚江其城亦倚山而为固自汉唐之乱方天下之分时润常当战冲其祸乆结而不改世传其民为甚苦方其平时伐山刋林下浮于江海其他鼋鱼茭蕨萑苇薪炭以擅其饶食用既足弃其余于旁近至犹得其赢资又因其山水之胜歳时之间凭髙以临逺思去者以望来皆生游其间而死其下其民顾亦独乐也州之南北通河江故其俗轻有舟于其歳时都人士女之出无马俗不用车舁其逰皆委蛇皇暇故于山泉之防木石之细遇有过异輙得传一州以为观宜其事物载于民间者多也令既自视无所用于天下去而逃之民间日偷其衣食之闲以轶于事绪【一本作物】之外忽焉乐而忘疲也间而思天下之盛时君臣相与之际士有出于其时者皆心经万事之烦日览天下之防身任四海之重乃至有九年于外三过其门而不入其有所思夜以继日幸而得之则坐以待旦所谓烦劳用其力于天下乃如此于其休闲则其人盖已贵富非其【一作有】賔客在前则诏相居右施身于拜跪揖让之间【旧本作是】苟目之所及手之所指则左右争走操执以从事金石丝竹罗而合比于前【一作后前】干戚羽籥列而舞布于左右虽终其身何暇一日之及山水之间哉假有乐之者又其时土防壤絶分裂以为国非有天下之事王者之命身不能辄过其下况又得嵗月乐于其间哉自其下君臣相得之日少士之生于其时遇非其道者稍稍引而去之入于山林与木石居与鹿豕逰不愿世之賔客傧价也私居燕闲妻子趋坐以相给不愿世之左右趋走也泉流鸟啼风薄木以成声不愿世之歌舞也其于朝廷庙社之间非身有其役亦不为之至也斯士者皆士之得所乐于中致其身于进退晋接之次物外之可乐盖其得失之如此予读诗至于考槃而后知士之得已而可巳也彼浴乎沂风乎舞雩咏而归盖圣人尝以曾防之言为然又从而叹之孔子亦尝曰隐居以求其志未见其人也自孔子孟子没非有合道而进以其不合而去者也以予考之要其终不与圣人悖者盖稀方其去时若真有合【一作挟】待世之必合而后为者间亦时君世主招之使言【一作进】得道其欲为于天下而其言多龉缪予窃惑之然不知于山林果何以也及予去所事纵身于山水之间以为甚乐而后知彼盖亦有所惑者也夫隐非求志慕山林以长徃与进非其道乐刍豢稲粱而不能去者其事虽殊然为失则一也是皆为玩物之士书曰玩物防志然则隐者之于此固有以求其志而亦可以防其志也传曰苟非其人道不虚行夫隐也其亦固有是哉
　　过唐论
　　隋文帝收前世之开南北之碍兼通而无累矣当时亦谓能乆且传而无穷及其势去日迫亡不及议而天下巳起而争迨唐公面睍一顾而天下之士相视以起故李宻举东都薛举陷扶风窦建徳役西河宇文化及防魏王世充污洛阳李子通潴江都皆树兵南面而其他蠭起之师蜋抗之盗所在自名以并【一作争】起而不可胜数逺而数年近则数月争斧析以分天下一跌立失据则水火以相灭及太宗文皇帝戈指笔奋四面以呼而天下震倾以归虽有长兵深城【一作长城深池】皆草折卵脆【一作】碎随向以坏然犹马不辍鞍士不替甲者数嵗而天下畧平更因余勇以外事四夷故东举辽海西蹶髙昌北平突厥其余氊裘之君鴂舌之长皆心【一作气】夺色赤【一作】失面内而望惊争祈胭顿角【一作首】奴入以事朝威德包覆四夷无事矣贞观初君臣谐熈政事修举年谷屡登民众繁息各安无事刑用以稀虽王功未成而称颂之臣已先【一作先言】太平矣而房乔杜如晦初犹用有为及其才穷术殚更迎君以入无为以谓尧舜适然尔呜呼其亦可道哉【一作可惜哉】然愚尝谓后世有思贞观而不得见者乔如晦适能为功后世有思三代而不得见者则乔如晦亦未能无罪也逮髙宗中睿之世其亦【一作益】无足道而中间武氏女子乃坐以唐周运席上【一作以唐为周作运席上】则当时用人得材之何如可知矣及开元之间亦号为平而世所指以名世者如姚崇宋璟辈尔是其材知簿书成要之为务刑名聚敛之为职聼决防之为官是之为常俗能耳非有公天下之志追合古先之谋度长计逺之思身相时君手运天下而不能知有为岁乆日积赏罚既行矣而不能进退贤不肖当是之时君智不加明朝廷不加修天下之方【一作多】闻广【一作博】识之士不加进左右便嬖幸佞之人不加损民之贫富不知限兵农不知一此同守天下而幸安者尔庸知为相哉及其身死之日肉未及寒而小人满朝天下浸老矣而明皇帝自若也及范阳之人狼顾一呼而乆安之民股慓而不及遁向者倚忠防用之臣争狐【一作孤争】兎走以失区区西奔求为旅人以自保而不必【一作可】得视向之荒乐怠傲其得失如之何哉天下方未难一日时假人有试言其必然则明皇亦肯动心而留聼耶然禄山以庸奴之材践拔起之势聚险肤台竖之谋一朝而倒行然犹所攻无前所压破壊流毒被天下而唐以积世之资贞观开元之惠天时美丰盛盈之余府库藏积奇赢之材扶义以起有如灵武而左右宣力効忠之臣有如郭子仪李光弼守坚挫鋭之士有如张廵许逺逆知隂料之师偹预之智有如顔真卿加以民思唐未厌之心然犹所在鸟惊以散鱼烂不收者三年而仅得以诛则为天下计者可不知惧耶
　　杀太子建成论
　　或问文皇帝杀太子建成得为义乎使圣人者如何为处令应之曰是焉得为义也吾闻置天下而兄弟让者有矣尚未得为圣人也又况以天下而杀其兄者乎圣人处之则让也让而不获死奈何曰是亦命之云尔也然则周公有罪耶曰周公何罪哉天下固成王天下也周公事成王者也周公东征可不行乎及其诛之也人固谓周公我实谓有司也周公不无念哉或犹未之喻譬之曰今人有转移为人执事者间而主家有盗焉主怒而盗之御也乃执事是呼不幸而盗乃执事者兄也则行之否乎曰行矣执事念其兄者而不杀之而同行者杀之则执事者犹有罪耶曰无矣然则周公独何罪哉文皇之于周公又异也曰汤放桀武王伐纣然乎曰然也然则为民耶曰为民也谓其为民而杀君可乎曰桀行不君矣为民而杀之恶乎不可曰建成亦有罪奈何曰君之有天下之尊者以其能君也今而不君矣可不去之耶故曰为民而去之义也兄之有弟之尊者亲也亲可絶耶况又建成之罪不逮古之取放伐者也抑使桀且纣为其弟者尚不忍于杀而身代之也曰文皇为民则奈何曰是犹一人负贩而有千金之家其家又百数十口也而其兄惟奢滛是思日散金数十其家相为谋而饥变是惧因恶其兄而喜其弟焉曰安得弟而家是为也其弟率然曰是不难刄其兄而毙之乃弟泣曰兄非不念也吾为一家尔也然则何异哉或者犹不喻又曰自三代而下数百年间而有文皇奈何又訾之曰以贞观言之吾故有取焉如附建成而言之是犹惜千金之子曰幸而彼有家奈何复责杀兄也吾见其戾矣今之言太子建成者曰将胁髙祖而为不利吾固疑其加之也设或不为然然则魏徴王珪文皇尚忍用耶








　　广陵集巻二十三
　　钦定四库全书
　　广陵集卷二十四　　　　宋　王令　撰代韩退之答栁子厚示浩初序书
　　子厚足下相别阔久时得南方人道誉盛徳甚相为慰快又间得子厚文皆雄辨强据渊源衍长世之名文者多矣未见加子厚右者也其间亦小有务辨而屈理趋文而背实者然古之立言者未必皆不然亦説诗者不以文害辞之一端也愈比置之近有传送浩初序来者读而骇之不知真子厚作否也虽然子厚素友之宜真子厚作然反覆读之亦骇而疑又恐非子厚而他人作然也不然何子厚见祸大甚耶来序称浮图诚有不可斥者与往古圣人之书周易论语合其于情性奭然不与孔子异道虽使圣人复生不得而斥之也子厚亦不思哉夫易自乾坤以及未济皆人道之始终圣贤君子之出处事业至于次第配类莫不具伦理故孔子原圣人设卦之因而系辞之首则曰天尊地卑乾坤定矣卑髙以陈贵贱位矣之类是也其中则曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所措夫妇之道不可以不久也故受之以恒主器莫若长子故受之以震又其下则曰渐女归待男行也归妹女之终也而皆不若浮圗氏弃絶君臣拂灭父子防除夫妇之説若论语二十篇大率不过弟子问仁问政问为邦问患盗之类尔至子路问鬼神与死则皆曰未能事人与焉知死之类又非若浮圗氏夸诞牵合以涂瞽天下而云也不识子厚谓为与易论语合者何哉借如其中有万一偶窃吾圣人之言则君子者遂不思其患而崇好之耶是拯救桀跖之诛以耳闻而目见有类乎尧也孔子曰如有周公之才之美使骄且吝其余不足观也巳况去父子夫妇而无万一于周公之美者耶且子厚谓愈所罪【一本作好】者迹也而不知其石中有玉者不知子厚之学果中与迹亦异耶夫然子厚心仁义而手防剑以逐父兄谓其为迹则亦可耶子厚患愈因迹斥浮圗以夷反为之説曰将友盗跖来而践季札由余也呜呼子厚又不思矣哉昔者孔子作春秋诸侯用夷礼者夷之若杞侯称子是也若愈不得斥浮图以夷则孔子亦不得斥子以迹而不思其中也圣如孔子者其取舍犹不免子厚之过邪又不知子厚谓季札由余者皆若浮圗氏之拂君臣父子耶不然则否也愈尝探佛之説拟议前世盛徳者而皆无一得也若尧舜孔子者皆佛之甚有罪者也以智者观之不知尧舜孔子果当然耶不然佛妄人也自孔子死千数嵗惟孟子卓然独立今读其书则皆教人兴利除害驱龙蛇除禽兽与杀牛牲犬豕以飬老【一作生】祭死其大不与佛合则若君子之亲亲而仁民仁民而爱物以尧舜之知而不徧爱物者急先务也以尧舜之仁而不徧爱人者急亲贤也不能三年之防而缌小功之察放饭流啜而问无齿决是之谓不知务以是言之是孟子又异于佛而得罪也甚矣且不知子厚之读尧舜孔孟之书也将读而尽信之耶抑徒取其一二而弃其十百也不然则孔佛之不相容亦已较然何独子厚能容之也愈常观士之不蹈道者一失于君则转而之山林羣麋鹿终死而不悔乃至有负石而自沉者以君子观之是皆薄于中而急于外者矣惜夫何至是哉今子厚虽不幸摈斥于朝乃亦不能自寛存以至于蹈夷狄而不悔也薄于中而急于外在盛徳虽不当然然智者观之不得无过也必求其不爱官不争能乐山水而嗜安闲者则浩初之心尚何完如【一作于】麋鹿也心溺于虚髙之言而遗于人伦之大端其比于负石而沉河者孰得哉愈尝笑今人之谓有智【一作知】者为毁释氏释氏非毁之也譬之器然旧尝完而暴砾之谓为毁也可矣其从前不为器者是自然耳岂人毁之耶此皆不知道者之言也自释氏之説入中国流数千百年其徒树其説而枝叶之者众矣乌知其有不取此以假彼者耶况又玩其説者常名像也孟子谓矢人岂不仁于函人者岂尽无意耶正谓是也使佛之福可求其言可信其教等于尧舜孔子而或上之则君子者当先众民而学且行之矣伐彼善而固为我异谓愈肯自行而为之耶虽然子厚犹谓愈为之也子曰道不逺人为释氏者竟不逺人耶谓为圣人不得斥者果信然哉果信然哉石中之玉信何如也愈白
　　上王介甫书
　　元城王令谨临川先生之起居以书进于左右扬子曰在则仁亡则经是经亦犹人也孟子曰闻风不如亲炙之则何先人而后闻哉而韩子亦谓彼囬也有圣人者为之依归而恨巳不逢然后知扬子之言之畧也自孔子没而后世之弟子源移流漫故六经之学皆襍出异同骈为门户而后世学者老身白首更疑是非衔黙终死无所折问与其亲承圣学口出耳纳者何可概论又恶在人而经同也又仲尼之世髙第弟子名列迹著者凡七十人虽名庶几者独顔氏之子而他皆指学入堂戸卓为髙絶自仲尼没緜今二千年其经俱存而七十子不时辈出则经人之效又可概见矣夫然闻风不若身亲服修不如习化也决矣呜呼如孔孟者率千载不一出犹学者积思纻念身将如见之设有庶几孔孟者同时而出则宜何如哉其向望有从来矣伏惟座下纯道厚徳髙于近古休风盛烈流决当世防童瞽年皆觇望盛徳思欲奋起以沾被余泽岂令顾不愿得事前后耶徒以身困地逺自致无由耳今座下入为天子用而令适在路隅因自奋餙以来希丐教命且偿其素心耳其如圣贤进时退身之道当世之取舍所宜皆座下从来所自飬者况令知不及之何敢言哉南山之田诗一首辄敢归赋从者轻渎左右慙负无已令再拜
　　代人上时相书
　　夫天下有三言其上者以道言其次以志言其下以穷言夫以道言者用以有为者也以志言者不得其有为者也以穷言者有逢而不自得者也假穷而无逢与有逢而无足愬语者皆不言也故不得于道则言志志犹有为也穷则何所谓耶不得于身而已尔是故古之昌明之朝甚盛之际明君在上贤宰相掖以辅之故其用人之详得士之急日招延而望来更推挽以恶去故天下之士无有以志言者谓其口能输心舌以播虑故在上者虚耳而侧谛为下者披腹以露藏【一作肠】如是则天下之士恨自用之不足何暇畜以为志耶志犹且无言又况其穷者哉其无可知已伏惟昭文相公阁下昔尝柄天下以自任矣未几而去去未几而天子思太平知所由来则复在相公则相公之所以任于天下者甚重而天下之所以待相公而任者亦不轻也所宜回唐虞于已归赫禹稷于既晦则将见天下之士口写腹竭而后无以志言则穷者又可忽耶尝闻古者至治之世民有防而无父谓之孤老而无子谓之独孤独之民谓之穷而无告而有为者莫不先之夫有子而无以为飬与无何殊有亲而无以为孝与无何异苟如是若某者亦宜仁人之所念也又况适逢大有为之时而家世于门下复有一日之雅者耶则今日之言虽实以穷来而今日之赐亦仁人大有为者问穷恤故之资也干冐台严恐悚待罪不宣某再拜
　　见朱秘丞书
　　日月元城王令谨以书见于著作执事扬子曰周之士也贵秦之士也贱虽然岂独秦哉取士贱自秦而始耳方三代之盛时教化之具修故士出有从来及其成也賔于乡论于司徒拜受于王皆自有礼致然大要皆为上者有取于下而在下者无求于上而士之出处巳有方矣周衰之末天下大坏而战国之世其君皆狼视虎吞以腊肉天下而深谋巧谲之士罅隙以出顾其为何足道语哉然当世之君皆撤席屣履伏伛而愿见如子思孟子之髙引不下合而时君亦恐恐其不及飬是其故岂有他哉以其心常有求于士尔当是之时进退去就常在士而取舍不在人及秦汉而下变天下郡县而以郡守丞尉主之而郡守丞尉常自有法度之成熟而无求于士而士始无用于天下一求于京师蹉跌一失之则有老身不及遇者故士之不遇当世者始多甚者不知士于天下为何用也然此固士贱之道尔而令亦尝笑天下之士善自贱也夫士之无去就之分者多矣惟其自待不高故望人也速自守不固故求人也轻不徒不择而见之而又不知见之谓何也今夫卒卒而趋唧唧以见俯承聼如不及望入门以自媚者此果有道者所为耶顾不畜狗而冠尔曷足以士进退论哉始令之既学也尝愿以古之人士就而见之既而卒无得也伏惟阁下为县之日已蔼然众相以为贺既而修治矣然犹切切日不暇视其所为心常偲偲日在民然常较之虽环千里而更数十年谋其为民者未易一得也令虽久闻执事之风而始有犹待者今则自来矣惟其所以见执事不敢妄而令自处不敢轻敢以书焉幸执事照之不宣令再拜
　　上邵不疑书
　　知军学士阁下夫草茅之防布衣之贱游身于公侯之门托迹于卿相之庭古人为之为宜今人为之为羞学大而谋逺先义而后禄古人为之为祥今人为之为狂虽道非不同而义非有二也其时与势有然也昔者孔子既圣矣盖身见者七十君而孟子亦进退齐梁滕薛之间盖终死而后巳何其勤且劳哉是一圣一贤岂亦身希公卿之髙而意得万钟之多哉其以道云也然犹大夫不得齐诸侯不得髙故阳货馈豚则瞰亡而投问齐王欲朝则以疾而谢行非乐于自髙而忘其为卑也义有然也亦士之有以用而然也今夫裂天下之分而占官府以坐居者岂一人哉然皆有左右之吏即而守三尺法度之成书是其所为自足而所责已尽其又乌待士之为哉故士之仕于今世者何所为哉人无用而自进几希而不羞人无用而自学几希而不狂既羞而狂几希而不自绌穷且自绌几希而能自乐然而有不自绌而能自乐者非徒以义云也亦有以説云也今夫人之所谓利欲者岂以富贵尊髙之为哉今人之富贵尊髙者不少也是非为良富贵尊髙也独士能有富贵尊髙为异也夫恬无求而乐易足则富不可胜用也知天下之所以贵而不为可贱则贵不可胜用也扳尧禹以自学配圣贤而为名则尊不可胜用也谦而益光卑而不可逾则髙不可胜用也士之有是四者则何慊于富贵尊髙哉又安用不得于身而戚嗟求于人而不获则愤懑哉故士之有直巳而不屈信道而不回虽穷饿死而不悔者诚以中有以存也虽然皆非令之所能也亦尝仰其余风矣非其义也非其道也亦不敢见也故学弥久而势益穷身加修而时誉【一作愈】不至冻饿身腹而人不恤孤者不育而处者不嫁日近衣食之圗以牵所学其势信益蹙其迹信益穷然而处之不敢不恬也亦古人所谓知其无可奈何而安之命者也虽然目不望富贵之门身不杂缙绅之间非惟巳不喜取合于人计其从之亦人之不取也伏惟阁下之徳其闻有日矣始也迫穷饿之役愿从事于左右而无由今则少间以来也幸阁下怜进之杂文一编輙敢贽左右律诗一首因以赋侍者其学浅狭无足收采如阁下姑进之则令齿尚少自待未易巳则阁下犹可待其他日之成庶几不辱门下也干凂尊聼慙恐无巳不宣令再拜








　　广陵集巻二十四
　　钦定四库全书
　　广陵集巻二十五　　　　　宋　王令　撰上孙莘老书【乙未】
　　莘老老先生座下六经之道备矣而学者必以诗为先虽圣人教人亦然昔者孔子尝言诗矣曰诗可以兴可以观可以羣可以怨迩之事父远之事君多识于鸟兽草木之名莫近于诗葢孔子之言诗如此而令尝按圣人既删之后而防求后来世作之诗殆与古异矣承流相沿终不反以至今而诗之道大壊尝推索孔子所谓可以兴观羣怨者几絶矣则是迩之事父远之事君之道其亦畧乎今其仅存者鸟兽草木而巳乌在其能识之乎然令尝怪后世待诗之簿而探求当世之所以敝而后知其然者诗之无主故也古之为诗者有道礼义政治诗之主也风雅颂诗之体也赋比兴诗之言也正之与变诗之时也鸟兽草木诗之文也夫礼义政治之道得则君臣之道正家国之道顺天下之为父子夫妇之道定则风者本是以为风雅者用是以为雅而颂者状是以为颂则赋者赋此者也比者直而彰此者也兴者曲而明此者也正之与变得失于此者也鸟兽草木文此者也是古之为诗者有主则风赋比兴雅颂以成之而鸟兽草木以文之而巳而后之诗者不思其本而徒取其鸟兽草木之文以纷更之恶在其不陋也然诗既有风雅颂之体凡三而颂者待成功以吿神明而后作则平时固未易为而风雅之道后世亦无采取而散逸草野然士之有天下之志者言天下之事则其诗当近于雅有一国之志者言一国之事则其诗当近于风而变正之道又系之时而为诗者多无所主而不知所惧则诗之得正而不变者有几以是言之则诗之得者槩少矣然甞闻説者谓古诗之数葢三千而孔子取者三百后之学者皆争不谓实然以谓多不称所取然以后世之诗观之非徒得圣人所删之多然又胜圣人所取之少耶其亦可知矣而令尝读诗至幽厉之后天下大乱之际观天下之穷臣怨民弃妻逐妻之心而求之诗而后又得之兴也观其言辨而当质而不俚文而不华曲而畅婉而不隐以顺言之则可以议礼以公言之则可以论义以直言之则可以议政以曲言之则可以议刑然后知诗之道博而圣人删而存之者不徒云而古之诗者得之多也令甞爱之而伤今焉然犹未之有能也始者既承从于学而甚久晩而知诗之不易为而絶笔于今者久之然闻先生之风而愿见之退求无以宜贽者则追索旧作得数十篇以献学未副志无以自白又敢书所説以通左右者意有待也先生何以教之诗三章道其所以来尔怜不加忽则幸矣不宣令再拜
　　上王乐道书
　　人未甞不自直也常直而行然未甞卒善自直也何以谓人未尝不自直者以其气而言也是未尝不自直也何以谓人之未尝卒善自直者以其非道与义而有也是未尝卒善自直也何以言之夫一言狭容也一犯易恕也卒然及之终悖不沉容奋然而色作忽然而气动覆目以相睨手指口质以相訾祈长短于横厘较重轻于尘烟争用是以相曲直相加不休更转鬬而入死是辨者事之未用也然辨者以曲而争之是人未尝不自直也千钧之重一羽之轻其悬有殊也顾尫而腹饥与骈胁而勇饱者岂易并哉卒然及之有奋不顾虑起鬬而入死者是鬬尝不敌而人之所难不为也然而鬬者以勇而为之是人未尝不自直也多枉之弓重前之矢修矛之锻房钩防之摩刅而能者为之前敌之殊也与其迎前而踾膺冐拨以婴胁岂若退恬逸之安全哉卒然及之有忿蹈死不遑暇视者是死重故也人之所难能也然而勇者以敢而为之是人未尝不自直也虽然皆未足议直也夫人有是好辨有是必为有是决果前掩死而不回后延生而不顾信乎其自强且勇也然要其所求志在一直而巳等为之直然何尝失于轻褊邪故勇而直气者愚常见矣勇而直道者何愚常愿见而不遇耶然常较之夫自信不阿孰若怒辨以相訾性同【一作确固】而材可勉孰若疰力以相悬守义尽死而不囬孰若蹈敌而不顾死然而常恬于为彼而愕于为此者岂不失其素心哉所以为然者何也情动于气则易而义胜于心【一作气】为难尔是果为难耶亦存之不素也故曰徒直不足与议道徒勇不足与议直谓其非义士也士之为士也众矣何直道不若直气之果哉使其直道如直气【一本作而为直气】则道犹有不直者未信也昔令尝观鬬者矣终日而不休夫张弮据兵代巾代伤岂不为苦哉计其中岂无折胁殒目之忧也然终日而不休是以直所不直尔待胜直而后止心放而气安甚哉人之果于刚也及直道则惧不偶人而从人何曾不若必鬬之刚哉可羞也已始令有志于是也常恐不得天下刚鋭之士而见之每诵诗读书去其人已千数百年犹惕息起防如将亲见之者及其恨有所不尽于其人也犹流涕而嘅嗟况同令之世不远而有者耶伏惟阁下明道笃义其闻有以起不肖也有日矣卒然遇之而令方贫有朝夕之役不能决舍以徃从事则其自嗟伤无时而巳也念区区终不自效輙敢以书告所期而道其向慕焉伏惟阁下怜而念之不宣令再拜
　　再上卲不疑书【丙申】
　　知军学士阁下贵富矣何求而不得哉穷南之珠极西之玉山海之象犀蜀里之锦楚南荆北之材天下之殊也然皆水断陆絶去其人常千万有余里然一日欲之则无不如意而至前何其甚易如出于左右哉然【一作然哉】能不爱币重宝以易之则其得如取尔【一本无其得二字】故曰富贵矣何求而不得哉惟其不可得者士也士则有穷而无求不可以货取也贱而不屈不可以势动也行义以达死不可以力胁也世虽有富贵假有求而欲得之非其义也非其道也则其人亦肯自【一本无二字】枉耶世之藏珠玉象犀而衣锦以居荆楚之材者多矣贵富者皆是也而洁定之人信笃之士不幸而世不欲之假有欲之而可从者谁也斯语不敢讲于人久矣常谓阁下其所好恶为与不为殆有异于世富贵者而令虽不肖窃有意于古之士而愿学之昔者尝有一日之幸而阁下以令有妇以贫而不嫁过时将捐金币以资之时适无可亲者则止矣世之靡靡方以妾马从事而阁下乃独恤人之孤世之方思得其所无而阁下乃思散其所有以令之甚贱才谋不足以裨左右之长誉説不足以取当世之重不识阁下是诚何求哉信亦与世之异也故令今且将终其所赐以实阁下之德焉夫高邮小地也是亦地【一作势】不能分高而借人力不能举重以与士也亦明矣而一时之人势力出阁下者犹众然不之彼而之此去有余而就不足以求之良以阁下之所好恶而为与不为者与世之富贵者异也异日阁下常有以赐之而令辞不受今则谒之而阁下之所得士之自信如此难有也阁下之德如何杂文一轴少见所志幸加采焉不宣再拜
　　上人书
　　某官阁下世之富贵者其势如父而令非其子其次如兄而令非其弟其次如其君长而令非其臣奴嬖其次有官府贵贱而令适无左右使令之役以故漠然虽富贵之门当路而日过之以其无事于其间不敢谒以入也前日闻阁下风义甚高意者若将求教然久之思所以幸进而不得辞念无以通左右则止矣退而益学每追讲古人之义原其所以进退之槩上自尧舜下逮圣人贤士中行者之所尝言观其上下所以交合之际似皆有命而殆与今世异然果于有闻则将矜以为守岂心之所知而古之有道皆若是顾身不繇哉则虽心存阁下之下而迹有不敢至焉者良以身在人下而进于上苟不繇道则何也岂独异于人哉视古之人所谓防敬者多如此久之益困而令则有姊身为人弟不自有衣食之能以自苦又饿其长上年过齿长无资以归嫁间坐思之则其中忽然不知其心之何如也然谓犹有命耳不敢不安也而不腆之交平时与令游者多矣未尝以言及令之穷也自阁下当路而哀令者多以为言其未从之则为令者以谓可罪矣诚其皆爱心后义则未敢信然乃至得长者之教育耳间而思之士之所自信者顾其心之如何耳古之人所以进退信美矣然犹有见可之仕若其势也今则已异矣古之人虽甚穷要犹有以自足不如令之皆不然也
　　上县令书
　　元城王令谨内谒以书自道于长官执事令多见今之士人中无所存外不能自高媚以胜倨出入公卿大夫之门与奴俱视其靣则喜若得志者而未尝有愧令虽不肖乃中有所存者视今之公卿大夫揣巳之所自存故未尝一自枉见非特但异于人也亦有可见者而后见之焉耳伏自执事居防时令与公子游每得窥公之为人至今二三年间始卒若一伏惟执事之孝之亷固当世之所不有古人之所未易过也然则小子安得不就见耶不宣令再拜
　　定吴夫人书
　　令啓昔者闻闺中之淑而士大夫言宜之令始放意以及且不自实宜乃谓得请耶巳辱来命窃羞其非当虽然何辞及矣秋初较爽于前惟尊候安否比近何如伏惟万福輙有来币开在别纸七月初九日不宣令再拜丈人都曹坐前







　　广陵集巻二十五
　　钦定四库全书
　　广陵集巻二十六　　　　　宋　王令　撰上葛闳都官【丁酉】
　　知郡都官阁下士之无所用于世久矣阁下乃爱之何耶以其卑陬曲拳乐其为防耶进俯退伛乐其为容耶将与之考正道德使承下风耶士固有辱身以为防媚世以为容缛文而薄质假其华以鬻其实是皆欺冀之道而闾巷之士与市井之人相与修之而日陈于前以为侮尔是岂君子之宜蓄哉异日士有主阁下之门以归者皆忠信倜傥自信之士固有以身为是耻天下以为非虽于利禄爵赏在前一不得于已则去之【一作逃而去之】山林而不顾其自重如此则肯以非其道而见阁下耶于是乎阁下之贤于世逺矣葢士之主于人而能以道德自直【一作重】者此皆当世之人所难有士恶夫不然而不肯从者此也而有能之者宜乎士之主阁下以归也前日令忘其不肖于阁下之容与雅有一日之幸异时闻其绪余尝为阁下道之一日阁下闻而未之见且将疑其是非又其去阁下之门非有道里之难致而其身不至于前则左右有以为不防者此则令所惧也輙敢以书通焉不宣令再拜
　　与知县
　　令闻古之君子虽居富贵贫贱之间其势则异矣及至进退出处则其道一也然则富贵贫贱之势既异而进退出处则一者何也必有道而云也然古之为士苟时之不遇虽万钟之禄非其义则不徃也非其道则不取也苟有所遇虽尺寸禄亦可以进而仕也然皆有以存心而然也心之存者亦有常矣然则何谓常也谓举措不失其道而然也苟得志而处王公之位居卿相之联而其势可谓尊且大也然有贤未尝不欲见之也苟未得志退而处草莱之下亦未尝以道自屈之也退而尊德乐道必待时而用也然苟在上者乐育多士而急于下贤而何尝不徃而从之也哉葢时有遇而然也是皆古之君子进退出处之有道矣而令窃尝仰其盛德而愿学之矣防惟知县赞善抱明诚之资懐圣贤之道勲烈之传亦有日矣凡居之邦虽困廹穷处之士小有异能则何尝不防被余泽哉而令独敢以古人之道进于门下亦不忽矣惟执事不以狂狷而不教之则不胜幸矣不宣令再拜
　　与主簿
　　令尝惑今之世士者无志而官者无求无志故不知其有贵也无求故不知其可贵也不知其有贵者贱其身不知其可贵者贼其身贱其身者求于人之谓也贼其身者自取之谓也故一失于不自高一失于自高不自高者非也失于自高者亦非也令尝惑而悲之且又喜自得也间而思天下富贵不能淫贫贱不能移者果谁耶幸而有之信夫可以贺不幸而不见之其又如恨何伏惟阁下屈主县簿三年矣邑之士者日造焉退而皆自得也令固贱世之士者虽不敢仰疑盛德犹惧而未进也今而决自来期不辱而有得也孔子曰居是邦也事其大夫之贤者友其士之仁者则愚何敢废哉惟富贵不能淫贫贱不能移将有所得而又愿亲之焉不宣令再拜
　　答刘公着微之书
</div>
    <div class="pagination">
<a href="广陵集_page12.html">上一页</a><span>...</span><a href="广陵集_page8.html">8</a><a href="广陵集_page9.html">9</a><a href="广陵集_page10.html">10</a><a href="广陵集_page11.html">11</a><a href="广陵集_page12.html">12</a><span class="current-page">13</span><a href="广陵集_page14.html">14</a><a href="广陵集_page15.html">15</a><a href="广陵集_page16.html">16</a><a href="广陵集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
