<!DOCTYPE html>
<html>
<head>
    <meta charset="UTF-8">
    <title>华阳集（宋张纲） - 第 16 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳集（宋张纲） - 第 16 页/共 23 页</h1>
    <div class="content">　　祭张彦度文
　　同姓所先友义相朂惟公于我爱均骨月初公南来岁在乙酉客中见我倾葢如旧卜居吾邑契好日亲趋舎利害有懐必陈为饥所驱宦游契濶缱绻不忘书无虚月佐幕两州鸣琴三县至辄有声铦锋稍见众惊且喜抱能将施公曰休矣善刀藏之奉祠归来我方屏处白首对谈过相劳苦曰惟此身来日无多一笑相乐吾其敢疎别去未几话言犹在命也不淑忽焉弃背呜呼哀哉公兄宝文我之先友国士期我亲爱笃厚斯人旣没典型在公不憖遗一吾谁与从岂无交游莫如公久四十五年梦觉何有聊陈薄奠送公西山追懐曩昔泪下重泉
　　祭胡氏硕人文
　　人之家法实由中馈允矣令德流芳必异仰惟硕人生有殊质归我舅氏见谓良匹承上抚下以身周旋达于宗党靡有间言妇顺母仪既克兼备凡厥家事不严而治舅方从宦进防上知曰惟在公遑恤我私匪其弗恤阃职有付处不失宜吾复何预暨登法从内助益勤汤沐疏封丝纶载新一时光宠有晔其盛岂无所本惟德之令谓宜百年永膺福祉胡为一病遽至不起呜呼哀哉昔我外祖有子三人伯仲蚤世叔也独存天既相之俾克显大曷又抑之而夺其配我为其甥劬劳念母时过外家庶慰孤苦骨月同体舅惟我亲硕人遇我亲爱惟均亲之爱之义则有朂如已子弟恩久弥笃去冬之别言犹在耳方卜再见遂隔生死讣音初闻哀极号恸何哀之极母党为重瞻彼下泉归窆有期永懐懿范胡宁忍违恭陈薄奠侑以楚些情见乎辞声泪俱堕
　　祭陈美成文
　　粤惟陈氏世有令德如公父祖我幸及识先德往矣典型在公方严厚重有祖遗风尚其家学博文约礼笃志不倦惟公是似再世济美亦旣兼之以戒以守厥誉四驰誉之云何曰诚长者修身齐家饰以儒雅顾我衰迟里闾相属佩服典常兰芬蕙馥乃以女孙为其子妇冀聨姻好相亲以久孰云一病遂至此极堂堂若人何去之亟逾五望六寿则不充族半青紫时独不逢皇天畀付不充有命有德有义不逢何病余庆流衍在其后昆身虽永巳不亡者存词以写哀一别千古尚想平生泪堕如雨
　　祭甥丁伯升文
　　呜呼吾甥气貎堂堂何赋分之多蹇而受命之不长未孩而孤既孤而病或者以为不祥惟吾令妹独有是子不幸而又嫠居曰吾尚何为乃切自慕于共姜我先大人与先夫人日夜念之欲夺其志以嫁而妹以甥之故指天自誓凛然有甚于秋霜观夫守义若是则其所托于襁褓者厚矣譬犹草木之芳固将封之植之擢危根而孤秀期拱把于千章以吾甥出于积德之后且夙承其母训又有伯父叔父教以义方吾故谓甥异日必能自立而袭其余庆浩乎其未可量也岂知事有大谬年未弱冠而天夺其母零丁一身葢仅存而若亡有妇甚贤亦相继而下世痛犹未巳又哭其长子之丧夫忧患百罹至此极矣尝试推否泰之消长尚庶几其享后福而寿康奚惨罚之太甚婴此防恙而祸变卒骇于非常呜呼哀哉甥舅恩义如何可防独舍我以先去其孰知余心之惶惶而况平生志愿命有所制百不一偿我是用追悼反复为出涕而淋浪虽然有形同归于幻灭一死何足以悲伤顾或修而或短等炊梦于黄梁聊摅词以寓意荐余哀于一觞千古永诀归安于藏
　　祭舅李侍郎文
　　惟公与我亲则为舅道义之交实同朋友或出或处一话一言未尝不竭诚尽心以相佐佑如何天夺之亟一病遂至于不救呜呼哀哉公生我后十有三年我之知公葢自其防有若梗楠豫章擢于乔林虽拱把之防巳见其蔚然而孤秀及其长也读书考古夜以继昼议论英发智略辐辏则又若骐骥骅骝一日千里骎骎乎得夷途而驰骤故尝自谓材髙者必能高举器大者斯可大受于是发防决科蜚英腾茂当圣主收人材致太平之时能自拔于流辈蹑羣英而并簉内而法从之严外而大郡之守独以望实得之易若取诸懐袖且天之生公旣畀以能名又宠以禄厚是将全其所享而终以期颐之寿不谓令德壮猷方植而仆痛功名之雅志曾万分之未就呜呼哀哉公之材气刚明谅直葢天性之自然无所矫揉以是而游于世故能任诚无欺狥义不茍虽遇事繁剧而蟠根错节交乎前必使之毫分缕析情穷理究如庖丁之解牛迎刃砉然顾何劳于击剖此固公之所长而人亦以是称公同一辞于万口初公罢官而归以病来告亟往见之犹能为我强起握手道旧颇怪其二年之别白髪苍顔气清容绉方咨嗟而叹惜公忽笑曰子言何陋人生固有一死孰先孰后譬犹客寓时至则行何畏之有以是见公胷中所存死不足以动之而况世间得失利害其又奚疚追懐曩昔每闻击节慷慨之谈必有以发吾覆今我老矣事乃大缪生存之念既絶同心之盟莫副命也不淑安所归咎情惝恍而愁思泪淋浪而噎呕聊陈薄奠词以为侑谅灵魂之未逺冀万一于三嗅
　　祭叔排岸文
　　昔我先君唯叔同气兄友弟恭华鄂韡韡于时燕私某每侍旁一话一言敬佩典常先君既没嗟我何怙仪型所瞻独有叔父恩义再朂慰此孝思如何不吊叔又弃遗呜呼哀哉堂堂吾叔得官岁晩材不及施有言莫践浮沈里社夏屋渠渠既富且乐宦达谁如谓宜百年享有全福七十非夭唯曰不足人曰不足叔也何憾有子若孙卜安于坎如某蹇薄老去畴依杖屦未逺举目烟霏陈词奠诀以写哀慕词奠究哀泪堕如雨
　　祭弟彦饰文
　　昔我先祖颀然五孙皆以世业种学绩文季孟之间君勇且仁屡战词场誓将防勲事既大谬弃如飞云浮沈里闾坐阅纷纭被褐懐玉匪琢而珍昻昻令姿野鹤鸡羣气有拂膺怒髪冲巾心岂芥蔕即之也温是谓坦率一笑一嚬曾莫矫揉任吾天真自其少小我固知君允矣直谅古之德人宜寿百岁率俾风淳云何不淑奄忽沈沦嗟我老矣来归乡枌交流零落其谁与亲赖有诸弟异戸同门花月风烟欣然一尊情久弥笃谓当终身君遽舍我悲哉良辰寿虽未极甲子越旬生虽不达子孙诜诜数则有尽不忘者存亦可无憾安于丘坟唯是老懐痛兹天伦想念畴昔凄怆蒿焄酒肴如生冀来清魂呜呼彦饰闻乎不闻
　　祭弟彦深文
　　嗟余生之多艰举一世而少徒矧投老于穷巷交游散而益疎独三弟之邻墙分戚休而与俱每论心而莫逆抚芳辰以自娱粤巳夘之徂夏鴈序折而稍孤念过从之鲜欢犹二季之相扶曷沈痛之未定君又弃余于半途怆余年之无依吁苍天其何辜呜呼哀哉才疎而通莫之或摅心和而平退然守愚不知者谓君藏蓄之深而独善知之者未尝不叹其优防卒岁得保身之令图顷一病之沈绵气朘消而莫苏冀药石之可恃竟奄忽而云徂纷华蕚之凋悴复谁怜于朽株老懐凄其感伤泣涕泪而盈裾设豆觞之菲奠视生平而不殊幸清魂之一歆归即安于山隅
　　祭谈彦才文
　　嗟我有生逾八十年亲戚故旧壮岁满前水逝舟移去者纷然独吾彦才相视华颠暇时过从一尊留连话旧论心情久益坚曷又厌余弃之而先念兹惸惸有懐孰宣呜呼彦才和易周旋喜愠如一举乡推贤平生康强五福几全晩见其子服荣官聨天报善人可无憾焉唯后死者无徒自怜去年之冬防疾巳纒扶杖过我谆谆话言犹冀后防约期禁烟岂谓永诀遽营新阡我老艰出空望堂筵一奠寓哀泪下迸泉
　　谒文宣王庙文
　　某去圣巳逺学道不工叨恩窃禄领兹狱事大惧不能任职然尝闻诸夫子听讼犹人必使无讼某虽不敏请事斯语尚其降鉴有以相之
　　谒诸庙文
　　某叨被误恩当一路按举之职自视薄陋畴克以济惟神宅灵此邦功德显茂尚其隂相庶免大戾即事之三日敢用虔告















　　华阳集巻三十一
　　钦定四库全书
　　华阳集巻三十二　　　　　宋　张纲　撰杂文
　　祭皇考文
　　父兮生我恩同于天孝养永违攀号不逮日月如驶奄经寒食顾瞻坟土宿草方春追慕慈顔独闭幽壤匍匐叩地肝心溃裂念此孤藐无父何怙天命不吊敢谁怨尤呜呼哀哉酒殽芳馨恭致薄奠防甘之奉不异平生庶格灵魂鉴此哀恳
　　祭皇妣文
　　某积恶深重祸延先妣丧期迅速既就外除痛念劬劳大恩莫报号天扣地无所逮及呜呼哀哉葢闻死者谓葬为藏故体魄降地乃始有归不肖之孤是用不敢防窀穸之事谨卜七月六日敬奉灵輀祔于先君中大夫之墓恭惟先妣三年在殡音容寖逺犹有几筵得以朝夕号恸慰孝思万一今也归窆泉壤永隔慈顔虽欲升堂摩棺想像如在殡时岂复可得唯有生存拊育慈爱追慕感咽无不有穷尽呜呼哀哉呜呼痛哉母子之爱如何相舍礼当即逺忍痛奠诀
　　焚黄文一
　　圆丘祭天礼成肆赦是为国家大典岁在戊申肇举于维扬迨今十五年矣天子圣明干戈载戢海内绥靖乃复举旧章以幸天下凡厥有官自通籍而上恩皆及亲德至厚也我先考昨巳累封官至中散今兹被命加赠一等进为中奉大夫呜呼自叶流根天泽也根不植者叶不茂惟昔中奉植德自晦隂贻后人是使不肖之孤袭其余芳窃有禄位叨荣以贲先垅谨择令辰跪奉纶綍告于尊灵尚想平生膺受光宠惟是慈训永隔不胜感涕哽噎之至
　　二
　　呜呼父母大恩天地防极如何可报独有朝廷命数霑被幽壤庶以慰孝思万分乃去年冬天子亲郊谒欵紫坛礼成肆赦凡厥在位自通籍以上均厘锡福咸得显荣其亲故先考昨累赠中大夫今加赠太中大夫先妣巳封太令人今随先考秩位加赠太硕人葢寄禄之官迁至太中大夫则秩比法从非示优宠不轻畀付而命妇之硕人非其夫若子官与太中比亦不以封呜呼漏泉之泽自叶流根吾君待遇臣下可谓厚矣某窃伏自念坐尸荣禄无尺寸之功而防上恩渥如此岂某不肖所能自致哉寔我考妣积德获此异数某老矣不复能报国恩但当以畴昔教忠之言贻厥子孙庶或克承以慰地下之望躬陈薄奠展墓焚黄想像生存哀荣感切
　　冬至祭长男文一
　　阳来为复君子道长谁不逢时举家相庆我独何辜罹此凶祸上堂奠哭既失慈顔囘视儿曹又不见汝惟汝妇子伏拜我后累累衰绖举目伤之我哭我母心折欲死而汝诸孤哭汝不已我今垂老衰病日迫俯仰若是胡宁久生聊因令节酒肴致奠来止歆兹慰我凄恻
　　二
　　惟人之情莫亲于父子虽寿天之既定有生而必死吾固知之而犹于汝感咽痛悼懐之不置得非情之所钟触绪感发有不能自巳者耶呜呼去年寒食汝初病时谒医三茅十日而归今复见此令节汝独冥漠去无归期余三尺之孤坟委宿草之纷披凄然念想涕泗交颐觞酒豆肉令竖携以奠汝灵魂未冺知乎不知
　　祭李氏孺人文
　　嗟人生之必死兮如夜旦之有常惟体魂之降地兮故谓以为藏哀夫君之下世兮当暮秋之肃霜敌骑纷其南骛兮盗贼乘时而陆梁遍云扰于江淮兮孰不忧心而惶惶徙君柩以旅殡兮计实出于仓忙经严冬之氷雪兮倐又见夫春阳委灵骨于草莽兮空丹青之在床每一念而兴哀兮未尝不挥涕泪而淋浪也呜呼哀哉卜观基之髙原兮山深而水长卜二月之壬午兮日吉而辰良举窀穸之大事兮冀清魂之乐康叹吾年之垂尽兮置寿藏于汝旁将百岁以同归兮胡能独处而悲伤就新茔而结屋兮陈薄奠之洁芳考古谊以即逺兮不复祖载于中堂追懿德而莫返兮防九囘之危肠谅精诚之未冺兮釂永诀之一觞安万古之幽宅兮期终焉而允藏
　　祭孙女文
　　尔之生也禀姿聪慧居室则为淑女既归则为贤妇言德功容无一不备吾阅人多矣如尔之婉嫕夙成者葢亦鲜俪柰何天不与龄春花始荣遽叹凋瘁呜呼尔之归宁也欣欣送迎本期抱子而还侍岂谓祸生不测呼吸之间遂至永弃念十有九年之所为觉成毁之须臾殆如梦而如寄人谁不死惟尔之死年不及壮病不及药继嗣未立魂单骨寒所以使吾举室寃痛号泣而不能巳也惟家庙无祔姑之文而妇人有从夫之义是用举尔灵榇以翌日吉辰登舟复归于江隂之曹氏至若葬祭之厚薄时日之逺近则一在尔之夫而吾不当复经意也去年四月结褵出门今年四月棺与川逝人非木石之无情行路亦为之流涕觞酒豆肉聊作终天之诀虽陈词千万不能写吾悲哀之至切也
　　李公朝奉墓志铭
　　故右朝奉郎李公讳华字君仪今左朝奉大夫知平江军府事朝正之父也其先出陇西世逺而分有居建康之句容者不知其所以徙伪唐兵乱又避于溧阳逺郊因家焉故公为溧阳人曾祖曰瓌祖曰俊父曰宪三世逮公皆晦迹不仕公享年八十有六建炎三年六月乙亥以疾卒于家十月壬寅葬家之西五里曰下汤之原其后平江厯仕以恩累赠公至今官乃移书其甥张某曰先人潜德隐行宜有辞于后世而葬迫兵火不暇乞铭于今二十四年矣子其念之公于某为外祖知其平生顾莫详于某者且舅命也何敢辞惟公纯直简谅貎庄而温方其少时于流辈中巳见推重父没居丧毁瘠尽哀母老得疾废于牀公垂泣忧惧遂置家事不问而专意奉养抱持卧起进粥药以至盥帨纎悉必躬必亲故其身不出戸庭而衣未尝解带如是者十余年莫知昼夜寒暑人以为难尤笃于友爱同气五人从容季孟间上承下顺相亲以睦内外无间言平居安闲喜怒不形于色而家法益整与人交恭顺而有礼自敌以下至于庸人孺子接之必尽其意初不以长老自处人有过恶絶口不道为覆防之唯恐勿及有田十余顷岁水旱誓不一言减县官租自其先世巳然而公守之尤谨谷翔贵亟发廪平价以食其一方虚甑待炊者以千计大观政和间蝗数害稼羣飞下其田辄去不食田邻愧骇且以相告公曰偶然尔勿复言葢其谦抑不欲近名类如此呜呼人之行莫大于孝友而心之所存推以接物莫先于忠厚是二者众可能也惟公得于性之自然而行之终身不变乃与众异故以是修于家交于人而信于乡里当是时虽三尺之童闻公之名莫不率教而自勉有若桀黠无赖亦知畏公之义不敢犯分以为非夫以流俗之难化而公能使之爱慕说服如是其所谓一乡之善不言而信者欤公先娶周氏再娶倪氏皆赠令人子男三人长曰蕴前公卒次曰茂亦卒于公葬之明年其季即平江也女一人适张氏是为某母赠硕人孙女十六人曾孙男女二十七人初公倦于家一日宴坐召三子诲之曰蕴与茂汝治生有法宜勉力以辅吾老曰朝正汝笃志于学可出从士大夫游立身扬名以大吾门由是二子力生业不去左右而平江辞入太学不数年登显科释褐而归人皆以为公荣而公亦自喜有子以适其志也虽然公之所积者厚天将报之其后必大以显而传永久岂止荣一时而巳哉今平江以材见用于朝歴禁从典辅藩赫然为时闻人则既大且显矣公虽不及见而漏泉之泽自叶流根亦足慰地下之望以是知李氏之兴公实积之而平江发之继自今勿替于前则余波寖广浩乎其未可量也某既得论次公之羣行至于为善获报可垂训于后人者尤不敢略则又为之铭铭曰建康古邑惟濑之阳李氏世家自公而昌厥昌伊何种德惟茂惟孝惟友济以忠厚一乡称善公不自伐人各有知心服以悦谓此耆老性合天道监观在上其必有报天既报公享有全福又锡之子大发其蓄发不自躬匪时不逢以积庆基垂耀无穷下汤之原山髙水逺碣此铭诗式劝为善
　　金坛县放生池记
　　绍兴十三年夏五月有以唐放生池言于朝者皇帝若曰嘻此仁政也有唐规制狭陋流泽不广冝有以侈大之即日有诏下其事诸路行焉镇江三邑金坛地最居下号为泽国其民习网罟而嗜杀越五年左宣教郎赵公称来宰是邑入境问俗愀然勿怡亟取诏伏读曰皇帝盛德好生而吏媮勿虔物未防惠今不勉其何以逃罪乃相县治东南不能一里得洼田焉近市无喧在野不僻溪湖流派以囘绕岛屿分峙以相属遂命度以为池视田之直几何而偿不损其价计工之费若干而役不夺其力以十月旣望庀徒经始决沮洳纵锸而濬之为深十尺纵广百步有竒缭曲堤而面方植嘉木以环防凡役三十有五日而池成清旷浚防寒波激隄野色交映外与天际然有江湖千里之思于是作亭其北凴髙而下临焉既又设闗钥严厉禁使往来者有时而渔盗毋得入明年天申令节宰乃躬率其佐若邑之士大夫防于池再拜呼舞大赎生纵之百族钜细脱鼎镬自适葢不可为量数邦人聚观无不以为欢乐而致华封人所以祝尧之意且曰吾君之德及于物也深矣昔文王有灵德以及物而民乐之请以君徳名其亭使吾邦人岁嵗来防临斯池也登斯亭也以乐吾君之德不亦可乎宰曰谨奉教遂状其事以来属为之记臣叨被恩宠念无尺寸功以报今幸目覩盛事愿有纪述以归美万分固不当以文字暧昧不称为解葢闻天地之大德曰生圣人诚参天地赞其化育不忍一物不遂其生者仁之至也夫羽毛鳞介物之甚防而人所不加恤以一人之尊有天下之富而于甚防人不加恤之物惕焉思有以生之则其至诚恻怛所以加惠元元者可不论而知矣是以善言治者必以鸟兽鱼鼈草木昆虫咸若其性为治之极考观唐虞三代之隆其功效靡不在兹而尤备见于成周之世驺虞灵台行苇皆其诗也天下诵而歌舞之至今不息何其盛哉我国家以仁德受命圣圣相继惠绥万方皇帝陛下躬神武不杀之姿光绍前烈戢兵愼罚视民如伤海内妥安无一夫不获而宸衷恻隐犹恐渥泽未孚戕败天物故斯池之作创新增旧徧于郡邑要使有生有形皆一陶粹饮和不复罹暴残之苦信乎至德流洽下澈渊泉矣将见天地之间润泽丰美庶类至于蕃殖风俗化为忠厚论功较德比隆成周区区有唐诚不足道呜呼非天下之至仁其孰能致此孔子曰仁者寿又曰大德必得其寿大哉仁之为德也以所施乎一邑者观诸郡以所施乎一郡者观诸天下在在处处恩被动植生之育之而其所施也无穷其施无穷则天之报之也岂有穷哉是以旣醉者太平之诗也君子万年天实锡之假乐者嘉成王之诗也子孙千亿天实申之臣不佞敢拜手稽首以是二诗请祝圣人此非独臣之志也亦邦人之愿也
　　安乐国序
　　余自少多病药褁闗心人有善方辄就抄録久之集其所得疏为二十八条名之曰安乐国闭门无事卧游国中阅虫鸟草木之变擢其可用俾各効灵庶几身获安乐非敢以医为事也而丁氏甥伯升性颇似舅亦复好蓄医方从予求得其本喜津津见顔间若将用是救人疾苦者余谓甥之用心则善矣然此不可易也用药当如用兵药有方犹兵之有书孙呉之书行于天下旧矣兵家者流舎此无以胜敌而霍去病乃谓顾方略何如不至学古兵法得无以权术之妙有非书之所能尽者要在变而通之自得于言意之表则战胜攻取暗合孙呉葢如是然后为名将尝试考观医方种种之病无所不疗然病有百变而变不同药有同功而用各异精防之防方岂能述斟酌损益存乎其人而后生晩学仅能窥其藩篱便谓世间之病吾巳尽得按方投剂可使立愈意直徼幸于一中曾不知毫厘之失为害滋大可胜惜哉古人有言知兵之将人之司命今余所集二十八条皆安乐国中兵也尺籍伍符指呼在我茍得其要则麾左而左麾右而右可以出竒应变防勲于五苦六辛之间如其不然暗中杀人虽不以挺与刃相去几何呜呼此真不可易也愼之哉






　　华阳集巻三十二
　　钦定四库全书
　　华阳集巻三十三　　　　　宋　张纲　撰杂文
　　异鹤记
　　神僊之说尚矣世人以其事不常有而莫之信夫事不常有而一旦出于耳目之所接殆非人力能致则传说所载有不得不信者某舅氏左朝散郎提举江州太平兴国宫李公某之夫人胡氏绍兴二十年十二月癸卯以疾卒越二十日公用道家法为夫人荐福于茅山之元符万宁宫方至山欲登殿有羣鹤不知所来向殿飞舞少焉一鹤继至合十有四徘徊上下食顷乃去又四十九日当明年二月庚戌夫人既葬复有鹤翔扵公所居第防事之前如元符所见之数其一亦后至去地三丈许两两成列凝然不动若俯若仰其势各殊日光射之辉彩目乡人争覩为快稍喧忽盘旋作西北向去未数十步有白云十余族从后涌起飘囬鹤所如银山雪浪鹤舞其中元裳缟衣或现或隐良久云合不见观者叹仰咸谓夫人僊去今日乘鹤来归呜呼异哉夫人孝事舅姑克尽妇道舅没姑且老奉养尤谨食饮衣服必躬必亲调芼之不精澣濯纫缝有所未善必反复之可其意乃敢以进姑有疾卧起以夜继日倦即坐而假寐如是者两月体瘦至骨立颠沛不少懈人皆称为孝妇居家雍睦忍辱无事处心仁慈重杀物命媵侍有过晓譬之不见责怒里族有贫不给者随所有以施予无啬意尝谓日用之物生于天地而人力成之不敢妄费至若盥濯之水亦不过量方感疾梦一道士揖之使前寤而曰吾其逝矣是夕奄然而化四日而后敛体柔肤泽容色如生目暝而光不毁溢出睫间数道如线又左额髪际有物如金珠浮动半日家人以手掬之辄失去葢夫人平生为善出于天性虽大修行人有所不及而孝行尤着宜其卒也有异于人矣古之得道者多尸解僊去而或谓鹤为僊人骐骥苏耽丁令威之徒去而复归皆从以鹤以所见乎今考所闻乎古是邪非邪不可得而知也姑摭其实以纪大略云
　　书刁倪老挂剑帖后
　　刁倪老行年七十有五而气貎不衰出入起居如少壮一日携八座胡公挂剑帖来示余曰吾老矣尝预作死计求挽诗扵胡乃得此他日吾有不讳胡以诗来即暝矣余窃怪之曰挽诗所以写哀特为死者作也公方矍铄示人意象未肯服老何忽须是不祥莫大焉公曰然寓形宇内百年一瞬人苦不自悟也今吾幸有田畴足以给衣食有诗书足以遗子孙结庐数椽青山相对翛然终日家自酿酒不问美恶客来辄醉自谓如此巳足了一生尚何求独送死一段正须料理念于胡有葭莩亲知我平生莫胡详也吾故欲其有作以慰地下尝见陶渊明既述五栁传又作文以自祭白乐天亦传醉吟本末而自铭其墓二公皆前世贤者犹汲汲于身后老夫不能文也求诗于人以待尽虽愧陶白不犹愈于贪生而防死者乎余三复斯言然后知公为达因语公曰公寿骨髙当享期颐谁能为公移书以谢季子宝剑诚大惠也欲挂在二十年外且请洗削藏之毋以迫人公大笑因命书于帖后
　　恭题赐带御书
　　臣仰惟皇帝陛下总揽权纲慨然念治登进羣彦中外布列而尤惠顾近辅以礼终始之乃绍兴二十有七年九月辛未以臣上章引疾乞罢参知政事奉外祠诏勿许恳请数四特除资政殿学士知婺州辛已既临遣又敕中使驰至江亭赐臣御书一封通犀带一条以宠其行臣自初有请凡三对便坐愚衷委曲尽荷圣知慰谕悯怜恩礼已极敢意非常之赐复此下逮跪捧惭惧莫知所措因窃自念材力驽下得谢久矣一旦防召用再忝从班不阅岁遂参国论任益重报効益无闻加病且老分当摈弃尚何足惜而于其去也乃轸皇慈念及衣服之防而假以异数如此非独臣拜宠若惊一时观瞻骇叹亦谓比年所未有也尝闻周宣王之遣申伯则以路车乘马命韩侯则以淑旂绥章葢侯伯分土而守天子思所以大镇抚之于是乎有赐然二贤之美特托诗人以传后至若人主亲御翰墨发为奎章锡命自天昭示隆眷则以今视昔万万有光焉夫宣王能慎防接下故其臣无不自尽以奉其上臣谬列侯爵守兹南邦膺受渥泽庶几跂望古人惟是德不足而荣遇过之大惧勿克钦承以陨越于下区区自尽之忠其敢忽忘既袭藏宝带传示不朽复以宸翰恭勒坚珉不唯继二诗以侈上恩抑将使学士大夫知君父所以待遇臣子之意各思自勉云
　　题祖诰
　　某自丱角闻先祖少傅言家旧有唐朝告勅数巻三张族长主之今不知安在盖张氏本河朔人有仕唐官于润者因家金坛分而居张桥赤冈希墟各为一族厯年既久张桥赤冈失其世次唯希墟家谱见于石刻自先考太师而上七世讳鍪者为希墟始祖合前二族号三张家其间世次既难尽考亦莫知族长为谁以故祖诰藏匿不出绍兴四年某自给事中罢归暇时集宗党谕意密令搜访又数年始得之乃上柱国铣扬州六合县主簿连制书二通幅缝舛脱字多漫灭至有零落壊甚不可识读则去之而取其可以编次者命工装为一巻题曰张氏唐朝制书唐人善笔札观此书墨迹一一可爱又郭尚父李司空贾元靖皆元勲重望而蘓顾奚徐亦一时胜流列名其上自乾元至今传四百余年开巻一读如见乎其人竦然生敬开宝初南唐违命侯犹未归朝方欲调兵旅拒而逺祖尝以衣冠戸携是书免充军名巻末有二徐署衔即铉锴兄弟也旧云三通一十七缝今亡三之一又宝应贞元年号以脱缝先后不伦而二徐书押亦无复见皆为可惜呜呼张氏衣冠其来旧矣二祖在唐虽以官防事业无所见然其流芳余泽传及后人已坠而复振则当时庆源所积可不论而知矣某老病岂能久生恐来世不知宗姓本始故特为题识凡我子孙宜谨藏之
　　跋洛神赋摹本
　　曹子建赋洛神正如说梦虎头痴絶遂以为画本僧步隆又从而摹之人物态度恍如目击是邪非邪着想颠倒以见世间种种虚幻像法庄严便为实相有能悟解诸法海一切应作如是观
　　跋醉道士图
　　被褐朴蔌不受戒杯盘狼藉无籍在浪说蓬莱三万里醉乡便是僊世界
　　跋江贯道画山水
　　老江画山水造防入妙一时好事者访求遗墨几与隋珠赵璧争价不知明仲安所得此宜善藏之无使通灵之物变化而去
　　二
　　胷中丘壑发之毫素居然有万里势闲牕永日鸣琴对之便觉众山皆响
　　跋洪庆善先夫人丁氏诗文手墨
　　夫人贤而有文盖得于庆善所作志铭旧矣今又见此遗篇字画劲丽词致清婉使人三复竦然余虽婣家不及一拜堂上然风味不凡自可想见仰知志铭为实録也
　　跋丁氏手简并刚巽诗卷
　　刚巽顷任国子监丞余官太学相从甚久为人纯笃雅重有前辈典型今即世不知几年一见遗墨恍如对面怆然久之又得其女庆善先夫人所寄女弟手帖眞草累幅皆闺房箴训情致缱绻若不能自已者以是知夫人笃于恩义盖有似其先人云
　　跋张叔元藏山谷觉民帖
　　山谷劝其弟侄读书一帖中三致意焉丁宁恳切唯恐其或怠盖非独私其弟侄而巳凡厥后学皆当敬佩斯言永以为训
　　跋山谷大字
　　能鼓琴者识琴能击剑者识剑故必能书然后知古人笔法叔元出示豫章公墨迹一巻余手拙不能书何足以识之但见其行草变态纵横势若飞动而风韵尤胜非得夫翰墨三昧其孰能臻此公尝谓蓄书者以韵观之当得其彷佛今反复此帖知公言为确论
　　跋宝晋帖
　　余家旧有米帖数巻兵火中失之其间一纸叙京口江山形胜为最竒特或谓有瘗鹤铭苗裔今观此书笔势雄强大似京口帖使人对之恍然念青氊不防也
　　拟进御试防题
　　朕绍开中兴夙夜求治有年扵兹而道未方古防知攸济乃慨然兴念视前日之政有不便于时者若小若大咸饬而正之于是拔滞淹放奸囘而收人材之用削繁文遵旧典以清法令之原惧刑罚之寃滥则许其昭雪使之自新忧财用之耗蠧则蠲其羡余为之节省以至严取士之科而惠实学颁求言之诏以通下情内则选命台諌开公正之路大肃朝纲外则慎择牧守奉寛恤之政亟纾民力是数者皆方今之要务防自朕志次第举行冀有以合天下之公而庶几乎先王之盛夫唐虞成周号称极治而其书具存有国者所当法也以今日之所为验之于其书尚虑讲究之未详推行而未尽子大夫强学待问其为朕熟之究之伊欲祖述宪章悉其条贯使先王之治复见于斯世必有可言者详着于篇朕将虚心以听焉
　　婺州劝农文
</div>
    <div class="pagination">
<a href="华阳集（宋张纲）_page15.html">上一页</a><span>...</span><a href="华阳集（宋张纲）_page11.html">11</a><a href="华阳集（宋张纲）_page12.html">12</a><a href="华阳集（宋张纲）_page13.html">13</a><a href="华阳集（宋张纲）_page14.html">14</a><a href="华阳集（宋张纲）_page15.html">15</a><span class="current-page">16</span><a href="华阳集（宋张纲）_page17.html">17</a><a href="华阳集（宋张纲）_page18.html">18</a><a href="华阳集（宋张纲）_page19.html">19</a><a href="华阳集（宋张纲）_page20.html">20</a><a href="华阳集（宋张纲）_page21.html">21</a><span>...</span><a href="华阳集（宋张纲）_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
