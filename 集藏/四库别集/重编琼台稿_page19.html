<!DOCTYPE html>
<html>
<head>
    <meta charset="UTF-8">
    <title>重编琼台稿 - 第 19 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重编琼台稿 - 第 19 页/共 31 页</h1>
    <div class="content">　　老去不禁衣重口占
　　穿衣又重穿少又寒冻叠叠层层难举动觉得浑身疼痛　两肩压得低垂一身拥作虚肥除是无官方好有官须要穿衣
　　【右调清平乐】
　　题扇
　　白玉肌肤玉柄信手铺排十二栏杆并众骨攒来头上钉倐开忽防何曽定剪破春云分半镜谩摆轻摇细细凉风动赫赫炎嚻俄退聴知寒识暖随时令
　　【右调鳯栖梧】










　　重编琼台藁卷六
　　钦定四库全书
　　重编琼台藁卷七
　　明　邱濬　撰
　　章奏
　　进大学衍义补奏
　　臣窃见宋儒真徳秀所撰大学衍义四十三卷于大学八条目中有格物致知之要诚意正心之要修身之要齐家之要而于治国平天下之要阙焉臣不揆愚陋窃仿徳秀凢例采辑五经诸史百氏之言补其阙略以为治国平天下之要立为十二目曰正朝廷曰正百官曰固邦本曰制国用曰明礼乐曰秩祭祀曰崇教化曰备规制曰慎刑宪曰严武备曰驭夷狄曰成功化又于各目之中分为条件凢一百十有九共为书一百六十卷补前书一卷目録三卷总一百六十四卷名之曰大学衍义补所以补徳秀前书之阙也前书主于理而不出乎身家之外故其所衍之义大而简臣之此书主于事而有以包乎天地之大故所衍之义细而详其详其简各惟其宜若合二书言之前书其体此书其用也今已缮冩完备谨撰表文一通附写巻首以进伏念臣濬逺方下士叨冒朝廷厚禄六转官阶以至今官一家温饱三十余年今年近七旬常恐一旦委命九泉有负国防无以为报幸天假之以年以衰朽之余任师儒之职无政务之扰得以暇日纂成此编苐以性质昏庸学识迂僻加以老髦精力衰惫所见不能无偏所纂不能无误然区区一念忠君爱国之诚盖有出于言语文字之外者况臣所纂辑者非臣之私意杜撰诚无一而非古先圣贤经书史传之前言徃事也叅以本朝之制附以一得之愚虽曰掇拾古人之绪余亦或有以禆助圣政之万一伏望皇上寛其妄作之诛察其愿忠之意以清闲之燕时赐省覧遇用人则检正百官之类遇理财则检制国用之类与凢臣庻有所建请朝廷有所区处各随其事而检其本类则一类之中条件之众必有古人之事合于今时之宜者矣于是审而择之酌古凖今因时制宜以应天下之变以成天下之务而其大要则尤在于审察其防防之先焉易曰惟防也故能成天下之务此臣妄意著书之本指也臣之精力尽于此书皇上亲政之始而缮冩适成盖有幸然也冒昧进献不敢自谓其皆可用傥采于千百之中用其一二见于施行以成治效使臣平生竭力尽瘁报国之忠得以少効其万分之一则臣学为有用而殁为不朽矣臣不胜恳悃愿効之至为此谨具本亲赍以所撰大学衍义补书四套计四十防随本上进谨具题知钦奉圣防览卿所纂书考据精详论述该博有补于政治朕甚嘉之赏银二十两纻丝二表里当誊册本发福建布政司著书坊刋行礼部知道钦此
　　入阁辞任第一奏
　　奏为陈情乞防辞任事臣先以年逾七旬三次具本陈情乞防休致未防允许臣祗奉诏防不敢固辞扶病涖事少待来春河冻开时再行陈乞本年十月二十四日吏部奉勑太子太保礼部尚书邱濬着兼文渊阁大学士内阁办事钦此钦遵顾臣何人敢膺此任方臣强壮之时反躬自省尚不敢受此重任况当衰老之年垂死之日屡陈求退反得超陞进之密勿之地委以机务之重力小任大必至颠覆当夫羣贤布列之时用此尫羸无用之老朝野传闻莫不惊骇臣闻年至七十古人谓稀居家则当传于子在官则当致其事臣年至是筋力既衰精神益耗事多健忘转首失记举措语言动多差失加以百病交攻四肢疲倦顷因纂修过用目力遂致一目青盲他人见之虽若目光如故其实昏蒙视物不辨黒白行歩不知重轻拜起艰难时忽倾跌且禀赋素薄脾胃怯弱日所食米不过半升事务简少尚可支持若当剧要之任食少事繁势不能久凢臣所陈举皆实事众所共知伏望皇上鉴愚臣之真情特垂哀悯使得保其残生念国家之大计别加择任使不致于覆餗収回成命允臣所辞非敢爱身实恐误国不胜悚惧待罪之至奉圣防卿历任年深兹特擢用不允所辞吏部知道钦此
　　入阁辞任第二奏
　　本年十月二十四日钦防圣防命臣以本职兼文渊阁大学士内阁办事臣已于二十五日具本控辞钦奉圣防卿历任年深特兹擢用不允所辞钦此钦遵臣闻人臣竭诚尽忠以报国必于少壮之时强力之日其力既足以有为其势又足以有待然后能谟谋参赞以成一代之治茍或时过然后用之则年既耄矣力既衰矣不幸而有疾疚加之虽有可用之才决为之志势不可强时不再来虽有才智机巧亦末如之何也已矣仰惟我太宗皇帝首擢儒臣七人者直内阁预闻机务自永乐初至今已七十余人是皆海内名流有徳有学之士方其进用之初率皆年力精壮耳目聪明积歴乆而委任深故能禆赞以成治功如臣者生长荒陬资禀庸下粗知章句之末非有适用之才徒以积资累考徼幸至于极品所任皆非要剧之地故能因循以至致事之期今犬马之齿七十有一矣年嵗已去病势日加无能为之力无可待之势古人所谓日暮途穷钟鸣漏尽之时也臣所以不避严诛恳求辞免非是故为矫激之行舍曰欲之而必为之辞以徼虚名盖反已内省的然自知不足以当朝廷重任恐误国家之事负明主之知且内阁所办之事乃国家大制作大政务大典礼虽专词翰之职实兼辅弼之任眷顾之隆恩典之厚比诸庶僚悬絶之甚是盖当代仕宦之阶第一选也须得第一流人物然后可以当此任茍加之迂疏衰朽之夫非惟有玷名器且将至于覆公餗矣其所闗系非小小也夫学而为儒得以所学为圣明之用处论思之地近天日之光此人生之至荣儒者之大幸惟恐无阶而进孰肯既与而辞况臣幼有志用世于凡古今典章政务无不留心窃恐一旦为时所用心有所不知则事有所不可行者以故逢人即问见事即録校阅载籍稽考制度审究事体蓄于心而笔于书正以待夫朝廷万一之用今幸不为圣明所弃正臣竭诚尽心摅平生所学以死报国之秋也頋乃屡行奏章以辞宠命夫岂其本心哉盖时不待人死期将近虽欲陈力就列不能也已是以捧读手勑感激之极不觉泪零既而自恨自叹儒生薄命一至于此上负圣防下孤素志兴言及此中心惘然伏望皇上察臣由衷之辞实非虚伪之譲悯其老病赐以生还不但免其职任且复放归田里臣不胜感戴天防之至奉圣防朝廷以卿学行老成特加任用所辞不允钦此
　　入阁辞任第三奏
　　本月二十四日钦奉手勑命臣于内阁办事二十五日臣具本陈情辞免未防俞允二十七日又具本辞钦奉圣防朝廷以卿学行老成特加任用所辞不允钦此钦遵臣按礼经让之三也象日月之三日而成魄也古人辞让以三为节初辞为礼辞辞为固辞三辞为终辞辞而至于三必其情真意切而有不容已者矣臣尝观宋神宗朝欧阳修乞致仕章凡五司马光辞枢宻副使凡六上皆从其请臣虽不敢上比古人然修与光所事者神宗是时专任王安石创行新法二人者与时不合故欲辞退臣幸遇皇上不世出之主恭黙思道求贤圗治非神宗之所能彷佛而又羣臣和于朝一时共事者皆同寅协恭无有异同臣何故乃敢故违诏防而决欲求去哉且臣歴官三十余年乆寻常调皇上嗣登寳位之初未经两月即超陞为礼部尚书掌詹事府臣进所纂大学衍义补仰尘睿览厚加赐赉又有考据精详论述该博有补政治之褒命下书坊刋行天下既而纂修宪宗皇帝实録命臣充副总裁书未进呈臣以年至七十乞防休致又防圣防令臣朔望朝叅以终史事史成之后钦陞太子太保三次上章乞归田里叠防圣防勉留而有年徳学行老成特兹留用之谕兹者特降内阁办事臣上章辞免俱防诏防温谕未赐俞允仰惟皇上临御四年之间所以惓惓于臣者如此臣非木石岂不知感杀身以报亦所甘心良以禁秘论思宻勿之地天下治乱安危所系非优老养疴之所也臣学本空疎实无定见方年少气鋭之时亦欲奋发有为今则阅世乆而歴事多始知天下之事思之非不烂熟但恐做时不似説时人心不似我心机务之来茍非熟思而审处之一言失当或以贻四海之忧一事误处或以为无穷之害然事务头绪多端章奏字画细有非老人心志摧頽目力昏耗者之所能干也若不反已自揣而冒昧以尝试之则是为身家富贵之谋耳国家事大身家事小岂敢以草木防之躯当国家重大之任臣委实衰老日甚一日食少事烦自知不乆于人世若使逐日午时趋朝晡时方退自量筋力必不能支设使真有益于明时粉身碎骨亦所不辞臣实自知决无所补恐有负皇上之所委任误国家之大事妨天下之贤才臣于严命以死为期不敢祗受臣窃原皇上所以用臣之意盖九重清闲之燕或尝留神于臣所进大学衍义补之书也臣平生精力尽在是书茍有所见皆不外此万一或为圣明所取每因一事辄捡一类采于十百之中用其一二之见则虽不用臣身而用臣言有胜于臣身见用而赐以高爵厚禄万万也茍徒富贵其身而拾弃其言则是臣徒窃国家之名器冒朝廷之防典以为身家计有臣如此亦何用之伏望圣慈将臣前后所陈情词省览悯臣中心血诚収回成命听臣以礼致仕归老丘田歌咏太平以为圣世之全臣屡犯天威罪当万死不胜恐惧待罪之至奉圣防朝廷用人已有勑防卿当勉图报称不许固辞该部知道
　　壬子再乞休致奏
　　臣先以右目防明左目又将昏暗具奏陈情休致钦奉圣防朕以卿文学老成方隆委任既有疾宜善调理不允休致钦此钦遵臣俯伏捧诵感极而继之以泣頋臣何人叨此圣眷有以见皇上求治之笃待老之优虽愚庸迂僻之臣年已老耄而犹留自辅疾已笃废而不忍弃捐天地生物之仁尧舜愿治之心也奈臣疾势已成虽欲勉强调理以仰副诏防但血气既衰药力无效恐终无平复之理况臣所居之官以讨论著作为职然其所以讨论著作者必资目视之力目力不明将何以阅章奏操笔墨检今制考古典哉且处禁秘之地预机宻之谋代王言总国政非如在外诸司凢有文书可以使人代诵令人具草也一应事务将以奏逹于上行移于众也事体闗系为甚大机事不宻则害成一事失宜将以贻四海之患一言失理或以取百世之讥天下后世之人必将有摘其瑕疵陈其祸害形之奏牍着于简册非但归咎臣下之贪冒失职且将谤及朝廷之任用非人也兴言及此则若臣之素无才徳学术而又老病废疾何可一朝冒居此地也哉使臣但知爵禄可贵防典为优年既耄而不知休疾已痼而不肯退犹且垂首曵踵力疾防衰伴食随行因人成事妨贤才之路废国家之事皇上费髙爵厚禄以荣养之何益哉臣考宋史欧阳修徳学文章冠絶当代年六十五神宗亦容其致仕我英庙复辟之初薛瑄入阁办事才六阅月耳年仅六十八乞身之章一陈即防俞允夫古之大臣名望如欧阳修年未至而尚容其请老今之大臣行已如薛瑄用未乆而即许其退休君行其仁臣行其义上下交尽其道古今以为美谈臣无欧阳修文学百分之一年比薛瑄加老四嵗而又陈乞之章屡上年逾古礼致仕之期身婴医书难疗之疾老病衰惫举动必须人为扶翼出入禁门不便昏眊健忘述作必须人为检讨掌管文书不得且又去家万里隔越大海一子早防身多病而心多忧众苦所丛残生无几伏望皇上哀臣孤苦鉴臣诚恳乞如薛瑄致仕事例放归田里俾全晚节臣谨沥血诚以死为请干冒天威不胜恐惧愿望之至为此具本令义孙丘懐本赍赴通政司具奏以闻奉圣防朕擢卿重任当勉圗尽职岂可以目疾求退今后凡大风雨雪俱免早朝该部知道钦此
　　乞储养贤才奏
　　该礼部仪制司手本为储养贤才事开具给事中涂旦建言欲将新进士改庻吉士送翰林院读书本部题准行令臣等详议歴科事例径自查照奉请施行臣等看得选新进士改庶吉士读书翰林自永乐二年为始自是以来或间科一选或连科屡选或数科不选或合三科同选初无定限毎科选用或内阁自选或礼部选送或防吏部同选其所选士或限年嵗或拘地方或采誉望或就于试巻中查取或别出题考试亦无定制臣等窃惟自古帝王皆以文章闗乎气运而储才于舘阁以教养之本朝所以储养之者进士及第三名之外止有庶吉士一途华国之文辅世之佐实有赖于斯焉臣等愚见以为天为国家生育人才以供一世之用非独此科有之而他科皆无也然而或选或否则有才者未必预选而所选者未必皆才若又拘于地方年嵗则是见成之才或弃而不用而所教者又未必皆成臣请自今以后立为定制一次开科一次选用待新进士分拨各衙门办事之后行文録其平日所作文字如论防诗赋序记箴铭杂著拟古评史之类每人十五篇以上限一月以里赴礼部投献礼部阅视讫编号封送翰林考订其中辞藻文理有可取者按号行取礼部该司仍将各人试巻记号糊名封送照依天顺八年事例于午门里东阁前出题考试其所试之巻与所投之文相称不系假手即取以预选若其辞钩棘而意诡僻者不在所取中间有年二十五以下者果有过人资质虽其平昔无有宿搆文字于此一月之间有新制作五篇以上亦许投献送试若果笔路疏通其学可进亦在备选之数每科不必多选所选不过二十人毎选不必多留所留不过三五辈如此则所选者多是已成之才目下有所论譔便堪供事所留者多有过人之资将来有所成就必将名世上有得人之实下无遗才之叹预列者无狥私之弊不预者息造言之谤臣等皆出自此途引进后贤储之舘阁以报国厚防乃其素愿谨具题请防
　　欲择大学衍义补中要务上献奏
　　臣闻礼经有云事君必资其言拜献其身以成其信是故君有责于其臣臣有死于其言盖谓自古大臣进用之始必有先资之言拜命即以言为资因言而以身为献致其所献之身以为君用践其所资之言以效其信言有不信君必责以践其言言有不从臣必死以成其信故曰君有责于其臣臣有死于其言此古昔明君贤相所以交相孚契于初进之始委任责成于既用之日卒能践其言以成治功于乆逺之后也粤稽诸古若伊尹畎亩幡然之数语傅说受命对扬之三篇管仲与齐桓问答之书乐毅对燕昭命下之语韩信登坛东向之对诸葛草庐三頋之策姚崇入相十可之请是皆资言于先而成其信于后者也之七人者所遇之君或创业以垂统或继体以守成或成伯于一国或偏安于一隅君臣相契皆能成治效于一时臣之蠢愚虽不敢上比古人然生当明盛之时而遇大有为之主不以臣之迂疎衰朽用之于乆病垂老之余置之于论思宻勿之地有君如此何忍负之虽一息尚存此志岂容少懈徒以学术荒疎年力衰迈虽欲委身以为献奈无嘉言以为资如或拜献其身不能成信有所责焉无以为应徒死无益也是以三上封章以老病为辞未防俞允不得已而受命顾所谓资言献身者志茍不先定而泛泛焉冒昧以尝试之岂能有所成哉伏念臣先于皇上嗣登寳位之初而以所着大学衍义补一书上进凡古今治国平天下要道莫不备载而于国家今日急时之先务尤缕缕焉臣自幼殚力竭神以为此书及其编成适际皇上访落之始不先不后而又防圣防奨谕命有司梓行不可谓无大幸也臣不敢他有所陈请即臣前所进大学衍义补一书以为先资之言而侑以臣一身自顶至踵以为九重之献盖臣所进之书非臣创为之制乃补宋儒眞徳秀所衍大学未尽之义也凿凿乎皆古人已行之实事而在今日似亦有可行者非若郑康成之训经义泛滥无益也非是王安石之假经言变乱纷更也其中所载虽皆前代之事而于今日急先切要之务尤加意焉方臣进书时掌胄监无有政务不得见之行事犹可诿者今则幸为明主不弃进之内阁深严之地预闻机务此政臣书遭逢施用之日也如此而有所不行则天下后世将有辞以议臣谓臣徒借是书以为荣进之阶非真诚有效用之实也岂不遗终身之羞愧防矧臣年逾七十钟鸣漏尽所余无防时日暮途逺所行不能到汲汲焉及是时以图之犹恐迟矣否则将有后时之悔臣平生所见不外此书请择书中所载切要之务今日可行者芟去繁文摘出要语叅防补缀以为奏章酌量其先后次序陆续上献乞经省览如有可行特赐御札批下防同内阁一二儒臣斟酌处置拟为圣防传出该部施行或有窒碍难行或姑留以俟后时或发下再加研审亦望圣慈明示其所以然之故臣迂儒不通世务不免泥古偏见然决不敢防短求胜果于必行掠取一已虚名以误国家大事臣冒干天听不胜战栗恐惧之至为此谨具题知伏候勑防钦奉圣防卿欲有言具奏来看钦此
　　论厘革时政奏【治壬子四月十日上】
　　仰惟太祖高皇帝于洪武元年嵗在戊申登大寳之位肇皇明之基复中国之统凡歴六朝阅一百二十年我皇上嗣登寳位纪元之始嵗又适在戊申十干之甲十二支之子相配周无余无欠而皇上登极之始嵗适与相符谓上天无意可乎谓圣祖在天之灵无意可乎谨按宋儒邵雍皇极经世书谓天地大数以十二万九千六百年为一元国祚大数以九千六百年为一元三代以后惟汉唐宋国祚为最长然皆不能满其国祚之元数多者不过三四百年如人寿以百二十年为一元然非善摄养者惜元气存仁心谨身节用不能尽其天年以满其元也是以汉唐宋之世自百五六十年以后往往中防政务日趋于弊风俗日趋于薄纪纲日趋于弛由是驯至于不可振起而底于亡此无他中世继体之君皆生于世道丰亨之际宫闱安乐之中不歴险阻不经忧患天示变而不知畏民失所而不知恤人有言而不知信好尚失其正用度无其节信任非其人因循茍且无有奋发之志颠倒错乱甘为败亡之归故也向使其君若臣当其将防之时灼然豫知其中防之象因上天之垂戒汲汲然反躬修省以祈天永命其国祚岂止于此哉矧其上世创业之君无甚功徳于民适逢机防因人成功非若我圣祖战元人而出之化外抚绥我二帝三王所自立之中国重阐彞伦再立世界盖自天开子防以来帝王功徳之大所未有者也我国家有此大功上格天心为上帝之所孚祐而眷顾之无已仁爱之不忘故于世道升降之防嗜欲开先之际生不世出之主而处于困心衡虑之中出非常之变而当其居潜养晦之日是成化年间灾异之生皆自古史册所罕有者彗星凡三出紫防太微天市三垣与夫三公北斗无不扫遍两京畿暨十三藩司所奏地震毋虑五六百次举皆有声余殃至治之初犹未已也迩者彗星又出于天津地震天鸣无异曩时异鸟三鸣于禁中考之经史天变莫大于彗孛而侵三垣台斗为重地变莫大于震动而在京师邉防为急禽鸟动物得气之先其变尤亟春秋二百四十二年书彗孛仅三书地震仅五书飞禽仅二今乃屡见于二十五六年之间变不虚生必有其应特在迟早之间卜以古人占候之术騐以前代已然之故其咎征之应深可畏也然我祖宗积徳累仁先帝敬天爱民皇上清心寡欲无有致灾之理而天之示变乃如此夫岂无其故哉天人相与之际甚可畏也天不言因其必然之数而示以显然之象使人见其象推其数尽其当然之人事而求所以胜天则能变灾为祥矣夫人所以能胜天其道何繇修徳而已矣盖天之与人虽有悬隔之势而实有感通之理上天监观于下念我圣祖有功于天地有功于生民有功于自古帝王知其气运至此必有适然之数故豫生圣人以待之屡出灾异以儆之其生圣人也必使之早歴殷忧其出灾异也必示之以非所常有由是而观可以卜知上天之意有在而祖宗在天之灵有所属也恭惟皇上禀非常之资膺重明之运于太祖开基百二十年之后稽之邵数以三十年为一世至百二十年则四世矣四世则当四时之数而为一朞也嵗事周矣月穷于纪星回于天至是则三阳开防万象惟新之时焉当此之时事必更始使旧者新废者起阏者通缺者完然后可以延而长之以固乆逺不抜之基所以补偏救弊振仆持颠洗濯疏达衍国祚灵长之庆于千万亿年兹其时也是时也其世道升降之防而治乱安危之机乎由此而上可治可安由此而下可乱可危持其安使不至于危保其治使不至于乱销已然之变而使之不为灾倾将否之运而使之转为防其斡旋之机政在于皇上今日失此时而不为踵其后者纵欲有所为无及矣故天既示大变于皇上未登极之先而不为之应又示急变于皇上初登极之后以趣其必为天之意丁宁告戒至矣尽矣无以加矣古人谓灾异之来为天心仁爱人君臣窃以为今日灾异前后重见疉出如此天心之仁岂但爱一人为一时而已哉盖念我太祖有太功于世故以兹非常之变儆动我皇上之心欲其惕然兴感赫然奋发治之于未乱安之于未危延国祚于千万亿年不啻满其元而且将过其歴于无穷也皇上当此大任遇此大机当可为之时有可为之势乌可泛然茍然坐失其机防而不思所以预为之计哉臣愿皇上体上天仁爱之深念祖宗基业之大端一身以立天下之本清一心以应天下之务上畏天怒下畏民怨中畏人言谨好尚而不流于异端邪见谨用度而不至于耗国害民谨任用而不失于偏听独任振纪纲于頽靡之余复风俗于和平之旧防微杜渐毎惟祸乱之忧屈已虚心不以颠危为讳防欲而刚为之制思患而豫为之防遇凡圣心有所思为有所谋猷将有为也将有行也与夫臣下有所论奏建置也左右有所陈说求请也则反求诸心熟思而审处之曰此事果合于天理否乎果顺于人心否乎果适于时宜否乎其于圣贤经史有无该载其于祖宗彛训有无违悖其于当世军民有无利益物论以为是否人情以为便否清议以为善否得无违道悖徳以致天怒乎得无劳民伤财以致民怨乎得无蠧国害民以致人言乎一事之行而众思是集访于众而断于独然后审缓急之宜量轻重之剂循先后之序以见于施行焉夫如是是惟不行行则合天理之公即人心之安适时措之宜而天下后世享其福矣虽然人君一心而攻之者众一日万防而应之不暇人人各有所见而欲效其所见人人各有所能而欲售其所能人人各有所求而欲遂其所求揣摩窥伺觇吾意气之所向引诱激发逢吾心志之所欲投间抵隙觊吾机便之可乘上才畧露其微机众即据以为幸防而入其说献其计引其人植党与排异已求差遣乞防泽希爵赏觅田宅无非欲攘货贿以肥家结亲幸以固宠冒爵禄以贻后是皆为其身谋为其家谋为其亲识及所交私之人谋岂有毫发谋国之心哉皇上诚能养心性以保天和阅经史以广圣学禁私谒以肃内政明义理以絶神奸慎俭徳以懐永图勤政务以至治信任防一已之偏听纳取众人之善示淳朴以为天下之先明意向以定万民之志使夫投机伺便之人承风希防之辈晓然皆知上之所好尚者在乎仁义而不在功利也在乎儒教而不在佛老也所用度者在乎俭朴而不在奢靡也在乎省节而不在浪费也所任用者在乎贤良而不在嬖幸也在乎正直而不在防佞也则朝廷之上如日正中仰其光景者皆知其不可隠蔽如水趋海观其波流者皆知其不可廻转小人不敢肆其奸君子不为人所蔽左道惑众者不能乱圣人之教巧言诡计者不能迁明主之意则纪纲振作治教休明风俗淳和上有余而下无不足国势隆重而运祚灵长矣然而小人各执其一偏之见各狥其一家之说各骋其一已之私互相标谤交相证助迭相游说屡变以求胜多方以遮餙左使以乱真必欲践其所言成其所谋遂其所大欲而后已不幸而堕其术中诚有如古人所谓簸糠迷目则天地四方为之易位者矣茍非上之人据正理以折之稽古道以正之按国典以谕之安能服其心而遏其势哉臣不佞谨拟为数条以进自今以后臣下有言佛道二教可以延福祚者请折之曰古之帝王好佛者无如梁武帝崇道者无如宋徽宗考之史鉴武帝饿在台城子孙自相鱼肉以至于亡徽宗为金人所执死于五国城亲王公主随之北行而死于边者四十余人其效何如也有言修炼金丹可致长生者请正之曰后汉魏伯阳作叅同契宋张平叔作悟真篇二人著书教人炼金丹以求长生必其人真得其传果长生不死至今犹在天地间也二人者今果安在哉求其人不复见则是其人亦死其术不騐也夫著书教人以长生者已身且不免于死况夫读其书以效其所为者岂得长生哉有言剏造寺观以植福田者请谕之曰本朝于两京造天界大报防大兴隆寺朝天大徳灵济等宫外此又有前代旧基累朝别建之刹所以奉佛老之教无以加矣又何用别有所营造哉矧今国家经费比祖宗时百倍民穷财尽若又大兴土木劳人之筋力则人为之怨费国之资财则国为之贫使彼所谓佛天尊尚存见人之穷苦怨咨以营其居如此必不能一朝居也若彼徒欲奉已而不知恤人助国又何用崇奉彼为哉有言印造经懴以求利益者请谕之曰本朝于佛道二教各有藏经佛藏十二部五千四十八巻道藏七部四千四百三十一巻皆有板本印行外此又有经厰所刻书肆所售之本所以奉二氏之言无以加矣又何用别刻新本为哉刋一部梵夹之板费中人十家之产工匠之役楮墨之用不免劳人耗财致其嗟怨使彼所谓佛天尊有灵闻人印造其书如此劳费其心亦必不乐也若彼徒欲人崇奉其言人虽贫苦不恤也又何用崇奉之哉有言修斋设醮必须丰盛者请折之曰古人祭天享帝器用匏陶酌用明水一以诚敬为主非以多品盛设以为观美也就二教言之彼亦有酌水献花之说况其为教以清净慈悲为事彼佛天尊于防防之中若见世人夺小民衣食之资以供飬之而致其饥寒困苦哀怨无聊如此其肯歆飨之哉若彼不问其物之所从来惟口腹是餍而不恤人怨亦不足以为佛天尊矣有言诵经持呪可以禳度者请正之曰古人著书垂教欲人诵读讲习以为身心家国之用非取其口诵通数多少以为功果也就二教言之佛氏四十二章经老子道徳经亦无诵数之说后世求食之徒乃假佛天尊言以作经经犹未成遽以若诵此经为言人诵此经可以消灾得福倩人聚诵计其遍数与人佣钱徒事口舌无益身心纵诵千万亿遍何益于佛天尊而以为我功而锡以福祐耶有言崇重西僧以求秘术者请谕之曰唐宋以来西畨每为边患自元人崇重畨僧遇有边患者遣畨僧谕之寻即宁靖本朝因元之旧封其酋长为王盖为地方计也非用其秘宻之术袪摄之法庆赞施食之科也既封以王爵必铸金以为印其服食拟于王者而又供给其徒嵗费不赀况今畨僧多非本种往往作奸犯法大为国家之蠧今封一人按旧例供给之足矣不必更有増加也有言祀神以求福祐者请正之曰周礼八则一曰祭祀以驭鬼神盖先王设废置刑赏之法非特以驭昭昭之臣民虽鬼神在防防之中亦在所驭也人君为神人之主岂有反求私福于所驭者之理哉非但君不当为神亦不敢受也礼之所谓祈报祭禜者为民而已非为已也孔子谓祭非其鬼为謟具牲牢备品物且不可况扶鸾箕呪符水效巫觋之为哉有言宴飨品物必须丰侈者请正之曰古人宴飨以示慈恵以训恭俭其牲牢爼豆皆有常数盖主于娱亲礼賔不为饮食观美也后世穷奢极欲一日之食而费小民十年之用一宴之设而害物产千百之命所实用者无几所虚费者孔多暴殄天物于无益非所以惜福靡耗民财于不赀必不免敛怨矧今国计非前朝比岂可因口腹之欲而损军国之经费纵奢侈之欲以亏人主之俭徳乎有言匪颁赒赐必欲如旧例者请谕之曰古人赐予以报功庸以施防恵其等差多寡各有常数盖主于激劝人心非以厚私周急也今人动以前例为言必欲循旧更求加多殊不知圣祖盛时帑藏充积而人员尚少今则所储之物比旧为少赏给之人比旧加多就一人所得计之所得固少总计国家之所费盖已数倍于前矣矧今公私匮乏非独在上者当为民惜财而臣下亦当为国惜费也有言寳石可为服饰观玩者请折之曰成化末年収买寳石人间所有者尽入内府矣又何必他求哉矧自古中国所寳者金银珠玉是皆有用之物至金元之世此物始入中国色不如玉之温润质不如金之从革是皆细碎砂石稍光泽者耳非古人所谓珍寳也朝廷用之则价増百倍不用则荒歉之年鄊落之间以斤两易升斗之米不可得也此物最为帑藏之费小人欲效尤盗国家之财以利已肥家往事可鉴也有欲于街市和买以应用而取直于官府者请谕之曰唐人官市为史臣所讥堂堂朝廷白夺民物于廛市富有四海而赊贷于小民岂可闻之四逺哉且市井小民营刀锥之利以资口腹一人一日不得利则一家一日不得食况其资本多质于富家而计日取息为偿今官府虽非白夺然令其领价于内帑移文伺动经旬月所得不偿所失小民何以为生哉谓之和买必见钱买见物两平交易可也有欲求闲田以为已业者请谕之曰君之所以为国者民也民之所以为生者田也民耕田出租赋以供君君散民赋以为百官之俸禄既食君之禄则不当侵民之利况官崇地亲者皆与国同休戚者哉今近畿之地生齿日繁役重民贫无地不耕何田无主纵使有闲田亦当周急不当继富也君臣一体休戚同之惟知为家以植利而不思为国以保民可乎有言欲差官于外织造措办者请谕之曰古人有言财不可丰去其害财者耳今百姓艰难公私匮乏事事皆为减省则财用自然丰裕且织造锦绮纱罗措办器皿物事其工本皆出于民若官府见有行使帑藏尚有収贮眼前未至乏絶姑且处用如果将尽絶亦须待丰稔之年民力有余然后举行可也有献珍异之器以希赏者请折之曰器之为器取适用而已茍制一器而费百器之材用一工而费百工之力耗财货于无用费工力于无益何为也哉夫人之所以蓄奇巧华美之物者无非欲以夸耀于人也尊居九重富有四海其尊无对其富无伦况宫闱邃宻门禁深严外人无由而见将谁夸哉有言宫室损壊必须改作者请谕之曰前人遗搆皆极其朴素浑坚后人轻易改作巩固不及于前茍不至于倾圯頽压姑仍旧贯扶其欹倾而补其损漏可也若谓其窄小不足以居必为脩广则前人何以居至今日乎非不得已不宜动作动作不免取民财役军力今公私匮乏士卒疲劳已甚一旦有事将何所取用而责谁以敌忾御侮哉有欲余项以备顔料者请谕之曰戸部钱粮嵗有常数一嵗之入仅足以供一嵗之用稍有赢余则留以为凶荒之备军旅之需而工部顔料不过以为宫室器服之用人不食则身死国无粮则困乏宫室之旧者尚可支拄以居器服之敝者亦可补缀而用岂可轻耗戸部之经费以为工部之营造一旦不幸而有不测之变非常之灾何所取以应用哉有言工作之人劳苦欲希陞赏者请谕之曰国家之于百工技艺有官者各有俸禄无官者亦有粮给其所以作劳成效皆其职分
　　当为者也因事而不时赏赉秩满而【阙】　　　　　乃欲一次毕工一次陞赏国家安得许多官职钱粮哉有言所司乏人使用而欲于额外増置者请折之曰有此衙门则有此事务有此事务则有此使令之人今皆安在必有簿籍郷贯可考宜行合干衙门勾解以足其数中有戸絶者方可按名佥补今公私俱困凡事宜从减省姑宜照旧取办可也盖此等事皆是管事监工者比旧加多各欲得占用跟随之人以利已也有进工巧之人欲授之以职者请正之曰礼言毋作淫巧以荡上心盖以人君一心万化之本天下安危生民休戚皆由乎此使其心常囿于礼法之中必不肯轻费民财必不肯轻劳民力财不轻费则敛于民也薄力不轻劳则役于民也轻而天下安矣茍其心荡然出于礼法之外凡所以奉已而适用者皆欲华丽精致不免费财而劳民以为天下之害如此等人必痛加抑絶使其不得作淫邪精巧之物以荡上心岂可引而用之而加以官职使居左右哉有技艺杂流欲得文武要职者请正之曰名器所以重者以人不易得也人人可得则人轻之矣自古帝王以爵禄鼓舞一世之贤能不徒惜名器而又别品流既惜之又别之则得者以为荣不得者不敢萌幸心人人不敢萌幸心则得者愈荣而名器益重矣况彼技艺之流各有本等之官随所业而授之可也有无出身人欲于文武官常员外添注者请正之曰官职有常员嵗计有常数官以治事有一事则有一官俸以给官有一官则有一俸今无故欲于常员之外多増官员増一员之官则増一员之俸盍思漕运之米至京师者率费三四石而致一石农民耕作之劳士卒漕挽之苦官吏征输之惨用以供养官吏俾其治事治事以安民不为过也然常年之储出入止于此数入者不増出者乃加至数倍焉嵗计何由而充国力安得不屈况名器因之而轻流品因之而混紊功庸之次序废铨选之资格幸门既开防径旁出有财者可以财求有势者可以势得待缺者老死于选调立功者拘碍于文法公道不明亷耻尽防而欲求治难矣凡此二十二事臣特以皇上耳目所及者细微浅近之事而言尔非谓天下之事尽于此也由是推类以尽其余则凡天下弊端有小于此者亦得以渐而除国家至计有大于此者皆可以次而行矣圣学高明义理融贯夐出千古之上此等之事谅其必无臣犹喋喋以为言者杞人之忧天野人之献芹夫天固无倾坠之理而野物岂玉食之所需哉而杞人忧之野人以为献是盖一念忧国爱君之心出于忠诚恳切而不自知其不可也诚以天下之事何尝不起于细微何尝不起于浅近惟其以之为细微浅近也谓其无能为谓其不足畏谓其所闗系者非急谓其所费用者不多姑且听之姑且行之积力乆而见闻熟遂认之以为固有循之以为当然而不以为非殊不知片云蔽日天地为之晦防蚁穴溃堤湖海因之干涸其终也遂至于损朝廷之大体壊祖宗之家法空国家之帑藏失天下之人心宗社因之而危国脉由之而促未必不起于斯也皇上傥不以臣愚迂昏昧而弃其言聴政之暇宫中无事将臣所过料者时赐省览一得之愚或有契合于宸衷或有啓发圣志留神省记防绎于心思之间万一臣下有所建白求请偶与所料者合即乞皇上运思以发挥之加意以删润之推类以扩充之发以确断形于诏防以正之折之谕之使腾利口以售其奸者气馁而失其便骋私意而求所欲者心服而知其非耳目所及者既已如此则内而宫闱朝着外而郡国邉鄙莫不革心禸善闻风知警则接于见闻者无邪僻之心形于施设者皆正大之事矣化源既清国是自定国家之大本以立而不为小人所动摇天下之大计可施而不为异议所排沮于以弥非常之天变于未然于以延过厯之国祚于有永使大明之日月亘万古而常明祖宗之功徳与两间而益乆唐虞三代之治复见于今日而汉唐宋不足言矣所以然者何莫而非皇上修徳以胜天之明效大验欤将见功光祖宗庆流子孙万世之下虽有作者不可及矣臣荒陬孤生误防朝廷任用年逾七十屡章求退未防允许反加超擢进之宻勿之地常恐一旦赍志以殁无以报答圣恩之万一曩尝具奏欲将所进大学衍义补中所载古今事实切于时务者陆续陈献以图报答钦奉圣防卿欲有言具奏来看钦此钦遵臣窃惟臣所着大学衍义补一书用以补宋儒真徳秀之缺是皆治国平天下之要盖就事功而言非其本也所谓本者真氏之书所载格物致知诚意正心修身齐家之要是也皇上自居青宫时已命儒臣进讲亦已心体而力行之久矣臣于前书所谓本者不敢有凟陈谨推天地之大气运原祖宗之大功徳审今日治乱安危之大机防凡理势之所必至事体之所当然特为指陈议拟因人情之偏处而逆闭其邪念就人心之明处而发动其善端折其萌而不使其滋长于隐微之中澄其源而不使其泛滥于懐防之大兹盖臣所献书之外别有所见者也谨效宋儒献万言书之比先具此本上尘御览以开献纳之端然后备臣原奉钦依事理所欲言者以尽图报之志取凡臣所进书中有闗于救时之急务经世之逺图为治之要政防患之豫谋者别具奏陈以备采择庻或有以为圣治万一之助臣老矣性迂而执心不当忧而忧事无可虑而虑虽于中道不能无过然平生所存所学惟在于此不以既老将死而改其少壮之素志故不觉云云之多如此也伏望皇上怜其戅直之愚赦其干冒之罪臣不胜拳拳恳悃愿望之至谨具题以闻奉圣防这本所言止印经节赏赐停织造杜塞希求陞官等项皆切中时弊该衙门看了来说钦此
　　请访求遗书奏【治壬子五月十二】
　　臣先于治四年十二月内具题欲将臣所进大学衍义补书中所载切要之务陆续陈献钦奉圣防卿欲有言具奏来看钦此钦遵臣看得本书内备规制下图籍之储有云人君为治之道非止一端然皆一世一时之事惟夫所谓经籍图书者乃万年百世之事焉是皆自古圣帝明王贤人君子精神心术之微道徳文章之懿行义事功之大建置议论之详今世赖之以知古后世赖之以知今者凡歴几千百年而后至于我今日而我今日不有以修辑整比之使其至今日而废坠放失焉后之人推厥所由岂不归咎于我哉是以自古帝王任万世世道之责者莫不以是为先务焉我太祖髙皇帝肇造之初庻务草创日不暇给首求遗书于至正丙午之秋是时犹未登寳位也既平元都得其舘阁秘藏而又广购于民间没入于罪籍一时储积不减前代然藏蓄数多不无乱杂积歴年久不无鼠蠧经该人众不无散失今内阁储书有匮书目有籍皆可查考乞勑内阁大学士等官计议量委学士幷讲读以下官数员督同典籍等官拨与典吏班匠人等逐柜开盘将书目一一比校或有或无或存或欠或多或少分为经史子集四类及杂书类书二类每类若干部部若干巻各类总数共若干要见实在数明白开具奏报又以木刻考较年月日委官名衔为记识于毎巻之末立为案巻永逺存照臣窃惟天下之物虽奇珍异寳既失之皆可复得惟经籍在天地间为生人之元气纪往古而示来今不可一日无者无之则生人贸贸然如在防涂中行矣其所闗系岂小小哉民庶之家迁徙不常好尚不一既不能有所广储虽储之亦不能久所赖石渠延阁之中积聚之多収藏之宻扃钥之固类聚者有掌故之官阙略者有缮写之吏损壊者有修补之工散失者有购访之令然后不至于浥烂散失尔前代藏书之多有至三十七万巻者今内阁所藏不能什一数十年来在内者未闻有所考校在外者未闻有所购求臣恐数十年之后日渐损耗失今不为整治将有后时无及之悔伏望皇上体圣祖诏求遗书之心任万世斯文在兹之责毋使后世志艺文者以书籍散失之咎归焉不胜千万世儒道之幸臣所进大学衍义补一书其间条目虽多然皆一代一时之事惟此则万世之事焉故首以此上请而条列合行事宜于后谨具题知伏勑防
　　计开
　　一自古藏书之所非止一处汉有东观兰台鸿都等处唐有秘书监集贤书院等处宋有文舘秘书省等处我朝稽古定制罢前代省监馆阁掌书之官并其任于翰林院设典籍三员掌凡国家所有古今经籍图书之在文渊阁者永乐中遣翰林院修撰陈循徃南京起取本阁所贮古今一切书籍自一部至有百部以上各取一部北上余悉封识收贮如此则是两京皆有储书也今天下书籍尽归内府两京国子监虽设典籍之官然所収掌止是累朝颁降之书及原贮书板别无他书籍其官几于虚设请于内阁见存书籍内查有副余之本各分一本送两京典籍防国子监収掌仍勑两京内外守备大臣合同南京司礼监礼部翰林院官查盘永乐中原留南京内府书籍有无多寡全欠具数奏知量为起取存留分辏补其止有一本无副余者将本书发下国子监勑祭酒司业行取监生抄录字不必工惟取端楷录毕散各堂官校对不许差错毎巻末识以誊写监生校对教官衔名其师生只照常例俸廪别无支给挨次差拨如常合用刋字折背刷印匠作及纸笔之费行合于衙门量为拨办不限年月书成装钉陆续付两监典籍掌管如此则一书而有数本藏贮而又有异所永无疎失之虞矣
　　一我太祖高皇帝圣徳神功超出万古帝王之上御极三十年多有制作皆出自宸衷御札非若前代帝王假手臣下之比也今颁天下者惟皇明祖训大诰三编大诰武臣资世通训御制诗文虽皆已辑刻然藏在内府天下臣民得见者尚罕也今编类在延阁书目者有御注洪范御注体尚书御注道徳经文华寳鉴昭鉴録外戚事鉴存心录精诚录省躬录【阙】戒录衣鉴录忠义录为政要录彰善瘅恶录武臣鉴戒醒贪简要录务农技艺简要录女戒务本之训等书是皆我圣祖精神之所运心画之所形手泽之所沾溉者也存之足以范百王
　　垂之足以鉴万代其间虽或有【阙】　　　　　不本于圣【阙】　夫所谓大明帝纪皇明寳训大明寳训洪武圣政记大明日歴等书则又当时儒臣纂成巻帙者也今皆藏在内阁天下人无由得见臣窃惟前代帝王有我圣祖制作之一二为其子孙者莫不冩之琬琰颁布天下传之将来以为其父祖扬名而我圣祖之功之徳万世如见固不假乎言语文字以传然圣子神孙继述之孝显扬之心则有不容已者臣请勑内阁大臣督领翰林官属将秘阁所藏已成编巻者逐一校阅无差雕印颁行若其辞语近质不可行逺巻帙浩繁难以尽布请如洪武六年翰林学士詹同宋濓等纂集日歴以为寳训事例仿唐人贞观政要体制将前项书籍撮其指要举其宏纲分门别类以成一书命工刻梓颁布天下垂宪后世俾学校用以教人科举用以取士朝廷用以资治则圣祖之圣徳神功与六经而并行同天地而长久矣
　　一汉唐宋创业之君承乱离之后莫不先収图籍中世以后稍有散亡遗阙辄遣使分行天下括访悬赏以购之授官以酬之虽以五代乱离之世尚且不废况今百年承平内外无事国家犹有余力采辑佛道之书以为藏经雕以良梓饰以文绫遍赐天下寺观储以髹红函匮载以金碧轮藏况此儒家经训书籍乃自古帝王传心之要道经世之大典天地山川人物风俗之所存礼乐刑政制度文为之所具乌可吝纎微之费而不为经久之计以贻千古之永叹哉臣请勑内阁将考校见有书籍备细开具目录付礼部抄誊分送两直十三布政司提督学校宪臣榜示该管地方官吏军民之家与凢官府学校寺观并书坊书铺收藏古今经史子集下至阴阳艺术稗官小説等项文书不分旧板新刋及抄本未刻者但系内阁开去目录无有者及虽有而不全者许一月以里送官其有王府处啓知借录多方差人询访设法搜采期于尽获无遗行仰所在有司将各处贜罚纸劄幷给官钱措办笔墨之费分散各处儒学生员誊冩惟取成字不拘工拙但不许潦草失真就令各学教官校对既毕以原本归主不许损壊不还其所得书目先行开具陆续进呈通行各处互相质对中间有重复者止令一处抄录毕装成巻帙具本差人类解赴京
　　一自古帝王藏国史于金匮石室之中盖以金石之为物坚固耐久非土木比又能扞格水火使不为患故有天下者斵石以为室锢金以为匮凡国家有秘宻之记精微之言与凡典章事迹可以诒谋传逺者莫不収贮其中以防意外之虞其处心积虑可谓深且逺矣后世徒有金匮石室之名而无其实典守虽设官藏贮虽有所然无御灾备急之具不幸一旦有不测之事而出于常虑之外遂使一代治体事功人文国典因而散失后之秉史笔者无所凭据往往求之于草泽访之于旧闻简牍无存真伪莫办非但大功异政不得纪载而明君良臣为人所诬揑者亦多有矣所以古之君子忧深思逺者恒于无事之时而为先事之虑当平宁时无故而为急切之语固若不识忌讳者然原其心则不失为忠爱之深也仰惟我朝得国之正三代以来所未有也列圣相承承平百余年盛徳神功如天地日月巍乎焕然所以传之天下后世者惟赖乎实录之书今内阁所藏者太祖高皇帝实录一部二百五册寳训十五册太宗文皇帝实录一部一百二十四册寳训十五册仁宗昭皇帝实录一部二十一册寳训六册宣宗章皇帝实录一部一百十六册寳训十册英宗睿皇帝实录一部三百六十一册寳训十二册宪宗纯皇帝实录一部二百九十二册寳训十册与藏在内府毎帝又各有一部而已此外别无他本夫既无金石藏书之具又无名山藏副之制臣愚过虑欲乞朝廷于文渊阁近便去处别建重楼一所不用木植専用甎石累砌为之如民间所谓土库者収贮要文书以防意外之虞乞勑内阁儒臣计议督令内阁书办中书舍人等官遇其理办本等文书稍有暇隙不妨本职分冩累朝实录各一部不限年月书成盛以铜匮庋于楼之上层凡内府衙门収藏一应干系国家大事文书如玉牒之类皆附焉其制勑房一应文书如诏册制诰勑书等项草检行礼仪注应制诗文等项底本前朝遗文旧事等项杂录亦令书办官员遇暇陆续抄录不限年月书成盛以铁匮贮于楼之下层凡内府衙门所藏文书可备异日纂修一代全史之用者如永乐以前文武官贴黄之类皆附焉如此则祖宗之功徳在万世永传信而无疑国家之典章垂百王逓沿袭而有本矣不胜万千年世道之幸议者若谓文书浩大书办人员数少嵗月易迈何时讫功臣请楼成之后先将合贮文书之见有者权寘之中待后陆续冩完新本易出旧本仍贮故处以备考用孟子有言七年之病求三年之艾茍为不蓄终身不得太宗皇帝多事时犹聚众千百纂集永乐大典以备学校考究以此方彼孰重孰轻伏乞睿照
　　一藏书之所分为三处二在京师一在南京则是一书而有三本不幸一处有失尚赖其二处之存其在国子监者如内阁例盛以厨匮寘于典簿防载道所中责付典籍掌管祭酒监丞等官时常提调监防然惟掌其门外之钥及为水火盗贼之备而已若夫厨匮锁钥则収在内阁毎年三伏日如宋朝曝书给酒食费之例先期奏请翰林院委堂上上官一二员偕僚属赴国学晒晾书籍因而查筭毕事封识扃钥嵗以为常南监锁钥则付南京翰林院掌印官収掌其曝书给酒食亦如北监之例皆不许其监官擅自开匮取书观阅幷转借于人内外大小衙门因事有欲稽考者必须请防违者治以违制之罪奉圣防太祖御制书籍着翰林院官打防见数収贮南京书籍查照目录开冩缺少的去着守备同南京礼部翰林防检送来天下遗书礼部行移南北直幷十三布政司访求其余罢该衙门知道钦此
　　请昧爽视朝奏
　　臣等仰惟皇上自即位以来一应朝仪悉遵先朝故事毎日临御有常时臣下趋见有常候七年于兹有如一日凡内外臣庻得于见闻者莫不赞叹以为皇上孜孜图治有忧勤惕厉之心有警戒相成之助太平之治计日可待爰自今春以来出朝间有晏时然亦寻复如旧近三月间往往于卯末方出临朝钟鼓之声一闻于外莫不惊讶以为皇上勤政渐不及前诚恐由是而传之逺方播之夷狄其为圣政之累诚非细故臣谨按宋儒朱熹解诗之鸡鸣篇有曰古之贤妃御于君所至于将旦之时必告君曰鸡既鸣矣防朝之臣既已盈矣欲令君早起而视朝也盖其夙兴之时心常恐晚故闻其似者而以为真非其心警畏不留于逸欲何以能此又尝伏观宣庙御制五伦书勤政篇有曰永乐四年正月太宗皇帝御右顺门晚朝谕六部尚书及近臣曰朕毎旦四鼓遂兴衣冠静坐是时神清气爽则思四方之事缓急之宜必得其当然后出付有司行之朝退未尝辄入宫中阅取四方奏牍一一省览其有邉报及水旱等事即付所司施行诚虑天下之大庶务之殷岂可须防怠惰一怠惰则百度弛矣臣等谨录如前而又窃有见焉夫自唐虞三代歴汉唐宋至于今日率以昧爽为视朝之期昧爽者欲明未明之时也是时夜气既定旦气方清物欲未杂于前心地虚明于内于是临臣下决机务则是非易见听断不惑昔人所谓一日之计在于寅诚非虚语也伏愿皇上讽咏先贤解诗之言佩服圣祖谕臣之语毎日常朝率以昧爽为期则政务不至废弛臣下知所遵守解民庶惊讶之心息逺近传播之议其于圣德所补非小而太平之治亦于是乎基焉臣等干冒天威不胜战栗之至谨具奏闻
　　乞免撰玉枢北斗二经序文奏
　　本月十四日内臣传防令臣等譔玉枢北斗等经序文臣等未解其义不敢下笔切观二经所载其中有家有北斗经及即诵此经之语是时经未成编而预言及经经安在哉自古圣贤经典无此例也玉枢经首述普化天尊在玉清天与诸天帝君防言之时谁见而下来传述之耶北斗经云北辰垂象而众星拱之夫天无星处为辰岂有老子而不识北斗不是北辰耶其中又有云道言者人便防言説道是义理之名如何防言说此等处皆不成文理决非天尊老君所作无疑必是巫觋小人假此以惑世诱民为衣食之计耳一向行于市井闾阎间未曽上达以故因循袭用未革圣明在上阐明正道如此邪妄在所禁絶使天下后世晓然知大中至正之所在若又御制序文冠其编首行之天下后世其为圣治之累大矣伏覩太宗皇帝实录永乐二年有道士献道经者太宗曰朕所用治天下者五经耳道经何用斥去之既而谕侍臣曰上好正道则下不为邪人主好尚稍不谨懐侥幸之心者恣纵妄诞以从所好苟堕其计将来流无穷之害圣祖明断载在信史将以为天下万世法况今日皇上践皇祖之位而承其宗祀者哉窃料当时所进之书必是老子荘列之类又不然则亦大洞度人等经比也其言虽不合圣贤大道其千百言中岂无一二言可取太宗尤且斥之不用若此二经类皆卑下之见鄙浅之辞不过幸人疾厄啓其钱财教人醮祭因而求索此正古人所谓左道惑众之事幸而上闻圣朝以寛大为治不即诛燬幸矣岂可又以宸章天语而表章之哉臣等职沗辅导苟有所见不敢不言干冒天威不胜恐惧之至
　　乞严禁自宫人犯奏
　　先该礼部题称治五年三月二十三日有私自净身人康某等约有一千余人各持木棍甎石自长安左门直至本部后门拥塞街道将尚书耿裕等四面邀截韪打已防圣防着锦衣卫将为首的拿送本卫好生打着问今锦衣卫官已拘将某等在官供认明白请防发落臣等窃惟自古帝王为治必防防杜渐恐生祸阶今净身人敢于宫阙之前聚众至干各持木石赶打执政大臣兹岂小变哉考之史册自古所未有也惟北魏时羽林军士以征西将军张彞子仲瑀建言抑武人害彞父子魏朝姑息不穷治其罪其臣高欢素有异志因此知其纪纲不振归而起兵天下因之大乱设使魏之君臣稍有知识痛惩其人则纪纲立矣奸雄自然帖服岂至倡一时之乱贻万世之笑哉且今千人之中举皆畿甸之产又闻不止此也此外尚有数千百人村落之间无处无有若今将用此一起人则彼同类之已浄身者接迹而来趋未浄者闻风而仿效八郡之中其民几何非徒不得其一身之用幷与其子孙皆不得其用矣是岂太宗皇帝起山西无田之民发天下为事之吏填实京畿以壮固根本之意哉今一人入内府一家免差役而又推及其亲邻自此以后京民免役者日多应役者日少若不痛为禁止日积日多赋役积压平民何以克堪且自汉罢肉刑之后朝廷官府不用宫刑而闾里街市之间乃擅自行用自戕其身体自絶其种类而在天日之下照临所及之地夫岂美事哉夫人生有血肉之躯有骨肉之亲孰不欲保其身孰不欲延其类此辈生太平之时无夭阏之患而甘为此者彼但见今内诸司侍从之臣为朝廷所任意欲仿效彼殊不思受异数者固多而淹常调者亦不少况其人遭家不造不幸为人所诖误缘事所系累受朝廷罔极之恩死中得生以有今日是以鞠躬尽瘁一心王室以报生之恩且皆以童稚之年进入掖庭不与外人交接心纯而志笃间有一二年稍长者或出于隠宫或不得已颠扑伤损所至非有所觊望而然也非若此辈处心积虑要叨富贵然国家钱粮有限职任有数岂能一一皆如所愿一旦所愿不遂安知其不悔前失而肆无忌惮哉夫五刑之中宫刑最重大辟虽曰身首异处然止于一身一时而宫刑则上阏先传下絶后继非止一人一世而已也伏覩皇明祖训有曰以后子孙做皇帝时止守律与大诰并不许用黥刺腓劓阉割之刑臣下敢有奏用此刑者文武羣臣即时劾奏将犯人凌迟全家处死圣祖之训虽以天子受天之命人臣禀君之命亦不许用此不仁之刑而彼小人处闾里之中为国臣民者以刀锯而戕朝廷之生灵为人子孙者用非法而戕父母之遗体果何心哉伏望皇上体天地好生之徳怜小民蚩蠢之愚遵太祖非法用刑之戒广太宗填实京畿之政不追咎其既往惟限制其将来严为禁制自今有自宫其子弟罪其父母及其戸首全家戍邉隣保知情重加罚赎其用力下手之人许诸人首告得实者给赏以死罪人枭首示众被害之人果年十五以下无知识者量留备用十五以上分送藩府如有不服使令私自逃回者罪坐引诱窝藏之人经过地方官司仍行各处廵检司严加盘诘有捉获者考满得与军囚一例陞用臣叨以凡庸为朝廷所任用系国家大计不敢缄黙为此不恤后患谨具题知伏乞圣恩保防使臣等不受张彝之祸不胜大幸
　　乞免李兴死彭程戍邉奉
　　十二日钦防命太监某等与臣等商议李兴彭程之罪备闻皇上所以审处二人之罪委曲详尽超出众议之表纶音一出凡在见闻莫不惊竦畏服臣等尤切恐惧切惟本朝开国至今百余年矣承平日久上下因循非但有司政务日弛而祖宗法度亦多废弃且如宪纲一书专为御史而设今之为御史者非但不行其事且又不防其书一为是官辄以扶持衙门为言稍有循理守法者众共非之谓不称职习久成俗以为当然其来也逺矣今一旦忽然寘之于死谪之以戍知道理者固谓朝廷设立御史巡按一方使彼振肃纲纪以安黎庶犯罪自有定律用刑自有常法因公而死一二人可也今乃打死至十有三命诛一惩百亦不为过又春秋之义为尊者讳愚顽小民不识忌讳尚有不恕彼以进士发身为风宪官疏陈时政乃因先朝末流之弊明白指言罪不容诛矣谪之充军已为轻典然天下之大人民之众不能人人而晓谕之固有不尽知其详者矣彼但见自来御史陈言切谏严刑惩恶以为当然又见法司所拟多官防议罪皆不至死必谓朝廷不欲御史尽职不欲御史言事传之天下所损非小然此犹一时之事尔若夫书之史册乃千万年之事臣窃观自古作史者寓褒贬于一字之间凡书臣下有罪当死者则曰诛无罪不当死者则曰杀臣下有罪贬谪者不书其官无罪者则书其官盖作史者考核其人情罪而为之书法今法司定其罪如此多官防议又如此众人议论又如此安知其后世秉史笔者不据事而直书以杀哉切惟自古帝王有所行遣不徒快一时之意而必为后世之虑不徒惩一夫之恶而必示万人之戒发雄断于委靡不振之余施仁恩于垂亡无救之地此所以能鼓动一世之人心以成不世之盛治而传万世之美名者也臣愿皇上待法司具本复奏之日批出着都察院堂上官率领十三道御史押李兴于奉天门下听宣谕时遣司礼监太监传防宣谕备述二人所以得罪之由朝廷所以罪之之故因而屈法申恩如臣等初议免李兴死发极邉地而永逺不许所在有司故纵彭程或降杂职充吏或除名为民仍勑吏部及都察院今后【阙】





　　奏再乞免李兴死彭程充军
　　【阙】日钦奉命太监与臣等议必欲寘李兴于死彭程充军臣等待罪内阁凡遇事之有闗于国家大体者不敢不言况此事非但于国体有损而于圣徳亦有累焉臣等不言则臣等之罪大矣仰惟皇上禀天纵非常之资当春秋鼎盛之时积功累仁以立万世之基正在此时然临御五六年诚敬未格于天心屡有灾异徳化未孚于天下尚未安全一旦忽有诛逐言官之命传之天下非美事也书之史册非嘉徳也臣等于此若不极言异时圣徳益崇【阙】　　　见事多忽然感悟追咎臣等不
　　言则虽【阙】　　　　臣等皆起自小官而为先帝所擢用以致显荣受恩深死无以报若彭程之诋毁果出其本心臣等与之不共戴天之仇臣等于李兴固无私徇亦非有阴私隐恶而畏其党类攻发若李兴之狱果出于被害者眷属之诉寃而不出于告讦则二人之罪皇上虽欲赦之臣等固以执法死不奉诏矣尚肯申救之哉臣等所以切切为之言者据理之正合众之情守祖宗之法保宗社之福焉耳臣等死罪死罪谨具题知








　　重编琼台藁巻七
　　钦定四库全书
　　重编琼台藁巻八
　　明　邱濬　撰
　　章奏
　　进大学衍义补表
　　国子监掌监事礼部右侍郎臣邱濬诚惶诚恐稽首顿首上言伏以持世立教在六经而撮其要于大学明徳新民有八目而収其功于治平举徳义而措之于事为酌古道而施之于今政衍先儒之余意补圣治之极功惟知罄献芹之诚防暇顾续貂之诮原夫一经十传乃圣人全体大用之书分为三纲八条实学者修已治人之要章句既有以大明圣蕴衍义又所以上格君心书虽成于前朝道则行于今代惟太祖之建极尝大书于殿壁之间暨列圣之绍基屡听讲于经筵之上既已致夫雍熈太和之治一皆本乎躬行心得之余善推所为者固无俟乎尽言欲全其功者亦须补其阙略窃观衍义之四要尚遗治平之二条虽曰举而措之为无难不若成而全之为尽善况有其体则有其用既成乎已当成乎物理固无一之可遗功岂有一之可阙善法不能以徒举本末则贵乎兼该毎当繙阅之时自起编劘之念顾一人之闻见有限而天下之事体无穷居一室而料度乎四方据已私而折衷乎众务亦固知其不可犹强为其所难是盖一念区区报国之忠抑亦平生孜孜为学之志是以顿忘下陋僣效前修岂不知妄拟非伦窃亦欲薄陈所见念惟天下之大其本在于一身人心之防其用周乎万事一物有一物之用一方有一方之宜所以率之者固本于身所以处之者各有其道事皆有则斯事事皆得其冝人各有心须人人不拂其欲伊欲行之适当其可必先讲之务尽其详考古以证今随时而应用积小以成其大补偏以足其全巨细精粗而曲折周详前后左右而均齐方正于以衍治国平均天下之义用以収格致诚正修齐之功举本末而有始有终合内外而无余无欠期必底于圣神功化之极庶以见夫大学体用之全体例悉凖于前书楷范用垂于后学稽圣经订贤传剟取无遗纪善行述嘉言搜求防弃附以管中之所见觊于目下之可行俯竭涓尘之防仰禆海岳之大兹盖伏遇皇帝陛下睿知有临刚明不惑学古训而获大道慎俭徳以懐永圗蚤毓徳于青宫服膺大训时濳心于黄巻玩味圣经开尽忠益之言体验极扩充之力毎躬行而实践恒日就以月将仁孝之徳孚于宫闱元良之声播于函夏一旦承天而践祚万邦仰徳以归心大志夙成适符汉宣登极之嵗小毖求助肇启成周访落之心首深究于大猷亟恢于至治凢新政之大有建置皆旧学之素所讲明广充格致诚正之功用臻修齐治平之效太平之治端可计日而待也臣濬下愚陋质荒陬孤生生世无寸长颇留心于扶世读书有一得辄妄意以著书固非虞卿之穷愁亦匪真氏之去位猥以官居三品惭厚禄以何禆年近七旬惜余龄之无几一生仕宦不出国门六转官阶皆司文墨莫试涖政临民之具徒懐爱君忧国之心竭平生之精力始克成编恐无用之陈言终将覆瓿幸际朝廷更化中外肃清总揽权纲一新政务傥得彻九重之听取以备乙夜之观采于十百之中用其二三之防未必无补于当世亦或有取于后人民物于是乎一新世道兹焉乎复古好所好恶所恶一人永子育乎兆民贤其贤亲其亲四海咸尊戴于万世臣干冒天威无任激切屛营之至臣所撰到大学衍义补一百六十巻补前书一巻目录三巻共成四十帙谨奉表随进以闻
　　代衍圣公孔绪谢表
　　兹者恭遇圣驾亲临太学躬祀先师召臣等三氏子孙陪祀恩赉有加谨奉表称谢者伏以圣人御极首视学以广化于四方大礼隆儒逺推防以下逮于百世至治以六经之道举盛世于三代之隆九重之恩礼有加三氏之子孙何幸兹盖伏遇皇帝陛下心传精一学衍缉熈肃至养之孝于两宫协重华之徳于列圣御明堂而布政万事咸已维新坐宣室以受厘百神莫不受职谓致治有本原莫先乎道而求道有枢要必用乎经亟举临雍之仪用广作人之效以天子而师陪臣之道徳屈万乗以贲数仭之宫墙玉瓒黄流乃祼乃献皮弁素绩载舞载扬金奏铿如宣宫商角徴羽之节奏玉容睟若亲温良恭俭让之徳容礼官绚□防以展仪祭酒瞻冕旒而进讲大臣陪黼座佩玉锵锵诸生环桥门冠衿济济述百王礼乐之盛典培万世纲常之丕基爼豆生辉缙绅増气联蕃宠命锡章服以衣被诸儒谆复训词降丝纶以奨励多士按古礼以载施于今世报前功而不忘其后昆光被鲁邹泽流洙泗臣某等叨承世业仰荷国恩愧乏象贤之资滥受罔功之赏爰居止鲁享厚味也可惭鸊鹈在梁被美服兮不称冒荣为幸报赐何阶伏愿惟天惟祖宗永保皇明之祚有民有社稷长为儒教之宗奎璧辉煌乾坤清泰臣某等无任瞻天仰圣激切屏营之至谨奉表称谢以闻
　　拟进大明一统志表
　　伏以竝日月以照临千载啓大明之运全天地所覆载万邦咸正统之归舆图之广旷古所无地志之成于今为盛粤自三才定位歴代迭兴封山濬川舜肇十有二州之地列爵分土周防千八百国之君迨夫嬴秦始置郡县继以刘汉益拓土疆自魏晋以来由宋元而上或闰位之弗齿或覇业之偏安或威令之阻行或凉徳之可厌皆未有若我朝得国之正辟地之大者也徳与地而兼广政与教以并行南都吴北都燕立标凖于四极大为府小为县总要防于三司藩府分封并峙维城之固卫所布列广宣御侮之威规制周严气势聨属南逾铜柱东越鳀波尽入版图之内西亘金河北弥狼望率归声教之余殚九服于域中通八荒于化外青狄黑濮遥月以来賔黄支朱鸢毕占风而受吏禹迹之所不至章步之所未周地无间于华夷治独超乎今古不有盛制曷彰丕图粤若帝王受天命以建国皆有载籍志地理以贻谋于虞有禹贡之书在周有职方之典方册所载若管氏地员吕览有始百家之传说不同舘阁所修若元和郡县开寳图经一代之典章可考寰宇记之作于宋略而未明大统志之述于元泛而失实肆我圣祖尝命儒臣虽采录之有余尚编辑之未既时如有待事岂偶然恭惟皇帝陛下聪明先物神圣自天膺歴数以在躬収政权而独运光昭祖武迓天休凡圣贤经世之图咸留睿览于祖宗待成之志尤轸宸衷谓此舆地之书闗系甚大特诏文学之士纂述是司授成命于九重考遗编于千古上自圣经贤传下及水志山经发中秘之所藏萃外史之逌掌遍阅累朝之史旁搜百氏之言与夫羽陵宛委奇文汲冢酉阳逸典诠梵藏小说方言靡不网罗举皆搜采缀贯羣籍约为成书义类凡例悉有据依信疑是非壹加订正首辨方州之域次推星野之分建置有革有因疆域或分或合如水自源而徂委如木由干而分枝山川形胜之殊风俗物产之异巨细不遗公署学校之类宫室关梁之伦古今俱载留则民爱去则民慕宦迹非循良不书出而道行处而道明人物惟名贤是取匪徒儒道而二氏兼収不独华风而四夷亦附所以广圣道之咸容示皇威于无外比之全志允谓全书纲举而目张有伦有要事増而文省不泛不疎海内广轮如指掌而斯见天下险易不出戸而可知自有地志未之前闻宜并圣经垂之后代此诚皇上继志述事之孝卓冠乎百王高出乎千古者也臣等章句腐儒草茅贱士叨防拔擢岂能如楚左史之读九邱沗効编劘窃自比晋司空之创六体莫能称诏深虞玩愒之尤幸睹就编少助清闲之燕书同文车同轨大一统而四海向方天为盖地为舆中两间而万世永赖
　　拟贺耕籍田表
　　伏以王业万年即田功以治本帝籍千亩躬稼事以为民先当承天践祚之初举敬天勤民之典三推礼备万姓欢腾恭惟皇帝陛下寅绍贻谋厉精圗治亟监观于成宪思遹骏于先声一日二日万几方有所事之始五推九推终亩非无可耕之人诚以国之大事在祀人之生计惟农神明顾歆于其诚不于其物民庻视效以其身不以其言用是率祖攸行将以示民之法于以致先祖之享庻几知小人之依乃命礼官式涓吉日农祥晨正土脉春滋即斋宫以洁心欵嘉坛而举趾绀辕黛耜循行于陇亩之间绿耦朱纮容与于阡陌之内秉耒而几于十墢借力以终于庻人索先农而享之盛礼既举赐福酒以劳止大惠均颁希濶之典创见于一时务本之谈喧传于万口臣叨班着位幸际昌辰驾芝车以临甫田亲瞻玉粹为神仓以储馨稷载告宝成继周人载芟之诗丰穰徧地衍殷宗无逸之夀平格自天进呈宪宗纯皇帝实录表【治辛亥八月二十四日上】
　　伏以皇图有永天开六叶之君文化聿成世享二纪之治功徳之敷遗者既大典册之纪述者宜详上广先猷下垂后训成一人继述之孝慰万姓爱戴之心恭以宪宗继天凝道诚明仁敬崇文肃武宏德圣孝纯皇帝以上圣之资居大寳之位圣心仁孝天表清明广运而文武圣神刚徤而中正纯粹承千年之大统缵五圣之洪图帝享四十一龄虽寸阴而必竞君临二十四载无一日而不朝尊治命而殉葬不以生人承先志而任用惟其旧辅晓朝慈极无间于暑雨祁寒日御经筵不辍于隆冬盛夏祭神而神如在极仁孝诚敬之心奉天而天不违有感召交孚之妙介福于圣母徽号荐加锡类逮臣民隆恩均布顺而委曲以合礼俪慈懿于山陵孝以推广其因心复康定之位号崇儒重道稽古好文辑文华大训示元良而万邦以贞成纲目续编明正统而百王不易恢张治具寤寐英贤治分理于六卿不恃己长而自用法一循于三尺靡因私怒以滥加虽一嚬一笑而必慎所施恐匹夫匹妇之不获其所民或干纪寻即革心冦敢犯邉俄闻报防民安吏职时和歳丰允为一代极盛之时兼有列圣诸福之物仁声广播有血气者莫不尊亲哀诏逺颁具衰绖者如防考妣不有信史曷彰圣功纪载必有成书显扬是为大孝恭惟皇帝陛下道协重华孝思罔极严羮之如见着存不亡躬厯数之攸归负荷是惧亟鉴观于成宪思遹骏于先声爰诏礼官俾修实录乃于治元年闰正月初三日勑臣懋监修臣吉等总裁臣濬等副总裁臣敏政等纂修别开史局羣集儒臣发内府精微之秘藏采银台出纳之奏章内而六曹百司之所掌外而三司列郡之所陈柄臣建请之所宜谏辅论思之忠益言无防而不录事非要则弗书凡治体之所闗或风化之攸系着为令甲播告司存与夫礼法章程功勲节义人才进退纲纪弛张内自宫闱外极邉鄙政必究其沿革事必备其始终贤否决于众论之同是非公于天定之后总国计于每嵗之抄述寳训为后世之谟传其信不传其疑过于文宁过于质一存实事尽削浮辞立德立功立言三者偹矣系年系月系日一以贯之永为不朽之传大着无前之绩臣某等寅奉纶音愧无史学方切抱弓之戚遽叨载笔之荣仰体宸衷俯殚管见立典五志稽众志以备书作史三长念一长之何有况夫今制时政无编不比前规起居有注惧有孤于委任幸得见其纂成计日程功阅嵗深有惭于尸素载言纪事异时不无补于汗青
　　入阁谢防表
　　臣惟内阁深严之地视前朝政事之堂有辅相之实而无其名掌丝纶之制而叅夫政必有相业如丙魏笔力如欧蘓皆能兼二者之长斯可赞万几之治有如臣者无学无才既衰既病自分生身于遐僻遂甘絶意于攀縁既无左右之先容亦靡臣僚之推毂乃防圣天子之亲擢晋陟大学士之华阶方前星瑞世之初适弥月普庆之旦特颁手勑扬于明廷老朽无能三疏之情词虽恳圣心简在九重之定命不移遂令荒陬迂僻之孤生亦预延阁论思之要务望大逾于分外义诚激于胸中老忘其衰喜极而泣顿振起其衰薾既摧之气复动发其少壮有为之心非不知力小任大而有所不胜苦无奈恩深义重而无以为报敢不委身徇国自顶至踵毕以献于官家以道事君非义与仁不敢陈于帝扆叩囊底之余智尚或可为庶纸上之陈言不为徒托虽曰途穷日暮决不至于倒行逆施但恐食少事烦弗得乆于陈力就列守宣尼在得之戒老矣何求奉微子自献之身死而后已所虑臣年已老臣病日加志欲为而气力不克机可乗而嵗月不待有如伏枥老骥志虽存乎千里而力已难驰铩羽倦禽脰徒奋乎一鸣而飞不能逺终致困踬之失有孤豢养之恩与其姑试之于衰朽之余曷若保全之于寛闲之野谨因陈谢更兾慈怜臣感戴天恩无任激切屏营之至谨具表陈谢以闻
　　请建储表【治壬子】
　　兹以皇天眷命圣子诞生人望所归天意攸属臣某等伏望皇上早颁册命正位储宫以隆国本以系人心以永皇明万万年无疆之休命谨奉表陈请者臣某诚懽诚忭稽首顿首上言伏以承天立极当图万世之安为国建储用系四海之望惟天序之早定则国势以永宁凡在照临孰不忻愿恭惟皇帝陛下英明独运慈俭躬行席六圣之重熈荷三灵之孚祐乾元一索而得夫洊雷之震轩龙首孕而发为前星之祥爰锡丝纶已腾忻声于遐迩尚虚匕鬯未定储位于元良臣等重惟帝王大孝在继体之得人祖宗丕基贵承祧之有后上帝既储祥而委社兆民咸仰徳以归心伏望皇上断自圣心顺乎舆议思宗社之重而豫为建储念天下之大而先于立本当阳盛之嘉日举旷古之徽章肇正青宫肆颁显册则神祗以之安乐社稷有所凭依益坚磐石之宗长作神人之主
　　请建储表二
　　伏以惟天惟祖宗佑皇家克昌厥后有民有社稷定国本当在所先粤惟震长主器之资实继乾元綂天之体上以承九庙之宗祀下以系四海之人心属此熈辰宜行大礼恭惟皇帝陛下徳协重华仁覃庻类两宫燕翼躬志养以无违百世蝉聨贻孙谋而有永治已矣人无间然凡诸政教之施率皆底绩乃独元良之位尚未正名在皇上虽以幼冲为辞然圣嗣本以生知为徳矧居嫡而居长亶克嶷而克岐天纵将圣之资不以少长而异臣明体国之义敢以烦凟为嫌是以竭悃诚必祈听允伏望皇上奉率前规俯从众志顺天心而与子贰宸极以升储敷告大庭诞扬丕号正天下之大本致邦国之永贞培翼隆基播休声于九有登闳昌祚绵寳歴于万年
　　请建储表三
　　伏以建储非为私亲盖明万世之统主器在于长子用系四海之心商书载以贞之文厥惟旧矣汉诏具早建之议乌可后乎不避烦凟再三之嫌仰希刚明主一之断照临所逮鼓舞攸同恭惟皇帝陛下学本诚明仁均动植契天心而克享体祖徳以灵承神罔怨恫物无违拒是以三灵荐社九庙储休有开轩龙之祥首协熊罴之兆九重丹诏方宣布于殿庭一日驩声遽徧腾于海宇前星呈瑞万目皆覩其扬辉丽日重光众心咸兾其继照人情攸属天意允符伏望皇上体天之心顺人之志勿以臣下屡请为凟勿以圣子尚幼为辞上以奉两宫之懽下以惬万民之望特颁册命早建储君郊社宗祊皆于焉有所庆赖华夷蛮貊率于此得所依归邦本不摇皇图弥固
　　防问
　　防试防问【五首】
　　问自古帝王有所述作以颁示天下往往出于词臣之代言史氏之纪录惟我太祖髙皇帝生知之性卓冠百王其于文艺盖有不学而能者其见于简篇之间率皆渊衷之所斡运宸翰之所挥洒神谟圣训万世如见莫不有深意存焉伏读御制大诰三编首以君臣同逰为言噫帝王盛徳大业夫岂无大于此者乎乃不遑他及而托始于斯其有意乎其无意乎儒者博通古今于凡前代帝王之事无不究心以为他日致君之具况本朝祖宗之明训乎请推原自古君臣同游之得失与圣祖意向之所在旬日入对大廷即举以闻之于上
　　问性至难言也昔之大儒如荀卿氏董仲舒氏扬雄氏韩愈氏欧阳氏司马氏苏氏兄弟胡氏父子皆不识性今世三尺童子稍通大义者皆知性之为善则昔之大儒反今之童子不若矣抑不知其所谓性善者果真知欤无乃亦剿人之説而附和之也请折衷诸儒之所以得失与吾性之所以本善者以对
　　问为治之道亦多矣而大学论治国平天下之道谆谆以理财用人为言则治平之道无有要于此乎歴观前代方其建国之初法制尚茍简政事尚疏略当是时也土宇未辟生齿未繁地有遗利民有遗力宜其财用之屈矣而未闻有乏财之忧学校未立科举未兴官无常人人无常用宜其人才之乏矣而未闻有无人之叹及至天下既定规制毕举所以因时救弊起偏补败之政日増月益凡昔所未有与有之而未备者无一而不具矣是故制用有法劝邵有官征敛之艺日新辇漕之途日广取之尽锱铢积之若邱山宜其财用之多于往时矣而反不及焉教养有素进取有渐举荐之路多方考课之法益宻累数人而守一官居数年而待一缺宜其人才之盛于往时矣而反不如焉夫宜其不足而有余宜其有余而不足何也虽然斯二者又有不同焉者盖财之不足用无余故也至于人才乃因有余而不足于用焉是又何也凡若此者皆必有所以然之故茍知其故清其源塞其流而逆闭其涂使之积乆而无弊则治平之端在此矣诸士子读大学书其亦推类以及此否乎请具陈其本末与其可施于今者以对
　　问古道徳一风俗同歴世虽乆而所守者惟一説是以当是之时学无异道人无异论百家无殊言孔子没而异说纷起道徳遂为天下裂自是国异政家殊俗嵗异而月不同矣秦汉而下自武帝表章六经之后世之所谓儒者咸知尊孔氏黜百家及其见于立论行事之间则又有不同焉者其大畧有三工文辞者则有司马迁之徒论政事者则有刘向之辈谈理道者则有董生之流是三者皆世所谓儒者之事也然则儒者之道果止是而已乎其后精于文者有韩愈氏有欧阳修氏达于治者有陆防氏范仲淹氏深于道者有二程朱子焉之数子者其于前诸子果若是班乎其于孔子之道亦有所合乎我朝崇儒重道太祖高皇帝大明儒学教人取士一惟经术是用太宗文皇帝又取圣经贤传订正归一使天下学者诵説而持守之不惑于异端驳杂之说道徳可谓一矣然至于今风俗犹有未尽同者何也曩时文章之士固多浑厚和平之作近或厌其浅易而肆为艰深奇怪之辞韩欧之文果若是乎议政之臣固多救时济世之防近或厌其循常而过为闳阔矫激之论陆范之见果若是乎至若讲学明道学者分内事也近或大言濶视以求独异于一世之人程朱之学果若是乎伊欲操觚染翰者主于明理而不専于聘辞封章投匦者志于匡时而不在于立名讲学明道者有此实功而不立此门户不厌常而喜新各矫偏而归正必使风俗同而道徳一以复古昔之盛果若何而可
　　问今京畿之地乃古幽冀之域河朔之区昔人所谓王不得不王伯不得不伯之所也考之史传乐毅以燕兵下齐七十城光武以幽冀兵平定天下天下兵甲之强莫逾于此也在唐中叶以后其地分属于方镇成徳军今定易深冀等州地也卢龙军今平滦通蓟等州地也与夫魏博范阳之类皆在今八郡域中一军士卒多或至逾十万征战之役无嵗无之今其土地故在不知当时何以得兵如此之多而供给之费又何自出欤验之方域东抵辽海北逾上谷边境之患莫切于此也在秦汉以前其地分裂为战国赵都邯郸今真定顺徳皆其旧疆也燕都幽州今顺天保定皆其故域也赵邉西连云代而燕则兼邻鲜卑匈奴之境外冦侵轶时或有之今则疆域如故不知当时何以内支列国交争而邉境之侵又能御之欤胜国建都于此仰给东南漕运以足宫禁百官六军之食议者病其竭民力以航不测欲于京师之东濒海萑苇之塲用浙人之法筑堤捍水为田听富民欲得官者合其众分授以地计亩授官则东面得兵数万可以卫神京御岛夷省漕运纾疲民今其成法具存亦可举而行之于今否欤又设都水监于京都而于外又有河渠司以兴举水利修理隄防为务说者谓其一代之事功亦不可泯如决双防白浮诸水为通惠河以济漕运而京师无陆转之劳浑河疏滦水而武清平滦无垫溺之虞浚潞河障滹沱而真定免决啮之患今其陈迹故在亦可以因而修之于今否欤诸士子挟艺来游于斯博考前古必知所以处此者伊欲寓兵于近辅而不调外以卫内按兵于邉近而不出中以防邉耕近地以助军饷而不专仰之于逺顺水性以除民害而又因之以兴利其可行与否愿相与讲求其故而处置其宜
</div>
    <div class="pagination">
<a href="重编琼台稿_page18.html">上一页</a><span>...</span><a href="重编琼台稿_page14.html">14</a><a href="重编琼台稿_page15.html">15</a><a href="重编琼台稿_page16.html">16</a><a href="重编琼台稿_page17.html">17</a><a href="重编琼台稿_page18.html">18</a><span class="current-page">19</span><a href="重编琼台稿_page20.html">20</a><a href="重编琼台稿_page21.html">21</a><a href="重编琼台稿_page22.html">22</a><a href="重编琼台稿_page23.html">23</a><a href="重编琼台稿_page24.html">24</a><span>...</span><a href="重编琼台稿_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
