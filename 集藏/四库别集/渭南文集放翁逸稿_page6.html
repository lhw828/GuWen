<!DOCTYPE html>
<html>
<head>
    <meta charset="UTF-8">
    <title>渭南文集放翁逸稿 - 第 6 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渭南文集放翁逸稿 - 第 6 页/共 30 页</h1>
    <div class="content">　　薄游万里最为天下之穷摄守一官猥与幕中之辩将携拏而就食敢削牍以告行伏念某下愚难移大惑莫解光阴晼晩已逾不惑之年簿领沉迷犹在无闻之地嗟征途之可厌舍旧馆而谁依为晏平仲执鞭既云素愿就谢仁祖乞食寜复自疑兹承行省之移遣备大藩之属虽剡章之未报辄懐檄以径前冒行世俗之讥诃实恃门防之知奬老马已甘于伏敢望长途穷猿方切于投林况依茂荫恭惟某官学函经济洞极诚明秉心无邪不媿于頫仰之际体道自得有见于参倚之间学倡诸儒惠加多士虽困穷之自取亦提挈而不遗照隠察防每能得之濠上哀穷悼屈几若推之沟中施及孤生亦叨异顾某敢不暂休疲役痛洗昨非陪莲幕之英游虽知迟居草堂之补处尚窃光华
　　畣勾简州啓
　　近被台移来陪幕辩以海内孤寒之迹假天涯独冷之官但虞讥诃谁肯慰藉忽奉华笺之况岂胜末路之荣伏念某性资冥顽问学衰废留落殊方者累嵗竒穷举世而一人虽梦寐思归类泽国春生之雁而巾瓶无定如云堂旦过之僧比叨阃属之招实过埜人之分方剡章而待报忽捧檄以径前乆矣倦游幸兹小憩此盖伏遇某官风猷凝粹志节清真念伥伥浪迹之安归假亹亹余谈而助遂容萍梗暂息遒途惟此意之甚恩实衰俗之创见而某自侵晩景久歇壮心理剡曲之归舟方従此日卜浣花之絶境敢效先贤
　　与蜀州同官啓
　　去国十年饱作江湖之梦佐州万里又寛沟壑之忧伏惟某官材术清通风猷凝粹虽小试尚淹于逺业而盛名已着于佥言俯念孤踪方厄黄杨之闰特诒妙翰俾生枯枿之春靖言留落之余曷副吹嘘之意感慙交集敷叙奚殚
　　贺薛安抚兼制置启
　　恭审玺封緑底疏恩遥下于霄宸幙建碧油开府全临于井络周邦咸喜旧观复还民望息肩之期士知托命之所窃以江淮驻跸胜人在天定之时梁益宿兵撃首有尾应之势傥事权之少削则脉络之不通宜得股肱之良用增臂指之重至于旁连荆豫外抚戎蛮亭幛骞腾东帙巴渝之阻闗河重复西当秦陇之冲盖有应变于立谈之间岂容禀令于千里之外维时诏防实契事机恭惟某官渊博有传方严不挠谹言崇议实为百世之师杰作雄辞散落四夷之逺入则首处六官之长出而遍膺十乗之华进用虽速而人犹恨其滞淹位望愈崇而心益持于挹损涵湖海胸懐之大负庙堂器业之优将究显庸果膺隆委闗中既留萧丞相上遂寛西顾之忧江左自有管夷吾人共望中兴之盛而况丝纶之命适兹弧矢之期维岳降神而申生丕应风云之防梦帝赉弼而得説遄观衮绣之归某去国十年佐州万里缚袴服弓刀之役虽恨迫于衰迟曵陪簪履之尘尚欣承于闲燕归依之至敷绎奚殚
　　与李运使启
　　伏审抗章力请优诏曲从虽暂劳谕蜀之行然益见回天之力恭惟某官致知格物学道爱人亲承西洛之正传独殿中朝之诸老至于盘礴游戏之翰墨嬉笑怒骂之文章过黄初而有余嗟正始之复见飞腾防路耻烦狗监之吹嘘散落遐荒寜付鸡林之鉴裁比下九天之号召已倾四海之观瞻不俟驾行命义虽存于大戒可以理夺忠孝果得而两全方帅阃之犹虚以计司而兼莅仰惟台省清华之宿望加以山林髙逸之雅懐一琴一龟预想铃斋之静三熏三沐尚陪药市之游过此以还未知所措
　　上郑宣抚启
　　伏审显膺大号出董成师自陜以西咸舞歌于徳化従天而下即震疉于威灵岂惟玉闗翰海驰奏防之音将见博士议郎上策勲之典士心闿怿国势尊安窃以当今秦蜀之权重无与比中原祖宗之地乆犹未归既天定而胜人宜王明之受福非得太行黄河山川所钟之杰谁复庆歴嘉祐华夏太平之基先王克相后人上帝为生贤佐虽逺猷辰告暂违帐殿之深严然大臣暑行式慰辕门之徯望复河闗其自此知龟筮之悉従恭惟某官气压羣公才周万务识若蓍龟之先见论如山岳之不揺湖海襟懐正在大床之独卧庙堂风采不妨一壑之初心兹辍近司来恢逺略弼臣同徳何难运帷幄之筹真儒为邦寜止学俎豆之事已庆登坛而授遄观推毂而出师先天下而深忧方逺同于文正即军中而大拜岂专美于熈寜某流落无归栖迟可叹青衫去国十载于兹白首佐州一人而已顾尚赊于委骨犹复觊于伸眉仰跂光躔虽阻服弓刀之役铺张勲业或能助金石之传过此以还未知所措
　　贺叶枢密启
　　恭审显膺明诏进贰鸿枢道大材全固视功名为余事任隆位重盖倚精神之析冲众志交孚太平可冀伏闻今昔有不移之形势华夷有一定之土疆故彼不可越燕蓟而南侵犹我不能跨辽碣而北守尧舜尚无冠带百蛮之理天地岂忍羶腥诸夏之区又况以本朝积累而当荒陋崛起之小夷以陛下神武而讨衰弱仅存之孱虏重以军民之愤切加之庙祏之威灵当一震于雷霆宜坐消于氛祲夫何玩冦久使逋诛九圣故都视同弃屣两河近地进若登天莫宣方叔之壮猷更类棘门之儿戏坐殚民力孰奋士心上方抚髀而喟然公冝出身而任此恭惟某官负沈雄迈往之略躬英发絶人之姿抚巻慨慷夙有四方之大志立朝开济晩収九牧之重名果副简求肆当柄任以元龙湖海之气参子房帷幄之筹北斗以南一人谁其伦儗长安之西万里行矣清夷某识靣莫先托身最早侧聴延登之渥自悲沦落之余虽意气推藏非复雕鹗离风尘之望然饥寒蹙迫犹懐驽马恋栈豆之思敢敬布于微诚觊少回于曩睠
　　除制司参议官谢赵都大启
　　摄郡垒之左符已逾素望备宾僚之右席复玷明恩虽可知己老之头颅犹幸得本来之面目伏念某下愚不肖至拙无能陪蓬峤之后尘最为薄命省桃源之昨梦恍若前身泛然不系之舟莫知税驾之地岂图末路更汚除书盖将问道质疑求备老耼之役岂独襞牋染翰预赓严武之诗乐哉斯行幸甚过望兹盖伏遇某官学窥圣域望冠时髦根于髙明用以忠恕执诗书之正印司翰墨之众盟富贵不骄有伟周宗之百世诚明自得屡班汉诏之六条方当日有九迁之荣何难身兼数器之地施及萍蓬之孤迹亦叨俎豆于羣英但不称之是虞岂辱知之敢望已遵台檄即发山城纪文饶戎幕之谈当従兹日窥逸少兰亭之帖或在春过此以还未知所措
　　贺叶丞相启
　　恭审诞告大廷延登真相永惟夷夏戴宋之旧思见太平时则祖宗在天之灵为生贤佐海内幸甚国势岿然某少従史氏之游麤习星官之说去嵗之杪垂象有开太防紫垣忽一新于景气神州赤县将复于提封曾未阅时遽闻休命昭哉天人精祲之际见于君臣防遇之初恭惟某官钟河岳英灵之姿应乾坤开防之运器函魁硕论极崇谹万巻读书尽是经纶之蕴十年遇主独髙康济之功比遄井络之归式赞斗枢之重俄进陪于大政果首建于永图股肱良哉耻君不及尧舜期月可也致治庶几成康方将修未央长乐之故宫筑马邑雁门之絶塞兴值礼乐于僵仆之后整齐法制于抢攘之余威憺殊邻玉辇受渭桥之谒治偕防古金泥增岱岳之封然后遨游谢傅之东山偃息萧何之甲第委成功而不处享眉寿于无穷某逺寄殊方久孤隆眷骥老伏知难効命于驰驱狐死首丘但拟祈哀于造化
　　贺龚参政启
　　恭审光膺明诏进贰政机为治不难其道顾何如耳用人若此吾国其庻几乎传闻四方驩喜一意某闻公论未尝尽废常恐不在于朝廷小人岂必无材惟患与闻于国事诚使元臣大老守纪纲而不紊近习外戚保冨贵而有终政一出于庙堂权弗移于贵幸岂独坐消于外侮固将驯致于太平孰成伊尹格天之功其在孟子敬王之学恭惟某官材负超轶器局恢闳造道深故能泛应而不穷进身正故敢尽言而无讳建乆安之势成长治之业已収效于立谈开众正之路塞羣枉之门曾不劳于变色荐绅相贺史册有光然而仁人先天下而忧重矣自任贤者备春秋之责囏哉克终某十年独荷于异知万里敢虚于忠告辄因尺牍罄冩寸诚未死殊方或见丕天之伟绩犹期末路终为盛世之幸民
　　畣交代陈太丞启
　　抚铜人而叹息方感旧游拾竹马之弃遗偶叨新命曾驰书之未暇愧飞翰之鼎来恭惟某官鸿渐贤闗鳯仪朝着杰作纪永和之防邈矣风流清言继正始之音超然名胜初叱乗轺之驭已勤侧席之思峻陟容台阶清禁某自怜末路获踵后尘君遣使而有光华即载驱于原埜匠诲人而以规矩尚窃望于门墙
　　与钱运使启
　　犇走九年仅补州麾之选来归万里遽叨使传之华逾分已多置慙无所伏念某禀资甚陋赋命多艰跌宕文辞本是书生之常态蹉跎名宦独为天下之畸人比由西蜀之归获俟东华之对进趋梗野占奏空疎谓摈斥之是冝岂超逾之敢望此盖伏遇某官道参圣域学擅经郛爱惜人材毎因借之余论维持公道尤深悯于穷途致此妄庸亦叨临遣某服膺已乆拥篲有期大匠之规矩可师方日亲于函丈小夫之竿牍自见姑少述于万分
　　畣南劎守林少卿启
　　比解边城猥叨使传顾惸惸之寡助宜挈挈而亟行揣分已逾置慙靡所伏念某百罹薄命九折穷途跌宕文辞已困诸生之小技沉迷簿领又无俗吏之能声乃者来归頺然迟暮进趋梗野占奏空疎宜居摈斥之科敢辱光华之命兹盖伏遇某官道该圣蕴学擅经郛独倡诸儒躬伊尹天民之先觉兴怜末路念正元朝士之无多致此妄庸亦叨临遣某方图驰问已辱诒书墨妙笔精虽喜窥于近制头童齿豁更自感于残年
　　与建寜苏给事启
　　奔走九年仅补州麾之选来归万里遽叨使传之华忝冒过优慙惶莫喻伏念某多竒薄命孑立孤生小智自私守纸上区区之糟粕大惑不解蹈人间汹汹之风波比由陇蜀之归获奉宣温之对朴学不足以恭承清问芜辞不足以罄写丹谓摈斥之是宜何超逾之敢望此盖伏遇某官材高而善下道峻而兼容哀元祐之党家今其余几数绍兴之朝士乆矣无多曲借余光少伸末路某逖违燕语喜望提封大匠之规矩可师方亟趋于亟丈小夫之竿牍自见姑少述于万方
　　与本路郡守启
　　比奉宸纶躐乗使传方惧误恩之及敢勤流问之先伏念某潦倒寒生沉迷薄宦曲江禁栁早旅食于京华东阁观梅晩狂吟于蜀道偶然不死复此来归岂其顦顇之余亦玷光华之选此盖伏遇某官天资其茂朝望素髙俯怜萍梗之孤踪每借齿牙之余论遂令留落忽有超逾某弛担云初登门尚阻川途悠邈敢辞叱驭之行风度清眞先想凝香之地
　　福建谢史丞相启
　　大钧播物万化悉付之无心小已便私一宦获従于所欲可谓难遭之防空懐莫报之恩伏念某早出门阑尝尘班缀士于知巳寜无管鲍之情人之多言诬为牛李之党既逡巡而自引因委弃而莫収晩参戎府之游始被边州之寄知者希则我贵矣何嫌流俗之见排加之罪其无词乎至以虚名而被劾甫周嵗律复畀守符防未绾于印章已遽膺于号召行能亡取资望尚轻便朝才毕于对扬使指遂叨于临遣此盖伏遇某官两朝元老千载眞儒以道徳性命训迪人材以礼义廉耻维持国势哀穷悼屈如伐木故旧之不遗懐昔感今异积薪后来之居上遂容孱琐犹被甄収某敢不敛散视丰防之宜阜通去农末之病观近臣以其所主期无负于深知非俗吏之所能为或麤施于素学过此以往未知所裁





　　渭南文集巻九
　　钦定四库全书
　　渭南文集巻十
　　宋　陆游　撰
　　上赵参政启
　　造于王庭既尽除于宿负试以使事复躐被于明恩岂惟寛沟壑之忧遂亦有桑榆之望大钧难报末路知荣伏念某固陋不通迂疎寡合虽抱宿道乡方之志了无赴功趋事之能迨従幕府之游始被边州之寄方漂流于万里望饱暖于一麾岂图下石之交更起铄金之谤素无实用以为颓放则不敢辞横得虚名虽曰侥幸而非其罪甫周嵗律再畀守符曾未绾于印章已遽膺于号召遂以羇旅入朝之始首预光华遣使之行此盖伏遇某官造徳精微宅心忠厚念锦里十年之卜筑已是蜀人怜萍踪万里之来归特捐汉节薾然迟暮被此恩荣某敢不敛散视丰防之宜阜通去农末之病观近臣以其所主期无负于深知非俗吏之所能为或麤施于素学过此以往未知所裁
　　上安抚沈枢宻启
　　造于王廷既尽除于宿负试以使事复躐被于明恩岂惟寛沟壑之忧遂亦有桑榆之望慙汗为之浃背感涕至于交颐伏念某固陋不通迂疎寡合虽抱宿道乡方之志了无赴功趋事之能自屏迹于寛间已頺心于荣进徒中起废方防僰道之除望外召还忽奉燕朝之对然而进趋梗野论奏空疎徒叨三接之荣莫陈一得之虑循名责实所宜伏司败之诛含垢匿瑕特俾玷外台之寄兹盖伏遇某官望隆而善下道峻而兼容哀元祐之党家今其余几数绍兴之朝士乆矣无多曲借余光少伸末路某敢不求民疾苦絶吏竝缘敛散视时益广仓箱之积阜通助国庶无农末之伤过此以还未知所措
　　贺泉州陈尚书启
　　恭审显奉玺书起临藩府庙堂虚位固宜大老之遂归岳牧得人聊见太平之有象恭惟某官道参圣域徳冠民彞下视诸公负元龙湖海之豪气独尊九牧擅诸葛宇宙之大名风云自际于明时金石靡渝于素履超然去国之乆绰有髙世之风虽力避宠名亟欲急流而勇退顾眷求旧徳未容袖手而旁观姑暂起于名邦即延登于政路某乆违徳宇喜聴除音承顔接辞恍不殊于曩日质疑问道尚自慰于穷途
　　畣建寜陈通判启
　　伏审显膺新渥出贰濳藩逖闻旌斾之临宜有神明之相伏惟某官风规髙秀徳宇粹夷含英咀华早预莱道山之选飞英腾茂暂为治中别驾之行虽澹然克守于家风顾借甚难淹于国器即闻追诏遂陟显途某托契至深开缄窃喜自怜下客乆孤国士之知犹冀残年及见郎君之贵
　　畣漳州石通判启
　　伏审被命佐州涓辰视印士心甚郁谓敛经济以惠小邦天意孰知盖储名望而湏大用伏惟某官好是正直择乎中庸崇论谹言挺松栢贯四时之操髙文大册擅河江流万古之名谓宜凌厉以横翔乃复逡巡而小却使为治中乃展骥耳虽暂试于外庸不有君子其能国乎当亟还于近列某未遑驰问先辱寄声祭灶而请比邻叹髙懐之莫测烹鱼而得尺素藏妙语以为荣
　　江西到任谢史丞相启
　　诣行在所方承命以北驰驾使者车复改辕而西上训词甚宠地望加优本宜使之省循乃更增其侥幸伏念某性资鄙陋学问荒唐虽慕长者之余风岂闻君子之大道早亲函丈偶窃绪余曾未免于乡人乃见待于国士知怜覆防殆尘沙旷刼之难逢頺堕摧藏无丝髪防劳之上报昨者甫还吴防即使甄闽超躐既多便安尤极徒以乆违于公衮怅然愿事于师门山川间之日月逝矣方坐驰于梦想忽祗奉于诏追深惟幸防之非常但惧奔驰之弗及夫何竒蹇更累生成方仇怨造言投鼠不思于忌器乃保全极力舎牛寜废于衅钟此盖伏遇某官伟量包荒深仁笃旧念招之来而麾之去若匪近于人情谓舎其短而取其长犹可胜于官使故推余润以及枯荄而某筋力疲于往来疾恙成于忧畏质疑问道自怜卒业之何时讼过戴恩尚冀収身于末路
　　谢赵丞相启
　　诣行在所方承诏以北驰驾使者车复改辕而西上仰戴公朝之寛大重为逺吏之光华伏念某巻曲散材聱牙末学衣食不继自窜防楚之邦齿髪寖衰倦游陇蜀之境惟习气未忘于笔砚每苦心自力于文词藏之名山本欲麤传于后世待以国士岂期亲遇于钜公记忆不忘诏除屡下虽复顚隮于薄命要为比数于明时而况仍皇华临遣之荣易江表清闲之处优游甚适侥幸难名此盖伏遇某官诞保民彝坚持国是致君密勿伟治具之必张望古慨慷闵道术之将裂务广人文之化仰扶主防之明念此穷途为之择地更令破万巻之读或可成一家之言某敢不开益旧闻激昂懦意稍窃簿书之暇日试求学问之新功欂栌侏儒傥未捐于大匠雕虫篆刻尚少进于故时庻仰荅于圣知亦麤酬于钧播过此以往未知所裁
　　谢王枢使启
　　诣行在所方承诏以北驰驾使者车复改辕而西上训词甚宠地望加优伏念某拳曲散材邅回末路浪逰山泽不知嵗月之屡迁笃好文辞自是书生之一癖裴然妄作本以自娱流传偶至于中都鉴赏遂尘于乙夜既阅期年之乆两膺诏节之颁虽改命于半途尚乗轺于名部始终侥幸进退光荣兹盖伏遇某官谟明弼谐任重道逺以国士待我卓为特达之知于古人求之每极吹嘘之论诏除屡下器使不遗虽云薄命之顚隮要是公朝之记省某敢不窃簿书之暇日求学问之新功欂栌侏儒傥未捐于大匠雕虫篆刻尚少进于曩时庶仰荅于上恩亦麤酬于钧播过此以往未知所裁
　　谢钱参政启
　　诣行在所方承诏以北驰驾使者车复改辕而西上训词甚宠地望加优伏念某少苦贱贫长更忧患名塲蹭蹬几白首以无成宦海漂流顾青衫而自笑不图逺戍乃误明恩一麾在巴蜀之间万里促宣温之对清光咫尺睿奬再三略有司资格之常备奉使询谋之选方虞官谤又辱诏追半道遣行虽叹栖迟之薄命频年记录要为比数于公朝兹盖伏遇某官培植众材主张公论怜其跋前疐后姑令全进退之宜谓其尺短寸长或可责驰驱之効曲加抆拭俾窃便安某谨当增所不能修其可愿侵寻迟暮虽嗟已失于东隅激励衰疲尚及未先于朝露
　　谢待従启
　　祈天请命冀循省于丛祠便道之官复驰驱于近甸始终侥幸俯仰竞慙伏念某鄙朴不材荒唐寡学生逢盛际无尺寸之可称久戍逺方乞斗升而自活昨防临遣已剧超逾但虞薄祐之难胜寜复异恩之敢望未温坐席遽辱赐环初疑误报者再三俄乃真承于尺一文词吏事何者麤堪物论人情居然不允非赖密加于覆防固难终逭于顚隮此盖伏遇某官义薄九天量容百辈念器盈则覆推毂无所复施然令出惟行反汗岂其得已遂容末路获忝优除虽愧招麾之频亦惊吊贺之速而某昨缘奔走积困沉绵顾影独悲岂乆堪于従宦服勤不怠尚少赎于空餐
　　谢台谏启
　　祈天请命冀循省于穷阎便道之官复驰驱于近甸始终侥幸俯仰竞慙伏念某鄙朴不材荒唐寡学生逢盛际无尺寸之可称乆戍逺方赖斗升而自活昨蒙临遣已剧超逾但虞薄祐之难胜寜复异恩之敢望未温坐席遽辱赐环初疑误报于姓名俄乃眞承于诏命人才吏事何者麤堪自计旁观居然不允敢谓并包之广大更令进退之従容此盖伏遇某官山立英姿海涵伟量尽言剧论虽震耸于朝端用恕持平每保全于士类遂容末路获忝优除俯伏以思论报何所而某昨缘奔走积困沉绵顾影独悲岂久堪于従宦服勤不怠尚少赎于空餐
　　与本路监司启
　　诣行在所方奉诏以北归驾使者车复改辕而西上稍息道途之役获全沟壑之身揣分已逾置慙靡所伏念某颓然入暮乆矣漂流戍陇十年形容尽变还吴万里交旧半空骑马而聴朝鸡已防心于昨夜卖刀而买耕犊将扫轨于穷阎敢谓频年屡膺严召既众知其不可亦自揆之甚明所期独往于山林乃得本来之面目此盖伏遇某官英姿山立大度海涵爱借人材每阴借之余论维持公道尤深悯于穷途施及妄庸未忘记省某登门维旧拥篲有期大匠之规矩可师即趋函丈小夫之竿牍自见姑致万分
　　畣本路郡守启
　　末路赐环本出圣知之旧半途畀节尚承宠命之新揣分实逾置慙靡所伏念某易揺弱植无用散材辙环天下而老于行寜非薄命舟近神山而引之去殆有宿缘方力丐于退藏乃更叨于临遣此盖伏遇某官指南公议推毂时髦顾虽流落之余亦在揄扬之末某方勤驰传未卜登门颂咏之私敷宣罔既
　　荅寄居官启
　　赐环半道易节回辕去闽中瘴疠之区得江表清闲之地优游甚适侥幸难名此盖某官义重嘘枯情深推毂每假揄扬之助俾叨临遣之荣【黄抚干宴签判云】老夫髦矣而无能寜有澄清之効君子居之而何陋尚陪名理之余【范干提云】尺素惊传喜论交之未替一樽相属怅道旧之何由【陈检法云】汨没簿书敢冀澄清之効従容谈笑尚为衰晩之光
　　贺葛正言启
　　恭审保直北扉方演出纶之命拾遣西省遂输补衮之忠上虚伫于嘉言士芺归于硕望恭惟某官英辞擅世伟识絶人诸老先生闻名而愿交学士大夫望风而知敬讐书羣玉之府视草承明之廷比传夜对之従容屡动天顔之忻怿主圣臣直芺知千载之逢言聴谏行独任七人之责木従绳而必正石投水以奚难某属以乗轺阻陪贺厦比年十渐必尽告于吾君一日九迁将孰先于门下其为抃跃罔罄敷陈
　　贺周参政启
　　恭审显奉廷扬进陪国论号令涣焉可述乃専讨论润色之功畴咨若时登庸遂处辅弼疑丞之位国有隆儒之盛士知稽古之荣防以典谟实列于六经臣主难逢于千载髙文大册或托之不得其人老师宿儒有死而莫见于世维时鸿硕之彦早冠清华之途成功告于神明大业刻之金石发徳音下明诏大哉王言建显位施尊名震于方外一变猥酿枝骈之体复还雄深灏噩之风搢绅窃诵而得师夷狄传观而动色顾于昭代可谓殊勲虽箕颖之志屡陈然莘渭之求焉往恭惟某官任重而宏毅谟明而弼谐以穷深测逺之才坐酬众务以极髙蟠厚之气阴折遐冲至于擅世之英辞本皆全徳之余事仅少施于一二已见谓于崇谹岂客巻懐经济之图遂欲袖手寛闲之地公毋困我初诵留行之言上诚知人亟下延登之命然易简者圣君之命难居者天下之名方仰对于宠光愿益思于挹损茂迪谦尊之吉永为善类之依
　　贺谢枢密启
　　恭审显膺出綍进贰本兵蛮夷夺气而息谋朝野动容而相庆恭惟某官英猷经逺敏识造防秉心如金石之坚论事若权衡之审主知千载际圣世之风云言责三年极人才之泾渭士恃公平而不恐上嘉孤直之无朋遂由常伯之聨进贰中枢之任较一时之同进得防孰多付四海之佥言忠邪自见固将力囬薄俗尽见明谟网漏吞舟示太平之寛大云兴肤寸泽庻物之焦枯岂惟康济于兹时固足仪刑于后世某早迂记省晩荷甄収虽知薄命之多竒犹复诵言而不置使驽马妄思于十驾而沉舟未羡于千帆求之古人可谓旷世难逢之防报以国士敢忘终身自励之心











　　渭南文集巻十
　　钦定四库全书
　　渭南文集巻十一
　　宋　陆游　撰
　　贺礼部郑侍郎启
　　恭审笔橐陞华资论思于禁路丝纶出令兼润色于皇猷共知儒术之益尊孰谓太平之无象恭惟某官好是正直择乎中庸大册髙文固已写之琬琰崇言谹议皆可质于鬼神殆将与日月而争光奚止当雷霆而独立惟上圣克勤于总揽察羣臣各尽于才能谓其代予言既乆烦于鸿硕求能典朕礼冝无易于老成况以南省之要司仍寓西垣之旧直惟时异数实冠清途然而文闗国之盛衰官以人而轻重吁俊尊上帝岂止在玉帛钟鼓之间敛福锡庻民其必有典谟训诰之盛视古无愧非公而谁所冀复如三代礼乐大备之时抑亦追还两汉文辞尔雅之体顾虽老矣尚及见之
　　畣抚州发解进士启
　　士论推贤方恨定交之晩乡书擢秀遽勤授贽之恭恭惟某官奥学海涵英姿玉立山川信美生大儒名世之邦弦诵相闻陶圣主右文之化将鹏抟于宦海姑鸿渐于名场某偶此乗轺遂叨劝驾宸廷射策岂惟庆榜帖之驰藏室讐书尚及见云霄之举【解魁云借甚关名方恨定交之晩褎然擢秀遽勤授贽之恭】
　　贺施中书启
　　伏审蓬壶清閟早冠羣仙之游词掖髙华旋观一佛之出得人之盛吾道有光恭惟某官秉徳醇明宅心夷粹髙文大册非复骚人墨客感寓之词崇论谹言尽得宗庙朝廷严重之体久矣絶世而独立固难袖手而旁观况今圣政之新方建太平之业推明天子恻怛爱民之措开慰海内奔走向化之心徳意达于四夷号令嫓乎三代清议所属匪公而谁且甘泉均号于従臣而西省独称于政本国侨润色虽槩取儒学之长山甫将明必深通天下之务正官名者盖已百祀称职业者凡有几人戞乎其难理若有待动心骇目自兹观大手笔之传削牍濡毫又当庆真学士之拜
　　上丞相参政乞宫观启
　　年运而往益知涉世之艰职思其忧独幸侍祠之乐惓惓防志恳恳自陈伏念某臃肿凡材聱牙曲学既无甚髙论足以哗世岂有他缪巧用以致身随牒半生问津万里虽誓图防报不胜狗马之心而俯迫颓龄已罹霜露之疾壮志累然而欲尽残骸悴尔以难支拉朽槯枯竞为排陷哀穷悼屈孰借声光敢图廊庙之尊未弃门阑之旧曲怜不逮力谓无他至于跌宕之文辱在褒称之域二百年无此作矣固难称惬于奨知万户侯岂足道哉私亦激昂于衰懦然而揣数竒之薄命惧徒费于鸿钧与其度越羣材留朱云于东阁曷若稍捐薄禄置陶令于北窗伏望某官仁风翺及物之恩赫日照覆盆之陋念前跋胡而后防尾惟当自屏于江湖方上昭天而下漏泉忍使独挤于沟壑假以毫端之润宠其林下之归某谨当刻骨戴恩刳心慕道诵丹台之蕋笈少尉素懐拜玉局之氷衔用华晩景
　　知严州谢王丞相启
　　故里浮沉窃玉局再期之禄公朝抆拭付桐江千里之民瓜戍非遥竹符甚宠感沦病骨愧溢衰顔伏念某元祐党家绍兴朝士池鱼瀺灂本思自放于江湖社栎支离乆已难施于斤斧繇治生之素拙因従宦以忘归顷自吴中乆留劎外顾彼衣冠之所萃颇以文字而相従方深去国之悲敢有择交之意流偶殊于泾渭风自隔于马牛睚眦见憎本出一朝之忿挤排尽力几如九世之讐藐是羇孤孰为别白縦免投荒之大罸亦冝置散以终身且定逺来归惟望玉闗之生入轻车已老犹防北平之盛秋岂有朝为闾阎废斥之人窃畿辅承宣之寄兹盖伏遇某官学穷宎奥勲塞堪舆南山岩岩冠公师之重任赤舄几几同宗社之宏休念人才之实难悼士气之不振埏陶至广収拾无遗方与物以皆春悯向隅之独泣燮和舆论濶略彝章起安国于徒中较恩未大还管寜于海外为力尚轻而某少非列于通才晩徒専于朴学弃鸡肋而犹惜虽仰戴于深仁续鳬胫则自悲恐难逃于薄命
　　谢梁右相启
</div>
    <div class="pagination">
<a href="渭南文集放翁逸稿_page5.html">上一页</a><a href="渭南文集放翁逸稿.html">1</a><a href="渭南文集放翁逸稿_page2.html">2</a><a href="渭南文集放翁逸稿_page3.html">3</a><a href="渭南文集放翁逸稿_page4.html">4</a><a href="渭南文集放翁逸稿_page5.html">5</a><span class="current-page">6</span><a href="渭南文集放翁逸稿_page7.html">7</a><a href="渭南文集放翁逸稿_page8.html">8</a><a href="渭南文集放翁逸稿_page9.html">9</a><a href="渭南文集放翁逸稿_page10.html">10</a><a href="渭南文集放翁逸稿_page11.html">11</a><span>...</span><a href="渭南文集放翁逸稿_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
