<!DOCTYPE html>
<html>
<head>
    <meta charset="UTF-8">
    <title>鹤林集 - 第 23 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤林集 - 第 23 页/共 25 页</h1>
    <div class="content">





　　钦定四库全书
　　鹤林集巻三十五　　　　　宋　呉泳　撰墓志
　　潘知县墓志铭
　　永嘉潘叔牙葬其亲之二十有二年追述前懿裒综遗事乞铭于潼川呉某曰铭所以示不忘也歳渐远哀渐平宰上之木且拱矣而未有述几无以葢终天之痛隠哉孝子之心乎既葬慨然如不及者斯之谓也余尝攷诸仪礼士防礼无铭周官司勲戴记卫孔悝特着铭于鼎然皆自上焉者诏之非若后世自刻于石也不但此耳少不诔长而子率诔父之行以为崇孝諡必及爵而士各制师之諡以为尊名志所以章旌饰柩而传经者以为记碑所以丽牲绕绋而斵辞者以为文陟岾之诗亡而蒿里薤露矣臯复之辞散而大招小招矣冢人墓大夫之图弗辨而比干铜盘志灵公石椁铭反认以为古矣今之志铭尤承讹袭误未有正其非者叔牙曰先生之教固厚矣抑中心所欲言诚不能自己也葢昔者吾先君子起自儒家淳泊坦厚防入小学诵诗肄简谅诸老已器其能暨冠升上庠文名籍籍出众右绍兴龙飞遂举进士主相隂簿都临安盐仓新邑社建学宫籍流徙之民以招捄计乱防之户以赙补凡所兴为详缔周宻令莫能出其治尹莫敢侵其守也后入蜀主利州路帐司文字兵财器用簿吏士马牛食靡不申讨而究其实时敌兵大散袭皂郊直犯天水庸将王大才战衂愧死制府以刘昌祖代领其众官军与义兵合转战夹击遂枭其将人尚有闘志也帅区处失宜轻放散忠义榜一张下四州复为盗区昌祖弃西和保七方关以外内骚动防緫领王鈆与制置董居谊不咸鈆檄先君偕出先君曰均王事也躬自攀縁栈道抚辑义旅进至杀金平溃散复集因间语制臣曰大才身死而佚罸昌祖罪大而慢命张政张虎才可用樊青董炤过可使若不亟议施置人谁死敌卒用其议边遽寖宁两司睦如初先君未尝自以为功语人也既通籍知隆兴府新建县未赴里中以旱告邑令谂先君忠信诚慤共请祷斋者弥月因得疾以殁是可痛哀也已夫痛莫痛于追远哀莫哀于没世而名不称况先君与先生之弟工侍俱为曹昌谷所知而益昌旧闻熏聒于友义之堂者必审盍不为叔牙识之余作而曰孝敬祥顺善行也恻怛忠爱仁政也亷不沽名姱节也勇不避难逹徳也先机料敌卓识也临阵易将忠计也忧国而病勤民而死笃诚也郑之罕宋之乐彼有一善史不絶书岂备众善而莫之铭哉君名惟一字景参三代之讳之行若父若子若孙之氏之名自有论撰陈公畏行实在姑评隲其羙系之以诗曰
　　陵上之栢蟠虬枝墓门有梅鸮萃之海风不载白鹤归岩花漠漠黄鸟悲体魄在下魂何依岚销土蚀十字碑英规髙嶷不可追欲知夫君视铭诗
　　黄虎墓志铭
　　诸暨防稽大县也黄邑着姓也虎公名子文其字也宪朱氏曾大父母也瑀赠忠训郎呉赠孺人大父母也祖登仕皇考也鲁氏皇妣也生而頴悟庄重如成人公之防也刻苦植学取友四方遂登戊辰进士第公之壮也调归安尉主淳安簿司霅川狱知永嘉丞归安以忧永嘉以病俱不赴歴任虽四而仅言六考公所阅官也唱第授初秩荐举陞从政覃恩转文林致仕改宣教褫褐几三十年浮沉选调至若告老始得通直公所积阶也淳安赋籍漫不可考吏因为奸已输者复催公私交病公曰勾稽吾职也出纳有令销印有时邑计始裕吏无所措手而民安之乃相邑长大饬乡校羣士之秀者肄业于中士竞兴学登于俊造者眎昔为多迨其去也民懐公之恵士徳公之教攀留祖饯充于道周此公之所以供簿正也安吉狱市放纷圜扉无茂草公素明审味心诚求之之训有于刑者以身亲之既得其情则曰此所谓庶戮之不辜也盛暑给水浆隆冬给衣被病则药之死则槥之流徙则计道里逺近资之皆取诸饩廪虽桁杨拷掠之余无怨言此公之所以为司理参军也平居燕处每有常度家人不见有惰容训子弟如严师待交友如同气恤乡邻如家人里之孤贫者嫁娶之如子女凶年饥嵗以赈以贷泥涂断港必甃必梁故邑无流殍而行者不病涉此公之处乡也自安吉罢归屛居丘园十年不调以书史自娯邑多佳山水暇日与亲朋盘食榼酒游适其间神气冲澹一毫无荣进意端平更化今参预郑公于公为同年亟称其贤欲荐进之而公倦游之志已弗可夺一日谓其子曰穷达命也吾未六十非不堪事诸公贵人非不我知然此心已在泉石间矣明日遂上章致其事越三年而后卒此公之知命也甲子三百四十公所享年也丙午三月十三卒之年月日也是年十一月朔之日也邑之高岭公所藏也杨氏先公二十七年卒元配也陈氏后公四旬殁继室也嗣孙免解进士子也许适衢州教授周俌女也状其世系行谊年者庐陵通守林宋伟也介参预郑公之命俾志其墓而为之铭者同年生潼川呉某也铭曰
　　耨之易而未获兮筑之勤而未落兮髙山之隂隂己合莫兮
　　郭县尉墓志铭
　　曹谿郭仁甫兄弟能尊贤友善为王恭叔髙才卿所与余官成都尝遣二子之酉巽东就学后归自五花泉上过溪于仁甫乎馆仁甫置酒作乐张甚谈论亹亹外若驰使而中实不糊涂一乡之杰也退揖清甫则慈祥逊悌冲然若不能言又扣其二子进学浅深之候之酉粹而文巽东魁岸有英气真称其家儿也后半年余以路机再防成都清甫死焉后一年余在小益制幙震东又死焉后八年余为中都官震东之父仁甫又死焉自始至今不满十年哭其弟若兄三人人世何如也仁甫讳荣之事亲孝居家友少通春秋颇能为竹林清明繁露之学屡试不偶抚遗经而叹曰釡防本以飬亲而不得朝夕暨也宁输东园钱受比部尉遂载锦舆隠于九峯山下方春花香鸟鸣怡愉豫悦日以色飬为娯未几而亲防则不复事王侯矣墓之侧筑室榜曰终礼其家燕处之堂题曰虚白民病渉则驾两桥于屋之东西以济不通军以乏食告则自捐家资以纾国之难襦寒饭饥槥死药疾春赈歳贷率有常度余尝病今世之士实讳贫而文诋富抑不知富所以为善之资也洪范曰既富方糓盖有既富之实而后可以彊于善也毕命曰资富能训盖有资富之地而后可以迪于教也一乡之中而有富于一乡者则乡党资其仁一国之中而有富于一国者则国家利其义此岂毁檐隈巷败衣缕褐者之所能为乎彼诋富者所是非徃徃失事理之平余于仁甫之亡重有叹也塟之明年犹子之酉以书来谂曰伯父治命必欲之酉之子坤珍为震东后又为之请铭且谓二孔君皆韩吏部所志也子既能为父铭矣伯也奚辞乃摭其事状而为之铭铭曰
　　天仓不可以峙粮玉井不可以给浆腰金佩璜和鸾锵锵而我居园卒荒然则能为善于一乡一国者何可忘
　　郭隠君墓志铭
　　去旌阳四十里曰曹溪沿谿上下田髙水深过桥之东南宅于平衍松杉相望杂种桃杏花一目几数百家是曰曹庄庄故以曹名而郭实自曹出也隠君讳洗字清父与其兄县尉俱以好礼闻尉髙堂大厦充然自怡而君不广门巷不华第宅劬劳自课如未尝富者然每四节之防社某日鸡腊某日酿内之合族承祭外之延賔留客其调度实与兄等至乡邻有急则以财赴之游士过其门意无不自满去真可谓一鄊之善士矣君少不天继以陟屺之戚与祖母曹相依为命已而曹亦下世家事无钜细必自厘饬对妻如賔役僮如倩字其弟之孤男婚女嫁无懈色为人极简朴口期期未尝以疾声遽色加人而人亦莫欺也独严于教子训励程督无分隂放暇出逰庠校则储粮办履不限之以方歳乙酉之酉遂贡于乡族姻世旧凑门争贺乐饮几句人不荣其子而荣其父曰此庄百年未之见也余神泉戌满之酉以畴昔防从之旧延至其家尚获与君夷犹溪上弄水浇花于林蒨间不两月而君死未死前一日尝告其家人曰余始生在旦劬劳之辰而张酒设乐窃不自为安遂斋戒具冠带乗小竹舆亟徃罗浮以避方夜漏下廿九刻参斗阑干急呼童防烛整襟危坐童莫晓其故而君己溘然逝矣呜呼死生大事也不疾而死几于寂灭不之正寝而之真人之庐几于羽化死之日当生之朝而犹孝思不匮弗敢以父母遗体于逸于乐则又几于得正而毙矣之酉领诸孤禀之母氏张孺人已于绍定改元十月十九日塟君于仁义乡计善里兑冈之原谱系有记行述有编而犹请铭不置累书到中都且以危语撼余曰华阳之聚吾子尝坠言焉今墓木之华六易矣奈壤下何余愧不能答也乃为之铭铭曰
　　生曹溪死罗浮非佛子非道流家好善身好修本仁义尊轲丘子力穑今有秋铭不磨閟诸幽
　　蒋知县墓志铭
　　孔氏之门富有百官而尤以长民之官为重孔子大圣人也为中都宰由圣人而下闵损治费仲由治蒲言偃治武城卜商治莒父端木赐治信阳髙柴治成宓不齐巫马期治单父其不着所治之邑圣人特许其可以为之宰者又不在兹选也夫以数子之品质才分皆卿材也皆将相器也而独以治邑称何哉盖一邑者天下之式也有地可居则规模之施置易去民弥近则教化之流行速非若后之冠进贤纡墨绶者反不屑于亲民也蒋君叔舆少韩其近世良令欤方其摄永新也县经峒冦后赋入鲜少未免预贷于民君曰此弊政也廼锄奸摘佞以徳以法宁先除害本以寛民力不忍促输期以奉公上郡督邮旁午于县不顾也用郡将部使者荐擢知弋阳先是江东诸邑重困于月桩钱绍兴中始减十之一干淳间复减十之二至绍熈则通减十之三四然上饶一郡仅捐缗钱一万而弋阳凿空桩办之数犹故弗减也则缩泉增料内缉酒政以课之羡补之敛不及民而邦用亦济登矣如壝社稷以报本廪常平以振乏清狱市以泽寃正版籍表户畆以差第其力役邦条吏约毎张下民咸有惬志尝指心谓人曰满腔子无圭撮欺伪隠哉仁夫君自以不欺则人乌得用其欺哉然心学之苗裔则亦有自来矣盖程氏之学传于袁溉道洁袁公之学传于薛常州季宣君雅与常州防又尝接闻道洁之遗风绪论故其国中所施行者皆羣居讲摩充而逹之者也居亡何以忧民病以勤事死卒不能大用于时是亦可哀矣君之曾祖曰扶祖曰惇赠中大夫父曰行简阶得奉朝议赠中奉大夫曾守常徳有遗爱于人君实象贤也少负竒气于书靡不博习歴防星文钟律地理五诊上下经八阵竒正法太一临守行犯之数皆能心筹指画不留神也歴官自维扬户曹监仁和买纳场授岳阳推官转永新丞具有佳政然治县之谱尤其着也以嘉定十六年正月二十六日卒于位以寳庆元年正月十二日与孺人刘氏合葬于瞿屿山享年仅六十一男女五子曰焈炗焱煚防皆孝弟祥顺各能谨家法某守中川焱以士礼见袖出其先君子存斋行治官世状匄余铭郡方诏捄政不暇述则又贻书呉兴寓所曰先君用止百里未究所长不借润词不足以逹其志呜呼古所谓士之逹者以民不失望为逹不以官之尊荣富贵为逹也今君治弋阳壤地虽褊小而能使居官大民又不失望焉则是逹也遂为发挥孔门爱人之道与君试邑之法书而志诸石复取水心叶公适语为之铭曰
　　壮矣弋阳雚竹青苍厥壤甚夷水广山长上廹征求下怜愁苦依其永存以作民怙水心掲此铭君之斋鹤林持此铭君之墓
　　待制侍郎弟圹志
　　有宋正臣呉昌裔以直道黜以力学病以忧民死生于淳熈癸卯卒于嘉熈庚子敛以士服奠以家礼引以侯度婺之分则其死所也越一月负防于东嘉郡又八月卜兆于荆谿山启于十月辛卯祖于癸己于己酉其未乱也呼二子概米而语之曰吾之病病矣不复有起色矣汝宜依道理行概问所归则曰依伯父行哀夫敬夫君子曰终吾知弟之能以礼自终也余少孤与弟共学食则同案坐则同席出逰则同方非古之道古之文不好也弟后余举进士赢粮撰屦从黄直卿先生授文公诸书以归即书穷理克己就义朝讲暮习寝食尽废以故得痞疾虽荣宦四方泊如也为御史言论侃侃谔谔弹击不避宰相尝谂同列曰台比以课考月成吾当言而言何用课故察事才六阅月而奏疏已三十三通言渐广仇者愈众遂奉命賛西事至丹阳病建邺又病从我于宣城及退居苕谿病益牢每病作床头犹置书册少间则执业以兴呻痛诵言杂莫能辨盖将以是老焉防朝家予郡出节不拜浙东以旱告始佩金华绶至之日访序事诏求政首以生齿登耗籍于版以饥贫困厄笔于书圻分井画丁给户散少不获济则忧心怲怲而不得愒焉民正頼以宅生而邦侯死矣侯西州人家在天之涯塟在海之角襄者兄中川太守吊者祖者皆中川贤大夫士兹殆非偶然者惟是歴十有五官致位法从而无宅一区无田一防攅地请于朝防具取于赙赠抔土寸椁皆君之赐斯荣也抑可哀也已官世行治二子已裒次其事求之当代铭笔且以横渠之志天祺为请呜呼后乎吾来先乎吾徃叔也既不及志其兄则伯子某敢不属辞以纳于弟之圹十月既望兄某志
　　抚机弟墓志
　　不吊昊天崇降祸于我家何其酷也先是髙祖彦翼首筑书楼以保艾尔后我世父仲勉仲叔父申之巽隽皆贡于乡至孙泳昌裔象明有成中孚连三人比五登进士科直丛丛如桂树林立论业而未及成者耆孙与昌辰而止耳人谓呉氏种徳艺学至四世滋大也生不逢辰适与祸防或死于兵或死于疫或死王事故泳自嘉熈以来元年四月哭中孚十二月哭象明哭昌辰三年四月哭耆孙八月哭有成四年二月又哭昌裔无歳不为哀无月不为位无朔不望防者之乡而哭其间冠衣纯采才数月而已呜呼天乎以孤露之晜弟不四载间而哭同胞同堂同从祖者六人如吾之衰反乆存乎世岂呉氏三世以来若祖若父若泳之身皆代为冢嗣天亦不忍更弱一个以頺其绪业也曩者泳以天子命召诸弟皆祖于江上时汝在安康未及别既列官于朝寻以罪去国出守宣城又罢顾瞻四方莫知所适归遂挈两院侨寄于呉兴邑下虽一瓦之覆一垅之植咸无焉以庇其生然构堂聚族之志纯始终弗变也汝与兄书首以弱妻防子为托兄亦念汝独留于西西固吾土也而汝与吾则皆髙祖之精神气血也一气不属百骸皆病故莫如南下来此伴吾庶相与共学不壊我髙祖寡命岂谓汝遽逺吾而没乎死之处所及逝日月初皆罔闻知亮孙扶旅榇来始信寝疾于洛碛奄终于涪陵其疾也医无所问其病也药无所鬻其将死也祷祠无所质徴其含其殓也又无壮子弟无强近之亲相其事退不能返诸故乡进莫能葬诸中墅孤舫傲兀旌杠摇摇矌一年仅逹兄所吁汝不幸死矣而又遭此不幸也宁不使我三曲而哀哉又四年实淳祐三年也其子常孙奉孀母命欲以九月丙午于武康大赛丁山之原丐余志其圹余已志荆溪矣何可辞从弟讳有成字叔立蚤有能文声才渉俊造之塲便两与举选其居家极孝弟祥顺其莅官极亷介庄恪其临患极沈毅忠勇初调彭门崇宁簿继嘉定司理荣州户曹金州记室通籍宰遂宁蓬溪县寻共二府事人眎之殆布衣诸生耳然其式遏北敌调集溃兵白刃如霜赤羽如日毅然以身当之不少慑冦平有防崖刻石以诵其功者堂除江西路机幕而不及赴矣悲夫痛夫曾王父曰觉王父曰良翰考即贡士申赠承事郎母文氏赠孺人娶涂山氏五子常孙亮孙守孙学孙寔孙守孙后耆弟一女隶娘未笄吾与汝妇子相依于此虽别不能治生以资赡汝之家然持育教示如汝存焉独恨余老且惫不能偕孝子送栁车遂之于墓故抒其中情之至隠矢辞以内诸幽
　　盛宜人墓志铭
　　余友洪舜俞昔同直紫薇省尝与余上下商论人物则曰有章君鉴者隠于北酒库沈潜而艺方雅而饬他日防有立也后三年章君为余不宰余适祠官侨寄百寮山下观其野桑土辟问其国民数登退而眎其修于家庭者则父慈而教弟敬而友厥母侍祖母柔而则余以是知鉴为良士而舜俞不我欺也居无何其大母下世又三年母亦以哭踊悲伤之极感疾而逝哀子鉴稽颡授使者状以币走山间乞铭于学士呉某曰当代鸿笔惟子是属若哀而赐之铭是子遗吾母不朽也余既诺之而病病弥月不愈鉴又累书廹趣则怃然而叹曰文章以神志为主今神衰志耗笔路已荒惟恐词之不令以为神羞得挂名书丹幸矣鉴曰不然昔东莱先生之病病矣犹力而铭畨阳王君安之母今吾母之葬虽筮日已从而子之志未得宁舎龟释防别卜逺日以待呜呼孝子之情至此岂但辟不懐而已哉谨以其所来状叙其事宜人姓盛氏在父母家庄静谨约言不出阃动不逾阈簮不饰华丽衣不被竒邪尽女事年十有八而嫔于章氏共祭祀必斋事舅姑唯谨服非手出不荐馈非躬具不陈尽妇职每客至惟酒食是议炮羊脍鲤羮鹑酿鴽虽卒具必精洁芸翁雅好琴且豪于诗急则承之以柔兴逸则聚之以敬尽妻道辟塾于家延师教子入则问所业进减出则眎其友损益少仪内则之言时薫防其耳于是长子鉴第癸未进士次子铸第庚辰进士兄之子盛如杞早孤字飬几二十年亦复取儒科华外族尽母教夫古之女士有一节片行动侈其美登载于彤史宜人四徳备矣表而扬之亦岂为过哉宜人以乾道壬辰正月十八日生以淳祐辛丑正月十八日死死之日廼生之日殆非偶然者但佛氏好説因果动以知生了死为大事而儒家只言感应独以积善流庆为究竟法子鉴既陞朝子铸亦贤大夫孙男二女六俱慧爽皆积善之报也铭曰
　　春不蚕兮被僮僮在公歳无褐兮手掺掺以缝夜弦暗识兮堂百琴夀廼翁嗟媛之亡兮軿頽案空国风声熄兮管未彤缉为铭诗兮贲幽宫
　　呉令人墓志铭
　　昔者先王之世礼修义明不独教化行于学士大夫而室家妇人亦各能勉大夫以正劝君子以义王泽既竭姆仪嫔则不见于后世如齐之孟姬楚之贞姜共公之伯姬虽号能以一节自名而沽廉恠壹志不改反遗良人以羞兹岂性情之正哉有宋集英殿修撰大理少卿徐公之妻则闲于诗而度于礼矣方公之典司臬事也当路讽之使蔓其狱则可立致通显公曰杀人以媚人吾不为也惟有去而已令人曰去之而后之人如公之平则已脱吏持巧心曲文以内之则是公贻后祸也深乎懿哉令人之性识明知道理乃如此公既得罪谪道州继又谪象迨其再谪也令人谓道犹哿矣象濵絶岛岂君子所宜独居耶遂斥卖簮珥挈其子偕徃至则庐于橧巢营窟之间食于蜑酒瘴茅之地佐纫奉馌恬不以忧戚婴懐阅二年公竟死其所则又复扶柩以归妇哭其夫子哭其父莫不咨嗟叹惜善公以义终而嘉令人以礼相也昔李安简公忤秦桧谪岭外荣国家居不肉食者十年人皆难之今以令人视荣国则尤人之所难矣令人姓呉氏生本儒家父通直时英秉徳尚义见闻所薫习不待母傅之而良及女于徐每以不逮事舅姑为恨故凡在舅党者无不敬焉凡在姑党者无不爱焉恭大慈小色庄气仁每春秋之事眎涤濯羞簠簋劳以待旦必齐必洁性雅俭约副珈之饰弗改其旧所被服者皆嫁时之衣集撰公无媵妾令人左琴右书事之惟谨所以卒能成夫子之志者亦其素也自南归得风痹疾卒于嘉熈已亥八月戊午葬于庚子十二月某适守东嘉其三子献子文子巽子论撰其行以相告曰先君出处大节帅臣文伯甫发之台臣頴叔甫直之词臣舜俞甫润色之而墓之有铭又得子之乡先生华甫以识其竁今无憾矣独先令人言不出阃所以相警戒之道世未有深知者非子志将谁属呜呼孝子之心亦可哀也已于是志其行之大者系之以铭曰
　　兰结于衿玉韫于匵胡言之出能折我狱昼不游庭夕不下堂曷命之竒奔走南荒亦旣至止亦旣见止胡然而天复俾遐弃象台云靡鹿城草萋生不同还死则共归有芳其猷有亮其节作为铭诗以诏来哲




　　钦定四库全书
　　鹤林集巻三十六　　　　　宋　吴泳　撰序
　　送王昌巽序
　　嵗绍定壬辰临卭进士王昌巽东父访余于秘馆之寓舎嗒然其形峭然其容袖出一纸之书以相告曰太学首善之地而夫子冕服之章全不如古是可惧也先是蜀珍来贡京师谨愿者问禁修姱者问俗鋭于决科者问时务问套类子独味众人之所不味方且周旋乎名物度数之间则子之问其大矣哉古者天子十有二章日月星辰山龙华虫六章在衣宗彛藻火粉米黼黻六章在裳至周而设日月星辰于旂登龙与火于山宗彛之上衣绘裳绣仅有九章而已孔子周人也自宜服周之服而今乃被之以有虞氏之章此则东父之所疑也然东父亦尝上下古今出入经传而细考之欤易言黄帝尧舜氏垂衣裳取诸乾坤礼言黄帝黼黻衣大带书予欲观古人之象作服所谓观古云者则象服十二章盖自黄帝以来有之不但为有虞氏之制也周冕服九章经无眀文郑康成注司服独援三辰旂旗之说厥后遂以为定制杜注左氏贾防周礼范志汉舆服皆本康成而不知康成实自叛其説也按礼记郊特牲云王被衮以象天康成于其下释之曰谓有日月星辰之章则是三代衣服亦十二章矣若以三辰専绘于旂而龙以下皆绘于服则仪礼曰天子载大旂升龙降龙周礼曰交龙为旂礼记曰旂有十二旒龙章而设日月则龙亦画于旂矣审如此説则十二章之物缋于衣服亦缋于旌旂也其可以康成之説为凖乎康成又谓天子有升龙降龙公衮无升龙有降龙是又不然公之服自衮冕而下如王之服则公衮亦有升龙矣大抵天子与天地参上衣下裳天地之制也衣纁裳天地之色也自日至星辰在天成象者也自山至黼黻在地成形者也九章去其三登其二恐于法象之间犹未备也国朝上自虞周下及汉唐崇礼考文订讹刋误于夫子冕服之制尤为加详但大中祥符间则欲用上公之制熙寜崇观间则欲用天子之服衣服令所载与议礼局所定章数又各不同焉圣逺言湮礼文残缺寓诸记载者皆不可得而详不但冕服然也古者主位东向配位南向而今之先圣先师则位向皆相背矣古者席地而坐用簋而飨而今之塑象簠簋则髙下不相接矣大晟合乐纯用伶官非颁乐之意也谒庙焚香杂用礼物非燎芗之义也曾子子思不曾侑食濓溪横渠诸子不及从祀而王弼王安石其祀犹故也胡安定置治道斋曾未讲行程伊川立观光法略不遵用而蔡京所定三舎法则牢守之不易也南渡以前士大夫皆不用轿故温公云不以人代畜也而今则无一人不乘轿矣宣和末京师士人行道间犹着冠带山初仕亦以此行礼而今则出门便从省服矣书啓代贽今下谀其上也制诰代言今君谀其臣也甚至衫以紫靴以皂拜以舞蹈燕以歌吹上而宗庙朝廷下而庠校党塾莫不恬于耳目之陋以为当然东坡尝谓今之礼官皆自牛背上来晦翁亦谓以今人律之先王之礼则今人为山麋野鹿予方伥伥然无所质正故因冕服之问试举其畧请归而问之鹤山
　　沈宏甫齐瑟録序
　　昔甞闻善言诗者谓从神来气来何言之易也孟子平旦养气湛如止水而直而不倨仅得二雅之正言屈原中夜存神周防八极而伤而不怨止知国风之变体诗岂可以易言哉风雅声息礼义泽亡两汉四百年独园客十九首诗近古唐山夫人所制乐十七章类颂瑟之澹而音之希乃如此宏甫独抱朱号鸣千百载之下七歌诽而章八哀悲而则三古风大而婉其咏瑟师有云宇宙浩浩谁诗鸣遗响閴寂如英茎更无髙谈细论者唐末婀娜江西清则亦可谓放于古而豪于诗矣宏甫则自知之而叙者乃谓祖之以黄陈则殆未深知宏甫者夫三百五篇诗之祖也离骚十六章诗之宗也文选所载自补亡而下诗旁支别也今舍上世谱牒不论而认幼子童孙为之祖几何不堕于倒学哉宏甫已矣厥子中行亦蚤有能诗声乃袖出齐瑟一编求余出语为序曰手泽尔某何敢辞因与辨正其本且语之云春风咏归千载同赏吾孔门自有乐处无若尔父之落落于齐门也
　　刘靖文文集序
　　科举之士末也而文章之兴丧人物之盛衰系焉世道将废而之治则文物亦从而盛世运日降而趋薄则人才亦从而衰非人才文物自为之变也天也故尝谓政宣之际防上第者多佞臣绍兴以来擢髙科者多竒士如张子韶汪圣锡王龄则又其魁伟竒杰真足以开南渡之中兴而绍北方之絶学者也每得其书常冠带而读之乃知养气厚者其立言也确用功深者其收名也逺视彼之谀言佞舌立收富贵而终与枯骨朽竹化为野土者殆相十百千万也余生长西州寡闻浅识实未知有刘靖文者生乎横浦玉山之后而出乎梅谿之前也属假守东嘉与其曾孙赉同官为寮暇日以一编之书见示曰此先状元补过斋稿也子其序之因缔翫数过文有劲气竒骨诗有儒言雅防最是王充作刺孟乃作刺刺孟桞子厚作非国语乃作非非国语又以三朝国史有道术符瑞两志非春秋法乞申命史官删而去之自非卓识之懿安能破千古是非如此分眀哉孟子尝曰我知言我善养吾浩然之气韩子亦曰气水也言浮物也气盛则言之短长与声之髙下皆宜盖公平日守正秉谊养熟道凝不戚于贫贱不淫于富贵虽以老桧之气熖熏灼嗾言者摈之于外而公如雪中松栢愈坚而愈不挫斯其所以昌于文欤若夫荣进素定不自爱重而曵裾沓沓于他门者亦枉矣
　　陈侍郎文集序
　　离文眀之象也而曰黄离元吉贲文柔之卦也而曰白贲无咎矜词章以为富负言语以为竒皆文人之病也古之人抱道含章閟鸿音于窈窕宿至味于澹泊未尝务为炳炳烺烺求以俗惊世如邵鼛诅楚吕相絶秦子产对晋臧孙辰告齐乐毅报燕皆沛然如肝肺中流出一片议论当其放言援笔时曷尝有意于祈当世之知卜后世之传哉亦不过曰辞达而已矣今之为文者略无古人舒暇之态一字之不工一言之不文则日煆月砺不妍不止非惟提数寸之管敷盈尺之纸书其所为文献于王公大人而名未成盖棺之事未定往往编蒲锓梓已徧满于书坊经肆矣君子为己之学果如是耶昔樊上公谓富贵而名磨防者不可胜纪我有类百首文章嘱裴延翰为序庶千百年不随樊川之一禽鱼一草木磨防予窃陋之彼固知富贵之不可恃而不知文章之丽言语之工亦与草木禽鱼同一归于腐壊澌尽而已卓然与天地日月相为长久者盖有在也东嘉文字之海无相居士不肯相表露家集所存仅十有六巻张忠简公极称道之谓其浑厚髙逺如其为人呜呼其庻几尚防之君子闇然而日章者也
　　东臯唱和集序
　　学诗者须是有夙根有记魄有吟骨有逺心然后陶咏讽诵即声成文脱然颖异于众咸无焉则虽穷日诵五千巻援笔书数百言殆如跛羊上山盲入谷终不能望其至也吴兴沈平澹然浙民之秀焉者也当嘉熙初从乌戍呼櫂舡郎载笔床提酒罍袖破古锦囊访我于百寮山下曰吾东臯子也形貌古怪颀然鹤骨谈词绮辩粲其象齿自言骑竹马年已习歌咏少长便能背诵后山简斋诸诗每啸傲湖山镇日忘返擡贴梅月一尘不着其题静斋稿云斯道在人心如蚌藏圆珠散作眀月光敛则止水虚题吾何画柳手轴云还君此画不忍觑怕忆当年分手处则是根慧魄强吟骨亦髙矣然聴鸣凤于律中与送飞鸿于外其心声之近逺固自不同不知子亦留神乎此否也余每叹唐人刘白皮陆盛山韦侯花下娄二十四秀才每有酬唱则连标共轴或自序或倩人序皆非无意于为诗者矧近时坡门唱和又岂能越唐人窠臼哉尝闻吴中有沈恭子者秦汉间隠君子也风流词翰极为清逺道士所推服既同防虎丘则清逺有唱而恭子无和恭子岂啬于和者哉辞繁则真力减音澹则古意完此正所以为诗之妙也然则安知非东臯鼻祖耶为语澹然试归而求之某年某月某日鹤林吴泳序
　　又后序
　　歌曲古也曰歌永言律诗古也曰律和声赓和亦古也曰飏言曰乃赓载歌曰又歌皆虞诗也至周则众体备矣振振鹭鹭于飞此三言体也谁谓防无牙谁谓雀无角此五言体也五月斯螽动股六月莎鸡振羽此六言体也交交黄鸟止于桑营营青蝇止于棘此七言体也既曰蝃蝀在东又曰鸳鸯在梁则叠韵起矣既曰莫赤匪狐莫黒匪乌又曰鸢飞戾天鱼跃于渊则俪偶兴矣至若周公为诗以遗成王吉甫作诵以赠申伯即衍建安投赠之体召康公穆公之戒凡伯芮伯之刺即开贞元讽谕之章盖三百五篇中无一物之不体无一理之不贯无一字一句一格之不由此出先儒多以五言出于汉杂律起于唐今东臯子亦谓其唱酬之集祖于坡门是犹未之深考也予好读诗者于三百五篇尤所深好盖以其得性之正情之真也独怪退之序韦侯盛山二诗达官应而和者皆集阙下子厚序娄秀才花间唱和集得与于编辞者皆太平不遇人岂辞章亦为人而为穷达耶东臯子笑曰试为我识之
　　记
　　钱塘县学记
　　王畿首善天下有辟雍有頖宫皆所以尊教治达邦法也钱塘在五代时斗僻一方其国险其民碞船车檝马轻死好剑率以武力竞维袭封君长縁餙儒术置择能院以笼络吴中之士汔未有闻人我艺祖皇帝迅扫区夏挈钱塘舆地尽归职方列圣丕承陶以诗书风之礼义而后贤良方正之士兴焉然学犹未暇建也庆歴以来诏天下郡县皆立学两浙路独杭与蘓越得置郡博士增弟子员如县无校官则命令佐主学事至是江以南彬彬多文学之士矣然附郭之邑犹未置也六龙渡江驻跸于此戎事才息崇礼考文内兴太学外设庠序大抵皆眎开封而钱塘为邑至绍熙间令昉建夫子庙简肃李公祥识之正朔欵谒春秋奠祀则有其地矣而黉宇尚阙无以为属民读法校比之所顷赵侯兴懽来尹京兆喟然作曰临安赤县二先忠宪宰仁和巳建其一岂斯邑有社有民而不知教耶廼景冈相基诹日庀徒于县之东得承旧寺徙他所遂建学其上命宰与丞巩耕及簿正王梦得相其役越三年有成宫雍雍在左庙肃肃在右廷殖殖在中门臯如也殿邃如也明伦堂旷如也池防为二斋列为六宿直之庐公养之廪靡不严备像设礼器稍不应图法则又仿京校取正焉士于是可以藏脩防息也是役也簿正实始终之则贻书潼川吴某愿有述某谢曰春秋不书脩頖宫之义何敢书则又曰今徧州县皆先民记矣某既不得辞乃以得诸圣贤者而谂多士昔毕命之训殷士曰虽收放心闲之维艰不由古训于何其训孟子亦曰学问之道无他求其放心而已矣圣贤设教千条万目只要人将已放之心敛而归诸已而学者悻悻然率驰骛于外因物有迁而失其本心者多矣矧囿于众大之区哉利欲之薰心也竒巧之荡心也纷华之恱心也淫乐慝礼之接心也宫室妻妾之动心也一旦昼之间知诱物化牛羊之牧鸡犬之放其所存仁义之良盖无几矣资质敏慧者不过竞习科举而亢志于髙眀者又不免蘧庐孔孟而归宿老释也然则何以长善救失而新美其俗哉毕命所谓收有徳义之训焉孟子所谓求有学问之道焉非必取成于心尊奉其精神屏除其意见絶学捐书不稽古不论业而径以为是也为语邑之秀民更请择于斯二者
　　演教堂记
　　盘古开辟宇宙天先成而地后定故都天之号柱于八极者三不周以北存而勿论可也惟灊山之东杭山之南积气温厚有双柱峙焉以其上通太防之室故曰洞天以其中伏三辰之根故曰天柱道家者流好言天与帝而不以地对盖维持主宰者在上地不过承之而已洞霄旧号天柱观而演教堂则又接天柱之乳而流出道徳者也先是堂列大门外传者曰神营化造不类目巧之室殆未可知也后遭兵燬更创于正殿后绍兴肇其迹开禧奂其宇端平又峻其基室虚而白楹广而闲雌霓抱梁阳乌承楄堂之背叠石作巘曰聚仙亭翼歩櫩而上曰方丈室耽耽乎广厦真可谈混元论黄虞矣矧惟我髙宗皇帝曽手书度人经以镇清真之场孝宗皇帝御制古涧松诗以尊不老之道玉字扁于宁考金钱锡于慈皇今主上又勅命冲妙师文眀董集斯事列圣修道崇教何其盛也堂甫成文眀羽化而师孙处道与监宫大年及大钦述师之志综其本末求记于潼川吴泳泳曰汝知所谓堂者因教而有堂耶所谓教者因堂而有教耶向者堂教亦耶今者堂新教亦新耶吾与子言堂有成壊而教无新故仙圣之所重惟教耳然圣人以身教也真人以神聴也以身教故不悦道之华以神聴故不逐言之迹今营一畆之宫筑环堵之室既勤朴斵又涂塈茨轮焉奂焉惟欲其美而身有玉庐心有绛宫脾有黄室肺有皓庭面有赤宅耳有三门喉有十二楼两肩有紫户青房七窍有金闗玉钥皆自己之堂也而不能也指三洞十二部为教母综五笥七十笈为道枢勃勃出于珠口团团走于环中便以口之所授为演妙耳之所闻为证真而自有此山以来隂阳之浸昏晓之割日月之相辉云雷之相荡飘风暴雨卒敛于无雕烟缕霞复归于朴鸟啼而林幽则动中有静龙蛰而雾滃则寂中有感变通而为四序流形而为品物不宰之宰不神之神皆自然之教也而莫之悟也处道曰若尔吾记则歴劫以至于今千圣之戸庭荒矣虽然吾复为子通之老氏之学与佛者笼罩诞漫之说不同根以清浄虚眀行以慈俭忠孝其无为也无不为也近于易不争也莫之争也近于谟谷神之说近于虚受婴儿之喻近于若保修养而引年近于祈天永命真诰谓性与道合由道之体近于中庸王子谓一气孔神于中夜存近于孟子若夫淮南原道之极至于和与性便父无丧子之忧兄无哭弟之哀童子不孤妇人不孀兽胎不防鸟卵不殈则又吾孔门家法也作是堂已玉眸诜诜岂无望道而欲见者傥能味法如蜜调心如弦涤神识如镜为善无近名为学不躐等虽有拱璧驷马不能易吾进道之心则圣真在己不必问邻矣霞子研之哉云孙莹之哉
　　退斋记
　　昔李伯阳学商容见舌而知守柔矣列御防学壶子观影而知持后矣守柔持后皆退之说则不但翳然山林徃而不返者为退也老氏之门大抵要鞭辟从退歩上入然有术焉故欲上民也必以言下之欲先民也必以身后之以静胜壮以弱屈强以不争挫其鋭方其收敛而不欲放也则若冲若啬若畏与事物接逮其发达而不可御也则有竒有正直欲以无事取天下也此真是以退为进者而扬子云乃属之顔子岂不厚诬吾圣门之大贤哉夫仲尼天地顔子具天地而小者也一嵗之运其中有信有屈隂进则阳减阳长则隂退进退交相养而嵗功成焉然天地实无心也圣贤进退之道即天地隂阳之理知而不失其正则为圣学而不逾其度则为贤若进止行违一有系吝之情则非孔氏家法也吾友张直夫道韵冲澹旧号拙轩今又以退名斋且自叙其歴官状为之记于名利杂糅之闗而猛歇焉是亦难矣然犹惧夫退之夙而未至于履而安也故复着孔老之辨使之眀有所决择焉
　　径山寺记
　　国家驻跸临安自西天目龙翔鳯舞舒冈布麓盘结而为帝王之都者钱塘也自东天目熊腾马奔凌深防峭发越而为梵释之宫者径山也山以径名乃天目之径路其地尊故鬼神不敢宅其境胜故凡庶不得居必也建大道场作大佛事然后能储精防秀接光景而纳于其中始国一禅师卓锡于此兴废逮今盖已四百余年矣先是庆元己未冬龙王殿灾精庐佛宇一夕而烬住持僧元聪治故而复新之后三十五年夏再燬无凖师范慨然叹曰曩在育王时曽梦一神人伟衣冠盛仪卫驰骑而前迎畴昔之夜又梦前神人者持二十一宝珠以相授曰谨勿讶或谓梦之神即山之龙珠之数则火之日也岂住止成壊皆数耶师于是以精进心转不退轮以勇徤力挝无畏鼓披榛塞窍髙深度材于山视昔所封植可以为榱为梁为杗为桷者饱厥用则鸠工聚粮命干方之僧相其役一念才起诸天响合上方颁赉甚渥公卿大夫士乐施舎南国之好善者不祈而献力越三年考成曰殿曰堂曰门曰廊曰楼观栖客之庐斋庖之所库庾井廏靡不毕具最是龙防阁居翠峰之顶画拱璇题承云纳日而虚櫩外曰凌霄之阁天空宇逈若与灏气者防循而下曰殿曰寳所曰灵泽殿曰妙庄严阁不但如飞来涌出而宸奎丽画寳镇此山实振古所未有旧两僧堂初学者居外久习者居内殆非不二法门今则统二为一楹七而九席七十有四而衲千焉矧翼五凤而防门之虚建万物而补艮山之缺皆以大用胜服之若夫乗金相水西奉多闻异僧所云更不道也比年以来嵗数不登诸方寺宇兵残火燬荒基防础相望百不能兴一二师乃于艰棘之秋亷以克己勤以募众竟乗愿力成就兹事岂不谓释中之杰耶虽然予尝闻瞿昙氏之为教也旅泊三界木下一宿穴土为庐编茅为庵达磨之不屋也徳山之无殿也包摄之不设佛像也杨岐之不盖僧堂也风穴之不葺破院也林洋泰布衲之不饰寺塔不占檀那地也瓦石击竹无非道山桃开花无非禅地上水庭下栢无非佛安得有宫殿楼观之华哉无凖曰否也了性者真幻皆性证实者权假皆实一大寳藏半说庄严一部华严只言现量有是身非旅亭也有是物非寓宇也有是居处室庐非假观也有是宫殿楼阁非化城也于宻屋可以识无陋于镜壁可以见因果于广大楼阁可以观三生立一枯木为像可以起人敬心以一团泥涂地可以使人不堕恶趣茎草建刹具足大智聚沙为塔皆成佛道安得为无笵金合土塈茨丹雘之事哉予谓由前之说则一切有为之事俱落虚无由后之说则诸祖无上之宗悉成断灭泥空则如盲人模像黒山窟里修行堕有则犹跛鳖困泥浊海波中起没二说皆非也道有则一尘不立道无则一法不舍于真空而不着顽空于妄有而转归妙有信圆而不偏念活而无弊合体性名貌融乎一源其庶乎道哉师曰兹事且止普乐院火永邦建之记者张无尽也圜通寺焚师序复之记者周益公也己未之厄聪亦求记于楼学士子旧词臣也盍为我识之嵗丁酉登山师首请守宁国又请奉祠溪请益勤且曰上累肦金币赐御书复贲范以金襕法衣佛鉴师号盖自灵山付嘱以来未有如今天子神圣慈武清心寡欲笃行善道扶立教门如此之力子尚可得而辞耶某不尝醍醐不嗅薝卜枯藤败笔何能铺述盛美然学自孔氏所求乎子以事父臣以事君尝恐不尽其分无以报国汝等舍世俗家出形色界辞亲割爱不拜君父饭以珍厨栖以大厦将于何所求以报国恩持经诵咒不足以报谈空说妙不足以报殚子之力尽未来世以无量寳聚无量庄严不足以报惟敷扬大防警悟羣迷具如来眼踏毗卢顶掘二祖髓印大梅心标俱胝指破马师钦师惑使一切众生成等正觉此真是报国恩处鉴曰唯乃为之记


　　钦定四库全书
　　鹤林集巻三十七　　　　　宋　呉泳　撰杂著
　　论克己复礼
　　洙泗之门问仁者多矣诸弟子之问圣人不过指之以求仁之方顔子之问圣人直语以体仁之实何以知其为体仁之实人之一身上下统体浑是恻隠浑是忠厚上则与天地同气下则与百物同产无一事之不该无一端之不体也人惟梏于有己之私不复思夫上帝所降之天秩天叙当然之则哆然以吝骄自封而眎彼之疾痛疴痒邈不相及则人理于是乎息矣克己者所以胜其私而去其害仁者也复礼者所以反其约而本之以仁者也先儒讲解多说克己所以为仁其于复礼之说则大纲举而条目未备因取顔渊问仁一章潜玩宻察则见礼之与仁严列森布流行贯通未尝一息之间也父子闺门之间懽然有恩以相爱宾主上下之间温然有文以相亲是礼也亦所以为仁也礼用于射乡所以仁鄊党也用于尝禘所以仁昭穆也用于馈奠所以仁死防也尊髙年以长吾长慈孤弱以幼吾幼吾之礼粲乎天地之间而仁不可胜用矣其曰一日克己复礼天下归仁者实有此功效也夫子告顔子以礼必使之躬行四勿之目而异时顔子之得于夫子亦曰博我以文约我以礼是知为仁必以复礼为主哉或曰克己所以复礼非克己之外别有所谓复礼之功果以是说则割遗体之爱而甘寂防屏有身之患而常清净如佛老二氏絶防礼乐是果得以为仁乎哉程子曰人虽无邪心茍不合正理乃邪心也学者岂可以克去己私之后而遂无所事于礼哉虽然仁实包义礼智故施于事则为宜发于情则为文见于中心则为知觉亦犹天地间阳春之气亨达于夏流注于秋而宿藏于冬者也尧舜洞见此理故性仁孔子真知此理故安仁顔子实践此理故不违仁然则尧舜孔子其太极而顔子如春矣诸君羣居终日岂无学顔子之所学者试与商畧之
　　论诚
　　诚者纯是天理更无纎毫作为故曰天之道诚之者行乎天理而不免参以人事故曰人之道勉渉于用力思渉于用心不勉不思则从容整暇无行而不中礼无入而不自得也此圣人之事也周子所谓性焉安焉者也未至于圣人则择善而后可以眀善执徳而后至于达徳此贤者之事也周子所谓执焉复焉者也然而贤者得一善则固执之可也复何所用夫择哉呜呼天下有至善不可不眀也久矣申生之孝荀息之忠于陵仲子之义彼非不欲为善而要未得为纯粹至善者皆择焉不精讲学不眀之过也盖择善固执者为学之纲学问思辨行者择善固执之目有弗学学之弗能弗措以下则学然后知不足者也人一能之己百之以下则困然后能自强者也致知之分数常多于行故学必欲其博问必欲其审思欲其谨辨欲其眀皆所以致知也行之笃者所以力行也在己之工夫常倍于人故人以一能已则百之人以十能已则千之谓当倍用其力也非谓以己之多能而欲求胜于人也此又诚之之道也茍能此道矣则虽愚者克之可至于眀柔者勉之可进于强向也扞格而今则脱然悟矣向也苦其难而今则卓然有立矣书曰惟狂克念作圣此之谓也或曰上智与下愚不移而此言必眀必强何也盖天下惟学问可以变化气质学问胜气质则愚柔可变而强眀若不防胜则虽髙眀者亦将陷溺于邪暗否塞矣孔子之所谓不移盖谓上智就学者与夫下愚之自暴自弃者设耳愚尝反覆中庸一书之始末而观之然后知无一理不原于诚无一事不繇乎学曰天之命曰上天之载曰鬼神之为徳曰鸢鱼之飞跃皆实理也曰谨独曰眀善曰笃恭曰尚防皆诚之学也然则诚也不独中庸言之而易之干巳言之矣大哉乾元万物资始诚之原也乾道变化各正性命诚之通也刚健中正纯粹精也诚之緼也君子学以聚之问以辨之仁以行之寛以居之诚之复也吁易其至矣学者欲知入徳之方则自中庸始可也
　　论三纲
　　舜命契敷五教孟子以为君臣父子夫妇兄弟朋友是也左氏传晏子曰君令臣共父慈子孝兄爱弟敬夫和妻柔姑慈妇聴去朋友而言妇姑又曰君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇聴而婉五者之中惟兄弟妇姑専主于和顺至于君虽得以令臣不可违于理而妄作臣虽所以共君不可二于道而曲从父慈其子必教以义方子孝其父必箴其阙失夫以和倡妇尤当制之以义妻以柔从夫尤当自守以正盖三者乃三纲也所系尤重故于睦雍敬爱之中必有检防规正之道庶几各尽其分而三纲立矣
　　论斩马谡
　　诸葛孔眀征蛮马谡曰攻心为上攻城为下心战为上兵战为下其论髙矣街亭之败用秦穆宥孟明故事可也蜀埶日倾蜀才日少而乃流涕斩谡过矣夫法立必诛而不权以古人八议之仁此申韩之所为也前辈谓子房之学出于黄老孔明之学出于申韩信矣近世如张魏公之斩曲端赵哲乃效孔眀所为尤非也
　　七辩【阙二】
　　太极动而有生之元二五凝而有生之形人之与物莫不有太极二五之性也然气质交运参差不齐而禀生之始或有受其正者或有得其偏者人惟气禀之异于羣生也故肖于天地则谓之灵钟于五行则谓之秀命于其躬则曰眀命得于其性则曰懿徳虚灵贯彻万理咸备未尝有欠阙不满之处则吾之一身盖有可乐可贵者在而无所慕于外也昔荣启期告于夫子曰天生万物惟人为贵吾既得为人一乐也而周子之学于洙泗亦曰天地间至尊者道至贵者徳至难得者人夫以至难得者之身而又为万物之贵则人之生岂可不自爱重哉今人好说无好人三字吁是不知自爱重于身也是不知尧舜与人同也是不知天地与我并列为三也天地与我同体大圣贤与我同气而乃自梏于形体之小则非惟与天地圣贤不相似而去物不逺矣余既幸而得为人也每窃自谓为士而不知讲学则为凡民既仕而不知读书则为俗吏用是悉取古圣贤之书讲眀问辩省騐体察求其所以无负于天之子我者则知吾一身之所有无非天理而曰情曰才曰权曰物曰欲曰力曰意七者亦未可以不善看也某自防为七辩复以人之一说冠于篇首若夫以善论性以仁论心以一论志气河洛言之已尽更不复叙
　　情辩
　　人圅天地隂阳之性则有喜怒哀乐之情人而无喜怒哀乐则天下之达道废矣今持一叶与婴儿与之则笑夺之则啼此喜怒哀乐之端也正情之所发也发乎情本民之性而世之论者则曰情妄也私也私彻而后天理见妄息而后本性眀于是有去情灭情之论吁使情而可去可灭则性亦可去而生亦可灭也是并圣人于木石之伦栖学者于枯槁之地也易之一书有天地万物之情有鬼神之情有圣人之情岂人而可无情乎子思子善言情者于喜怒哀乐特论其中节与不中节而已至孟子则又直以情为善也先儒多以乃若其情之説谓顺其情然后可以为善愚意若字亦不须费讲解也今人乍见则皆有怵惕恻隠之心一乍字便是情曷常待安排哉使果如其情则有子之不能去丧皆其情之所在果非其情则乐正子春之不食乌得而用吾情此圣人所贵乎尽情伪也作情辩
　　物辩
　　天命流行造化发育凡有声色貌象盈于天地之间者皆物也夫既有是物则莫不各有是道非道之外复有物而物之外复有道也且以人之一身言之视之眀聴之聪貌之恭言之顺体之安佚人知其为性也令而不违共而不贰慈而教孝而箴爱敬而友顺柔和而婉从人知其为善也然而离耳目鼻口四肢百体而求性则性无以成离父子君臣兄弟夫妇长幼而求善则善无以继天而无是物也则可牖而窥地而无是物也则可俄而度故曰其为物不贰则其生物不测也然则物也者是乃上帝所降之衷烝民所秉之彛晏子所谓礼之善物子思所谓诚之终始孟子所谓形色天性邵子所谓道之形体周子所谓无极之真二五之精妙合而凝者也学者其可离物而语道耶故大学曰致知在格物又曰格物而后知至盖欲使人即事以观理理既穷尽则知无不到也而释氏者之说则以事为障以理为碍以天地人生为幻化以无一物为真知此遁天倍情者所为孰谓老师宿儒而亦沦胥于此哉昔司马文正公作致知在格物论曰格犹捍也能捍御外物然后能知至道呜呼天之生民有物必有则物与道元未始相离今曰御外物而后知至道则是犹舍渊而求珠去山而采玉此必无之理也作物辩
　　欲辩
　　惟天生民有欲父干母坤分隂分阳于是乎有男女之欲物生必蒙蒙穉不可不养于是乎有饮食之欲形既生矣五性感动而万事出矣又于是乎有臭味声色安佚之欲然是数者亦岂其性之所能无哉传曰人生而静天之性也感于物而动性之欲也夫既谓之性则不当以言欲而曰性之欲者盖有生则有欲有感则有应今不即性以穷其原而徒恶物之感于己乃欲一切屏而去之则是必闭口枵腹然后可以得饮食之正絶防种类然后可以全夫妇之别弃而形色黜而肢体然后可以见真性之本此佛老者之流而圣人大中至正之道不如是也然圣人亦岂混天理人欲为一体哉但其间自有可者与不可者而已可欲之谓善天理也元者善之长也无欲其所不欲人欲也好恶无节而人化物者也人能于其所可欲者而欲焉乐善如贪好徳如色悦理义如刍豢则吾之一身万物皆僃何欲而不善哉学者殆未可以欲字作人欲看也作欲辩
　　力辩
　　天以力故行健地以力故持载日月以力故常久人岂不力于天地日月哉目之不力为不用眀也耳之不力为不用聪也手足之不力为不思用掉也心岂不力于耳目手足哉然人或能竭力于耳目手足而不能竭其力于心思心之力宅于隠防发而为精神用而为礼义充而为尧舜皆此心之推也才有一息间防焉则神眀无舎而四肢有不仁者矣此圣人所以欲其一日用力于仁者谓人心也孔氏之门顔氏之外力于此者盖鲜有日月至焉者有中道而画者独曽子以道自任如负一重担于己其曰士不可以不毅此其用力处也于是而力于事亲则不匮力于交友则忠信力于自反则虽千万人吾徃矣力于死生则曰得正而毙斯已矣子思以是传孟子以是受所谓力行所谓其至尔力者皆一法也故尝谓顔子力于仁曾子力于孝子思力于中孟子力于圣数大贤者其儒流之实获乎彼知贵以徳而贱以力者未足与议也作力辩
　　意辩
　　中庸理性命之书也大学体心意之学也然大学所论者心意两条而必以诚意为首曰欲正其心者先诚其意又曰心广体胖故君子必诚其意盖人之一身主宰操存者心也发见运用者意也火宿之则晦引之则燃用之则壮其本体然也然使火宿于中而非发之以光则不能传火心实于内而非达之以意则不能运心心其宿火之体而意其火光之发见者乎或曰圣人毋意也愚则曰诚意不可无也三百五篇之诗以意逆也六十四卦之象以意尽也谓圣人毋私意则可毋自欺则可而并取诚意而絶之则是天下都无事而心亦无所用矣昔董子举曾子之言则以髙眀光大不在乎它在乎加之意而已扬子援孟子之说亦谓有意而不至者有矣未有无意而至者也观诸此则意亦是志学之端而向道之机也学者于此而有得焉则存意勿忘可也加意勿正可也偏于着意则不可也故曰正是着意忘则无物斯言至矣作意辩
　　西陲八议【阙四】
　　口占屯戍之数不如习见其事而后知兵数之精指示舆地之图不如亲履其间而后识地形之要泳蜀人也其于江淮襄汉间事则不敢望空而言如蜀之险阨邉防之要害则粗能知之而亦粗能言之徃嵗蜀之备邉惟金人耳自元人拉夏摧金举熙河洮巩之地而墟之而吾邉城一带亦复例遭蹂借战士被甲胄不得卧编氓望烽燧不得息耕夫荷戈红女执饷于是乎又益元人之备矣今观其用兵大率志在中原而所以倐徃忽来于吾之境内者特不过如汉时匃奴以胡骑兵驰禾稼五代时契丹纵畨兵入打草谷而已然不思预为之防则亦恐俱受其保蜀之防其可一日不讲眀耶丁亥之春某自成都檄至军前驰驱戎马间者几阅半载虽智识卑闇不能洞晓军务而观迹于旧墟咨问于故老不为无闻知事定之后记成一编而复取其事之尤切于时者析为八条如帅权之分合军屯之聚散兵籍之所以増减粮储之所以虚实编民之生齿登耗吏士之禄廪厚薄人材消长之机国马亏盈之故因为文以达其事命之曰西陲八议以备忧邉思职者采择焉
　　分帅
　　天下之势必有偏重之处伏于人所不虑之间故善持势者如操舟入海必随水道以捄其偏而不善于审势者如胶柱鼓瑟惮于解弦而莫知变徃嵗西陲用兵国之门戸莫重于汉与沔也郑公刚中首建分帅之议东自剑门利阆巴蓬大安而上为汉杨襄毅政统之西自天水西和岷鳯阶成而下为沔吴武顺璘统之纪律既壹而军心定声援相接而兵势张当敌人蹂躏之余而能自立国隠然为蜀金城之重亦以其处置得宜故也干淳绍庆之后或分或合盖互有不同焉合之者则以为蜀中劲兵西路为最州城守帅多任武臣故不得不统于汉中以削武兴之权分之者则以为闗表四郡遥制一方设有缓急恐失机防故不可不兼设沔阳以接四州之援是二说者不为无见于当时之务也然以今日之理势言之则武兴之权重非所忧也兴元之遥制非所虑也所可畏者金方与我相安而蒙古之熖已炽熟蕃之道未塞而生冦之衅已开元兵自丁亥之春繇铎龙桥径犯旧州登摩云岭直捣西和防骑偏师时复出没于七方之下则利西一路在今日诚要害也沔为利西之钜镇既无城郭可以保民又无财赋可以募士布米之政不足以赡众丁夫之脆不足以抗敌拥之以节制之虚名而不能行节制之实事脱或一骑落于闗头而空城之守其力恐不能支矣为今之计莫若仍分置帅臣以重其权帅权重则兵计宻生聚教训攻战守御益得以展布其略汉中居左沔阳居右为之制阃者坐筹握胜于中权虽黒白部之强不能动矣不然则遵用嘉定二年指挥移利州之漕臣兼沔阳之帅守闲则缉理邉备急则供给餽饷是或一防也
　　并屯
　　吴之备长江也据守险要不过数四纪陟曾用此说以伐司马之谋汉之屯夷陵也列栅连营动七百里魏文帝曾语羣臣以防昭烈之必败盖好合恶离者兵势之常而包山川险阻为军者兵法之所忌也蜀口之屯亦可言矣八万之师虽统之以四大将之屯四大将之屯实分之于数千里之地以数千里之邉疆分一二万之卒旅殆不啻散棊之布于盘而欲周满画路亦难乎其为守矣盖尝目览山川身歴险阻得一老兵而问之直以为今日之势不当置戍太繁设备太简一舎之地戍守近数十区巻石之山列栅凡五六所犹之可也在寨之外其所分拨之兵多不上二三百人少不过四五十人夫四五十人者以战守则不足以斥堠则有余有余者不及裁不足者不能并多其部以分其力少其数以弱其心如或敌人拥数万之骑倍道疾驰而吾所屯之兵如连鸡之栖卒未能以必合则几何其不为敌之所易也敌自入中国以来尝犯吾饶风矣尝犯吾仙人矣又尝犯吾武休矣彼之所以越国长驱如渉无人之境而不顾者亦以吾僃守之多而兵卒之寡也向使祖谿之败黄牛之衂复有人焉以重兵扼于两闗之间则敌必不敢深入纵使金平之胜不得诸将相与并兵合力于平土则敌亦未必却走尝因是论川蜀之形胜固不可不厚三闗之屯而三闗之门戸又不可不设一重之卫衣必托里而后可以御寒风户必重扄而后可以待暴客今一军屯西和而西和以上更分一大屯于摩云一大屯于崖石则三方之势牢一军屯成州而成州以上更拨一大屯于白环湫池则仙人之守固一军屯鳯州而鳯州以上更分一大屯于兴赵隔穿则武休之备宻经理宕昌以障武阶谨固上津以保安康所屯之处必须全将全军所援之师不妨首击尾应其他小闗狭隘不过置堠望以伺其动曲径支涂仍复用间探以索其情如此则静必守其所固动必成其所欲安邉保胜之防莫强于此
　　广籴
　　蜀之困于粮道其来旧矣陈仓之役以粮尽而还祁山之役以粮乏而退武功五丈原之役以粮运不继而行分屯之防夫以孔眀天下竒才加之经事综物何有遗筭而连年退师三以匮告流马不能神木牛不能智非有他也依山险阻而转输之路艰絶水诘曲而搬载之力倍地之不便于运故也救漕运之敝莫若行广籴之法夫绵劒汉中金洋及闗外四州则籴之土地所产者也由利阆大安沔鱼闗防江上下则籴之商旅所贩者也绍兴间议臣常欲置场和籴以桩之沿流州县矣淳熙中朝廷又欲捐金増籴而贮之劒外十州矣夫桩之沿流州县则丰凶有凖而邦计强贮之剑外十州则缓急有备而夫运省一年和籴之数可以当漕运二年一斗漕运之资可以办和籴五斗良法之便于官便于民盖如此何惮而不即行耶庆元初计所嵗籴犹四十万石泰禧以来则失籴甚矣有一年三十万者有初年二十五万者有次年二十七万者有数月八万者却又有眎事一年有半官籴至十七万客贩六十余万者彼财非天降鬼输只存乎人之所以措置何如耳今戎马蹂践之后四野麦禾率多损伤诸仓积聚未免耗散其间岂无栖亩之粮贮厫之粟而强胥黠吏夤縁为奸伪指囷仓巧申簿帐槩目之曰焚荡求以茍免一时此则其敝在官而不在籴也广籴之法有三其上就籴其次招籴其下桩籴就籴者就于邉而省漕运之烦招籴者通于商而免官买之弊桩籴者储于州县而有军旅缓急之须行之一月当有一月之效行之一嵗当有一嵗之劳以讨则有赍以守则可久舎是弗图而惟敛民是急则愚恐今日之忧不在四夷不在三邉而在穷民也
　　互市
　　互市博买之权当使操之在中国不当使専之在四夷夫中国者夷狄之主也使蕃夷仰我之心常重而汉人借彼之力常轻则置场市易以质剂相徃来亦在所不问今也彼以骑兵为彊常有易我之心我以茶利为贵不能动彼之欲甚至闗市之不讥山林之无禁私商贸易之路荡如通逵瓯脱饮酪之区俱食细茗彼见吾土产之珍可以易致而西产之乗卒难必得则徃徃厚其资给以诱我之商人以其羡茶而博马于蕃族金人之置场于洮者率用此术则是中国所操之柄彼盖得而执之矣为公家忠计者岂不虑及于此乎今夫秦司之马取于西道强壮阔大可备战陈者谓之战马宕昌峰贴峡文南三场所买是也川司之马取于西南诸蕃格尺短小不堪披带者谓之羁縻之马黎叙长寜南平等六州所出是也战阵之马于三衙嵗凡百二十纲羁縻之马拨于江上仅五十八纲而止夫较博买之额则秦司为重而川司为轻论排发之纲则三衙为多而江上诸军为少又有在邉之马军随帐之后乗率皆取给于西邉之产万一北兵乗破竹之势而扫荡诸蕃孶生之种未蕃牧养之驹殆尽则又将何所博买乎欲聴百姓自蓄而隂损敌骑之强则其敝也未免抑配于齐民欲纵官兵招诱而深入蛮夷之腹则其久也未免引动邉衅欲用市马于六胡州之防率三十疋酬一将军则其所以为赏格也亦未免有时而穷权衡于经久之可行而斟酌于公私之两利则莫若严鬻茶之禁而髙估马之直茶禁严则商人重于犯法不敢越国而私贩估直厚则蕃人动于防利亦将捐马而争卖厯观前代马政之修无出于此二防之善若司牧者更得亷洁愿实之人经理宕昌一带推此防而行之则不惟可补国马之乏虽以是壮军声而空敌资可也

　　钦定四库全书
　　鹤林集巻三十八　　　　　宋　呉泳　撰杂著
　　御书经武阁跋记【代宰臣撰】
　　臣恭惟国朝以仁立国以文致平以武禁暴整乱圣祖神宗不能改也肆我艺祖皇帝肇造区夏四征不庭北汉契丹犹未宾服讲武除戎之事无嵗不申儆国人而训之正月壬寅幸造船务观水战二月丙寅幸飞山营阅炮车四月庚寅选卒于朱眀门九月己巳阅兵于讲武殿两大阅于西郊七临幸于教船池搜苗狝狩着为通礼击刺骑射悉为精艺用能南征北伐罔有敌于我师孝宗皇帝纉成祖武光济中兴虽强敌悍帅屡书请和而我之武备益自饬谨乾道淳熙间于白石于茅滩于龙山凡五大阅亲登将台鼓作士气燕射玉津兴复旷典武艺有掌记拍试有赏格铁帘之射有迁转补授六师既肃四方无侮所以金人始终未尝渝盟犯塞皇帝陛下惟二祖是承惟七徳是经圣化甫更国威大竞东亡涟海徐邳闚户之冦西亡蔡息亳邓抄塞之敌商丘之南大梁之北蕃侯首将降执系道亦莫不愿归职方王师载班北使踵至向者陵轹边吏甚骜今兹被我衣冠杂以绮裘綉袷仆仆罗拜于殿庭下盖亦我武惟扬有以动悟之也臣备位宰府共贰枢庭目此武功惧无论述乃者清燕防蓻以御书经武之阁四大字宣付臣某俾为宥府之镇臣切惟建隆以来本兵大计先后厘革条章登载于简册者其目凡十总命之曰经武要畧则有其书矣而未有阁也南渡中兴记嘉定癸酉剏阁于本院之北北枕胥山南拱象阙中以所裒书藏于金匮则有是阁矣而未有斯榜也今杰阁丽宏寳书充牣奎翰昭掲云汉动而日星垂也观是阁者知武经在焉则知烈祖之徳见心画在焉则见吾皇之圣臣于是肃容拜手跪而言曰风雨之润也雷霆之威也此天之经也山岳之镇静也江河之澎湃也此地之经也春作夏长秋冬变而肃杀之此四时之经也朝气锐暮气归中夜之气又从而収敛之此昼夜之经也其动也如风其止也如山其变化也如隂阳鬼神之不测进则兼弱攻昧退则和众安民广运之以神布昭之以武奋赫之以怒耆定之以功此帝王之经也圣人于易之习坎诗之常武眀着其义曰常徳行以习教事曰有常徳以立武事盖兵象水也水洊至为坎而君子于教民即戎之事不洊习焉是弃民也王旅如雷霆也雷霆震惊为武而人主于四方既平之后不敬戒焉是究武也皆非其常也所谓常者即经也随变而施宜者权也用之于战战所以立和之基用之于和和所以寛守之备体立于不可胜之地用行于和战守之间其为武经莫善于此彼汉儒之说乃谓反经可以合道若尔则权谋十三家技巧百九十九篇皆是也岂吾帝王之懿哉臣既以模冩御书刋之翠琰复眀辨经之说以对扬天子之威命
　　御书宗濓精舎防记
</div>
    <div class="pagination">
<a href="鹤林集_page22.html">上一页</a><span>...</span><a href="鹤林集_page18.html">18</a><a href="鹤林集_page19.html">19</a><a href="鹤林集_page20.html">20</a><a href="鹤林集_page21.html">21</a><a href="鹤林集_page22.html">22</a><span class="current-page">23</span><a href="鹤林集_page24.html">24</a><a href="鹤林集_page25.html">25</a><a href="鹤林集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
