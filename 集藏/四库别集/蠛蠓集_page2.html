<!DOCTYPE html>
<html>
<head>
    <meta charset="UTF-8">
    <title>蠛蠓集 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蠛蠓集 - 第 2 页/共 9 页</h1>
    <div class="content">　　明　卢柟　撰
　　启
　　为濬诸生留贤令陆侯启
　　濬学生某等斋沐企悚谨奉启大台辅侍御杨公台下某等顿首顿首死罪死罪某闻有虞膺厯而咨命羣牧夏后宅揆而式叙九功哲懋官方业闳天绪圣神罔极兹焉托始嗣是载徃云涌川徂若公旦报政緜鲁惠于优渥尚父奏功揵齐声于标亮渐摩浅深之术祚兴衰之运世固可得言之矣昔子产莅政讹言屡腾滋世殆乆咏歌始畅卒使楚师望尘于溱洧晋人卷甲于曲冀由斯论之履任乆蹔之效不可诬已且夫卓茂迁宻境飞蝗牟融宰丰治存异迹史云莱芜釜鱼蜚唱孔奋姑臧盘蔬育馨蔡肜偃师诏书増秩刘陶顺阳童謡发叹之数公者权仅百里之用秩非万石之贵囿时夺物职岂无由夫泰山之坻讵一朝之霤城门之非两马之力圣人乆适其道王者期世后仁稽古载昔风猷弗舛爰惟有濬实卫故墟河山相薄雨旸互患夏燔槁烬秋旅鱼鼈杼柚爇燬仓庾粪秽国赋报征官师淆乱男女劕剂马牛逋没困顿狼狈流离贸迁櫩宇之余鞠为禾黍妇坐啸野哭晨兴村坞萧条痛心在目虽贤俊继踵颇加损益然宣尼不着世防道矣介石独徃皆恳于守经者也人皆守经则天下几于无权矣是以结绳之政治秦则紊干羽之舞敌忾则靡何者势穷于不可用则用者退事适于不可御则御者来若廼昧淮南堕髪之论孙卿百仞之防执闵损仍旧之谈陋董子更张之喻行类刻舟智侔胶柱相时之器殆其不然窃惟濬县知县平湖进士陆侯肇自下车识量洪迈治俶烹鲜法由社防凝思风草流润脂泽功绪宏綍名纪父老故其建学兴师首先风化恢启金墉绸缪廨宇浚流距川骈归闾族讐校驿传蠲除里需借赈备荒贷稑通畆流竞贿静一奸宄罢斥山石裁抑传置捐俸养老分禄赙士甄表忠贞洒雪寃狱是皆命世成务反经合权行昭日域思旷天波铭表太常之旌功缀羽陵之简岂徒郭子赏识许公亮鉴而已哉是岁十月陆以三载考绩如京咸曰上当见留上当见留则濬人鲜终矣濬自孝武皇帝以来靡敝不振尹是邑者若上饶工部侍郎杨公镇以亷介太原监察御史魏公持以公方然卽政非人鸿泽未防辄见擢去陆之前事稍集方期大效殚之岁月乃可底绩若使政讫小康功亏一篑长未洗之疮痍亟转加之涂炭民命弗堪乱离斯瘼我心悠悠谓之何哉夫超絶穷壤非尺蠖之力驰骋千里必騄耳之驷终陆之政希陆之人时或改辙偾功立见属者公车告启攀辕若在骊驹戒路截镫如存阖境髦倪倾方士庻人蓄怨慕家懐诉书惶走交顿翼陈魏阙昔宼恂河内愿借一年焦延小黄乞还旧职以今方之何有乎尔或乃制锦方纯遂断机长徃割鸡未竟卽觧刃弗顾甘棠虚召伯之思缁衣劳武公之咏甚不然矣夫万物之所不通圣王因而不夺长誉以显朝着之用何如好民以树藩篱之固夫贤哲善世民所弗能忘也黜易渐危民所弗肯遂也夺其弗忘与之弗遂是谓政盭是故朱弦洞瑟希世之音师旷之雅好天球琰琬秘异之珍宗庙之至寳也贤人君子民之爱也亦然某等素荷徳教乐育菁莪偎荣桃李简劳至公爱而无厌輙敢进闻傥以秕谬之言枉垂听览矜某所恳进呈圣裁特停选擢俾以原任衙门从事则彛章无毁治化有终遽尔不效治某以诳誖之罪不胜丹悃屏营之情谨具陆知县十八政随启奉白某等死罪死罪
　　记
　　滕王阁图记
　　柟少闻南昌当呉楚雄镇而滕王阁则俯瞰西江延引瓯越瑰琦絶伟为东南楼观第一及读王韩所为赋诸所称引益竒常自语以为当及壮游徃视造物之妙于所谓滕王阁者庚子岁柟坐佣奴事击狱秋九月廵按监察御史樊公白其寃平反明年殷公追寘之大辟由是愈益锢其身不得之南昌观滕王阁矣戊申山东石公以明进士治濬加恩囚儽柟法少寛因市诸所蓄故物得畵一巻曰滕王阁图自阁道始傍达连房阿观旋室防轩离檐倚楶戢孴翔翥于霄汉之上怪石幽篠危松苍然防映屏障俱防缀人物山水图书象态呈露咸极巧丽独恨僮仆数辈不可役使黄衣客兀然吹笛无声焉尔阁隂穹山崭嵓横碧黛緑腾赴环抱流泉瀐沃防为洲潏石衣萍藻委靡悠然而可赏者是诚天作地藏以助兹阁为天下伟观者也于是抚巻慌忽若失缧绁栩栩乎若驭云軿而超越江汉飘飘乎若遗浮埃之表抟扶揺而游览于阊阖也廼知向昔王韩所为文赋不诬而柟亦得覩所谓滕王阁者窃偿其私愿焉失滕王阁柟未之见所传图畵又未知真得肖其形与否今遽喜跃为庆幸如是设使柟诚得一凭览尽江南临观之美卽当乗元气游六合灏乎长徃与世相弃岂直今日苟活为僇囚依圜墙溲厠而已邪柟幽拘多感毎戍卒更番至则道故旧事或曰某游宦业美田蚕园宅今丘墟矣或曰某见某服舆刀鼎竒器在若州县葢售之也或曰噫某死矣其子孙不能享有富贵穷且丐也嗟乎柟待罪七载视犹瞬息斯世已有陵谷变迁之意而滕王阁独淹蔑吾庐无闻于缙绅士夫是不几昧于天道徃来消息盈缩之理欤假令斯畵为匪人有不过资覆瓿之具抑安知是图清淑之灵于柟无啣而吾烛物之智不见晦于滕王阁也龙川孟君思才儁豪爽尤深畵理于柟龆龀友善因持轴语之曰是宜与君卽柟不幸死君可日哦其下以慰吾滕王阁之思幸而见原则吾与君观天下形胜登防稽渉彭蠡泝洞庭越衡阳临汉水以望方城猎云夣窥荆门下岷江还行淮海之间防防所隣蛇龙所居历幽显﨑岨之观以求所谓滕王阁者周章而徧览之柟虽驽蹇尚能为君歌咏其事旧所藏图畵乌足为之羡叹云因戒之曰去汝好适孟君家待吾考订姑作记与汝别
　　世义堂记
　　秦皇帝令乌倮比封君以时与列臣朝请而巴蜀寡妇清亦以资见客为筑女懐清台夫倮畜牧长耳间以竒缯物献遗戎王清穷乡之妇贿财免侵犯俱未尝显徳泽物益当代而乃礼抗人主名敷四海者何哉周人都河北走汴宋汴宋天下一都防也属杞东贾齐鲁西贾上党南梁楚北赵中山饶材木器用鱼盐筋角漆丝巵丹沙铜铁连犀齿革珠玑瑇瑁农工商贾率岁巨万息故其民豪杰富者糓千斞酿千石帛续纨防千钧锦千纯薪藁千辆千引马千蹄耳防牛羊驴千齮臧获指千鮯防石首千防夏屋千楹耚垦膏腴千万畆则负气任侠巧悍为一切不法丈夫相游戯悲喜无常怒卽相超距椎击或居讪诮善骂行奸蛊是葢不如倮清之适用财守其业自卫也独杞巨族张公钦廷恩氏防岐防好学濶达寛缓足智好议论尝以忠孝大节自许可语其人曰吾治生犹伊尹吕尚之谋孙呉白起用兵不足效也乃取之以权断之以勇守之以仁义乆之家遂不訾治中军储告乏廷恩以八伯金徃助边天子嘉之授昭勇将军宣武卫指挥使是后岁屡歉前后输粟六千石金千余两廵抚李公俱以事闻诏下附国史又出远田六千余畆给无力夫家留邑田三分之一供饘粥由是夫家子孙能免饥寒者无不感廷恩徳云廷恩既卒二子长希仁次希义希仁尝为国家捐金五伯两粟一千二伯石助赈廵抚潘公奏绩诏旌其闾授指挥使卒而希义承父兄懿徳尤克自隑能振施成名家阀阅以故长女为周康王妃康王府属有以罪逮系者或求救遂绝之曰恶去吾以礼辅王是岂可受干谒者里人鬻女偿逋责希义问之曰所负几何对曰五千緍卽与钱五千赎其女人有称贷乆不偿则焚其劵约三千余两而士大夫假借者无算焉戊戌秋黄河决县官卒不知所为希义出钱五万募夫塞其灉嗣是军国不给则接撚输粟三千八伯石而廵抚河南都御史徐公魏公俱以防上自兵马进阶指挥使赐三品服色嘉靖丁未秋七月希义以疾终于家子三人长曰衍祚美仪度尤精藻鉴处事咸中肯綮谈仁义乐道诗书传载通籍诸侯拥葢拉轊束帛之币属望于陶雎陈郑间四方文学之士争与交游无不欲望见风采葢翩翩然佳公子也次景祚祚其所着与兄伯仲孙一人曰枢隽逸恺爽笃志力行无异于诸叔语曰君子富好行其徳又曰侯之门仁义存迹张氏所传累世善祥今亲见其后如是彼乌寡之行何为哉夫富者人之气势所关匹夫得之可以雄断乡曲权夺卿相力抗万乗者也今夫百金之家一当意则汔所有以夸闾巷餙冠剑连翩车骑为富贵容市骏马走狗弋射渔猎与少年相驰逐由是天下学士大夫闻之囘面褁足不肯与之言其视张公子孙世义不亦甚可羞哉诗曰贻厥孙谋以燕翼子易曰有子考无咎葢张氏之谓矣
　　序
　　赠郭増序
　　乙已岁濬医学乏承羣医白之令令曰人无恒心不可以作巫医夫天能生民不能时其饮食节欲于是乎授之父母父母能养民不能察其寒暑六滛宣泄之宜于是乎授之医夫医固所以寄民命驱慝疠而安吉祥也孰克膺兹命羣医曰郭増氏可令召増问之曰卽令若掌医其何以供事増曰藂舆药之材取必菁华达必性情卢扁之所推也可以供事与令曰麤迹虽足以卫民未可与善政増曰表里六脉洞察虚实声色喘息不敢怠逸黄帝岐伯之所问对也可以供事与令曰敬通而思惠可与善政未可与无力増曰渊黙潜通守一弗易行乎神明达之庻绩宓羲氏之所以善世也可以供事与令蹵然曰此圣神之化也狭士之所以褊心若焉得有是夫命掌医政于是増乃教膏医和痈医眡标耆医养老穉医慈防妪医厘妇瘖医资兽鸠以空青硫黄犀象茵参勃溲之殊以辩卢扁之用焉质以脉肥脊五内升沉吟思癎夷之寓以极黄帝岐伯之防焉颛以鸿潜渊嘿旁通裁运之机以知宓羲氏之化焉靖虖癣疥溃虖县疣仰虖戚施驰虖防趾邑用康福国无昏夭札瘥之民繇是对养于父母以合生虖天命之曰天医以复于令令曰善遂世掌医学事
　　赠刘丞赴兴州经歴序
　　明有天下尤谨于东北西三陲四方岁时职贡京师马类千万数而太仆遴选中式者则严符劵饬司养以备三陲庸调或夷狄猖獗将士得马长技则能轥轹成大功国初濬编甿马几千伍百匹春秋例上太仆者十之一有司以是为重请设丞一人主之讫嘉靖丁亥大臣议县官经用大空宜捐冗贠节用奏罢可由是濬微部马丞者十三年岁已亥复建官守而吏部推朔州刘侯适今任侯被命之明日冠带入见今工部左侍郎上饶杨公拜且辞公曰濬某旧治邑东濒大河故墟西连崇冈浮壤礓砾之原值暵则赤郊无草木潦则淇卫湓溢长澧诸陂泽汜滥渟滀湮禾黍壊民舍人将为鱼鼈奚问马今君临兹土驱罢民以供军国之需其必有术矣侯曰诺适治先陞任广东道御史太原魏公今山东益都进士石公尹于濬皆严明不轻可与暨侯语悉合因竒其器而委之以政侯于是竭虑殚材励精博施爬壅觧纷搤撮关要防排而曲畅之搯擢而延引之间见叠略令民贫富贷贳期约取盈唯其褒大于时故岁或甚绌而马无漏一之患有以严刑说侯者侯愀然曰某储贰有罪无罪惟长令在予无所用刑为遂不易其政而民爱敬之一出于忠悃用是见杨魏石三公为知人而侯亦不负人期望云岁丙午月日奏报侯陞兴州卫后屯经歴先是侯着闻上下俱次第荐扬褒异极优礼及是濬士大夫闻之皆扼腕曰屈侯于其行无歌诗以道之是非纳民大公考贤昭徳之义也因着诗以饯之曰帝奠民基在黎之阳河水三东厥猖以狂讫今千祀浡潏而圮禹迹既湮金堤沙里右连积灉左介浮沙螭盘狨啼孰蓻蔬麻林有饥鸢壄有枯骴孰克乃来苏我怨怼帝曰冡宰选侯视良俾侯来尸佐此大邫侯之来尸不遑宁食擢剔肾胃以苏民防拊之姁之饮食慰之节之罧之砭而剂之凡我濬人谓侯予父侯有严程孰敢侯侮草之油油载彼郊坰騋牝三千龁之有声泐沟如鳬积蹄如铁碨礧连顾影骄齧浟浟河流云雾晦簸荡鼋窟蛟龙降精行天匪龙行地匪马羾此王国以藩函夏侯之为濬载籍有徴岂曰无糓乃有斯行骊驹在门攻车在路谁为长绠系此日暮日暮柰何送侯河干愿侯寿考亿万千年
　　赠杨生序
　　孟轲氏称孟施舍之守气以为视不胜犹胜也岂唯兵为然虽士亦用之夫士抱经艺适有司或不得其当虽屈抑顿踣而不能夺其操力愈攻业愈颛神凝而守固不动其心以挫其气而卒全其技此老师大儒之所失守者是岂防冲学子所能练要耶是故幅巾而方抱操而摛思进有榘退有度翦防组缋鳞纶焕耀而游轫乎文苑者肩相摩轊相挂也求所谓遇屈抑顿踣力攻业颛神气不爽而卒其技者孰足以当之是非孟施舍之徒吾独不得其人杨氏子某年未冠丁未岁文战于铨衡失利归而求之师覃研摭割驰精于翰蓺之林猎英于绮藻之囿愈益愤励淬湛卢之劒求犀象而剸之挟轩辕氏之瑟合律吕歆鬼神以试乎清庙也是年复战于开以大捷归此夫孟施舍守气之验信非防冲学子所能练要者与夫孟明视济河焚舟拜晋之赐曹子手劒而盟刷鲁之耻古之克复旧物光显社稷者皆败衂之余也今杨氏子若是非兵之豪杰则文之良将尔比其选余为之辞既以高其材又以壮其节且令懦者闻之有立志也
　　赠常翁就举乡饮礼序
　　三代养老之制唯周最备国老由胄子着通籍濡染之化深故其老昜尊尊亦不枉所举独庻老发迹乡塾寡问学之道故其老难尊尊不得其人则隳宪典蠧风化官司有冐公之让是故州县有所尊则辩于士考于社诹于闾阎非上寿不如防非资于故实可辩理而博物者不如防非夫黜凡鄙崇严雅以极乎温恭盛徳者不如防防惟庻老之贤者始就举焉嘉靖庚戌十月朔有司遵王制行乡饮礼于邑庠诸生其偕乡长老若干人举北冈常翁如防以状闻濬侯陆公是其议届期賔介正犠罇陈升歌清唱琴瑟和鸣翁乃峩冠裒衣渊淳严翼訚訚循循陟阼阶磬折之容无爽于度数夫是为盛徳之徴考轩羲之迹纪时王之典错综乎人文之变笃尚论以镇雅俗夫是为博物之验鲐其背齯其齿礥植筋骨熊经鸟视以隮乎期頥之域夫是为上寿之表夫上寿博物盛徳庻老盖无几也翁兼有之于是乎遂如防浮丘卢子曰为政之道尊贤为上养老为要陆公治濬期年得常翁其人岂非贤令尹哉周廸以里闬之材与翁孙茂才游能防其行丐余文亦世之贤也呜呼尚矣辛亥岁孟春吉日卢柟序
　　赠李伾岩游太学序
　　伾岩子将游太学濬之缙绅夙友执腆币入贺者几数百人其内兄浮丘卢子独病以最后至就坐伾岩子以巨觥觥卢子且恳之曰某不佞得侍兄通籍三十年猷顺友悌无遽声无苛色兄之待某何如也今某有筮国之行兄复惓惓然亦将何以教某卢子避席蹙然曰仆刑僇余民也奚足与有言虽然抑闻之曽子有曰狎甚则简庄甚则不亲故君子狎以劝交而庄以成其礼吾少也于子甚狎今长且老请济之以庄何如夫圣人之道廓之则体夸散之则用细夸尽而细遗虽大不行命之曰曲士其说有似于奚仲之为车正也夸与细偕乗之以慢心焉则备行之业荒命之曰堕士豢龙氏法之故其术衰行成业修由是君有所弗砥于治也民有所弗润于泽也命之曰弃士公孙侨耻之故独着夫夏后氏以奚仲为车正也辀轮輫之属备独亡键驾之使行则覆焉不进尸子曰文轩六駃无四寸之键而车胶者小亡则大者不成也豢龙氏好龙求其嗜欲以饮食之未几志怠龙亡去郑公孙侨者博物之君子也与子皮俱事简公定章服比井庐备火政应对辞命雍雍揖逊于大国之间西平晋南御彊楚卒保郑国孔子曰子产古之遗爱也伾岩子能以奚仲周于事豢龙氏儆其废公孙侨懋其业于戯太学吾无足与游已
　　赠陆侯擢官留都祠部序
　　癸丑夏南都祠部王政阙贠大臣议以为是部典秩所出宜简授材俊以称礼让为国之义于是冢宰治齐万公列侯名以闻上可其奏卽日驰驿马赍符促侯履任其少尹徐君夣龙叚君瑭幕史初君学礼设祖帐于黎水之阳遣使丐余文谨按侯治濬其邑西鄙马湖长丰诸陂泽田歳为水所没者三万余畆侯至则命贤佐凿渠防其水于河民始耕获逾年计得利数十万斛岁饥仓廪不继侯请贷于郡守不可侯曰县之民非郡之民耶守语塞予之粟千石是年秋乏种侯又权宜处麦七千石助民播殖之民以垂亡余得自立饱食思有所致效莫不流涕感激相率力以奉侯命由是虽大防歉而沟壑无转徙之民焉濬靡敝传置无所供上官取便道徃来侯輙不应以是皆觖望去三年蠲费数千万缗民不觉利而侯亦无所訾哫若侯者为民任怨是岂当世循吏所易及者耶虏窥京师侯谋于士大夫察便形势高深城池楼橹观望制胜于千里之外有谏之者侯曰贤者制之不肖者守之后盖有知我者吾何恤其临治首先伦彛修葺学舍殿庑时时课诸生讲习然皆自振奋丕变斐然有可观盖侯寛明亷仁不事苛鍜处大节尤击断无所顾避故有此治效尔向时乡耆马质鲁辈不忍侯遽去率其子弟数百人诣阙上状留侯如汉人借宼恂事天子下其议至是复以侯屡被荐剡义不可乆淹擢今官吾以为礼官人必先之以论辩任爵之道然后进之有渐别等威贵贱上下假于人神以享乎清庙尔使治政未协遽凌之大位则其人必喘息顿踣防负乗覆餗之诮今侯所措立赫赫如是而其绩又已升闻于上行若所职其功名事业又何止于治濬也且防龙在位必将与侯同寅偕力以光辅主上三代之英翘足可及也侯复何所疑南都去侯乡甚近而封君胥山方切倚闾之思侯归而以此献下以恱其亲享亿万年无疆之休而柟诚有所望哉
　　送高少尹致政西归序
　　嘉靖甲寅岁关右高子以濬少尹亟致政于有司有司谓高子能贤絶弗去逾时高子益自陈恳恳乞罢御史马公以闻得制可归焉其同寅大同叚君福山高君张祖帐南门外奉辞于令长右坡董子曰少尹在愿大夫行事大夫飏觯前高子曰嗟乎夫子奚若是之行也吾请为君择言高子曰唯唯大夫曰窃闻之濬卫旧邦左大岯右河黎南走梁宋北距燕赵形峻势固河朔之雄君佐治三年民无怨叹之音而士夫重儒雅之望是故行李告戒则闾阎閧然脱服要旌竿戴目仰首愿留斯须而卒不能遏属骑之清尘意者君有不殚之懐与是何果于行迈而莫之恤也高子曰然大夫曰燕云之阙京室鬰起三事五侯貂珥之家人摩肩车挂轊纷纷纭纭雾丽云绮日夕沓杂笙钟鼎沸时序代谢不知其逝夫闻长安之乐者西向而笑过屠人之门者嚼吻而徃君之意既有所歉故其去者或在是乎高子曰否某虽陋岂敢望外事大夫曰鹏抟九万非南溟不足以戢翼骥驰千里非荒阪不足以捷骋故太阿之剑必断犀象明月之珠不照蔀屋何则治大者耻侵细穷逺者恶施迩也君负高世之姿被下僚之慙张敞自谓无竒东方生故设客难以今揆之殆不出此乎高子曰否吾不是为也大夫曰岱马嘶北越鸟巢南橘柚不逾淮鹦鹆不过济故夫庄舄写东瓯之唫钟仪服南楚之冠君虽通籍王臣乡土之思能无少撄乎高子曰否男子以弧矢射四方吾不为此也大夫曰琨璐之寳岂池隍之毓琅玕之树非园林之株臂鹰垂思于觧韝豢龙逸神于顿辔是以庄周曵尾涂中不为庙堂之子真游心物外躬秉岩石之耒君乆膺纒冠冕脱屣之意廼今为之兆乎高子曰否鄙人奚足语此也然相其貌宇气溢广颡恍乎投刃大窽矣大夫窃视高子之志已得六七遂恢旷其说以进之曰大道无迹其虚太空君子察理微之有形日中则昃至月盈则晦来膏之见销明为祸胎兰之被爇实香为灾知机以运神执左契以驭物恬身以退荡放予志以自徃朴吾樵渔文吾诗书盱盱于于瞿瞿喣喣孰谓之宗以天为墟故夫庚桑顺化不释于老之言王倪坐亡无见乎齧缺之问君诚徃宁复有他说乎于是高子跃然而喜曰葢大知识夫大贤要妙之辞足以破我矣因酌酒与大夫别
　　折冲巻后序
　　铜梁张公守滑之三载未奏绩輙陞北京戸部主政期行王子大伾侍御孟子思汝再刘子炤文昭咸诗赋以颂之而其事则擒盗缮之则折冲巻或诮之曰张公莅政特折冲也邪张公雄儁惠裕足智量觧纷无梗縻境杂军屯田而其长又皆武夫儳僈獧乃张公则仁覆威约之有弗敢背畔去者故其经务剸蔽蕴利乗时推化与民偃息天下称最焉未几河南贼师五乱修西城楼保障廼感嘉禾明年饥大赈民生活者万计御史马公亷其能疏上天子嘉之诏赐银十两纁一袭所在有利徃劳夫张公虽不由铨考此其誉已籍籍升闻奚以之奏绩而后擢也由是又恶用夫折冲巻所云张大乎哉柟曰不然夫万物对茂无可称名廹冬则松栢独也其色青青是尤择夫异者邪今之大夫从政规庙略树竒功者无不被召命夫张公政虽美犹夫大夫也张公折冲不犹夫大夫也初张公视事忽二人称锦衣驰入挟之以匕首要万金丞簿未入义农未见防锸荷畚之夫未进公乃孑立与伍于存亡嘘噏之间啜杯茗溢言笑坦坦訑訑神色无变而卒以计防二盗设使诸大夫处此吾未遽见其得如公否也嗟乎闻震雷者失箸突麋鹿者目瞬骇投璧者按劒志不足以御气易防焉耳矣昔曹沬手刃于柯齐侯色惧毛遂颈血未溅楚王与之盟彼二君者岂非张公罪人哉传曰三军可夺帅也若张公所谓不可夺者矣柟受知张公既乆乃因兹巻槩序其折冲之义于诸君子后然而未悉乎公尔则亦不忘乎公尔
　　为孙两生赠张防山擢曹郎序
　　太史公曰韩子称儒以文乱法而侠以武犯禁二者皆讥悲夫儒者显易见侠士之不偶可胜道哉设有慷慨奋世少有取于侠士者去之日又不得杯酒弹劒以慰其悲歌别离之思是葢有数焉不可逃非苟而已也剧孟任侠呉楚反条侯乗传车将至河南得剧孟喜曰呉楚举大事而不求孟固无能为矣夫剧孟布衣耳见知于亚夫岂易言哉今年夏濬两生孙绍芳传芳诣予指其从子采曰是父吾先兄承芳以侠闻游燕赵间尝一应募塞下捕虏首功还射于卫沙中滑侯张公过望见承芳召问力钧石兄卽以许之未几疾病属后事目壁上鞬曰必以是赠甚勿令我食张公卒仆奉其弓徃张公曰噫侠客哉翼日临奠为之哀乃返今张公擢北部主政届行乞为我辞何如卢子曰游侠之徒投分歴肝重取予然诺径徃不顾千里称义挟声名雄郡县者非承芳之谓哉昔孟尝春申原陵之徒皆以王者亲属借卿相之富招天下杰儁显名诸侯张公以郎官之贵为匹夫下吊方之史所称忠信贤豪者是耶非耶谚曰苍蝇千里卽附骥尾夫承芳所谓附骥尾者非耶然其行必跈其诚必遂存亡死生不易其要而所望张公者奚若今车已发轫曽不得为钩键天之厌毁斯人不已甚哉张公见徴廊寝澡易思虑僶俛以自立陈匡勲庸施之钟鼎其荣着可量哉是犹扼腕呜唈引领不斁者也昔昭代之士唾手取功名歴台省鸣珂锵玉乗欵叚马朝夕从容出与张公游或有人避地而处之上下不交冠履顿絶拾草菹节粒与雀鹜争食卒不得追希高踪如承芳类者何可胜算也窃甚悲之然犹以为性也有命焉又何怨诗曰缁衣之宜兮敝予又改为兮又曰蔽芾甘棠勿翦勿伐召伯所茇郑武公为政人爱之及其衣召伯循行南国人思之不忍戕其树君子树厚徳重爱与人人未尝不以徳报之孔子曰以徳报徳于戏乡曲武断之士修侠砥行其所攀附不如张公者恶能垂誉天壤哉予素知张公者于是因两生之请而寓之以言
　　善政实録序
　　传曰鸾鳯讳枳棘而百里非亨衢此言易喻而学士多称于世云殆夫以儒术起家立卿相翊赞其主上垂勲竹帛与三代贤者显名此非偶而已也古今事何可胜道哉至若朱邑召信臣葢闾巷人尔其为啬夫上蔡长襃大如长者亷平不苛以爱利先物所居见称述故其去之日讴歌见思而二子卒以大司农少府九卿着若是百里信易籍枳棘何负于鸾鳯哉今人翫习耳目即有良二千石若长令不合于时乆而弗调者遂指为口实此即虎豹在圈应龙盘泥沙昧者谓其絶文威终不能登天泽云雾而雨四海者是不可大哀也邪嗟乎难言哉难言哉君子于贤者之不遇亦可谅已愚观董大夫莅政行事未尝不扼腕而叹也初大夫衔上命尹濬而其俗好气任侠射机利一切猲獢不均则谇啸而讼之丈夫相聚不得则瞠视怒詈相豗系休卽六博樗蒲作机巧行娼优女子则弹鸣弦跕屣其謡俗犹有卫之风也大夫曰百姓之行淆在上者汩其源尔于是先学宫建青云楼勤博士弟子员职业日省更定殿最覈名实邑中妇人贤而有节者不时问遗米盐衾襡征戍丁壮分翻武呵于乡里者趣寘之法不敢复谁何民间先是徭法倚重民多逋负大夫料民产率平易使自占占亦无所隐而复増益数千口白寺长豊诸陂多积潦没民田大夫循行泽间眡地泄水势筑金隄防之岁饥粟石千余钱吏惧不敢白则大夫卽上还报开仓赈给以纾其敝田中官马臝多水草不任乃下令禁驰负畜益贡内必得贤属吏徃计上之其敝狱必悉情称法必及典章民自不寃以报大夫大夫亦乐民之弗寃也时时益自劝所部钟寺野多蝗隧师未及捕有异鸟羣万自天下食之殱顾以后沃其禾弗灾衣冠之士重亷耻黜奔竞持重而矜节闾阎之间休息安堵相忘于耕凿洿贯之习一变殆尽向非大夫徳化深至又曷能歆动上下若是也今年冬大夫将报政于天子夫以大夫治行宜擢之以不次然犹竢夫三载考庸者其防甚未易明也大夫宜自信而已卽入天子问君何以治濬大夫对如王生告龚遂者曰皆圣主之徳非小臣之力也则天子数其绩恱其让尊显大夫必有如渤海者矣舍人促装行将祖道北门外大夫谊不得自序其绩乃县官弟子某等若干人伤大夫之贤不早大用于世也遂撰其迹为善政实録以自附于太史氏若为大夫立祠岁时祀享则问之父老或亦有取于斯録也大夫姓董名某字某癸丑进士河南钧州人
　　碑
　　濬邑石侯碑
　　皇帝即位乙巳冬十月山东益都石侯茂华字君采以进士来尹濬御史按是邑者考侯政异迹屡荐章报越三岁已酉吏部尚书万公疏侯治能以闻天子嘉之授侯戸部贵州司主事比去父老咸扶杖流涕争取擢軿帏牵裾凝视侯靣目遮道请曰侯何徃我等得侯如父母育字腹防是頼奈何忘我怛痛遽舍去侯何徃侯何徃是时上方严命促侯不可留遂去后人益讴歌思侯壬子岁邑耆老某偕乡民若干辈议为侯立碑以永厥思乃卢桥氏从徴予文窃惟濬地北沙东卤西簿长丰泊白寺诸冈緜络塪崄熯卽焚如或时滛潦洳渐泞湿艰于蓻树赋烦政扰讹謡继煽民将转徙维侯下车省视方略磢制汰度□夷阽险日融春煦薰蒸既至众廼大固先是太原魏侯钧赋已久媮伪滋甚侯将事预请监司受牒之日出宿佗舘饬部吏诸不得有所关白羸精魝思推诚万夫乡胥史保罔肯诳悖丁口息养输不下万计明制十年覆籍民縁为奸货赂交至侯多方裁革老吏咸咽白手无一钱御河水涨自淇门东下汩汩走百里没民田舍侯曰防以制水犹墉以御盗墉可乗奚盗之御于是筑堤距丈广如之命监者曰明年堤溃罚若役以偿由是堤完固无漏处河南贼王经率徒几千人刼掠于延郓曹濮之间渉侯境侯宻出竒画掩捕禽杀之侯为治务大体不拘小节人有过即不问再则决责之无少贷外峻内仁在邑三年无苛忒之行是以民有恒业公鲜逋负闾阎之间生长孳息日益蕃殖今濬或载有称举輙曰某事侯所建明某事侯所罢斥其治行类为人所爱慕如是嗟夫中世缙绅以官为已私挟声势蠧民徃徃见恶于世人唯恐其不速去故尹子心治长安恶少年尔史氏已不少假籍其复何有可爱者即令他吏能善又皆见爱于临去时独不知其后果爱与否今石侯去濬已四岁而邑人思之为刻碑是岂两汉循吏所多见者哉因为之赞镵诸石以纪其事辞曰
　　维康侯建国于卫徳爱弗匮享祀永乆呜呼邈哉诗称蔽芾甘棠勿事翦伐召公之徳懋着于南土石侯以山东名族割鸡兹邑翼畏党敏寅亮天工斯民懐贤勒石颂徳其殁世不忘之意乎使侯后时乗风厉响享高官巍爵致身台鼎辅圣主流治化垂声名于千万世者顾不在是哉顾不在是哉
　　滑令张侯碑
　　蜀之先黄帝之裔其孙挥好矢主祀弧星因以张氏故张虽子孙遍天下独铜梁之张为近始云侯继其胄名佳字肖甫以嘉靖庚戌进士来尹于滑先是灵宝彭公莅政治效循良侯绍前烈克勤克慎饰化竟务天明地徳光照四鄙甲寅岁乃感嘉禾数十伯本侯为起楼濬人卢柟作赋以纪其事台史持节察其才能逯繠荐剡乙邜夏四月召拜戸部福建司主事于是老弱随号创悼崩痛攀辕持毂横当车轫遂强喻间去次于黎水之阳百姓欝邑思侯其父老秦纶等将表生祠如桐乡故事列状先请勒碑传置予好其欵为辞以慰之曰防伊岷嶓彻滛开阳鲧湮禹大陆昌传山岳降灵精气旁魄拂欝瀜扰钟之于侯膺硕敏之姿懋天人之萃以跃迹于鱼鳬之里北游京师洒然释褐帝心简在授以是邑税鞅弗遑折节皇术抚循耆旧问民所虐痛水火贸算衡石轻重抉剔薆壅敦防厐固靡不防极但邑故洪河之轨西堑白马东侵瓠子沙灉坟薄萑芦横翳高下钜湮民用蛟鼃大歉未竭疠疫踵至夭殇札瘥之厄家累巷哭逺迩交望侯闭阁深自刻引奉职无状伤为流涕廼延庻富裒列差等以相助籍然又命岐黄家寄以生死选开方药洒濯燋烂忧思劳瘁逹诸靣目由是民生活者葢不下数伯千计廵抚艾公特章以闻上异其绩赐之纁一袭白金十两邑境军民淆处閧嚚诈牒云拥山峙两词俱造龙蛇隐形听之人无不扼腕者侯不事钩钜片言析理应机立断讼者恱服侯为国家均徭恐撄夙弊乃内设方略外示防逺举事之日霆发鸷击里书错愕不易晷而占丁口几巨万明年睅虐甚侯徒歩祷雨出二十里外比返甘雨随澍岁卽大穰侯耻邑乗湮灭治政不着则综核史载章具典明成一家言以凌轹迁固先是燕人有任敬高章者诈宻防挟匕首以千金刼侯侯形志晏如神生智长不渝刻蹶二盗于罇爼之间逺近闻之靡不颔首濬尹平湖陆公平政爱民尝城濬民戴之如父母侯谓陆公曰滑与君邑实为声援而其城睥睨壊不幸有变若临以冲车谁吾与守于是易之以甎基殻廙致与濬城等时边人猖獗河北诸镇大城小邑为之惴栗独滑屹屹恃以无恐若侯者将不谓为今之长城哉侯白靣少髯温恭懿塞遇大事则云蒸雷奋果敢不避譬之青萍干将随用转利无施不可翠黄汗血之马翘陆历块不崇朝而致千里矣侯之休光令闻垂之竹帛夫岂有既诗曰蔽芾甘棠勿翦勿拜召伯所说邦人思侯何以异是哉因为之刋石称伐以尽铭赞之义其辞曰
　　梁益之墟粤惟坤维金精丽天哲人与期豹变龙升千载来游于皇景运寔命于斯作帝股肱慰民云霓兴伏颇峨发殊肬智摅神殚纷自化裁人安物阜厥惟侯哉悠悠白云似侯之斾我欲从旃闽海増波海波不増侯舟沛嘉青翰赤羽载游载遵我滑土以纾我思福禄自天维侯克配
　　滑县东城门见山楼碑
　　滑古颛顼之墟隆安中范阳王徳防之名为南燕天造鸿纷雄图割有或登或叛仳离反复世代不絶故汉郦食其说沛公守白马之津以示诸侯形胜之势曹操亦遣关公刺顔良于邑北鱼池里河朔有事争城以战议者必以滑为首乙邜岁上海孙侯以新淦令起服来莅兹土明年丙辰岛夷入防濒海诸郡汀漳延邵乗势偷攘腥风虐焰煽动江淮土著之贼潜发肘腋揭竿斩草谁何于延卫之郊侯行邑至东门城闉倾轧飞堞危观寝废弗治廼喟叹曰易称王公设险以守其国周官掌固修城郭沟池树渠之阻今滑如是卒有兵变其谁为干城耶特部行事官师人卒鸠工建谋隐略基址舀授财用斪斸板干材縚垩瓴甋之属靡不纎备乃肇穷台爰始磐石连络砖甃阖扉落时櫽以金銕旂牙剑壁虎豹雄踞防防崯崯矗如山岳上建楼四楹轮广高下法制应图浮柱连栌云征鸟逝杂遝复叠若元气搆天方地承舆乗墉敌忾万夫夺气丁已三月旦落成侯暨僚佐酒酣登览前引邹峄后拥太行左大伾右石丘四山环绕云霞映眦侯顾诸从事曰美哉兹楼之观名曰见山何如众谒之曰诺凡此役不干时而绩已懋着帑藏不啓民享遐福帝心克厌嘉社攸传风雨时至品物滋润士女商贾载歌载咏鼓舞忭笑充满路衢非侯盛徳何以极是县丞王锜王文辉主簿黄甲典史谢镇等遂劖隆石铭勒功伐垂号永乆以风来哲其辞曰鬰伊殷墟奥区蕰隆白马作镇黄汗渎停四隩匪宅三民告怆戈矛横骛若骞若烹哲侯来临温恭尔雅缁衣逶蛇有斐君子行城循隍东门告圮啓闭之菑孰不觊我侯曰噫嘻斯谁之尤匵箧见毁玉以偷爰召耆艾爰诹爰谋敬尔挿畚郛尔有家京台既起飞甍既防积石锵锵威仪隆嵑挝此羯皷建彼云斾百城之特万里无外康衢井井乗夫啴啴饮酒谑笑乐此乔关孰能为是介帝雄藩孙公泰宇亿万斯年
　　檄
　　大名太守移州郡让农檄
　　岁壬寅月日大名太守某檄州郡诸父老曰某不佞膺天子宠命来守兹土作尔邦长牧尔唯雍熈实守之休尔之弗克若化若育唯守之忧天命民隐上下寅畏予岂唯夙夜遑遑哉先是予逾河徂蒲抵陈留界道遇流饿控诉屡极俾予心有戚戚焉夫为民父母行政令其子弟老弱转徙沟壑而莫之省恶在其为民父母也曩者渉冬燠温隂阳奸忤使其民大无麦禾后兹雨雪有濡泽渥后土阳瘅湓溢黄膏流懋然而农事未讲也方是仲春檄尔诸父老其悉心听之曰繄唯古昔圣王践大宝垂鸿猷驭天立极匪唯矢戈矛取威定逺足以示武也匪唯城郭沟池飞堞楄栅足以固险也匪唯法象图数足以应天也匪唯典章足以约民也匪唯黼扆圭冕兕虎鲛韅弥龙豼貅足以章制也易称耒耜书载璿玑玉衡用齐七政诗咏豳风春秋书六月雨周官太史顺旹土赞王耕墢庻人终畆凡此靡不以农事为首务尔诸父老附山泽依阡陌负暄曝背顾弗躬率子弟深耕力耨遂令腴腯封壤墝埆弗易榛芜延蔓使水火之化不行夫然后上违徴科之令下冻馁其妻子贳贷不足则弃乡里背坟墓散而之四方使其庐狐狸为穴鼷防跳梁蓬藋横翳过者指为丘墟不亦悲乎且夫恒产所以养恒心也以故子弟多孝弟使无恒产尔欲使子事父弟事兄天懿无犯者得乎哉夫天不秘其宝地不藏其利尽天地之能而利用厚生者存乎人尔父老惰其四体五糓不分极之流离困苦而后愤怨天地咀呪民物是惑也夫麒麟鳯凰苞彩翩不足以充餔球琳瑟瑟碧珠琅玕不足以供炊沙棠桂防揭车之菁江茝之英芳香酷烈不足以给防尔父老滛习竒异急于耳目之所难继顾不近取诸举手投足之至易者何耶夫考索隐探性命之赜谈天人之蕴者士正行也靣方眡势制器尚象极工之能者工致考也积贮市防行居贸贩以供征榷者商通经也而农薉其疆里舍其鏄耒徜徉出境何所事乎且予闻庖羲树蓻五糓肇始也唐尧平秩东作重务也有虞敬授民时勤政也夏后成赋中邦则壤也夫圣王崇高富贵方且畜之树之翼之播之不恤胼胝愍愍仡仡如是尔父老悾恫颛防顽而居约企视圣王万万不逮而顾求所以过圣王者是邪非邪予又闻周制九年耕余三年之食一糓不熟曰饥二糓不熟曰馑三糓不熟则国非其国书有之曰民非后罔戴夫民以卫国也国而非国谁之咎与曩昔吉囊窥夏大入薄侵太原之墟积粟殷陈卒老其师以挫其锋仍致大俘向使投鞭河山以东之国农务既弛杼柚其空尔之子弟化为羶尔之妻孥披髪左衽岂唯饿死沟壑委骨函夏而已哉方今春气融龢尔父老其亲率子弟躬耕畆者故喻
　　对
　　对卫大夫问
　　卫大夫问于卢柟曰闻滑令张君肖甫以才量偾二虏先生越境逺唁谓非驰辩以诡世与何偃蹇誻刺之已甚也卢柟莞尔而笑曰然诚有之大夫固以此诮仆仆亦诮大夫之未尽善也请复以所闻楚王好康瓠委积如山三年不收而化为鯘好黄支车渠帑之以防缟好周之彛商之鼎夏后氏之纁十袭藏之秘府朔旦有事必斋戒沐浴而后敢见其物益珍爱之益贵非独人为然鬼神亦自有之也是故黄帝张乐洞庭之野享山川洽羣神臯揺乎层霄之外夫瓦缶之音奚足与之感天地哉欧冶子铸干将之器泰乙鉴坛飞亷鼓槖云雾晦防升降乎上下夫铅锥之末岂能与之动造化哉非独鬼神为然士亦有之也夫君子钟山岳神秀崛起佐世将铭功山石虽少膺险难而神明已禠其贼夫草苴之智抑安知天之所为哉大夫退曰先生行予小人也诚不能知若事
　　传
　　申氏传
　　周道微而棠棣之咏兴晋室衰而扬水之赋作先王立教始之义详着于饮食慎宻于阃臬非苟而已也将谓亲亲之道足以昭逺逖而联疎梗也敦天谊齐民情比之以里闾同之以乡塾缔之以姻好交之以社腊连之以沟洫防之以井牧视患难疾病而差相吊慰邻有防舂不相里有殡不巷歌先王之教民淳风懿俗亦甚厚矣哉及其既衰离父而居背母而炊违宗党而赘富室窃娣姒之资而充妇屋蹀血裂眦于鉏耰井臼之间官长岁敝于庭里胥日钳于市由是亷耻之道防礼乐刑政之典阙矣濬乡鄙民申锐弟遂嘉靖初俱析防以处役力阡陌给食耒耜备养各适其力以撙节恭俭教子弟畜鸡犬黍酿待賔客储粟帛以供繇赋浑朴同尘偃仰村舍虽泰古之民日与草木禽兽媞媞相处者何以过是哉锐卒戊申岁距前异业时约二十余载锐子文选遂子文进各以材给为府县掾属言动法于宗族行能饬于乡里声誉昭于士夫不谋于私室不议于朋友二子各奉其母还合前业廐无异马用无定器衣无常体奴婢无卒主岁时杂拜堂除饮酒称寿愉呴懽欯以娯其母乡人贬刺则笑甚则拱而退故当时闻者始则斥中则疑终则贤之乐与处民间子孙负贪嗜财产者率直之以钟寺申氏而先王设里闾乡塾姻好社腊沟洫井牧之教其义于是着焉浮丘子曰孔子有言礼失而求之野先王典礼草茅所未习若郑庄鲁桓诸侯之贵独于兄弟不少假焉者何哉有能继圣统绍易传法春秋游志诗书礼乐之际而既得其意者予何敢诬焉申氏先人循民俗异土托处亦古人裂封之义至其子孙能忘町畦合室庐絶无忿悖乖争之意其视寻常不亦倍万也哉诗曰刑于寡妻至于兄弟以御于家邦申氏殆庻几矣
　　赞
　　张公赞
　　夫圣人明时而变化贤者承运以立义故象纬之数物理之化造性命之微极情文之蕴有非洞源发真阃者不足与议也唯至人者约天地于毛髪摠天地于肢体通之为川塞之为渊升之致云雨下之泽膏土是故傅说版筑卒相高宗尚父渔泽济显牧野此葢乗风以振响与期而流福泽所以神变化也子胥浮于江大夫种灭于伯屈原沉于汨罗贾谊沮于长沙冯都尉老于郎署此葢明世偕否各适其适不乱行以溢志不徼欲以叛道所以乐命运立义制也安陵张公为濬三年治政亷平百姓讙诵未几以病三致政于有司得归嗟夫此非微于变化笃于立义者与吾闻张公有言曰荣行不如适性兼任不如守约夫进则仕职得圣人变化之权也退则乐行得贤者立义之真也易曰君子见几而作不俟终日张公以之矣苟曰上下易方台衡有司易逊张公陆沈宜若不相及然葢不知黄鹄一举千里斥鷃翺翔蓬蒿松菌同毙彭殇齐年此皆逹天地之化忘物我之观者也且夫李斯叹黄犬邵平匿东门张汤载以牛车长孺没于淮阳董贤赫于成室杨雄隐于太何得于彼何失于此哉张公非台衡之任则有古杰士之行其陟泰山逾梁父跨溟渤寻务光揖防子御六气之辨而游造化之外也余何言
　　辞
　　故濬尉静庵蒋公哀辞
　　公讳某字朝用世为登州栖霞人自公以上至曽祖大王父皆以端慤直方见重闾里然亦不大显公生年十六以明经补邑诸生遂籍籍有声公年少负盛气逴跞魁絶探赜经史诸子百家之学浸贯濡润深入阃隩人有测之者淼涵渟渺然无津涘可窥至其为文则洪放愽衍紏防搯擢描写古今人物治乱日月列星水火雷电山岳河海鸟兽龙鱼菑祥事谊变态无不纎备一时朋辈咸贴然推公称首嘉靖初有司以公名贡京师天子庭试中式例卽教公然太息曰某读书当拾取甲乙科第益自奋防树功名见用于世卽不遇则已又安得逺名流龊龊与壁鱼蠧简册中乎因拂衣去遂病风癎家居十余年丁未岁或劝之仕辞以疾既而曰官无崇卑以尽职为能孔子不羞乗田委吏急为行道尔始发轫诣吏部补濬县簿时山东毅庵石公以进士宰邑事政精明吏无私交上下斩斩端僚詟服公与之言咸中委以政公廼触微洞奸椎坚疏壅治具张弛民咸怿恱未几公疾发大寝濬自缙绅大夫下至圉台司养之士偕走交致医药朝夕唁吊无懈明年春三月癸邜公卒年五十二呜呼登州距海数里海中多山穹竒黛碧而贻贝玉珧珠蜃之属徃徃依附兴吐云雾变化城郭楼障船车旄纛旂帜其灵异之所穷盛之不逾则钟而为人必有忠正文彩琦瓌之士生其间若公者殆非所谓其人耶或者疑公之事业不集早见厌弃谓其灵异所感神怪虚幻以为华而不实之验若伯夷鲁仲连晏婴田横隽不疑薛宣匡衡公孙逢萌皆海濵贤豪是何清淑之气特盛于昔所谓神怪虚幻华且不实者独啬于公耶识者必为公辩云因作辞以哀之曰夫何东方之大人兮矫烟霏而翺翔轶游镳于扶桑兮防若华之朝光被云霓之锦裾兮倚阊阖而延伫顾余心之侘傺兮归弭节于海渚兹幽兰之芬蕤兮怅愲鬰其谁语永修姱而匪遁兮曰予竢时而轻举拟南昌之仙尉兮躅卫上之清尘视康侯之先轨兮霈洪泽于蒸民翼冈陵之弗坠兮愿徼福于鲐耉何造物之胶戾兮俾梁木之先朽岁涒滩之吉辰兮扬翩翩之素旄騑马哀鸣以四顾兮悲风起而长号指青兖之修阪兮君于此乎逍遥送予懐之悢悢兮拟江南之大招
　　诔
　　滑尹张防山祖妣哀诔
　　嘉靖三十三年三月十七日滑明府张公祖妣大封人讣报至濬卢柟素衣缟马联词越境就其主再拜哭且为之奠礼也羲月罢彩哀云结觞庭瘁纎柯池凋素芳痛泉室之永隔悼蕙帐之如存想殡位而轸念抚灵衣而霑巾国蕴闺彦之思家堕母仪之泣輙兴辞于下陈翼旌徳于罔极其辞曰
　　浑胚既魝象纬殚形式维纶绍肖以俪营缅彼岷梁阀阅缔礽兰光启度金魄降精钟兹美媛于蚕之里竒馨苾馞丰霭迤弥防而严凝长则斐亹栖景昭华应图女史待年既至比迹乗龙玉防载珈瑇揥有容如山如河象服是崇懿此昌轨惠我王风鹊巢既居泉水斯赋孝先苹蘩敬惟保傅陈诗挹藻彠礼思裕展如之媺缉其永祚兆运冢嗣发祥元孙岐豳蔚鳯防海飞鲲影礴方舆声蔽昆仑芳猷殚着义训聿敦阃闑风清簮襦霜屑春融宗婣秋照臧获弋绨在御纷华匪恱壸政渊宣隂英之特造化沕穆斡流变迁氛翳画晦防散宵捐玿质既毁瑶魂无还隳音虚漠伫防空烟呜呼哀哉闺扉晨启素帷夙开防醖微陈槃飱将頽销殷沃裷组防防遑遑有求莫之能陔呜呼哀哉鹈鴂鸣兮黛草残秋风起兮变罗纨音容霭兮长夜暮金膏灭兮华簟寒云仍擗其号咷私倩痛而泛澜顾视天之夣夣虽蹈地其何攀呜呼哀哉大渐斯临四顾彷徨执手唹唈神色沮防愿遗言于白马沓万里之莫将卒饮恨而长逝寄永爱于琳琅防山之岊巴水之乡垒马鬛兮启台绥灵寝兮寿黄肠谅佳城之不可渝兮享千万世之休光呜呼哀哉
　　祭文
　　祭李复斋郎中文
　　维嘉靖三十二年岁次癸丑十二月癸酉朔越二十日同邑布衣卢柟谨以少牢庻品之仪敬奠于故河东督转运盐使司副使前工部营缮司郎中李公之墓再拜哭且告之曰呜呼士有慷慨悲歌杯酒弹剑意气相倾者少罹患即为之决胸臆刳心膂痛哭流涕无已者则其心为何如邪若廼掊鎻裂垣泽及枯骴权夺造化之私惠洽茂育之徳公其视慷慨悲歌杯酒弹剑意气相倾者有间矣一旦天陨玉棺世防游龙逝川莫返大夜长扄琴轸雍门之调歌伤蒿里之音其罹祸患顾谓之少邪即令仆不为之决胸臆刳心膂痛哭流涕无已者是不可得也已昔公首宰咸阳继佐大郡河治民何若风采官曹擅两部之英王命获三锡之显古称良吏若赵中大夫白公魏西门豹公岂遽出其下哉既而权奸扇仵诏狱逮加公独处之晏如谪判宁国人固以此高公矣讐者衔公诬以他事去公官公之来归一无愠色教子课农容心澹漠此岂愁慽婴心汲汲于功利要势者所易及邪始仆被罔在狱公于当路曲为觧原当是时仆贯三木负明刑葢不知公果能出仆公亦不知仆之有今日也今仆既出乃公之墓木已拱把思为公陈视形魄伸展衷曲极平生寃颈顿踣之苦者而今不可得矣且公之葢棺几时也长掩泉圹几日也未亡者尚不知公之亡矧公之既亡又安知己亡者今复不亡邪公邪我邪乃大变邪抑亦恍惚不可为辩邪或谓礼防者之墓有夙草则不哭公之塟已久而子哭之或失之缓审如是仆前所云云又何为邪夫哭之及时者物理之精不可哭而哭之者吾道之穷公之灵凭日月骑星辰御六气之辩以浮游于两间者其必有鉴于斯他复何论哉
　　祭晁次山翰林文
　　维嘉靖三十四年岁次乙卯三月丙申朔越十有二日丁未濬布衣卢柟谨以牲果致奠于故翰林庻吉士次山晁君之灵再拜哭且告之曰呜呼次山君少年起甲科登翰苑声名籍籍于京师方二载未几弃世长徃天之夺君亦何速邪次山钟毓竒秀风思俊朗读书渉瀥瀚无所不至肆之词翰僪佹瑰琦若周之鼎商之彛陈列左右沨沨乎如朱弦洞瑟升歌于清庙也识次山者谓其材鸿气固为福寿之徴乃一病洽岁体孱孱而惫心而疢脉理不治卒骨立以死者谓之何哉昔次山以事如州治余时在论贯三木金铁匍匐道左君睨之曰去余窃望次山额角骨隆然髪丰頥竒歩逺视夫人貌六法象俴薄者弗寿倠而横蹙者弗寿殙囘阐谩神不櫽括者弗寿次山形宇超旷宜跻遐龄而顾不永年者吾葢不得而知之矣说者谓麒麟鳯凰不久畜于家卿云不崇朝而散希世之寳造物者所爱夫次山固天之至寳也既生之而复取之则亦何怪耶夫不可怪而怪之者吾又深痛惜乎次山矣嗟乎次山余刑僇囚傫也以君父子再覩日月是死者复生生者反死将谓天道为不爽耶就令余侍下风闻续论又安可得耶徃岁次山讣至即欲拊棺一哭而阨于贫贱覊于官府万万有不可道者毎辄东望慌汗交作余固知次山将原之弗疑而又幸亮其不果于负徳也次山乗元气上下宇宙其必有歆吾之享者矣







　　蠛蠓集巻二
　　钦定四库全书
　　蠛蠓集巻三
　　明　卢柟　撰
　　赋
　　幽鞫赋【并序】
　　卢柟既用事逮系濬狱与幽囚伍瞀愦迷惑目无日月不知晦朔仰天大息曰嗟乎圣人修身善道立命不贰贤者推运循理以定所天顾柟微离兹宪网问诸造物而已因作赋以自广其辞曰
　　帝颛顼之婵媛兮皇波乎姬姜儃海岱蜿蜒于北陬兮灵宗嘉牒于范阳□云雷之霮防兮踥蹀改此南服淑浚上作甘美兮蹑康侯之芳躅皇杰梧董道以迪恵兮母氏静约而告育曰余梦文杏靃骫于霄汉兮芙蓉晔而尚粹溘焱熖儵而进兮应龙觺觺而下防侦蚴虬以舑舕兮颔仡攫而速端亿错措以羣号兮明駓駓而决眦倐恍怳以陨虚兮觉怀妊而因惎【余母夜梦此有娠】謇余降于卫浒兮防好姱而岐嶷岌青云之伟冠兮挟长剑之陆离朝晞余发于昆仑兮暮濯足于咸池擥招摇以为袪兮履彗星以为綦余长喟其歴之未瑰兮勔修余之菲芳裁薜荔以为衣兮衷芙蓉之翠裳集若以为借兮糅杜蘅以为粻揭旌于兰臯兮税驾乎芳之塘余迅淢靸以髙举兮汩铩翮而颠陨谓曾参之杀人兮谈市虎而成愪苍蝇习习其贝锦兮鱼目敓明月之璀璨嫫母憗以姱嫚兮摈西施之頩娩而自眴蝮虺侁侁于几筵兮戈鋋森森以剚余目既阨余之瘁廲兮又囏之以拲低曼睩彼狴犴兮桀血龂而封瞩窅阗怒以蹲踞兮视将躨跜而矫鹄槛樛以黝轧兮栋倔蠖而黡翳缧纚纚于伏栈以苦余兮仍反接而窘臂耳嘈嘈若有闻兮何迍回而怫防目烱烱以或见兮伫铿勿而复瞆神轶氛曶曶以瀁兮精憧憧而往来觉块然滞此一方兮心而增哀鼷鼠淫喔以啮余发兮魑魅含睇而毰毸傫防防相喃以对泣兮御纠纠而呵护般逮余兮纷豗繄鹏鸟之巢蚊睫兮焉能戢此躯也枕雕虎以燕憩兮又谁知不我虞也悲时晷之遄迈兮曜灵忽其西藏微霜沦而下降兮恐瑶草之不芳髙驰志乎云中兮椉精气而相佯王乔衙衙而弗顾兮赤松告余又荒唐行偊偊独日暮兮安放乎不死之乡横冲波而微舟楫兮天吴摇首而振怒歴泰山之坎轲兮魍魉绞盼以当路猨狄蹇以在柙兮虽轻捷其焉去鳯凰之罹罻罗兮防茇茇之华羽抱郁轸以顝处兮呼苍天以为直戒五岳与向服兮禆河海使听殛咎繇逺以不闻兮武违而莫恻何羣神之丰丰兮灵炳燿而罔恤夫余既不能蝉蜕于兹芜秽兮椉风而长鹜心结思于大荒兮魂焭焭而上度澂青云之霏霏兮飘风回而霁雾载玉女于后乗兮饬丰霳以先路羲和俨以骖椉兮望舒翥而儆御征轻辌之阗阗兮八鸾锵锵以迥步承云霓之氛霭兮灵旂缤纷蟉虬乎翠羽挹朝霞以为飡兮吸沆瀣之精英漱华池之飞泉兮聆钧天于帝庭素女涕泣以淋浪兮间縆瑟而咿嘤虙妃欷歔以结轸兮潜咨语而沉情余凌軯虚而佚荡兮将擥结乎三光撰余辔而驰骋兮问元化于勾芒采三秀兮眺瀛洲之微茫弭余节兮聊解佩乎扶桑睇南州以凌厉兮嘉桂树之丛丛召风伯以驱燠兮谒炎帝于清宫何苍梧之蘙霭兮重华穆以扬灵湘密鳞而防瀼兮二妃胡为而弗从决白门以西望兮觌蓐收于金枢气澔澔以莽矌兮薄晻而谁须觞王母之仙姝兮挟瑶池之芳都指玉胜以为约兮歌白云以相愉荃既媂余以好艾兮絶弱水而进辂齐玉毂之磤磤兮指寒门而并骛轶钟山之幽黦兮令照之以烛龙召武为备御兮勾辰翼乎紫宫托鹥鸟为之先后兮问太乙之缭垣灵剡剡以黝约兮鳯凰承旂而飞轩雷师碨轰以震荡兮烈缺傓烁而施鞭护屭屃以揕余兮阗咤恶而俾还卒揽涕反此旧都兮洁筵篿从卜乎巫咸曰天地无隘兮物无终始变化互渝兮斡流迁徙形气转薄兮或浮而沉造化沕穆兮祸福无门聿性命之难言兮谁知其极万物纠以雰荡兮又安所止息惟大人齐物我兮以天地为庐舎总山川于毛发兮骑日月以为马夫有虞之潜歴阪兮当厯数之在躬夏后胼胝而陟大寳兮季有光于黄熊震龙漦而夏椟兮顾驾祸于周庭白鱼跃以膺大命兮刘氏显而有功奚五羊以自鬻兮由余振于西戎尚鼓刀于海滨兮仲父射钩而桓荣仲连谈笑以却嬴兮胥重茧而存楚条相后而饿死兮赞摇笔以光辅墨不黔以卫道兮孔辙旋而微伍光狷介以自湛兮夷顑颔而振古夫道固无涯涘兮行焉知其所如惟恬澹与寂寞兮斯贞人之攸居从委命而椉流兮游寥廓之乡忽丧我而无是兮观泰初之茫茫余托蜉蝣与游兮曾日月之徜徉忽归魄于壤兮又何足伤勉修余之俶服兮佩芳泽之幽兰纫揭车之落英兮襞江篱与射干饰翡翠而缀珠被兮烂的皪而芊眠组绮缟而飘飏兮下结之以双璠余嫓美而自鉴兮何媒妁之可攀夫君而弗御兮亦余心之防嬛系曰天地緼纶何时明我欲见之心徬徨辗转怀忧秪自伤超轶絶世穷大荒帝极洪洞不可量缄悲归来卜巫阳励志肥遯含大章获我所思乐无疆
　　放招赋
　　卢柟系狱三年形容枯槁智虑殙惄若就死亡太卜巫彭往见之曰圣人虑事逺而识见明夫子怀志防惫魂魄滑异实之弗招迨就之替恐不能渡诸技焉卢柟曰桢榦彊固则魂凝精气専一则神澄余无所用招为巫彭曰夫子孰与屈原踖踖斤斤懕懕扬扬而怀沙湘流穷招弗返【音徒】殚思于师阳夫生不用招奄者既遐而后偁衣长嘷宜乎长逝逺瞑与终古而寂寥焉遂大招曰魂兮归来归来何为乎舎君之脩干散而之四方且捐君之先故独无所徬徨且归来归来阳气杂糅恐君之罹伤且魂兮无东东有巨壑且天吴八首壶鬣血龂且封狐九尾诶笑昻瞠且羿弧狼矢羽日緜沦且魂兮归来不可为邻且魂兮无南南有桑氓凿齿袒操拔釨射蜮是食且俊妻甘渊十日嶤嶷且虦猫交踵儵千里齧人防防以舕其防且魂兮归来离此不可测且魂兮无西西方之气白澔莽旷不可识且吴姖晻昧日月所翳且黑水渊潫茫淠潏且女丑之尸蒙面竒恠且开明人面瞪视屭屃且蝮蛇侁侁蜼豹是植且蜪犬狺狺从首得噬且招拒是司往恐见疠且魂兮归来无为逺迈且魂兮无北北方不可言且烛龙长瞑豹蹲且贰负反防石室圜且窫窳龙首甘人吞且建木九欘弃缤繙且五谷弗育斵冰飱且魂兮归来何逡巡且魂兮归来归来君无上此穹窿且帝神威昄驰使丰霳且豺身鸟喙被发且巨灵渊目其音若钟且操啖青蛇蚴蟉絜躬且防逐人不辍明蒙且魂兮归来慎无往从且魂兮归来归来君无下此黄垆且羵羊顤顟贪婪若餔且卬鼻血吻九头殊躯且颿颿猗逐甘防颠颅且八柱森挺齧若槁梧且魂兮归来君何取悇且魂兮归来憩华夏且羲和儆御望舒防且四时轨运交受谢且玉烛均调昭大夜且昌光茀郁八风华且象纬谐度道光化且魂兮归来乐无射且山岳盘礴五丘延且隩枢窎窅汍流泉且巉翠涟漪兢秀先且偓佺隠沦往来间且琼英玉津碧蓝田且遐探抡采茹延年且琦环呈露俟嬉惓且魂兮归来都便闲且神州华域弥宇宙且伏后姒姓歴帝胄且朝市勔面宫殿凑且冕旒黼扆綦防秀且纮紞藻繂文数有且杠髙九仞羽翏且熊虎翚画拥先后且三圭□侯威神搆且献法惟寛流泽懋且天徳离照多善宥且魂兮归来美休遘且豕韦东壁康侯神且浚宫有严次龙鳞且户牖闲静媰嶙峋且魂兮归来防亲臣且夏屋阿阁抗虹梁且旋室防娟饰璧珰且三阶平墄黝垩章且方连罘罳缭金纲且玉女牵牛闚緅窻且偃仰俨雅交佩纕且兰风靡离浥蕙光且曲屏雕疏被芬香且朱缲防洁画长廊且圗绘谲佹娇飘扬且砻熏珠箔鴧翠翘且碧瓐缗县熠琳璙且金缸衔壁幪绛绡且象俎玉楼蒻组绣且绮缟缤纷罗帱髙且珠被的皪缀琼瑶且隋侯夜光兰烛华且炯开洞房徴女娃且分曹代御靓婉娥且周郑艳女粲芬葩且长若落英艾鬖髿且纎纨绮縠嫮以姱且调中易心都其可嘉且肌理腻靡柔恵婉且靥辅具齿宜笑嫣且蛾眉聨婘目光烂且长袖善翳恵音叹且曼睐微波流视盼且精彩神授志弥娈且琦姿艳逸殊瑰变且扬诗约礼靖不乱且离宫别馆侍君之宴且桂区兰畹密彤闱且缭檐鬬楶盘云螭且穹台倚榭凿方池且碕礒小山扈溶涯且芳若射干施葳防且毗衃芙蓉縁波湄且文鲨赤鲤从塘陂且琼簪珠级连姝丽且椉茵步辇极游嬉且魂兮归来无久违且庖廪肆事殽馔盈且黍稷防麦剉香稉且秦薤蜀葵吴盐蒸且越橘甘酸孴榛蔆且苦醢咸酸八物丰且胾脯靡凿脍弥精且駞峰熊蹻姜芷馨且胹獖炮麛桂椒行且鰋鲔鳢胆爚鹄鹒且鲜鸐臑鼈膳铏羮且五齐三臡羞豆腥且酪泽苏腻歠脂莹且罍樽刻镂云气萦且玉酒防滟九醖清且灵和希液夏凝冰且瑶酌芳洁娱协情且归来故塾媮乐有宁且西清东序列巨虡且应抟拊考镛鼓且倕钟句声埙箎敔且云门五茎蹈大武且大雅既希郑卫陈且女乐骈进簇巾纶且新声絶妙穷徴音且激楚结风阳阿繁且美人半醉色靡徴且明眸皓齿扬朱唇且目略微眄遗精神且竒服交珰望之若云且二八鴈次举赵舞且飒防鹄惊鶣下且凌厉赴节动媚妩且竽瑟阗奏枹鸣鼓且羽纶鳞回絙双庑且吴歈宋音递绵缕且危筵离彻借氍毹且促觞交膝堕簮襦且沈湎继夜劳珍厨且醁酩解酲戯侏儒且防鹬眈诡觊觎且鞮鞻韦靺仪林胡且蹑铦蹋防縁都卢且娱酒既终步櫩衢且周览岐视聊踟躇且摅翰撰思文璠璵且同抒赋歌毕欢娱且魂兮归来恣所图且琼毂翠衡驷六防且旌斿承云建格泽且貔貅拥趋桓辉赫且弧旌枉矢载鹰猲且罘罝遒被防逺猎且八陵十薮虞羽骼且麒麟驨虪伏圜栅且鋋连騊駼蹂防貘且鳯凰鷟鹄鷆鸿且鹔鹴鹍鸣幪媁婳且夐搜摭逐弥平陌且血轮割鲜多躏跞且游戯倦言旋宫且较施创刃招友朋且重觥错几张华灯且伐鼓闛鞳铿石钟且絶夜连曙啸歌且樗蒲角巧有瑶枰且象杯犀齿五木行且一呼十卢射先名且剥柏踔踸白日穷且怀思长铄夀冈陵且魂兮归来永安贞且淫佚纵度贤圣嫌且周穆八骏康游畋且有穷不轨譊陨颠且肉林酒池商辛殱且惛鉴不逺魂匪湛且三后五帝宪章防且盛徳昭屇四海圜且馨香至道彻九天且丘索坟典载籍馣且礼乐苑囿文治渊且魂兮归来端视瞻且乱曰青阳揽辔兮万物发生桃李灼华兮芳杜蘅怀君之故兮超慌惚游览髙举兮穷淹沬苍螭驷驾兮杠虹旗飘风往迎兮君不来魍魉睢啸兮从后先被服薜荔兮饮石泉松篁丛霭兮杳不见天背行诱骤兮駞堂隍周游上下兮归故乡若木敷华兮翳阳灵白露瀼浩兮臯兰辞荣时不可再兮日蹉跎鸿鴈嗈嗈兮水扬波崇期恢旷兮芳草茵方轨结骛兮车辚辚卫之浒兮伾之南云溶溶兮发澄潭睎灵驾兮步晴岚魂兮归来胥盘桓
　　惜毁赋
　　太隂为室兮丛栈昏云黮防兮杀气沦防魍盱笑兮鬼啾啾鼯防呻吟兮虺蛇蟉虮虱鳞鳞兮被发鬤精淫恍惚兮轶上苍圣泽霈兮澧澧周道砥兮有枰狡童兮轻佻駞陂陁兮逍遥伥兮趫志骄蹇越荒唐兮华淟涊恫兮颛顽兮弃鹓鸾竒鵩鸧兮从嬉攀网罝绕被兮矰机纶捆徽纆窘触兮殷忧结轸祸延考妣兮童穉离陨室家丘墟兮茀靃茷隠寘身圜墙兮夜长虹霓为孽兮日无光痛哭旻昊兮结愲招帝阍兮沬般自列兮莫闻痛际天兮我柏往者逝兮匪追淑将来兮安宅槛虎豹兮熊罴文威絶兮孰所为宪皇网兮寃颈反旧乡兮何期山巃嵸兮緑桂枝禽兽号兮猿猨啼羁縻兮离忧长苦兮物类我思
　　秋赋
　　楚襄王与宋玉游于云梦之台舍兰台之馆浮汉沔略江潭射杨林眺蒙山游旌蜿蟺法象纬婳辉防三湘气弥七泽猗兰幽以承佩芳桂逺而延轭辇瑶华之缤纷翔翠羽之鶣于时凉月悬珪白露凝辉寒风鸣条微霜霑衣宵雾霭兮逺山崟暮烟横兮长河湄王乃抽牍揄翰以命宋玉曰畴昔云梦之游子大夫为寡人赋髙唐未及兰台之驾子大夫为寡人赋雄风方今日驰虞渊鶗鴂先鸣汘漫凄漺无以摅情子大夫未有説乎愿为寡人赋之宋玉于是逡巡改容释位离次跪而称赋曰臣闻天地无阂乾坤斥衍刚柔沓分时序交禅春华发荣秋实振晏其为体也博确鸿固専翕防凝收敛象类参伍元英干健不息弼成罔极上备天道下全王徳秋之时义大矣哉夫其朱明既退招拒斯昻蓐收弭盖少臯弛装辟白门肃金方韬炎飇激清商焦溪涸而不流沸潭潜而弗扬尔其为气也氤氲胶戾濞頽隤蓊翳纶掣蹠礴霈噏噏忽忽撞搪磥若乃触土囊污汚之口噭大水圈枅之窍熛厉叱嗃回戯突啸耾勃砀骇踾踧攅号倐拂改节和喁稍嘈崪兮若促弦柱而摛筝迤兮若逸挤攃而鸣埙嚣絪緼窳圔横酸郁陶尔其为容也澹淡晻曀皓暠曭防斥坱漫廓落鸿敞荒裔凌厉上下防防黤霭转薄游氛轶荡纷态横出蕰□掁惘萧瑟寂寥恫恨防凄孤臣孽子迁客弃妇莫不感心伤气流涕増欷尔其童濯崯巘分披嵓防离案衍宣回防壑泐岸峥嵘羣山肃索刘厉弥平寂寥空防于是清海落长江抑舄泽荧扶桑潜渫浡潏密鳞漰瀼霜凝龙窟霰落鼍房鲛人泣珠海童灭光阳侯冯夷天吴像魂销魄扬率悉怆怳若乃芟縻淼蔚泬寥林防隳葩榙伐萌沙橖系精于松桧之林猎芳于桂椒之圃被杜若委庭兰蒙江蓠夷射于翠叶紫茎朱萼秀华随风振绮应日倾葩于是鴈游江浦雀流海滨燕归穴蝉寂穷林蟋蟀宵征鹍鸡夜吟隂凝气□万物凋瘁倘有后敜后时削迹未逮披零雹冲冻拆跂裂吻而死者不可称计若夫志士坎防中人薄寒蹇产淹留感时增叹恻扩迮节忿瞀溷慁憭慓于邑絓结弗变此夫闭藏万有撙节造化忌盛忧满唯秋之谢王乃乗戎辂载素旂服白玉驷云螭居明堂命将帅诛暴慢明好恶严断刑脩法制缮囹圄决讼狱感气顺化应时承治所以张弛乎仁义之道弥缝乎礼乐之文于是东渐西被恩殚无垠脩臂凿齿之邦结胷驩头之民幪鳯凰箱麒麟絷猛兽笼文禽荐上国充珍肆于昭聿皇万万嵗
　　天目山赋【为孝丰封君南山吴公作】
　　吴王夫差畋于具区之野王孙弥庸骖乗大夫申叔仪御王望见天目之观嶻防嵭嵣会凌云桡茀郁轮囷薄乎中霄王命弥庸眡之对曰兹所谓灵祲也王曰灵祲何如弥庸曰昔禹封九山含精畜云触石吐气湠漫龙鳞蜿兮独上剡兮阤崺纷纷纭纭莫知所以尔乃滋草木旅禽兽防僪恠填珍媾骈田隠爚万物弸荟畴昔之见无乃近是于时申叔仪进曰大王察弥庸所称纎懱参离巨体戾可谓防造化之渣滓而瞢于盛徳之符契者矣且夫维扬之澳硕人焱起翩兮若威鳯苞彩翔秋旻矫兮若游龙凌倒景升河津皢兮如日渥兮如云变化无方孰者为隣伯啓毓于竒石傅説骑乎箕尾兹山所以发精于哲耄作镇于江汜若夫摭草菹之见□颊舌之谈臣虽仳陋荒□所不敢闻也王曰愿为寡人赋之叔仪曰唯唯
　　惟吴后喾兹夐壤兮嬃女其岑隈竦挑陗之岳兮辽萖乎卭崃陟翠微以媻姗兮径造天之崛岉踞虎豹而兮紽众山之蔚防礹峤之跟蹡兮峘矍矍而掩袭馺沇沇以轥轹兮巨石崭崭之獝南屿屼嵝横山峣峣灵岩玉华郁律崒岪防嵳波掸援獠碞洞嶰浍穵豁豂谺沕霩劫牾佹倾﨑崯□防磷礨脽礐防譠隤靡横遌蹠盭彳亍拉拕睢洟蹲鸱哕霍山下还眺层峦防何烟烟云霞蒙澒崝嵤天霄防防宗霼靉澹乗风潇捎如嘼扰冋若禽翺目不转睐艳彩四畅渗淫离褷莫能形状瀑防傍涌离潭瀐□龙湫荻浦灵溪磢踖淈乎混流汜滥蹻蹶﨑石触唐防潏乎湓怒汹浻澎□防防防犺齧腾漺涝解防横流纷霈潼沫髙厉皤如白马偃绌羽葢防僤咈喟汩汩去濑凭陵磒壑碓投靁防硞潾隠砅轰訇湱滮滮泧泧潗防灊鏏枝洔蹇产漂驶淼茫逺输纡余东逝永辞天墟漭沆潒瀁安节长浮渨□濥瀹潴为后湖于是水虫恠错暴于洲渚鼋鼍蟾蜍鳜鳗鲤鲛人渊客呀呷龃龉魂魂鳞鳞踏遝傍仵珍水敷荣璘豳丛生琅玕翠蒨瑚赩呈偃仰岐眄中摇目精灌林葱薉葩华掩防纠枝龓房防防砢儡仳离骫风流防蔼随波潭沲婀娜芔芾浥彩翠霞吸精沆瀣纎柯嘤吟飕浏慷嘅緸寃陨抑或象笙籁寻变驰险八风肺沛冯虚聴响使人心愦麛貜父狖蜼猓然防獌魋谷獑胡防蝯獜龂坐啸裂眦互瞮惊透护略幂歴半防超巉巗腾陭岸捷防茸悬絶涧羣狯狡健灿兮若浮云曾不可称算周览堂密隒隩弥陁芳草靡施秋兰蘼芜唐蒙留夷鸢尾胡绳楚蘅江蓠谸谸绚绚茻茻萋萋肸蠁闇薆芬馥棃披鹪羣游蹷扬躽翼瞵视嘲咋毰毸藻臆鹬子鵹黄鸬诸鶗鴂戴鵀石鸟鸒斯苍鸹翚防陆离戯游山岊若夫琛希之赂金鑛涵朴云精爥光琼支昭华璇英白珩蓝田缥碧赤霞流黄防磈山谷衍溢陂防碕岸不枯林薮辉润滋液防光彩防煴于是乎岳灵拥畤川后聮蜷百神焱雧儇儇燀燀泰乙荐鸿祗御蜚防翔蚩尤骛靡蜺旌駞翠辂飚旋电掣阳嘘隂沍煜奕偨俿萃于丰处瞗秀竒亶彻显老瓌琦伟长双颧日表方瞳星烂鲐姿云袅宏懿俨雅俶傥要藐佪翔于道徳之林猎弋乎神明之囿览观九族之有亡与闾阎之变态锡羡余恤不逮缮桥梁虞婚配裕后昆扬昭代金紫璧耀冠盖云屯拟迹万石越彩入闽然后肆志乎游览履巍巍涉漫漫坐穹石挥五弦舞白鹤泣猿曳緑卭之杖践赤玉之舄浩浩乎葛天氏之唱偓佺负局羡门安期或命石髓或翳紫芝相徉于洪崖之涯洪河清昌光郁麒麟游鳯凰至蓂荚生黄龙戯泰华砥崿衡霍增靧风云交通皷舞忭防信壮乎天目之大享灵长于亿万嵗
　　酬徳赋【并序】
　　昔谢宣城作酬徳赋以报沈侯彼特腴风雅之赏嚭国士之眷尔柟自庚子嵗被诬系狱十年余自分朽髊永絶人世赵王殿下悯然锓柟四赋洒以睿藻用雪梧台之寃壬子冬柟既以上命平反乃如赵朝谢王哀其穷锡之珍馔肉药宠龙涣瀚天日叠耀方之宣城所感为徳何如然神以理超情以文遣匪辞之丽斯焉取酬于是因谢名篇聊着鄙赋其辞曰
　　唯岯岑之培塿兮黎水淆而停秋淑气殚以渧兮谅非之多尤羾蠛蠓之微姿兮顾厉响而长浮尔乃嵗既暮时将竭寒螀鸣流芳歇摇落洲渚泬丘樊千里直视黯然销防情感鹍鸡愁凄断猿怅氛浊之褊狭驰清想于天慨夸父之邓林吊烛龙于昆仑緤余马兮扶桑枝涉余轊兮桂水湍拾江妃之明珰跨湘灵之翠銮于是嵓巘互起江河横变封豕卧啼雄虺坐眄夙露伤足晨风瘁骭汩海济以倾檝歘凌风而鍜翰岂苍蝇之防玉实萋菲之交煽囚圜土兮曵长缨俛寃颈兮泣吞声仰飞鸟兮不可攀思日月兮何时明嘉虞卿之撰籍希黄覇之授经简一阅而三叹防竟夕以九升志沉缅以郁陶气于邑而填膺挥思彤管裂衷竹素秋澁就章风谣托赋信隂阳之迭运韪亏盈之无愆将长号于帝阍赖造始于英藩伟神圣之授彩播天人之名篇涆沥液以淫漓纷藻润而芳姸振金碧之琳琅炤丹雘之防斓羌云涌以霞驳倐龙变而鸟骞皎若凌天河窥织女云汉之章锵若升清庙聆师防洞瑟之弦隮末伎于何李借隆誉于谢田翼二京之可绍埒三都之并翾警司命之炯防欵士师之酸言尔乃声流臣工华照八表市虎解防亭姬雪惨返景崦嵫合劒龙沼起灰骴兮发夜台披云雾兮天门开揽衣带兮非畴昔聊踯躅兮心防哀于是缓贰负之虐械啓华表之灵思虽城廓其如故已人民之半非陟北堂以傍偟痛考妣之先违二稚逝以如往一女殒而方归彼蓬妇之苟活亦老丑而堪悲涉园亭以凝眺见蒹葭之苍苍桥偃蹇以断石壁陊阤而横窓云幽咽于翠岫叶萧瑟于银牀瑶草委兮菸壑桂枝凋兮垂墙望佳人兮不还嵗将杪兮怨长于是季冬严寒北风骚屑江云结冻海烟飞雪苍隼凌颷代马警节迈世怀贤衔恩赴国仰攀防岏俯涉清洌揭阊阖以延伫遵玉阶而屏营壁连钱以衔缸牖疏镂而琐青烂昭华于东序袅翠葆于西清拟承明之彤庐或钧天之帝庭冋虬顔之萃渥冠日表之竒荧侍螭头以陈辞抚龙翼而若惊尔乃玉音纶发神衷璨亮天风四敷春阳叠畅八珍馨流三臡芬飏駞羮已霑鳯炙再贶醴酒陈兮泛翠澜醉起舞兮娇朱顔愿君王兮恵一见夀千秋兮歌瑶坛精髣髴其如思情邑郁而弗安步徙倚以陛涕淋浪而流泉将振翮以遐举忽掩臆而长叹云郁以凝盼悲风防而无端昔圜门之多险婴金铁之拘挛效魑魅之微躯望豺虎之一餐敢谬想于烟阙览清辉于鳯鸾徳裕命而匪测恩润身于无埏幸濡翰于蓺圃衔一羽而塞乎巨川乃为之谣曰若有人兮沧海湄吸光景兮驭云螭时蹇产兮隳渊涯宛将逝兮长离思大人造兮参南离恢寃网兮超涂泥恵芳腆兮恩不訾诚既感兮我心悲揄丹悃兮歴赋诗弥亿万兮英声垂
　　夀成臯王赋
　　梁孝王防宾兔园相如在位王授简于相如曰寡人夀愿为我赋之相如避席再拜曰唯唯夫夀天地之希龄大王知夀然未闻王之夀大庶人之夀小也王曰庶人之夀何如对曰庶人凡伙品类各异若夫竒商巨贾征戍之客工浮游田父局蹐黄冠袘缁衣闲适每遇诞期佳思聿兴殽酒矜设招致友生缛藻匪施淫碧无倾帷幔起兮露色寒琴调急兮霜华凝曾为欢之防何旋纷扰而咿嘤若大王之夀元辰未屇百司豫啓琼珠之宫金华之里象栖屏鸾茵犀几穷竒怪兽含香上馨云气四散化为僊灵绮丽慌忽夺人目精于是石渠金马之士遝坐骈至充乎后庭炮翠麟胹霜鲸宴素日张金灯攘皓腕之鸳袖映绣柱之鸿筝调采菱之艳谱发遏云之新声歌曰帝子降兮金井寒集瑶池兮骖白鸾隮遐龄兮千万嵗与佳人兮长盘桓尔乃分曹投博飞觥举白促席交膝簮珥狼籍玉衡斜汉金虬水澁然后敛仪肃容悄然言别扬旍离馆回銮东阙此所谓大王之夀非夫凡氓所得拟也王乃释位就相如坐以酒觞相如曰寡人之夀若是其大微子之言寡人弗知也是后益亲幸以相如为上大夫
　　怀隠赋【并序】
　　怀隠赋者明处士卢柟之所作也紫泉山人周子栖隠东山岩亭亭峙森邃巉石离树望之苍然蝉蜕之士尝托心于此焉柟久婴苛防沉思泉石于是因山人推尚防为斯赋是足贻笑向平云尔辞曰
　　大岯轮兮幂东郭嵼岥岮兮深林薄山势峬峭兮石争豗谿谷谽砑兮水潆回霱云霏防兮触河隂茫横被兮张夕岑怊怅无侣兮发啸音杳然絶响兮肃心魂搆元气兮为坛葺朝霞兮缭垣旬始兮结绮疏揉列缺兮萦櫩瑶草兮堂下若华缤纷兮照予天潢兮摇波鸾鸟习进兮日歌以舞山中人兮搴桂枝狎文豹兮旅熊罴践石梁兮贻所思县藤千仞兮邈不可期憭兮瑟山圠岉洞嘈嘈兮魂髣髴兮廓伥兮壑禽嘼轧防林兮超汗作嶒峵嵺嶋兮磈礧碖碅龂獝佹兮芔翕粼隠树沓杂蚴兮防防轸茑萝施□兮草蕴鷐风鸧兮怒啼血瞫貜父猿兮惊透健陨赑沸猋猋兮飍飍兮敃敃麋鹿兮豺狼睠顾兮以行嵗暮洋洋兮嗟无聊霜霰下兮北风飗蛟龙逝兮螣蛇游山中人兮奈何羌长兮攀桂树以淹留
　　泰宇赋【为孙滑县作】
　　爰有东海大人先生北游于空同之野返驾于广阳之丘憩豢龙之馆戯灵昌之洲驭轻飚以尚羊兮曳卿云之烟翽将髙举以獧骛兮游放志乎天外致明神之澄爽兮乃精一是僾镜吾之无纎翳兮□【音穴】霛【音灵】窙【音嚣】【音咬】咸万寂之涸会日月暾昈列宿逶行垂景岑夤荒勿无疆【音瑶】歕礴之混阬沕以坱圠缅积清之邵亢廓峭【音峭】防【音岛】以旁魄倅翃鳞以防【音戯】浡【音拨】蹄髯以逪奭奄灵怪之昆防【音防】旅防炀以泡燡尔乃前引夀华后蟠烛隂左防肝榆右傶邓林邈钊旷以防离袭馺以闗【音分】揭阊阖而□曜灵閜【虾上声】营室而僤【音突】夜光慧□谲而防【苦讶切】飞防铦列缺而薉丰隆沛诩诩以封倐烟【音公追切】烟以芒阙昆仑而韏【古万切】符禺蹶泰戯而掌空桑跪夸父而摍卭崃颈帝囷而俘大逢讶育遗而洗幼海罅【虎嫁切】鳀壑而【音匣】流黄碎五岳以兑崟瀺波乎九阬珥明月以为县赤霄以为裾沓纁翘而曳虹晕带贝叶而摄云霓冠崭巍而防【音它】虚蹻径不周以少留浮气车而逸神马表乗黄而服駏驉使钩辰按辔嬃女为之御青龙衔光以烛卫白虎拥钺而先趋荧惑司法以警道太白斩关而建旟蚩尤之伦璘防焕耀以吐烟捷雄防而荷垂云枹雷皷而震天陬槛环拘而践围斮天愚而轹泰鸿齿钦防而【音昆】略玃防山皷而折计蒙劈巷溏而防据比挫陆吾而阤骄虫抶英招而列蛸防耗而殊竒潎【匹妙切】六合之鸿梫泻九域之纷洿聆金铎之磅银防【口计切】赤舄之委蛇党姬文而鉴哲髯偕髙密而闲重华祖伊祁而援青阳将栖迹乎黄帝之途优哉游哉嗟吾泰宇歴万世而谁何
　　水亭赋
　　太原王公好水亭客有美而赋之者曰伊彼翼野参井攸分旁□瀀疆防峊嶒囷槩泰清浮三渊氛緼郁律霞駮绮纷防曃蔽霭含隂吐阳若鬼若神乃毓岑灵挺休哲擢方英考隠涧石摭幽泉野爰搆水亭汾堤之下傍引濴澜上防菀栁渟汳涩緑幄密偶石戸壤父此焉托处若乃春阳告谢朱夏骋途炎飚歘烈爄熛霞翳羽盖鸣翠驺祥鸾鸑鷟翔乃先驱尔其珍怪琇美沓其阿瑶草翕赩蒙其巅麟角驯扰游其后龙鲤出没涌其前于是召鸿生延鮯叟陈乐方命罇酒籛铿辟谷以蝉蜕羡门服气以蚴虬鹤二八降乃天隅延颈长鸣飞飜迭扰云光殊覆赮防四兴纷纷轮轮合遝杳于是为鸣鹤之歌曰曳僊衣兮何翩来广漠兮集层轩夀天老兮歴万年又歌曰涉沆漭兮缉荷亭览日月兮东西生鸣鹤且舞兮希泰龄嘉至徳之昭旷应皇运以来臻奠珍璧于清坛荐馨香以摅诚介兹景福緜如冈陵
　　昆崘山人赋
</div>
    <div class="pagination">
<a href="蠛蠓集.html">上一页</a><a href="蠛蠓集.html">1</a><span class="current-page">2</span><a href="蠛蠓集_page3.html">3</a><a href="蠛蠓集_page4.html">4</a><a href="蠛蠓集_page5.html">5</a><a href="蠛蠓集_page6.html">6</a><a href="蠛蠓集_page7.html">7</a><a href="蠛蠓集_page8.html">8</a><a href="蠛蠓集_page9.html">9</a><a href="蠛蠓集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
