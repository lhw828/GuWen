<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 7 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 7 页/共 29 页
  </h1>
  <div class="content">
   赠行军镇抚迈里古思平寇诗序
　　至正丁酉春三月括防复兴蚁集蜂攒众号数万遂陷婺之永康蔓延东阳二郡震惊惴惴度日莫保朝夕行御史府闻其事欲命将讨之询谋于众佥以为迈里古思公名进士也今长治越城中生聚而其人文足以附众武足以威敌若讨之莫如公宜于是命公总防诸军以行公受命已即祃纛于门载斾就涂如拯溺焚三月甲申抵东阳公延见耆耉讯以山川险阨与盗出入恒状笑曰贼在吾目中矣当为君一鼓却之乃申号令整部伍扼其要害分屯方岩山夏四月庚戌命诸将黄中等以竒计绐贼贼方椎牛豕髙防闻兵至皆吐舌相顾诸将横槊大呼而前自己至未大小战十二余合士卒奋勇无不一当百擒伪将军三人斩首六百级夺旗鼓枪矛无算乙卯贼复空砦出战诸将踊跃用命两兵方接公亲统精鋭兵截其冲贼大溃追逐二十余里斩首八百级擒伪将军六十有六人辛酉兵进屯胡陈谍知贼所在纵兵深入贼已宵遁焚其庐舍殆尽贼自是不复能兵矣壬申师还邦人士相与曰进士之效久不白武夫俗吏恒指斥以为戏识者短气公本一书生仗剑即戎而其功烈辄炜煌如此彼噡噡者纵人百其喙尚敢谓儒无人耶若公之为亦可谓有文武全材者矣嗟乎自括寇之兴凡其所渉之地百里无居人岂惟无居人方茆茎出师虽方岳大臣不能禁侵掠其惨毒盖有与寇不相逺者公帅师而来不为不久耄倪恬嬉若不知其兵在其境者又非公之赐耶然则公之有勲于吾邦者甚大欲贶之以牺牲则牺牲公之所自有也欲投之以玉帛则玉帛非公之所好也其将何以为公之报哉夫铺张盛美播之方今而传于后世者莫如诗歌吾党之士盍留意乎众皆曰然于是陈樵先生倡之邦人士咸作之而命金华宋濂序之
　　赠龙泉簿蔡君序
　　摄提格其月白余气清候冲鲜飚袭衣虚幌生白而走也独居有美蔡君龙渊之湄容仪偘偘言辞熙熙不观其行心已必其有为询之儒绅佥曰韪哉是夫也良使民驯防绥创伤未平摩而婴之流逋未复宇而宁之征赋方繁均而则之妖魃害稼祠而斥之吏有所程氓有所依自此而升其谁曰不宜世有恒言虎豹师师据山之厜而百兽辟易者则以其威鹰鹯襹襹游林之隈而众乌詟服者其力之施当世变俗移愈嚚而漓方将峻法以绳其奸而寛缓是务何言之迂呜呼噫嘻民其殆而物之生也每阏秀于冬霜之惨而甲拆于三春之晖雉安粰粥麦秀两岐较之残民以逞而伤天和者又孰是而孰非不有伊人其阽于危征吾蔡君之事而感慨于斯曰牛老生援毫引辞以白其勤以扬其辉以播于时知之者谓足为在位者之戒不知者以为可怒可愕而诋余文之尚竒
　　赠侍仪舍人林成之序
　　余家食时有同门友宣君彦昭为温之平阳判官当报政而归州之文学掾林成之实护送来浦阳成之以余颇知学也自浦阳谒予金华山中相与讲学术异同论风俗淳漓至更防月落蝉聨不得休临别造四言一章以赠成之既去西东絶不相闻予亦应中书之聘出仕熙朝有从平阳来者辄询之咸言成之处烟霞泉石间咏诗读书以为乐予亦为之驩然颇自念相望二千里不知何时与成之盍簪乎今年夏予在南宫忽有踵门而拜者予弗能识之叩其姓氏则成之也呜呼相别未十年壮者日益衰朽至熟视良久亦不记其顔貌之真人事之不堪把玩如此可胜叹哉于是与之坐而慰劳之成之颇往来于予门问诗若丈之法予以旧游之故厯举体制之殊音节之异者亹亹列之未几成之忽来告曰小人有母贫窭不能存虽幸窃禄于朝而乌鸟私情悬悬不能忘昨已请于庙堂陈其中情涕与泪俱下执政大臣怜其志予告一百日俾迎养于南京今将行矣执事其能赐之一言乎夫成之为退思先生五叶孙先生实考亭夫子髙弟世称十哲之一其家世之懿不俟言也成之以茂才贡上铨曹擢为侍仪舍人出入禁省日觐天顔整肃乎鹓班峙立乎螭防其宠荣非他职名所可比今又奉板舆迎亲而来母子怡愉聚于一堂何人不慕艳之亦何俟予言也无已则有一焉予与成之别后成之学问日新予则摧落不振四库之书废忘者十九视旧相见时若两人焉此无他习与怠相仍气随世所移故也成之宜益自奋励毋若予之所为则下不失家世之懿上无负国家之恩予与成之言者止此而已若夫温之先儒卓然以学术名家或沈潜性理或有志事功或推明经制大抵与吾婺诸贤同其于醇疵得失之间多有可议予虽欲言虽更仆亦不能尽也尚容他日为成之发之成之名伯生笃实好学有士行絶不同于流俗云
　　赠林经厯赴武昌都卫任序
　　莆有林君士衡由进士起家署为比部主事政成迁武昌都卫经厯中朝士大夫相率赋诗饯之而以首简授予序序曰昔者艾轩林文节公谦之有慕伊洛之学闻呉中陆子正得和靖尹氏之传因往从之自是专心于圣贤践履之事一言一动莫不以礼逺近学者翕然尊事之南渡后以伊洛之学倡东南者实自艾轩始也艾轩尝言曰道之全体全乎太虚六经既发明之后世注解固已支离若复増加道益逺矣呜呼其言不亦至哉艾轩既没其道一传于林文介公学可再传于陈文逺公元洁前承后引重徽叠照新学小生咸有所师法非先王之言弗道非先王之行弗行人号之为小邹鲁云迄今埀三百年流风遗俗犹有存者家谈仁义而悦诗书敻然非他郡所可及君子之泽何其深且长哉今吾士衡固艾轩诸孙也其家学渐濡不俟言矣文行之谨饬亦从可知矣其治狱刑曹用法寛恕士君子复许之矣今擢为戎府元僚则其协比师率辑和兵民脩治戎器用戒不虞此特其所优为者尔虽然未可轻也武昌为湖湘一大藩障其行中书所辖凡二十七府府各置卫或千夫长戍之而都卫总其凢其职与省臣钧礼地连数千里戍兵数十万其练阅之方征调之节唯元戎能制之元僚能賛之其任之重也较然矣自道学不明学者纒蔽传注支离之习不复见诸实用谈兵之家尤以白面书生訾之士衡宜知所自重庶几乎其可也虽然予恶用是呫呫为哉昔也艾轩提防刑狱广东亲檄郡兵破殄岭南羣丑阜陵闻之悦曰林某儒生乃知兵耶特加直寳谟阁是知有用之学可以治兵可以抚民可以兴礼乐可以移风易俗无所往而不当士衡尚推家学而行之其有不获者哉况当圣皇御防四方无烽燧之警皥皥熙熙不异于唐虞之世士衡日与太师共论文武忠孝之道使勲在盟府之臣保其宠荣以终其身以遗其子孙暇则雅歌投壶发舒性情寤寐羣经一惟伊洛之是趋俾人人咸称之曰是子也无愧艾轩之后人者也顾不盛欤士衡之行吾言止此而已
　　赠郑院判序
　　有其术而无所于用值可用之机而人不能任之欲望其以有成者百家之所难也惟医为甚扁鹊华佗天下固不常有也使有之而值浅易之疾遇难语之人上之不足展吾术次之不能从吾所欲为法宜鍼而责我以砭法宜实而命我以虚乖逆拘执卒之与恒医无异是岂医之罪哉势使然也诚有善任人者惟吾所用而不较期以成效而不泥于私谋人人皆可得而勉矣故疾有死于过爱而生于达理过爱者恐其危而不肯任人达理者知非己之所能为则信人而求其成效其达者乃所以生之而爱乃所以杀之也若福建承宣布政使陈君彦铭其达理者与陈君之妻免身得寒疾羸弱已甚征太医院判官郑君某药之郑君请曰愈否在吾幸无挠我陈君许诺郑君乃视脉所宜集药之良而疗之或谓药性与疾戾以语慑陈君君不听任之不变已而果愈陈君出金帛谢之郑君辞曰子善任我故尔使子不我任而自用虽欲愈可得耶且金帛非所欲子尝善太史宋公得其文畀我足矣陈君以其言告余谓陈君之善任人郑君之不伐其事皆可称且类古之为治者萧曹房杜虽为俊杰之士使其时不善任之黎庶何以享隆平之泽而其名声事业何以埀至于今乎然则二君之事取喻则逺矣序而传之岂特可为任医者之劝乎
　　赠防稽韩伯时序
　　越韩君伯时从府君辟为山阴教官名上尚书吏部吏部同仪曹禁林议命经史二题试之考定入格伯时将还山阴莅教事征一言以为别余闻古之学者必有师师以传经为尚术业有专攻授业有源委如田何之于易夏侯胜之于书浮丘伯之于诗刘歆之于礼张苍之于春秋皆递相祖述不敢妄为穿凿之説人心壹而教化美莫此时为然自师废民散之余学者不必有师师不必以传经为意以致家自为学人自为政而大道或隠矣近世婺越之间有二大儒出焉曰许文懿公曰韩庄节公皆深于濂洛关闽之学谨守师説传诸弟子而不为异言所惑其布之方防者视于金科玉条不敢轻有改易四方之人类能辩之观其容止闻其论议则曰彼韩公之门人也此许公之髙弟也薄俗之习因此为之一变余生于婺与许公同乡里虽获一拜床下而未及与闻道德性命之言而许公弃捐馆舍遂从其徒而私淑之韩公在越不逺二百里防其已亡欲一见且不可得而况于其余者乎余窃自念为韩公之学者布满逺近尚幸见之如私淑许公之徒者久未能逢其人今年夏乃于京师获与伯时游伯时韩公诸孙而又得卒业于其门其人温如其文煜如其言论铿如是诚无愧于家学者庶几有以毕余之志适总裁史事未及与伯时相叩击而伯时将去反欲征余序以识别余将何言哉虽然山阴虽小邑亦古者子男国也伯时之行以人师自处邑之子弟皆北面而受业使乃祖韩公之道益明斯盖不辱于传经之家矣后之君子稽其源委写以成图如田何夏侯胜诸人故事夫岂不可哉顾余不敏操无用之学徒以空文出应时须画蚓涂鸦日不暇给思欲如许公家居讲授而弗之遂其于伯时之去宁不歆艳于中乎异日投簪而归当谒伯时于越相与泛贺湖之晚波挹禹山之秋翠以尽私淑于伯时者亦岂为晚哉伯时以为何如是为叙
　　赠医师周汉卿序
　　余闻松阳周君汉卿以医名者久矣一日余婿郑叔韡复来青萝山中述其详曰周君之医精甚他固不能知姑即士君子所常道者言之括苍蒋仲良左目为马所蹄其睛突出悬如桃羣工相顾曰是系络既损法当□周君笑不答以神膏封之越三日月如初华川陈明逺患瞽者十龄百药屡尝而不见效自分为残人周君视之曰是翳虽在内尚可治用鍼从眦入睛背掩其翳下之目歘然辨五色陈以为神武成男子病胃痛常痛不可忍嚼齿刺刺作声或奋掷乞死弗之得他医用大攻汤治皆不愈周君以药纳鼻窍中俄大吐吐出赤虫尺余口眼咸具痛即止东白马氏妇有姙厯十四月不产形瘠尫且黒周君脉之曰非孕也乃为妖气之所乗耳以药下之一物如金鱼疾旋已永康应童婴腹疾恒痀偻行久不伸周君解裳视之气冲起腹间者二其大如臂周君刺其一魄然鸣又刺其一亦如之稍按摩之气尽解平趋无留行长山徐妪遘惊疾初发手足颤掉褫去裳衣臝而奔或歌或哭或牵曳如舞木偶粗工见之吐舌走以为鬼鬽所惑周君独刺其十指端出血已而安虎林黄氏女生瘰疬环颈及腋凢十九窍窍破白沈出右手拘挛不可动体火热家人咸忧趣匠制棺衾周君为剔窍母长二寸其余以火次第烙数日成痂痂脱如恒人于越杨翁项有疣其钜类瓜因醉仆阶下疣溃血源源流凡疣破血出弗休必杀人他医辞不进周君用剂糁其穴血即止乌伤陈氏子腹有疣隠起扪之如罂或以为奔豚或以为症瘕周君曰脉洪且芤痈发于肠也即用燔针如防者刺入三寸余脓随针射出其流有声愈槠槩黄生背善曲杖而行人以风治之周君曰非风也血澁不通也为刺两足昆仑穴顷之投杖而去其医之甚精如此荐绅先生宜有以褒之扬之敢以序文为请余惟古之神医一拨见病之应因五脏之输乃割皮解肌决脉结筋搦髓揲荒爪幕以为治所谓链精易形者也今则人谁知之其次则汤液醴酾镵石桥引案抏毒熨之法耳是法亦絶不传其仅存于世者往往不能用用或乖戾以致夭阏而伤生者多矣夫医者民命所系一投丸之间一授箴之际则安危由此而分何可不致谨于斯邪昔司马迁立仓公列传其所治自齐侍御史而下凡十有余人皆厯疏其病状辞虽繁而不杀者其意盖有见于此也余敢窃取斯义备以叔韡所述序次成文以遗周君又安知他日脩史传者无采于余之言哉余耄矣且有脾祸吐涎日二三升蔓延将四稔叔韡尚邀周君以起余之疾者乎
　　赠别胡守中序
　　予在金华山中闻泾人有胡恒先生学该才雄其形于篇翰间春华敷而秋汉明卿云烂而甘泽滋阴阳倡而律吕和予喟然曰是何其文之锵锵哉焉得捣琼屑而为之食防玉浆以为之饮俾其寿而康也及余来江左道出泾上泾上父老又言先生盖有道者旧馆人遘兵祸挈家露走人指将及千先生避舍舍之复割糇粮与共明日或即尽无憾未几泾亦乱先生室庐毁备厯艰险昔有寄黄金者先生腰之与同卧起一年事定寄者已寘勿问先生上谒解还腰中金或让其愚先生曰吾重吾信金为轻予又驩然曰是何其行之彰哉老父言已指先生之居在翠微晻霭中矫首西睇不能挟天风一至其处怅然久之庚子冬予独处金陵官舍方著书自娯忽有客来叩门童子执帖入览其氏名则先生也予惊喜出迎不觉屐齿之折既见目其貌粹而庄耳其言粲以文余又唶曰是岂非懿然君子人哉自是日与之游谈析名理劘切文史及辨击上下古今事愈出而愈无穷向之所闻其诚足征矣予方将资先生以进学一旦忽辞予曰江风翛翛岁聿云暮矣昨夕梦梅花翘春蘤以招我某其归欤余曰闻有先生旧矣恨不一接今弗久辄别奈何先生曰吾发虽种种力尚强子年亦未耄恶知不久相从于山水之间乎余因呼酒谓先生曰三洞双溪之胜甲东州三秀之芝氷玉之荠昼夜恒罗生当与先生采之先生若弗从予有如此酒先生复勺水以酢予曰陵阳敬亭其紫翠蔚然在望陶明府庾内史尝往游焉其遗迹尚有存者吾将往焉巢云松而錬精魄子傥不我同有如此水于是相与大笑抗手而别
　　赠贾思诚序
　　同里张君以书来谓濂曰壬辰之秋兵发中原大江之南所在皆驿骚时惟伯嘉纳公持部使者节来莅浙东慎简羣材官而任之以保障乎一方余虽不敏公不以为无似俾摄录事判官判官职在抚治一城生聚凡其捍御绥辑之防不惮昼夜而勤行之以酬公知遇之万一然节宣之功不加日积月深以劳而致疾疾之初作大热发四体中继之以昏仆迨其苏也双目运耳中作秋蝉鸣神思恍惚若孑孑然羣而独立若御惊飚而游行太空若乗不系之舟以簸荡于三峡四溟之间殊不能自禁闻丹溪朱先生彦修以医名四方亟延治之先生至既脉曰内摇其真外劳其形以亏其阴以耗其生宜收视返听于太虚之庭不可专借药而已之也因属其髙第弟子贾君思诚留以护治之贾君即视余如手足之亲无所不致其意虑余怒之过也则治之以悲悲之过也则治之以喜喜之过也则治之以恐恐之过也则治之以思思之过也则治之以怒左之右之扶之掖之又从而调柔之不特此也其逆厥也则药其涌泉以寤之其怔忡也则按其心俞而定之如是者数年不可一朝夕离去宁食不鲜羞衣不裼裘何可一日以无贾君宁士不邹鲁客不公侯何可一日以无贾君余疾于是乎告瘳而贾君有功于余者甚大矣子幸赐之一言多贾君之善而昭余之不敢忘德于贾君不识可不可乎余发张君之书重有感焉世之为民宰者恒饱食以嬉其视吾民之颠连漠然若秦越肥瘠之不相维系非惟不相维系又盬其髓刳其膏而不知止孰有如张君勤民成疾者乎世之医者酬接之繁不暇雍容未信宿辄谢去至有视不暇脉脉不暇方而不可挽留者孰有如贾君调防数年之久而不生厌者乎是皆可书余方执笔以从文章家之后此而不书乌乎书虽然今之官政苛虐敲朴椎系惟日不足我民病此久矣我瞻四方何林林乎州邑之间其有贤牧宰能施刀圭之剂以振起之者乎设有是余虽不敏犹能研墨濡毫大书而不一书是为序
　　赠孔君序
　　余来江宁之四月与杨君某防于郡庠杨君谓余曰曲阜孔君克敬宣圣五十五代孙也通儒家言习唐人古今诗往往婉丽如晴葩鬬春态有余妍得言外含蓄之意然犹患学之未充也将负笈游大江之南适监察御史安道调官江宁遂与之偕来居无何南北道絶遂莫能归故乡青灯照影孤坐寥阒中思尼山之葱蒨怀泗水之渊沦未尝不潸然陨涕吾党之士怜焉子宜为文以宣其沈郁庶几有以底夫道也余谢曰克敬未余识也余何以文为杨君曰吾闻释人之所难忘而能喻之以至理者唯文章之士则然子幸终为之毋以不识其重辞也余曰人生霄壤间坎止流行曷尝有一定哉譬之西风木叶飘霣于川之中其回旋转移有直达长江者有泊于石矶而栖于浮查者有弗离其故处者一委之自然而已何所容其心哉若胶胶泥于土著之间殆非也以克敬之家言之其先本宋人至防叔始奔于鲁遂为鲁人其后裔亦不专居于鲁也太子少传潜则移于防稽抚州守博太学博士端朝则徙于信安通城令端植则迁于江夏处士管则分守临川间求其故多因患难来奔而寖成巨族或以诗书擢进士第或以政事列刺雄藩或以文学主教庠序章绶辉艳后先相望初不拘拘于泗水之怀尼山之思也虽然父母之邦亲戚聚焉坟墓存焉逺而去之岂人情所欲哉第以世变之来纷纭轇轕有非智力之可为能存喘息而复齿于众士不翅足矣他尚何忧哉克敬之所忧者则宜曰我孔氏之子孙也孔氏之道大如天地明如日月信如四时坚如金石夫人之所当学也况吾为其后者乎是则可忧也克敬能若是则虽阙里之逺人孰得而愧之脱有不然虽衣博衣而立鲁东门日号诸人曰我孔氏之子孙亦君子之所不与也克敬慎之哉抑余闻九苞之雏决生于岐山之凤千里之驹必产于渥洼之马用世之才多出于神明之胄克敬之贤余知其不特通儒家言及能诗而已负笈之志盖未艾也他日道益凝声闻将日昭江宁之有孔氏其盛与信安江夏诸族等又当自克敬始也余之有望于克敬者不亦逺乎杨君曰子言美矣其理亦至矣可以宣其沈郁矣盍书以赠之余不敢辞
　　赠梁建中序
　　虎林梁君建中妙年嗜伊洛之学而复有志于文辞之事下笔滔滔数百言不能自休取而观之皆典雅可玩一时大夫士皆称誉之建中不自以为足复来问文于余余也赋质凡庸行志弗强行年六十曽莫能望作者之户庭间尝出应时须皆迫于势之不能自已者尔何足以为建中告哉虽然亦尝闻之师矣文非学者之所急昔在圣贤初不暇于学文体之于身心见之于事业秩然而不紊灿然而可观者即所谓文也其文之明由其德之立其德之立宏深而正大则其见于言自然光明而俊伟此上焉者之事也优柔于艺文之场餍饫于今古之家搴英而咀华遡本而探源其近道者则而效之其害教者辟而絶之俟心与理涵行与心一然后笔之于书无非以明道为务此次焉者之事也其阅书也搜文而摘句其执笔也厌常而趋新昼夜孜孜日以学文为事且曰古之文淡乎其无味也我不可不加秾艳焉古之文纯乎其敛藏也我不可不加驰骋焉由是好胜之心生夸多之习炽务以悦人惟日不足纵如张锦绣于庭列珠贝于道佳则诚佳其去道益逺矣此下焉者之事也呜呼上焉者吾不得而见之得见中焉者斯可矣柰何中焉者亦十百之中不三四见焉而沦于下焉者又奚其纷纷而借借也此无他为人之念为已之功不切也余自十七八时辄以古文辞为事自以为有得也至三十时顿觉用心之殊微悔之及逾四十辄大悔之然如猩猩之嗜屐虽深自惩戒时复一践之五十以后非惟悔之辄大愧之非惟愧之辄大恨之自以为七尺之躯参于三才而与周公仲尼同一恒性乃溺于文辞流荡忘返不知老之将至其可乎哉自此焚毁笔研而游心于沂泗之濵矣今吾建中孜孜缀文思欲以明道为务盖庶几无余之失者而余犹为是强聒者文之华靡其溺人也甚易之故也虽然天地之间有全文焉具之于五经人能于此留神焉不作则已作则为天下之文非一家之文也其视迁固几若大鹏之于鹪鹩耳建中尚勉之哉建中尚勉之哉洪武元年冬十一月十五日金华宋濂序
　　太史公平生以文章名天下而其该贯羣籍穷极经史蓄积醖酿与古人争长者人未必尽知之纵或知而尊之至其立心制行敦大和雅揆诸圣贤之道而无媿者世固未必识也于其大者不之识而谓足以知文章岂果能得其精微之意乎今观赠钱唐梁先生建中序其论文如此则世之不足知公者宜也彼后生晚学未能执笔辄掎摭疵病以议公曽足与之言文哉建中克苦古学老而不倦亦可以观公之取友洪武二十三年春正月十日门人谨题
　　赠萧子所养亲还西昌序
　　天下之道唯孝与忠是谓秉彛万古攸同矧惟成均首善之地风动四方罔不从化其居是职者其有不惕然自省者乎昔阳城之为司业也立诸生馆下而诲之曰人之为学忠与孝耳诸生有久不省亲者乎明日谒城还养者二十人诸生且尔况为其师者茍鹤发之亲在堂其心又将何如乎此余于西昌萧君之事不能忘言也萧君名执字子所居武山之西山形拔起如旌旗浩翠淋漓积自古初土沃而泉腴萧君朝樵于白云之山暮而言旋买鲜于溪沽浊醪于东隣婆娑起舞亲侧奉觞上寿亲既醉萧君亦微酡抃手歌曰武山崔崔有云英英止武山如蓝川流不停止我奉我亲其乐莫与京止乐兮乐兮我衣之翩我顔之頳止萧君之乐无日不然若将终身马防科目之兴有司强赴江西秋闱名在前列已而上南宫选授国子录所授经皆公侯家之子见萧君能古文辞皆心服之业将成萧君独有不豫色然人问其故辄潸然堕泪曰吾亲发尽白矣胪气下上不自宁矣武山夜鹤晓猿迟余归久矣于是走白丞相府其辞甚切吏拘于文墨往来参稽阅一岁而始报可萧君治行李将归激者曰萧君之所见一何果哉抱卓荦之才当用才之时何不一试而归今萧君之同官或拜御史或擢县令矣使萧君少忍须臾铜章青绶岂不足以荣其亲哉赞善大夫宋濂曰是恶足以知萧君萧君不忘孝于亲其有不忠于君者乎惟念成均为首善之地故不敢冒爵禄以失菽水之驩尔不然是有愧阳城之诸生矣尚何足以言萧君乎铜章青绶之荣子谓萧君他日不为之乎激者无以对于是出酒饮萧君率同志赋诗一章成则萧君为之欣然引满頺然就醉片防西上抗手而别洪武六年六月二十四日金华宋濂序
　　赠朱啓文还乡省亲序
　　工部奏差朱旼啓文既书满将省亲虎林山中荐绅家多发为声诗呉府伴读王骥与啓文有连遂以首简请予序浙江名区虎林甲郡文彩朗耀光冲于牛斗才猷振拔轸接于荆扬故三沈有翘隽之声二徐为俊髦之冠多厯年所匪惟今斯粤自唐季以来海田屡化独繁华之如故庆光景之常新富庶亚于咸阳侈丽比于京索停鸾峙鹄山川之灵气郁蟠绮陌香衢笙管之春声宛潬嗟士习之易染悯风俗之频移傥有拔萃其间实称良彦行必传于缃素誉徧接于卿公惟朱氏之名家惬舆情之所属埙箎交奏四经之义髓昭明黼黻相宣一姓之文锋犀利棣蕚既形于周雅芝兰遽产于谢庭华颖髙鶱允符二妙之选藻思遄发何慙八斗之才珠彩虽沈玉光难掩遂因文艺上贡铨曹虽王勃之少年岂朱云之可吏厠行人于起部期试事于薇垣三载积劳行将授政一朝予告得遂荣亲服防上堂每赋髙年之引奉觞为寿尚瞻游子之衣春晖澹荡以娯人秋月连娟而在户争夸具庆奚翅前踪平浦西风催秦淮之急桨遥天去鴈起名胜之长吟不鄙衰孱来征序引无山东之雅制续洛下之羣贤愧陈瓦罍式聨寳卣云尔系之以诗曰
　　松帷落秋阴月魄淡凉夕朝鼔官河棹暮宿青山驿忆昔为行人风雨尚征役王事有程期吾敢思燕息今焉返吾庐摇曳武林陌上堂献寿觞踉蹡喜増剧衣带来时香酒仍去年白门前青桂枝寒花破寥阒不见近三年为我动顔色子归趣诚佳子乐复何极可怜城头乌肯倦西风翼
　　赠呉府伴读陈生孟旸序
　　君子为学能知内而不外斯善矣内则自任之重而不失天分之正茍区区务外则奔趋竭蹷何所不至哉予自官京师南北之学徒颇有来受经者既而多摄御史巡行郡国而使孟旸亦在其列孟旸所莅光颖徐邳宿五州官书浩穰至万余巻孟旸逐一梳使枉者直暴者驯且察夫民病请免夏赋之丝频役之军与夫挽运刍茭之艰分给滞盐之便如是者数条右御史大夫陈公即以上闻多有举行者已而同列之士或擢左右参政或典大郡或佥各郡按察司事人皆曰孟旸之材若是其将自此升哉孟旸适以疾请告人为孟旸惜之孟旸则曰爵禄之来天也吾敢有徼觊之心哉且方岳之任至重茧丝泉粟之殷甲胄狱讼之繁征科营缮之劳无所不当与倘毛发不至是负国也吾自度其才可与同列班乎不可也幸仕优而学拾级而升庶几无旷官偾事之失也况吾母氏年近五十余日薄西山素发萧萧然埀领侨寓于婺城之间吾心悬悬如饥近已得请于上蹑履而迎之以来庶几吾心安焉不然钟鸣鼎食以为荣结驷连茵以为侈适足以増夫愧耳予闻孟旸言知有志君子者也内而不外者也拾级而升而无躐进之望者也思孝乎亲者也此赠别之言所以不可不作也
　　赠夏安礼序
　　乐昌丞庐陵夏君安礼见余于京师请曰安礼尝读古人之文见其声烈垂于后世若日月之在天心甚慕之然年已不逮矣而每观其同时之人多托名于文辞之中至今亦赖以不朽一何幸哉自意此由托得其人而然庶或可以自致而先生信今之传世者愿有以赠我使得置名于其间俾来世有闻焉余告之曰文辞固足传世也然非君子之所得已也古之人道德备于身遭时居位而推之于天下若臯陶伊傅初未尝自有所着而被其泽闻其风者相与纪载其言语行事以传其次若管仲晏婴为一国之政亦未尝著书以传而后之能言者反假其名以取信于世又其次若秦汉以下将相之获书于史氏者或出于编苇贩缯之流或起刀笔介胄渔盐之间计其人或目不知书而口不能谈岂暇为后世计哉而卒之显名者其德行功业有足称也又如班氏所传循吏以及近代以循良称者未必皆自能言亦未必托人为纪述而其事愈传不废是岂偶致之哉亦能尽其职而已故仕无崇卑能尽其职则荣于当时而传于后世今安礼思自致于烜赫奚以他人为哉极乎材之所能为充其位之所得为则可矣然世之治民者强者酷虐以立威懦者防缓以怠事而汲汲惟其身之谋是皆不顾来世者也使稍却虑深思而惟恐其名之泯没则岂不慙且惧哉安礼处乎下位能不自卑而思善其名亦可谓有志之士矣夫士恒患无志有志未有不至者安礼昔尝佐澄城知武强赫赫以政事闻民交口称之继自于今茍能愈自奋厉他日史氏纪循吏之绩以备国初之政其在安礼也夫其在安礼也夫
　　赠张致中序
　　衔辔衡防工之所以御马也马非此则不足以致逺然茍不用其力马未有能至者也爵禄名器人主所以御天下贤才之具也有才之士非假爵位固不足以立功然茍恃焉而不脩其职其能成名者鲜哉余尝读汉将相表见四百年间登名于简册者以千百计而余能熟其名者仅数十人他或无事功不见于列传或不久辄罢不及有所为至于今则寂然无闻矣余每为之掩巻窃叹方其人在时皆位乎朝廷之上与人主相唯诺可否其威权势力可以祸福一世使一世之人低首侧足不敢视其前驱当其气酣意得语其故人賔客亦未尝不自必以为传世无疑而今虽博闻多识者且不能知之况庸常之人乎此其恃焉而不知脩职之过也及观卓茂鲁恭之名皆发于邑令唐之元德秀宋邵子张子之流皆厄于下位或布衣终其身而名声赫赫照宇内虽小子妇人皆习知而能道之后世或迹其里居官守所及之地为之立庙奉祀与其人尚存不异然后始大悟鄙陋无能者虽爵位不能显其名豪桀之士自立于天下者固不待外物而后着也而世或恃之以夸于人则岂不惑哉四明张君致中学甚富义甚伟有志于功名思推其所得以泽物其意甚美繇奏差上书阙下论事天子才之擢为宛平知县余嘉致中之贤而欲见其功名之成也故以所尝叹者告之使致中勿以位卑自忽而益致思焉然余固以德薄位尊为惧者亦可以为戒也
　　赠何生本道省亲还乡序
　　世有恒言阀阅之家能守其田赋为难曰非难也一愿欵之人足以易之矣又以能保其阖庐不失先人遗泽为难曰非难也稍知承家之义亦不致于覆坠矣又以能传袭紫为难曰非难也爵禄之来虽曰有命或可以幸致初不可以定论也然则孰为难其在绍书诗之业而有光前人乎前人之嚅哜道真吾则兀然如嚼蜡丸前人之立言契道吾则瞠然如立土偶纵使入有田庐出膺膴仕恶在其为贤子孙也哉吾于何生之事不能无感焉生字本道北山先生文定公诸孙也先生当宋之季侍宦临川获从考亭髙第弟子黄文肃公传伊洛正宗之学首喻真实刻苦之训继闻浃洽四书之旨积力既久道凝德立威严莫犯有如泰山之干霄和气充牣俨若阳春之煦物故其学一传为王文宪公再传为金文安公三传为许文懿公聨蝉散彩焜燿后先使吾婺为邹鲁之俗五尺之童皆知讲明道德性命之学者先生之功也在他人夙夜孜孜欲仪刑其万一况其子若孙者乎生尝从事科举之业受乡荐矣防年始逾冠上命肄业成均此天之玉汝于成也向使合试南宫幸擢一第即随牒浮沈州县间而学不暇讲矣学未成而仕宁不犯古之明戒哉生今幡然改辙唯乃祖之学是继斯善矣继之之道云何心欲其大也万象无不涵也理欲其精也无一发之不穷也气欲其平也勿使粗暴之干也形欲其践也毋徒为空言以瞽世也文辞足以溺志也非关名教絶之而勿为也异端小道或可观也屏之斥之唯恐蹈之也如此则庶几乎近道矣生其朂之哉生在成均援旧比归省二亲前御史中丞诚意伯刘公参知政事陶公嘉生有学而有文首为诗以华其行而词林胄监之英记注给事之臣郎官藩僚之贤方外名德之士又各分题聨什而请予为之序呜呼阀阅之家贤子孙能绍书诗之业者予不于生望之而孰望之哉生执经从予学者颇久予故肆口极言之若夫予告省亲孝子常事尔兹可畧云
　　赠髙丽张尚书还国序
　　皇上诞膺寳厯威服德怀万邦黎献共惟帝臣时则有若髙丽处于海东遣使者奉表称臣贡献方物上嘉其诚诏锡以玺书金寳仍为髙丽国王且锡以王者礼乐使祀宗庙山川百神于国中王感上恩之优渥也事大之礼弗懈益防今年春复遣工部尚书张子温来朝上御奉天殿见之侍仪使自殿中传宣问王起居且劳子温跋涉之故皇情谦抑在古所无即日锡燕于防同之馆翌日御东朝命侍臣飨之自时厥后中书枢府暨御史台次第而举酒觞流行伎乐交作酣畅和适礼意有加焉夫以皇明天覆地载四夷君长孰不重译来庭使节之往来琛賮之充牣无月无之而于海东之使礼遇尤厚者其故何邪他国之君长非不有其土地人民纽夷俗而蔑礼义骋其诈力惟日不足髙丽乃箕子胥余之邦上有常尊下有等袠实存先王之遗风焉正当以中夏视之未可以外国例言之也矧今圣天子在上雄兵百万如雷如霆有抗之者无不殒灭然于守礼之国必宠绥而懐柔之唯恐有所不及而髙丽之君亦知天命所属虽在数千里之外遥瞻天威仅同咫尺致使海东之民安于田里而弗知戈甲之警含哺而嬉鼓腹而游无异承平之时是所谓君臣交尽其道者也不亦美欤抑予闻宋之徐兢尝往其国其国有礼部尚书金富轼者与其弟富辙博学善属文而进趋详雅兢以绰有华风称之今子温之来也应对精明进退有度而文采粲然可观似无愧于前二子者使不贤而能之乎因其臣之贤则其国君之贤益可信矣子温之还大夫士多诗之予因总脩元史不暇与子温接颇乐闻其事而为之序云
　　赠医师葛某序
　　古之医师必通于三世之书所谓三世者一曰针灸二曰神农本草三曰素女脉诀脉诀所以察证本草所以辨药针灸所以祛疾非此三者不可以言医故记礼者有云医不三世不服其药也传经者既明载其説复斥其非而以父子相承三世为言何其惑欤夫医之为道必志虑渊微机颖明发然后可与于斯虽其父不能必传其子也吾乡有严生者三世业医矣其为医专事乎大观之方他皆愦愦絶弗之省又有朱聘君家世习儒至聘君始以医鸣医家诸书则无不精览一少年病肺气上喀喀鸣喉中急则唾唾血成缕严曰此疗也后三月死聘君曰非也气升而腴中失其枢火官司令烁金于炉是之谓肺痿治之生已而果成生一六十翁患寒热初毛洒淅齿击下上热继之盛如蒸甑严曰此痰也不治将差聘君曰非也脉淫以芤数复乱息外彊中干祻作福极是之谓解防药之则瘳不药则剧已而果剧治乃愈一女妇有哕疾每吐涎数升腥触人人近亦哕严曰此寒哕也法宜温聘君曰非也阳阴未平气苞血聚其势方格靡有攸处是之谓恶阻在法不当治久则自宁且生男言后辄验夫严生之医三世矣聘君则始习为之而优劣若是者医其可以世论否耶嗟夫昔之名医众矣未暇多论若华元佗若张嗣伯若许智藏其治证皆入神初不闻其父子相传也自传经惑于是非使礼经之意晦而不白三千年矣世之索医者不问其通书与否见久于其业者则瞀瞀焉从之人问其故则曰是记礼者云尔也其可乎哉葛生某淮之钜族也明于医三世之书皆尝习而通之出而治疾决死生验差剧若烛照而卜无爽也士或不能具药辄注之不索其偿士君子翕然称誉之名上丞相府赐七品服俾提举诸医官有疾者遂倚之以为命呜呼若葛生者其无愧古之医师者欤
　　赠医师贾某序
　　医之为道难言久矣然必审诊以起度量立规矩称权衡合色脉表里有余不足顺逆之法复参其人之动静与其息之相应然后从而治之则其事为甚不轻矣非洞明厯世羣书之得失尚可与于斯乎黄帝内经虽疑先秦之士依仿而托之其言深其旨以其考辨信而有征是当为医家之宗下此则秦越人和缓无书可传越人所着八十一难经则皆举内经之要而推言者也又下此则淳于意华佗之熊经鸱顾固亦导引家之一术至于刳腹背湔肠胃而去疾则涉于神怪矣意之医状司马迁备志之其所谓迵风杳风者今人絶不知为何证况复求于治疗之深旨乎又下则张机机之金匮玉函经及伤寒诸论诚千古不刋之典第详于六气所伤而于情欲食饮罢劳之所致者畧而弗议兼之文字错简亦未易以序次求之也又下此则王叔和叔和纂岐伯华佗等书为脉经叙阴阳内外辨三部九候分人迎气口条陈十二经络洎夫三焦五臓六腑之病最为着明惜乎为妄男子括以肤陋之脉歌遂使其本书不盛布于世也又下此则巢元方其病源候论似不为无所见者但言风寒二湿而不着湿热之文乃其失也又下此则王砯砯推五运六气之变撰为天元玉防周详切宻亦人之所难茍泥之则局滞而不通矣又下此则王焘孙思邈思邈以絶人之识操慈仁恻厚之心其列千金方翼及工害人之祸至为愤切后人稍闯其藩垣亦足以其术鸣但不知伤寒之数或弗能无遗憾也焘虽闇劣外台秘要所言方证符禁灼灸之详颇有所祖述然谓鍼能杀生人而不能起死人者则一偏之见也又下此则钱乙厐安时许叔微叔微在准绳尺寸之中而无所发明安时虽能出竒应变而终未离于范围二人皆得张机之粗者也惟乙深造机之阃奥而撷其精华建为五脏之方各随所宜肝有相火则有泻而无补肾为真水则有补而无泻皆啓内经之秘尤知者之所取法世槩以婴孺医目之何其知乙之浅哉其遗书散亡出于阎孝忠所集者多孝忠之意初非乙之本真也又下此则上谷张元素河间刘光素睢水张从正元素之与光素虽设为竒梦异人以神其授受实闻乙之风而兴起焉者若从正则又宗夫光素者也元素以古方新病决不能相值治疾一切不以方故其书亦不传其存于今者皆后来之所傅防其学则东垣李杲深得之杲推明内外二伤而多注意于补脾土之説盖以土为一身之主土平则诸脏平矣从正以吐汗下三法风寒暑湿火燥六门为医之关键其治多攻其剂多峻厉不善学者杀人光素论风火之病以内经病机气宜十九条着为元病式简奥粹微有非大观局诸医所可彷佛究其设施则亦不越补攻二者之间也嗟乎自有内经以来医书之藏有司者凡一百七十九家二百九部二千二百五十九巻亦不为不多也他未遑深论即今所论者言之世之医师果能尽心于斯否乎脱或未尽心于斯则夫起度量立防矩称权衡合色脉之属焉能察而行之不至以人命为戏也几希矣虽然亦有要焉逆与顺之谓也曰升降曰浮沈吾则顺之曰温凉曰寒热吾则逆之果能此道矣则去夫先医之所治虽不中不逺矣然又未易以一蹴至也非求之极博而观其防通安可遽反于至约之域乎医之道所以难言者盖若此而已乌伤贾思诚濂外弟也性醇介有士君子之行尝同濂师事城南闻先生学治经久之思诚复去受医説于彦脩朱先生之门诸儒家所着无所不窥出而治疾往往有竒验荐绅间多为赋诗而属濂以序濂非知医者将何以为思诚告哉而思诚请之不倦因为直疏厯世羣书之得失而朂思诚以学者如此初不暇如他作者簸弄笔舌交错以成文也
　　赠传神陈德顔序
　　余方退朝忽起曹员外郎刘君宗文同一儒生见过指曰此吾学子松阳陈德顔也德顔善描真小与大咸宜请为先生试之余所遇画神者亡虑数十有絶不得形似者有仅得髣髴而弗能全者形虽肖矣又有不得其风神如道家所绘仙灵者竟无以称吾心不欲咈宗文之意姑诺之德顔反覆睥睨之而去越明日德顔持一小像来余不能自见揭诸壁间傔见之讙曰此吾主翁也俄门弟子至又争曰此我家先生也自时厥后僚友好我者聚而观之佥曰此龙门子宋君也予亦自笑因叩之一云是舍杖而趋观水潜溪时欤一云非也是破顔微笑肆口论文时欤一云亦非也是防心合道与造化游时欤余曰有是哉脱如三客言非特其形逼真抑且并性情而传之矣曽未几何宗文又再至余因与道客语宗文曰京都之间天下艺能之所萃止如德顔者十百之中仅一见焉先生既爱之矣盍为文以张之乎余自近岁以来为求文者肩摩袂接而至一切谢絶已久闻宗文言欣然挥毫为之藩府宰辅之贤词林胄监之英台阁清流之选以余延誉之故亦竞赋诗畀之德顔何以得此于人哉盖君子所业但忧心弗纯不患艺不精但患艺弗精不忧名不扬理之常也古之人以画鬼神为易狗马为难狗马人皆识之不类则非之鬼神不与人接竒形佹状可怖可愕任其意为之况人为物灵其变态千万一毫不类则他人矣不其尤难哉非德顔之艺精者不能与于斯也余于德顔窃有所感焉史氏之法不溢美不隠恶必务求其人之似焉一毫不类亦他人矣奈何世道不古扬之则升青霄抑之则入黄垆问其氏名则是矣其行事则非也呜呼一艺且然而操直笔者乃不能然岂不有愧于徳顔哉余论激矣宗文以为何如
　　赠陆菊泉道士序
　　呉下道士陆永龄好养生之説别号曰菊泉征言于余曰永龄闻菊之为华得阳气最盛者古人谓之日精屈子好神仙赋逺游尝餐其落英后世有饮南阳潭水而得上寿者则菊诚可以延年也久矣永龄诚乐而慕之故以菊泉为别名先生以为何如余曰菊固可以延年也虽然吾观昔之神人若广成子安期生之流至今数千载犹时时往来东海诸山间淩日月而薄阴阳视天地如一粟以千载为俄顷其寿可谓长矣其人初曷尝餐菊饮水而致然哉亦善于自养而已夫人备五行之气以成形形成而精全精全则神固诚能体乎自然而勿汨其中勿耗其神勿离其精以保其形大可以运化机微足以阅世而不死岂特致上寿而已乎虽然此道家之説也吾亦有所谓不死者书契以来可谓久矣凡圣贤豪杰之士至今俨然具乎方册间其事业可为世法言语可为世教国用之则兴家用之则和人身用之则脩或反其道败亡可立见自今而往天地无有穷也其寿亦无有穷也岂广成安期之俦所能及哉又何以菊泉为哉永龄年少好学茍未至于此亦当以广成安期自勉无以菊泉为足恃也吾之身善治之可以亘终古而长存与三光俱不泯没不能养之特蚊蚋起灭瓮盎中耳岂不惑哉于是永龄谢曰先生教我矣请书之而愿学焉
　　罗氏五老图诗巻序
　　明之慈溪罗氏出于唐观察判官隠之子塞翁塞翁来摄县令因家焉至宋有名明复及谦者相继擢第奉常蔚为书诗之家然而谦之后人多以耆寿称其讳防者年八十有四而终防之子善卿其卒之年如防而不及者再朞善卿娶某氏生五男子其一曰明逺年八十又三次二曰明杰其年如明逺而少二岁次三曰明徳其年如明杰而少十又三岁次四曰明纯次五曰明叔明纯如明德而少二岁明叔如明纯而少三岁惟此五老人者髙迈八袠卑逾六旬当风日和美之时婆娑中庭衣冠伟如佩玉锵如于于而趋雍雍而语皓发厐眉照耀后前华帨防衣给事左右见者惊诧不曰此人世之上瑞则曰是国家之休征嗟叹慕艳若有所不及噫亦异哉昔者睢阳固尝以五老闻矣其系非一姓其生非一门不过仕焉而止优游乡梓相与赋诗倡酬人犹以为异而传之今罗氏则一姓也非直一姓又出一门焉岂惟一门又连弟若兄焉然兄弟之亲有一从者有再从三从者有羣从者不能必其同也又同出于一父母焉揆于睢阳之所闻不为尤异者欤尤异之事可不彰而传之欤借曰睢阳之传皆以爵显而罗氏则隠约于布衣然爵禄有命不可以幸致显弗显固不当计也嗟夫人生至欲者莫逾于寿考书之九五福举以为首诗人善颂虽不一而足尤以此为至愿焉罗氏一门获之为多诚稀世之盛事厥今之竒逢是宜材士大夫播诸声诗牍累篇聨绳绳犹未巳也他日协诸律吕被于管弦使其子若孙持觞为五老人寿非特为一时之美谈观风之使或采而上之则牛酒之宠劳絮帛之敷锡天光下照赫奕于东海之濵矣猗欤休哉顾序睢阳之事者钱公明逸也明逸之文雄故能传诸久逺若予荒靡不振之作将焉用之要不足为罗氏之重轻姑述其槩于首简以俟如明逸者删焉罗氏五昆弟生子二十二人共爨而食者五世至正初以同居耆德旌其门予尝求其故防孜孜乐善惠利及人者众善卿生平不害物命其好善如其父岁俭则散粟给宗族无死徙之忧临殁又聚借贷诸劵焚之然其所培植者逺矣
　　樗散杂言序
　　樗散杂言者金华许君存礼所赋之诗也予尝获而读之爱其取法比兴有近于古作者谓存礼曰当今之诗予颇得纵览求其如君者百十之中仅一二见焉非三十年磨濯光精而宣鬯灵龢乌能如芙蕖出水弗沾纎尘有如此者世俗荤肠溺胃餍饫肥醲未必能知君然而至寳不可使埋光而韬采也予当为君序之以传已而存礼俾侍史录其全集示予于龙门山中因为之言曰诗至于三百篇而止尔然其为体有三经焉有三纬焉所谓三经者风雅颂也声乐部分由是而建所谓三纬者赋比兴也制作法裁由是而定故周官太师之教国子必使之以是六者三经而三纬之所以聆其音节之详玩其义理之纯养其性情之正诗之为用其深且大者盖若此呜呼学诗者其可不取之以为法乎学诗者固不可不取之以为法若夫出品裁之正合物我之公髙不过激悲不伤陋则论诗者又可不倚之以为权度乎夫诗一变而为楚骚虽其为体有不同至于縁情托物以忧恋恳恻之意而寓尊君亲上之情犹夫诗也再变而为汉魏之什其古固不逮夫骚而能辨而不华质而不俚亦有古之遗美焉三变而为晋宋诸诗则去古渐逺有得有失而非言辞之所能尽也呜呼三变之后天下宁复有诗乎非无诗也诗之合于古者鲜也何以言之大风扬沙天地尽晦雨雹交下万彚失色不知孔子所删之者其有若斯否乎组织事实矜悦葩藻僻澁难知强谓秘不知孔子所删之者又有若斯否乎牛鬼蛇神骋奸技厐杂诞幻不可致诘不知孔子所删之者又有若斯否乎如是者殆不可胜数孔子吾徒之所愿学者也孔子之所取如彼而后之作者乃如此尚得谓之诗矣乎唐宋诸名家其近古者固不可絶谓无之而不及乎尔者抑何其多也今世之以诗鸣者蠭起而泉涌其视唐宋又似有所未逮姑置之勿论间有倡为江南体者轻儇浅躁殆类闾阎小人骤习雅谈而杂以防语每一见之辄闭目弗之视诗而至于使人弗之视则其世道之甚下也为何如哉此予于存礼之诗不觉深为之喜而继之以叹也呜呼使自一乡达之于一邑自一邑达之于一州自一州达之于四方咸有如存礼者焉则诗之道庶几其复古乎予虽不能诗而论诗颇谓有一日之长因爱存礼之作不待请而自为序之非深于诗学者殆未有以知予意之所存也
　　药房樵唱序
　　序曰药房樵唱者呉公文可所着之诗也夫诗在堪舆间无纎弗囿无钜弗涵太极阴阳之化物则民彛之懿烟风月露之形河山草木之昭气候燠寒之更毛羽鳞介之蕃治乱兴亡之着夭寿死生之变可疑可存可悦可愕可感可慨外触乎物内发乎情情至而形于言言形而比于声声成而诗生焉譬之气至簧鼓神合自然机摇弩发道契冲漠上自王公卿士下逮小夫编甿率藻畅于襟灵一导扬于隠伏大而朝防燕享被之歌小而委巷深闺见诸谲諌虽位号之或殊而情衷之无异商周之隆斯义为盛汉魏以来古意渐削下沿唐宋之间而得之者盖鲜矣于是呉趋楚艳而哇淫之咏汨焉牛鬼蛇神而诞幻之事彰焉霆飞霰掷而粗厉之文布焉胡呗梵吟而忽荒之趣见焉伧言粤语而俚鄙之防形焉莺支蝶卉而留连之思滞焉诗道亦几乎熄矣公尝与濂剧论至斯为之弹指三叹盖公以雄逸之资济通明之识着于篇翰防仿风雅鼓动江山之气发挥造化之微味酒于周廷袭悬黎于梁苑雕龙彩凤不足为之丽冲飚激浪不足为之豪其凄婉也则孤猿夜号松露初滴其雅驯也则冠冕佩玉俨趋廊庙由其才无不兼所以体无不备世之读者如入圃而览明月木难之珍如登昆丘而覩天禾肉芝之贵诚可谓擅名制作之林竞爽艺文之塲者已如濂不敏年逾四袠学废三余精神遐漂无永宁之梦金石相宣乏荆潭之情景伯之舌徒存文通之笔已失顾念畴昔获陪杖履濯缨双溪之侧漱齿灵源之上攀萝月以夷犹抚檆云而舒啸公时吞吐羣机陶镕庶彚珠玉随风氷雪在口人争传于秀句价欲等于兼金奈何稍厯星霜遽分今古虽瀼西之室遗迹未寒而辽东之鹤一去不返尚忍言哉尚忍言哉公之子履与其门人黄琪编辑遗藳锲之文梓乃縁世契之深逺以首简为属嗟夫玉光劒气直出人间麟角凤毛终为世瑞萧功曹之新章不泯李奉常之妙什宜传此理之常无足疑者第以疾疢相仍文藻衰落无义山之雅制序漫叟之雄篇姑缀芜辞以信微臆云尔公讳景奎文可字也婺兰溪人羣行存诸别传履博学善属文尤精于诗无忝于公者也至正十八年岁次戊戌三月己亥朔契家侄金华宋濂谨序
　　笔记序
　　世之为士者贵于立言然言不可以徒立也必依乎经史而为之辨证虽或未遑竭其终始而具释全书所以发越其光晶而疏通其晦塞者其为来学寤疑辨惑之助而功不既多矣乎汉魏以来艺文之流伸其独见而成一家言者亡虑数百原其所志亦未必不由于斯道也奈何俗学纷纭而莫之有定骛髙逺者宗恍惚而谈虚尚靡丽者骋浮辞而矜缛制譬诸金贝珊瑚木难火齐可珍之物出槖而纷葩升槃而回萦非不煜煜可观也然而寒焉不足为之衣饥焉弗能为之食求其若菽粟布帛之济于用者曽何如哉呜呼弊也久矣金华侍讲黄公溍以文辞冠于一代藏诸金匮勒于乐石既已播厥中外晚又出其绪余随笔志之号曰日损斋笔记凢经史奥旨昧者显之譌者订之辞虽优柔不迫而难决之疑久蔽之惑皆涣然而氷释其据孔氏之传而以八卦为河图辨僧莹之妄而知熙陵为仁君此尤超然自得之见揆之于用殆犹布之与帛菽之与粟者欤其异可珍之物名虽贵而实有不足者欤非揽之于至博而约之于至精者不可以与于此欤昔者宋景文公祁尝着笔记一编以释俗考古杂説析为三门而上虞李术指其瑕疵者十条近代紫阳方公明亦着笔记一百六十余条而河南张恒时斥其非二公素称该洽而其所失有如斯者此无他博焉而不及精之故也呜呼若公之此书然后庶几无遗憾哉所可惜者公之胷中所存宜不止此而耄年之加厄于求文者之胶葛竟不能有以尽笔之也虽然味沧海者一滴而知醎采邓林者一章而知材茍能因公之所尝言而推见其所不言斯可谓善学者已濂从公游者最久既受此编以归乃私序巻端寘诸箧衍而择善学授焉至正甲午春正月望日门人同郡宋濂谨序










　　文宪集巻九
　　钦定四库全书
　　文宪集巻十
　　明　宋濂　撰
　　传【凡三十五章】
　　太白丈人传
　　文中子学既成慨然有济苍生之心欲尊王道推霸畧稽今验古建太平十二防与河东薛收西游长安见隋君道经太白山息于灌木之阴有丈人自束来緼袍无表顔色肿哙肩负束刍去文中子靳十步弛担箕踞而坐两手搔爬眼视云汉若四傍无一人者搔已防指文中子谓収曰彼凤颈背须埀至腰者为谁收对曰河汾王夫子也曰其王通耶曰然曰将何之曰夫子忧世未治以防西见隋君耳丈人大笑不止文中子异之乃抠衣趋前揖而问曰丈人何哂通也岂通未闻先王之道不足以咸和万民乎丈人曰不然也岂八殥之大利害如牛毛有非一士之舌可尽乎丈人曰不然也岂上天未欲平治天下而下不当见大卞之行乎丈人曰不然也曰三者既非敢问丈人所哂者何事耶丈人曰嘻何子愚之甚也夫具人之体服人之服食人之粟脱使稍有知孰不欲尧舜君民哉是有道焉不可茍而就也文中子曰其道何如丈人曰道有三其上焉者燮和坤干经纬星辰枢机四时輨辖五行执天之德以牖帝明以达帝聪然其自任以斯道之重非人君北面而事之不复轻出出则以为帝者师若尧之君畴舜之务成昭禹之西王国是已其次焉者以六合为一家以四海为翰藩以五岳为封镇以元后为父母以臣邻为伯仲以蒸庶为赤子煦以深仁财以正义防以峻礼陶以至乐威以严刑式以庶政治天下可运之掌上然亦不轻于自试必待王者致敬尽诚而后起而佐之否则乐耕渔以终其身若成汤之伊尹周之太公望是已其下焉者仿佯局束哫訾栗斯不逺千里已求媚君门如天无路可陟俯伏阙下魄遁神疲阍隷见诃不敢出气此不自重惜而徇时射利者之所为若齐王之门操瑟而售者是已今子之西来也欲为君畴务成昭西王国乎欲学伊尹太公望乎抑欲同售瑟于齐王之门者乎子须麋具在宁不知所自处也且子独不闻之三家之市有处子焉必待行媒始相知名又必待纳采问名纳吉纳征请期亲迎而后始成昏不然是奔也虽国人皆知贱之矣子今负防而干进恐与不待聘而奔者无大相逺也况隋君天性沈猜不悦诗书废弃学校杀戮元勋溺宠废嫡惟妇言是用惟刻薄毒痡之法是崇是嗜萧墙之祸起在旦夕子尚欲行王道乎言暴虐于汤武之世必见诛谈仁义于桀纣之朝必见黜何也时不同也子如解吾言即请东辕毋西向不然子其行哉文中子曰丈人之论至矣通何敢不敬承明训然窃有疑焉愿丈人卒教之也昔孔子大圣也车辙环于诸国栖栖迟迟如丧家之狗至再逐于鲁削迹于卫穷于齐围于陈蔡而卒不悔者诚畏天命而悲人穷也今丈人教通以不仕然则孔子不足法欤丈人曰是何言与是何言与在孔子则无可无不可下孔子一等则可其所可不可其不可子自视其孔子耶抑下孔子一等者耶昔鲁男子善学柳下惠者盖以其不可而学其可也予闻子尝受书于李育学诗于夏琠问礼于关子明正乐于霍汲考易于王仲华而其知顾出鲁男子下予窃为子不取也夫不察时而冒进谓之瞽施之不当其可谓之愚不度德量力而强行谓之固枉已从人谓之贼沦溺儃回而弗止谓之淹瞽则不达愚则不周固则不变贼则不正淹则不振是五垢者子皆躬蹈之宜乎有疑于予予去子矣予去子矣丈人言毕负刍而行文中子面如死灰逺望丈人南行不见其背目犹不暂舍薛收进曰夫子何慕之深耶收闻不合先王不顺礼义谓之奸言虽辩君子不听彼丈人不过奸言而辩者尔初未闻先王之道夫子冲冒风露跋涉而至此终不因其説而中返乎文中子遂行至隋隋君御太极殿文中子以太平十二防上之隋君下公卿议公卿多不悦文中子退而叹曰丈人其至人哉于是赋东征之歌而归着续经数万言君子曰甚哉出处之难也以河汾之贤操经纶之具施之天下何不可者而丈人方诋其自售防防不恕况其下者乎甚哉出处之难也
　　杂传九首【有序】
　　婺为浙水东大郡自昔人物多出其中载诸史册者既或谬误而不载者又将湮没无闻濂窃病之欲分道学忠义孝友政事文学卓行隠逸贞节八类作先民传以示乡之来学荏苒沈疴竟不能遂志近幸少瘳因自刘滂而下得九人皆史官之所畧者谩叙其大槩而附以賛辞俾侍史录寘别稿俟他日书成却随类以附入焉传直书名而不讳者盖史法当尔也南山樵者宋濂自引
　　刘滂传
　　刘滂字德霖武义人滂自少诵説能屈其师与浦江梅执礼同游学人士多倾下之号东梅西刘中大观已丑进士第调新昌县令县在豫章山中俗嗜鬭令到官辄移病去以他吏摄之滂临以诚未几称治虽傍邑讼不能决者乞从滂决之豪邹氏横里中挟贵婣诬人死滂捕致械治之部使者为请不听卒傅以法投豪于相州蔡京与滂祖为布衣交滂至京师京曰吾故人有孙耶除详定勅令所删定官欲挽滂为党防常瓌书诗屏间京疑其讪已属滂求其迹且迁官滂笑曰此胡为及我哉京闻之不悦滂亦拂衣去坐是不调者十余年靖康初诏除太常博士不拜建炎中上问人才于近臣学士詹又给事中汪藻舍人李公彦皆云滂可用用滂知建昌军建昌旧守多懦夫威权不立兵习悍骄邀求无度滂至一以法绳之兵不胜其忿持防入市掠人物即拒者刺伤之滂捕系追偿兵遂为变滂及母妻皆死时绍兴甲寅七月三日也滂卒时年五十六其妻汤氏侍姑侧兵及身犹不去竟遇害建昌人闻滂死皆恸哭失声逾期父老犹防佛祠哭之有欲絶者且千里以书吊其孤朝廷既诛始乱者复用御史言褒滂为朝请大夫官其一子墉滂好学善属文与人交终始如一闻有急倾财赴之居官嫉恶如仇毅然不可回夺以及于难云賛曰刘氏初居七闽五代之季有汝明者迁永嘉之荆溪生四子焉孟与仲随父居季移三衢幼曰器来徙武义滂之六世祖也荆溪之显者则太常少卿安节给事中安上入河南从伊川程颐游所学甚粹人称二刘先生武义之显者世有其人其登进士第则自滂始而通判楚州嘉成瓯宁宰三杰继之后来者复接踵而起多以善政闻岁时燕飨轩盖缤纷青紫间错当时以为盛事然君子之论则在彼而不在此也
　　巩丰传
　　巩丰字仲至其家郓之濵城渡江即所寓上断为武义人曽祖焘祖庭芝皆左承议郎庭芝世号山堂先生者也父灋乡贡进士前此科目相传七世矣丰学敏而早成自童丱时前辈源绪古今音节事之因革总綂如注水千丈之壑迎前随后宿艾骇服以为积数十年灯火勤力聚数十家师友讲明犹不能到也时新迪义理之学草茅士震于见闻多矜露忲狃至他文史言论儒之艺业又昧陋傎倒莫知幅程独丰抑纵开阖条防品彚应变不迫富若素有着之于文无险怪华巧而以理屈人片辞半牍皆清朗得言外趣尤工为诗多至三千余首淳熙辛丑以太学上舍对防髙第教授汉阳军代还旧比皆自学入馆有不善之者才授江东提刑司干办公事遭母丧免又授浙东防改法本路人不许为监司属官迁干办福建帅司公事以格知临安县政尚寛简吏民信化刑罚衰息防其友为学官丰劝拔滞淹士坐此食宫观禄久之始提辖左藏库复以宫观罢已而又授宫观而丰死矣嘉定丁丑正月晦日也年七十丰既挟竒才人谓宜居馆阁中秘不应徘徊下列日望其升益颠仆不起故闻其死多伤之而龙泉叶适痛之尤深丰性质易无岸谷然有以自负命云侣月跨越汗漫浩乎不可挽暇日辄载一壶独行田野不问岐路抵暮而返去家二里有龙门峡登眺徜徉慨然曰此可以止矣仕虽不显无几微见于顔色云子二人积耕皆为儒賛曰武义之有巩氏自庭芝始初庭芝登元城刘安世之门以道学为东平倡弟子受业者恒数百人及其来迁也以所学化导如东平故武义人士知尚义理之学亦自庭芝始至丰又从东莱吕祖谦游于是中原文献丽泽渊源萃于一门矣呜呼懿哉
　　叶秀发传
　　叶秀发字茂叔其先由括徙金华为金华人秀发师事吕祖谦唐仲友极深性理之学以余力为文辄擢庆元丙辰进士第弟子慕之从其学者岁至数百人初授福州长溪簿丁父忧而归服除转庆元府学教授秀发尝著论语讲义发越新意以诲诸弟子且曰圣门授业之源无过此书然义理无穷倘一切沿袭旧説吾心终无所得若欲见诸行事是犹假他人之器以为用用之于已且惴惴焉不以为便况欲假人乎哉时钜儒楼钥史弥巩娄昉郑性之杨蕳袁燮皆器秀发与之交而于蕳问难尤切每至日昃忘食蕳自谓有所啓发得边詹顾叶四子为喜叶盖指秀发也秩满关陞循从政郎建宁府政和令丁母忧服阕调安庆府桐城丞金人犯蕲黄二州桐城为邻壤万目睽睽不相保骑兵将迫家人号泣求避秀发叱之曰此正臣子竭力致身之日虽死何憾茍先去之如一邑生聚何脩城浚濠日为备御计防金人使谍者至秀发擒之亟斩于城门以徇金人计沮不得近邑赖以完事定制阃忌其功不自已出上其擅斩非法降迪功郎未几以叙改合入官授宣教郎知徽州休宁县俄以前事论夺秀发退居余十年无一毫觖望意独愤李诚之之死上书颂于朝初诚之守蕲蕲陷一城士卒皆战死无降者诚之亦望阙再拜防劒自刭议者不录其忠反咎其不能全人故秀发不平而讼之言辞朗烈闻者嗟叹史弥逺当国人有自桐城来者弥逺以秀发事为问其人厯言抚绥安定之详且谓某等得保首领至今皆叶桐城之赐不然已无桐城久矣弥逺颔之从容问参知政事宣缯其言同弥逺叹曰几失贤矣即日起发擢知真州杨子县转奉议郎差监都进奏院越七日佥知髙邮军髙邮为淮东繁治时尚绎骚弗宁秀发上五防一曰防海道二曰审边城三曰择武守四曰练军实五曰畜财用而以正人心作士气为之本言多听髙沙三十六湖水髙而田下隄防不固则千里一壑民且无稼秀发建石埭以疏水势潴泄有恒无干溢之病其后马光祖来为守行埭上思秀发功建堂樊梁之隄以祠焉寻转承议郎疾作上书乞致仕特陞朝奉郎已而疾甚力劾去贪墨吏人劝其何自苦如此秀发曰不可吾死后彼必残吾民以逞同列来问疾整襟对坐惓惓以究心边事为祝无他言其忠义出于天性至死不变如此绍定庚寅九月卒年七十卒之日唯遗书籍数箧弊衣一袭至无以为敛当属纩时民梦秀发拥髙牙大纛入岳祠民疑其为神遂肖像而祠其中云秀发夷险一节临事唯可以义动不可以势利刼泽物之心则若饥渴然居田里日有犯私铸者县令赵善琛欲重其刑而连坐之秀发曰刑一成而不变君子所尽心焉纵奸固失伤善亦岂为得哉善琛为之止有悍戾者日嗜鬬富人嫉之欲以啸聚之名寘于法秀发白于郡守郑如刚曰血气之争则有之啸聚则未之闻也民因得不死秀发卒后累赠朝议大夫学者尊之曰南坡先生所著书有易说周礼说论语讲义及诗文行于世子梦择孙振祖皆出仕能以清白世其家云
　　賛曰濂尝读国学进士王若讷记秀发桐城斩谍事未尝不流涕而叹也当金人陷蕲士大夫析圭儋爵者或纳欵卖降之不暇有若秀发者官仅一丞耳则不顾妻子婴城固守法宜在所褒嘉顾以擅斩而罪之果何道耶譬有丈夫焉居深山中盗欲舞刀劒敓其财先遣游侦以察虚实其怒杀侦者丈夫乃不责盗而责可乎不可也国之政如此将何以致乎治耶宋自是而微矣呜呼自古当季世变白为黒倒上为下若斯之类甚众人所不能堪而秀发安之抑贤矣哉
　　喻偘传
　　喻偘字伯经义乌人其从祖良能与兄良倚同入太学又同登绍兴丁丑进士第其季良弼亦太学生晚以特科补新喻尉皆以文学称而良能最知名偘蚤从良弼学继受经于永康陈亮复由太学诸生登庆元己未进士第调宣城尉有境外盗狙入尉界内偘立执之归于府府帅臣丘崈异之乃立所由尉庭下曰盗逃出境尉不执阑入境他尉乃执邪所由尉震恐开禧丙寅金人犯淮府檄令尉二人饷军由厯阳达钟离钟离乃敌冲要法当以重兵防粮防不满千人令畏缩不敢前偘奋不顾难谕乡长老召募足千数即行道经含山有败兵回扬言于众曰我曹溃矣将以粮资敌乎弗去惧殱耳民愕视亡防将逃偘曰事急矣乃命弓率执大斧而前曰设遇敌尉必先死职也终不负国汝未必死乃负尉耶欲去视吾斧民不敢动卒致馈于濠粮有羡众谓尉宜得偘悉归于公府迁庆元府观察推官丁父忧不赴调隆兴府观察推官真德秀来为帅素知偘能文见偘与属吏迎道左为之改容思论荐之未荐德秀去偘乃以选入为宜春丞宜春地接赣吉吏珥笔成风民善讼偘为人怦怦谅直听必以情民退无后言凡诉台部者必曰得宜春丞一听死无憾居久之由承直郎改奉议郎佥书镇南军节度判官听公事改章服寻陞朝奉郎初偘久从诸老游幕中多新进少年议论雅不合偘叹曰吾发已种种宁能与翩翩小儿较短长哉遂请祠而归筑室夫人峰下曰芦隠若将终焉嘉熙丁酉九月年八十四卒子二人宣子武子偘性豪谈论今古辄目光如炬气轩轩出鼻间人莫能抗尤长于文辞通直郎杜防尝称之曰质而不俚华而不靡愤而不激怨而不怼不以食脍炙为美澹乎其有味不以刺文绣为工黯乎其有光其感时念故推物类情抑扬离合必穷其源以扬其波其不合于律者鲜矣君子以为知言当乾道淳熙间朱熹吕祖谦陆九渊张栻四君子皆谈性命而辟功利学者各守其师説截然不可犯陈亮倔起其傍独以为不然且谓性命之微子贡不得而闻吾夫子之所罕言后生小子与之谈之不置殆多乎哉禹无功何以成六府干无利无以具四德如之何其可废也于是推寻孔孟之志六经之旨诸子百家分析聚散之故然后知圣贤经理世故与三才并立而不废者皆皇帝王霸之大畧明白简大坦然易行人多疑其説而未信偘独出为诸生倡布磔纲纪发为词章扶持而左右之使亮之门恶声不入于耳髙名出诸老上皆偘之功也已而亮为世议所扼当路必欲挤之死地凢再下诏狱偘与同志生极力营解几陷罗织遂脱亮于万死一生之中亮顾偘曰生死而肉骨也人多义之偘所着有随见类录二百卷芦隠类藳五十巻首论六经之功用云从弟南强
　　南强字伯强自幼负竒气父直方以与陈亮类俾从之防时著录牒者嵗数千百人南强周旋其间独能探深索隠语移日精鋭锋起亮曰喻伯强文墨翰议凛然可畏也庆元乙卯戊午连贡于乡未几入太学中监举月书率占前列上礼部皆不得第嘉定庚辰俛奉南廊对授边功部临安府富阳县尉转脩职郎南强创射楼补阙卒额时其练习春秋则都肄府中徽帜精明行列整肃夐出他县上县民谭甲与丘乙哄谭女以癎死诬丘惊跌所致挟王丙为左县以命南强南强召谭与王列于庭且诘谭曰汝以病死女诬人汝不吐实将坐汝谭色动顾谓王曰汝嗾我也亟袖案白上言抵谭罪境内多盗贩舳舻尾相衔不絶徼卒与豪猾为市弗可败南强一切禁捕虽犯权势贻怨讟弗惧也寳庆初礼部侍郎真德秀以言事去庙堂风京尹迹其所至欲并以为罪德秀舟过富春江南强亟见且赋诗为饯人皆壮之转承直郎处州缙云丞未上绍定庚寅三月卒年七十一南强读书不为口耳学必欲见之实践每至名义可喜事击节慷慨谓戾契可致初当路欲排善类指陈亮为根煅炼刺骨罪且不测门人畏其威焰噤不敢出声南强义形辞色贻书诮责言先生无辜受罪将赍恨入土吾曹为弟子当怒发冲冠乃影响昧昧是得为士类邪复走东瓯见叶适备陈寃状适曰子真义士也即秉烛为作书数通南强又持走越袖见诸台官诵言无忌卒直亮之寃南强为人不立崖岸而见义勇为闻朝廷行一善政辄昂首吐气或有司苛虐弹指长吁终日不乐暇时旅肴设醴与賔友握手剧谈日至再三不倦为文善驰骋下笔辄数千言不绳削而自合大篇短章恣人取去往往不甚爱惜惟梅隠笔谈十四巻尚存子二厚祖埜埜业进士
　　賛曰自道废民散师弟子之义缺平居则缪为恭敬视其影或不敢践一逢患难辄反目若不相识然甚者至更名他师使偘与南强见之必将唾去之矣传曰民生于三事之如一唯其所在则致死焉其偘与强之谓乎
　　楼大年传
　　楼大年字元龄义乌竹山里人父伯寛由太学入官授江阴县尉转知无为军襄安镇以终大年从乡先生徐傐防傐实朱子弟子故大年长于性命之学登嘉定癸未进士第调迪功郎池州青阳县尉丁内外艰服除监嘉兴府袁部盐场寻知嘉兴青龙镇该庆寿恩循从事郎严州遂安县令差两浙西路提刑司干办公事两易监行在防子库同列以侵欺被劾唯大年独免改宣教郎知隆兴府南昌县为治先教化建利去病若嗜欲然县民夜行为雠家殴死事觉赂其甥来就辟甥自陈杀民状甚悉大年疑之亟命丞往验丞受赇使焚尸以灭迹大年怒闻于府属录事覆实录事复受赇如丞大年正色抗辨录事为引去上之宪台令观察推官重谳事始白民敬之生为立祠迁奉议郎通判吉州提防刑狱李迪以大年防慎命录一道滞囚大年随重轻而疏裁之抱成案就迪言咸听未几摄郡事江东大姓查氏以父遗书据幼弟资产几六十万弟长诉之县州厯二十年不解迪曰非清白吏如大年者不足以究此以其事下大年举张咏决子婿争财故事为例命归其弟人以为允嵗终吏以公帑钱粟羡余来白曰此公券内物前官具有例大年斥之以助军饷及周宗室之囏厄者皆举手加额而退换承议郎领户部犒赏所主管文字寻陞朝奉郎寳祐甲寅三月卒于官年七十子一人三畏大年襟度洒落如晴空皎月一尘不染然在官洞察民隠脱有理未安者必反覆沈思终夜不寐所见一定屹如砥柱不移虽压以权贵人之势弗回也及解印绶去攀辕卧辙者绵亘十余里或者以为无愧古循吏云初理宗降训防谨刑二诏大年摭古之可法戒者二百事疏之号铭心偶录藏于家
　　賛曰濂尝过竹山问大年子孙无恙获拜其遗像癯然一儒者尔而其刚烈之气则常信于万物之上人果可以貌取之哉自夫道学不明士丧其所守虽以魁梧竒伟之夫考其行事脂韦自媚如女妇之留髯鬛也其视大年何如哉大年受学徐傐与闻濂洛关闽之学其所养充矣此所以夐然独异也学之所系于人者有如是哉
　　许子良传
　　许子良字肖説东阳人姿禀卓荦幼诵书一览通大义及壮驰骋经史精文辞尤长于科目之学抽关啓钥得言外意生徒欣欣从之旬月间辄知为文肯綮嘉定丙子以诗赋魁江东漕司试礼部不利嘉熙戊戌始登进士第年已五十余矣调余姚簿未上用宰相乔行简荐监镇江西酒库前此赢羡率自入子良不纳一札以上归公家官吏相顾骇叹淮东转运司辟主管帐司濒江有芦场三十里所民资其利守边吏议清野欲悉削去子良諌之止迁知晋陵县版籍纷乱官赋多放失诸司督逋急如雷电吏窜匿殆尽前令以不良去子良为稽逃亡考隠漏催科定繇条绪粲然沿江制置司辟准备差遣俄监安溪酒库改宣教郎知都昌县库藏赤立子良节缩浮冗两年之间供输遂有余豪右设诡名以欺租赋莫敢何问子良列其主名揭于市复从而一之豪右慙愤阴图中子良无隙可乗而止沿江制置司辟干办公事转承议郎通判和州改江州差干办行在诸司粮料院子良当轮对不欲立异惟取廷臣所言有关天命人心之大者重陈之不泛不激上为首肯再三未几有防俾阅滞狱八十余子良为繙案一一谳之虽累岁不引决者一旦曲直皆白进太学博士请外出知饶州以台疏罢主管成都府玉局观磨勘转朝奉郎知岳州复转朝散郎改知台州弊蠧相仍负上供钱三百余万子良节缩如都昌凡典例所宜得者亦谢去居半载郡计裕如子良听讼据案与两造相尔汝以察其情情既得即决遣之吏袖手旁睨具文书而已同僚与吏无所容其私皆忌之吏白每岁以钱折米二万斛子良又不许而禁卒有不便者于是嗾其殴狱吏以撼之且相与出危言子良知堕其计即委印出关去事上降两官贾似道开阃荆湖辟主管机宜文字且为辨其非辜叙朝散郎事有难处他人不能寘笔者经子良议定人无异辞景定庚申三月卒于沔川年七十五子良翛然如鹤风致孤鶱性清介不同俗与人交极尚风义赴急扶颠斧钺在前弗暇顾然刚肠嫉恶或面折至发赤世多乐软媚见其论议激烈望风严惮不知其襟懐夷坦无纎芥含茹意居官务抑豪强凢武断于乡者悉刑之事其长恳恳欲纳忠纵婴其怒不避知都昌日方岳来为郡岳面目严冷人不敢仰视子良数为抗辨且曰侯自我得之自我失之虽获罪无恨岳初怒甚已而察子良忠亮反剡荐之子良生平奉养甚俭虽列膴仕萧然如寒士客至啜茗清谈饥则煮饼而已子良子四人伯继仲立最良
　　賛曰黄梦炎有云子良之为人其平如砥其直如其坚刚如百链金其孤峭如危壁千仞江万里亦云苍古劲嶷不知四方复有何人文学政事当推子良为第一呉子良亦云镜明而衡平子良以之无愧于清白吏王万者也子良何以得此于人哉非真卓然有立合于诗之柔不茹刚不吐者未必能致于斯也呜呼贤哉或者以子良从似道辟为白璧苍蝇之玷知人之道帝尧亦难之而顾以此尤子良邪其求全也甚矣
　　叶由庚传
　　叶由庚字成父义乌人伯祖维芑祖维休连擢进士第父蓁字实之以世科累迁太常寺主簿轮对言中书政本宜清心正已以求贤为务时宰不乐改军器监丞差知荆门军建堡栅开沟洫搜练民兵人思奋厉防京西帅幕建议筑城东两山之巅蓁以山无水泉且非敌路条其不便者六制置使赵方主先入之説不从蓁叹曰敝民误国宁有避耳遂解印绶去有旨除防路转运判官俄复予祠寻差知武冈军未上而卒由庚生而口吃嗜读书从周大亨习春秋为举子业试有司不中遂絶意进取时丹溪徐傐倡明考亭朱子之学四方人士多集其门由庚执经从之傐授以中诚仁命性心六字之説由庚早夜磨砺探穷经旨验之于躬行期凝合而无间傐谓人曰成父从傐最久静愿无他好讲学意趣殊深吾道为有所托矣遂以通名其斋居且戒之曰心体之流行即天运之流行也无乎不通而塞之人其物矣由庚佩之终身金华何基王栢皆宗朱子学次第相传逺有端绪皆慕由庚造诣真切相与贻书辨析至无虚月基疑周子太极图补先天图之未备其辞多云云由庚则曰太极图与先天图实相表里固不待预见先天图而暗与之合先天有图其辞已具于大传説卦中亦不待邵子别为论议而后明况先天乃伏羲所图无非法象自然之妙太极乃周子自出心思拟形画象而为之者先天圗当作先天图观之太极图当作太极图观之图虽不同而其理则未尝不一也若曰周子之为图尽在于修之一言使学者可以用功谓之随时立教至是益备则可耳切不可谓阴有以补先天图之未备也先天图自太极生两仪加倍而为四八以至于六十四左自一阳而六阳右自一阴而六阴自然生生不穷皆是天地本然之妙太极图止于四象以为火水木金即其中以为土説至五行辄止各有其义未易优劣正不必将先天圗比并参较也栢以论语属词聨事集为鲁经章句而以大学中庸孟子为之传已整比成巻质之由庚由庚则又曰记录之书非经体也移易固未为不可第论语乃孔子之微言与他记录者实殊非可以绪分类合也南轩张子以程子之意类聚孔孟言仁朱子犹恐长学者欲速好径之心滋入耳出口之弊又况孔子之言诚有不可破壊者以今第一巻首条子温而厉威而不猛恭而安类为夫子出处若入门人记孔子德容之盛未为不可第二巻首条尧曰至公则説乃弟子于终篇特记圣学之传以着明二十篇之大旨与孟子篇终厯叙道统同一意亦恐不但思古伤今而已也今欲尊四书为鲁经唯以孔子格言大训与问答之语为经门人所自言及子思孟子之书为传则庶几尔夫欲尊之曰经者以其大公至正为万世常行之道不可下同诸子并称不必类合而经始尊也基栢皆深服其言由庚于讲切义理不立异不茍同虚已精索必求真是之归虽十往返不厌然其为人端重寡言笑燕居谨独盛服不去身暑月则冠云巾衣素纱深衣终日澄坐四时之祭豫戒内外祗事具馔必丰洁防币必署名封识如期行事命弟子为傧賛奠献告庙成彻俎而退则以馂余飨宗人若冠若昏防亦皆遵朱子家礼问道考德者户外之屦常满其诲学者曰古之人知行并进闻一善言见一善行未之能行唯恐有闻若纒蔽于文字间待其知至而后行是终无可行之日也人以为名言县大夫过门问政多以谨义利之辨及视民如伤告之邑民阴被其赐部使者蔡抗及郡守赵汝腾赵孟傅先后具书币请由庚摄丽泽书院山长虽皆力辞而名闻益显妇人女子亦知其为脩身践行之士也前至元己卯五月年七十八卒无子以族子遐孙为后平生不务著书虽研濂洛诸家之説以教人仅有论语纂遗若干巻诗文若干巻瘦叟自志一巻藏于家
　　賛曰婺传朱子之学而得其真者何基则受经朱子之髙第弟子黄榦而黄栢则基之门人也至若徐傐亲承指授于朱子而由庚从傐游者最久又尽得其説焉及傐既没由庚与基栢遂以道学为东南倡评者谓基深潜冲澹得学之醇栢通睿絶识得学之明由庚精详畅达得学之通考其一时化迪之盛入其室者殆如春风和气之袭人从容一言之加辄晬面盎背而鄙吝为之消尽呜呼何其盛哉九京可作濂当为执鞭焉
　　呉思齐传
　　呉思齐字子善处之丽水人祖深有竒才永康陈亮以子妻之遂来家永康父邃武学博士官至朝散郎知广德军思齐少頴悟仿邃为古文即可诵季父国子监丞天泽器之悉授以所学遂用辞章家知名寻由任子入官监临安府新城税锁防试漕司中举上礼部不利后从常调为嘉兴县丞防令以言去摄县事县狱多留系思齐坐狱户谳问凢株连疑罪悉简出之死刑多平反事有检覆得实郡首吏持之上下承望不敢动亟闻部使者黜之郡有盗杀其党于货狱蔓延不决下思齐议思齐曰盗攘盗货与民殊科狱久不断者由吏教囚以赃累民尔若正其杀人罪置寄赃不问则得矣虑囚者如其言民有育人之子者恒出入父母家一旦忽不知所往其父讼求之思齐召其母至庭一讯而情无隠卒白其事提防刑狱洪起畏辟思齐类曰吏或谓通籍可立致思齐曰敛怨以干禄非防之上也辞寻监户部犒赏酒库起畏时守镇江复檄入幕府起畏议筑城思齐諌曰京口以长江为天堑城之何为即城徒厉民耳其役遂辍贾似道丧母上将以太常卤簿临其丧礼部侍郎文及翁欲上疏言惧祸且中止思齐曰叱嗟而母婢也公不可黙也未几迁饶州节制司准备差遣监察御史俞浙以论谢堂出为太府少卿留梦炎当国言堂有勲籍浙劾之过思齐曰公宅百揆畏势家而屈台论天下其谓何似道丞相堂贵戚力能生杀人思齐以小官中其讳恶不虞宣泄人为危之而思齐弗顾也俄不愿仕请监南岳庙流寓桐庐妇翁方登尝知饶州以思齐贤每谋以自近思齐不乐依妇势避去性好施与兄弟孤女无归者嫁之比邻免女欲杀者食之死无以敛手足者棺之宦游十年田无半畮之増后值宋改物家益艰虞至无儋石之储有劝之仕者辄谢曰譬犹处子业已嫁矣虽冻饿者不能更二夫也中遇寒疾耳失听交游苦其聋语未毕驰去独婺方凤粤谢翺睦方寿剧谈每至夜指画手书傍观咄咄而畧无倦意先墓在丽水不能数归省岁时必遥望陨涕因自号全归誓不失身以病父母也思齐天性真慤虽行人所难坦然不见崖异止知有是非不知有毁誉祸福学者尊其行争师之方凤评思齐之为人如徐积陈思道君子不以为过大德辛丑年六十四手编圣贤顺正考终之事曰俟命录录成赋诗别诸友遂卒临卒神明湛然无怛化意所著书有左氏传阙疑拟周公瑾平荆州碑魏司马孚赞防杜诗集陈亮叶适二家文选又仿真德秀文章正宗辑宋一代诗文巻帙多未就子三人翼之拱之成之拱之蚤卒
　　賛曰濂逰浦阳仙华山问思齐旧游处见其石壁题名尚隠隠可辨故老云思齐与方凤谢翺无月不游游辄连日夜或酒酣气郁时每扶携望天末恸哭至失声而后返夫以气节不羣之士相遇于残山剰水间奈之何而弗悲若思齐者其知事君不以存亡贰其心者欤士有哀思齐者云睨碣石其如巻兮钜海簸而不移其言信矣哉
　　谢翺传【附】
　　谢翺字臯羽福之长溪人后徙建之浦城父钥性至孝居母丧哀毁庐墓终身不仕通春秋着春秋衍义左氏辨证传于时翺世其学试进士不中落魄漳泉二州倜傥有大节防丞相文天祥开府延平长揖军门署谘事参军声梁楚间己复别去及宋亡天祥被执以死翺悲不能禁只影行浙水东逢山川池榭云岚草木与所别处及其时号相类则徘徊顾盼失声哭严有子陵台孤絶千文时天凉风急翺挟酒以登设天祥主荒亭隅再拜跪伏酹毕号而恸者三复再拜起悲思不可遏乃以竹如意击石作楚歌招之曰魂朝往兮何极暮来归兮关水黒化为朱鸟兮有咮焉食歌阕竹石俱碎闻者为伤之然其志汗漫超越浩不可御视世间事无足当其意者独嗜佳山水鴈山鼎湖蛟门候涛沃州天姥野霞碧鸡四明金华洞天搜竒抉秘所至即造游录持以夸人若载七寳归者游倦辄憩浦阳江源及睦之白云邨寻隠者方凤呉思齐昼夜吟诗不自休其诗直遡盛唐而上不作近代语卓卓有风人之余文尤崭防峭劲雷电恍惚出入风雨中当其执笔时瞑目遐思身与天地倛忘每语人曰用志不纷鬼神将通之其苦索多类此婺睦人士翕然从其学前至元甲午去家武林西湖上前代遗老尚多存者咸自诧见翺晚明年乙未以肺疾作而死年四十七濒死属其妻刘氏曰吾去乡千里交游惟方韶卿呉子善最亲不翅兄弟慎收吾文及吾骨授之韶卿即凤子善即思齐已而凤等果至与方幼学方焘冯桂芳翁登登之弟衡葬翺子陵台南以文藳殉伐石表之曰粤谢翺墓初翺以朋友道丧尽呉越无挂剑者思合同志氏名作许剑录勒诸石未就复为建许剑亭于墓右从翺志也翺无子其徒呉贵祠之月泉书院云翺好脩抱独刻厉愤激直欲起古人从之游不务谱于流俗意所不顾万夫莫回也每慕屈平托兴逺游自号晞发子遇谈胜国事辄悲鸣烦促涕泗潸然下士有茍合而气志得者憎闻翺翺自若也所着手抄诗八巻杂文二十巻唐补传一巻南史补帝纪賛一巻楚词芳草图谱一巻宋铙歌鼓吹曲各一巻睦州山水人物古迹记一巻浦阳先民传一巻天地间集五巻东坡夜雨句图一巻浙东西游录九巻余仿秦楚之际月表作独行传及左氏传续辨厯代诗谱皆未完所选唐韦柳诸家诗及东都五体诗不在集中
　　賛曰翺一布衣尔未尝有位于朝徒以被天祥之知麻衣绳屦章皇山泽间若无所庇其身使其食重禄受社稷民人之寄其能死守封疆决矣翺不负天祥肯负国哉翺盖天下之士也昔田横不降汉防剑自刭客之从死者五百人若翺之志其有类横之客者非邪吾闻诸任先生云
　　杨氏家传
  </div>
  <div class="pagination">
   <a href="文宪集_page6.html">
    上一页
   </a>
   <span>
    ...
   </span>
   <a href="文宪集_page2.html">
    2
   </a>
   <a href="文宪集_page3.html">
    3
   </a>
   <a href="文宪集_page4.html">
    4
   </a>
   <a href="文宪集_page5.html">
    5
   </a>
   <a href="文宪集_page6.html">
    6
   </a>
   <span class="current-page">
    7
   </span>
   <a href="文宪集_page8.html">
    8
   </a>
   <a href="文宪集_page9.html">
    9
   </a>
   <a href="文宪集_page10.html">
    10
   </a>
   <a href="文宪集_page11.html">
    11
   </a>
   <a href="文宪集_page12.html">
    12
   </a>
   <span>
    ...
   </span>
   <a href="文宪集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
