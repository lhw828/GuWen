<!DOCTYPE html>
<html>
<head>
    <meta charset="UTF-8">
    <title>斗南老人集 - 第 8 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斗南老人集 - 第 8 页/共 36 页</h1>
    <div class="content">　　别鹤翩翩结褵五年吁嗟乎欲移我所天中夜倚户心悁悁妾心直如琴上为君一弹别鹤篇
　　精卫操
　　石磊磊海茫茫白石不可烂海尘何日黄嗟哉精卫尔勿伤昨日麻姑过东海蓬莱弱水又生桑
　　越裳操
　　有雉有雉来于越裳文王之德孚于万方逺人其归家国永昌
　　襄陵操
　　登彼防稽兮洪水滔滔嗟我黔首兮百万嗷嗷胼胝兮乘橇过门不入兮使我心劳
　　涂山操
　　有白者狐九尾差差时哉时哉应彼昌期水土底平告功锡圭坤德承干维王之基
　　箕山操
　　箕之山兮颍之阳箕之人兮濯沧浪彼何人兮牵牛吾洗耳兮徜徉
　　湘灵操
　　湘之水兮潺潺湘之竹兮斑斑湘之女兮緑云间望重华兮不复还九嶷兮苍苍青猨啼兮夜何长折琼芳兮寄逺鼓瑶瑟兮心伥伥
　　湘之水清泱泱二妃夜泣青筼筜斑斑清泪流不尽五十哀瑶瑟冷鹧鸪啼处数峰青一夜月明悲洞庭
　　八公操
　　淮南王好神仙朝餐金盘之玉屑夕链寳鼎之神丹骑龙下上超天闗超天闗驭天风山前桂树青丛丛人间白日西复东安得从之招八公
　　淮山苍苍淮水黄桂树丛生山之阳丹砂成金夀命长身骑飞龙恣翺翔千秋万古乐未央
　　石妇操
　　山头白石高数尺人言贞妇化为石贞妇化石不回头俯视千年江水流江水流不可断行人归白石烂
　　伤殷操
　　麦渐渐黍油油昔日殷墟今日周吞声不语泪交流玉桮象箸兮何以解忧
　　思亲操
　　儿陶于河有乌傞傞儿渔于泽有乌翼翼彼乌返哺歴山之下归哉归哉慰我父母
　　履霜操
　　晨履霜兮河之上考不顾兮儿见放儿饥而寒兮蓐食而荷衣防口铄金兮考胡不知吁嗟命之穷兮于河之湄
　　采薇歌
　　西山有薇薄言采之周人有粟弗疗我饥宁薇而甘兮毋粟而慙兮维首阳之岩岩兮
　　崩城操
　　一哭长城崩谁言土无情至今城下水犹闻呜咽声吾皇万古基太平妇女不哭城不倾城不倾四海宁以妾眼中泪洒向城下土城崩见夫骨始知妾心苦
　　君道篇
　　夸娥莫移山精卫莫填海天作高山与海深黄河一清圣人在圣人有道津梁通千门万户皆春风岂不闻越裳重译贡白雉万国归之若流水
　　美女篇
　　有女顔如花生长越王家浣纱白石上何曽知馆娃高台凌青天朝歌暮复弦宫人裁白苎只知长少年日月无停车流光迅于电春风吹落花不到黄金殿
　　寳剑篇
　　牀头有古劒白虹夜流辉炯然三尺雪化作青蛇飞岂无千金直待价将安归挂向徐君墓时闻鬼母啼
　　明珠篇
　　煌煌明月珠乃在龙颔下下沈无底谷得之世无价或人不爱寳弹雀千仞冈得失何足较所嗟无夜光
　　君道篇
　　君道天广大王言出如纶雨露及草木万物皆阳春九重坐南面四海奉一人禹稷犹已溺唐虞视同仁华葢当中天列星环北辰
　　月漉漉篇
　　月漉漉银塘曲兎影蘸金波龙绡皱文縠越女浣纱归双蛾湿秋影移舟明镜中露下菱花冷
　　白马篇
　　房星夜坠秋河碧夭矫雄姿龙八尺何年飞下九重天自【阙】人间骑不得置之天上白玉阑长鸣直欲趋天闗瑶池碧桃千万片回风吹雪春斑斑不学开元照夜白西入褒斜走荆棘愿逐轩辕凌紫霞逺游常在太清家
　　黄鹄行
　　东海有黄鹄两雏何翩翩朝戏沧海上暮栖琼树颠一朝挟其雏裴回上青天一雏归故巢一雏委身草莽间黄鹄哀鸣向他山侧身东望何时还他山岂无匹凤凰五色翰渇有醴水饥有琅玕黄鹄不愿同饮啄得归东海心即乐
　　野田黄雀行
　　黄雀啄啄野田间饥鹰侧目下空山黄雀投虞罗低摧伤羽翰少年拔劒捎罗网黄雀高入青云上囘首裴徊谢少年虞罗勿令张野田
　　日出入行
　　海东之山曰桃都上有三足黄金乌三更乌啼海色动六龙飞出榑桑隅浴旸谷经天衢羲和揽辔无停车吾不知东西相去几万里夜入咸池朝复起紫云红雾天苍苍为天作眼明四方臣愿陛下八万四千嵗日出日没皆封疆
　　月初生行
　　月初生二八蛾眉初画成渐如弓复如镜一月两回亏复盈弓不射天外信明镜不照人间情马上行行屡回首一钩空挂他乡栁
　　北风行
　　北风萧萧寒堕指悲笳一声泪如水丈夫生出玉门闗回首家乡数千里
　　苦热行
　　江南五六月无地寻清凉东家少年不怕暑玉盌氷花调蔗浆平头奴子面如玉纨扇驱风入脩竹安知跃马走红尘畏途炎蒸愁杀人
　　冬暖行
　　冬日何短短昨日苦寒今日暖不见门前桃李花一时向暖舒春葩花前一双黄蛱蝶东家飞过还西家明朝严霜凋百草蛱蝶不来花又老
　　少年行
　　越罗春衫绣凤凰黄金压辔青丝繮张绪风流骋年少走马章台游猎场鬬鸡五坊白日晚夜宿倡楼不知返白日西飞海倒流红顔少年春复秋
　　白马紫游繮行过洛阳道不顾落花飞只道青春好日日青楼醉章台蹋月归秋风昨夜起又试越罗衣
　　壮士行
　　千金寳刀百金马称是人间骁勇者射虎曽过南山前斩蛟复入长桥下何不生出玉门闗为君谈笑斩楼兰汉家得此英雄将塞上琵琶怨莫弹
　　从军行
　　万里燕山道花开不见春闺中儿在腹何日替爷身
　　狭邪行
　　朝行狭邪路暮行狭邪路谁道不容车双轮竟朝暮路狭尚可过人心易风波相逢不相识如隔万里河惊飇吹落叶寒衣在故箧莫抱齐门竽且弹冯生铗虎啸风出山龙升云上天狭邪勿云狭王道自平平
　　蓟门行
　　天上白雪飞将军朝猎围大野地椒短草深狐兎肥健儿先报捷生缚楼兰归
　　步出夏门行
　　步出夏门言登泰山道逢赤松方瞳玉顔飞霞为佩明月为环授我寳诀惠我大丹回视东海黄尘蔽天骖麟翳凤逍遥永年
　　采桑行
　　结发五日与郎别妾顔如花命如叶桑间五见戴胜飞高堂姑老郎不归郎归有黄金妾心终不移若欲知妾心沂水清弥弥
　　宛转行
　　宛转复宛转一日千万思宛转如琴上宛转如机上丝机中别愁安可织中别愁弹不得闗河迢迢隔逺天归路直如琴上人间安得并州剪剪断琴与机丝别情庶有穷尽时
　　宛转复宛转宛转如水中波宛转复宛转宛转如机上梭水波流恨去不返机梭织愁可奈河人生托交在知已何论千里与万里长沙尚谪贾少年东海谁招鲁连子丰城双劒埋泥沙斗间紫气腾光华当时张雷不识寳千年绣澁生苔花我歌宛转行使君倾耳听圣人在位黄河清腰金佩玉皆俊英莫恋山中紫芝好丈夫立功当及早
　　宛转行寄高征君
　　宛转复宛转日没还上天宛转复宛转月破还再圆天道谅如此人情当复然与君虽未遇何用数芳年不见黄河水朝朝入东海东海有时枯思君镇相待
　　相逢行
　　使君驰五马贱妾在桑隂纵有黄金饼何曽换妾心
　　长歌行
　　长歌如茧丝缫之不能断丝断尚可续歌长安可短短歌续长歌歌长可奈何愿学青松树千年附女萝
　　艳歌行
　　堂前燕尾差差逺行兄弟不如归一朝流宕在他县故衣未补新衣绽主妇敬爱客为补故衣裳夫壻入门来斜昐情内伤请卿勿斜盼门有池水清泱泱水中白石郎自见妾心如石不可转
　　怨歌行效庾信体
　　白白机头素丝制作呉宫舞衣纎罗不受尘汚细縠常避风吹馆娃夜深月色长洲春老花枝秋风树头相待随例承恩几时
　　长门怨
　　燕体徒自轻蛾眉易生妒妾有千黄金不买长门赋
　　玉阶怨
　　露下瑶阶冷流萤湿不飞长门今夜月特地上秋衣
　　秋闺怨
　　郎作征车妾作轮闗山逺近得随君自从别去秋容减络臂真珠小几分
　　金井怨
　　露下青桐叶滴滴银牀里妾泪不曽干多于井中水
　　春怨
　　昨夜春寒冷如水梦入闗山数千里萧郎近报在凉州一寸心驰边上头
　　独处愁
　　脉脉背孤镫迢迢数长漏下阶不见人空帷月如昼
　　白头吟
　　双鱼生水中朝暮不相离鸳鸯在河浒同出复同归茂陵多姝子新花非故枝请看膝上琴是妾手中丝琴心有时改妾心终不移
　　妾乘油壁车郎骑青骢马愿作双车轮随郎马蹄下成都不可住郎题桥上柱临卭道上花是妾当罏处门前沟中水日夕东西流上有双鸳鸯交颈同白头
</div>
    <div class="pagination">
<a href="斗南老人集_page7.html">上一页</a><span>...</span><a href="斗南老人集_page3.html">3</a><a href="斗南老人集_page4.html">4</a><a href="斗南老人集_page5.html">5</a><a href="斗南老人集_page6.html">6</a><a href="斗南老人集_page7.html">7</a><span class="current-page">8</span><a href="斗南老人集_page9.html">9</a><a href="斗南老人集_page10.html">10</a><a href="斗南老人集_page11.html">11</a><a href="斗南老人集_page12.html">12</a><a href="斗南老人集_page13.html">13</a><span>...</span><a href="斗南老人集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
