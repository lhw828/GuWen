<!DOCTYPE html>
<html>
 <head>
  <meta charset="utf-8"/>
  <title>
   青谿漫稿 - 第 16 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   青谿漫稿 - 第 16 页/共 18 页
  </h1>
  <div class="content">
   成化己丑予展墓于杭道过锡山邑着姓钱君孟津甫访予舟中时雪始霁邀予逰其乡之小嵩山头陀寺君诸子皆侍行其防者特俊爽可爱乃慿肩舆以从执别之际出诸子名若字请予为之説乆未有以复也兹予复奉命归省囬首旧逰盖十稔矣况辱君书问勤渠可无一言以谢皋缓之过乎君世家临安为呉越武肃王之裔读书好义克承其先其子长曰本字以世立则取有子所谓君子务夲本立而道生之意凡事莫不有夲而时特举孝弟为言者诚以父母兄弟人之大伦能于此而尽之其大夲立矣故仁道至大而亦以此为行之之始意可知矣然则本之所以处乎家者可不尽夫孝亲弟长之道乎况夫孝者所以事君弟者所以事长由是出而为用于时则其所以事君事长之道岂不亦自此而立乎其次曰相字以世瞻则取诗所谓赫赫师尹民具尔瞻之意盖周太师三公之官相之职也相居尊位为民之所瞻仰则其审于接物平其好恶以尽夫修身刑家治国平天下之道者可不谨乎夫处庙堂之上则凡卑于我者固于此乎瞻处于家庭之间则凡防于我者亦于此乎瞻盖必竦然其不可以茍肆也明矣相之所以勉诸己以居乎人所瞻仰之地者其可忽乎又其次曰榦字以世臣诗有之思皇多士生此王国王国克生维周之桢解者曰桢榦也皆为筑墙之木横曰桢直曰榦颂贤才而谓之桢榦者盖以国恃贤才而立犹墙恃桢榦而立也由是观之非桢榦而用之则墙必倾非贤才而用之则国不治然则为臣以事君者可不勉之勉之而自置身于贤才之列后日人称颂之亦犹周公之所以颂文王者以为时多贤才以为之臣挺然国之桢榦也不亦韪乎是则榦之所宜从事者宜何如哉亦惟取法有周之多士茍出而効用俾朝廷获济济之効可也呜呼孟津之所以名其子与其乡先生之所以字之者意亦深矣二三子所当交修而不怠者尚因予言而益勉焉他日锡山之间有以孝弟称有以贤才举巍然而为人之所仰杰然而有誉于时必钱氏之子矣夫三子勉之予日望焉
　　崔恩字承之説
　　淮之大河卫指挥佥事崔君克逊读书好文乐与儒士大夫游有子曰恩年甫弱冠日教之饬学厉行以承先泽其乡友银防右通政仲君惟馨见而恱之许妻以女克逊以惟馨故识余尝谒余官舍求以字恩而诲厉之者乆未有以复也今年复以漕事来京请之益勤偶读旱麓之诗而有感焉乃字之曰承之而着其义以告之曰恩为惠为泽而承则受也继也夫上天之雨露其所以施于物者本于无心而物之所以承乎雨露之泽者亦夲于无心然栽者培之倾者覆之故夫松栢之坚劲蒲栁之脆弱均一发生于雨露之下而夐乎不同如此盖即物之所受而騐之天之所施虽出于无心之相感然其舒惨予夺厚薄小大之间固有不可强而致者故曰黄流不注于瓦缶而福泽不降于淫人施之于彼承之于此夫岂偶然也哉崔氏之先以武功起家列职戎卫荐沭宠恩世有爵禄传绪至恩可谓逺且大矣夫朝廷之恩犹上天雨露之泽也沛乎九重之上而洽乎四海之广盖无不被而及之者然其厚薄小大惨舒予夺之间则必因人以施未尝茍然同也是则承而受之固在此而不在彼欤譬之松栢之后凋而蒲栁之先零盖脆弱之质自不足与坚劲之材伍耳岂非并承雨露之泽而所得固自有浅深厚薄于其间哉是则物之所以承之者固必有由来矣不可忽也承之何如徳以植其根学以逹其材博闻以畅其识深养以壮其气磊磊落落以底硕大之用夫然后雨露之泽施之日深培之日厚所以绍续世泽于逺且大者在是矣朝廷之恩抑安能舍是而他适也哉所望于承之者如此尚其勉焉予日望之
　　题防
　　题孝友巻后
　　天顺壬午余尝客宣城有朱氏者宣之望族也富而好礼乐接贤士大夫朱氏有四丈夫子其仕为抚军者曰用忠为博士弟子者曰用辅曰用孚居贾于家而其长则客死淮南者曰用章也用孚尝过予请曰兄佐字用辅佑字用孚辅孚之音恒嫌其近也幸为我更之予辞曰礼不讳嫌名矧音之近者乎用孚请益笃予乃举易辞自天佑之吉无不利之义告之而字之曰用吉因遂与之定交焉用吉工笔札喜吟咏是嵗冬与之赓酬凡数十百首长篇短章皆足观者间出所藏孝友诗巻示予要题其后予展而诵之知用章卧病姑蘓时用吉方自北上维扬相距尚数百里用章知病且殆思见其弟而不可得而用吉亦思其兄两情悬悬孰能与之会哉用吉偶觉心动疑有异即舍所事走姑蘓抵用章客所至之日用章方发书召用吉而不意其遽至相对若梦寐间不觉其疾之顿愈也及回扺维扬疾复作更数医皆以为不可疗用吉遂恳天求以身代卒不获命以没临终犹拳拳于父母兄弟之言畧不及私用吉为具衣衾棺椁以殡哀毁甚至人之悯用章之死而嘉用吉之敦睦者咸为诗以慰之而李教授亨遂名之为孝友巻宜也及用吉扶柩还宣祔于祖茔之次而父母皆垂白在堂伤其子之逺死嗣续中絶忧色形焉用吉日与其兄用辅称觞拜夀承顺顔色期乐其志而和其心人皆以为贤用吉之行可为不负李君之所称矣虽然孝友士君子之常行也近之于日用之所行逺之于尭舜之所以为圣皆此道也世之去仁防义者方汨于物欲之私其弗孝弗友者亦众矣用吉于此乃能行众所不能行者要不可以为难哉用吉尚益勉焉力行而不怠使塞垣朔漠之地以至穷荒遐逖之人其不相视而归厚宁不益见其贤欤予与用吉南北之人也交甫旬月而一别已数载今始获求桃溪谢翰林以下诸公诗以张大其事而赘以是言
　　题印局陆嵩所藏徐武功诗后
　　乡友陆先生元泰词翰妙一时以布衣游诸公卿间有重名而仕卒不显是亦命矣此稿乃先生自太学南归时武功先生方在翰林为侍讲因赠此诗缅懐畴昔岳以童子侍二先生侧获闻言议而古人不复作矣且诗语有懐家君尚书大人蔼然交分之谊前辈风流盖如此可重矣藁故藏赵戸部孟麟所先生之子嵩求得之持以示岳庄诵之余有感于中者多矣嵩方仕有禄位能世其业观此亦能知所重者先生其有子矣故书以畀之
　　武功诗有云年来离思正纷纷可忍重为送别文张翰风流今复见何蕃行义昔曽闻天街十二多春雪客路三千隔暮云日下若逢倪侍讲烦君为我致殷勤
　　题罗徳安集【明仲洗马之曾大父也】
　　罗徳安集者泰和子理先生之遗文也先生在国初居则负隐君子之操出而成贤贰守之名亦韪矣今读其书足以窥其心术之正见其贤子孙足以占世泽之逺也昔杨文敏公谓先生修诸己施诸人皆当追配古人而今之人知者寡其所感深矣呜呼百世之下欲知先生者不有頼于是编耶
　　题全未了上人佛印后身巻
　　有一比丘未了号曰一完住报恩大蓝若梅檀林中以自在身修无上法得清净门絶尘垢想以如是故逹官长者见是比丘生欢喜心众相爱敬以是因縁称其名字遍满世间时复有人作是念言昔有比丘名曰了元有大居士号曰东坡称是比丘为佛印师有大智慧以一磨衲视无量世界尽入其中此一衲故永刼不壊应是人者不可思议后于金山説法广惠众生是居士者亦复随喜因闻生悟舍所爱寳是二人者假是语言自相显见若今未了师亦复如是我闻一性圆通周逥生死亿千万劫变化无穷信如是言了元未了前后出世惟一了义因称之曰佛印后身师人皆生敬信心众口同声称如是言于是未了合掌向予问如是因恐堕恶业客尘妄想及事理障一切罪根恐因是故予告未了言我闻如来説第一了义无受想行识无口耳鼻舌身意无声色香味触法无色无相不生不灭何有于身身既无有何有前后昔大悲观世音以无身之身化而为千万亿身以千万亿而归于一以一归于无无闻无见以示妙法何有此身是名前后身者即堕妄语我亦复闻观世音现大神通应以一切身得度者即皆见之而为説法应是了元为大比丘以至未了亦为比丘因所得度而见是身是名无尽义及诸世尊过去未来至于见在亦以一身周流二世虽一佛不见二身而以一身见大金刚力歴千万刼不壊如大法轮转转庄严以一相故变出诸相如大法钟撞撞鸣吼以一声故散为众声如是二师能以一身幻出前后身者亦复如是是名真正觉歴劫无穷尽何必前后身止此两菩提永徧沙河身身身归佛道师闻是偈已叹未曾有再拜作礼而退
　　防荆公絶句
　　右荆公天童山溪絶句一首思致幽旷有唐人风爱者书之缣素笔法清劲可谓二羙矣吾乡陈君明逺实先世所藏因装褫成巻属题其后昔之论者谓公令鄞时行青苖法甚便于民及入相遂欲推之天下竟以为民害圣贤所行良法羙意并施而不可者此説其信然欤明逺与兄圣逺皆为令佐郡邑间乆其于民情亦稔矣政令之行固有宜于此而不宜于彼者欤此诗正公令鄞时所作故因明逺之请聊与论之
　　恭题宣庙御制后
　　仰惟宣宗皇帝天纵圣明万机之暇留意文艺一时天葩睿藻垂赐臣工者莫不极古今之妙诚有前代帝王之所不能及者猗欤盛哉时则有若锦衣卫指挥臣李效良起家三衢执艺尚方忠实纯谨深沭宠眷前后所赐宸翰甚多其孙臣防谨録副为册以传真希世之寳也伏闻宪宗皇帝亦尝即其家取入禁中展阅累日后复畀之命之寳藏是则李氏荐承恩赉固非一世矣然则为之子若孙者于此可不百拜什袭保之于无穷也哉其子乡贡士臣棨出示臣岳拜观之余谨书此以识
　　题盛虞钟砚巻
　　锡山盛虞舜臣得端溪石砚斵为钟形置诸端友斋四砚之首请予一言以识盖砚之用以端石为贵钟以象形岂其用之尤贵者乎夫乐以钟而鸣文以砚而鸣其用正相等耳至其所以鸣则亦惟人之所用之岂必若坡老所记彭蠡之口噌吰镗者然后谓之石钟哉君之归尚益琢磨他之日大江之南有大叩之而大鸣小叩之而小鸣其必子也夫其必子也夫
　　防问
　　乡问试防问三首
　　问尭舜之道载诸方防典谟之书莫加焉皆足以垂万世之明法者也三代有作胥此焉凖其亦有可言者欤然上资乎君道下切于臣职何者为最详欤我太祖高皇帝定天下之初首以彰善瘅恶之政条成大诰三篇复以经传之义意深长儒先之注释不一特为緫其确论以着于篇名之曰资世通训用诏后人本末不遗钜细毕举大圣人之制作固出寻常万万也然意指之所托条目之所着可以仰窥而缕析之欤且曰君道而君道之所当事者云防果尭舜禹汤文武之为君其所行者止于此耶粤稽古昔何者为可见邪抑外此无复可事者邪又曰臣用而臣用之所当戒者云防果唐虞三代之臣皆必絶乎此邪其所尤切者为何事邪抑外此无所当戒者邪以至论士而独举伊尹而下六臣者为士之善然六臣之所以为善者顾何所取后之欲成有用之士者抑何所事诸士子祗服圣训有年其知所以为士之道审矣则夫于此六臣者其出处之详优劣之等与夫归依向往之所在殆必有以处也幸以告我庻他日勉修臣职以辅成君道者亦于是乎稽焉
　　问刑以辅治崇古尚焉虞典五等之刑周训三千之属不可以有加也然八辟五禁何所施三典三刺何所用耶约法三章与三百五十九章者孰得约法十二条与七千四百八十条者孰失耶我国家有律令有条例付之有司者详矣然稽之古孰合乎虞周汉唐之制行之今孰得乎轻重烦简之中耶帝舜钦恤之言穆王哀敬之教不可以不念也然除肉刑定棰令者何所始除断趾禁鞭背者何所昉耶除诽谤法与除文致之请者孰是下减死诏与立覆奏之制者孰非耶我国家有审録有湔涤行之朝廷者乆矣然丽乎原发者何以逭出入之科列于外任者何以觊澡雪之路耶伯夷播刑之功蘓公敬狱之効不可以不重也然长者正人何以名持正守法何以别耶天下无寃民与民自不寃孰优平反迁官与平反辞赏者孰劣耶我国家有刑部都察院有大理寺按察司责之鞫谳者众矣然观望风指何以得情罪之实牵合律例何以尽评驳之允耶夫长我王国匪刑曷恃具严天威惟刑则然此固不可以不讲也愿闻所以得刑狱之道
　　问识时务者在俊杰诸士子固其俦也輙举一二试相与论焉民习或有未纯何以一之吏职或有未修何以惩之古有以五术省风俗八计聼吏治者今可行乎选举淹滥何法可以清经费虚竭何道可以阜古有以三科登防乂四赋经财实者今可用乎无告之民其拯援何先不急之政其汰格何切古有以六徳保罢瘵五要简官事者今可施乎夫究其理而皆合逹诸政而必通斯善论事者其审量以言亦将以观用世之学
　　武学公试防问二首
　　问周官大司马凡制军则军有将师有帅卒伍有长其数可稽乎小司徒会万民之卒伍而用之伍两师旅以起军旅其制可考乎以至马牛之所出车乘之所供自畿内以及诸侯之国卿大夫之家其法又可得而闻乎列国兵争周制渐变齐管仲作内政以寓军令晋防公舍二军以复三军鲁之丘甲楚之六卒其视周之制何如汉有材官羽林而复有南北之军唐有骠骑车骑而复有折冲之府其视周之制何若夫事必师古而后可乆矧兵为事之大者乎其考古制之详与今制之善庻无沗于善言兵者
　　问兵不贵乎多贵乎精然非训练有素则亦无由而精且勇也成周四时有振旅茇舍治兵大阅之法汉承秦制三时不讲其十月之幸五月之膢犹此意也唐则显徳之习射滍水之讲武宋则筑讲武堂立校试诸军伎艺格亦犹此意否欤抑行于何时举于何人欤其详畧之等精勇之効有可得而闻欤请着其説
　　与兵部论快舡事宜书
　　窃见南京快舡差使第一艰难积年负累甲余贫乏每佥一人充当展转哀告不已一至领舡中人之产不乆即破盖縁每差押运官员需索幇钱数多卫所又无余丁拨补必湏顾人撑驾虽有附搭人货所得不偿所费囬还之日别无所得能事者得随有差内臣贩卖私盐少思陪补及至到此被其算帐扣除依旧一空生亲见一新佥小甲初颇殷实一年两差房产随尽遂为贫户似此夙无力可除诚可悯念因循嵗乆将成不可救药之病今因徐贡郎中所奏事件窃为议处条陈上请万乞俯察愚悃深轸下情一与复奏准行不胜至幸其舡每只虽原设小甲余丁共二十名其实有名无实反成弊端宜照粮舡人数量为增减若得十五名的实亲丁驾舡庻免欺但湏亦照粮舡事例加与月粮一石方可系留人心所虑户部以费粮见阻因查江淮济川二卫马舡夫逃已万人以上皆系食粮人数以彼拟此不为别费然此亦湏夲部并作处分始克有济若行户部必无可望倘人力既减粮复不给其为负累愈甚于前矣至于量支租银一莭犹恐执事逺虑日后买马支陪或有不足之患以此前次奏内不以为然生亦于此反覆筹之矣縁累年所积应天府见寄库租银二万一千四百九十三两三钱七分一厘八毫六丝各府州县卫所每年大约该纳租银四千九百八十五两七钱八分九厘三毫今查得治十一年分已支过买马租银二千九十六两治十年十一年二年上厰改造快舡共五十四只惟治十二年告上厰快舡三十八只纵以此多者为率每只给银三十两共不过一千一百四十两今以十一年买马已支价银并十二年上厰舡数计之二项大约不过共支银三千二百三十六两比之每年租银之数尚余有一千七百五十余两借使以后年分或有灾伤免徴只以此有徴之年支用所余之数接续支用亦无不足之患况累年所积二万余两之数仍旧不动乎此则所谓裒多益寡捐有余以济不足舡只易完而差遣之用不乏军余稍寛而卫所之用可救在上无纎毫之损在下有永乆之益矣伏惟台照不胜切之至







　　青谿漫稿巻二十
　　钦定四库全书
　　青谿漫稿巻二十一
　　明　倪岳　撰
　　碑
　　重修都城隍庙之碑
　　都城隍庙者祀都城隍之神者也庙故在都城之西南隅设像以祠国家水旱之祷百官万姓疾疠祸福之祈禳于是乎宗防百年于斯灵响赫然盖神之所凭者大而灵之显亦逺也天顺间庙燬于火既惩守者遂大庀工以新之土木瓦石之制金壁丹垩之饰视昔有加今年夏乆雨水溢庙用堙圯弗安神栖掲诚妥灵视以为歉我皇上复命冬官加修焉正欹益庳彻改挠崇严炳焕益侈旧观未防而工以完告史臣岳奉命为文于丽牲之碑以昭示无极乃拜言曰古有功于民则祀之惟兹都城上焉朝庙社稷之所属下焉百官万姓之所依外焉四方万国之所仰式表九围保障庻类根本之地倚之为重惟神相之敷佑国家雨晹时若沴祲不兴恊祥锡休上下攸頼故即其功名之为神庙而祀之以荅嘉贶列圣继作不懈益防礼固宜哉乃作迎享送神诗系而刻之以续登歌焉词曰繄重城兮雄八荒又缭之兮以深隍亶国家兮保障仰神氛兮不可忘结神居兮桂为堂白石陛兮緑绮房神之来兮齐速驾两龙兮霞裳敷瑶席兮玊镇纷进奠兮淑浆憺忘归兮周章神保合兮乐康睠深固兮如金如汤民安阜兮惟神之光神之去兮洋洋玊鸾鸣兮锵锵望神君兮安极杳防防兮云飞扬期终焉兮嘉惠后皇承兮无疆
　　书重修卞忠贞公庙碑隂
　　昔卞忠贞公墓在金陵冶城之趾墓前有祠洪武初移置鸡鸣山列诸祀典而墓祠如故百余年来以隣于道宫日就侵秽今南京吏部左侍郎九峯钱先生过而悯之亟命道録李靖观者拓其墓新其祠以妥其灵邦人拜瞻悚然起敬于是纪成有碑告成有文皆出先生之手金陵善吟之士复有所作以颂公之大莭与先生倡义之盛心立石有期适岳奉命归省祗谒墓下不胜髙山景行之思睹兹盛举其能无言呜呼昔公赴敌而死也其子眕盱相随以没时人谓其忠孝之道萃乎一门不已烈哉虽然两晋有国之际一时号衣冠贵逰士莫不轻弃礼法以清谈放逹为贤虽王谢軰勲庸之盛亦不免此独公正色立朝不肯茍同时好其所论列所施行一切裁之于正则其所养可知矣所以从容就义视死如归髙风劲节震耀无极回视王谢軰不啻飚驰澌尽然天下后世正议有在其去彼而取此也亦审矣然则公之体魄所托庙食斯土千余载间流风遗韵之所在所以兴起斯人仪刑后进者何如哉职斯土者固宜知所重矣夫往者不可諌也继自今尚胥珍防以永兹举于弗坠庻先生惓惓之用心不徒然也而于世道计亦岂浅哉
　　神道碑
　　大明故少保兼兵部尚书赠特进光禄大夫柱国太傅谥肃愍于公神道碑
　　宪宗皇帝纪元成化之初故少保兼兵部尚书于公之子冕归自谪所即衔哀列疏以讼父寃上闻而悯之追复故秩遣行人司行人马暶往祭其墓其文有曰当国家之多难保社稷以无虞惟公道而自持为权奸之所害在先帝已知其枉而朕心实怜其忠由是天下称快曰此诚天日开明公道暴白之秋也于乎休哉已而杭之父老白于廵按监察御史请即公所居建祠祀公榜曰怜忠遵制词也今上皇帝纪元治之初训导储衍奏公功绩宜赐赠谥立庙以祀言甚剀切礼部将上其事会给事中孙孺复言古之节义则诸葛孔明张巡文天祥今之节义则李时勉刘球与公宜一体报祀以厉后来廷臣合议以闻诏嵗一祀公于乡民所立祠未防冕以应天府尹致仕归复列公平生行业请如制赠諡以慰泉下累数千言事下礼部议佥谓古今人臣能为国家建大议成大功者生则有旌擢之恩没则有褒恤之典若前岳飞尽忠报国死非其罪其追諡祠祀在宋具已举行公之受寃虽同而功业所就则大过之宜如其子所请制可赐諡曰肃愍建祠于墓表曰旌功命有司春秋致祭其文有曰逄时艰危安内攘外社稷之功世永不忘复赐赠官诰其畧曰当皇祖北狩之时正国歩艰危之日乃能殚竭心膂保障家邦回銮有期论功应赏不幸为权奸所搆乃陨其身舆论咸寃恤恩已锡兹复赠特进光禄大夫柱国太傅用昭旌崇之典天语丁宁垂之万世盖至是而公之寃以白公之功以着矣于乎休哉于是冕抵书京师谓岳在里姻之末又适官礼曹亲承徳音宜为具述其事勒之墓碑以昭示无极岳不敏何足以知之按状公讳谦字廷益姓于氏号节庵其先家河南七世祖某仕金为汾州节度使知开封府六世祖某阶朝请大夫延津令五世祖某定逺大将军沁水令金末兵乱谱牒散佚仅存官秩而亡其讳四世祖讳伯仪金亡奉母迁云中元初収括新附复迁蓟州仕至朝列大夫太常丞兼法物库使累赠礼部尚书上轻车都尉追封河南郡侯妣晋赠河南郡夫人髙祖讳防起家中书掾累赠中奉大夫河南江北等处行中书省叅知政事护军追封河南郡公妣张赠河南郡夫人曾祖讳九思阶中奉大夫湖广道宣尉使都元帅延祐间为杭州路总管致仕遂家于杭故今为钱塘人祖讳文入国朝仕为兵部主事改工部父讳彦昭隠徳不仕自曾祖而下皆以公贵累赠荣禄大夫少保兵部尚书曾祖妣马杨祖妣施妣刘皆赠一品夫人公生有异质甫七嵗僧兰古春竒之曰此他日救时宰相也长游邑庠领永乐庚子乡荐明年登进士第宣徳纪元丙午拜山西道监察御史公风仪峻整音吐鸿畅每日侍奏对上必注聼院长都御史顾佐风纪甚严独器重公巡按江西奏白诬狱出数十百人于死劾治王府之以和买害民者一道肃然比还复同锦衣官校往理官舡之货私盐者公不避权贵河道以清上亲征武定州罪人既得命公数其罪公辞严义正肆口而成大称上防师还受赉与从征大臣等自是受知于上属意用公矣庚戌河南山西灾廷议必得大臣兼理之上亲署公名擢兵部右侍郎赐勑以往年方三十有三朝野荣之公感上知遇夙夜经画遍歴梁晋间问民之所欲恶而兴革之民大感悦九载秩满进左侍郎公在镇乆多善政在河南者尤着若劝民粜粟官为収籴以备赈荒预拟河患督采近地草束以备筑堰公庾积乆易败即减价而粜旁省亦获以济征输脱有赢余即以钞折纳官民交以为便嵗旱奏减存留粮草积诚以祷雨泽民忘其灾河流嵗冲土城遂筑大隄以障植栁以固立铺设夫役以备修补复植栁于道以防行旅凿井以济道渇迄今存焉时议者欲移山东薪炭及大名牧马于河南公抗防止之山东陜西民流徙其地公为立里以居给田以耕不使贻患地方后皆视以为法其在山西奏革大同镇将役军耕种之尽入其田为军屯复以大同逺在北邉乞专差御史一员巡歴其地庻奸可革遂为永例议处修筑鴈门军役议柴炭人夫通融有法仍奏减七分之一以苏民困时灾伤流移公设法招徕又恐复业者殚于徴输无复固志即奏免所欠税粮复请着令有司考绩以有无流民为殿最使知警焉其地霜早田薄収当输邉者多折赍金银奸民恒窃以逃公奏遣官解以惩其且请免煎销以便分给尤为民利公尝自河南抵山西夜经太行山有羣盗持兵喊而前从者骇愕公厉声叱曰汝何为者邪盗闻公言大惊散去其徳威所着如此有叅议刘孔宗者律己甚严颇与流軰寡合众搆赃罪汚之公知其诬即奏白其事恒以盈满为惧请举叅政孙原贞王来以自代时中珰王振方用事有御史姓名类公者尝忤之意以为公遂乘机嗾言者劾公擅举自代罢为大理左少卿二省之民倍道赴阙交章乞留亲藩亦以不可无公为请乃复命巡抚实正统丙寅嵗也明年复为兵部右侍郎留理部事公考妣相继殁皆命奔防两遣行人汪琰抵杭赐祭治塟事恳乞终制不许又明年己巳酋长额森冦独石马营至秋遂猖獗上下诏亲征公与尚书邝公埜上言邉防将士皆可托以制敌不必上烦六师且皇帝宗庙社稷主无亲临戎恳留不聼八月望日师次土木冦奄至主将失律王师败绩皇舆北狩宣府懐来仅以自保沿邉城堡奔溃一空京师大震时公独任部事北望号泣誓以防冦将议集兵为守防京师计会皇太后命郕王监国以系人心于时台谏廷论土木之变罪归王振王始摄朝仓卒未定处分锦衣卫指挥马顺素附振意颇不平众起捽顺击死复索振所亲信二内侍将击之班行諠杂无复朝仪王疑惧屡欲退诸大臣亦多敛避公坚立不动时掖王请留且请降防宣谕羣臣无擅动振罪俟请命太后行诛顺罪应死勿论命将军亟击二内侍死众乃定退朝漏过午刻公袍防为裂吏部尚书王公直执公手曰今日正頼公等若某百軰何能为公辞谢不敢当进兵部尚书固辞不获始就职公受任多事之际首劾扈从失律者武臣顾兴祖軰皆宜议罪以闻庻后之任事者知所用命从之王嗣位尊上太上皇帝号改明年庚午为景泰元年公入见泣对曰额森不道犯我邉疆遮留大驾彼既得志将有长驱深入之势不可不豫为计迩者各营精鋭兵械且尽宜亟募兵易漕卒以偹调令工部分局治兵器以偹用京师九门尤为要地宜令都督孙镗卫颖张軏张义雷通分兵以守选给事中御史王竑軰佐之列营于外以振军威徙郭外居民于城内随地安挿无为冦所掠通州所积粮数百万挽运固难弃之或以资冦宜令在官食粮者悉诣闗支人以多寡受粮而归坌集京师庻防两便大同宣府常经冦剽掠请勑各地守臣协力防镇训练修饬务使有偹至于选任人才尤为至务文臣如轩防者宜令巡抚武臣如杨洪栁溥者宜为将帅军旅之事臣请身任其责不効则治臣之罪上皆嘉纳行之时邉报络绎讹言万端公先事豫防逹权制变众视公以为安危太监喜宁北种也土木之溃降归额森因为之用导之冦边冦奉车驾趋紫荆闗京师戒严朝臣至有挈家南奔者侍讲徐珵因谬言占象倡议南迁事闻六宫人心动揺公为恸哭抗言于廷曰京师天下根本宗庙社稷山陵在此百官万姓帑蔵仓储在此此而不守去将何之一动则大势去矣宋南渡之事可监也上是公言守议遂定主将石亨复为异议欲尽闭九门坚壁以避贼锋公言不可请率先士卒躬擐甲胄出营徳胜门外闭门以示必死泣以忠义谕三军人人感奋勇气自倍十月朔额森入紫荆闗传言送驾还京前驱突至我军坚不为动知我有偹稍自引却额森次至城下对我垒而陈驾亦在北营觇我军严肃不敢有加于我我亦不敢向冦轻发一矢喜宁嗾额森邀大臣出议和且需金帛万万计盖强所难从以起衅耳对垒凡七日是为十月既望冦移跸渐逺乃举炮击冦营冦死炮下者万计额森大沮宵遁京师解严时谓不战而屈冦兵实天生公以为社稷也论功加少保总督军务固辞乆之乃受尝谓人曰四郊多垒卿大夫之耻今日惟有声罪讨贼复还车驾乃臣子之职他复何言大同叅将许贵奏欲遣使议和以缓冦兵徐为讨伐计公谓去冬尝遣都指挥季铎指挥岳谦厚赍金帛以往冦輙深入继遣通政王复少卿王荣往议迎复亦不见銮舆而回冦谲诈叵测和不足恃况与彼不共戴天之讐和则背君父而忘大义理不可万一可和彼肆无厌之求从之则害遣之则变势亦不可也莫若选将练兵养威蓄鋭无轻遣使以取其侮从之公以涿鹿真保定易州皆京师近地兵力单弱虽尝遣都督刘安率兵巡视犹恐冦方逺遁或肆剽掠力弗能及即奏遣都指挥陈旺石端王信王虹軰分益以兵往为之援复请勑右都督杨俊节制之民恃以安又以冦之深入必先攻犯白羊紫荆倒马诸闗复奏拨京兵与原守官军互为应援俾无偾事谍报冦逼总兵朱谦于闗子口明日复报追石亨于鴈门闗烽火甚急逺迩骚动众谓宜急发兵往援公不为动即奏上方畧宻授亨等仍令各营选调军马若将尅日大举者旋报冦已出境乃服公料敌之审公谓喜宁不除冦卒弗靖乃以计授杨俊擒送京师公廷劾其罪诛之自是防竟畏惮悔祸不敢复犯矣辛未额森遣使入贡请送大驾还京朝廷疑未之信下廷臣议公曰此天意也君臣大义兄弟至亲当速遣使奉迎以承天心万一冦果懐诈我有辞矣议乃决秋九月大驾至自北营众韪公一言之重时邉事稍宁公益修安内攘外之政河间东昌诸处永乐间安置降冦甚众方冦入边势欲乘机而动公因南征奏遣其有名号者以行遂留于彼以为潜消之计天夀山祖宗陵寝所在而无城郭防尝犯其地乃奏起成山伯王通城昌平徙兵民其中以卫陵寝且重邉闗之援临清漕舡所经商舶辐辏实喉襟之地冦入边时尝有往据之谋乃奏遣平江伯陈豫筑城以守遂为重镇寻谍知为冦谋者乃我亡命小田儿也适杂北使中来瞰虚实公奏授计于侍郎王伟因使大同道诛之初北邉独石马营八城为冦所据公谓此不可弃即奏起都督孙安授以方畧率兵度龙门闗且战且守由是八城复完公谓京兵分五军神机三千诸营者虽各有总兵然不相统一或遇调发动相选摘兵将不识卒难济事乃议以诸营马歩兵择其精者十五万人分为十营各立名号每营以都督一员总领之每五千用把总都指挥一员每千用把总指挥一员每队用管队官二员团诘训练体统既定兵将相识有警当调某营则自其总领都督以下督率以行号令専一行伍不乱兵制之善者也故其法迄今守之杨俊议奏尽出京营兵并调三邉各路军马大举勦冦可以得志公执不可曰如此则京师各邉皆空冦或分兵牵制何以应之非兵家全胜之谋也上从公言俊素防扈时谓公此议足以夺其心是时浙江福建则有邓茂七叶宗流广东则有黄萧养乘时窃发残破郡邑一时命将出师皆出公筹画虽逺处千万里之外悬制切中不啻亲歴其地卒用勦平贵州苖贼作乱侍郎何文渊奏乞罢布按司复置宣慰司以土官莅其地留都司以辖诸卫遣大将镇之公谓贵州自祖宗开创余八十年顾因小冦隳成功况土地人民皆受之祖宗者岂可轻弃事遂寝公念北冦既平军国之务可缓恳辞兵柄复以天变乞罢皆不许初额森犯京师石亨因公成功骤跻侯爵心不自安乃奏公功宜官一子朝廷即授冕府军前卫副千戸累疏恳辞且曰纵欲为子求官亦不当假手于亨不许既受命语冕曰我本书生当圣主忧勤之日分以死报顾功微报腆尔宜砥砺名节毋忝恩命朝廷复于京师之西赐公第一区公上疏辞谓国家多事之秋岂臣子安居之日况星文示变正宜贬损岂可厚享以重咎愆不许乃以平日所得赐物盔甲袍帯之属移置第内封识加谨时一往视焉公素苦痰喘恒寓直房以便朝谒一日疾作上遣太监兴安太医院使董宿来视宿云此非竹沥不可愈安为上言且奏公自奉俭约上亲幸万夀山伐竹以赐仍命计公所用悉给自尚方盖异宠也病少间复恳乞罢归不许特降勑谕留免公朝叅屡遣中使促公出视事为上所倚重如此公握兵乆号令赏罚皆出于公言议所及宿将敛伏亨等不能措一辞亨素贪纵尤为公所裁积成嫌隙亨侄彪本骁将时皆虑其一门同握京兵公乃奏遣彪充逰击将军往戍大同二人不得遂所私益切齿于公思有以倾之矣丁丑正月景皇帝不豫公同廷臣上章乞复皇储未报英宗皇帝复正宸极此实天与人归之会亨等贪天之功掩为己有即诬公等迎立外藩以为罪与大学士王文六七大臣俱下狱所司以金牌勑符具存他无显迹可据亨等必欲置公于死会徐珵者以倡南迁为公所斥乆不获进因易名有贞尤衔公者廷鞫之日力言大肆拷掠宜无不承文不胜忿力辩不已公曰亨等意已如此辩之何益所司承亨风指乃以意欲二字附会成狱盖即秦桧莫湏有之故智也是月二十三日状上上犹豫良乆曰某实有功众未及对有贞直前曰若不置谦于死今日之事为无名上意乃决时锦衣指挥刘敬方帯刀在宿卫目睹其事每言及未尝不以为恨公没之日天日无辉朝野寃之太监吉祥麾下逹官托尔者闻公死恸哭都市以壶觞酧公祥闻之切责焉明日往哭如初此实忠义感激人心虽异类而天理固不冺耳先是杭之湖水竭土裂人惊异之孙原贞方以尚书镇浙语人曰贤才之生实钟山川之秀今日之兆哲人其萎乎葢指公也至是卒騐云公之生为洪武戊寅四月二十七日得夀六十而已惜哉所司籍公家自朝廷所赐外他无一物盖公平日自律之严也未防陈汝言代公为兵部以贿败上命陈所籍物于大内庑下召大臣入视且曰景泰间谦任事乆且专没无余物汝言未期何得贿无筭耶上色变乆之亨等俛首不敢动抚宁伯朱永出谓人曰今日观上意亨軰将无所逃矣一日邉报甚急集廷臣议恭顺侯呉瑾进曰于谦在邉患不至此上为之黙然初公被害时皇太后未及知比闻嗟悼累日上闻之益悟
　　其寃深悔之既而有贞获罪逺窜【阙】　　　　　　此皆上心有所惩而亦天道好还之明騐也初公之遗骸頼都督陈逵悯公无辜宻赂守者収瘗逾年冕遣义兄康诣逵逵乃具棺衾俾康扶归杭塟于祖茔即今建祠地也公天性狷介不立私党一以忠诚结主知分谤任怨无所顾忌不贷赃吏而恒宥小过急于荐贤不遗一善凡公所甄防如孙原贞王来皆在廵抚时所举其他文臣武将功名显著者尤多盖公知人之明如此所至声绩懋异遗爱不忘故江西祀公郡学名宦祠河南祀公开封庇民祠二省之民家有公像饮食必祝皆至于今不废及己巳之变军旅方兴中外论事者纷然议下兵部公悉裁之以理可者行之否则止之知无不言言无不尽一时克诘戎兵登崇智勇卒之肃清大憝迎复乘舆以安社稷以固邉圉此诚不世之功也歴事三朝位极人臣然故庐之在杭者未尝增饬尺寸丁内外艰归萧然不异寒士孤忠峻节夷险弗渝可谓难矣平居好学手不释巻为文有竒气诗词清丽在江西时和祭酒胡頥庵山居十咏在河南时和冯海粟梅花百咏诗皆顷刻而就脍炙人口尤长于奏疏至今视以为凖当政务旁午章日数上累千万言挥笔如流一皆切中事机人服公明决率推为天下竒才焉平生著述甚多今仅存节庵诗文稿奏议各若干巻祸变之余盖千百之什一耳配董氏累赠一品夫人翰林庻吉士永丰知县某之女柔惠静专克谨内助先公十一年卒公未五十遂不娶亦无媵侍人皆义之生子一即冕自副千戸改受兵部员外郎进礼部郎中南京太仆少卿应天府尹文学政事无忝家法女一适锦衣千戸朱骥坐公累戍邉比宥还累官都指挥使掌锦衣卫事孙女六吏科给事中张晟工部员外郎倪阜益都知县孙武卿徳清县学生徐九万杭州府学生沈继荣其壻也呜呼公之功业在天下公论在人心传在国史列圣眷恤恩命屡颁一时之屈万世之伸一时之寃万世之雪公于此可以无憾也已岳生也晚虽自童丱得之见闻之日乆然才力绵弱不能揄扬朝廷褒忠録功之旷典与公忘身为国之大莭姑即冕所述掇拾其槩俾立石墓道以示后世以为他日为臣者劝焉惟公讳与先考同未敢以私故阙而不书盖公之所闗者大也临文悚然铭曰惟天纯佑贤俊挺生实商昭周为国之祯惟公之生允济斯世雄才卓识孤忠正气始镇两藩迄主五兵民困毕苏邉尘肃清时方宴安冦忽窃发皇曰往哉执梃以挞公疏恳留六师已陈越闗而北曾未浃旬冦敢犯顺皇舆逺狩公独治兵痛心疾首浮议譊譊公斥正之人心揺揺公镇定之内决廷论外当冦冲一时安危万目视公国歩载宁皇舆遂复名髙毁来功大弗録公存以功公亡以寃于惟圣明克俾昭宣万世之名一日之厄失短获长公亦何责穹祠显号报祀无穷四湖之防岳庙攸同庙貎俨然公其如在嗟嗟后人守视无懈大明故嘉议大夫礼部右侍郎费公廷言神道碑
　　廷言之卒予率诸僚往哭之越八日其子衍衡軰至自其家奉其同年友圭峯董学士所述状乞铭于西涯李学士以塟复奉状请予文诸墓道之石因忆成化己丑春予为翰林编修时与西涯及篁墩程学士同以书经考礼部会试掲晓之前一夕拆所取第一巻则廷言也明日退朝赐宴于礼部大宗伯姚文敏公举酒属贺曰此崔吏部廵抚南畿所得士也可谓得人矣去今二十五六年忽忽如昨日事岂谓遽为古人不可作也悲夫按状廷言讳訚姓费氏廷言其字别号补庵世居京口之丹徒谱牒散佚莫究其所自独传宋季兵变闭城者十七日民且饥死费有讳篁者为粥食之頼以全活民徳其惠名其所里曰簧祐今譌为黄以时考之或其五世祖云四世祖天起髙祖仁夫曾祖文盛祖仲荣考淑髙妣朱氏廷言生有异质年十一选为郡庠生治诗经试不偶乃改治书时崔公方莅其地及林侍郎一鹗为之守皆名知人雅重廷言咸以礼待之领天顺壬午乡荐登己丑进士简入翰林为庻吉士得阅中秘书学有造诣辛邜授编修甲午满考得赐勑赠考妣如制妻封孺人乙未二月同考礼部会试丙申选与经筵丁酉擢国子监司业庚子乞归省祭赐寳镪千贯为道里费丁未满九载进左谕徳仍理司业事十二月进祭酒明年戊申改元治圣天子肇开经筵为讲官赐白金三十两文绮二表里寳镪三千贯车驾幸太学进讲如仪赐大红金织衣二袭降勑奬谕仍宴于礼部己酉命充日讲官改少詹事兼翰林侍读入史局纂修宪庙实録辛亥八月书成进詹事兼侍读学士赐白金三十两寳镪三千贯文绮四表里大红金织罗衣二袭仍赐宴于中军都督府十月进礼部右侍郎廷言平日谨畏自持自为日讲官及为礼部当奏恒栗若不能出诸口尝谓予曰某自夙兴当造朝即心掉足弱不可忍迄退朝始安早暮忧惕因以得疾在告将三月具疏乞停禄养病以去上不允俾在任调摄给禄如故明日增剧越五日而卒盖癸丑六月三日也廷言仪度魁梧丰頥羙髯善谈论议事理周旋世务若无不可为者始官文翰弗克少见于用其在国学教法有度士子悦服及佐典大礼每郊祀为分献官廷试为提调官亲王妃主嘉行之礼皆以賛相其间宴赉有加然不七嵗而官五转众方期其逺到而遽止是也惜哉廷言早失怙事诸兄尽礼与人交克全信义自处俭约平居善检饬未尝妄费一钱恒以训诸子性尤旷逹始病即为治棺经纪后事甚悉会暑月仓卒含敛靡一弗备识者称之作文有竒思诗亦飘洒所着有自考集瀛洲竒处録向阳书舎稿补庵稿藏于家作费氏宗谱断自所知事信而核编圣驾临雍録着一代仪文之盛梓行于时其生以正统丙辰三月四日得年五十有八娶张氏有淑行男子五衍衡衔衒张出庶子衑侧室徐出衍衡俱郡庠生衒出后伯兄譲子女五呉铸李旦张凖欧阳琏程孝同其壻也孙女五衍等扶柩归予复遣人护视以行将以甲寅九月日塟于郡之京岘山朝廷命工部为营塜圹命长贰谕祭于其家哀荣终始廷言于是乎可以无憾矣铭曰
　　江东有木楩与章根蟠厚地摩青苍匠石睥晲喜欲狂万年必致归明堂轮囷旁礴登岩廊巍然屹立时之望风雨侵凌蠧且伤用之未乆嗟沦亡生承帝眷夐异常没锡塟祭恩尤霶前途若短后则长翩翩五鳯嗟诸郎伟其继者孰可量京口之山惟故乡噫千万年此其藏嘉议大夫南京太常寺卿愧斋陈先生神道碑
　　治甲寅六月二十有六日南京太常寺卿莆田陈先生以疾卒于长安西街之第先是南京礼部董亚卿尚矩以书来报先生疾可忧咸为骇愕徐而思之先生厚徳君子天将锡以遐福宜无他未防竟以讣至相与悼恸无已也既而其子举来请于朝诏工部营坟以塟复赐祭于其家举拜恩将归乃遵先生治命奉南京郑通政廷纲所述事状乞文于碑树之神道顾予言曷足为先生重然谊不可辞乃按状而为之序曰先生讳音字师召姓陈氏别号愧斋世家闽莆之涵江宋明州观察使淬与子仲刚俱死靖康之难旌其里居曰忠孝坊则涵江之祖也曾大父宗义大父光逺父崇澄号耕乐俱有隐操以先生贵初赠耕乐翰林编修进南京太常少卿妣黄氏亦自孺人进恭人先生生而敦朴嗜学少长补郡庠生有文名牟都宪俸时佥闽臬一见竒之遣诸子从之游举天顺壬午乡荐登甲申进士第入翰林为庶吉士成化乙酉简授编修丁亥预修英庙实録成赐白金文绮进禄一阶壬辰乞归省墓赐寳镪为道里费丙申满九载陞侍讲入侍经筵辛丑同考礼部会试癸邜推擢南京太常少卿治己酉南京翰林学吉员缺命兼掌院事壬子满九载始进今官仅越一载遂得疾以卒先生天性孝友痛二亲不逮禄养每忌日悲泣不自胜仲弟祖理家政为输粟给邉授以冠帯季弟员事举业亲为指授遂领乡荐叔母居孀力为赡给遗孤子女为之婚嫁族里之贫者周恤恐后平生和易坦率与人交诚意恳切或与论事知莫可如何率曰也罢遂以此称之弗校也至其操履则刚介坚定不为势利屈在翰林时西厰初建方用事其爪牙韦英者乘之鼓扇宻捕兵部主事杨仕伟于家并棰掠其妻事叵测人皆闭门避之先生与之隣即登墉大呼曰汝何人斯非奉上命敢擅辱朝臣耶其人诘之曰汝为谁而言乃若是复抗声曰我翰林侍讲陈某也惧汝軰壊国法祸福非所惮其人为之少戢在太常时守偹中贵究理乐器嵗乆损失益多欲归咎先生然实无预也同事者亦宻喻俾少俯就先生与之抗礼益辩论不顾其人怒甚遂并劾于朝所司覆覈卒无所及盖仁者之勇其不可夺率类此居官详慎于义所当为不遗余力为编修疏上时政千事皆切治体时论韪之及任卿佐于凡祀享荐献必躬为阅视务竭诚敬举用僚属一秉至公人不敢干以私先生素明经学四方之士争欲出门下京邸至不能容经其指授往往取髙第尝有一登其门两魁多士者则先生造就人才可知矣今太常齐卿章春坊王谕徳鏊皆显名者其他布列中外尤多所作诗文肆笔而成畧不搆思南京士夫公卿之家凡有庆吊之礼必借一言为重委币而请者无虚日焉先生始入官余沗同升得朝夕聚处谈经论史未尝少间至相约逓为主以会箴规之资切磋之益亲芝兰而醉醇酎者乆矣及官于南书问往来不絶尝遣防弟从之游教爱深笃盖先生之处友乆而益敬忠信笃厚非他人所能及而今不可见矣每繙阅箧笥见其遗墨为之怆然呜呼惜哉先生以正统丙辰三月十有七日生春秋五十有九配黄氏继配林氏皆赠封为恭人子男二长举黄出娶廖氏次华林出娶郑氏通政君女也二子同领壬子乡荐时以为荣女二长适翁司徒之子汝次适卓按察之子文浚孙男五湏孝湏友湏政湏教举子也湏礼华子也塟以某年某月某日墓在莆田某乡之原铭曰
　　陈有仲弓曰汉名士一徳不羣二方有子嗟嗟愧斋猗是之似学足成人行不失已外示以朴内灼于理文以华之而不为靡翰苑容防冰衔并拟官乆始迁不为愠喜恢乎其中莫可涯涘曷锡眉夀曷介繁祉孰谓斯人乃阨于此既承恤恩以塟以祀亦有故人以志以诔穹碑深刻永昭厥羙呜呼先生斯无憾矣
　　大明故平羌将军后军都督府右都督諡僖周公神道碑
　　洪惟我国家统御六合镇抚四夷奠中国于泰山盘石之安固圣徳神功无逺弗被如雨露之润如风霆之威然亦有宣力御侮之臣分布藩阃如金汤之壮如罴虎之猛是以夷狄闻之而畏服邉圉恃之而敉宁其所系岂轻也哉若今平羌将军甘肃总兵官后军都督府右都督周公廷璧盖其一人也而今则已矣惜哉公自镇以疾请命东归归抵宣而卒其中子铎茹哀具疏以闻诏礼官致祭者五赐衰布以疋计斋粮以石计者各五十工部营坟以塟赐之諡曰武僖近代将臣鲜有及者盖异数也铎复请予在天顺间侍亲于宣尝及识公且知其为人乃奉宣人王少卿逊之所述状来请予文勒石神道以昭示乆逺予谢不敏而宣之人士继为之请者沓至乃受其状序而铭之公讳玉字廷璧姓周氏世家滁之南湖髙祖庇哥在国朝定天下初起从大将树战功遂有戎籍于永平卫曾祖礼始以功再进秩为宣府前卫正千戸卒祖安嗣寻以疾罢父贤嗣勇畧善战以功七迁至后军都督府都督佥事充右叅将分守独石等城天顺改元之明年戊寅冦掠延绥势颇猖獗上驿召至京命提兵往援至则日与贼战多所斩获己邜正月朔哨贼野马涧接战四日贼益拥众迎敌乃挺身直前为流矢所中死之事闻赠都督同知赙赉有加特命公嗣授万全都司都指挥同知公时甫弱冠痛父殁于王事感激自奋期以报仇居官亷慎自持督理屯田邉庾充赡甲申少宰文庄叶公巡抚其地首荐公掌都司事公勤于职业剸繁理剧若老于吏事者政誉借然成化改元乙酉前威宁伯王公方以都宪总制诸路兵马复荐公志气英鋭号令严明亷而不苛谋而有勇宜任逰击将军统领竒兵以靖地方上赐玺书命公具如所请是嵗秋延绥有警公提兵往援斩获甚众癸巳正月冦入漫天岭公率所部拒之北众大败斩首七十余级夺获逹马兵仗以万计兵部论公功在优等进都指挥使仍加赐白金防币总制诸公遂建议以为冦虽挫衂然尚据榆林河套以为巢穴非潜兵之无以使之畏慑逺遁时各路将领闻议莫有任其事者公乃奋然与前总兵都督许宁统兵出境直抵红盐池贼巢杀败贼众擒斩三百五十余人屠其妻子焚其辎重夺其驼马什器三万有竒残冦奔窜渡河而北朝廷降诏嘉奬有运谋奋勇成此克防之功之褒进后军都督府署都督佥事甲午秋宣府西路屡报贼警勑公往援八月战贼马营齐家沟再战赤城袁家墩斩获甚众追贼出境而还复赐勑嘉奬寻与实授明年乙未奉勑充副总兵官镇守宣府丁酉遂奉勑佩镇朔将军印充总兵官镇守宣府庚子春堠兵屡报冦贼近邉窥伺者公率兵自青邉口出追贼至红崖儿复至龙门狮子冲累败贼众追奔出境至水磨湾等处乃还以功进署都督同知癸夘秋贼自柴沟堡出没公率兵追奔至白腰山斩获贼级夺其马疋而还未防贼自大同天城许家堡出没勑公率兵往援追奔至定安营等处斩获贼级夺其马疋而还勑嘉奬积二功与实授仍署右都督秋八月奉勑挂征西将军印移镇宁夏冬十月杀贼枣儿沟丙午冬复奉勑有曰以尔乆任邉陲累着勲绩克副委托即今甘肃贼冦骚扰特命尔挂平羌将军印充总兵官镇守甘肃尤湏振作军威攘除邉患以安境土以寛朕西顾之虑盖至是而委任益隆矣明年奉诏实授右都督先是迤西土鲁畨贼尝于成化初刼哈宻王母金印而去至是复杀都督哈尚占据其城朝廷将议讨罪之师公请因彼使之还者使赍诏往谕庶或有济已而果遣使入贡并献金印城池及所虏人口悉如公所筹上大悦赐勑嘉奬有不劳士马军饷而坐収成功由尔平日运谋所致之褒公歴镇三邉劳于计画虽所至有功兵民頼之然亦坐是婴疾日思东归矣前后六七防乞觧兵柄词意恳切上皆不允甲寅疾増剧其请益坚议者遂谓公有辞难便安之意頼圣明知公特置羣议诏俾回京料理秋九月闻命即日就道十二月抵宣疾益委顿弗克造朝明年正月望前一日竟卒实治乙邜也其生为正统己未后二月望日得夀五十又七而已公性孝友事亲处族各尽其分读书不事章句而能了渉大义以防入官遽处尊位卑已下贤为时所称器宇凝峻自偏禆为大将隐然邉阃之望爱养士卒抚循有恩训练有方统驭有制茍不用命必罚不贷每遇贼计定而后战往往克敌制胜功绩为多敌人至见其旗帜即惊呼遁走公处之裕如未尝有徳色平居萧然韦布不异寒士不喜麯蘖不近声色亷公自守不为诡随见理明察洞烛物情请谒不行亦不容物故人莫不敬而爱之而亦或以致嫉云尝谓乆荷知遇期以尽瘁报国因大书不敢负朝廷处六字掲之退食之署朝夕视以自警士大夫多从而歌咏之其所存可知矣呜呼若公者求之一时邉将之贤殆未敢以一二数将微恙既祛大任可冀殆必若召虎南仲之于周愬之于唐玮之于宋以辟四方以肇戎功以无沗世臣之后而遽止此耳不亦重可惜哉公配夫人唐氏有淑行子四曰镇曰鋐先卒曰铎曰钺女四孙男三漳清淇女三塟以卒之年某月某日墓在城西沙岭原祖茔之次铭曰
　　寳劔之精上腾于天下蟠于渊取而试之光采四出功用万全此诚国家之利器而干将莫耶又何尚焉猗欤公兮雅望则然受命作藩由裨而专三佩虎符世领将权塞尘肃清兵威聿宣屹如长城噫孰与肩倐以疾归髙闶遽捐岂囿于理者不可防而扼于数者不能前恤典颁足慰九泉燕然之石其功可镌永镇兹丘何千万年
　　大明昭武将军上轻车都尉南京锦衣卫掌卫事都指挥佥事丁公神道碑
　　国朝有世功之臣曰丁公梦吉者以疾卒于金陵官舍其子福既卜吉壌于安徳乡石子冈之原以塟复奉工科毛给事所述事状泣请予文刻诸墓道之石予尝知公父子最乆谊不可辞按状公讳固宗姓丁氏梦吉其字也世为扬州江都人髙祖成国初起从髙庙征伐四方韩元师麾下既克北平遂有籍于燕山右防卫以孙信贵赠骠骑将军右军都督府都督佥事妣许赠夫人曾祖胜累功陞金吾都指挥赠右军都督佥事妣刘赠夫人祖信在宣徳间累功陞右军都督佥事妣张封夫人考瑄嗣軄指挥天顺初元迎驾有功进都指挥改锦衣卫宪庙在东宫选官舍千人立随侍营奉命统之得赐金牌侍卫后以荐分守宁夏封昭勇将军妣王封淑人公始娠昭勇公梦异人授之子曰是将固汝宗也公生遂以名焉公丰姿娟秀举止异常儿渐长知读书乐从贤士夫游成化庚寅嗣軄指挥莅政忠义卫以明察见称大司马白公大总戎太傅会昌侯孙公皆爱重之甞以邉将荐寻选总神机右哨复以荐来掌南京锦衣卫事先是卫多政公至多所厘正且更置其人用之有不悦者搆言以沮公公不为动乆之众乃慑服今上嗣位之初盗起贑州于是大司马余公与太师英国张公会廷臣议以为必遴选其人使为叅将往守其地且谓非公不可遂以名上诏许之进署都指挥佥事赐勅给符騐旗牌以行公受命兼程而往至会昌乃贼往来之冲公即相地险易驻军于斯精训练谨斥堠以备之仍出榜谕以饥寒逼廹之故茍能自新即为良民贼闻之隂散其党三年之间不闻警报公乃累防乞谢事归复以当路荐召还仍莅锦衣复奉恩例与实授僚属喜公复来公亦以自慰盖卫属皆公素所委任至是惟总其成若轻车熟路无复事事矣上下安之未防得疾以治乙邜十二月二十五日卒讣闻上悼惜命礼部致祭于其家距生为正统壬戌正月二十七日得年五十有三而已公性孝友事二亲克尽子軄处诸弟怡怡如也平居自处矜饬无所茍与人交恂恂退抑一于礼譲喜亲儒素御下有恩故卒之日人多惜之配杜氏中军都督清之女封淑人先公卒一女适锦衣指挥周鹏侧室梁氏生子一即福嗣为锦衣指挥使娶黄氏锦衣指挥琳之妹塟以卒之明年某月某日以先夫人祔惟公之先纉武功都显位代有其人传绪至公克起而承之出则叅戎阃入则总禁卫使天假之年则其懋建勲绩逺防祖武所谓肇敏戎公以为国世臣也必矣顾弗及大施而遽止于斯何耶是诚可惜也已既次序其事复系之以诗曰
　　石子之冈峩峩新坟其塟者谁曰丁将军桓桓将军起自武胄建阃授钺将畧惟旧神龙初飞风动云从丁氏之先实奋于戎四世相承咸以功显督府之勳开拓益逺将军绍业贤声日闻禁卫载縂兵柄斯分抢攘既宁桀骜胥服禄秩方增疾疢胡速骅骝緑耳骋乎康庄霜蹄一蹶孰不防伤崇封在兹山水深固丽牲有碑以识公墓
　　大眀故太子少保礼部尚书兼翰林学士赠资政大夫太子少傅谥文思彭公神道碑
　　治丙辰十月六日太子少保礼部尚书兼翰林院学士彭公以疾卒于家讣闻上悼惜诏礼官赐祭者四冬官营坟以塟仍加赠资政大夫太子少傅赐諡文思适公弟彦恭以工部侍郎改左副都御史巡抚南畿乃以公门人礼部侍郎掌国学事林公亨大所述事状俾予撰次为神道碑将以立石墓次念予初入翰林幸与公同官及同事经筵史局又获同侍今上于春宫从公后者二十余年辱爱颇厚苐愧才谫笔弱无以揄扬厥羙其不敢以不敏辞按状公讳华字彦实姓彭氏别号素庵世为吉之安福钜族安福之彭二宗其一自畨易而来再迁铁冶巷梅树下世称梅下彭氏其一自髙安而来有曰隠君者择胜于大志居焉梅下之彭传十余世有讳芳逺者生二子长古清生务威即少保吏部尚书兼文渊阁大学士赠太师諡文宪讳时之祖也次复安与隠君之裔伯枢同壻于龙云刘氏无子以复安季子同升为之嗣号苍山翁则公之祖父讳贯号一斋浙江按察佥事俱以公贵累赠至资善大夫太子少保礼部尚书兼翰林院学士祖妣郭妣伍俱累赠至夫人公生而頴秀异常儿苍山尝坐堂上公趋而过问为谁具以名对翁竒之寻侍一斋宦逰于外或为婴孺态一斋课以诗书俾续过輙口诵手挥沛然莫御益大竒之正统丁邜一斋居忧于家公时方十五六尝过邑城坐客有持故劵证以争产者辩论不已公齿坐下独抗声曰此赝也众惊问故公曰劵果出革除庚辰年则当以建文三年书乃云洪武三十三年非赝而何争者赧然而罢景泰改元庚午年十九以春秋家学领江西乡荐甲戌会试第一人主司所梓程式之文不易一字及廷试名在二甲景皇帝疑之遣中官询焉内阁诸老以为防有渉上皇语盖权词以对耳诏取防上覧竟留中被选为翰林庶吉士复召入纂修寰宇通志丙子书成授翰林
　　编修有白金文绮之【阙】　　　　　丁丑奉命祭告靖江王便道归省还朝秩满三载得赐勑命辛巳丁内外艰归合塟如礼是年以预修大明一统志成赐寳楮五百缗甲申服阕选侍经筵成化改元乙酉奉命主考南畿乡试丁酉英庙实録成陞侍读有白金文绮之赐戊子充经筵讲官复奉命主考顺天乡试己丑充经筵日讲官有袭衣冠帯韈履之赐自是时节颁赐鲜品及端午牙扇与诸大臣等嵗以为常辛邜以尝表请建储赐文绮一表里壬辰廷试充受巻官礼部恩荣宴日文宪公为读巻官仲兄彦充为仪制郎中季弟礼即彦恭举进士与公同预宴席时以为荣未防进侍读学士掌詹事府事每嵗恒奉命视牲分献于南郊癸巳赐罗衣一袭金厢玳瑁束帯韈履及新刋贞观政要皆慰日讲之劳也甲午赐新刋通鉴纲目乙未廷试充读巻官皇太子立赐文绮一表里冬三载秩满赐诰有操履端纯才学宏防秉笔尽纪述之公积成多啓沃之益之褒丁丑续资治通鉴纲目成进学士以灾异上疏乞归不允戊戌奉命主考礼部会试皇太子出阁首进讲大学有寳楮之赐遂进詹事府詹事己亥赐续通鉴纲目辛丑廷试充读巻官冬三载秩满既陞奏上谓公何以无兼官诏吏部具履歴以闻特命兼翰林院学士仍赐诰推恩其先悉如制壬寅冬御制文华大训书成陞攴从二品禄甲辰复奉命主考礼部防试有权贵子已在中列而朱墨巻互异众莫能处公曰此帘外失防闲耳竟黜之乙巳冬进吏部左侍郎仍兼学士入内阁叅预机务防辞不允自是赐予优渥宠任有加丙午六月感风疾不能造朝上愕然亟命御医来视时遣中官赍赐羊酒米菜慰问者络绎于道既三月疾未愈即上防辞禄乞归上不允命食禄如故又三月进太子少保礼部尚书兼职如故公愈不安曰因疾乞身乃益冒宠荣如此复上防辞不允有绣麒麟衣及冠履之赐丁未三月再上防乞归词益加切上重违其意特赐玺书慰勉俾驰传归就医药疾已即来其勿自便复命有司月给廪四石嵗给舆六人濒行复有白金寳楮袭衣之赐皆异数也四月上防辞谢舆疾出长安道过大门望阙稽颡曰圣恩曷能报也因泣下交頥观者感动五月在道恭遇上太皇太后尊号覃恩蒙赐诰且得追赠其先悉如制既抵家仰遵诏防以安心頥气慎节饮食勉进药饵为事嵗惟祀先力疾从事暇则黙坐一室手不释巻恒谕诸子曰吾负国厚恩尔軰能少树立勉图报塞庶补吾之不逮耳至是疾加剧遂不起其生为宣徳壬子十一月十日得年六十又五而已元配刘氏同邑梅林望族先公四十年卒子一勉政继室分宜李氏先十五年卒俱累赠至夫人子三勉斆勉敬侧室河间宋氏子一勉肇敷国子生斆输粟授千戸政肇敬俱邑庠生孙男女几人塟以卒之后某年某月某日墓在某山之原惟公才识髙迈深沉简重人莫测其际事亲孝处兄弟友爱甚至伯参洪家居公谨事之仲即仪制长公二嵗自同砚席以至宦逰而归始终无间言季彦恭早失怙恃頼公造就以至今日为时名卿公初入官文宪公实奉命司教事既秉钧轴亦聮官禁近相处虽益亲而未尝有私昵之干与人交不茍合不事嬉谑至于辩论古今疑义时事当成与败人贤否隠伏之微亹亹如河决烛照百不失一恒谓以春秋起家而近嵗学者不根经传妄意比附大失圣人笔削之防故其出主试事命题必以经传相合为主取人必以得胡氏家法者为主由是天下翕然从风多公倡率之力四方及门之士曾经指授者多以科第显若今大宗伯谢公维章大司成林公亨大尤杰出者也为文章力追古作者用意谨严稿必数易而后成虽诗亦然有素庵稿若干巻藏于家昔我太宗文皇帝入正大统之初首开内阁召学士解先生者七人入典机务偹顾问时五人同出江右其三人则同吉安也后独杨文贞公以清节雅望为中流砥柱者余四十年未防文宪公继之清方介特无忝前烈迄今天下仰焉而公复以昆弟之贤嗣羙于其后固山川灵秀所钟间见叠出以副庙廊台鼎之用然吉之文章政事卓乎一代之盛有如此者岂偶然也哉呜呼公今不可作矣嗣徽音而景芳躅者岂无其人欤予于是乎有感爰序次之而系之以铭铭曰
　　黄閤防严从古则称猗吉多贤济济以登弼亮皇图润色帝制百年于斯继羙无替惟文贞公介特不移辽辽文宪式克似之嗟欤文思用不克究曷绍于前曷嗣于后仰曷以酬帝眷之隆匪公之厄悲人之穷崇封在原穹碑在麓焯徳矢辞百世以告












　　青谿漫稿巻二十一
　　钦定四库全书
　　青谿漫稿巻二十二
　　明　倪岳　撰
　　墓表
　　文林郎四川道监察御史张君墓表
　　成化乙巳闰四月二十九日监察御史张君世用卒于南薫客舍予既与诸友往哭之其孤立将扶柩归塟乃奉君同年友中书舍人杨一清所为状蹐门请文以表诸墓惟君自正统丁邜充邑庠弟子员至成化戊子始克举于乡遂登壬辰进士拜太常愽士简授四川道监察御史歴官才十有四年虽一再迁不过七品得年四十有九而已平日所抱负自视当如何卒亦不能究厥施岂非命耶君防頴敏读书过目成诵学易于乡先生深有造诣年十七试艺京闱弗利督学宪臣恒竒其文以魁解期之文名然起淮扬间然徃试輙北盖乆而后防云君负才识有干局初试政戸部恊理军储给赏河南潼闗有功官军因事裁画时称其能为博士有事郊庙礼度闲习每以郊恩膺白银文币之赐为御史廵视光禄不刻不纵出按福建锄恶植善风裁凛凛聼狱明决庭无留讼审録重刑多所平反尝奏黜闽帅之不軄者上从之一道肃然闽故多文献宪节所至访求先贤遗迹存问其子若孙多作兴而振起之尤以重学校敦风化为首务登览山川感今懐古不废吟咏时以劳勚得疾犹强起巡歴弗敢自逸及之日案牒一清然亦未始以才辩自雄既抵京师疾小愈忿时之冒进者多名器淆冗即具防率同列论之朝廷嘉纳焉甲辰地震京师君复欲条举时政之者以闻会疾作乃已自是虽归卧床褥乃心王事未尝少置每与人言政事得失人才贤否上下古今治与乱有不当词色俱厉气勃勃不平如是者虽经日不厌人劝之亦不止以是疾益剧今年春上防乞归事下吏部未及覆可而君卒矣君性至孝能事其亲疾且殆独呼其子曰吾死不足恨独吾二亲七十在堂不及终养所恨者此耳君明爽劲直遇人无贤不肖皆驩然无间而胷中了不可混至与朋友处所论与事是是非非輙靣加诘难不为退言故乆而益信视义所在必竭力赴之不复顾忌周穷赈急恒恐不及两任皆清要然未尝増拓故业服食俭朴如未仕时惟于賔客之奉輙致盈腆觞酌笑歌必尽其情及其持宪严肃虽至亲亦不可干以私眀易学有经指授者輙能取科第为诗文防意超逸格律深稳而于辩识体裁评别髙下皆出人意表识者亦以君为知言所着有竹西稿凡若干巻藏于家君讳稷世用其字别号竹西居士世居扬之寳应孝义乡曾大父谷成大父仲仁父彦明以君贵封太常博士母郑封孺人配孺人许氏户部检校文诚之女子一曰立敏而知学女二适古文陆全其防在室其生为正统丁巳二月五日塟以卒之年某月某日墓在某之原君之中表弟尚寳司卿仲君惟馨予友也故君之交于予亦深以平日所闻于惟馨稽之于状其行谊表表可书以传者盖多矣惜余不能以尽之也若君者岂非慷慨不羣之士也耶君子谓君之志极髙才极赡使大所遇其所建立岂不伟欤而年不待之也悲哉是为表
　　安成王处士墓表
　　处士讳缉字绍熈姓王氏其先抚之金溪人始祖徳载李唐时刺史吉州按歴安成南里之金田爱其地胜因家焉传至十六世孙曰鳯仪生文源文源生命仁命仁生敏忠则处士之髙曾祖考也处士生而警敏气豪迈有志事功家素饶于赀甫弱冠即出商逰荆岳间遂寓居华容之板桥拓产益盛每得一羙味必寓归二亲度未及尝不以入口嵗时供馈者往来相望于道每归省于家克勤子軄二亲安焉尝谓其配刘曰经营在外以供甘防吾之事也朝夕供养不违亲志汝其任之故处士乆处于外无内顾忧亦刘之能相之也成化甲午有司选充万石长防士归督赋有方催科无扰有逋负而贫者輙为代输故上足公税下逺私怨人皆贤之壬寅楚民大饥处士应诏输谷七百斛华容陈尹将举章服荣身之令处士曰某不敢当必不得已愿移吾父陈称赏欲成其志而二亲相继卒矣奔防归号痛防絶塟祭一以礼治戊申楚又饥处士输谷视壬寅倍之时知县梁泽欲循例授以散官处士曰公家急难有财者输委臣子軄也况所输者楚地之产敢以此冒宠乎力辞不受梁叹服焉时逺近居民恃以举防者数百家流徙日过其门倾所有济之不少吝頼以存活者甚众既而以寓居卑隘将事营拓由是蒙惠者悉来趍役不约而同落成之日仍计功以偿人尤感徳戸部侍郎刘公大夏程公万里布政使王公俨邑人也闻而嘉之皆为诗文以纪治壬子甲寅嵗复连歉处士复出白金一百六十两籴谷以赈视壬寅不啻倍蓰矣邑有板桥官道东西二桥嵗乆倾圯行者病渉处士独任修葺盖捐赀数百金知县闻君嘉其义亲诣赏劳仍令儒学教谕舒珪为文立石以识至今名之曰安成王处士桥人有急难告乏者周给恐后贷者贫不能偿輙焚其劵好礼接贤士过逄觞酌必尽懽乃罢待乡党防隣里曲尽恩意丙辰嵗以乆客于外浩然思归即日趣装以行逺近送者遮道至垂泣不忍舍抵家不旬日即婴疾以十月既望竞卒人皆谓得正首丘实隂徳之报非偶然也其生为正统庚申二月望后二日享年五十有七塟以某月某日墓在某山之原配刘氏有淑行生子一君佩能世其业女一裕真孙男二长朝彦补县学生次朝用孙女二塟有期日君佩走南都恳于大司成刘公奉其族兄刑部郎中懋中所述状来请予文表诸墓上之石刘公其邑显者懋中族子姓其言处士之贤宜信不诬乃为按状序次之而为之表曰昔汉卜式以田畜为事方汉事匈奴愿输家财助邉复持钱二十万与河南太守以助贫民当时北邉有衅西河嵗恶富豪皆争匿财惟式尤欲助费故朝廷独尊显式以风百姓而史亦称其防于刍牧亦曩时版筑饭牛之朋至与倪寛并列亦贤矣哉夫世之擅利以厚殖忍物而吝予者何限若式所行诚不可以多得今观处士虽于客寓之逺不异乡邑之厚捐赀赈贷至再至三惟急于施而遂隐其迹独有其实而亟辞其名则式之崇阶显爵率繇于此不已泰乎其于处士之所存宜非所能及矣语曰不谋其利不计其功处士有焉故予特论著之以为来者劝云是为表
　　明故承事郎顺轩钱君墓表
　　南京少司空徐公公肃抵书于予曰吾钱氏之甥奉不幸以疾卒其子奎将卜吉以塟既得里姻李司成为志其藏敢乞一言表诸墓道以示乆逺谨砻石以俟予惟司空之请切而勤司成之志核而信乃受而序次之以为之表曰君讳奉字思孝姓钱氏别号顺轩系出呉越武肃王之后有讳迈者仕宋守通州子亨父从建炎南渡家常熟之奚浦常熟之钱相传自亨父始至讳本忠者后迁禄园以仲子衡贵赠吏部稽勲主事自是族聚而居甲于一邑子伯璵隠徳弗耀生子景豫少頴敏年仅二十三而没则君之曾祖祖父也母徐氏赠副都御史同邑敏叔之女景豫没时君仅三龄实惟母氏抚育保防劬心瘁力君亦早慧有志继述卓然树立老成慎重乡长者咸器之钱氏族大而繁竞以丰阜称君方防孤弗任劳勚处乎其间若无所事事者而故产开拓田园之辟轮奂之羙日盛而月増人咸谓景豫之后为有人矣君性孝友防父时祖母周尚无恙奉养甚偹及没防塟亦尽礼痛父早世言及輙悲建祠堂以奉四时之祭竭诚殚虑务于精防事母承顔养志克尽子軄极力显扬母节有司具以防闻成化初有诏旌表其门君慨然曰吾无以报国乃捐粟千斛以资赈贷得授承事郎从六品散官君真实无伪义理昭融而不事表襮应事接物咸得其宜人有不平者多就质君一言而决靡不信服虽处富足而俭于自奉至于义举则汲汲恐后祖墓頽圯时加修葺厐赵寡姑恒迎养于家姻防之亲与闾里之贤者困踬则扶植之患难则拯济之以至施善药以己人之疾者给槥以塟人之死者捐衣食以予人之饥寒者修舆梁道路之病人之行者盖不遗余力焉邑尝发民濬黄泗浦之淤区画供饷君独任之其行义盖如此君年四十即不入城市惟以治生教子为事诸子读书饬行克亢厥家家僮千指各授以业外内斩斩賔友过从礼意欵洽士大夫咸乐亲之以治乙邜九月十四日卒临终惟以老母为念不及其他距生为正统壬戌三月五日得夀五十有四而已初配龚氏先卒继陈氏子男八奎壁翼轸娄参星亢奎义官翼国子生女三孙男三俨侃伟女八塟以卒之明年正月晦日墓在来鳯里涸冈之原以龚氏祔嗟乎自古世家钜族衣冠累叶益隆而弗替虽祖考积善之基深厚而不防亦其子孙多贤继承之不乏而后能然耳故古之论世族者尝谓敝化奢丽万世同流盖怙侈防义者将由恶终而惟徳惟义惟以永年固其理也惟钱氏自呉越有国以来五百余年于兹子孙散处天下者伙矣而呉中之钱独盛若思孝君又其表表者然其所以称贤于时则惟以孝义之行勤俭之徳泊然以居丰亨裕大之业所谓世俗骄侈之习一铲而去之譬之乔木之植其本既固其枝干柯叶日蓊欝而畅逹者由于培之者之有道故也钱氏之泽其有涯哉故予因徐公之请嘉思孝之行有可书者遂大书而掲之以为世家之子孙告俾亦知所式焉是为表
　　墓志铭
　　江西永丰县儒学教谕杨先生墓志铭
　　成化庚子九月一日教谕杨先生卒岳走哭之惟先生少与先考文僖府君为同友先考无恙时尝为之作传为着朋友相知之谊故叙述加详盖曰先生讳逹景通其字杨其姓也山西平阳之临汾者其世族应天之江宁则国初之所迁也讳伯林其祖纯笃端厚为邑耆宿为乡饮上賔讳彦用者其父也先生事彦用及母范克尽子軄没能塟以礼兄执役京师事其嫂尤谨且为嫁其女如已女其孝友之行也宣徳丁未从大理胡公槩所选防俾游京校学日益进为诗文有竒思知名公卿间卒业太学大司成重其贤同舍者推譲之及门授经之士多所造就虽侯门世胄之子亦各成其材为时名臣其修之已而及之人者也既乆为塲屋困年益长乃自太学援例而起俯就校官之选景防乙亥始得司训温之永嘉居九载徳孚教明士子懐服守宰以下亦知尊礼去之日人不忍舍以绩最进秩永丰教谕其教永丰如永嘉未防即谢事归则其小试于仕者也夫进不偶于有司仕不竟其所负位不称其徳落落才贤龃龉以没固其命也春秋七十有一永乐庚寅十二月二十五日其生也配某氏有淑行曰宗锡曰天锡京庠生其子也都城之南鳯西乡之原其墓卒之年某月日其塟也铭曰
　　修髯丰頥有伟于仪韫珍其竒出也后时卒尼于施伊后之遗
　　山东东昌府临清县知县顾公墓志铭
　　成化十八年六月十六日知县顾公卒于临清廨宇越十有二日甲子讣至京师其弟僖闻之泣走告余相向哭尽哀已乃问故曰望之夕既饭而浴出宿外寝比曙卒有所中遽卒呜呼痛哉明日僖奔公防俾予为铭以塟公予妻母弟辱爱最深往来京师日輙主予家情好深防也去年春公自滕始迁尝坠马伤足在告者数月予心忧之九月予入朝道临清见公于东岳祠驩聚信宿公戱掷杖以行示予无恙期以十月上任别来屡以书问之又数询诸南来者闻公初政之详不独喜其足疾之瘳也岂意其遽至是哉公讳俊字廷秀别号肃庵姓顾氏世为蘓之呉县人曾大父某大父至善封中书舍人考讳谦礼部精膳主事妣安人朱氏公生而聪頴凝重精膳卒时甫成童哀毁尽礼茕然如老成人安人尝遘疾频殆公奉汤药惟谨夜輙焚香吁天乞以身代疾寻已甚称之少长从同邑严教谕翰授朱氏诗大有造诣两举秋闱弗偶成化改元诏求遗才县尹田某首以公荐天曹试在优等试事冬曺亚卿愽罗李公优以客礼庚寅拜兖州府邹县丞综理马政邑羣长軰素豪猾每刻民以自植马耗不能偿民日益困殆两病之公下车首擿其奸恶者惩之其大袪律已亷公吏民畏服未朞月偿耗马千余疋邑不知扰时方迎母就养寻卒于官即日奉柩南归民上章乞留者再格于例弗果起复调滕县滕于兖为巨邑素号难治邑有守御千戸所所官军恃其骄悍视有司每挟其短长而制之去官之日率闭闗攘夺辎重以为利习为故常民茹其虐莫敢谁何公始上邑有盗刼人李百戸者方职警捕既受盗贿而纵之顾执邑民诬以掠其财公闻而奋身往直之李大以为恨乃胁其长将交搆公以祸公宻询其平日所为不法事闻之朝下藩臬亷得实悉置诸法别选其良者以莅所事盖数十年之蠧一举而去之民胥庆焉壬辰山东饥廵抚都宪牟公推公能俾易粟东南就饥者所在而赈之民頼全活者众徳府奏建宫室藩臬檄公董其工二年始毕武城县尹缺复命公署其事所至借借有声部使者交章荐其贤辛丑三月天曹以临清重镇当南北之冲往往为邑者非贪则暴迄无善政兹非审择其人不可乃特防举公超拜临清知县为丞盖未九载人以为非公固不足以致此也时邑令缺乆事丛脞不治使轺往来坌集需掊百出民亦贸贸无所赴愬公至率五更即出视事退食公堂不及私室迄暮乃休剖决如流狱无淹系比民苦供亿使檄至随所欲悉取于民民益不堪公皆预为区画以待民不预焉至如首新学宫作兴士类锄强植善周穷济乏他善政尤多民方如赤子煦煦之得慈母而公不起矣惜哉公性至孝处诸兄弟极友爱仲兄广东佥宪廷望有文名雅爱重公公自防从之逰家学所得尤深精膳公既没家渐落公克自勤厉折莭事学与今状元呉元愽綉衣林朝信诸公游处故能切磋有成精膳公子四人伟俊杰僖皆挺挺振防而公尤杰然以出者也配呉继张子一曰某早夭以正统丁巳六月一日生得年四十有六卒以无嗣呜呼痛哉公墓在邑西阳寳山祖茔之侧塟以卒之年某月某日云铭曰
　　宜嗣而絶方进乃止彼贤则然孰主张是鳯羽中铩枭音髙翔茫茫者天呜呼何伤噫
　　大明故翰林院侍读学士赠学士谥文僖张公合塟墓志铭
　　正统己巳秋北冦犯顺扰我邉圉英庙赫怒亲率六师以征时内阁重臣扈跸者二人皆宿徳重望上所简命者其一则姑蘓张先生也师次土木败绩先生死之实是嵗八月之望得年五十有五而已呜呼痛哉既而朝廷録死事之臣特赠先生翰林院学士阶奉议大夫赐谥文僖遣官即其家以祭録其二子恩至渥也后三十七年为成化已巳其季子太仆寺丞翔奉先生继室太宜人宋之防归金陵鳯防乡西顾村祖茔之原啓其先配孺人王之竁以祔始具先生衣冠神主合窆焉谓岳忝通家之义俾一言以铭诸幽岳惟先少保文僖公以正统已未及第入翰林时内阁杨文贞文敏文恪三公谓之曰汝同庠张先生士谦文章徳行为时之望汝其朝夕相切劘可也先生登进士已二十有五年方为翰林修撰所居既相迩日往还益宻每论文讲学凿凿不妄先公敬服焉岳自为童子时恒为岳言之而老成典刑逺矣呜呼惜哉按状先生讳益字某别号惷庵其先呉人洪武初徙闾右实京师遂为应天之江宁人防而聪頴仪观丰硕读书过目輙成诵甫成童下笔为文辞咄咄过人稍长入游应天郡庠登永乐乙未进士以精钟王学授中书舍人受勅命赠考豫如先生官母倪妻王皆封孺人宣徳初预修文庙仁庙实録成赐白金防币进大理左评事正统初预修宣庙实録成赐白金防币进翰林修撰九载进侍读学士侍讲经筵寻召入文渊阁参决机务日见委任特赐金帯锦绣衣以宠之明年而先生遇祸矣先生先配孺人王监察御史同庠賔之女淑徳克相称于闺门具于先生所撰志其卒为正统庚申六月望日享年四十有五后以翔贵加赠宜人继配宋封太宜人贞顺自将一节靡忒抚诸子女不异所生其卒为成化甲辰正月三日享年七十有三先生防于孝友七嵗防父頼母倪守节以教育之倪性严先生承顺无违供养亦偹抚弟晋极有恩义庭无间言先生于书无所不读文章丰缛坦易类其为人居安朴俭虽贵显不异儒生词翰名一时四方求者坌集得片纸只字什袭以去所着文集凡若干巻藏于家呜呼先生硕学雅度足以经济邦家表仪朝着然弗防厥施竒祸中沮遂使从容廊庙之贤往当疆埸抢攘之事忠义所激竟以身殉嗟亦烈矣先生有男子二人长以防授鸿胪序班进中书舍人大理左评事直文华殿卒次翔亦以防补国子生授四川简县知县进今官有亷能声女子四人长适都察院进士邹和次适乡进士周宗次适太仆寺卿朱奎皆王出也又次适武学生谢賔宋出也孙男三弼麒麟孙女三长适章丘县丞叚璟次适锦衣千戸焦裕次适内阁中书舍人刘棨曾孙女一尚防惟昔出京校官翰林者惟先生与先公才二人耳及朝廷赐先公諡适与先生同殆亦非偶然也矧岳又尝与翔同讲学于是铭也其敢以不文辞铭曰
　　先生之文海澄山崇先生之徳天和日融先生之节抱义死忠鳯防之原龙江之东衣冠俨然两淑挟从归兮故乡乘云驭风用世弗竟裕后则丰掲潜琢辞以诏无穷
　　大明故荣禄大夫后军都督府都督同知陈公墓志铭
　　荣禄大夫同知后军都督府事陈公奉命镇守通州威徳兼着盗贼屛迹居民安堵行旅晏然上下倚之为重在镇三十年如一日以老乞归罢镇者七年为成化乙已二月丁邜卒于京师之第家嗣珦以讣闻上甚悼惜遣官谕祭工部营坟以塟复命珦嗣公旧职为指挥同知莅事南京锦衣卫盖异数也塟有期乃奉中书舍人黄璨所述事状谒予请铭诸幽先少保文僖府君官翰林时常与公往还余因得拜公每瞻其容止之彊毅聼其论议之严重恒窃识之而今则已矣惜哉按状公讳逵字道姓陈氏世为应天六合人大父晟自小校起从髙庙定天下累功至袁州卫指挥同知坐事落軄卒于京父啓坐累谪戍大宁从文庙靖内难复累功至忠义左卫指挥同知守遵化有功进阶懐逺将军子孙世袭还京师以卒宣徳丙午公袭父职为指挥同知仍莅忠义庚戌奉命督造黄舡于南京景防改元庚午大司马遴选充中军营把总五月以荐进署都指挥佥事坐五军左掖营时承已已兵变之后通州宻迩京师地大且重往往盗贼窃发厪庙堂之忧适镇守员缺佥谓宜得知勇有为者始胜其任于是大司马以公名闻遂进实授都指挥佥事奉敕往镇兼督天津诸卫地方壬辰有白金文绮之赐天顺改元丁丑英庙复辟赐勑奬谕有克効勤劳之语且有金币之赐戊寅録其累捕强盗功进都指挥同知庚辰上念公乆効劳勚特赐白金十五两防叚二表里铠胄弓矢各一辛巳録其累捕刼杀兵马范质等强盗薛英等及越城叛贼之党都督哈哈等三十余起授以流官诰命成化丙戌今上即位之初重公旧臣益隆委任复録其自壬午迄今前后所捕强盗六十余起计二百一十五名功绩惟懋遂进擢荣禄大夫后军都督府都督同知领镇如故时以直各卫京操马匹往来驰突饲牧不时以致瘦损遂命兵部同总兵官遴选精兵二万官给马仗令回各卫以便饲牧其天津通州七卫者则勑公提督训练云庚寅八月乆雨水溢天津以北河堤冲决水利分泄舟行维阻朝廷忧之特命都督欧信工部侍郎李颙同公督京营并顺天等处军民夫役筑塞公同心协谋工頼以济壬辰上念公乆劳于外特遣中贵以大红织金蠎龙纻丝纱罗衣各一袭驰至通州赐之人啧啧称叹以为朝廷优礼勲旧如此之至然亦公之忠勤足以迓承之也己亥公以年至乞休防上者再上重违其意允之至是卒距生为永乐辛邜十月十有二日春秋七十有五先配夫人林氏锦衣指挥某之女继配夫人王氏左军都督某之女侧室四人子男八人珦琇琦玮璨玹璟璥孙男七人孙女六人曾孙男一人以卒之年七月某日塟于城北昌平之原从先兆也公仪观魁杰外和内严忠孝之诚端一无间与朋友交信义恳切靣折人过不为茍合蚤防父頼母抚鞠遣从里社师读书精敏不懈举动如成人母虑其以勤致疾恒泣止之公抱持膝下亦泣曰儿奉获慈训不坠先业即陈氏之泽逺矣脱或纵逸何以自立闻者竒之处诸兄弟皆防恩义其在忠义居僚友间和而不随多所规正有豪卒恃其狡狯挟持官吏者公即重防以法众服其能祭酒李忠文公冡宰王文端公皆公先执友公恒侍请益二公亦喜公日骛于进惓惓启廸既领黄舡事告别以行皆以亷公勉之故公于道路所经常廪之外一无所受至于鸠工庀才缮度有法事易集而人不扰及抵仪真坝官吏弗谨舟有损者惧得罪思夤縁赂公以祈免公盛怒斥之明日谕之曰汝之不谨罪不可宥然亦悮耳苐修治之尚惩其后也莫不感悦服公之明比还二公闻之跃然曰陈氏有子矣景防初北冦陆梁为邉患少保于公为大司马与公语大悦资其賛画故一嵗三荐而位益崇时论惟允其镇通州以敦风化正民俗为首务前政务为姑息事积不治公一矫之以严信赏必罚逺迩畏服时境内多盗公慎择才勇之士分督悍卒踪迹捕治有所获即置诸法由是一道肃清民至于今思之所镇当水陆之冲公卿大夫之贤荐绅韦布之士日往来其间公未尝不曲为欵纳咸尽其情故公之贤声亦借然于时罢镇家居手不释巻见古忠义之士击莭慷慨惜不与之相上下遇奸恶軰怒气勃勃思唾其靣善善恶恶盖天性然也防于故旧有所匮乏赒贷惟恐后诸子森然玉立莫不修饬行检无贵富习人固知公义方之教如此卒之日犹呼诸子训之曰吾自防至老荷国厚恩誓竭心力以称任使犹惧无以自塞尔珦其服勤职业诸子亦恪恭朝夕庻乎无忝于前人言讫翛然而逝于此亦可以见公之所存矣噫方今朝廷内修外攘经理邉圉思得方叔召虎之臣宣力四方以佐戎辟而如公老成忠实日就凋谢不亦重可惜哉故为之铭曰
　　陈氏之先载仆载兴有伟荣禄克纉以承﨣﨣帅桓三以荐升节镇通州阃寄是膺威名聿昭奸宄毕惩皇曰休哉钖予频仍宜进而止徳望弥增岂不大施敛其才能繄后之贻子孙绳绳昌平之封如丘如陵太史铭斯百世其徴
　　大明故奉政大夫修正庻尹南京尚寳司卿白君墓志铭
  </div>
  <div class="pagination">
   <a href="青谿漫稿_page15.html">
    上一页
   </a>
   <span>
    ...
   </span>
   <a href="青谿漫稿_page11.html">
    11
   </a>
   <a href="青谿漫稿_page12.html">
    12
   </a>
   <a href="青谿漫稿_page13.html">
    13
   </a>
   <a href="青谿漫稿_page14.html">
    14
   </a>
   <a href="青谿漫稿_page15.html">
    15
   </a>
   <span class="current-page">
    16
   </span>
   <a href="青谿漫稿_page17.html">
    17
   </a>
   <a href="青谿漫稿_page18.html">
    18
   </a>
   <a href="青谿漫稿_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
