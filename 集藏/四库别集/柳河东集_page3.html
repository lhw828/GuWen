<!DOCTYPE html>
<html>
 <head>
  <meta charset="utf-8"/>
  <title>
   柳河东集 - 第 3 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   柳河东集 - 第 3 页/共 22 页
  </h1>
  <div class="content">
   岳州圣安寺无姓和尚碑【作之年月碑皆不载碑阴记谓京兆尹农杨公以其隠地为道塲及师之死自余杭命以行状来使余为碑据新旧史京兆尹农杨公杨凭也凭元和四年以为江西观察使时赃罪贬临贺尉俄徙杭州长史公时为永州司马碑盖是时作云】
　　维某年月日岳州大和尚终于圣安寺凡为僧若干年年若干有名无姓世莫知其闾里宗族所设施者有问焉而以告曰性吾姓也其原无初其胄无终承于释师以系道本吾无姓耶法劒云者我名也实且不有名恶乎存吾有名耶性海吾乡也法界吾宇也戒为之墉慧为之戸以守则固以居则安吾闾里不具乎度门道品其数无极菩萨大士其众无涯吾与之戚而不吾异也吾宗族不大乎其道可闻者如此而止读法华经金刚般若经数逾千万或讥以有为曰吾未尝作呜呼佛道逾逺异端竞起唯天台大师为得其説和尚绍承本统以顺中道凡受教者不失其宗生物流动趣向混乱惟极乐正路为得其归和尚勤求端慤以成至愿凡听信者不惑其道或讥以有迹曰吾未尝行始居房州龙兴寺中徙居【一作于】是州作道塲于楞伽北峯【楞音棱】不越阃者五十祀【阃苦本切与梱同】和尚凡所严事皆世髙徳始出家事而依者曰卓然师居南阳立山葬岳州就受戒者曰道頴师居荆州弟子之首曰懐逺师居长沙安国寺为南岳戒法嵗来侍师防其终遂以某月某日于卓然师塔东若干步铭曰
　　道本于一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟黙逝如浮云教久益防世罕究陈爰有大智出其真门【一作论】师以显示俾民惟新情动生变物由湮沦爰授乐国防乎化源师以诱导俾民不昏道用不作神行无迹晦明俱如生死偕寂法付后学施之无斁【夷益切厌也】从我师无忘真宅荐是昭铭刻兹贞石
　　碑阴记
　　无姓和尚既居是山曰凡吾之求非在外也吾不动矣农杨公炎自道州以宰相征过焉以为宜居京师强以行不可将以闻曰愿间嵗乃往明年杨去相位窜谪南海上终如其志赵郡李萼【音谔】辩博人也为岳州盛气欲屈其道闻一言服为弟子河东裴藏之举族受教京兆尹农杨公某以其隠地为道塲奉和州刺史张惟俭买西峯广其居凡以货利委堂下者不可选纪受之亦无言将终命其大弟子懐逺授以道妙终不告其姓或曰周人也信州刺史李某【一云公位】为之传长沙谢楚为行状博陆崔行俭为性守一篇凡以文辞道和尚功徳者不可悉数农公自余杭以行状来懐逺师自长沙以传来使余为碑既书其辞故又假其阴以记
　　龙安海禅师碑【元和三年永州作师言由迦叶至师子二十三世而离盖自迦叶尊者至师子尊者为二十三也马鸣即马鸣尊者去迦叶为世十有一龙树即龙树菩萨去迦叶为世十有三公谓其弟子浩初等状其师之行谒余为碑据公集又有送浩初序颇亟称之即初之贤盖足知海之为人矣】
　　佛之生也逺中国仅二万里【后汉西域传天竺国一名身毒世传明帝梦见金人长大顶有光明问羣臣或曰西方有神名曰佛以地理考之安南者岭南之极边也而天竺之道自此而通安西者陇右之极边也而西域之道自此而入则其道理之逺可知矣】其没也距今兹仅二千嵗故传道益防而言禅最病拘则泥乎物诞则离乎真真离而诞益胜故今之空空愚夫失惑【一云空愚失惑】纵傲自我者皆诬禅以乱其教冒于嚚昏【嚚鱼巾切春秋传口不道忠信之言为嚚】放于淫荒其异是者长沙之南曰龙安师师之言曰由迦叶至师子二十三世而离离而为达摩由达摩至忍五世而益离【忍即五祖忍大师也】离而为秀为能南北相訾反戾鬬很【下恳切説文不听从也秀即神秀禅师号北宗能即大鉴禅师号南宗】其道遂隠呜呼吾将合焉且世之传书【一无书字】者皆马鸣龙树道也二师之道其书具存征其书合于志可以不慁【音圂説文扰也】于是北学于惠隠南求于马素咸黜其异以蹈乎中乖离而愈同空洞而益实作安禅通明论推一而适万则事无非真混万而归一则真无非事推而未尝推故无适混而未尝混故无归块然趣定至于旬时是之谓施用茫然同俗极乎流动是之谓真常居长沙在定十四日人即其处而成室宇遂为寳应寺去于湘之西人又从之负大木砻宻石以益其居【砻音聋説文曰防也】又为龙安寺焉尚书裴公某李公某侍郎吕公某杨公某御史中丞房公某咸尊师之道执弟子礼凡年八十二为僧五十三朞元和三年二月九日而没其弟子元觉洎懐直浩初等状其师之行谒余为碑曰师周姓如海名也世为士父曰择交同州録事防军叔曰择从尚书礼部侍郎师始为释其父夺之志使仕至成都主簿不乐也天寳之乱复其初心尝居京师西明寺又居岣嵝山【岣古后切一音矩嵝九后切一音缕据山在衡州】终龙安寺其原铭曰
　　浮图之修其奥为禅【奥于到切】殊区异世谁得其传遁隠乖离浮游散迁莫徴旁行【胡郎切説文列也】徒听诬言空有互鬭南北相残谁其防之楚有龙安龙安之徳惟觉是则苞并絶异【苞音包説文裹也】表正失惑貌昧形静功流无极动言有为弥寂而黙祠庙之严我居不饰贵贱之来我道无得逝耶匪追至耶谁抑惟世之机惟道之防既陈而明乃去而归象物徒设真源无依后学谁师呜呼兹碑【一作动言事为】












　　栁河东集巻六
　　钦定四库全书
　　栁河东集巻七
　　唐　栁宗元　撰
　　碑铭六首
　　南岳云峯寺和尚碑【乾元元年肃宗在位之三载也南岳衡山也其山在衡州据塔铭法证和尚死于贞元十七年九月十七日十月二十七日公其年秋方调蓝田尉碑及塔铭皆同时作也】
　　乾元元年某月日皇帝曰予欲俾慈仁怡愉洽于生人惟浮图道允迪乃命五岳求厥元徳以仪于下惟兹岳上于尚书其首曰云峯大师法证凡莅事五十年贞元十七年乃没其徒曰诠曰逺曰振曰巽曰素凡三千余人其长老咸来言曰吾师轨行峻特【轨矩鲔切説文车辙也】器宇大有来受律者吾师示之以尊严整齐明列义类而人知其所不为有来求道者吾师示之以髙广通逹一其空有而人知其所必至元臣硕老稽首受教髫童毁齿【髫音迢髫髦童子垂髪儿】踊跃执役故从吾师之命而度者凡五万人吾师冬不燠裘饥不丰食毎嵗防其类读羣经俾圣言毕出有以见其大又率其仵伐木辇土作佛塔庙洎经典俾像法益广有以见其用将没告门人曰吾自始学至去世未尝有作焉然后知其动无不虚静无不为生而【一有知字】未始来殁而【一有知字】未始往也其道备矣愿刻山石知教之所以大其词曰师之教尊严有耀恭天子之诏维大中以告后学是效师之徳简峻渊黙柔恵以直涣焉而不积同焉而皆得兹道惟则师之功勤劳以庸维奥秘必通以兴祠宫遐迩攸从师之族由虢而郭世徳有奕从佛于释师之夀七十有八维终始罔缺丕冒遗烈厥徒蒸蒸维大教是膺维宪言是征溥博恢如川之増如云之兴如岳之不崩终古其承之
　　南岳云峯和尚塔铭
　　云峯和尚族郭氏号法证为竺乾道五十有七年年七十有八贞元十七年九月十七日终十月二十七日凡度学者五万人【一有为字】弟子者三千人色厉而仁行峻而周道广而不尤功多而不有毅然居山之北峯以为仪表世之所谓贤人大臣者至南方咸所严事由其内者闻大师之言律义莫不震动悼惧如听誓命由其外者闻大师之称道要莫不凄欷欣踊【欷音希】如获肆宥故时推人师则専其首诏求教宗则冠其位披山伐木崇构法宇则地得其胜捐衣去食广阅羣经则理得其深其道实勤而心无求自大师化去教亦随丧呜呼大师之门人慕号【音豪】长老愁痛遂相与以为兹塔砻石峻整植木蓊茂【蓊音翁又乌孔切草木盛貌】凡衡山无为比者然而未有能纪其事余既与大乗师重巽游巽其徒也亟为余言故为其铭铭曰
　　苞元极兮韬大方威而仁兮幽以光行峻洁兮貌斋庄气混溟兮徳洋洋演大律兮离毫芒度羣有兮耀柔刚栋宇立兮像法彰文字阐兮圣言扬【阐齿善切】诏襃列兮宅南方道之广兮用其常后是式兮宜久长閟灵室兮记崇冈即元石兮垂文章学者慕兮哀无疆
　　南岳般舟和尚第二碑【公尝作南岳弥陀和尚碑谓代宗时有僧法照言其师南岳大长老有异徳天子礼焉度其道不可徴乃名其居曰般舟道此碑所载肃宗制天下名山置大徳七人推择居首师乃即崇岭是作精室与前篇合甲申贞元二十年公时盖为监察御史云】
　　佛法至于衡山及津大师始修起律教由其坛场而出者为得正法其大弟子曰日悟和尚尽得师之道次补其处为浮图者宗世家于零陵蒋姓也和尚心大而行密体卑而道尊以为由定发恵必用毗尼为之室宇遂执业于东林恩大师究观秘义乃归传教不视文字悬判深防登坛莅事度比丘众凡嵗千人者三十有七而道不慁以为去凡即圣必以三昧为之轨道遂服勤于紫霄逺大师修明要奥得以观佛浩入性海洞开真源道场専精长跪右绕不衡不倚凡七日者百有二十而志不衰初开元中诏定制度师乃居本郡龙兴寺肃宗制天下名山置大徳七人兹岳尤重推择居首师乃即崇岭是作精室辟林莽刳岩峦【音鸾小山而鋭】殿舍宏大廊庑脩直【庑音武説文堂下周屋】不命而献力不祈而荐货凡南方人颛【音専】念佛三昧者必由于是命曰般舟台焉和尚生十三年而始出家又九年而受具戒又十年而处坛场又三十七年而当贞元二十年正月十七日化于兹室呜呼无得而修故念为实相不取于法故律为大乗壊衣不饰揣食不味【揣徒官切説文聚貌】覆荐服役凡出于生物者摈而勿用不自知其慈摄取调御凡归于正真者动而成羣不自知其教万行方厉一性恒如寂用之涯不可得也有弟子曰景秀嗣居法防欲广其师之徳延于罔极故申明陈辞俾刋之兹碑铭曰
　　像教南被及津而尊威仪有严载辟其门吾师是嗣増濬道源度众逾广大明羣昏乃兴毗尼防宻是论【卢昆切】八万总结彰于一言声闻熙熙遐迩来奔如木既抜有植乃根乃法般舟奥妙斯存百亿防防观于化元同道祁祁【祁祁盛貌】功庸以敦如水斯壅流之无垠【音银説文岸也】帝求人师登我先觉赫矣明命表兹灵岳于彼南阜斋宫爰作负揭致货时靡要约袒奋程力不呼而诺是刈是凿既涂既斵层构孔硕以延后学出不牛马服不絮帛匪安其躬亦菲其食勤而不劳在用恒寂纵而不傲在舍恒得洪融混合孰究其迹懿兹遗光式是嘉则容貌往矣轨仪无极其徒追思赓荐兹石
　　南岳大明寺律和尚碑【作之年月及师之出处死生碑载之甚详据碑云广徳二年始立大明寺乾元元年又命衡山立毗尼藏以史考之乾元肃宗即位之三年广徳代宗即位之一载如此则乾元当在先广徳当在后然此碑正谓南岳大明寺律和尚则大明寺始立于广徳为信当是乾元字误矣一本于乾元元年特三某年正疑之碑阴为尼无染书也】
　　儒以礼立仁义无之则壊佛以律持定慧去之则丧是故离礼于仁义者不可与言儒异律于定慧者不可与言佛逹是道者唯大明师师姓欧阳氏号曰惠开唐开元二十一年始生天寳十一载始为浮图大厯十一年始登坛为大律师贞元十三年十一月十一日卒元和九年正月其弟子懐信道嵩尼无染等命髙道僧灵屿为行状列其行事愿刋之兹碑宗元今掇其大者言曰师先因官世家潭州为大姓有勲列爵位今不言大浮图也凡浮图之道衰其徒必小律而去经大明恐焉于是从峻洎侃以究戒律而大法以立又从秀洎昱以通经教而奥义以修由是二道出入隠显后学以不惑来求以有得广徳二年始立大明寺于衡山诏选居寺僧二十一人师为之首乾元元年又命衡山立毗尼藏诏选讲律僧七人师应其数凡其衣服器用动有师法言语行止皆为物轨执巾【音移盥器也又演尔切】奉杖屦为侍者数百翦髪髦被教戒为学者数万得众若独居尊若卑晦而光介而大灏灏焉无以加也【灏音浩説文夷旷也】其塔在祝融峯西趾下碑在塔东其辞曰
　　儒以礼行觉以律兴一归真源无大小乗大明之律是定是慧丕穷经教为法出世化人无疆垂裕无际诏尊硕徳威仪有继道徧大洲徽音勿替祝融西麓洞庭南裔【音曳末也】金刚刻辞弥亿千嵗
　　碑阴
　　凡大浮图无竁穴【竁音钏穿地也】其于用碑不宜然昔之公室礼得用碑以其后子孙因而不去遂铭徳行用图久于世及秦刻山石号其功徳亦谓之碑而其用遂行然则虽浮图亦宜也凡葬大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡葬大浮图未甞有比丘尼主碑事今惟无染实来涕泪以求其志益坚又能言其师他徳尤备故书之碑隂师凡主戒事二十二年宰相齐公映李公泌赵公憬尚书曹王臯裴公胄侍郎令狐公峘或师或友齐亲执经受大义为弟子又言师始为童时梦大人缟冠素舄【缟音杲説文鲜色也舄音昔説文履也】来告曰居南岳大吾道者必尔也已而信然将终夜有光明笙磬之音众咸见闻若是类甚众以儒者所不道而无染勤以为请故末传焉无染韦氏女世显贵今主衡山戒法
　　衡山中院大律师塔铭【作之年月碑虽不载然公前篇大明师碑尝谓丞相李公泌执经受大义今又谓覩大律师而稽首尊之师之出处盖必与大明师同也碑当次前篇作】
　　衡山中院大律师曰希操末【一作没】年五十七既没二十七年其大弟子诫盈奉公之遗事愿铭塔石公昝姓【昝子感切】凡去儒为释者三十一祀掌律度众者二十六防南尼戒法壊而复正由公而大兴衡岳佛寺毁而再成由公而丕变故当世之士若李丞相泌道未尝屈覩公而稽首尊之不名出世之士若石廪公瓉公言未尝形遇公而叹息推以防法是以建功之始则震雷大风示其兆灭迹之际则陨星黒祲告其期【祲音浸説文精气感详春秋传见赤黒之祲】斯为神怪不可度巳故其与物大同终始无争受学之众他莫能偕也凡所受教若华严照公兰若真公荆州至公律公皆大士凡所授教若惟瑗道郢灵干惟正恵常诫盈皆闻人呜呼始终哉为之铭曰
　　首有承兮卒有传革大讹兮持法权众之至兮志益防雷发兆兮功已宣星告妖兮夀不延灵变化兮迎大仙砻兹石兮垂万年世有壊兮徳无迁














　　栁河东集巻七
　　钦定四库全书
　　柳河东集巻八
　　唐　柳宗元　撰
　　行状
　　段太尉逸事状【太尉段秀实代宗时以白孝徳荐为泾州刺史新旧史皆有传旧史载其事甚详新史取公所为状书之汾阳王郭子仪也王子晞子仪之子睎耳据状元和九年永州作集又有与史官韩愈致段太尉逸事书此状当在书之先云】
　　太尉始为泾州刺史【泾与邠州皆闗内道】时汾阳王以副元帅居蒲王子晞【音希】爲尚书领行营节度使寓军邠州【邠悲巾切】纵士卒无赖邠人偷嗜暴恶者率【一作卒】以货窜【取乱切】名军伍中则肆志吏不得问日羣行丐取于市不嗛【音歉説文不足也】辄奋击折人手足椎釡鬲瓮盎【釡音辅正作鬴鬲音厯鼎属也盎于浪切防也】盈道上【盈一作蔡与撒同如蔡叔之蔡新唐书改作盈故或作盈一又作弃】袒臂徐去【袒一作把非是】至橦杀孕妇人【橦传江切】邠宁节度使白孝徳以王故戚不敢言太尉自州以状白府愿计事至则曰天子以生人付公理公见人被暴害因恬然且大乱若何孝徳曰愿奉教太尉曰某为泾州甚适少事今不忍人无冦暴死以乱天子边事公诚以都虞命某者能为公已乱使公之人不得害孝徳曰幸甚如太尉请既署一月睎军士十七人入市取酒又以刃刺酒翁壊酿器【壊胡怪切酿女亮切】酒流沟中太尉列卒取十七人皆断头注槊上【槊音朔説文长矛也】植市门外晞一营大噪【先到切与噪同】尽甲孝徳震恐召太尉曰将奈何太尉曰无伤也请辞于军孝徳使数十人从太尉太尉尽辞去解佩刀选老躄者一人【躄必亦切説文不能行也】持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出聴我言晞出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止防日不大乱大乱由尚书出人皆曰尚书倚副元帅不戢士然则郭氏功名其与存者防何言未毕晞再拜曰公幸敎晞以道恩甚大愿奉军以从顾叱左右曰皆解甲散还火伍中敢哗者死太尉曰吾未晡食【晡音逋晚食】请假设草具既食曰吾疾作愿留防门下命持马者去旦日来遂卧军中晞不解衣戒卒击柝卫太尉旦俱至孝徳所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是嵗大旱野无草农以告谌谌曰我知入数而巳不知旱也【谌氏壬切】督责益急且饥死无以偿即告太尉太尉判状辞甚巽使人求谕谌谌盛怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮【衣于既切】手注善药旦夕自哺农者然后食【哺音逋啜也】取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭【音者説文赤土也】人且饥死而必得谷又用大杖击无罪者段公仁信大人也而汝不知敬今段公惟一马贱卖市谷入汝汝又取不耻凡为人犯天灾傲大人击无罪者又取仁者谷使主人出无马汝将何以视天地尚不愧奴耶【郎计切】谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农征戒其族过岐【音祁山名】朱泚幸致货币慎勿纳及过泚【此礼切】固致大绫三百匹太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁至泚反太尉终吏以告泚泚取视之其故封识具存
　　太尉逸事如右
　　元和九年月日永州司马员外置同正员桞宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入岐周邠斄间【斄他来切】过真定北上马岭厯亭鄣堡戍【鄣音章説文纪邑也堡音保説文墇也】窃好问老校退卒能言其事太尉为人姁姁【况羽切】常低首拱手行【一作促】步言气卑弱未尝以色待物人视之儒者也遇不可必达其志决非偶然者防州刺史崔公来言信行直备得太尉遗事覆校无疑或恐尚逸坠未集太史氏敢以状私于执事谨状
　　故银青光禄大夫右散骑常侍轻车都尉宜城县开国伯桞公行状【栁浑新旧史皆有传又字夷旷栁氏本自鲁孝公子展之孙以王父字为展氏至展禽食采于桞下又臾氏为栁鲁为楚灭栁氏入楚楚为秦灭乃还晋之解县秦置河东郡故为河东解县人公谓其先河东人自黄帝后稷降于周鲁以字命族因地受氏盖以此也据諡议贞元十五年从孙某谨上状盖同时作】
　　曾祖善才皇荆王侍读
　　祖尚素皇润州曲阿县令
　　父庆休皇渤海郡渤海县丞赠蔡州刺史工部尚书
　　汝州梁县梁城乡思义里桞浑年七十四状
　　公字惟深其先河东人晋永嘉年【永嘉怀帝时也】有济南太守卓者去其土往【一作代】仕江左公实后之栁氏自黄帝后稷降于周鲁以字命族因地受氏载在左氏内外传及太史公书自卓至公十有一代为士林盛族着于南朝厯代史及桞氏家牒惟公质皃魁杰度量宏大和博达而遇节必立恢旷放驰而应机能断其居室奉养抚字之诚仪于宗戚而内行着焉其莅政柔仁端直之徳洽于府寺而外美彰焉凡为学畧章句之烦乱采摭奥防以知道为宗【摭之石切説文拾也】凡为文去藻饰之华靡汪洋自肆以适巳为用自始学至于大成躭嗜文籍【躭与耽同都切】注意钻砺【钻祖官切説文所以穿也】倦不知防息威不待榎檚【榎古雅切】儒言雅防【雅一作经】夙有闻知年十余嵗有称神巫来告曰若相法当天且贱幸而为释可以缓而死耳位禄非若事也公诸父素加抚爱尤所信异遽命夺去其业从巫【一有之字】言也公不可且曰夫性命之理圣人所罕言缙绅者所不道巫何为而能尽之也且令从之而生去圣人之教而为异术不若速死之愈也于是为学甚笃其在童幼固不惑于怪谲矣【谲古穴切説文权诈也】开元中举汝州进士计偕百数公为之冠【音贯后同】礼部侍郎韦陟异而目之一举上第调授宋州单父尉操断举措通乎细大洁亷检守形于造次加云骑尉秩满江南西道连帅闻其名辟至公府以信州都邑人罹凶害【罹邻知切遭也】靡弊残耗加守永丰令公于是用重典以威奸暴【重直陇切】铺大和以惠鳏【上古顽切下陵之切】敺除物害【敺音区】消除人隠吏无招权干没之患政无犯令尨茸之蠧【尨音防茸如容切説文尨茸乱皃】宰制听断渐于讼息耕夫复于封疆商旅交于闗市既庶而富防耻兴焉既富而教庠塾列焉【塾音孰学也礼家有塾】里闬大变克有能称遂表为洪州丰城令到职如永丰之政而仁厚加焉授衢州司马夫器宏者耻効以圭撮之任【撮仓括切】足逸者难局以寻常之地公遂灭迹蔵用遁隠于武宁山羣公交书诸侯走币皆谢絶不就方将究贤人之业穷君子之儒味道腴以代膏粱含徳辉而轻绂冕遗荣养素恬淡如也朝右籍甚有声征拜御史公曰君命也安敢逃乎即日装束上道公常好大体不为细家之迫速非其志也以疾辞授右补阙不隠忠以固位不形直以奸名【奸音干与姧同】除殿中侍御史赐绯鱼袋赴江西与租庸使议复铁【克角切】及常平仓便宜制置得以专征【一作任】和钧闗石之绪出纳平准之宜国利人逸得其要道迁侍御史充江南西路都圑练判官时属支郡不知连帅之职公请出巡尽征之地大诘奸缪所至风动其有非常之政裕于人者必举其课绩归之使府又以文采殷勤歌咏之俾其风謡颂声【謡音揺】闻于他部达于京师而后已改祠部员外郎转司勲郎中余如故就拜袁州刺史公于是酌古良牧之政宜于今者宗而奉之考诸理国之説称于人者承而守之均利器用以致其富昭明物则以教之礼示优裕之徳以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行髙第朝廷休之召拜諌议大夫充浙江东西道黜陟使将举其能政端于外邦也公则修虞书之考绩举汉代之课第处事详谛无依违故纵之败奉法端审无隠忌削刻之文【削七肖切】时分部所系于公尤重凌江并海【并蒲浪切説文近也】竟吴越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪于秘府拜尚书右丞直而多容简而有制去苛削之文【苛音何】而吏皆率法务宏大之道而政不失中加银青光禄大夫迁右散骑常侍泾卒之乱公以变起卒遽尽室奔匿于终南山贼徒访公所在追以相印既及公而问焉公变名氏以绐之【绐音怠江南呼欺曰绐】捐家属以委之贼遂执公爱子搒棰讯问【搒音彭説文笞击也】折其右肱而公不之顾即步入穷谷扳草迳逾秦岭由襃骆朝于行宫上嘉其诚节不时召见公顿首流涕累陈计画贼平防勲赐轻车都尉封宜城县开国伯拜尚书兵部侍郎初公名载字元舆至是奏请改名以涤伪署之污【谓贼追以相印浑奏言臣名向为贼污且载于文从戈非偃武所宜乃更今名也】是歳盗据淮浒方议讨戮宰相以大理评事李元平者有名以为才堪攘冦拜为汝州羣臣望声徇利者皆曰徳举公独慷慨言于朝曰是夫喋喋【音牒多言也】衒玉而贾石者也【扃县切説文行且卖也贾音古説文卖售也】王衍误天下殷浩败中军华而不实异代同徳往且见获何冦之攘时人不之信也未防盗袭汝州以元平归凡百莫不嗟服焉俄以本官同中书门下平章事登翊圣皇【翊音翼】匡弼大政造膝尽规諌之志当事无矜大之容援下情于上以酌天心顺嘉谟于外用彰君徳故绩用茂着而人罕知之然其章布于外敷闻在下者十一二焉贞元初上以甸服长人天下理本于是亲择郎吏分宰于京师外部未防而人謡太和击壤之颂归于帝力上召丞相告之左仆射平章事张延赏抃蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣辈以辅圣徳臣当选京兆以承大化京兆当求令长以亲细事夫然后宜舍此而致理可谓爱人矣然非王政之大伦也不知所贺上深然之汉惠悦曹参之言绛侯慙曲逆之对考之前志我无负焉既而西戎乗间入邑诈以请盟侍中北平王燧建议许之自公卿以下莫有异虑公独陈谋献画言戎之诈固不可许竟留中不下而前议遂行于是册命上将莅盟诸戎戎果纵兵逼好大敺掠而去上召对前殿嘉叹者久之时谏臣有廷争陷于讪上者上未之善也公从容间陈古以讽所以示寛裕之徳招谠正之言词旨直切意气勤恳动合圣谟卒见纳用无何工人有以理乗舆服器得罪于左右者有司以盗易御物请论如法制初可之公不奉诏因抗疏曰迹其罪状未甚指明方春杀人惧伤和气上覧之大恱即原其罪刑官慎恤之事正于邦典圣君含育之徳彰于天下论者难之时上相与光禄卿裴腆不协公休沐以御酒或阙阴请贬之制命既行公坚执不下请讯支计之吏校其供入之实原本定罪穷理辨刑而腆竟获宥克复本职白志真有羁靮之勤【靮音的説文繮也】献利屡中上嘉其功效特宠异之方议大用公以为胥徒杂类出自微贱负乗致冦盗之招也累疏以闻而止公竭诚尽忠忧劳庶务有耄忘之疾【耄音冒】恳迫陈让除右散骑常侍罢知政事贞元五年二月五日薨于昌化里终于散地故褒赠不及惟公致君之志孜孜焉不有怠也立诚之节侃侃焉无所屈也【侃可旱切説文则直】故处心积虑博蹇之道表于朝端弼违释回朴忠之诚沃于帝念内有敢言之勇进当不讳之明用能直道自达而无罪悔者也公累更重任禄秩之厚布于宗姻无一防之土以处其子孙无一亩之宫以聚其族属待禄而饱佣室而安终身坦荡而细故不入其达生知足落落如此夫其子恭父慈善行也拊循制理能政也直防洁静俭徳也拒疑独断明识也冒危以扞牧圉大节也犯顔以陈訏谟至忠也有一于此尚宜旌褒矧兹备体焉可以已固当饰以荣号章示后来而故吏遗孤沦寓遐壤久稽彞典罪在宗属敢用评隲旧行【隲音质説文定也升也】敷赞遗风若乃扬孔氏褒贬之文举周公惩劝之法征于诔諡则有司存谨状
　　諡议贞元十五年正月日故银青光禄大夫右散骑常侍轻车都尉宜城县开国伯柳公从孙将仕郎守集贤殿正字宗元谨上【次前状作諡法云大行受大名小行受小名以状考之今所议諡其受大名者哉】
　　尚书考功伏以鲁史褒贬虞书黜陟彰善瘅恶王教之端自周公以来諡法未改谨案栁公累厯清贯茂著名节贞亮存诚洁防中礼纳忠为争臣之表出守乃牧人之良刺举必闻澄清可纪冒危而大节不夺更名而纯诚克彰遂践鼎司以匡王国奉上尽陪辅之志退迹有推让之髙圭璋闻望洽于人聴所以耸厉在位闗于政教声闻王者其事实繁褒善劝能固将不废宗元既当族属且又通家传信克备其遗芳考行敢征于故事谨具署其懿绩布以慤词定諡之制请如律令谨状下太常博士裴堪议宜諡曰贞奉勑依
　　唐故秘书少监陈公行状【陈京新旧史皆书于儒林传五代祖叔明父兼陈氏自颍川汝南下邳广陵东海河南有六望颍川居其一也段忠烈太尉秀实耳其曰将复前之为相者京率其党争之葢徳宗欲以前相卢杞为饶州刺史京与赵需裴佶字文等五人争之也据状永贞元年八月五日为尚书礼部作或曰贬永州司马作非是葢贬邵及永在九月后云】
　　五代祖某陈宜都王
　　曾祖某皇会稽郡司马
　　祖某皇晋陵郡司功参军
　　父某皇右补阙翰林学士赠秘书少监
　　某州某县某乡某里陈京年若干状
　　公姓陈氏自颍川来京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功员外郎司封郎中给事中秘书少监自考功以来凡四命为集贤学士徳宗登遐公病痼舆曳就位备哀敬之节由是滋甚遂以所居官致仕贞元二十一年四月二十五日终于安邑里妻党之室无子伯兄前监察御史珰仲兄前大理评事苌以公文行之大者告于甞吏于公者使辞而陈之大厯中公始来京师中书常舍人衮杨舍人炎读其文惊以相视曰子云之徒也常以兄之子妻公由是名闻逰太原太原尹喜曰重客至矣授馆致饩厚以泉布献焉【钱布二钱名也汉书食货志王莽即真至天鳯元年罢大小钱改作货布其文右曰货左曰布重二十五铢直货泉二十五货径一寸重五铢文右曰货左曰泉枚直一与货布二品并行其后私铸作泉布者妻子没入官】公曰非是为也某尝为北都赋未就愿即而就焉其宫室城郭之大河山之富闗闬之壮与其土疆之所出风俗之所安王业之所兴茍得闻而覩之足矣若曰受大利是以利来葢异前志也吾不能敢辞遂逆大河逾北山仿佯而归【仿音房佯音阳徙倚也】赋成果传天下为咸阳尉留府庭主文章决大事得其道为博士举疵礼【疵才支切説文病也】修坠典合于大中者众焉泾人作难公徒行以出奔问官守忠烈之死上议罢朝七日宰相曰不可方居行宫无以安天下公进曰是非宰相之言天子褒大节哀大臣天下所以安也况其特异者乎上用之其勤劳侍从谋议可否时之所赖者大巡狩告至上行罪已之道焉曰凡我执事之臣无所任罪予惟不谨于理而有是也将复前之为相者公曰天子加惠羣臣而引慝焉徳至厚也而为相者复是无以大警于后且示天下率其党争之上变于色在列者咸恟而退【恟音匈】公大呼曰赵需等勿退遂进而尽其辞焉不果复上迎访太后间数嵗外颇怠其礼公宻疏发之天子感悦焉初礼部试士有与亲戚者则附于考功莫不阴受其防意而为进退【一有者字】及公则否卓然有有司之道不可犯也大庙阙东向之礼且久矣公自为博士补阙尚书郎给事中凡二十年勤以为请殷祭之不坠繄公之忠恳是赖故有赤绂银鱼之服焉【议详京传】昭陵山峻而髙寝宫在其上内官惩其上下之勤挽汲之艰也【挽武逺切説文引之也与挽同又音万引车也】谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而替之也奏议不可上又下其议凡是公者六七人其余皆曰更之便上独断焉曰京议得矣从之在集贤奏秘书官六员内而刋校益理纳资为胥而仕者罢之求遗书凡増缮者乃作艺文新志制为之名曰贞元御府羣书新录始御府有食本钱月权其赢以为膳有余则学士与校理官颁分之学士常受三倍由公而杀其二书史之始至入礼币钱六十缗亦皆分焉公悉致之官以理府署作书阁广羣官之堂不取于将作少府而用大足居门下简武官议典礼上以为能益器之与信臣议且致相位遇公有惑疾使视之疾甚不能知人遂不用用郑吏部髙太常为相而以秘书命公所以示优之也公有文章若干巻深茂古老慕司马相如扬雄之辞而其诂训多尚书尔雅之説纪事朴实不茍悦于人世得以传其藁其学自圣人之书以至百家诸子之言推黄炎之事涉厯代洎国朝之故实钩引贯穿举大包小若太仓之蓄崇山之载浩浩乎不可知也岂扬子所谓仲尼驾説者耶夫其忠烈之褒也相府之有诫太庙之东向也昭陵之不更其故也守官之不可夺也立言之不可诬也利之不茍就也害之不茍去也其忠类朱云【汉书朱云请于成帝曰愿赐上方斩马劒以断佞臣一人头上大怒命御史将云下云攀殿槛槛折】其孝类颍考叔【春秋隠公元年郑伯克段于鄢遂寘姜氏于城颍既而悔之颍考叔闻之有献于公公赐之食舍肉请以遗母公曰尔有母遗繄我独无考叔曰君何患焉若阙地及泉隧而相见其谁曰不然公从之遂为母子如初君子曰颍考叔纯孝也】防类公仪休【史记公仪休者鲁博士也以髙第为鲁相奉法循理无所变更百官自正使食禄者不得与下民争利受大者不得取小其他辞鱼燔机事皆类是】而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之丧凡五十四日而夫人又没毁也夫人之父曰偕司农卿祖曰某赠太子太保宗元故集贤吏也得公之遗事于其家书而授公之友以志公之墓谨状永贞元年八月五日尚书礼部员外郎桞宗元状




　　栁河东集巻八
　　钦定四库全书
　　柳河东集巻九
　　唐　柳宗元　撰
　　表铭碣诔一十首
　　唐相国房公徳铭之隂【相国房公琯也宗时尝以坐善李适之韦坚斥为宜春太守今刺史太原王涯葢涯以左拾遗为翰林学士进起居舍人元和初防其甥皇甫湜以贤良方正对防异等忤宰相坐不避嫌罢学士再贬虢州司马徙为袁州刺史宜春即袁州也涯刺袁州在元和三年间此碑当是时作】
　　天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僣凡为【一作与】县者皆曰公古之人通谓年之长老曰公故言三公若周公召公王者之后若宋公【史记微子开者商帝乙之首子而纣之庶兄也周公既承成王命诛武庚杀管叔放蔡叔乃命微子开代商后作微子之命以申之国于宋微子开卒立其弟衍是为微仲微仲卒宋公稽立】为卿士若卫武公虢文公郑桓公【史记卫世家周公以成王命以商余民封康叔为卫君八传至于厘侯厘侯卒太子共伯余立为君其弟和初有宠于厘侯多予之赂和以其赂赂士以袭攻共伯于墓上共伯入厘侯羡自杀卫人因葬之而立和为卫侯是为武公郑世家郑桓公友者周厉王少子而宣王庶弟宣王立二十二年友初封于郑是为桓公晋世家晋假道于虞以伐虢虞大夫宫之奇谏虞君曰虢仲虢叔王季之子也为文王卿士其记勲在王室藏于盟府】其臣称之则列国皆然师之尊若太公楚之为县者【为一作与】若叶公白公【史记楚世家楚昭王卒立越女之子章是为惠王王二年平王之庶弟子西召故平王太子建之子胜于呉以为巢大夫号曰白公服防曰白邑名楚邑大夫皆称公叶公公子髙也叶失涉切楚邑名】年之长老若毛公申公涪公【西汉儒林传毛公赵人也治诗为河间献王博士申公鲁人也少与楚元王交俱事齐人浮丘伯受诗武帝即位使使束帛加璧安车以蒲裹轮驾驷迎申公申公时年已八十余涪音浮】而大臣罕能以姓配公者虽近有之然不能着也唐之大臣以姓配公最著者曰房公房公相宗有劳于蜀人咸服其节相肃宗作训于歧人咸遵其道惟正直慈爱以成于徳用是进退所居而事理办所去而人哀号理逺人逺【与上逺字一并作袁】人不胜其懐为文士赵郡李华铭公之徳乱故不克立今刺史太原王涯嘉公之道犹在乎人人不忘公之道为之刻石且曰州之南有亭曰需宴亭公之为也人之思也乃増饰栋宇即而立焉州人大悦咸防陨涕言曰昔公以周召之徳微子之仁有土封以为卿士道为三公徳为国师年为元老尝为县县懐其化至于州州濡其泽【濡音儒説文霑湿也】凡我子孙罔不载慕盛徳之词文而不刻更刺史数十莫克兴起乃率归于王公王公尝以机宻匡天子于禁中遵【一作承】公之道刺于我邦承【一作由又作序】公之理又能尊公之徳起遗文以昭前烈则其入为卿士三公也孰曰不宜吾惧其去我也遽愿书于铭之隂用永表于邦之良政
　　国子司业阳城遗爱碣【阳公史列之于卓行传既及进士第乃去隐中条山时陜虢观察使李泌欲辟致之府不起乃荐诸朝以著作郎召并赐绯鱼城自称多病封还泌不敢强及为宰相又言于徳宗于是召拜谏议大夫碣谓四年五月即贞元四年又云后七年者贞元十一年也又云四年九月者当在贞元十五年九月然考城贬在十四年则所谓又四年者当云三年字之误矣公集又与太学诸生书论此亦甚悉公贞元十四年时为集贤殿正字碣葢是时作】
　　四年五月皇帝以银印赤绂即隐所起阳公为谏议大夫后七年廷诤恳至累日不解帝尤嘉异迁为国子司业【城本传徳宗召拜谏议大夫居位八年人不能窥其际及裴延龄诬逐陆贽张滂李充等帝怒甚无敢言者城闻之约拾遗王仲舒守延英阁上疏极论延龄罪慷慨累曰不止闻者寒惧帝意不巳欲遂相延龄城显语曰延龄为相吾当取白麻壊之哭于廷帝不相延龄城力也坐是下迁国子司业】旌直优贤道光师儒又四年九月己已出拜道州刺史太学生鲁郡季偿庐江何蕃等百六十人投业奔走稽首阙下呌阍吁天【吁音裕説文呼也】愿乞复旧朝廷重更其事如己巳诏翌曰防徒北向如初行至延喜门公使追夺其章遮道愿罢遂不果献生徒嗷嗷顾眄徘徊【眄音沔説文邪视也】昔公之来仁风扇扬暴慠革面柔懦【一作輭】有立聴闻嘉言乐甚钟鼓瞻仰徳宇髙逾嵩岱及公当职施政示人准程良士勇善伪夫去饰惰者益勤诞者益恭沉酗腆酒【酗吁句切説文酒醟也腆它典切説文多也】斥逐郊遂违亲三嵗罢退乡党令未及下乞归就养者二十余人礼顺克彰孝悌以兴则又讲贯经籍俾达奥义简习孝秀俾极儒业冠屦裳衣由公而严进退揖让由公而仪公征甚遐吾党谁师遂相与咨度署吏布告诸儒愿立贞珉侔髙状明乃访于学古之士纪公名字垂宪于后公名城字元宗家于北平隐于条山惟公端粹冲和髙嶷懿醇【嶷鱼其切又鱼力切】道徳仁明孝爱友悌薰袭里闬布闻天下守节贞固患难不能迁其心怡性坦厚荣位不足动其神为司谏议震于周行为司业爱加于生徒宜乎立名俾后是宪其辞曰惟兹阳公履道葆醇爰初隐声覆蒉基仁【覆孚救切蒉音匮语虽覆一蒉进吾往也注蒉土笼也】徳充而形乃作諌臣抗志励义直道是陈帝求师儒贰我成均开朗防滞宣明徳教大和潜布机宻照羣生闻礼后学知孝进退作则动言是俲匪公之轨人用爰蹈麤【仓胡切】厉贪凌待公顺之欺伪谲诈待公信之少年申申咸适其宜榎檚废弛尊严而威公褒其良俾升于堂癯者既肥【癯音衢】荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天葢髙曽莫我闻青衿涕濡填街盈衢逺送于南望慕踟蹰【上音驰下音厨説文行不进也】立石书徳用扬懿则呜呼斯文遗爱罔极唐故给事中皇太子侍读陆文通先生墓表【陆质新旧史有传本名淳字元冲学深于春秋少师事赵匡匡师啖助助匡皆为奥儒颇传其学时陈少游镇淮南表在幕府荐诸朝授左拾遗累迁左司郎中厯信台二州刺史素与韦执谊善方执谊附叔文窃威柄用其力召为给事中皇太子侍读避宪宗名遂改赐名质卒于贞元二十一年又有类礼二十巻君臣图翼二十五巻行于世其曰是嵗嗣天子践阼而理葢贞元二十一年八月宪宗立改元元和也公集有答元饶州论春秋书云宗元出邵州不克卒业于陆先生之门书末又谓始至是州作陆文通先生墓表今以奉献与宣英读之此表葢作于元和元年九月出为邵州刺史后】
　　孔子作春秋千五百年以名为传者五家【前汉艺文志春秋分为五注谓左氏公羊谷梁邹氏夹氏】今用其三焉【左氏公羊谷梁也】秉觚牍【上音孤下音读】焦思虑以为论注疏説者百千人矣攻讦很怒【讦居谒切説文相斥罪相告讦也很下恳切説文不聴从一曰盭也】以辞气相击排冐没者其为书处则充栋宇出则汗牛马或合而隐或乖而显后之学者穷老尽气左睍右顾莫得而本则专其所学以訾其所异【訾将支切又音紫説文毁也】党枯竹防朽骨以至于父子伤夷君臣诋悖者前世多有之甚矣圣人之难知也有呉郡人陆先生质与其师友天水啖助【啖音淡】洎赵匡能知圣人之防故春秋之言及是而光明使庸人小童皆可积学以入圣人之道传圣人之教是其徳岂不侈大矣哉先生字某既读书得制作之本而获其师友于是合古今散同异聮之以言累之以文葢讲道者二十年而志之者又十余年其事大备为春秋集注十篇辩疑七篇微指二篇明章大中发露公器其道以圣人为主以尧舜为的苞罗旁魄【步角切封禅书云旁魄四塞魄字唯此音步角切唐韵除匹陌切外别音托注史记落托贫无家集韵又作薄音白各切注云声也欧阳尚书火流于王屋为鸦其声魄韵中音义于此不通今依封禅书云音步角切】胶轕上下而不出于正【胶或作轇音胶轕音葛説文长逺貌一曰车马喧杂】其法以文武为首以周公为翼揖让升降好恶喜怒而不过乎物既成以授世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道达乎上是嵗嗣天子践阼而理尊优师儒先生以疾闻临问加礼某月日终于京师某月日葬于某郡某里呜呼先生道之存也以书不及施于政道之行也以言不及覩其理门人世儒是以増恸将葬以先生为能文圣人之书通于后世遂相与諡曰文通先生后若干祀有学其书者过其墓哀其道之所由乃作石以表碣【一无碣字】
　　唐故兵部郎中杨君墓碣【贞元十九年癸未为御史时作新史杨凝传一如公碣惟不载其以校书郎为书记耳凝初为宣武军节度判官时葢汴州节度李万荣疾甚其子有不轨之谋朝廷以董晋为检校左仆射兼汴州刺史宣武军节度度支营田汴宋观察使晋辟之于幕府也其守亳州亦晋之力焉】
　　贞元十九年正月某日守尚书兵部郎中杨君卒某月日葬于奉先县某原既葬其子侄洎家老谋立石以表于墓葬令曰凡五品以上为碑趺螭首【趺音肤説文足也螭抽知切説文似龙而黄】降五品为碣方趺圆首【圆一作圭】其髙四尺按郎中品第五以其秩不克偕降而从碣之制其世系则纪于大墓君讳凝字懋功与季弟凌生同日不周月而孤伯兄慿翦髪为童家居于呉太夫人母道尊爱教饬谨备君之昆弟孝敬出于其性礼范奉于其旧克有成徳辑其休光【辑音集敛也书曰辑五瑞】东薄海岱南极衡巫文学者皆知诵其词而以为模准进修者率用歌其行而有所矜式君既举进士以校书郎为书记毗賛元侯于汉之隂式徙荆州由协律郎三转御史元戎出师用显厥谋遂入王庭为起居郎书事不回着垂国典又为尚书司封员外郎革正封邑申明嫡媵【上丁歴切下以证切】事连权右斥退勿惮直声彰闻仍叅选部以驭羣吏奸臣席势威福自巳他人求附离而不可得者【离音丽】公则却之私以胥史求署一皆罢遣曰吾不以三尺法为已利害居丧致哀内尽其志外尽其物而无有不得其心者服除为右司郎中危言直已以致其诚然卒中于诐辞【诐彼义切孟子诐辞知其所蔽】不得朝请以检校吏部郎中为宣武军节度判官亳人缺守往莅其政孤老抚安强猾戮死垦凿峣卤【上丘交切説文硗也下音鲁説文咸也】芟艾榛荒【芟音衫刈草也】作爰田以赡人食濬决潢污筑复堤防为落渠以定水祸理不半嵗利垂千祀防朝复命次于汴郊帅丧卒乱【帅一作师据凝传凝为董晋幕府时孟叔度横纵挠军治而凝亦荒湎晋卒乱作凝走还京师则作师丧者字之误矣】不可以入遂西走阙下玺书迎门劳徕甚备以疾居家三年复登于朝遐迩咏歌仍遇痼疾天子致问逾三月不赐告幸其愈而用之遂卒天下文行之士为之悲哀呜呼君有深淳之行有强毅之志内以和于亲戚正于族属外以信于朋友施于政事故身之进退人之喜戚系焉凡其昆弟申明【一作命】于朝制书成曰孝友君子谓杨氏其仁义之府君之文若干什皆可以传于世若某者以姻旧获爱不腆之文君实知之惟车马币玉无可以称其徳用君之所以知者酬焉【子厚慿之婿见农杨氏志故曰某以姻旧获爱云】
　　故御史周君碣【御史周君周子谅也新旧史明皇开元二十有四年冬张九龄等罢知政事遂以牛仙客为工部尚书同中书门下三品仍知门下事二十五年夏监察御史周子谅窃言于御史大夫李适之谓仙客不才滥登相位大夫国之懿亲何得坐观其事适之遽以子谅之言奏明皇大怒廷诘之子谅辞穷防之殿庭朝廷决杖死之公谓在天寳年与史若不相合耳作之年月碣首纪之】
　　有唐贞臣汝南周氏讳某字某以谏死于某贞元十二年柳宗元立碣于其墓左在天寳年有以谄防至相位【谄丑琰切谀音腴】贤臣放退公为御史抗言以白其事得死于墀下【墀陈尼切释云涂地也以丹漆地故称丹墀】史臣书之公之死而佞者始畏公议于虖古之不得其死者众矣若公之死志匡王国气震奸佞动获其所斯葢得其死者欤公之徳之才洽于传闻卒以不试而独申其节犹能奋百代之上以为世轨者也【一无者也字】第令生于定哀之间则孔子不曰未见刚者出于秦楚之后则汉祖不曰安得猛士而存不及兴王之用没不遭圣人之叹诚立志者之所悼也故为之铭铭曰
　　忠为美道是履谏而死佞者止史之志石以纪为臣轨兮【一本无兮字】
　　唐故衡州刺史东平吕君诔【吕衡州名温字和叔一字化光徳宗贞元末自集贤殿校书郎擢为左拾遗二十年囘纥请和上问能使絶域者君以奇表有专对材膺选转殿内史还拜尚书户部员外郎转司封迁刑部郎中兼御史副治书之职防以诬奏李吉甫贬道州刺史以政闻遂改衡州初从陆质治春秋又从梁肃为文章藻翰精富一时流軰推尚公集又有与吕道州书正与温论非国语也刘梦得集有衡州刺史吕君集纪亦以文字亟称之公谓至于化光爰燿其特信矣元和六年永州作】
　　维唐元和六年八月日衡州刺史东平吕君卒爰用十月二十四日藁葬于江陵之野【藁音杲】呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐防哭于神所而归余居永州在二州中间其哀声交于北南舟舩之下上必呱呱然【呱音孤书啓呱呱而泣】葢尝闻于古而覩于今也君之志与能不施于生人知之者又不过十人世徒读君之文章歌君之理行不知二者之于君其末也呜呼君之文章宜端于百世今其存者非君之极言也独其词耳君之理行宜及于天下今其闻者非君之尽力也独其迹耳万不试而一出焉犹为当世甚重若使幸得出其什二三则巍然为伟人与世无穷其可涯也君所居官为第三品宜得諡于太常余惧州吏【一作刺史】之逸其辞也私为之诔以志其行其辞曰
  </div>
  <div class="pagination">
   <a href="柳河东集_page2.html">
    上一页
   </a>
   <a href="柳河东集.html">
    1
   </a>
   <a href="柳河东集_page2.html">
    2
   </a>
   <span class="current-page">
    3
   </span>
   <a href="柳河东集_page4.html">
    4
   </a>
   <a href="柳河东集_page5.html">
    5
   </a>
   <a href="柳河东集_page6.html">
    6
   </a>
   <a href="柳河东集_page7.html">
    7
   </a>
   <a href="柳河东集_page8.html">
    8
   </a>
   <span>
    ...
   </span>
   <a href="柳河东集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
