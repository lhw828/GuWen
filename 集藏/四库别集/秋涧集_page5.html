<!DOCTYPE html>
<html>
<head>
    <meta charset="UTF-8">
    <title>秋涧集 - 第 5 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 5 页/共 110 页</h1>
    <div class="content">　　送许澹斋提举隆兴学校
　　我初入玉堂喜识澹斋面忠翁两朝士极口为称羡子逺东嘉人文防金百炼妙年登巍科巧宦厯防遍风仪耸四筵目光双炯电前年来京师得遂依刘愿校书天禄阁音吐见雄辨长河防建瓴洒洒江左传三釡固禄微一官争鹗荐行李日羇栖犹是多士冠今来得美除提举江西彦在吴到朝行客燕领词翰洪都尽经学文艺业多擅好将铸顔手主善志无倦习俗与命脉风雅为一变江烟送行舟潇洒离亭饯清吟代骊歌别思空眷恋依依乡国情去逐南飞鴈我老归未得松菊梦秋涧衣冠拱清朝粲焉珠防弁自惭老无能零落秋风扇君行重感慨黾勉磨铁研长江控髙阁百丈惊井干梅花散春妍苍烟开禹甸江山有清眺风月兴不浅南昌地卑湿众流争凑衍去年水为灾孤城江四转儿童化鱼鳖万灶产鼃黾慨然为开陈此事岂小便一锸濬东湖澄江静如练淡斋素有为肯遣空懐卷
　　观台乡刘氏瑞莲
　　遥遥观台乡近接魏西圃风来紫陌香台倾金鳯去繁华一夕空风物犹可据刘君号素侯林野敞亭宇贮藏物外春中有百花隝池开一多云锦涨秋渚亭亭玉井花十丈冰丝比一茄十三蘤秀发乃如许辉映天泉渊飘洒横塘雨风流似六郎澹艳疑静女髙情太极翁爱玩吐奇语根植汚泥中香韵尽容与褰帷对佳丽淩波看微步烟霏动帘栊汉女出歌舞当其烂漫时固已表双举岂惟见家祥分秀孕先母重台与双头连茎同合跗封章称嘉祥夸者徒媚妩由来草木蕃造物不予侮气蒸物自盛事异未之覩百年霈遗泽宅相焕圗谱君家邯郸望马服乃祖诸孙借余庆隽拔一何楚起家汉贤良接踵泛蕖府一门集清芬婵娟冨簪组为君续夷坚作诗劖石鼔【阳有石鼓山】
　　蒲城行【效韦苏州体示异姓弟乔百顺】
　　蒲城今乐郊两翁处东西相别二十年顔鬓防以凄加餐似平时舍杖矜健移置酒前拜夀喜定垂涕洟拥膝侍终日念不共提携幸有聂与乔治生事锄犁云谁知异姓【一作派】孝养日孜孜虽违心获安慰我悠悠思官书促前去望入云林低
　　黒山秋霁
　　我度居庸闗天峡四十里巉巉积铁色两势苍壁倚何由铲叠巘一撮峙燕几长令幼舆心喜溢秋壑底朅来游京师访友棠阴里入室得兹山欣跃倒双履携归坐卧观论列忘两纪黒山凛氷尖玉色何粹美连峰卑髙陈夹嶂蹊迳逶逺势走脩坂秋骨濯清泚絶巅苍穹盘哀壑太妃圯奇状出天然弃墨妄模拟又如苍间虎怒伏惊猎棰昂头入四顾徐起妥苍尾书生眼孔旷百见心未已不为此僝顔照映横玉垒烘香作怪供扬觯问山鬼不知天壤间劖刻此能几魁岸状木假甲乙第湖玼达人有大观太华拳石比曽为物外诱沾沾抱徒喜屹立万物表景行世仰止诗成赠山主我岂郁林齿岩栖未有期对此聊尔耳大开致爽轩拄笏约吾子












　　秋涧集卷五
　　钦定四库全书
　　秋涧集卷六
　　元　王恽　撰
　　七言古诗
　　舒辟剑歌【为太常公衜赋】
　　龙泉之精老蛟血跃入洪炉凝夜雪至今元气老不死粲粲碧华浮两胁雀环金错赤丝绦苍水夜掷天为髙或云径度海西陲佩非其人有所归夜飞入燕人不识天以神兵示中国宋侯磊落书中杰碧眼风胡物情格穷幽抵秘竟圗经羽窟昆仑腾口说黄金台下喜相逢醉眼髙歌得玉龙摩挲神物万金重箕冠倾倒琉璃钟蹇予元年燕市客走马来观叹奇絶雪屋灯青宝匣开紫气横冲箕尾灭悲风凛凛入座寒山鬼吹灯中夜爇当年天矫龙性在入手无方恣舒辟金精固列五材首坚质柔资苦差别彼人之性而与同太柔失威刚则折咄嗟此剑阴阳全雄雯雌缦俱赫然君不闻淮阴未遇贱且贫爱而服之良有因无何大遭跨下辱亦如此劔能屈伸一朝攀附赤龙飞六合风云入指挥汉家日月四百载亦从此劔腾光辉宋侯笃我卓所立一日三看曽不惜我今作诗私自激重为歌之感畴昔多君振厉义且诚羡君小试妖氛清三年盗防潢池兵亚夫持节东南征此时宋侯佐戎车一挥逆俦生白须缦缨短衣非我事谈笑自有聊城书斩繮归来茒屋底拂拭海西心自喜不须夜半舞荒鸡得君乱丝为君理况君天冨席上珍胸蟠万卷余经纶天王未入非熊梦此剑应须检子身
　　飞豹行
　　中统二年冬十有一月大驾北狩【时在鱼儿泊】诏平章塔齐尔以虎符发兵于燕既集取道居庸合围于汤山之东逐飞豹取兽获焉时予以事东走幕府驻马顾盼亦有一嚼之快因作此歌以见从兽无荒之乐也【予时为左司都事】
　　二年幽陵阅丘甲诏遣谋臣连夜发春搜秋狝是寻常况复军容从猎法一声画鼓肃霜威千骑平冈卷晴雪长围渐合汤山东两翼闪闪牙旗红飞鹰走犬汉人事以豹取兽何其雄马蹄蹴麋歘左兴赤縧撤镟惊龙腾锦云一纵飞尘起三军耳后秋风生豹虽逸才不自惜雨血风毛摧大敌风烟惨淡晚归来思君更上单于台血埋万甲战方锐爪牙正借方刚才古人以虎喻天下得失中间系真假元戎兹猎似开先我作车攻补周雅大笑南朝曹景宗夸猎空惊强霹雳何曽梦见北方强竟堕闭车甘偃息扬鞭回首汉家营一防枪缨野烟碧
　　匹纸歌【谢王道人子宁】
　　楚山修竹森如玉千杵鸣碪响空谷溪翁鬬巧纸愈佳渌泛秋江连百幅春敛笼熏素练轻鳯梭停织天孙颦声光一日天下白万古作配中书君道人来自苍陵天名品阅防东吴船惠然赠我以此纸入手展放银河飜脂凝玉莹絶纎滓风流绰约貌似姑射之真仙扶余绵茧固坚腻中有云影霮防浮秋澜金华五色非不佳不放墨松使者光通何如此君贵重百金比当与澄心玉屑并驱争后先媿无少陵诗鲁公笔如椽挥毫一扫空云烟文章元气古无问玉堂人物今翩翩此而不赠返惠我夜光暗投真可怜道人一笑春生颊琢肾雕肝尔心折千首新诗意未穷分取烟江愁万叠我今灵台久荒秽老树秋芜余废垤何时除治若此纸一片冰壶贮秋月深藏且须珍惜之准备虚堂夜生白
　　金马门行
　　十年金马门中客万里风云横上防貂蝉要自出兠鍪拏舟渡江江水窄新丰树色绕千官一片丹心悬魏阙洞庭白波木叶下千里临江思饮马堂堂大帅晋龙骧声振南陲无吕贾止则如山战则克更着君侯防幕画淮阴何止一军惊满眼旌麾动秋色万灶连营楚戍烟一樽回首铜駞陌功名年少贵力取行与诸兄垂竹帛
　　蹇予久事笔研间天东倦客未能还梦回破屋见星斗商声夜半歌南山虚名不到麟阁上白日能饥苜蓿盘何如乗此长风去浊浪吹破东南天
　　相从行【赠宋兄道】
　　宋君茂异谁其俦事业当向前人求羣书磊落载其腹人道聪明似邺侯黄陂千顷不足泳入海簸防龙骧舟十年雾豹栖岩幽毎恨南海北海风马牛碧云望防西山陬爱而不见心为忧向来文采瑚钩宁胡一曲不自休【公尝作宁胡阏氏曲行于世】壮懐似欲冩孤愤笔力倒挽西江虬古今乐府非不优例以哀怨更相酧蛾眉命薄黄金贵青塜凝云紫塞秋多君变体不师古一扫万古琵琶愁我忻得之三过读如入武库森戈矛乃知鳯凰在岐世自瑞春风百鸟空啁啾乾坤吾道方悠悠天公畀子鸣中州唤回海岳三生梦独倚元龙百尺楼今年冠剑平津阁积忧一见心为廖识君恨晚愧仝志正似羔羊之鞹縁饰青貂裘古今为讳分清流不用倒飜鹦鹉洲期君有道兴东周不然君为龙我亦同云浮自兹攀逐不相失四方上下从之游
　　南风謡【送董瑞卿之邓州军幕】
　　南风不竞兵尘鏖两淮春燕趋林巢吾皇明见万里外欲以徳服兵无劳已闻灌莽极目地方屯春事开林臯紫髯将军贤且豪智略往往超龙韬一军壁楚号劲利眼中勍敌无刘曹今年分阃镇邓鄙旌旗改色天为髙芙蓉幕府固多士更以厚礼罗英髦君侯汉庭选经济防与咎挥画乃余事白羽风萧骚年虽哀乐境两鬓无霜毛如君名宦不可逃绣花未满千金刀鸾凰忽尔辞蓬蒿此行莫起触热叹将军好士心忉忉得君岂止解郁陶投竿如掣东溟鼇飞牋走翰铃阁底骎骎欲逼令家绹秋风皷角惊江涛军中气和投楚醪兵家耕战谅有待雷云隠伏池中蛟一杯汉水春蒲萄楚人虽猛轻秋毫知君谈笑办此事长江聴渡龙骧艘长江聴渡龙骧艘
　　长剑行【为王子初赋】
　　老蟾破云光走庭清风西来散幽扃北斗芒寒色欲见太白睒烁无光晶灯前忽值苍水使示我宝剑喜且惊芙蓉匣开吐奇怪分光防萃此剑之精英苍虬翻风白日动秋水背露鳞青昔之所遇今乃爱觉我炯炯双瞳明青衫试拂拭磈磊难自平平生疾恶肠为尔芒角生我闻干刚甲五材锻成玉龙复以首利庶物称佩非其人尚不可况乃用之髙庳而无经君不见赵文失所好日夜徒扰曼胡缨朱云伸其请折槛反取讪讦名剑之于人无适莫用之得术如雷霆又不见周公管蔡举谤息四国宁圣师两观诛正大贯日星遂令千载下妖腰乱领寒于氷引杯感古我自惜儒冠突须嗟无成之子风云士慕蔺如长卿飘飘四方志早以文章鸣君与剑无久蟠决云防看升青天黄金错环苍玉佩揽环结佩天王前慇懃祝子无多言不诛已然诛未然
　　杂言喻为彦政失子作
　　堂上慈亲头白丝慰心赖有宁馨儿巉巉头角日方露谁挥如意击碎瑚枝不知与夺果何主变灭歙歘无旬时骊龙失颔珠海窟黯惨须眉垂老鹤忆别雏泪眼呌防秋天低彼苍坱圠于我本无有何事诞说立象为鑪锤阳春艳艳木自荣非春一一防化青红姿秋风萧条羣木脱物感秋气雕悴又匪行阴机乃知生死天地间花开花落殆似东风吹蜂房鱼腹得至理子夏失眀伤天彞西家因果蛊流俗东家闻之为朶颐蕃延疎薄无定分慰懐当取昌黎辞父子自天性东野能不悲君年正鼎盛情钟感非宜况夫先子泽浑水清而漪吾友贤且孝举案加有梁鸿妻捧檄为亲屈晨昏归来侍庭闱我闻善积有余庆他日当有螽斯诗
　　涌金游【并序】
　　予回辔共山有容过而问曰涌金之游乐乎曰乐矣不无诗乎曰无有也客曰事乐防之于心心乐寓之于口且兰亭之胜至今尚为美谈者其以有托于斯文也客退于是乎书长短句以歌时孟夏十四日也
　　晓云拂山山气昬坐来万壑烘朝暾丹崖翠壁画莫出但觉诗境供愁新地灵祠古秘幽怪天授神柄専其尊年年箫皷祠下路东风十里杨花春我来爱此山水窟天气着物清而温漫金亭上一防礴主人留髠醉金罇水边滉瀁多丽人往来但看珠翠裙不知仙家足奇货明珠脱串一一浮出摩尼真波间可翫不可掇云锦飜动玻璃盆书生润身那羡此席上正有吾家珍举杯酌水但黙祷山灵垂意哀王孙愿分秀色贮诗腹一洗万斛胸中尘仙官有请固不拒山鬼窃笑君无因不然结茅傍修竹云烟占防西湖曲月明舒啸碧山巅唤起公和跨黄鹄
　　秦川行【送张孝先】
　　北燕豪侠南州客去嵗辞家今八月霜风偃薄一貂裘不为无金少顔色平生弓剑只余事沧海风云居上策今年弃繻复入闗春光澹沲迎征鞍周侯磊落天下士槖鞬赖子为周旋我知黄鹄志千里此举横絶青云端长安西望白日近解鞍多在清明前新丰美酒斗十千长乐坡头杨栁烟曲江花满树春风怨啼防对时感慨能不动乡思丈夫有涙肯洒离别间骅骝得路足神骏我非绕朝愧乏黄金鞭君不见古人勲业贵少壮莫待拊髀悲流年
　　东方碑帖歌【谢子初】
　　鲁公笔法天下雄东方一賛其犹龙嗟予爱之力莫致梦魂防到平原东我虽不解书慕此忠义风有唐天宝初祸首营州奴羣凶一朝起氛祲连神都二十四名郡风靡随盗区堂堂顔使君徇国思捐躯竟以七千众不为边尘汚乃知大节初不以艺自殊胸中义气蟠不防往往翰墨摅其余况兹游艺君子责古人以字为心画先生不知作何状覩此宝墨事可测书学到君称絶笔凛凛英名贯星日晋汉名书凡几家奄奄为君皆败北宜乎眉山公谓此能事毕出于右军扩以大比并离堆当第一豢氏龙蟠古井波将军虎卧南山石又如大人垂绅正笏廊庙上忠厚之气了弗事縁饰嗟此至神物毎为好事得君家父子贤向歆只今好古喧词林几年秘此分赐我拜嘉不翅千黄金君心若此真尚友我报愧无琼与玖歌成大笑不自量拟与君名传不朽
　　墨竹歌【为共嵓处士持嘉】
　　吾生爱竹兼嗜石手不能书漫成癖忆从林下七贤游终日摩挲防寒碧山河一自隔黄垆尘土填淤百忧集得君此画忽洒然元气淋漓障犹湿满空月露下寒塘人去山阴锁幽寂又如湘妃庙前风雨晴翠袖纷披山鬼泣几竿迸出太古崖老节雪欺初不惜表将一片嵗寒心不与繁华竞朝夕东栏牡丹鹤翎红西沼芙蓉绀珠色歌钟倾国乐芳年以色事人能几日何如鸭江居士诗骨清而臞手种此君忘肉食不须拄杖敲人门万斛清风破窗北月中看竹扫秋影妙得于心发之笔兴来落纸出尘表拟学湖州灭形迹呜呼湖州已矣萧郎逺今代名家淡游客君不见李杜文章万丈光一日齐名伟髙适
　　乞雁歌
　　吕东平江海客一鹗盘霄鸷空百老来机械淡相忘双雁随行声格格阶除得食藏颈眠恼不及邻甘乱聒两堆晴雪春不消暮映书窗生夜白终朝司警代黄耳梦破烟江秋拍拍主人对之心愈闲感念物情终桎梏家中又厌食蚁虫一夕笼归山下泽今春卵哺众雏息百日己能过所出青山满眼映一羣泛浦眠沙白胜云稻梁栖畮秋正美约我充庖洁口飱能鸣见害古所惜我心念之生隠仁劝君深藏饔子刀解缚归来养雪毛右军闲适久无伴许赠一只相与遨西溪秋水深防篙江天漠漠秋风髙归飞不隔暮云逺放尔纵观心亦滔俯歌双雁行仰送孤鸿杳洞庭归客无音万斛羇愁坐中老节旄零落瘴海烟冠盖都门閙昏晓我欲因之附尺书西北烟尘静如扫
　　夏夜晨起理发【时目疾新愈】
　　居闲早眠复旦起绕树行吟残月底邻鸡声里候东方晓色鸡人气清美双瞳自为苦所纒两鬓鬅鬙思旦理青丝髪散满肩云千梳未暇百梳勤余邪细逐老栉散风露气入秋蓬根疏通百窍胜新沐一洗耳目清而明朝有蝇子暮有蚊事随日出更纷纭侵晨有此至良剂肯羡卯盌松醪春诗成因谢草堂客康养生非妄论
　　衡门行【送陈长卿】
　　衡门栖迟乐吾乐甘着流辈讥束阁长河其奈不疗饥谁暇物情论厚薄前时行台领漕计处士半为糊口起长年巨防有余壤比比吾侪废生理嗟哉陈君何苦节天东游子天西客监河势去余业在客舍半椽淇水侧书生辛苦学干禄入手青衫得藜藿尘埃风雨蹇驴瘦日就空仓自羁缚今年幸得解脱了超海挟山初不恶暮春之初日东作陈君叩门声剥啄向予长跪话逺行上计又须趋蓟朔携书五车煮不堪举室舟行更萧索前因未必是亨衢着脚如堪戒前错若于金粟例言拙谁着裴刘供调度逢时正有利不利有命岂论前与郤长歌西北酒一杯浮云渐逺天寥廓东曹若见王春官道我行藏事如昨几年奔走一堕甑蕙帐归来惭怨鹤济时幸有公等在拟把一竿寻钓壑因君悟我向来非相送出门还一噱
　　大雹行【至元四年五月十五日也】
　　雷师掠地西山麓北防丰隆出苍峪崩云掩落赤日乌烈缺光腾烛龙目黒风驾海天外立万骑先声振林谷云涛怒卷恶雨来中杂冰丸几千斛杀声咆哮屋碎瓦百万神兵自天下奋然横击合阵来昆阳之战何雄哉又如马陵之道万弩发矢下雨如无魏甲斧形鸡卵见自昔异状奇模此其匹野人庭戸变绡馆雾涌烟霾与龙敌又疑鲛人泉客泣相别涙洒珠玑恣狼籍叶穿鸟死庭树惨禾麦击平惊赭赤神威收敛俄寂然潇潇合浦还珠聨整冠变色立前庑但见土窝万杵一一皆深圎五行有占非小变调元失所谁之愆又闻夏冬愆伏之所致亦以坎治持化元孔子修春秋二百四十有二年特书雨雹凡两次大率败黜臣下侵君权况今朱明壮阳月胡为纵此羣慝之所颛厯闗上诉九虎怒虮虱小臣非所言独怜田家被菑者寒耕热耘手足成胝胼差科大命寄一麦盼盼见熟疗饥涎一新到口不得食哀哉何以卒嵗年
　　捕鱼歌
　　坞西溪水深及篙渔戸晓集拖轻舠纵横张网截两涘挺义逺混惊银鱽栁阴潜涔深且宻大鱼小鱼争遁逃须防合网环深碧薄槮提纲从掇拾小鱼骨罣半死生口颊噞喁无足惜就中一鱼匪常材黄金作鳞尾砂赤泳游本在孟津居波荡江湖事行役中涂遇厄梦不神腾跃舟中有时立渔郎回艇催归急几处金盘待鲜食夕阳澹澹洲渚空回风萧飒溪神泣网罟设兮水不深惜物之君戒贪得古人数罟不入池以时渔捕须盈尺今人古道弃如泥竭泽焚丘意方毕野人有乐在濠梁泽畔行吟三叹息
　　宿仙山朝元观题示
　　太行北走开四门川原落落风烟屯仙山西峙如虎踞石岭东抱犹龙奔道林中蟠百余畆顾揖殿寝何雄尊仙翁得仙事惝慌碧霞洞主元孙百年朝元去不返宝箓秘泄风雷炖阴雷诃护石坛古老雨溜渍苍苔痕缅懐矫矫东瀛老变化能大天溟鲲谢公本是济时具谁使卧老东山墩丰碑不愧蔡邕笔再拜遗像俨以温我来夏交树阴翳万橘翠琐芬兰荪平生素有林壑癖苦厌阛阓埃霾昏毎来福地爱萧爽跬步乃与仙凡分山川景气得入胜喜对羽客开清樽夜深静卧月东出林影布地翻瑶琨天风吹空万籁息明星当坐手可扪恍然人境两竒絶月露一洗清心魂世间尘土几千尺有梦不到瑶台垠人生几何胡不乐例自局束驹服辕惜哉清景不可驻一声啼鳺开林烟明朝人事随日出坐看蚁穴蜂衙喧
　　雁门公子行【赠李仲明万戸】
　　鴈门山髙防千仞风土雄尊号全晋君侯年少出纨袴裘马轻肥冠时隽古来豪杰数幽并栁子不须夸晋问蹇予三年东鲁客尘满青衫鬓双白书生无防伴侯鲭尺蠖泥蟠甘退缩此时仝君幕中游袖手旁观看超越绦笼脱落不受羁意表出奇人叵测健于豪鹘快一击霜翮盘云鸷空百爱君肝胆向人开遇事剖析无留材世人荆棘塞灵府末事挂眼生嫌猜丈夫特贵气为主行义不亏诚可取区区心计米盐问束缚真为抱官虏相期心事李西平锦鞬家世蜚英声天其借此作事业未害蹉跎鲁客卿眼中人物真知已举世论交多逐势赠君一片百年心意气相倾岱如砺羡君才气真英耳郁郁安能久于此烟华紫禁正萦绕台阁羣卿半乡梓明年焰焰动北方腾踏风云乃吾子
　　赠田生赴监河之召
　　田生操履淩髙节三载奔驰秦陇月长年愈觉世事艰中道毁车思逺业故人恋恋监河侯愿分斗水相为留古人有志患不立抱闗击柝非所羞君不见黄河一尺鲤风涛终化禹门秋
　　赠孟祝史徳卿还燕城
　　孟侯落落明时佐从祀归来喜相过探囊掷下瑚钩海岳英灵惊甑堕淋漓元气星斗光照彻龙渊得奇货我初把玩三叹息不觉秋风吹屋破太一真仙令绮季入奏行宫瞻紫气受厘宣室想所陈不独碧鸡金马异朝家望望董贾贤祝史孟君今伟器明年艶艳动北方馆閤风生惊一世因之启贺亷行台为国得贤真宰惠题韩干画马圗【韩御史君羡所藏索赋】
　　火轮凝空汗如洗日坐乌台簿书里韩君忽出天马圗萧防朔风生骏尾吁嗟此马来西极细看一骨千金直当时开元监牧盛赤岸千羣云锦织奚官袍带苍髯防碧眼深藏九方识岂其此骨独当御转盼君恩仗前立防年扈从东封还霜蹄蹴踏长楸间骊山武事厌不讲剪刷日应供帝闲鸾旗百里临潼道华清宫殿春风早黄金羁勒玉华騣游幸君为玉环老干时供奉属车尘思入星精夺天巧兴来承诏貌真龙冀北骅骝归一扫古人画马需神品骨相权奇气深穏将军曹霸干所师万古丹青少陵引韩公得法固入室十丈光辉谁所凖自今题品雪堂仙韦偃龙眠徒滚滚嗟予何者牛马走开卷赋诗还自哂韩卿朝骑御史骢暮击凡禽健秋隼更烦牢锁玉麒麟隄备雷风轰秘本
　　梁秀才惠橙【梁时在制中】
　　君家堂前橙两株汝父当年手亲植洞庭波兮霜满林摘惠晴窻慰幽寂夜堂张灯动春酌脱帽惊呼梦畴昔摩搓两手三日香感旧懐人泪霑臆一双照耀黄金苞露香冷落银觥桃呼儿走问隣墙酒早晚珍珠滴小槽
　　三勒浆歌【有序】
　　唐代宗大厯间幸太学以三勒浆赐诸生此后不复闻于世今光禄许公复以庵摩诃毗棃三者酿而成浆其光色油然如蒲萄桂醑味则温馨甘滑浑涵妙理及荐御天顔喜甚谓非余品可及遂以时供内府不肖以霑沥之余发为歌诗以见国朝徳被四表万物毕至之盛许公爱君之心以汤液醪醴跻圣夀于无疆之休也
　　金天一气何奇特异品珍材表馨徳翠笼万里入贡来赤佛堂西汉家邑异哉三勒见圗经秪解有灵能愈疾岂知用外藏妙理琼醴蔗浆非所敌谁传酿法自太古满瓮春云元化湿就中至味真酒豁达灵根三益友许公得法神所传一醖天成汉重酎仪狄拊掌耆伯惊五百年来未之有芹香背炙固区区推以爱君忠且厚彤芝盖影拥红云汤网初收在灵囿月华冷落露盘冰三咽芳温挹大斗金壶防滟承案不能餐我辈何功饮天卣

　　秋涧集卷六
　　钦定四库全书
　　秋涧集卷七
　　元　王恽　撰
　　七言古诗
　　题薛少保稷画鹤图
　　晋公化笔神胎禽超超中有万里心通泉老壁堕茫昧此幅冩影逾精深细防粉墨色欲尽元气突兀开云林双胫森碧玊老顶朱砂丹舞风警露两无谓理此修羽何翛然毰毸不受世尘污真骨照影蓬壶僊王恭雪氅忽散乱几防冷卧瑶池烟恍疑坐我九臯下髣髴清唳闻秋天华阳宫深春画闲晴苔冷啄松隂寒宣和六客尽摹冩梦不到此宫清妍予三年事击搏俛仰随人空饮啄长缨尘满凡容比拟孤清余愧怍君不见坡仙作叹真可人退易进难良自度摩挲老背忽惊心以幸乗轩非所乐仙槃月露濯金茎緑野风烟连竹阁得陪髙歩绕池塘老我何心望寥廓
　　僧传古坐龙图严东平所藏至元二年秋九月张佥省耀卿处观七年闰十一月甲戌公退马上偶得时秋苦旱冬天无雪
　　深山大泽物所蛰千丈悬淙挂青壁潭隂水黒不见底老雨初开元气湿苍龙何处行雨归闯首踞坐红云堆山僧骇絶噤不语万壑隂雾生缁衣咄哉传古隠龙性隔户冩影窥天机一从元化堕此笔饮海不复观晴霓世间画本万尺蠖尾鬛一掩无晶辉比年一旱防焚如牲币空事山川雩羣龙痴睡洞府黑六合任使黄霾汚何当铁匣出雷火冲屋而去腾天衢六丁奔命仆射御倒卷溟渤天瓢滂沱一洗乾坤净却敛神功寂若无
　　赵邈龊虎圗行【田给事和卿所藏】
　　巅崖老树纒氷雪石觜枒权横积铁北平山深林樾黒下虽有迳人迹灭眈眈老虎底许来抱石踞坐何雄哉目光夹镜尾束胯百兽却走潜风埃赵侯欲尽神妙功都着威棱阿堵中想当防礴噀墨时众史缩手甘凡庸至今元气老不死神物所在纒隂风年前驱马下靖边崖东突起草底眠腰间恨无铁丝箭寝皮食肉空长叹今朝过喜一嚼快熟视须顶为摩编货驯跖服暴戾息弭耳道义思拳拳主人爱玩中有谓遇事炳变通经权我闻汉家大猎阹氷天豸冠思赋长杨篇四方猛士今云合早晚龙旂到渭畋
　　杨秘监百马图【孙子誉藏】
　　冀北之土马所生息轩英爽房良精定年苑马凡几抹故老一说惊龙腾大青小青帝所驭势与八骏争驰衡先生此时行秘监扈从几赋汾阳行翔麟日给尽龙种春风不觉鸣鞘声杨侯凝神洞化窟笔底抹电流云倾当时一纸万金重曺霸抚掌江都惊生平冩影几千疋未若此圗真杰笔明窗一日百回防元气淋漓怅犹湿隂风猎猎吹旌竿云黄草白沙漫漫大奴乘秋阅清峻渥洼汹涌翻晴澜浮云角壮遂天性不数南山之下汧渭间安得武宗三万骑浊浪蹴破东南天苍茫回首钟山渡一凯归来入汉闗华阳春草三千里还似駉駉画里闲
　　和姚左辖梨花诗韵
　　主人爱花情不薄泪粉防干愁寂寞东栏一树要洗妆走报诗仙挥翠杓醉歌不惜玊山頽明月春风纷雪落杜诗韩笔世所惊大敌无前鬬清廓王城春事嵗如许三载痴牀如酒恶何时翳凤骖羣仙华时吟眺青山郭
　　绛州法帖歌【谢张元礼兼呈按察先生】
　　君不见晋人九亰吾莫与天遣元精留网楮绛州一帖天下竒要以钟王为艺祖内家中秘无杂收饷间等书为世取固知瓦注觑天巧虎卧龙跳照今古羌予嗜书昧所守集古无由似欧九王城陆海几燃犀不照光怪骈万首管窥虽得见一斑随即遗忘非我有承君恵此石本佳银字糢糊真敝帚奔蛇走虺几千丈诡伏竒形惊户牖手追心摹日有得顔氏服膺承善诱明窗一日百回防什袭深藏重琼玖就云好竒家四壁破屋润余丰且蔀三杯适喜迳醉眠墨池濡首追狂颠觉来捉笔便挥洒徃徃逸兴惊蒙颛裴旻劔舞凌云烟作诗闻君君岂然料应一笑絶倒乃父中令前
　　题赵仲器治古斋
　　我官御史二十月秩满身闲在京阙朋从日约扣人门阅尽名书古饕餮古人不作古意在鬼刻神劖多叵测喜逢治古斋中老论説精英探天巧反观吕氏博古书照眼形模总传寳赵君陶铸真好手元气鸿蒙惊剖典刑髣髴三代英赐器政宣皆敝帚免忧跃冶不祥金虫臂鼠肝争好丑
　　题都山老人庆九十诗卷次胡贠外韵
　　古风三百圣所删福履咏歌先夀耈后人作计竞朝昏徇利覔官甘妄缪正縁得防损天和禀受不只归薄厚刘公九秩固天与护养风神逾稚防脱遗外物委路尘保蔽元精若勲旧嵗寒霜桧自后凋露影朝菌不终昼笑防蒲水鸭头緑细卷春风酿重酎一杯吟醉頬浮丹不羡周人台背皱古来纪孝锡类多行见诸孙纷彩绶
　　恶沟行【在平阳翼城县北大尖山中】
　　西乌岭下唐都鄙歘得平川心适喜马烦车殆问前途人说北山路无几朝来径走山南坡冈势棱层登陛址峯回路转十里余惊度恶沟深井底偃身直下几百尺十歩徘徊九还止南来山行五百坐屐齿磨平无可跐仰升云顶俯哀壑山似鲸翻掀鬛尾羊肠絶磴盘不尽盼彻前峯后如指王阳叱驭心固壮老马凌竞垂两耳胷中大物已隠然又为此山相角踦我观晋文非眼见今日河山真表里畦田髙下画不如烟崦人家穴藏蚁晋人勤俭风土然山顶开耕自山趾一丘一壑凡几家而复唐侯风化始河东大抵九分山民既能勤生自敉茧丝保障两虽拙独有一安差可拟山间一笑自絶倒汝亦何为论治体忽当疑径问畸人欲荅子询思所以如君面带麋鹿姿遽缚尘缨解兰芷优逰文史恐难任涉险乗危胡至此世人欲逸见利心捷径趋时岂君子终南讥诮责未了千古坦途人所履笑挥植杖指东张汝急去予无我视若非隠者荷篠徒行念斯言真到理暮投僧舍不能眠走赋鄙诗还自棰
</div>
    <div class="pagination">
<a href="秋涧集_page4.html">上一页</a><a href="秋涧集.html">1</a><a href="秋涧集_page2.html">2</a><a href="秋涧集_page3.html">3</a><a href="秋涧集_page4.html">4</a><span class="current-page">5</span><a href="秋涧集_page6.html">6</a><a href="秋涧集_page7.html">7</a><a href="秋涧集_page8.html">8</a><a href="秋涧集_page9.html">9</a><a href="秋涧集_page10.html">10</a><span>...</span><a href="秋涧集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
