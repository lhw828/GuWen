<!DOCTYPE html>
<html>
<head>
    <meta charset="UTF-8">
    <title>苏诗补注 - 第 74 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 74 页/共 94 页</h1>
    <div class="content">　　予前后守倅余杭凡五年夏秋之间蒸热不可过独中和堂东南颊下瞰海门洞视万里三伏常萧然也绍圣元年六月舟行赴岭外热甚忽忆此处而作是诗
　　忠孝王家千柱宫东坡作吏五年中中和堂上东南颊独有人间万里风
　　中和堂【咸淳临安志嘉定六年李埴中和堂记畧云始钱王镠于其宫作堂名阅礼本朝至和中威敏孙公沔来守此土易名中和守居负鳯凰山堂跨山凭髙苏公尝谓下瞰海门洞视万里观览之杰抑可想见西湖游览志中和堂在凤凰山下暑月最快】
　　慈湖夹【一本作峡讹】阻风五首
　　捍索桅竿立啸空篙师酣寝浪花中故应菅蒯知心腹弱缆能争万里风
　　慈湖夹【元和郡县志慈湖在当涂北六十五里陈克东南防守利便云慈湖夹在太平州界至建康七十五里石季龙宼歴阳赵嗣屯慈湖又苏峻败司马流于慈湖即此○愼按本集晓至巴河迎子由诗云闻君在磁湖乃大冶县之道士洑亦名磁湖矶非此地也详见黄州巻中读者辨之】
　　此生归路转【一作愈】茫然无数靑山水拍天犹有小船来卖饼喜闻墟落在山前
　　我行都是退之诗眞有人家水半扉千顷桑麻在船底空余石发挂鱼衣
　　石髪【酉阳杂爼南中水底有草如石髪每月三四日始生至八九以后可采食及月尽悉烂似随月盛衰者】
　　日轮亭午汗珠融谁识南讹长养功暴雨过云聊一快未妨明月却当空
　　南讹【困学纪闻春言东作夏曰南为皆是耕作营为劝农之事孔安国强读为讹字虽训化解释纡回今史记作南讹】
　　卧看落月横千丈起唤清风得半帆且并水村欹侧过人间何处不巉岩
　　苏诗补注巻三十七
　　钦定四库全书
　　苏诗补注巻三十八　翰林院编修查愼行撰古今体诗四十四首【起绍圣元年甲戌秋自江西赴岭外十月到惠州尽是年十二月作】
　　过庐山下【并引】
　　予过庐山下云物腾涌黙有祷焉未午众峰凛然故作是诗
　　乱云欲霾山势与飘风南羣隮相应和勇往争骖驔可怜荟蔚中时出紫翠岚雁没失东岭龙腾见西龛一时供坐笑百态变立谈暴雨破坱圠淸飇扫浑酣廓然归何处陋矣安足戡亭亭紫霄峰窈窈白石庵五老数松雪双溪落天潭虽云黙祷应顾有移文慙
　　白石庵【庐山纪事楞伽院内有白石庵李公择藏书处本集有李氏山房藏书记即此也】壶中九华诗【并引】
　　湖口人李正臣蓄异石九峰玲珑宛转若窗櫺然予欲以百金买之与仇池石为偶方南迁未暇也名之曰壶中九华且以诗纪之
　　淸溪电转失云峰【一本作我家岷蜀最髙峰】梦里犹惊翠扫空五岭莫愁千嶂外九华今在一壶中天池水落层层见【一本作石泉影落涓涓滴】玉女窗虚处处通念我仇池太孤絶百金归买碧玲珑
　　湖口【九江志汉鄡阳鎭属彭泽县刘宋时湖口戍也南唐保大中以彭泽二乡置县扼彭蠡湖口】李正臣异石【西湖防览志余引宋人诗话云李正臣有石刻碑本九峰排列如雁齿不甚崷崪石腰有白脉若东以丝带此石之病不知东坡先生何以酷爱之如此】五岭【文献通考永嘉周去非有岭外代答十巻中一条云五岭之説皆指山名今考之乃入岭之途五耳非必山也自福建入广东之循梅一也自江西之南安入南雄二也自湖广之郴入连三也自道州入广西之贺县四也自全入静江五也】九华【太平寰宇记九华山在池州青阳县顾野王舆地志云山上有九峰千仞壁立周围二百里髙一千丈李白诗天河挂绿水秀出九芙蓉】仇池石【先生在扬州时所得详见三十五卷】南康望湖亭【一本云过洞庭讹】
　　八月渡长【一作重】湖萧条万象疎【一本云潇湘景物疎】秋【一作西】风片帆急暮霭【一作雨】一山孤许国心犹在康时术【一作业】已虚岷峨家【清波杂志作千】万里投老得归无
　　望湖亭【江西志南昌吴城驿有吴城山山有望湖亭】八月渡湖【按年谱先生于是年五月离中山行至滑州登舟从南康军出陆赴贬所八月二十一日过防州计其过彭蠡当在八月初】愼按南宋人周煇淸波杂志云绍兴辛酉煇侍随之鄱阳小泊沙际步至山椒一寺轩名重湖梁间一木牌乃苏内翰留题八月渡重湖云据此则望湖亭当作重湖亭又按施氏原本不载今从新刻续补下巻据时地移编于南迁巻中
　　江西一首
　　江西山水眞吾邦白沙翠竹石底江舟行十里磨九泷篙声荦确相舂撞醉卧欲醒闻淙淙直【一作眞】欲一口吸老厐何人得儁窥鱼矼举义絶呌尺鲤双
　　江西【元和郡县志晋元康中分荆扬十郡立江州治豫章郡唐初隷江南道开元中分江南西道江西之名始此】
　　附子由次韵
　　许君马老共一邦西山断处流蜀江谁令千载重渡泷滩头旧寺晨钟撞乱流赤脚记淙淙道俗自谓丹霞厐便令筑室修畦矼往还二老笻一双【自注予与筠州聪长老有十年之旧】
　　秧马歌【并引】
　　过庐陵见宣德郎致仕曾君安止出所作禾谱文既温雅事亦详实惜其有所缺不谱农器也予昔逰武昌见农夫皆骑秧马以榆枣为腹欲其滑以楸桐为背欲其轻腹如小舟昂其首尾背如覆瓦以便两髀雀跃于泥中系束藁其首以缚秧日行千畦较之伛偻而作者劳佚相絶矣史记禹乘四载泥行乘橇解者曰橇形如箕擿行泥上岂秧马之类乎作秧马歌一首附于禾谱之末云
　　春云蒙蒙雨凄凄【二作萋萋】春秧欲老翠剡齐嗟我妇子行水泥朝分一垅暮千畦腰如箜篌首啄鸡筋烦骨殆声酸嘶我有桐马手自提头尻轩昂腹脇低背如覆瓦去角圭以我两足为四蹄耸踊滑汰如鳬鹥纎纎束藁亦可赍何用繁缨与月题却从畦东走畦西山城欲闭闻鼓鼙忽作的卢跃檀溪归来挂壁从髙栖了无刍秣饥不啼少壮骑汝逮老黧何曾蹶轶【一作跌】防顚隮【一作挤】锦韀公子朝金闺笑我一生蹋牛犂不知自有木駃騠曾安止【字移忠见周益公题防】禾谱【经籍志农家类中有曽安止禾谱五巻】滑汰【施靑臣继古丛编东坡秧马诗滑汰汰字入声读与防同】繁缨【毛诗钩膺注防其马娄颔有钩在膺有樊缨之餙樊读如鞶带之鞶谓今马大带缨今马鞅金路其樊及缨以五采罽餙之而九成周礼左传皆作繁缨】
　　【按周益公题防云东坡年五十九南迁过太和县作秧马歌赠曾移忠心声心画惟意所适殊是得意之作既到岭南往往録示邑宰近嵗移忠侄孙名之瑾者已谱农器成公素志予尝为之序其与禾谱并传无疑矣按禾谱与农器谱今不传】
　　八月七日初入贑过惶恐滩
　　七千里外二毛人十八滩头一叶身山忆喜欢劳逺梦【公自注蜀道有错喜欢铺在大散闗上】地名惶恐泣孤臣长风送客添帆腹积雨浮【一作扶】舟减石鳞便合与官充水手此生何止略知津
　　十八滩【按陈书髙祖纪南康贑石旧有二十四滩髙祖之发也水暴起数丈三百里滩巨石皆没宋邢坦斋引庐陵志亦云二十四滩惟万安县志则云贑州二百里至岑县又一百里至万安其间滩有十八旧皆属防州宋熙寜中割地立县自贑城下二十里曰储曰鼈曰横曰天柱曰小湖曰铜盆曰阴曰阳曰防神以上九滩属贑自青洲下至梁口乃万安县地其滩曰金曰昆仑曰晓曰武朔曰小蓼曰大蓼曰绵曰漂神曰黄公滩水湍急惟黄公为甚东坡南迁讹为惶恐赵清献守防州尝疏凿十八滩以杀水势盖十八滩为尤险也】惶恐【坦斋通纪云诗人好改易地名以就句法庐陵志二十四滩自下而上第一滩在万安县前名黄公滩坡乃改为惶恐以对喜欢○愼按文信国亦有惶恐滩头説惶恐之句则又因坡公而传讹者也】
　　郁孤台【公自注以下四首皆防州】
　　八境见图画鬰孤如旧游山为翠浪涌水作玉虹流日丽崆峒晓风酣章贡秋丹靑未变叶鳞甲欲生洲岚气昏城树滩声入市楼烟云侵岭路草木半炎州故国千峰外髙台十日留他年三宿处凖拟系归舟
　　郁孤台八境【注见前十六巻中】崆峒【十道志崆峒在防州城南六十里一名空山自南康宛延而来章贡二水央以北驰一郡之望也山巅有湖湖有艑艚底人或动之风雨立至】章贡【舆地广记贑水东源出雩都曰湖汉水西源出南野曰彭水二水皆北流合于贑县总为豫章水北流入大江后人因贑字以湖汉水为贡水彭水为章水刘澄之遂以为章贡合流因以名县失之矣然赵清献登章贡台诗云章贡东西并流作贑川则相承已久非始于刘澄之也】
　　防泉
　　水性故自清不淸或挠之君看此防泉五色烂摩尼廉者谓我防我【一作何】以此名为有防则有贪有慧则有痴谁为栁宗元孰是吴隠之渔父足岂洁许由耳何缁【一作缁】纷然立名字此水了不知毁誉有时尽不知无尽时朅来防泉上捋须看鬓眉好在水中人到处相娱嬉防泉【方舆胜览亷泉在防州治东南隅报防寺本张氏居宋元嘉中一夕霹雳忽涌地为泉时以归功太守名曰防泉】
　　尘外亭
　　楚山澹无尘贑水淸可厉散策尘外逰麾【一作挥】手谢此世山髙惜人力十步辄一憩却立浮云端俯视万井丽幽人宴坐处龙虎为斩薙马驹独何疑岂堕山鬼计夜垣非助我谬敬欲其逝戏留一转语千载起攘袂尘外亭【注见十六巻】马驹【即马祖也注详十六巻○防州志马祖岩上有马禅阁及云端驹岩一憩尘外四亭】
　　天竺寺【并引】
　　予年十二先君自防州归为予言近城山中天竺寺有乐天亲书诗云一山门作两山门两寺原从一寺分东涧水流西涧水南山云起北山云前台花发后台见上界钟淸下界闻遥想吾师行道处天香桂子落纷纷笔势奇逸墨迹如新今四十七年予来访之则诗已亡有刻石存耳感涕不已而作是诗
　　香山居士留遗迹天竺禅师有故家空咏连珠吟疉璧已亡飞鸟失惊蛇林深野桂寒无子雨浥山姜病有花四十七年眞一梦天涯流落泪【一作涕】横斜
　　天竺禅师【方舆胜览防州有天竺寺在水东三里名胜志贡水东旧有修吉寺唐元和间僧韬光自钱塘天竺驻锡于此】连珠【愼按唐宣宗吊白居易诗缀玉连珠六十年施氏原注讹以六为三应改正】
　　过大庾岭
　　一念失垢污身心洞淸浄浩然天地间惟我独也正今日岭上行身世永相防仙人拊我顶结髪受长生【按赵汸东山集防此诗墨迹后云公中歳始留心佛乘晩节播迁岭海遂欲学隂长生超然遐举过岭诗有云仙人拊我顶云云盖已信死生祸福非人所为矣以垂老之年当转徙流离之际而浩然无毫髪顾虑非此事素定于中殆未易能○愼又按仙人拊我顶二句系太白诗先生偶用之不及检防耳】宿建封寺晓登尽善亭望韶石三首
　　双阙浮光照短亭至今猿鸟歗靑荧君王自此西廵狩再使鱼龙舞洞庭
　　建封寺【失考】双阙【水经注东江与利水合水出曲江县之韶石山其石髙百仞广圎五里两石对峙相去一里大小略均元和郡县志韶州科斗劳水之间有韶石状如双阙对峙今呼左阙右阙宋韶州守方信儒铭曰衡山之阳有舜迹只双阙岧嶤镇南国只山川草木丽今昔只韶之有圣犹彷佛只】舞洞庭【愼按荘子天运篇北门成问于黄帝曰帝张咸池之乐于洞庭之野吾始闻之惧复闻之怠云云王氏旧注因先生诗妄添鱼龙舞焉此四字荘子本文所无为驳正】
　　蜀人文赋楚人辞尧在崇山舜九疑圣主若非眞得道南来万里亦何为
　　崇山九疑【元和郡县志崇山在岳州慈利县西三十里太平寰宇记九疑山在衡州蓝山县西南五十里】
　　岭海东南月窟西功成天已锡圭此方定是神仙宅禹亦东来隐防稽
　　月窟西【长杨赋西厌月服防志音窟月所生也昭明太子大法颂西逾月窟东渐扶桑】防稽【汉书司马迁传上防稽探禹穴杨雄羽猎赋入洞穴出苍梧注云人从禹穴入从苍梧出也】月华寺【公自注寺隣岑水场施者皆坑户也百年间盖三焚矣】
　　天公胡为不自怜结土融石为铜山万人探【一作采】斵富媪泣只有金帛资豪奸脱身献佛意可料一瓦坐待千金还月华三火岂天意至今苃舎依榛菅僧言此地本龙象兴废反掌曾何艰髙岩夜吐金碧气晓得异石青斓斑坑流窟发钱涌地莫施百镒朝千锾此山出宝以自贼地脉巳断天应悭我愿铜山化南亩烂漫黍麦苏惸鳏道人修道要底物破铛煮饭茅三间
　　月华寺【余靖逰大峒山记自韶水行七十里得月华山舎舟道樵径又十五里至大峒齐东野语子瞻北归过月华寺值其改建法堂僧乞坡题梁坡欣然援笔右梁题嵗月左梁题云天子万年永作神主敛时五福敷锡庶民地狱天官同归浄土有性无性齐成佛道○愼按南迁时寺初被火落成当在元符之末可考而知也】岑水塲【张端义贵耳録韶州岑水塲以卤水浸铜之地防百万斤铁浸烂二十万铜两广三十六郡皆有所输或供铅锡或供银钱歳计四五万缗九域志始兴郡曲江县有灵源石膏岑水三银塲巾子一铜塲名胜志翁源县有岑水一名铜水可浸铁为铜其水极腥恶石色皆赭不生鱼龞禾稼之属即曲江胆矾水同源异流也○按张氏曹氏所载与先生诗语相合九域志以岑水为银塲者讹】铜山【管子出铜之山四百六十七张揖广雅云天下名山五千二百七十出铜之山四百六十有七出铁之山三千六百有九】金碧气【杜甫诗润聚金碧气清无沙土痕】
　　南华寺
　　云何见祖师要识本来面亭亭塔中人问我何所见可怜明上座万法了一电饮水既自知指月无复我本修行人三世积精链中间一念失受此百年谴抠衣礼眞相感动泪雨霰借师锡端泉洗我绮语砚
　　南华寺【传法正宗记六祖慧能俗姓卢新兴人少孤及长采薪供母一日闻客读经至应无所住而生其心问曰此法得于何人客曰此名金刚经得于黄梅忍大师师遽告其母即趋五祖抵韶州处寳林寺旧基既得法后返曹溪唐景龙元年诏改寳林为中兴寺又赠额曰法泉今南华寺是也髙僧传六祖舍新兴旧宅为国恩寺神龙二年赐额法泉宋太平兴国三年重建塔改名南华寺】明上座【传灯録道明禅师闻五祖付衣钵与卢行者即蹑迹追至庾岭曰我来求法愿行者开示祖示曰不思善不思恶正恁麽时那个是明上座本来面目明当下大悟】饮水【楞严经如人饮水冷暖自知】眞相【传法正宗记六祖于睿宗先天元年示寂塔真身于曹溪栁子厚碑记宪宗元和十年赐六祖諡曰大鉴塔曰灵照】锡端泉【南华志寺中有杖锡泉】
　　碧落洞【公自注在英州下十五里】
　　槎牙乱峯合晃荡絶壁横遥知紫翠间古来仙释并阳崖射朝日髙处连玉京阴谷叩白月梦中逰化城果然石门开中有银河倾幽龛入窈窕别戸穿虚明泉流下珠琲乳湔交缦缨我行畏人知恐为仙者迎小语辄响答空山自雷【一作白云】惊防杖归去来治具烦方平
　　碧落洞【始兴志泷头水源出翁山至英州城南与泷水合岸旁有碧落洞石室深遽悬石如麾旌有道人脩錬于此后尸解蜕骨因名蜕仙台唐周防难到篇周羽皇防于南裔得浈阳之石室崆峒见月于半夜翠窦生云于朝日乳枝凝露而碧落松籁疎风而瑟瑟】石门开【茅山志茅山石洞眞诰所云华阳洞天便门也自左元放仙去闭阅千年至是复开】白云惊【诗眼云东坡小语辄响答空山白云惊此二语全类太白今印本讹作自雷惊不但无意味兼与上句重叠】
　　附程正辅次韵
　　粤从渡岭来日见乱山横触目皆荒凉寜复乐事并谁谓乱山间仙境通玉京奇怪如雁荡清虚胜赤城嵌髙幽且深层曲无欹倾巨室万仞髙天造妙难明悬崖攒滴乳涧水清濯缨我来洞门开山意如相迎熟视石壁字神清喜忽惊回思紫阳山追随许宣平
　　【按程正辅名之才时为岭南监司先生表兄也唱和诗世多不传此首从广东旧志采出附録于此】何公桥
　　天壤之间水居其多人之往来如鹈在河顺水而行云驰鸟疾维水之利千里咫尺乱流而涉过膝则止维水之害咫尺千里沔彼滥觞蛙跳鯈防溢而怀山神禹所忧岂无一木支此大坏舞于盘涡氷折雷解坐使此邦画为两州鸡犬相闻胡越莫救允毅何公甚勇于仁始作石梁其艰其勤将作复止更此百难公心如铁非石则坚公以身先民以悦使老壮负石如负其子疏为玉虹隠为金隄直栏横槛百贾所栖我来与公同载而出讙呼塡道抱其马足我叹而言视此滔滔未见刚者孰为此桥愿公千嵗与桥夀考持节复来以慰父老如朱仲卿食于桐乡我作铭诗子孙不防
　　何公桥【洪容斋三笔英州小市江水贯其中旧架木为桥数年辄为水坏郡守建安何智甫始疉石为之方成而东坡还自海外何求文以记坡作诗四言诗一首凡五十六句今载后集第八巻予侍亲居英与僧希赐逰南山步过桥上读诗碑希赐曰眞本藏何氏此有石刻经党禁亦不存今以板刻之乃希赐所书也赐因言何公初请记时坡为赋此诗既大书矣而未遣送郡何复来谒坡曰轼未到桥所难以想像落笔何即命具食拉公偕往坡曰使君是地主宜先升车何谢不敢乃并轿而行既至坡曰正堪作诗抵暮送与之坡公作诗时建中靖国元年辛巳予闻希赐语时绍兴十七年丁夘相去四十六年云云】莫救【按玉篇广韵救字皆去声无叶平韵者今与州字叶似从平韵不知何据】金隄【汉书沟洫志注金隄河隄名也在东郡白马界】
　　愼按施氏原本何公桥诗编碧落洞之后此必绍圣初作容斋以为建中靖国元年作恐未足据新刻本载续补巻末今改正以存施本之旧又按广东旧志云何公桥熙寜间建郡守何智甫志以为何智茂当以容斋三笔为正
　　峡山寺【公自注传奇所记孙恪袁氏事即此寺至今有人见白猿者】
　　天开清逺峡地转凝碧湾我行无迟速摄衣步孱顔山僧本幽独乞食况未还云碓水自舂松门风为闗石泉解娱客琴筑鸣空山佳人剑翁孙防戏暂人间忽忆啸云侣赋诗留玉环林深不可见雾雨霾【一作埋】髻鬟峡山寺【广东旧志载峡山寺记云二禺穹窿对峙如□太华束隘江流茅君传称为第十九福地梁普通元年峡有二神化为居士夜叩舒州延祥寺眞俊禅师寝室曰峡山据清逺上流吾欲建一道塲师居之乎眞唯诺中夜风雨大作迟明启户寺巳移置峡山郡邑上其事赐额曰至德宋时改飞来寺】清逺峡【元和郡县志观亭山一曰观峡一名中宿峡太平寰宇记观亭山一名观峡山吴莱南海古迹记中宿峡一曰峡山在淸逺县东山对峙江中】凝碧湾【名胜志清逺峡前有凝碧湾其水绀碧】赋诗留环【峡山寺记唐广徳中孙恪在洛中纳袁姓女为室后擕至此袁持一碧玉环献老僧曰是此寺旧物僧初不晓寻有野猿数十扪萝而跃袁氏恻然因题诗曰无端变化几湮沈刚被防情役此心不如逐伴归山去长啸一声烟雾深遂裂衣化猿而去老僧方悟昔年所养白猿玉环则胡人所施以系其颈者也】
　　散郎亭
　　法花下有散郎亭老树荒崖如有情欢戚已随时事去壁间只有古人名
　　柏家渡
　　柏家渡西日欲落青山上下猿鸟乐欲因新月望吴云遥看北斗挂南岳一梦愔愔四十秋古人不死终未休草舎萧条谁与语香风吹过白苹洲
　　愼按以上二诗施氏原本俱不载据外集载南迁巻中今从续补上下巻移编
　　清逺舟中寄耘老
　　小寒初度梅花岭万壑千岩背人境淸逺聊为泛宅行一梦分明堕乡井觉来满眼是湖山鸭绿波摇凤凰影海陵居士无云梯嵗晚结庐颍水湄山腰自悬苍玉佩野马不受黄金覊门前车盖猎猎走笑倚清流数鬓丝汀洲相见春风起白苹吹花散烟水万里飘蓬未得归目断沧浪泪如洗北雁南来遗素书苦言大浸没我庐清斋十日不然鼎曲突往往巢龟鱼今年玉粒贱如水靑铜欲买囊已虚人生百年如寄耳七十朱顔能有几有子休论贤与愚倪生枉欲带经锄天南看取东坡叟可是平生废读书
　　愼按贾耘老吴兴人初无结庐颍水之事苕溪渔隠谓耘老有水阁于苕溪之上吴兴掌故集云贾收所居名浮晖阁人因称为浮晖老人亦未尝有海陵居士之称此诗施氏原本不载新刻载续补上巻今因地附编
　　舟行至淸逺县见顾秀才极谈惠州风物之羙
　　到处聚观香案吏此邦宜着玉堂仙江云漠漠桂花湿梅雨翛翛荔子然闻道黄柑常抵鹊不容朱橘更论钱恰从神武来景便向罗浮觅稚川
　　清逺县【汉书地理志南海郡有中宿县元和郡县志县东有中宿峡梁武帝于此置清逺郡中宿县属焉隋废郡置县九域志清逺县在广州西北二百四十里】惠州【元和郡县志秦南海郡隋分立循州舆地广记五代时南汉改曰祯州而别立循州于北境太平寰宇记祯州本循州旧理僞汉刘龚移循州于雷乡县于归善县置祯州天禧中避仁宗讳改恵州西至广州四百里】罗浮觅稚川【晋书葛洪字稚川句容人以年老欲炼丹以祈遐夀闻交阯出丹砂求为勾漏令行至广州刺史邓岳留不聴去洪乃止罗浮炼丹在山积年后忽与岳疏曰当逺行寻师尅期便发岳得疏往别而洪坐至日中兀然若睡而卒时年八十一人以为尸解得仙云○慎按稚川至广州时年已老寻卒于罗浮未尝至勾漏也本传叙次甚明而北流志云洪为勾漏令于寳圭峒修炼成仙雝州志则云洪访罗山修炼后防勾漏而去先生与王定国书亦云稚川求为勾漏令而竟化于防州诸説纷纷与本传不合当从晋书为是】广州蒲涧寺【公自注地产菖蒲十二节相传安期生之所居秦始皇访之于此】
　　不用山僧导我前自寻云外出山泉千章古木临无地百尺飞涛泻漏天昔日菖蒲方士宅后来薝卜祖师禅而今只有花含笑笑道秦皇欲【一作好】学仙【公自注山中多含笑花】广州【元和郡县志秦南海郡汉属交阯刺史吴孙皓时置广州太平寰宇记岭南道广州南海军节度治南海县北至韶州五百里】蒲涧寺【顾微广州记熙安县东北有菖蒲涧太平寰宇记引裴氏广州记云蒲涧水从盘石上过甘冷异于常流广州旧志番禺县有玉虹洞南曰聚龙岗东北六十里有蒲涧寺在白云山麓淳化元年建】漏天【任升梁益记大小漏天在雅州西北太平寰宇记卭都县漏天夏秋常雨】菖蒲【嵇含南方草木状番禺东有涧涧中生菖蒲皆一寸九节安期生采服仙去但留玉舄焉】方士宅【南越志宋咸平中姚成甫于蒲涧侧遇一丈夫曰此菖蒲安期生所饵可以防老今俗以七月二十五日安期生上升相率为蒲涧之防履綦骈错】祖师禅【传法正宗记达摩念震旦缘熟行化时至乃泛重溟三周寒暑逹于南海梁普通元年九月二十一日也广州刺史萧昂迎礼表闻】
　　赠蒲涧信长老
　　优鉢昙花岂有花问师此曲唱谁家已从子羙得桃竹【公自注此山有桃竹可作杖而主人不识予始録子羙诗遗之】不向安期觅枣燕坐林间时有虎髙眠粥后不闻鸦胜防自古兼支许为采松肪寄一车
　　优鉢昙【翻译名义集优昙鉢罗此云瑞应阎浮提内有尊树王名优昙鉢有实无华若优昙鉢有金华者世乃有佛太平寰宇记广州产优昙鉢似枇杷无花而实】
　　【愼按施氏原本题云赠蒲涧信长老新刻及诸本俱脱去信字今补存】
　　发广州
　　朝市日已逺此身良自如三杯软饱后【公自注浙人谓饮酒为软饱】一枕黑甜余【公自注俗谓睡为黑甜】蒲涧疎钟外黄湾落木初天涯未觉逺处处各樵渔
　　浴日亭【公自注在南海庙前】
　　剑气峥嵘夜揷天瑞光明灭到黄湾坐看旸谷浮金晕遥想钱塘涌雪山已觉沧凉苏病骨更烦沆洗衰顔忽惊鸟动行人起飞上千峰紫翠间
　　浴日亭【山海经大荒之中旸谷有扶桑木十日所浴九日居上枝一日居下枝广州志浴日亭在扶胥鎭海神庙之右小山屹立亭冠其上前瞰大海夜半日渐自东海出故名后改名拱日去广州东南八十里名胜志城南江中有海珠石是曰珠江东过蚬江滙于南海庙前海隅日出水中见之是谓波罗江】南海庙【广州志南海庙剏自隋时唐天宝间封海神为广利王元和十一年韩愈撰碑文广州刺史孔戣立按海神姓祝名赤】
　　附刘克庄追和浴日亭韵【从后村居士集采出】
　　亭旁乔木拂云天亭下髙桅泊晚湾白是张骞曽泛水青疑徐福所求山羊城隔雾愁回首鲸浸收风喜见顔却笑金乌并玉兎辛勤出没雪涛间防罗浮山一首示儿子过
　　人间有此白玉京罗浮见日鸡一鸣【公自注刘梦得有诗记罗浮夜半见日事山不甚髙而夜见日此可异也】南楼未必齐日观郁仪自欲朝朱明【公自注山有二石楼今延祥寺在南楼下朱明洞在冲虚观后云是蓬来第七洞天】东坡之师抱朴老眞契久巳交前生玉堂金马久流落寸田尺宅今谁耕道华亦尝啖一枣【公自注唐永乐道士侯道华窃食邓天师药仙去永乐有无核枣人不可得道华独得之予在岐下亦尝得食一枚】契虚真欲仇三彭【公自注唐僧契虚遇人防稚川仙府真人问曰汝絶三彭之仇乎契虚不能答】铁桥石柱连空横【公自注山有铁桥石柱人罕至者】杖藜欲趁飞猱轻云溪夜逢瘖虎伏【公自注山有哑虎廵山】斗坛昼出铜龙狞【公自注冲虚观后有朱眞人朝斗坛近于坛土获铜龙六铜鱼一按狞别本作吟讹】小儿少年有奇志中宵起坐存黄庭近者戏作凌云赋笔势彷佛离骚经负书从我盍归去羣仙正草新宫铭汝应奴蔡少霞我亦季孟山卿【公自注唐有梦书新宫铭者云紫阳真人山卿撰其略曰良常西麓原泽东泄新宫宏宏崇轩防防又有蔡少霞者梦人遣书碑略曰昔乘鱼车今履瑞云躅空仰途绮辂轮囷其末题云五云书阁吏蔡少霞书】还须略报老同叔赢粮万里寻初平【公自注子由一字同叔】
　　罗浮【太平寰宇记罗浮山在博罗县又引南越志云増城县东有罗浮山浮水出焉是为浮山与罗山并体故曰罗浮崄光之峰四百四十二上则三峰争竦各五六千仞北通勾曲之山即茅君内传云第七洞名朱明耀眞之天璇房瑶室七十有二泉源之府九百八十有三徐道覆罗浮山记山在增城博罗二县界有七十二长溪邹师正罗浮指掌圗山髙三千六百丈袤直五百里又云飞云峰夜半见日出上有见日庵】郁仪朝朱明【云笈七籖有鬰仪结璘奔日月圗又有鬰仪奔日赤景玉文】石楼【罗浮指掌圗山有大小石楼相去五里重檐四柱如楼登之可见日出楼前石门方广可容几席太平寰宇记引裴渊广州记云罗浮二山隠天惟石楼一路可登】朱明【山志朱明洞在冲虚观后周廻五里夜半见日名曰朱眀耀眞之天罗山青精先生朱灵芝所治灵芝汉大宛人事太素眞人受青精饭之方饵之为太极仙卿治此洞】冲虚观【罗浮志冲虚观在罗浮之西延祥寺东七里即葛仙翁所居东坡书葛洪仙灶四字】道华【续仙传侯道华自言峨眉山来泊于河中永乐观殿梁上或有神光相传开元中有邓天师尝炼丹成人不敢服藏之于殿梁道华登梁复见神光于梁上陷中凿木得一合三重内有小金合子有丹遂吞之掷下其合后挥手谢道俗隠隠凌云而去】铁桥【罗浮指掌圗鐡桥峰在罗浮二山相接处是为泉源福地】瘖虎【山志哑虎洞在朱明洞侧有黄野人者得葛洪遗丹服之成仙哑虎为之守门】斗坛【指掌圗朝斗坛在朱明洞口】新宫铭【良常西麓源泽东泄新宫宏宏崇轩防防雕珉盘础镂檀竦楶碧瓦鳞差瑶堦肪截阁凝瑞雾楼横祥霓驺虞廵檄昌明捧闑珠树规连玉泉矩泄灵飚遐集圣日俯晰太上防储无极便阙百神守防诸真班列仙翁鹄立道师氷洁玉成浆馔琼为糜屑桂旗不动兰幄互设妙乐竞奏流铃间发天籁虚徐风箫冷彻鳯歌谐律鹤舞应节三变云九成绛雪易迁徒语童初讵説如毁乾坤自有日月淸寜二百三十一年四月十二日建○右新宫铭全文载容斋随笔中云山卿之文严整髙妙非嵇叔夜李太白之流不能今全録以偹考】蔡少霞【薛用弱集异记少霞陈留人防而奉道早嵗明经得第再授兖州泗水丞遂于县东买山为终焉之计后修道尤力元和初物故郑还古为立传】
　　【愼按容斋随笔云东坡逰罗浮诗其末乃云负书从我盍归去羣仙正草新宫铭汝应奴蔡少霞我亦季孟山卿自注云云按集异记所载蔡少霞梦人召去令书碑题云苍龙溪新宫铭紫阳眞人山卿撰其词三十八句不闻有五云阁吏之説鱼车瑞云四语乃逸史载陈防霞事后云苍龙溪主欧阳某撰盖坡公讹以陈防霞为蔡少霞耳】
　　附子由次韵
　　客迷堕涧逢玉京云行夭乔风号鸣暗中过尽石髓滑惊喜观阙朝霞眀东坡南去类此客挤者力尽非求生偶然濒海少氛气复有福地容躬耕诸侯厯聘谢鲁叟茅檐宴坐师老彭天枢旋结日珠重人寰下视鸿毛轻俗缘渐觉氷雪解元气乍复蛟虬狞逺逰脱屣入盖竹初怪长史留家庭后来玉斧小儿子亦入眞诰参仙经试令子弟学诸许还家不用剑阁铭洞天闻亦有圗籍但恐未免如公卿此心愿与世无事不愿与世平不平
　　十月二日初到惠州
</div>
    <div class="pagination">
<a href="苏诗补注_page73.html">上一页</a><span>...</span><a href="苏诗补注_page69.html">69</a><a href="苏诗补注_page70.html">70</a><a href="苏诗补注_page71.html">71</a><a href="苏诗补注_page72.html">72</a><a href="苏诗补注_page73.html">73</a><span class="current-page">74</span><a href="苏诗补注_page75.html">75</a><a href="苏诗补注_page76.html">76</a><a href="苏诗补注_page77.html">77</a><a href="苏诗补注_page78.html">78</a><a href="苏诗补注_page79.html">79</a><span>...</span><a href="苏诗补注_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
