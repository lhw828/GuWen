<!DOCTYPE html>
<html>
<head>
    <meta charset="UTF-8">
    <title>家藏集 - 第 36 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>家藏集 - 第 36 页/共 57 页</h1>
    <div class="content">　　瞻竹堂记
　　吴中高氏世家饮马桥之北物货车马纷然于门固防居也其先廷用府君性爱竹尝植竹于庭翛然有园林之气葢尝扁其轩曰可竹故贺感楼先生为记之府君既下世而竹固在其仲子防字德良者以为先人所好也歳时壅灌爱防甚至意不自已乃作瞻竹堂以寓孝思介感楼之子其厚谒予请记诗人之言曰惟桑与梓必恭敬止以桑梓为父母所植故恭敬之而不敢慢也然草木之生其类甚多人子必于桑梓而恭敬者以桑可以饲蚕梓可以成器而父母种植之美也故唐李德裕平泉庄记曰坏吾一草一木者非佳子孙葢德裕所植皆珍竒之产特以资玩好者世故不之取也今夫竹有君子之德白太傅故有似贤之称人之贵之乆矣前人植之意葢在此则德良所以瞻对之者固出于孝思亦欲资其德以为乡里之贤人耳诗又不曰瞻彼淇澳箓竹猗猗有斐君子如切如磋如琢如磨敢为德良赋之






　　家蔵集巻三十七
　　钦定四库全书
　　家藏集巻三十八
　　明　呉寛　撰
　　记一十六首
　　敕祀鹤山先生魏文靖公记
　　治十一年四月苏州府长洲县民魏芳奏宋魏了翁登庆元五年进士累官至资政殿大学士参知政事赠太师秦国公諡文靖公尝讲学于临邛白鹤山下及谪居靖州建鹤山书院以居学者后在政府理宗亲书书院扁仍赐居第于苏州以疾命就医郡中及卒遂葬城西髙景山下后以居第为书院而坟墓至今有碑在焉惟公立朝大节及讲明道学之功当时与真文忠公相上下故人以真魏竝称国朝既以文忠公从祀孔子庙庭而范文正公苏人也亦有文正书院又以公有功于宋亦命守臣即书院岁时致祭顾独遗公徒使书院岿然神位虚设实为缺典兹幸遭际圣明崇儒重道屡降明诏表章先贤修举废坠如念公之功特赐秩之祀典岂惟为魏氏之荣而已所以慰呉中士大夫之望者在是盖芳之自陈如此事下礼部议以公平生具载史传考论其功于法得祀宜命守臣春秋举行如范文正公故事覆奏从之芳感激乃谒予告曰圣朝盛典一旦光贲于斯文至矣幸载之文词以示后世寛不能而其意益恳盖公居第实在苏城之南元至顺初公之孙起欲以其地防为书院言于侍臣以达于上命以旧扁揭于堂楣复敕学士虞公为之记公之功至是始显观记之所云一时尊崇之意虽若甚盛亦不过令其子孙世奉祀事而已岂若今日由于礼官之所议出于君上之所从陈其牲醴奉其币帛内出祝词俾有司奠读如仪有国朝之盛者哉公之功至是益显岂前代之可拟哉抑公之仕宋当冦乱扰攘蹙于偏安之地忠言沮塞尼于权奸之人其事业既不得大行于时独其讲学之迹见于所着如九经要义周易集说等书有不可冺者故虽百世之下学者犹有頼焉则夫论其功者祀之于一郡果足以报之乎盖国初王忠文公子充尝着从祀孔子庙庭议其谓歴代儒先有功于圣道者至宋有周元公而程氏兄弟承之迨朱子集其大成中更学禁独真魏二公不背其学力为已任其所著述皆黜异端崇正理质诸圣人而不谬足以缵朱子之绪以为当列于从祀其言合于公道君子取之乆之诏文忠公从祀既如其议然则公固不得而遗之也夫报功之典夫人当言之非一人所能私者则寛之记此亦岂以私于公哉君子其必有以取之
　　朱孝子旌门记
　　言天下户口莫庶于苏郡者夫十室之邑必有忠信而况于郡之大者乎今朝廷颁恩诏輙令有司具节孝者来上然自建国以来凡百余年苏郡节妇岁有之何孝子之寥寥耶岂其行为难人莫能举耶其见于公牍者洪武初有张孝子一人可谓少矣至成化间始又得朱孝子一人乃乙未岁旌门之典既下士大夫为文辞以表扬之者不一而足于是朱孝子之名播在人口予因疑郡中孝子固多彼穷居僻处者特无为表扬之耳如张孝子非托之公牍其名亦已亡矣此可见文词之有用也朱孝子为人与其名字里居见山西参政祝公传已详其年今将八十康健不衰比岁又以恩诏锡仕服荣身当其父没尝庐墓上予既为作听乌轩记今其子存理以旌门铭颂赋数十篇持至都下见示又欲得予一言记之葢知文词之有用惟恐其父之名不传亦其孝也
　　緑野书院记
　　关中有大儒曰横渠张先生当宋之盛以道鸣于时君子以其德尊与孟子比夫自尧舜至于孔子率五百岁而道一传孔子没而道无所属此孟子之自叙而其自任之意亦可见也至昌黎韩氏以轲之死不得其传则直归之孟子矣然至其时已千岁所谓以其数则过矣者而秦汉以下儒者亦多而曰不得其传则孟子岂易比哉自唐至于宋又五百岁始得濂溪周子河南程子先生实竝时而出而君子独以先生比之孟子虽程子亦推称之则其人品之髙岂非振古豪杰之士哉故当是时西方学者争师宗之人至于今过其地仰其人肃然起敬不能自已武功为西安属县城南有緑野亭先生之遗迹也葢先生少时学尚未醇及至洛中见程子论易自以为弗及乃遂西还以与学者讲究后既出仕于朝他日适外治狱而还即移疾屏居南山下以事著述葢史之所纪大畧如此緑野之迹岂其西还与屏居之时乎陜西提刑按察司副使杨君应宁由近臣出领学政公勤善敎士子经指授者輙取科第君曰此非所以敎学者也尝行县顾瞻山水明丽可爱所谓緑野亭者岁乆既毁而遗迹犹存先贤风防宛然如见始谋即其地搆屋以祠先生别为屋俾士子讲习其中庶几仰止景行之意诸生闻之相与感激言于廵按御史乃下其事于君君以县令宋学通尝复古废祠亦急于风敎者复以其事委之学通方经度材用而邦人士咸乐相助数月而功毕名之曰緑野书院择士子充其中而以县学训导赵文杰为之师俾日讲性理之学凡县学诸生则三日一至聴讲其防约大率与白鹿睢阳类未几若西安鳯翔诸生闻风就学者踵至君时坐堂上躬督劝之沨沨乎道学之流行也君既喜其志之成间以书请记夫养士于学校取士于科第此固朝廷今日之法然学校之所讲习者皆经传之精微欲用其人特以科第取之耳为士者昧其意以圣贤之言止用以资为利禄之计而不知道与法之不相背也今幸贤宪臣有见于此革其故习特为此举以作兴之学政之大无逾于此其用心可谓至矣使今之领学政者皆如君之用心风敎其丕变也乎虽然圣贤之言学者无弗当讲者而横渠先生尤吾今日臯比之师也其书则正防西铭具在因其言求其心反之于躬见之于事而又谨其节文循其以礼为敎之防防于流俗为世醇儒此固贤宪臣所望于士子者也于是取科第出为世用以行其所学贤宪臣之意亦岂为士子禁哉书院建于治某年某月工毕于某年某月明年十月癸未记
　　阳山大石岩云泉庵记
　　呉虽号泽国其西有山亦连延不絶阳山在稍北视诸山雄伟特甚其隂石巉然起如人负竒骨而伛者当嵚崟硊间有僧居在焉号云泉庵成化间予与太仆少卿李贞伯呉兴张子静松陵史明古往游自浒墅北转入小溪舍舟从平田行仰见石势欲堕举足甚恐入门竹树幽茂薜荔满墙僧縁崖架木有小屋在石下益竒客喜而就宿聨为长句明日太仆大书屋壁复题名石上而去后二十年予再还呉中则太仆以下相继而逝自叹不能独游而徒得沈啓南所作巨图时取而玩之耳一日有僧来谒问其名曰智韬则庵之主人也曰山居辱公题咏后游者接踵而至大石之名防着于时此皆诗人和篇也予既为书其末智韬复请曰庵未有为记者更乞书之葢山之有庵相传为宋珍防禅师所创其扁则银青光禄大夫齐国公德刚所题然莫能考其为何人也石之大且竒者散列不一当时与客议此可亭此可堂且轩者尚多今岁乆其地如梦中事不能了了况予且老未知他日归休再能游否所幸主僧有开拓志来游者或能成之当再为书之刻崖石上
　　冬日赏菊图记
　　治二年十月二十八日翰林诸公防予园居为赏菊之集既各有诗寛以为宜又有图寘其首乃请乡人杜谨写之葢据案停笔而搆思者今南京国子祭酒致仕方石谢鸣治也竝方石坐濡笔伸纸欲作字者太子少保礼部尚书兼文渊阁大学士西涯李賔之也持杯而旁坐者南京都察院左佥都御史成斋陈玉汝也举茗椀而回顾者掌国子祭酒事礼部右侍郎泉山林亨大也背立而观飞鹤者太常寺少卿兼翰林院侍读学士石城李世贤也循除而采菊者故詹事府詹事兼翰林院侍读学士冶斋陆廉伯也后至而褫衣者今詹事府少詹事兼翰林院侍读学士守溪王济之也坐泉山之次呼童子进馔者为寛而小儿奭捧巻而进亦预焉大率写其意不求甚似至于衣冠古雅亦不必侣今人而况艸木之产乎夫古今人雅集多有图传于世以寛所见如宋王晋卿之西园元顾仲瑛之桃源国朝杨文敏公之杏园皆模写一时人物各极其思而又必有记之者后世得以按而识之寛故述其人于图后付奭藏之览者庶识其为某某也后十年己未四月二十四日
　　鳯阳府重修儒学记
　　鳯阳古称濠梁为我太祖髙皇帝龙兴之地也山川雄秀王气郁然望而知为帝王之宅一时谋勇之臣从髙皇帝而兴者皆在百里之内征伐四出日事武功仰惟圣心惓惓戎马间独以诗书为事故当洪武建元之三年既以其地为中都即立中都国子监敎育人才以修文敎为乆安长治之计七年改中都为鳯阳府始以监为学而其制始定当是时天下学舎多遭兵革而废诏有司兴修如故而鳯阳有学自洪武至今上改元治又厯一纪葢百三十年于此中间为守者如章侯锐而上视其頽坏亦尝修治然不若今孟侯此举之大也侯名俊陜右人始以才御史出知苏州刚明廉慎称为贤守及以家艰去改守于此宿弊尽除废事毕举则益优于治而力且有余也初至顾其学复就頽坏且规制多阙曰吾其复遗劳于后人也乎然犹不敢自专乃移于提学御史方君及廵抚大臣而下皆获报可始为此举逾年而功毕僚佐称羡师生安适以及郡之人士来观者相与叹曰兹学之修起頽为壮易壊为美补阙为完民不知劳财不知费何侯之才之长而功之美也侯闻之曰此公役也固吾为守之责也吾惟以不能其责是惧而何才何功之有虽然吾岂避其名而使后人无所考哉适医学正科顾镛以公事上京俾持书请记夫自古莫不有学而国朝有学自鳯阳始论者以鳯阳拟汉祖之丰沛夫汉祖过鲁以一大牢祀孔子书之史册以为美谈及归故乡宴父老不过使童子歌三侯之章而己其于建学之事固无暇者惟昔武王伐殷之后即偃武修文而以立五敎为首于是建学讲礼天下化而服之故其诗曰镐京辟雍自西自东自南自北无思不服此之谓也其后成康继世而文益盛孔子曰周监于二代郁郁乎文哉吾从周葢周之文实自武王唘之然则鳯阳有学镐京辟雍可谓异世而同贯者欤今世论以武功辅成帝业一时受爵土之封者莫盛于此及乎学舍肇建文敎大行天下向风以収无思不服之效亦莫先于此所谓文武渊薮非此孰当之贤有司之意惟知其然故辍簿书刑狱之劳而行诗书爼豆之事所以仰体圣心以为此举凡来游于此者所当知而不负者也乃疏其功役于后学之修自文庙大成殿始次两庑庑之南北各増建三十间又南修防门门之外为泮池池之上为石梁又南建櫺星门殿之北修明伦堂东西四斋相向其南又各増建六间堂之北修尊经阁东为神厨西为神库各三间其西为馔堂为厨东为仓亦各三间至于诸生肄业之舎防讲之堂习射之所以及校官之宅无所不备此其功之大者余不能悉书也功始于治丁已三月毕于戊午九月已未五月记
　　青州府重修儒学记
　　青在禹贡九州之一其地介海岱之间葢今济南登莱皆其境也后世建置不常至国朝其制始定而州县所凡十有四信为东方大郡比岁天子命建藩国于兹繇役大兴供亿莫计而守适缺人吏部推择胜其任者得昌黎杜侯源侯出世家早登甲科为大理属初出治莱有声葢于东方土俗稔知之故其治青裕如也然当多事之余财力既竭民将不堪使他守居此仅治簿书而已而侯能躬节俭率众方兴学校如平时曰此吾为守者先务也使缓之不有愧于古之良吏乎其僚佐若同知邹儒通判张坛员鼐推官陈天祥皆以为然而力赞之遂择以治已未某日兴功学建于国朝洪武初屡敝屡修前守之功因旧为多至侯始大其役凡堂殿皆易以巨木坚甓丹碧焕然与旧殊观下至庖库之类使亦完美初诸生肄业悉散处于外至是即学之隙地建屋四十间间四为聨使之聚居以便讲学及将建双表于门外求其材特有石柱一岁乆卧道旁一日发地俄得其一适称郡人相传以为异事功完敎授杨和等合诸生孟霁以下感侯之徳有足书者以使来请夫有郡寄者虽切于民事终不能免工役之举然有可已者有不可已者鲁人为长府闵子骞曰仍旧贯如之何何必改作此可已者也孟子曰嵗十一月徒杠成十二月舆梁成民未病渉也此不可已者也然于不可已之中又有所当急者又孟子所谓设为庠序学校以教之是也葢民病渉无甚害者茍不敎则近于禽兽而礼义不兴莫知所以尊君亲上之理将至于不可治其害甚矣侯惟知此故当鞅掌无暇之际而首事乎此凡以为教民计耳不然劳其心复劳其民伤其财侯岂为是哉青古齐地尝辱曹参以治治道贵清静之言犹在也自是侯髙居一堂东望葢公如将见之当避席以舎侯用公之言民从侯之敎青之治行当为天下最也
　　沙湖隄记
　　周礼职方氏东南曰扬州其泽薮曰具区浸曰五湖今苏郡在古扬州境内而具区即太湖也又在今呉县境内独所谓五湖者莫考其迹然水所潴輙数十顷以湖名者不知有几岂即周礼之五湖耶或曰太湖中分为五故名夫既曰具区不应复言五湖是必不然凡田之竝湖者既借灌溉之利而风波冲激田塍輙壊则有浸淫之苦至于舟楫往来固擅乗载之利然而风波猝兴港渚无避亦有覆溺之忧葢利害之相倚伏如此湖之在偏隅者不必论若距郡城东二十里曰沙湖凡太仓昆山嘉定崇明之人之所必经者其广袤各数十里横絶道上其北多腴田其中多舟楫人以为患者尤甚旁有盗薮以行刼为业客舟为风波所阻集于岸下多不能免人益患之昔人欲筑隄以捍水者乆矣皆以土石所施无所附丽其功难成遂置之乃治丙辰工部主事姚君文灏奉敕来督水利始白于廵抚右副都御史朱公谓隄可筑公往视之亦曰可筑且曰是宜用巻埽法葢吾治河决时所已试者也谋既恊姚君乃专任其事先时君从工部侍郎徐公浚常熟江口获苇利之占于民者以为公用及是遂頼以济一时夫卒尽力材用毕具功垂成而君移疾去矣今郎中傅君潮来代周行田野水利大兴他日行至沙湖叹曰是隄之功其可已乎至是廵抚为左副都御史彭公复劝相之而隄竟以完告其濶为丈三长为丈三百六十隐然如城坚壮可乆而水势汪汪安流成渠人皆称便惟古土功之兴春秋谨之大抵因民之所利而利之则易为功违之则难然又有难易焉者孟子曰为髙必因丘陵为下必因川泽葢言因其势者则易也故世之捍水者未有不因于土之势然非知乎水之性亦终于坏而已今夫沙湖为隄既无所因可谓难矣顾其水湍悍特杀而抑之其漩洄演漾固无所滞此其所以竟成也彼梁作淮堰成而即坏惟障而塞之不知其性尔水利之不行已乆行则有利焉然能去其患则利在其中如是隄然葢耕者无浸淫之苦则安于田畆行者无覆溺之忧则乐于道路贾者无掠夺之恐则保其货财利何博于此是役也前守为史侯简今为曹侯鳯皆经画其事者若通判陈玮知县刘珂邝璠县丞窦主簿喻秉则劳绩竝着皆可书者于是傅君使来请文刻石予郡人也喜水患之能去且知君之才操与姚君竝美无忝于上命也遂为之记后之人尚谨视之以无隳其功云
　　苏州府新立义冢记
　　上世之人亲死有举而委之于壑者葬埋之制未有也中古始有之葬于中野厚衣之以薪不封不树其制犹未备也后世作为棺椁其制始备而焚尸之说亦起夫上世荒逺人穴居野处茹毛饮血故亲死不葬可谓薄其亲矣然卒无所谓焚尸者人情之所不忍也其所以不葬者养生送死庶事艸略其道皆然后世宫室饮食皆极其厚则葬埋之制亦厚而卒有焚其尸者岂人情独有所忍哉葢西域之法谓之茶毘自佛入中国中国之人习见其事不以为怪而从之愚者惑其言之妄贫者乐其法之省不忍之心顽然与木石相类噫何恶俗之不可变也在国朝洪武三年下诏禁之令天下皆立义塜其后又诏立漏泽园至特载之律令犯者其法甚重圣政推仁可谓泽及枯骨矣苏为郡自国初兵荒之后户口见于版册者其数已甲于天下承平以来生齿益繁殆倍其数死者卜吉安厝固遵礼制至于小民焚尸日亦不絶造饰其语谓之火葬或拾其骨于煨烬之余而埋之甚者直投之水而已愚而贫者固不足论其有知识而力足以葬者亦从而效之噫何俗之恶乆而不能变也治十年新蔡曹侯以监察御史出知苏州正身率下令行禁止甫及三年俗则大变独视其民不以礼葬痛切于已曰此徒禁之而无以处之不可也慨然有义塜之举他日移于廵抚都御史彭公廵按御史王君皆曰盛举也报使行之侯始与僚属择地之髙亢者营之城有六门各立一塜其广皆百畆有竒周植木为限而大书门楣以表识之令初下民感于义或出地以献其购于民者则劝富家及益以官钱平酬其直若地之赋税则岁以余粮代补其余事悉有区处塜成侯复下令各里有愿立者亦从其便始侯为此询谋于众皆曰此固盛举也柰地有限而人无穷何虽侯亦疑之既曰古之有仁心者必有仁政使已之何以守兹土以居民上亦惟尽吾心行吾政终吾任而已吾何暇计且后之继吾者独无吾心吾政乎当复有以处之夫礼縁人情谓人情之可縁者焚尸可以言人情乎虽然民不可以家谕也非载之文词不可防僚友倪林二同知以公事上京师托以为请予闻叹曰此前人所不能行者何意行之于今日哉子产曰为善者不改其度故能有济也侯之为善恐无以助敢不书乎乃悉侯之意以谕其民曰尔有父母有人损其一指尔怒乎尔有妻子有人残其一目尔怒乎尔必怒而讼于官以报其雠今尔父母妻子之死不以土掩覆之乃亲置烈火中使其肢体糜烂肠胃断裂非特毁其一指一目而已旁观者犹蹙额泚颡不忍尔固人也非木石也何独忍乎今尔幸遇贤守为尔治葬地尔有防其安厝于是及尔有力能自择地则迁于外不禁使死者得保其骸骨生者得识其坟墓为尔之虑逺矣其功大矣尔民其知之无惑自是敢复有违其制者朝廷法律具在将加尔身无悔凡义塜在某都某圩与顷畆之数及好义之士出地若财者姓名具刻之碑隂
　　胶州重建儒学大成殿记
　　天下有府若州县即有学皆以为风化设也夫县之置甚广而附于府者学亦不废况州不附于府亦无县以附其学有必设者凡学皆有庙以祀孔子及配享从祀诸贤当庙学初建工必完物必坚固美好而不敝久之完者缺坚者坏甚则倾頽而敝矣夫一器之用必求其新庙学岂特一器而已其栋宇垣墙与夫阶庭之类风雨之所侵凌霜雪之所摧压人迹之所践踏虫防之所藏匿有不敝者乎人见其敝必指为守令事曰曷不葺而新之为守令者有狱讼之剖决粮饷之征输徭役之调发畜产之孳牧其事盈乎前固无暇以及虽然此固政事也于风化有所系乎茍其人泛然不以为意此世所谓俗吏而不知急先务者则守令固难得其人也幸而得其人矣视庙学如其家有必葺之意然而旱涝之相仍螟螣之或作盗贼之窃发饥馑之荐臻岁有不虞实无暇而为之则为守令者又难得其时而非其人之罪也胶属莱州有学创于金承安间増修于元至元末重修于国朝洪武初至今百三十年可谓久矣其庙制不徒敝更卑陋不足观凡春秋奠献至不能容足治丁已州守曹君暠以名进士为抚州推官多着政绩擢守于兹始至入学谒庙覩其制不称慨然叹曰前守不必论今其责在我矣他日即审地势计财用将有所改作适岁不登饿莩流移赈防不暇明年戊午民稍康又明年已未岁益熟君曰吾事济矣乃与同知梁山等议皆曰善又白于知府李侯侯亦曰善君首捐已俸为倡众相劝以助始购诸隣地广袤数丈以大其规顾财物所出即境内牢艾二山伐木斵石辇载竝至更市巨木于江淮间以充梁栋之用召精工择良日而役兴焉殿旧为三间乃左右増置为五间凡门庑斋厨亦増于旧合五十余间深广爽洁巍然改观至于祭器咸备陶冶必精以及广庭徧植嘉树辛酉八月工告完初君兴是役屡徃临视经营指画劳心为多落成之日释奠以告牲醴毕陈周旋有地僚吏咸集士庶聚观师生欣欣莫不颂州守之功曰此盛事也寥寥之余获见此举宜有纪述以示后来于是学政朱斌具述其事来请予于君为乡人越自早岁重君之贤兹其为政又知所先务如此可无一言以相其役乎葢自君为州既新庙学逾岁再熟政治益行废坠悉起部使者至若廵抚都御史徐公而下率加称奬可谓贤守矣因附及之若夫施教于斯讲学于斯仰瞻于斯兴起其志以成人材为朝廷之用州郡之光不徒为是美观者此固君之深意在师生嘿喻而已
　　正觉寺记
　　呉城中分四隅惟东南居民鲜少自巷术外弥望皆隙地大率与郊野类访其遗迹先朝废宅及故佛老之宫为多今正觉寺者相传其先为宋杨和王别墅后为元人陆志宁寓馆既而舍为僧院号大林庵国朝洪武二十五年诏清理释敎庵并入万寿寺遂废乆之一内侍有公事于呉得其地适有僧自滇南来曰此宗者才智人也寓于呉多所兴修内侍遂以其地遗之于是此宗上京师奏乞为寺朝廷特从之因赐寺额曰正觉而为住持实自此宗始时宣德乙卯岁也其事见翰林学士金公问所赠序文此宗没传其徒福暄暄传其徒祖镇再世有戒行能守其业予昔家居与故山西参政祝公往游坐谈竟日留诗而还葢二十余年矣一日镇公以书来言寺创于前人已久未有记之者愿书之夫呉自六朝来佛老之宫相望于郡中穹门广殿长廊杰阁土木之功穷极侈丽所以成此者岂皆其徒之身之所出哉出之人而从其说以为福田利益者也予尝独爱正觉为寺其地殆百畆非不能为彼侈丽之观者顾其屋才数楹于奉佛居僧仅足而已其外悉用以树艺其徒特食其所入以自足不鼓其说以求于人其亦贤于其类者哉故为记之志宁故大家在当时园亭最胜尤好植竹至今美种蔓延不絶人犹以竹堂称之地既幽僻入其寺竹树茂宻禽声上下如在山林中不知其为城市也又幸其去予家更迩徒歩可至予将归老良时防杖与故旧子侄同游于此即事赋咏其乐有日也
　　温州府新建鹿城书院记
　　浙水之东推温为上郡非以其物产之美山水之秀也特以其地人才之多耳人才之多者或以事业闻或以文章显在他郡固有之若其人以义理自守名敎自乐求乎其内而无待于外此则所谓道学之士而非人所能及也葢自宋濂溪周子黙契道体继孔孟之学于千载之上一传而为河南程子四传而为新安朱子竝朱子而生者为广汉张子皆衍濓溪之学于百嵗之下者道学既传海内风动士相慕恱莫不迅而起徃徃负笈枢衣不逺千里而来以得登门为幸讲明道谊羞称功利可喜之事辩质性命不惑于佛老似是之言所谓事业文章乃其余事久而转相传授或私淑诸人其多不论也当是时温之士于四先生之门皆有足迹以其数计之合二十有三人噫可谓盛矣自宋厯元至于国朝二百余年凡事业文章之焜燿者郡中尚能道之顾于此诸贤若不知有其人幸其名氏言论散见于诸书者昭然犹在有终不得而泯者治辛酉郡守吉水邓侯受命而来凡所以惠乎民者既无不至闲考诸书竦然兴叹曰此邦先哲之盛如此而吾守兹土居士民之上于一夫有善尚当表扬之况多贤如鲁者乎且祭法勤事捍患者亦祀之况有关于世敎者乎此其责不在我而谁知永嘉县新安汪君循好贤方切乃奉侯之意择地于郡之鹿城躬自计度创为书院作堂若干间中奉四先生旁则诸贤列侍像设既完版位斯置其气貌若相接其謦欬若相闻俨乎函文之间师弟子之相授受也又辟馆若干间使士之学于斯者居之其防约大率仿白鹿洞而行其所以励乎人又无不至者适侯与汪君以公事至京事毕偕来请记窃尝观孔子设教于洙泗之间一时弟子莫非齐鲁之产惟子游一人自呉而来若夫孟子之时北学于中国者亦唯陈良一人自楚而至惟温去闽颇迩其人学于朱子亦宜若去洛则逺矣何程门诸贤之多不减于闽耶吾是以益叹其盛非独当时所不能及而已侯为此举固出于尊崇先哲之意然所以望于后学者尤多葢四先生世不常有而其书则常存学于斯者出而升堂则仰而挹其清和之容入而读书则俯而探其精微之防以守义理以乐名敎以无愧于乡之诸贤安知后世无贤守令者为爼豆其间哉侯名淮字安济举进士为吾所取士雅知其贤其为此吾固嘉其非俗吏可及也敢不书书院既成汪君以家艰去而东昌刘君来代复使人守视惟谨期不至于废坠亦可嘉者因倂书之
　　新安县学文庙重修记
　　保定为畿内大府属县十七新安在府东民鲜而地僻驿舎不设终歳殆无过客县令周君以进士选至乃得优于为治岁余徭役既均赋税自足刑罚必中狱讼益清治绩遂为诸县最知府董侯察其贤以新安不足为也欲练其才俾摄州事州亦治数月代者至始还任民皆欢动如见父母令下惟行事举辄立君固知民之可使也初君来为县三日例入学谒文庙视防制狭隘配享诸贤坐列促廹上漏旁穿不蔽风日叹曰庙之陋至此及丁祭陈设无地礼容莫展思有以兴修之者久矣君尝行野见有木若干章可用又城上多蔓艸刈而积之人莫喻其故一旦召陶工治为瓦甓计材物已具始与学之师生议所以兴修者且曰今提学御史陈公方以此督责有司我其可慢皆应曰然乃择治庚申八月朔旦兴功俾县丞刘朝典史徐铭分董其事然欲役乎民顾民方阻饥不忍劳之适行赈防之令谕之曰来受役者日给米三升民争趋赴如流不四月而功成殿之前建屋三楹广与殿称筑台防之殿及两庑合二十五楹自梁柱外悉易其故材而一新之以及祭器尝假于人至是亦无不备县有学见于国志者特载建于前元修于本朝永乐六年不着修建者主名宣徳以来题于屋梁者有县令李俊焦祥谭绶三人亦莫考其修葺之始末于是敎谕韩文珍训导萧韶相与谋曰贤令此举无亦使后人之茫然也乃具事实遣诸生蔡环张睿走京师求文刻石予为君之乡人知君之修于家者已久既又闻施于政者出于流俗毎喜为道之及此举官不伤费民不告劳经营量度之间未尝不寓乎仁爱之意尤事之可喜者故特书之以示后之人而他故不暇及云君名伦字伯明苏之昆山人
　　新安县重建静修书院记
　　孟子曰五百年必有王者兴其间必有名世者至叙禹臯陶伊尹莱朱太公望散宜生于七篇之末所谓名世者厯厯可数自周而降哲人贤相亦或庶几乎此莫不因其盛时有兴于上者从而出焉皆足以名世若有不偶然者此岂非天意乎抑又有不尽然者管宁生于魏武攸绪生于周是也夫二子虽生于乱世而不为乱世之用当纲常既沦而节义独立天其于一人之身明斯理之未亡以示乎万世虽谓之有意可也宋社既屋元乘其弊入主中夏一时士大夫往往回面汚行变易所守茍且以就功名士节不修而风俗日下葢亦难言矣当是时乃有大贤君子生于河北曰刘静修先生隐居力学观变待时俯视一世藐焉不满其风节孤峻真有鳯凰翔于千仭之意顾其自守甚严而处世则善葢将合伯夷桞下惠而一之是以名闻中朝徴书再至始一就之而即归终竟辞之而不起观其与时宰书词气雍容若不为异至于出处之际介然不茍者固在也先生卒容城祠墓固在今新城西二十里有土矗起者三人号其地曰三台乡先生讲学之地也故有静修书院为当时所赐额而临川危公素为之记元季兵荒书院竟废百余年来艸棘中遗址犹存过者尚能指而道之治十四年前进士昆山周君伦来为县以先生为百世之师也在他邑宜表之况新安有先生之遗迹忍覩其废而遂已乎君临事无私而才具更优民信其德乐于成事不数月而书院告完其制特三楹中设先生象而爼豆之初三台中有孔子庙东有学西有书院庙亦废久而学改为神祠君毁之而庙亦不复建曰邑中有庙着于令典此不已渎乎乃改建书院于是知礼者以为宜台下有地数畆可树艺委居民李彦行収其入岁时县令率僚属师生往祀俾供费焉他日君以考绩至京为予道其故予闻之悚然曰寛少居乡则慕先生之为人今书院之役即欲为文以记惜言不文恐为先生辱君起谢曰固所愿也乃诺之而亦未能为也防君以政绩着闻有召命将去任卒强书之葢先生之髙时之人固有识其志者惟为国之讳不敢显言耳予则何虑于此虽然先生之所为亦自尽其志焉耳他何庸计先生既晦迹不仕功业无闻惟事著述以追程朱之学所号四书精义易系辞说皆不传今所传者特遗文数册而已同时有藁城安黙庵先生尝有私淑之益其为人庶可谓同道者君复得其遗文刻之将竝传于世因记书院之成故及之以见君之尚德好文非俗吏之所可及也
　　两山楼记
　　谢方石先生往岁以南京国子祭酒退处于家作两山之楼日登眺其上及召起为礼部侍郎仍掌祭酒事两山之楼犹在念不置或曰浙东多名山天台鴈荡为尤胜先生生长其地宜其不能忘也其知者曰先生所谓两山者非此之谓也葢先生所居左有山曰缌右有山曰大梦而楼适居其间故名尔其知之深者曰先生所谓两山又非此之谓也葢缌山先生之髙祖孝子府君与曾祖处士之墓在焉大梦山其祖侍郎府君祖母节妇及其父侍郎府君母淑人之墓在焉顾盻之顷不啻与先世相接者葢悠然而白云生若覩容貌于岩谷之下泠然而悲风发若聆謦欬于林木之表思慕之怀庶以自舒耳然则缌梦二山之至近者意且不在彼天台鴈荡虽胜又何暇论哉于是先生居国学者三年梦寐故居春雨秋霜未尝不南望而流涕也上疏乞归至于再三天子知先生为贤师重其去不即允从先生以私情未遂也谓寛曰两山楼未有记愿书之以解吾之思寛与先生生同年而加衰系官于朝归亦未得孤露余生不胜邱垅之感也乃强书以复之
　　顺庆府修建庙学记
　　今之郡县犹古之列国也国有学学则三代共之春秋凡筑囿筑台作门作廐悉书之若建学未有书者岂无学乎葢筑与作者以不宜故书学其宜者不必书也观于子产不毁乡校则列国有学特于不毁见之皇朝之兴百四十年文敎播于天下虽边徼之地武卫有学况郡县乎惟学之建其始防制多艸略弗备后之为治者复因其简陋任其倾頽待其身如寓客漫不之省其有意于此者或侵乎公帑劳乎民力往往取戾而去人以是惩不复为意可叹也顺庆为四川属府知府沈侯以南京刑部郎中简任而至侯为人清约简重蔼然君子人也日坐堂上临民治事不动声色而施号令皆有条序尤惓惓于风化以学校为风化所关也初至视其学不称已有改作意久之政通敎行可以举事乃具材物发徒夫择日兴工戒不欲速以期坚完葢厯四年而工始毕财不费乎官力不劳乎民防制备而美人心和而恱侯之经营相度其心亦劳矣于是僚友师生皆以其事当刻石以示久逺侯因考绩至则来请予予于侯为乡人重侯之贤久矣覩其为政出于俗吏可喜敢不书葢其学前为明伦堂次防馔堂次号房皆偪而卑隘顾其后有隙地可展为基乃悉撤去故屋特明伦堂如故直其北增立防讲堂其后仍立防馔堂各三间防讲前当甬道之半立御书楼东西两偏各立号房四聨聨为屋六间皆南向其两端有垣垣有门东西相向以通出入防馔东立厨房三间西立仓屋五间此学之制也若庙之南有櫺星门故以木为之及故无致斋之所又神厨神库与宰牲堂故在明伦之东北于供祀不便乃伐石为门而于明伦两翼各立斋庐二间及迁厨库于东庑后之东北此庙之制也或仍旧而修改或鼎新而建造余皆葺而新之栋宇秩秩防绘焕然树以绰楔郡人耸观工始于治十二年之六月毕工则十六年之六月也又附郭南充县学倾頽尤甚侯复以其余力及之亦无弗备至于坛庙之互迁以合于礼道涂之改筑以便于行作书院于郊外以为憇息之地造公舘于路次以为止宿之所余不能尽纪后之人其尚知侯之劳其心以无隳其功也哉侯名林字材美苏之长洲人成化辛丑进士






　　家藏集巻三十八
　　钦定四库全书
　　家藏集巻三十九
　　明　呉寛　撰
　　序一十四首
　　送陈翰林先生序
　　成化改元之岁翰林陈先生居太夫人之丧于家时朝廷方修英宗皇帝宝録诏起先生于衰绖中俾与编摩之列先生受诏乃言曰君命当不俟驾然丧三年中制也敢不及况日月有时舎是无以用吾心敢有后悔遂上章以终制请言甚恳切不报章再上恳切益甚卒获可君子谓上可谓不夺人之亲而先生亦可谓不可夺亲者也何其盛哉于是三年之丧毕矣先生曰向也有吾母之丧可止也不可不止今既复常矣况尝被君命可行也不可不行行止中乎礼而已即治装将北辕疾驱凡为亲若友谋所以送之者以寛尝汛扫门下也属书其事寛闻子生三年然后免于父母之怀故先王定为三年之丧者非以此为足以报其亲也特为之限而无过不及耳然自世之人以奔走承顺为忠者率先短之自以为当然而不疑此岂或有一道邪葢尝观诸子夏问于孔子曰金革之事无辟焉者非欤孔子曰昔者鲁公伯禽有为为之也今以三年之丧从其利者非也噫使孔子非知礼者邪不必从其言也孔子知礼者也言其可以不从乎况夫亲丧固所自尽而夫人既不能行即使行之亦不过强焉耳欲求其哀之眞发于中得乎固有若三易衰如鲁昭者焉食蒸肫如晋阮籍者焉沐浴佩玉如石骀仲之庶子者焉若此者虽谓之不能行可也今先生独断然行之一主于哀不愆于度岂有意于行古之道矫今之弊哉亦曰发于中之不能自已耳则先生不可谓之孝乎夫孝非细行也不特观子道将臣道亦于是乎出故寛于先生之行也因始终言之若夫一时亲友之在祖道者其名氏则列于左方成化二年闰月既望序
　　送琬上人序
　　古之人防而学于家学成矣于是出而仕以行所学而沛其功业于时及功业既就则奉其身以退其出处进退葢各有时如此后之人固有能然者矣其不然者亦不可胜数学未成则求仕既仕矣惟富贵利达之所究心又不知所退幸而有一二退焉者非其民廹而逐之必其上之人厌而弃之又非其志之素也何也古之人所以知仕而知退者非其既仕而后洁身也由其学于前故于出处之际了然也后之人所以知仕而不知退者非其既仕而后贪位也由其无所学于前故于出处之际防然也是固不足怪也然亦未尝不为之深嘅焉上人文琬为人介而通和而庄嗣其师玺公住郡城之宝积寺修举废坠不遗余力且月必一执麈尾为里人讲佛氏法有不善而革化者亦多矣葢二十年于此一日语其徒宗文曰吾老矣城西洪范院吾少受业所也将即此归隐焉若夫讲席汝其嗣之其徒与父老留之不得乃来乞言送之予闻昔宋有怀琏者居黄州安国寺为僧首久之当赐号欲谢去有留之者琏笑曰知足不辱知止不殆卒谢去葢尝取重于眉山苏长公矣若上人者其亦琏之徒欤佛之法非吾之所知岂其于吾道亦尝知所学者非欤是何其出处之善也士大夫固有媿其人者矣夫出处之善吾党之事也求于吾党之士而不得而反得于彼此予之所尤深嘅者欤成化丙戌八月二十四日序
　　赠盛用美序
　　今年秋予妻之兄陈汝中尝病求治于用美用美一见即得其疾曰如此治可生如彼治可死如此治可以少生如彼治可以速死既治之而汝中迟其效竟饮浮屠药不及四日死予固咎汝中不善择医而亦窃叹用美之医之良也他日有王时彦者来曰日者吾妻有疾谓不可治者几医矣独盛先生至以为可治治之而愈而吾无以为报也念昔方技士其名氏焯焯在人者由有史传可以考见则文章能永人之传信矣敢有请于执事予既喜时彦之于医善择而益叹用美之良于医也遂诺之葢吾呉中之医无虑数百家其术吾能言之大略依古方专已见而已然古方有穷尽人之病则伙已见多浅薄病之理则宜其治人之病什不得其三四也其最知名者处方立见可谓超于数百家者矣然或能而形色不可辩或能视而声音不可察则于古人所谓望闻者已不能兼之矣宜其治病什亦失其二三也今夫用美年甚壮视明而聪尤喜问学于古圣贤载籍固已旁披而博览其意欲决科第取资级以起天下之废疾乆矣不幸而不遇因稍出其家学而时出以试之未久名隐然起呉下然医之理奥深非一日可学而知者而用美固通儒宜其决死生论迟速若辩黒白然有得而无失也予序其事既以赠用美亦吊汝中之失而贺时彦之得也
　　游阳山诗序
　　呉城西北山之可望而见者曰武邱曰阳山武邱近而小阳山逺而大近则易至小则易穷逺大者则皆病之故呉人于武邱岁率屡游而阳山未尝有足迹焉成化丁亥夏四月十八日鄢陵周京元基始约诸友游焉翌旦至者七人不至者三人水行至日昃乃登陆歩三里许始至至则攀援以上厯崄巇跻阻隘及山之半而力已疲矣山之胜处至是已得其大畧而游兴方发不可已遂连歩再进得巨石离坐其背相与指顾之则见夫羣木之杪大泽之濵错青叠碧隆然卧屹然立冲然起者葢莫非呉之山也噫兹山之逺大始以为至矣惟身履其地则逺者大者犹自若而向之所谓逺大者一旦皆废岂非以向之所见者近故近者可以为逺处者小故小者可以为大乎予于是而悟夫学焉测之而益深索之而愈广者学也彼方及于近小而遂以为已至者非妄乎知其未至而不至者又非画乎此皆吾辈之所当知也茍知之则兹山岂徒游哉同游者既各为一诗以纪岁月俾予序其首予故僣书其说如此抑呉之山可游矣求其名天下者如岱华诸山其逺且大犹有甚于今日所见者予将从此而去徧探厯览以穷其力之所至不知亦有从予游者否乎虽然岂徒游哉
　　赠周元基序
　　古者以巫医竝称医果贱术乎哉然而辨五色审六气本之以七情两之以九窍要非儒者不能通医非贱术也明矣故世之能通乎此者命之曰良医曰良医虽与儒竝称可也不能通乎此者命之曰庸医曰庸医虽与巫竝称亦可也夫儒与巫髙卑固悬絶矣医者髙或可以竝乎儒卑或不可以竝乎巫亦系乎学不学之故欤元基之医上师其父菊处先生而于儒家言亦无所不窥谓之良也固宜虽然为儒而兼乎医斯谓之通儒为儒而止用以资乎医谓之良医可也谓之通儒不可也元基其亦使人不谓之良医而谓之通儒可乎元基之医数有竒騐若治周君性之之疾其一也因性之求言为赠吾故有是说云
　　送秦府敎授汤君诗序
　　国朝之制郡必建学学设官五人其一人握印谓之敎授敎授坐一堂诸生百数人皆郡之俊秀旦莫以次受业进退俯仰唯谨士而得为敎授亦荣矣然教授秩九品亦未有初授而至者县必由敎谕州必由学正然又不徒限以岁月其诸生登贡亦必有定数焉九载而无一人或有之而其数不盈皆贬秩故往往有终身不迁者士而至为敎授亦难矣若夫官不由乎州县劳不限以岁月绩不考乎贡士之多寡一授遂至是职而其为軄旦暮受业者又皆帝室之懿亲藩府之华裔非若郡之俊秀皆可比伦其得之既不难为之而益荣惟吾苏汤君以修为然君少以明经践塲屋不中去之秦久之藩府知其名方岳敬其行相与荐于朝因有是命其拜官且逾年矣去年偶以事过家留数月将复之官友人夏德辉率能言者赋诗赠之而属寛为之序寛闻昔之称醇儒者在汉曰董仲舒一人而已矣观其对江都王之言曰仁人者正其谊不谋其利明其道不计其功防哉斯言实万世之至论非特有国者之所当知也今贤王子孙睿智夙成过汉宗室逺甚涵养匡辅之功固不假乎人而君则不可不以仲舒自处以仲舒自处岂在他求哉道谊功利之间公私之所由判也朝以道谊而劝讲勉其所以正所以明夕以功利而入谏戒其所以谋所以计夫然后能举其职矣若曰是职也得之既不难为之而益荣裒衣危冠出入王门以自诧于人此庸众人之所为也曾谓君为之乎夫以言相规者朋友之情也寛辱在朋友之后故敢以此言为君规成化四年三月二十七日序
　　送周仲瞻应举诗序
　　今之世号为时文者拘之以格律限之以对偶率腐烂浅陋可厌之言甚者指擿一字一句以立说谓之主意其说穿凿牵缀若隠语然使人殆不可测识茍不出此则羣笑以为不工葢学者之所习如此宜为人所弃也而司其文者其目之所属意之所注亦唯曰主意者而已故得其意虽甚可厌之言一不问其失意虽工辄弃不省其言曰吾知操吾法以便吾之取而已恶暇计其他葢有司之所取又如此夫国家今日之用人莫急于科第其事可谓至重矣重之至则宜慎之至慎之至则宜精之至然而上下之所为如此吾不知其何说也夫既以科第为重则士不欲用世则已如欲用世虽有豪杰出羣之才不得不此之习顾其所以习之者无若前之所云则可矣上之人不欲荐扬人才则已如欲荐扬人才虽有休休有容之量不得不此之取顾其所以取之者无若前之所云则可矣所以若前之云者岂下之人所习在是而上之人姑取之耶抑亦上之所倡在是而下靡然从之也呜呼文之敝既极极必变变必自上之人始吾安知今日无若宋之欧阳永叔者而一振其陋习哉吾又安知无若苏曾辈出于其下而还其文于古哉太原周君仲瞻侍其尊人大司宼游于南都有年矣其为人清慎而雅明爽而达葢予所谓出羣之才也平居脱去骄贵气习独喜与太学畸寒之士相讲学其学长于春秋而尤好古文词以予之同其好也相好日厚防今年当犬比告于司防公将就试于其乡诸友者惜其去而不可留也则相率作诗赠之诗成其所厚胡彦超叶昌伯辈过予俾序诸首简噫仲瞻之行决矣以其学之长而少徇乎流俗其取科第也必矣然或使其确守所学不从风而随波焉世亦未必无欧阳子者取之葢文之体有不定也而学之志有定所以有不定者时之尚所以有定者吾之守时之尚自尚而吾之守自守此真所谓特立之士非流俗之所知而惟仲瞻为可以语此也仲瞻之兄伯常先生官于翰林固尝有意于欧阳子者仲瞻道经北都试即而騐焉予之年先于仲瞻而学视仲瞻为后葢天下之困于塲屋而拙于科第之尤者以是颇知其说而以为告若夫由科第以登仕版所以致君泽民之道仲瞻之得于家庭者有素矣予奚言为成化七年三月望日
　　兰舟诗序
　　古者大夫乗车汉太守车特驾五马无所谓舟也然又曰大夫方舟则又无所谓车者岂非陆行必车水行必舟随其地而然欤呉故号水国城中曲港缭绕如带其外则长江重湖望之漫不知其际故出者必假舟以行番阳邱侯来为郡守濶达爽朗大见设施士识其心民頼其政间出郭省耕敛问疾苦乃造为舟舟之制其外如轩其中如堂其后如楼有牖可以瞻望有席可以偃休图书笔硏外有兰一本盎于座间葢侯之所好也故号其舟曰兰舟侯既自为之记士大夫为诗以咏之者数十成化甲午侯述职上京实乗所谓兰舟者未至使人持所为记视某且请为之诗序某郡人也系官于朝尝恨不得氶侯下风虽毎得其政而道之然特其迹耳今幸得其文以读则侯之心于是可识矣葢兰草类也易以喻同心之言离骚以拟孤臣之节礼以述佩服之用本艸以着起疾之功故孔子曰与善人居如入芝兰之室以兰之有德有用为善人之类也侯之心其可识矣夫兰非善人也似善人者也以其似善人而犹好之况真为善人者好之当何如耶侯之心益可识矣侯既惟善是好则是兰植之事可也斋庐可也而复植之舟中吾又知侯好善之心无处而不在也昔者孟子闻乐正子为政喜而不寐门人以其强与有知虑多闻识为问而答以好善且曰好善优于天下而况鲁国乎吾又知侯不足于一郡之治也不终于一郡之治也书曰若济巨川用汝作舟楫其在兰舟哉其在兰舟哉
　　送章廷佐还金华序
　　由金华至金陵水行千余里顺风扬防不数宿可至非必供职役服商贾而有事于兹者皆可游也九州之地不能兼美文物之盛者或不足于山水山水之竒者或不足于文物而金陵固天子之都也海内文物于是乎聚而钟山石城长江秦淮流峙而被带之葢古所谓佳丽地也其地美虽逺不可不游况不逺乎章君廷佐金华之宦家也少入郡学读书既长慨然有四方之志今年冬来游于兹适其乡之知友一时皆在太学相见叙契濶外取六艺之文百家之言与之校讐问难以考其学暇则又相与上下山水间寻古人遗迹以慨想其事葢留连欵曲者既阅月而廷佐东归之兴作矣诸君以予有同学之好且尝识君乞为文送之庄周有云去国数日见其所知而喜夫以见所知而喜则逺游者其中固有所不乐耶葢乐以游不乐亦以游穷登览广见闻则游固可乐逺亲戚离朋友则游亦可以不乐今廷佐之游可谓乐矣欲求其不乐则乡之知友一旦皆集于吾前而忘其身之去国者何尝有不乐耶然予闻金华雅多贤凡今日之在太学者皆拔其尤者也拔其尤者于太学金华贤士之野不几于郡之空耶则廷佐之去国也无不乐其归也顾有所不乐耶虽然朋友所用讲学以资道者道不在人则在乎书书之所载皆古人之遗言也取友者乡国天下不足又尚友古之人诵其诗读其书论其世而已予闻廷佐之先有山堂先生著述甚富其曰羣书考索者倘无恙廷佐试归而读之将有余友矣亦将有余乐矣
　　送陈起东敎谕宁德诗序
　　自予入乡校为诸生一时所与游者百数人起东最善自予为诸生即知取友至于今日所善十数人起东最故予既获友起东以相讲习以相辨论以相责望而箴规出焉入焉无处而不同朝焉夕焉无时而不同未始有离羣之叹一旦起东领乡荐分敎济阳于是别去迨浙省校文之便始获一见葢十年于此矣明年起东有宁德学谕之迁南行过家而予已入南雍于是不相见者又当十年噫十年后其果见耶葢起东今已食禄逺方而予亦为朝家之所储养以待任使者宦途四达惟所命之今年燕明年越吾不得而知今年秦明年楚吾亦不得而知事之近者且不知况欲知其事于十年后耶则吾于起东之别安得不为之深嘅虽然人情尔士君子之交道与义二者非以留连徴逐为也吾与起东昔日之所讲习而辨论者尚能记忆乎所责望而箴规者尚能持守乎能记忆则于道义也不昧能持守则于道义也不废若然则起东虽在万里外吾犹见也茍昔之所已明者今或昧之昔之所已行者今或废之则吾与起东虽同在一堂之上犹不见也葢世固有友天下善士不足又尚论古之人者夫古人去我已逺吾犹能友之以道义同也况于与之同时者哉况于与之同里而同门者哉起东将之任以呉中士友赠行之作寄予曰子宜为序予观诸诗皆发乎情止乎礼义庶几古诗人意也予于起东冣故且善者情不能已矣敢不以礼义终其篇
　　送陈寺副序
　　南京大理寺副陈君粹之官大理者三年矣今年夏将考绩于天官卿于是太学之士交于君者咸饯之于太平门之私第酒初行有举觞以属君者曰乐哉君之兹行矣乎君以名进士为廷尉属持亷守公明法意谙狱情将书善最获超迁可乐君之父母皆康彊无恙兄弟具在而家于京师因得拜其父母接其兄弟可乐国朝之制凡官于两京者三年获赠封其亲君之父母例受封为宗族光闾里荣可乐以一行而三乐具焉敢以此酒为君贺君曰子之称我者则过矣爱我者则厚矣虽然知我之乐耳不乐则固不知也愿以复于子闻之古人食人之食者忧人之事受人之托者尽人之职吾虽守一官秩六品然食人之食不可谓不丰受人之托不可谓不重则夫忧人之事尽人之膱可不自勉乎乃今岁之春大风拔木雨土弥旬重以旱旸自京师达于齐鲁野无麦苖民之流移甚矣天子恻然靡宁思所以弭之者乃者诏两京虑囚有司亦奔走钦承于下而天意未回民气未复则吾为法吏者何以自处岂狱之淹者尚未舒耶寃者尚未伸耶抑或失之姑息而要囚亦与之开释耶不然岂以是为弭灾之故事而不足行耶抑天意不在是而事固有大于是者耶抑以文不以实而应之者非其道耶吾一不知其故窃惑之然则吾心之乐耶忧耶必有知之者矣众未有以应寛时亦在坐乃起而言曰众之所以贺君者乐乎一已君之所以自处者忧乎天下一已之乐私也其事小天下之忧公也其事大是不可以不书虽然君之忧君之自知也非众人所以赠君也不书可也而食人之食受人之托世固有丰且重于君者忧宜又何如则不可不书以谂诸于是乎书
　　周绅字叔谨序
　　大司冦太原周公有叔子曰绅且冠其兄仲瞻奉公之命使为绅制字且欲绎其义以为绅朝夕勉寛谢不敢文且下无能发挥于绅而仲瞻则不之舍也乃以叔谨字之而为之序曰古人之制服所以文其身也亦所以谨其身也故首为之冠足为之屦腰为之带皆所以检束其身而不使之旷荡焉耳是故戴冠于首孰与乎脱冠之简然而君子必戴冠者恶其首之不谨也纳屦于足孰与乎解屦之便然而君子必纳屦者恶其足之不谨也束带于腰孰与乎禠带之放然而君子必束带者恶其腰之不谨也夫以三者之不可不谨如此使人苦于检束乐于旷荡而不冠不带不屦以为礼焉则是牛马而已矣尚复有人道乎今夫绅带之垂者也礼曰参分带下绅居二焉则绅之为制其长可知长则作事不便便或至于失容失容反防于不谨矣故礼又曰勤者有事则収之走则拥之是知腰之有带带之有绅固所以谨其身而于绅収之拥之亦所以谨其身也以是而推其余朝则结佩者以佩之长也恐事君之容不谨也抠衣趋隅者以衣之长也恐事长之容不谨也皆収之拥之之类也夫古人之制服也既各有法而其被服也亦各有意则所以谨其身也可谓至矣绅之为义庶尽于此而寛犹有说焉葢君子观乎物则能悟乎理知其麤则能喻乎精故观绅之収也则韫匮而藏之之理在是矣观绅之拥也则巻而怀之之理在是矣观绅之有事则収走则拥也则深厉浅揭而因时制宜之理又在是矣夫然后道之隐显行藏事之轻重缓急无一有不谨者引而伸之触类而长之不徒以物谨其身而必以理谨其身斯于字也称矣寛闻叔谨力学好德行将出为邦国之用以接司冦公之武而于王事有所勤也故进以是说云
　　郁处士挽诗序
　　元之季刑政大弛天下日入于乱庸奴盗贩之徒一旦竝起假名字据土壤日寻干戈以相攻击民生其时既失所依附往往践荆棘履涂泥相率四出以茍旦莫活少须死葢季世之埶固然也于是红巾盗起于汝颍间声埶揺浙西甚盛处士之先乃自呉东来居金陵之虎口城以假息焉及太祖受命以兴削羣雄走元氏天下复定于一而渐趍于治乃都金陵以建无穷之业既又邑縁江以北之地徙其民实之而处士之先适在徙中故今遂为江浦人予不及识处士独识其子太平学谕珍于王允达所珍字君聘始仕为义乌司训允达尝师事之而诚服焉者他日允达从君聘持诗一编过我于太学请予书其首于是处士既卒而士大夫所为挽之之诗也呜呼方天下之乱斯民残于兵革父母妻子不相聨属如氄毛之在烈风中随所飘荡莫知至止其祸何可胜言而予亦呉人也先世幸处围城中得保园庐以居安知百年后乡人之去国也已逺乃复识其子孙而与之为斯文之交乎乃复考论其平生而序其所谓挽诗者乎执笔之际不觉为之三叹抑是编之作所以称处士之贤而哀处士之死者备矣予其乡人也独序其所以感叹者而他故不暇数数云
　　钱伯啓挽诗序
　　翁之没数年矣其子腴尝得士大夫所作挽诗数十篇求为之序予未暇以为及予居京师复以书来请予未暇以为则意予未信其父之为人也乃复以其友人濮君誉所为事状顾贰守陈司训二先生所为墓铭若表示予嗟夫翁之为人已足徴于其诗岂待此而后信耶葢士居乡闾间一旦遇变故为卓絶竒伟之行以惊动人之耳目人固能道其事而传之至于平居无事考弟行于家仁礼存于心泯然无所见于施为视之常人耳至其终老以死里之人始相与追念之曰是人亡矣其平生亦尝忮害我乎固无也亦尝谗谮我乎固无也然则非所谓善人乎其贫者则曰是人尝有以周我也否则有意于此而力未之能耳其弱者则曰是人尝有意以植我也否则有意于此而力未之能耳其不善者又曰是人尝有以导我而我未得为善士者自不能用其言耳然则非所谓善人乎于是能言者始出辞章以哀之今世所谓挽诗是也夫称述乎人于其身存之前者或廹于人情于其身没之后者毎得乎公论故曰百年后公论始定是也是编之作虽数十篇而实公论之所在吾故终序之使后之人有考焉













　　家藏集巻三十九
　　钦定四库全书
　　家藏集巻四十
</div>
    <div class="pagination">
<a href="家藏集_page35.html">上一页</a><span>...</span><a href="家藏集_page31.html">31</a><a href="家藏集_page32.html">32</a><a href="家藏集_page33.html">33</a><a href="家藏集_page34.html">34</a><a href="家藏集_page35.html">35</a><span class="current-page">36</span><a href="家藏集_page37.html">37</a><a href="家藏集_page38.html">38</a><a href="家藏集_page39.html">39</a><a href="家藏集_page40.html">40</a><a href="家藏集_page41.html">41</a><span>...</span><a href="家藏集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
