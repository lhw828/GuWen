<!DOCTYPE html>
<html>
<head>
    <meta charset="UTF-8">
    <title>王舎人诗集 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王舎人诗集 - 第 13 页/共 14 页</h1>
    <div class="content">　　一官千里去江南写赠琅玕酒半酣彷佛苍龙挟飞雨散将春意满湘潭
　　写竹送张文惠归梁溪
　　退直归来腕已劳因君灯下又挥毫持归好向人间説拾得池头防鳯毛
　　写竹于沈诚甫来青楼壁【号存耕】
　　潇湘江上几千竿雨雨风风翠欲寒唯此一枝深有意影随明月过林端
　　写竹题寄华叔端【恪号宾旸】
　　我昔寻君扣竹扉醉中曾写竹间诗别来几度空相忆多在青灯听雨时
　　不到君家已十霜种来修竹倚云长月明满地萧萧影想见幽人咏晚凉
　　题枯木竹石寄马桓仲【孝常子也】
　　每忆君家溪水边排檐竹树翠生烟好教预扫林间石待我重来一醉眠
　　题枯木竹石寄李公实
　　罨畵溪边水拍隄绕隄髙树倚云齐君家正在树深处满地緑阴山鸟啼
　　题任月山瘦马图
　　千里追风一日还年来老瘦骨如山多情畵史劳传写不在骊黄牝牡间
　　题鴈
　　才见南飞又北飞飞来飞去不相违惭余壮岁逰江海头白而今未得归
　　声满衡阳月正明相呼相唤搃闗情人当客夜孤眠处听此能无忆弟兄
　　联翩飞处影横斜暝色和烟暗荻花逺水防茫千万顷不妨随意宿平沙
　　虞人何用网罗谋万里髙飞且自由肯学鸡鳬饱禾黍一汀菰米楚天秋
　　题畵
　　寻源无复见人家两防青山带晚霞莫把扁舟更深入春流随处有飞花
　　汀洲潮落雨初晴独坐兰舟酒半醒欲采芙蓉过江去迢迢秋水数峰青
　　送大学士黄静庵先生拜封归永嘉
　　幢幢车葢出都门醼别江亭日未曛归防耆英风致好举杯花下説君恩
　　纶音褒美拜恩归父子同荣世所稀不但到家人共喜旧时泉石总生辉
　　萧萧华髪被恩荣圣主于今重老成只恐东山眠未得蒲轮非久又相迎
　　题畵送王服周宰广济【冕】
　　百里郎官应列星此行须用恤民情畵图写赠非无意山要增髙水要清
　　题畵
　　碧落云开灏气清满山秋籁晚凉生趣多翻笑诗难稳不觉吟哦到月明
　　题枯木白头公鸟
　　落日西风秋满林双飞双宿转情深茂陵若使相如见何待文君指下吟
　　题畵
　　落日青山宿雨收髙林黄叶晚潇飕无端惊起沙边鸟防破清江一段秋
　　小乔观书
　　云髻新妆珠翠团杏花零落晓风寒毎怜春事伤心处偷把周郎曲谱看
　　送朱生回
　　鴈落烟汀逺树防扁舟江上送君归到家正好新醪熟应向堂前戱防衣
　　题竹石
　　石边萧索倚清寒晓色开晴露未干宿酒半醒初睡起一林苍翠卷帘看
　　孙康映雪
　　金琖浅斟欢有余光阴谁解惜居诸家贫每慕孙夫子雪照山夜读书
　　山水
　　亭上相逢兴趣幽松声林影一天秋瑶琴弹罢斜光晚山自嵳峩水自流
　　题马
　　黑河芳草接平沙不独龙媒产渥洼万马羣中有良骥莫令长阪困盐车
　　王止中先生来视其甥庶子黄君既而还永嘉因送之
　　髙隠丘园雪满颅何由巾履到皇都要将眼见贤甥贵宅相当年信不诬
　　春水初泮水防茫千里家山一叶航随处迟留即行乐计程灯夕过钱塘
　　到家尤喜及花时想共隣翁对酒巵醉后定知无杂语繁华应只话京师
　　写竹石乔柯图寄楚南书记
　　昔东坡居士为佛印别久遂作石子之供禅林永为佳话今仆为楚南师写乔柯竹石以寓别懐不知是同是异楚南见之能为我一转语否耶呵呵
　　别来无处觅岩扉城阙应知到亦稀月冷空山禅寂夜石龛林影一灯防
　　松泉师携至日南所作三香图访予翰林命加松竹厠于其间葢将以物情之同者为一致耶抑亦心源之同者为一道耶因命题遂赋如右
　　氷雪生香飘翠襟岁寒同结弟兄心谁知落落苍髯叟尤与此君交谊深
　　写竹送张思安佥宪陜西
　　雪满闗山路不分绣衣骢马出都门此君岂独风霜撡到处应推雨露恩
　　送宏上人住保寕寺
　　归去家山续祖灯飘然别我下兰陵遥知后夜空江上月照孤篷坐一僧
　　寒夜祖上人过寓所【上人字韶石听松庵僧】
　　年来多病骨棱层客舍萧然冷似氷自笑谁能相慰问灯前今夕有乡僧
　　题看山楼
　　忆别林泉惜未还故人邀坐小楼间抗尘走俗愁无那一见青山亦解顔
　　挽筠磵解先生【开先长子伦字大经次子缙字大绅同登洪武戊辰进士】
　　排难应须譲鲁连邦家民物搃安全至今父老思遗徳每对诸孙话昔年
　　曽承明诏就安车辞谢天颜返故庐已有诸郎膺宠渥闲情因得伴樵渔
　　箕裘相继有遗经不独家庭桂子荣江右年来登进士蜚英多是旧门生
　　哲士云亡道未亡林端阡表起虹光鉴湖东畔文江曲过客应多式路傍
　　折杨柳词
　　每为多情记别离道傍披拂乱如丝东风也学时人态偏向柔条恣意吹
　　题畵
　　仆向居龙山时为朱希顔写此幅今几二十年矣白首无成盛年难再为之抚巻长慨复题小诗于上云
　　忆昔与君皆少年山曾为写苍烟而今相见头俱白看畵题诗一怆然
　　又题畵
　　我昔草堂云磵深与君相近日相寻别来猿鹤今何似月色松声夜夜心
　　写竹赠友人
　　雨过南坡翠藓深几竿苍玉弄春阴当年新种才生笋闻説而今已作林
　　题畵
　　尘容俗状日驱驰猿鹤闲情久别离今日无端看图畵从前重忆故山时
　　千岩万壑鎻烟霞住处如何祗一家溪水未应浑买断可容移棹觅桃花
　　题菩提叶上畵山水
　　柿叶收来如纸薄笔端重遍旧曾闻畵图如此尤竒絶雅制多应郑广文
　　五湖烟水一扁舟来徃忘机共白鸥得兴何须好东绢漫将霜叶写清秋
　　题翎毛畵
　　草色烟光染翠衣暖风晴日一双飞几畨啼向山外清梦初回曙色防
　　谷粟樷边锦羽斑中心多竞貌安闲少年不惜千金重胜负惟凭一鬭间
　　平田漠漠雨晴时每报农家布谷迟性拙自甘丛薄下从教别鸟立髙枝
　　原野萧萧落木秋芃芃禾黍满西畴防躯不识南溟逺蓬藋飞鸣且自由
　　元日朝回为陈秀才写竹因题
　　丹阙鳯来初日上九苞文彩动天顔池头捉笔随摹写只得云霄彷佛间
　　种竹
　　喜得栽时及早春宿泥独带藓痕新担头挑取来城市一路清风扫俗尘
　　昨夜春雷始发声翠鞭应有玉芽生老夫自笑衰年近尚欲阶庭看锦防
　　节间常带粉痕香玉立亭亭鳯尾长最喜客来吟啸处茶飞度翠阴凉
　　节撡坚贞耐岁寒客相对结清欢夜深风起珊然响犹复萧疎入梦看
　　翠影生阴雨露新泠泠如玉净无尘衡门自此休教闭待取清狂直造人
　　宻叶初抽鳯尾齐纷纷苍雪防春泥遥知客到应非俗好句无妨节上题
　　种竹月余稍觉憔悴恐有不安意用前韵慰之
　　东风无处不阳春小草皆承雨露新底事独含憔悴色多应不乐近嚣尘
　　不作风声即雨声客萧索可怜生凭君切莫懐乡土随处何妨弄锦防
</div>
    <div class="pagination">
<a href="王舎人诗集_page12.html">上一页</a><span>...</span><a href="王舎人诗集_page8.html">8</a><a href="王舎人诗集_page9.html">9</a><a href="王舎人诗集_page10.html">10</a><a href="王舎人诗集_page11.html">11</a><a href="王舎人诗集_page12.html">12</a><span class="current-page">13</span><a href="王舎人诗集_page14.html">14</a><a href="王舎人诗集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
