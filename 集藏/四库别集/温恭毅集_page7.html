<!DOCTYPE html>
<html>
<head>
    <meta charset="UTF-8">
    <title>温恭毅集 - 第 7 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>温恭毅集 - 第 7 页/共 30 页</h1>
    <div class="content">
　　国祸日亟天听日髙谨合疏力恳销弭疏

　　臣等闻之子莫不愿其父之慈故不辞斥挞以进规臣莫不愿其君之圣故不避刀锯以极谏夫岂不知斥挞之足羞刀锯之可惧诚见夫君亲失道而家与天下随之身亦随之有大不忍于坐视者廹其衷也迩来灾变日甚一日大小臣工章数上而皇上槩置之或取无碍吾欲者间行一二使前日誓修实政之言尽虚臣等亦知烦数无益乃犹沥胆披肝刺刺不休又岂好为是激聒以速皇上厌恶念臣等世受国恩视皇上如父母未有諌父母不从而遂已者自古帝王之有天下非为可恣睢为也谓天下安则海内受太平之福而已亦永有令名延及后世不安则万姓有乱离之苦而已亦先受其难谁与共保富贵为子孙利况今天下乃太祖百创艰难列圣忧勤惕厉以贻皇上今纔传二百年余祚尚未久也顿令天意人心怨怒交结皇上犹泛泛悠悠恬不为怪即皇上等天下于鸿毛奈何以祖宗累世之创垂而坐隳于一旦也何忍不言易曰履霜坚氷至防其渐也夫渐犹当防况今矿税之徒始犹横征横敛今且强抢强刼始犹杀人死人而抚按不敢问今杀于人死于人抚按与中涓惧其激而祸益大也亦不敢问中涓奉皇上之命而出俨然一使臣也薄海内外方侧目欲剚刅其腹以图一逞而甘心焉必待甘心则国事去而不可为矣京城水灾且蒙赈恤各省直数千万里之民在水火者特皇上未之见耳若因见不见而恩有及不及则民之陷溺何时已而不知此堂下之泽即可以克当天心否又何忍不言天下大势如人之身身有一节壅则身病天下有一事之壅则天下病今处处缺官处处有遗逸之叹事事掣肘事事无整顿之期盖腹心肢体无一不病虽仓公扁鹊不知能治否而但仰屋窃叹付之无可奈何是臣等不能匡救不能积诚以动皇上所致其罪大矣又何忍不言昔邹衍尽忠事燕惠王为左右譛而系之五月为之飞霜今在狱诸臣非拮据勤劳为皇上尽忠者哉祗信横珰私讦而禁锢囹圄累年覆盆吁天恸地经月宿雨上漏下湿至诏狱不能容奚但一衍又何怪天雨之泪涕致淹没之害徧畿郡且异雹异风及于汉兖陵灾城陷大骇观听又何忍不言古惟宋神宗君臣谓天变不足畏人言不足恤祖宗不足法而青苗手实所敛犹藉以充军国之用乃竟酿祸宋室以利端一开而吕惠卿童贯軰中外小人引类接踵以中人主之欲以至于亡而今不可寒心耶况天已明示而警之矣明示而警爱予之天也若不知警而转为忘予之天一旦祸起即罄内藏以求扑灭其能及乎又何忍不言自昔君天下者贵执极皇上视诸臣章疏无一当者而独力执所见然执极不变则为圣为明不然则为执迷今我皇上所执者极耶迷耶试一垂思当不俟臣等之言之毕而烛照之矣臣等腼颜为中外臣民交责又何忍不言凡此非烛之难非克之难在皇上一念转移间耳能悟而转移则太平立复而遗国家无穷之福如仍执而不转移则瓦觧立至而成国家无穷之祸其致福也惟皇上其致祸也亦惟皇上皇上又何牵何制而惮不为欲待何时臣等亦知言之轻矣然宁自处于轻而不忍坐视天人之轻皇上亦知皇上听之怒矣然宁皇上之怒臣等而不忍坐视天人之怒皇上实以休戚安危上下共之有大不忍者廹其衷也臣等又闻治病者缓则治本急则治标今天下之病已在喘息呼吸之间急甚矣臣等无竒方秘诀以治标之说进惟皇上米择而奋干断行之或者其有瘳乎伏愿皇上亟亟改图自为宗社计而无以泛常忽之幸甚

　　庆典举行在即侍从宪臣乏人恳祈圣明裁酌点用以光大典疏（总宪）

　　臣等窃惟国家之典莫大于册立重国夲也亦莫大于分封重天潢也自古逮今上下数千年二典并行茂膺全福者寥寥实皇上念皇长子体貎充实皇诸子年龄渐长独裁独断明旨涣颁册立分封一时肇举无论在廷臣工躬逄其盛者咸喁喁手额大圣人之作为真出寻常万万即薄海中外愚夫愚妇白叟黄童亦谁不庆主器之有人藩屏之众建欢欣踊跃更祝愿我皇上万寿无疆实亿万人如一口也窃窥皇上年来凝神大典时勑内外执事官员即一物一仪必勰勰焉慎重至详至备臣等叨列法台仰承圣意凡有事关典礼仪难缺畧者亦安敢不殚心稽考期佐万一备查大明会典及风宪事宜诸书内开册立东宫传制纠仪御史殿上四员丹墀十二员奉天午门外各二员班次人数载在旧章总之非二十其人不可而随班拜舞者不与焉目今台臣落落不过数人凑东缺西顾左失右万万不足分派又未可知各差别务姑令兼摄代庖且逆想是日也冠裳簮绂充牣龙墀独令是豸冠铁面纠绳肃仪之臣缺而不备倘其间有失仪不恪法当究问者谁其弹究当此大礼需人正值各官待次盖行取诸臣从数千里而来已三年已考有定序矣与其责效于后不若使其观光于今仰思皇上前此之不点用非故置之良有待也而今其时矣臣等谬膺总宪职掌攸关故不得不再三疏请伏望皇上俯简臣等部院考过应授御史及南北科臣酌量点除以充目前侍从且备后日差委大典幸甚臣等幸甚

　　恭陈慎刑始末伏乞圣明鉴察以重刑辟疏

　　臣等三法司近奉旨会问徐州妖犯赵一平等即于九月二十一日共赴京畿道审问已明具招间忽接浙江抚按刘元霖等奏掲称问完陈天宠等已将天宠等觧京臣等以为天宠与赵一平等一事也若到即对审同招尤便候月余陈天宠始觧到而先期臣等相议问刑湏恊众论臣等因念南京三法司会问率自下会问而后堂官会审奏请以故狱成多无后议遂与刑部萧大亨等共为从众会问之疏寻因未奉俞旨又即约于本月二十七日并陈天宠再审方恨天宠到迟恐系延缓今据御史李以唐掲称刑部推诿情繇臣等思前议原自臣衙门始本欲得久练刑名者共成祥刑之典以唐见疏出刑部推诿亦无他意窃惧皇上励精谁敢推诿万一萧大亨等之心迹不能明是臣等始从臾之而后又故诿之也将何颜以见大亨况时事多虞虽别衙门事犹当赞成犹当商确若于三法司中反分町畦反自规避正臣等所深戒者除已如期会问具招外其候审具疏始末之槩不敢不直陈于君父之前伏乞圣明俯赐鍳察臣等无任惶悚之至

　　申严举刺之典以儆官邪以饬吏治疏（总宪）

　　臣等窃谓吏治之臧否关民生之休戚查得徃时大计以来抚按复命或半年后不刺一有司或一年后不刺一方面比及计期实多挂议虽经议处岂偶遗与续纵乎今岁独浙江真定各追论一令之前议未定而今方败露者谓各省直所留尽循良无一可议谁信之乎窃恐海宇至广临民之官至众贤者固有而不贤者未必不冐似是之名才者固多不才者未必不遗所斥之外虽甚稽察犹不能无法外遗奸况可任其姑息以愽长厚之名在昔汉吏称循良实以综核之严综核严矣而王成犹以伪増蒙赏噫吏治亦难言哉臣等职总风纪切虑闾阎小民日困一日不得不望有司倍加抚摩欲望有司抚摩不得不责抚按倍加严核盖抚按举刺惟凭藩臬道府藩臬道府岂尽人人可凭或牵爱憎或狥毁誉或虑反噬其大奸巨猾又巧于逄迎工于结纳彼藩臬道府一为所蔽方且倚任不疑揄扬不置为抚按者将何所据以申三尺哉今何时也考察已逾半载若仍借口前例有举无刺标榜成风蒙蔽成习彼贪墨之吏又何所顾忌而不剥膏脂充囊槖也故责成抚按当先责成藩臬道府要在首重节爱以训亷为先次取才华者苟无守亦弃稽民情之向背定吏治之妍媸有一贪也悉发其枉滥之赃有一酷也直指其刑毙之命设若明知不报比眤不言抑或先自滥取赎锾责望馈遗则藩臬道府之不职可知也抚按先露章以闻该部必尽法以处使方面大吏咸凛凛知法纪难犯而为抚按者又岂敢以私心废公议哉倘蒙勑下臣等行各抚按诸臣严访察于课吏之先不致挂一而漏万广咨询于因任之后恐其易辙而改弦限以年岁仍兼论劾若有举无刺容臣等及科道指名叅紏庻抚按之法行而藩臬道府不复甘心于欺蔽亦核吏治之一端也臣等又谓举刺当严而抚按之权尤宜重连岁抚臣或官已迁而经年候代或身已病而累月杜门吏固沿为因循事亦不免废弛至于御史一差而摄三四任事是越爼以代庖人一身而制数千里遥虽鞭长而不及马腹即今在道止七八人外踰二三载廵行不宻体察难周欲其清吏治以安民生也抑又难矣圣明在上加意元元故抚臣缺必推推则望其必点按臣有差必题题则望其必下此又臣等惓惓跂仰之夙心也惟我皇上俯赐嘉纳臣等幸甚天下幸甚

　　为衰病惧隳宪纪祈恩怜允归籍疏（甲辰十一月）

　　臣一介草茅叨蒙三圣作养屡蒙皇上拔擢令总宪司又以再考増秩锡命至一品至四世臣感戴鸿恩非天不足比髙非海不足比深自揣自矢何功何能纵衰残即委此质于官犹惧难酬万分之一何忍言去故自入秋以来虽屡感寒屡呕吐致骨立如柴为诸臣共见以时方多虞又值九列匮乏之秋一息既存又何忍言去以是且医且力疾或掖而入朝或掖而入院伛偻应酬即中外御史日有禀白率不能曲狥于下而烦渎于上犹自觧或可备数循行乃于本月初二日大感寒邪列夤如刺如折虽掖之亦不能行因而减食益药脾日以虚形日以缩徃时目翳心揺之证又日以増实臣福量有限如欹器宜平稍増且满即倾覆而犹以不可保之身恋不可幸之位为风纪病尤臣之所大惧也臣为此日夜心口自忖自语讳病强留而无病于风纪犹可言也既已为风纪病而仍不忍去则不忍去为托词病风纪为实罪不可言也方今在朝在野无病及贤于臣者何限庻几臣去有代臣者为风纪重则臣心亦安臣病或可稍延以归自今以徃臣感戴皇上成全之仁与天地并而衘结之报无已时矣故不得已披沥以控陈于君父之前伏乞皇上怜臣非矫餙准臣回籍调理庻台纲不致久隳而臣旷职之罪亦可少逭矣

　　为久病屡医不效恳乞怜允归籍疏（甲辰十一月）

　　臣近以衰病狼狈之实恳恩乞骨未蒙怜允臣感皇上不弃敝屣尤念素沐如天之泽报未万一自计倍摄倘可少瘳即强出视事自初旬以来日药数剂遍腰敷膏犹未和舒返増呕吐实臣数十年来所未尝之苦衰朽值此岂能久于人世又念臣衙门关系国家纪纲如人身血脉臣一身血脉尚不能通况能仰承皇上使国家纪纲之脉流通中外即今衙门文移俱頼同僚二臣代办台司何地而容养病鬼录且登而仍旷官愈苦愈病愈病愈惧不得不急切哀恳于君父之前伏乞皇上垂怜臣病难望复痊蚤赐矜允归籍以遂首邱臣一日不死犹扶杖颂祷圣寿于畎畆即死亦效昔人衘结之报于地下臣不胜恳祈仰望之至

　　为病势日笃台纪日隳恳祈圣恩怜允归籍疏（甲辰十二月）

　　臣前二疏详陈臣世受皇上优渥异常之恩甘死于官而有不能强支不容不去之情俱不蒙恩矜允臣非草木曷敢数数再渎天听恨自注籍以来已月余理脾敷膏攻之愈急别证愈増迄今腰膂直挺如枯木食减形缩但有皮骨诸臣有就臣寓者无不惊怜曷忽至此盖衰病之人如秋木易槁安望复荣况计期日廹即强有力尚恐难胜如臣今岁正月外计之初臣已委顿拥掖而入吏部咫尺不能登堂比及次日方扶疾抱羞强完其事人谁不知今纵不即死而可又扶疾抱羞以与国家多贤岂其无人而姑令一衰病但不大旷废即止然旷废国家二百余年之纪已极实自今日始又自臣始故臣自惧自揣以为留不如去虽生亦不如死盖留与生有无限难称之职又有无限不知止足之诮去与死则难称者有所归而所诮不知止足者可免也故不得不再披沥于君父之前伏乞皇上垂怜准臣回籍以延残喘亟选名贤以司风纪庻台纲不致久废而臣罪亦可少逭矣奉圣旨台务殷繁京察又迩正资老成肃理卿何数请告归宜即出供职不准辞吏部知道

　　京察自陈疏（乙巳）

　　准吏部咨该本部题为遵旧例严考察以励庻官事内开两京官员六年一次考察四品以上及翰林院学士例该自陈其各衙门堂上五品及所属五品以下等官合照节年事例本部会同都察院并该衙门堂上官考察分别奏请定夺其考察日期或于二月初二日或于正月二十八日等因奉圣旨京察着于本月二十八日行钦此钦遵备咨到院臣例当自陈伏念臣品望碌庸器能窳陋久叨乌府愧振纪之未能再冐宫衘益负乗之是惧将责人而恕已岂容承乏之时既多病而且衰正合投闲之例虽时廹不宜推诿恐鉴尘难别妍媸深惟当局则暗旁观则明矧久当局不知止足暗其能免又惟德则无有怨将谁任矧久任怨无俾劝惩任亦奚为故臣前此屡陈正为今日倘蒙就近速简犹可得人臣有此积歉积惧之懐不得不为乞身乞代之恳伏乞皇上预慎兹典先罢臣官别选重臣以充斯任庻庸劣无滥竽之诮而去留免嘉糓之伤矣奉圣旨卿总宪有年公清端肃宜益用心评汰众僚以饬风纪不准辞吏部知道

　　衰病不职恳乞圣恩速赐罢归疏

　　臣年衰形耗近又腰膂硬痛不能屈伸念臣累世受皇上如天之泽虽捐躯难报万一虽即化为异物犹当结草衘环以报安敢言去又安敢遇事不任真任怨忽睹科臣钱夣皋攻臣疏词不胜惊悚盖自正月以来屡借楚事为自全为报复计耳臣惟当恳求觧任不必哓哓置喙第疏中有附下罔上等语非臣子所忍萌者不可不畧陈以白孤危之心臣之能附人否必蒙皇上洞照果欲附人而乃附一退居侍郎郭正域将何为逆宗所犯上不知有君父所戕廵抚赵可懐又臣之莫逆同年也不念君父不怜可懐之死于非命而以正域之故欲轻拯不道之宗犯臣岂丧良心而倒行至此今法已正原系刑部主稿有加重语视抚按原奏未减分毫已奉皇上天威独断提入重犯一名极快舆情见圣明亦不以抚按原奏为太轻而会议时诸臣言当依原奏者甚多故三法司虚心从众今于事定之后追而归责于臣为枉上臣何敢当其无议单则诸臣以该省罪案既定单多不便入招耳会推抚臣臣始终言梁云龙可用且谓巧迟不如拙速或诸臣尽闻之臣自议楚事无一字执楚王为假有文案在礼部不可信而信无稽之口语将何语不可信耶杨应文之议覆锺兆斗之外转涂宗浚之使楚皆非臣职掌而梦皋则宗浚之门人也何忍加以定谋之名非详问臣且不知其隠语为谁而以意逆加于臣则如梦中语矣臣极孤极危而梦皋口口以党字加臣恐所欲陷者尚有人臣宁速去不愿当圣明在御而将有昔人一网打尽之计致遗祸无已时也臣今年廹七十衰残已极人皆见之自甲辰外察几不能与今岁内察几不能起人皆知之今又被人力攻臣窃自愧自惧上负皇上数十年宠顾隆恩实臣望轻行薄口拙言多所致安敢尤人若不即去恐难望其生还臣有此苦情不得不沥血恳祈于君父之前除痛自罪责伏候严命不敢与议善后事外伏乞皇上垂怜速罢臣归籍庻首邱之愿可遂而风纪重地亦不致有忝窃之辱矣

　　再乞休致疏（乙巳四月）

　　臣顷因科臣钱夣皋以楚事中臣疏恳觧任候命旬余不宜急急陈渎惟以孤苦之迹久在戈矛之中不但忧谗而且畏祸虽抱恋主恩不忍去之心而时则不可不去念臣管南北中外考察已五次经考科道以十计各司以百计各直省大小官以千计而更有处以贪酷不谨罢软者皆奉皇上之严命采众人之公议以完大典耳若人人效尤修怨则臣一身不足为众射之的然射止于臣如去一鸿毛不足虑也壊国家二百余年惩劝之典启将来被考反噬之风使后之管考察者以臣为戒虽有大奸大恶不敢动自今日始可虑也然又皆自臣始皆以臣不去之故若臣今仍不去万一中以楚事不得或别寻一题目而巧中以竒祸比其时恐慈母亦不能不投杼臣虽甘之谓国体何惟速去则纪纲之弛于前者犹可复整于后诸臣之气平法纪清严之地少一畨闘机即増一畨美景全在臣一去耳臣连年衰病侵寻乞身之疏已二十余不蒙圣恩矜允自今岁三月望后虽腰膂痛极杜门调摄将一月而口仍不敢言去今火炎痰炽前疾愈増又以总宪之臣而被人攻是臣正首邱之会也伏乞皇上怜臣求去非为自便蚤涣纶音准臣休致以延残喘庻国体不致大伤而臣惧少释亦得以遂归骨之愿矣

　　人言再至义难姑留三乞圣恩早赐罢斥以杜祸端疏

　　臣近因科臣钱夣皋叅论两乞休致候命间又闻科臣锺兆斗亦有疏攻臣秘不发抄者久之近始有抄明臣当日呼名云当外转此飞语也即有之亦部院评论官材常事岂以超升伍级之藩叅为陷人地遽深信大恨横诋臣为受贿为専擅为蒙蔽臣自反果如所言能自掩覆能逃法网今惟知力求皇上罢斥听公论于万耳万目而已何容一一与辨但念臣守拙肆十余年果不肖何至受贿兆斗果平心为国忠计言再及臣臣即引退何至肆辱刘际炎系二品官生两任四年方升署都事视径选府都事者何如火房魏勋之父魏良佐之免役也原奉圣旨何待臣力黄曰谨张希仲赵思职皆经臣考察因梧曽考平常又谓升非所宜又考不谨受其贿者肯如是否臣陜西甲科最少京察自李应策外有李赋秀外察有知县杜和中张纶音非甲科耶臣言梁云龙可用阁部九卿科道尽闻而仍以为蒙蔽岂心知之而谓非此不足动皇上耶凡此皆有案册及大庭广众所不能掩者尚举而尽反之以为臣罪然则甘心蒙蔽者谁耶人臣最忌専擅各部自有职掌范大淳果应重辟而得以臣言免乎今查大淳虽十金之债不能偿而安得有五百金行贿赵彦得推廵抚盖尚书萧大亨旧督宣大知其才为宣府计耳何以贿为陈纬未升之前臣若有一言于兵部堂属而今复强餙以为未言亦难以见兵部堂属之面矣臣弟温编贤不肖难逃公论任定州游撃数月耳先三月已告病军士留之不得乃槩以武弁恶詈臣男温予知颇知砥砺遐迩共闻今亦波及朱腾擢与臣无亲其任辽东为创火攻图省兵饷果为地方害议斥何难而臣乃倚之通关节耶通判刘三畏京师人皆知其清苦臣重之延以教子今其家犹不免于饥寒而忍目为过付人耶其余各衙门所共知及无踪影之张三峯王学礼皆无庸臣喋喋惟云臣六年考满不宜骤进宫衘实臣所极不安于心者臣初不意吏部覆请致蒙皇上特恩偶加于臣臣至今日抱负乗之羞而思循墙之避诚念受恩愈重图报愈难虽微兆斗言臣已久谓忝窃已过止足宜知况兆斗一闻外转即攻臣不遗余力且毒且秘若含沙若剚刅然而其计将不知所终者臣不速去祸立至矣岂但腼颜以桑榆之年值犬马之病今日即去亦非勇退必待陷而坠之深渊不辱风纪而为庙堂羞也耶臣有此不得不忧不得不畏之懐故不恤烦渎再控陈于君父之前伏乞皇上大奋干断速罢臣职以息倾陷之锋庻臣正首邱之愿可遂自此以徃臣感戴皇上生成之恩与天地等生与野老歌咏圣泽没为异物效衘结之报无已时矣臣不胜惶悚待命之至

　　四乞罢斥疏（乙巳四月）

　　臣顷数被人言三乞骸骨仰候纶音允归者将一月矣念臣衰病乞归之恳自前岁已然非但今日今日丛怨招尤之苦既廹人言与寻常知止者不同若人言之而犹恋位是谓辱身以总宪之臣被人言而犹腼颜是谓辱国有此贰辱岂可濡滞其行况臣衰病如烛将烬而风复撼之迄今腰膂不仁形神尽缩恐台务日益丛挫而臣无复生还之望矣故再披沥上请伏乞皇上察臣情非虚假早放回籍以便调理以延残喘且以为任使不称者戒臣不胜廹切恳祈之至

　　五乞休致疏（乙巳五月）

　　臣自四月以来四乞骸骨仰候干断罢斥以臣在世为垂尽之人苟延能几在朝如已吐之核复用为难纵无病或无人言亦宜知足知止况屡被科臣论列近又増头晕血逆之证能及未填沟壑一拜先人之垄而正首邱否尚未敢必而暇与诸臣较是非毁誉为名位计耶臣今卧床不支延医官米宗吉等日投药数剂血自口鼻溢者不止以此久病之躯当此盛暑之时而又増此难医之病臣今惛愦已无复更生之望矣为此倚枕口授代书不能成文北望恳渎天听伏乞皇上察臣命薄情危早准休致以便生出国门且以为任使不称者戒臣不胜廹切恳祈之至

　　六乞休致并辞印务疏（乙巳五月）

　　臣屡疏乞骸上渎天听自近日失血之后气体益虚饮食益减迄今心神揺曵夜不成眠者为常皮欲尽矣毛将安附即先朝露而填沟壑其于国家多才之时如九牛拔一毛不足惜臣亦不以此为惧也惟都察院何地左都御史何官无论风纪所关非衰病及经指谪者可腼颜以居即目前题覆宣逹事务亦甚多虽有左副都御史詹沂左佥都御史赵士登代办日行公文其一切章疏未奉署印之命不敢径自题请臣实惧焉愈惧愈病愈病愈旷不得不冐烦数再疏恳渎伏乞皇上怜臣病久职旷准臣休致以便生还再乞勑下左副都御史詹沂暂管本院印务以便题覆庻微臣可正首邱而台务亦免久废矣臣不胜廹切待命之至

　　七恳罢斥并乞允委署印疏（乙巳五月）

　　臣于本月二十二日为病势日深台务日废力恳圣恩休致并乞允委左副都御史詹沂暂管印务未蒙怜允臣非草木岂不仰恋皇上髙厚鸿恩而故硁硁以求速退缘臣累被科臣论列虽无病亦难复玷班行近睹钱夣皋两疏凡他人有书有疏皆借以激皇上之怒是市虎之言已不止于三至虽皇上不即投杼臣已不幸在是非之中何暇尤人惟自反自讼以为素无忠信笃敬之验求皇上即如夣皋所云一一为臣罪大加显黜臣实甘之而又以得生入关门为幸也窃念战国田光一侠士耳与人约而闻勿泄之言即以为人疑自愧遂自刎死臣今四见攻于夣皋疑岂足云而不即死已逺愧田光甚矣又不速退以重为国家风纪羞臣实惶悚无地局蹐无所况自失血以来病日以増形日以缩即欲腼颜窃位亦万万不能矣是臣命薄而灾与之会也迄今台务积有应题覆者甚多以未奉旨署印亦多停阁是臣不速退所致将益之病而促其毙也不得不冐烦数再渎天听伏乞皇上俯纳钱夣皋所言蚤罢臣官以便生还再乞勑下左副都御史詹沂暂管本院印务以便题覆庻微臣可正首邱而台务亦免久阁矣臣不胜廹切待命之至

　　天心仁爱有加罪臣循省应罢八祈圣明大加挽回先斥臣归以昭修省疏（总宪）

　　臣顷疏恳圣恩罢斥并乞允委副都御史詹沂署印候旨间忽见太常寺题称五月二十七日天坛雷火系毁灯竿正祖陵合龙门安吻兽之时其时又见顺天廵抚刘四科题称旗竿火发雷移火炮台下击死牧放军人数多而先是南北陵楼太庙树木多罹灾火日食两见正阳之朔霖潦瘟疫自去秋至今犹未巳河沮盗发自徐沛至兖豫犹称苦而柒捌年来各省榷采处处赔掘处处剥削怨讟之详有诸臣所不及知而言不能尽者臣虽亦从诸臣数有陈乞不蒙皇上允行今已甘罪待摈岂容更言惟臣一日不归犹一日食皇上之禄一日食禄犹一日抱公家之忧当此主忧臣辱之时敢以杜门需命自觧自古及今凡遇灾异多免不职大臣以求回天臣衙门为皇上纪纲之役于诸曹事皆得与闻诸曹所司各一事耳臣所司不止一事一失职则纪纲之谓何而其隳亦不止一事矣况已衰残多病且方取怨招尤亦足上干天和为今日修省计以仰答天心而激后之职总宪者益补臣愆而定国是宜无如以臣应之傥犹以为未足或蒙皇上穆然深思惕然憬悟逺追商髙宗周宣王之为中兴令主皆因遇灾而惧凡诸臣所言如郊庙朝讲用舍纵释之应行与土木榷采之应罢以及台臣之应补应代者一切次第施行不过费皇上一咫尺之札将一举而欢动朝野一言而感彻穹苍闾阎有不如倒悬之觧国势有不如盘石之安者臣不信也如是则臣虽去犹未去虽去而死于道路犹未死也伏乞皇上俯赐鍳裁光罢臣官以示修省之端再乞勑下左副都御史詹沂暂管本院印务以便题覆庻应天不渉虚文而诸务亦免丛挫矣臣不胜惶悚待命之至

　　感时悚惧濡滞非宜九恳圣恩蚤赐罢归以安愚分疏（总宪）

　　夲月初五日疏恳归骨以应天变兼恳皇上遇灾俯听诸臣所言凡应行应罢及台臣之应补应代者次第施行又恳委官署印恐犹未尘睿览臣连日仰屋辗转念将以罪而去何可更言时事臣去而印务自有所属亦可勿虑惟近奉严旨正各衙门修省励臣以仰承天心仁爱务图消弭与寻常祭告素服以文应者不同臣衙门非养病之所台务非卧埋可完以平日言御史及瓜无交承之期致郁而病病而不起者有之其无病者再廵非体株守起玩躭延丛挫势所不免内而侍班监礼仅辏一员兼摄庻务顾此失彼如城工费且数十万役且歴岁余犹不得一御史监视候补有可用之人而无见用之望有蒙选已六七年而郁且毙于寓者臣安能辞责以目前言臣以久衰久病之躯处于氷炭戈矛之会恋主则苦腼颜去迟犹渉于泽今气血旣耗皮骨仅存即蒙怜允犹不能无道路之虞而难望见邱垄之幸也况众方竭蹷从事以代皇上警惕臣独窃禄私寓上之不能有可信之素下之不能见几勇退以免岩廊之羞诚生不如死死不如蚤之犹可以开贤路而冀更新也又可迟迟其行故再沥血陈悃伏乞皇上念此修省之际先罢无用之人使臣生出国门生当与田父歌颂死当为异物衘环吐珠以报圣恩于万一矣臣无任廹切恳祈之至

　　罪臣濡滞増羞十恳圣恩亟赐罢归以定国是疏（总宪）

　　臣以考察被论累疏乞骸仰祈皇上怜允臣宁以罪而行不欲哓哓自白以效商贾妇人之口即公论之明与不明国典之壊与不壊非臣责也臣惟杜门待罪而已顾时踰两月天听犹髙臣自失血气竭形缩恐难生还会灾异乞以臣应之以回天意而便归骨实臣之愿候命至今臣心日益揺曵目日益昏花病日益在膏肓辗转局蹐将不知死所昨得吏部员外贺灿然掲请允放臣以全国体盖臣所深望而不可得者倘蒙皇上嘉纳尤臣之幸惟是掲内仍以挟权狥私责臣或偶未悉情实盖今岁考察之所以起纷纷议论者不过为一二台省而已当考察时虽部院商确实据各衙门开册与各掌印官公同裁定其考科臣例凭吏科预拟考各道御史臣不得辞内于永清臣久知之累纠多赃不首黜何以服各御史之应降者若以此为臣罪纵重罪臣以谢于永清臣亦甘之先是吏部堂属与臣衙门所见多合今执科臣侯庆逺之辞而反其意谓果半私则御史七员中有三四员皆私矣然耶否耶所指者谁耶吏部堂属俱在可质而槩以莫湏有三字罪臣耶臣向来不欲尽言今不免畧言以不如是恐国是终无时定耳故臣以此将去将死之身不忍竟黙黙不为我皇上粗陈梗槩以俟圣明徐察伏乞皇上蚤罢臣归以延残喘臣生当感颂皇上鸿恩死当效衔环之报于异世矣

　　总宪归田辞朝疏（乙巳六月）

　　臣蒙圣恩准臣致仕已经具疏陈谢臣谨钦遵于夲月十六日扶掖起程回籍縁病躯狼狈不能叩首阙庭展转彷徨战兢无地念臣宿疴増剧省过日深即今感髙厚之恩虽濡滞尚以为速从此在岩泉之逺即夣寐其曷敢忘盖草木欲报春晖而犬马亦知恋主如臣虽老岂物不如自度此生莫知为报惟祝万年之寿矢既野心更期五福之全永新天命臣无任感激瞻恋之至

　　温恭毅集巻六

　　●钦定四库全书

　　温恭毅集巻七

　　（明）温纯 撰

　　○序

　　大婚礼彚纪序

　　明兴大婚礼仅一再举以故典章阙畧即会典所载亦难尽据纯役本寺会今上举大婚盖茫焉拮据无所日与其僚寿光岳君麻城周君取故牍存者采酌而质以会典既三举六礼幸彬彬当上意然六礼正供费不过十一而其九则供事诸官役费耳盖从中出者多也独先是请行大司空以意办器■〈礻犬〉费且踰万金而用不及十三则以典章阙畧耳故今不可无此纪识之

　　孝经序

　　先王以孝治天下旧矣汉近古帝号率以孝称我明则以孝上号列后重化原也然孝之说详在孝经自宋执政定科制置孝经不用学士大夫始以为童习亡竒弁髦之矣子不云乎吾志在春秋行在孝经夫春秋法至严为乱臣贼子作也孝经则导之爱导之敬盖曰出于孝必入于法譬之狂澜既倒以春秋为提防而孝经乃其所导而归之海也经曰圣人因严以教敬因亲以教爱其所因者本也夫曰因则非强世曰本则非外铄我明于因与本之说而孝之心不油然生而世治吾不信也今上孝奉两宫以德教刑四海与虞舜周文同一辙纯奉命抚浙遵髙皇帝劝民御制为歌冀与民更新而日鳃鳃惧无能承德意万分一也会朱文学鸿彚诸家孝经付之梓梓成且布浙人士而太学以讲孝经请矣是孝治之会也若曰卑之无甚髙论犹驰骋郑卫之乡而曲终奏雅其谁听之谓圣化何文学不分经传不次章第则善说经之谈也

　　子史余珍序

　　自典籍兴世之儒纷纷耳目涂矣彼执德性说又徃徃絶闻见以为髙此与恶外物之心奚异焉夫安知山河大地莫非黄金前言徃行固蓄德君子所不废也夫不离闻见亦不落闻见吾儒者家鹄视而戸守之可矣愽士余君所集子史余珍诸伦物细及艺文祥异凡有禆世教者悉旁采别类成一家言而余又质以愽士君行固知兹集非徒躐闻见者之阶云先是余从燕邸见愽士君举止中度不轻吐一词及相与谈古今时事又凿凿可施行余业异之既愽士君抵吾庠又无不人人颂愽士君贤余既暏兹集乃知愽士君奋起儒林有以也兹集今且刻以传传则缘闻见以求德性者将有味乎其言矣

　　词致录序
</div>
    <div class="pagination">
<a href="温恭毅集_page6.html">上一页</a><span>...</span><a href="温恭毅集_page2.html">2</a><a href="温恭毅集_page3.html">3</a><a href="温恭毅集_page4.html">4</a><a href="温恭毅集_page5.html">5</a><a href="温恭毅集_page6.html">6</a><span class="current-page">7</span><a href="温恭毅集_page8.html">8</a><a href="温恭毅集_page9.html">9</a><a href="温恭毅集_page10.html">10</a><a href="温恭毅集_page11.html">11</a><a href="温恭毅集_page12.html">12</a><span>...</span><a href="温恭毅集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
