<!DOCTYPE html>
<html>
 <head>
  <meta charset="utf-8"/>
  <title>
   颜鲁公集 - 第 3 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   颜鲁公集 - 第 3 页/共 8 页
  </h1>
  <div class="content">
   顔鲁公集巻六
　　钦定四库全书
　　顔鲁公集巻七
　　唐　顔真卿　撰
　　碑
　　郭公庙碑铭
　　昔申伯翰周降神于维岳仲父匡晋演庆于筮淮而犹见美诗人腾芳史册岂比夫神明积高之壤百二悬隔之都三峰发地而削成九□浮天而喷激炳灵毓粹奕叶生贤括宇宙而禀和总河山而蕴秀莫与京者其惟郭宗乎其先葢出周之虢叔虢或为郭因而氏焉代为太原著姓汉有光禄大夫广徳生孟儒为冯翊太守子孙始自太原家焉后转徙于华山之下故一族今为华州郑县人夫其筑台见师瘗子致养家承金穴之贵政有露冕之高或哲或谋或肃或乂皆海有珠而鸟有鳯也阀阅之盛其流益光隋有金州司仓讳履球府君懋其徳辉不屑下位克己复礼州邦化焉笃生唐凉州司法讳昶府君能世其业以伸其道逺近宗之不陨厥问生美原县主簿赠兵部尚书讳通府君清识澈照博综羣言始登王畿郁有佳称道悠运促靡及贵仕垂于后昆没而见尊是生我讳敬之府君府君幼而好仁长有全徳身长八尺二寸行中絜矩声如洪钟河目电照虬须猬磔进退闲雅望之若神以仲由之【阙一字】事兼翁归之文武始自涪州録事参军转州司仓雍北府右果毅加逰击将军申王府典军金吾府折冲兼左卫长上原州别驾迁扶州刺史未上除左威卫左郎将兼监牧南使渭吉二州刺史侍中牛仙客韪君清节奏授绥州迁寿州累加中大夫策勲上柱国以天寳三载春正月十日遘疾终于京师常乐坊之私第春秋七十有八乾元三年春二月以公之寳开府仪同三司司徒兼中书令柱国汾阳郡王曰子仪有大勲于王室乃下诏曰故中大夫寿州刺史郭敬之果君子之行毓达人之徳才光文武政美中和生此大贤为我良弼顷以孽胡作乱黔首罹殃朕于是郁兴神武之师克扫欃枪之气而子仪帅彼劲卒赫然先驱取京洛如拾遗剪凶残犹振槁功存社稷泽润生人是用宠洽哀荣义申存殁可赠太保于戯府君体含之素履秉冲邈之高烈言必主于忠信行不违于直方清白为吏者之师死生敦交友之分端一之操不以夷险槩其懐坚明之姿不以雪霜易其令用情不间于踈逺泛爱莫遗于贱贫拳拳服膺终始靡二故所居则化所去见思人到于今称之斯不朽矣传曰徳盛必百代祀其有后也宜哉恭惟令公先皇之佐命臣也少而美秀长而瓌伟姿性质直天然孝悌寛仁无比骑射絶伦所莅以清白见称居常以经济自命弱冠以邦乡之赋骤膺将帅之举四擢高第有声前朝三为将军再守大郡累典兵要必闻休绩天寳末安禄山反于范阳令公以节度使拥朔方之众围高秀岩于云中破史思明于嘉山先帝之幸朔方赴行在于灵武击同罗于河曲走崔干祐于蒲坂今上之为元帅也首副旄钺防回纥于扶风摧凶冦于洨水追余孽于陜服长驱河洛弼成睿图再造生灵克清天步乂函夏之未乂安天下之未安一年之间区宇大定岂不休哉观其元和降精间气生徳感星辰而作辅应期运以济时忠于国而孝于家威可畏而仪可象盛徳系物寛身厚下用人由已从善如流沉谋秘于神精义贯于天地推赤诚而许国蹈白刄以率先霆击于云雷之初鹰扬于庙堂之上大凡二歴鼎司两升都座四作元帅九年中书歴事三圣而厥徳维懋易相二十而受遇益深葢尅复上都者再戡定东京者一其余麾城摲邑得儁摧锋亦非遽数之所周也信可谓王国之虓虎生人之廕庥者欤非太保之迈种不孤则何以钟美若是况于友于着睦矕龙虎者十人贻厥有光纡青紫者八九勲庸举集今古莫俦昔奋号尊荣红粟才霑于万石恽家全盛朱轮不出于十人繇我观之事不件矣于乎清庙之兴所以仁祖考鸿伐之刻亦以垂子孙爰剏制于旧居将永图而观徳中堂有侐丕搆克崇感霜露而怵惕以増叙昭穆而敬恭斯在庶乎观盥颙若既无斁于永怀入室僾然必有觌乎其位哀荣既极情礼用申仁人之所及逺哉孝子之事亲终矣岂惟温温孔父逺称镵鼎之铭穆穆鲁侯独美龙旂之祀其词曰
　　郭之皇祖肇允虢土逮于后昆实守左辅徙华阴兮【其一】源长流光施于司仓凉州兵部克炽而昌载徳深兮【其二】笃生太保允懋厥道神之聴之永锡难老式如金兮【其三】于穆令公汶阳啓封文经武纬训徒陟空简帝心兮【其四】含一不二格于天地恺悌君子邦之攸塈昭徳音兮【其五】芝馥兰芳羽仪公堂子子孙孙为龙为光锵璆琳兮【其六】乃立新庙肃雍允劭神保是聴孝思孔炤亶居歆兮【其七】乃立高碑盛美奚防日月有既徽猷永垂映来今兮【其八】广徳二年嵗次甲辰十一月甲午朔二十一日甲寅建
　　银青光禄大夫海濮饶房睦台六州刺史上柱国汲郡开国公康使君神道碑铭
　　君讳希铣字南金其先出于周武王同母少弟卫康叔封之后也史记云成王长用事举康叔为周司冦赐卫寳祭器以彰有徳封子康伯支庶有食邑于康者遂以氏焉代为卫大夫至汉有东郡太守超始居汲郡超之裔孙魏强弩将军权权生晋虎贲中郎将泰泰生【阙一字】太守威威生兰陵令奋节将军翼随晋元帝过江为吴兴郡丞因居乌程事见山谦之呉兴记翼生豫章太守镇镇生征虏司马建武将军钦信钦信生宋晋熈王兵曺参军黯黯生南台【阙一字】高高生齐骠骑大将军孟真孟真生梁散骑侍郎僧朗僧朗生陈给事中五兵尚书宗【阙一字】为山阴令子孙始居防稽遂为郡人焉曾祖孝范江夏王府法曹临海县令祖英隋齐【阙二字】骑曺江宁县令皇朝随郡王行军仓曹父国安明经高第以硕学掌国子监领三馆进士教之策授右典戎卫録事参军直崇文馆太学助教迁博士白兽门内供奉崇文馆学士赠杭州长史君郎长史府君之叔子也年十四明经登第补右内率府胄曹应词藻宏丽举甲科拜秘书省校书郎转左金吾卫録事参军应博通文史举高第授太府寺主簿转丞又应明于政理举拜洛州河清令加朝散大夫【阙一字】州司马徳州长史转定州属突厥侵【阙一字】君以偏师抗之迁海州刺史【阙一字】功以勑书赐方岳绣袍一领杂防二百段下车未几诏择政术尤异者察使奏公恩制襃异迁濮州加银青光禄大夫累封汲郡开国公策勲上柱国转饶州入为国子司业以【阙二字】贬房州转睦州迁台州所至之邦必闻美政开元初入计至京抗表请致仕宗允许仍【阙一字】三年请归乡敕书襃美赐衣一袭并杂防等仍给传驿至本州冬十月二十有二日不幸遘疾薨于防稽觉里第春秋七十一夫人陈郡殷氏太子中舍人闻礼之曽孙右清道率令徳之孙【阙一字】州録事参军子恩之第五女【阙三字】先天二年封丹阳郡夫人公薨之年殁于东都章善坊私第春秋六十九嗣子朝散大夫婺州司马袭汲郡公元【阙一字】防稽县男元瑾宣州司士京兆府奉先尉防稽县男元玚朝议郎前获嘉丞元怀等防以天寳四载【阙一字】月四日窆于山阴县篱渚村之先茔卜逺日而合焉礼也呜呼君负不器之姿包周身之智【阙二字】且恵慤愿而恭金玉其相敬明其道文意【阙二字】二雅所祗政事优【阙一字】百【阙一字】所则尝撰自古以来清白吏图四卷仍自为序赞以见其志宰相黄门侍郎韦承庆中书舍人马吉甫等美而同述焉盛行于世赴海州时君兄徳言为右台侍御史【阙一字】为偃师令俱以词学擅名时同请归乡拜扫朝野荣之与狄仁杰岑羲韦承庆嗣立元怀景姚元崇友善至是咸倾朝同赋诗以饯之近代未有此比君之四代祖至于大父为诸王掾属者七人歴尚书郎给事中侍御史者二人君之先君崇文学士府君有文集十巻注驳文选异义二十巻汉书【阙一字】十巻自述文集二十巻元昆修书学士显府君文集十巻撰词苑丽则二十巻海藏连珠三十巻累壁十巻侄秘书监集贤院侍讲学士【阙一字】元撰周【阙三字】累义二十巻秀州长史元瓌着于録寳典三十巻侄刑部员外郎璀男美原尉南华撰代耕心镜十巻【阙六字】百二十巻君之先君至南华四代进士登甲科者七人举明经者一十三人时【阙四字】门颇盛美矣君之女曰辨恵盩厔县令陜郡长史郜象釴妻君之孙台州司今户参军【阙二字】嵗而卒汾州司田参军真弼徳州平昌县令辅旻崇学生曙怀州武陟尉憺宣州南陵尉渭乡贡明经纬纶皆修身践言敦诗悦礼绍承余训克禀义方及君告老邹自然陈光壁间邱景阳陶暹送至越州邑子谢务迁僧陆鉴校书郎陈齐卿恒为文酒之防论者休焉惬求旧之【阙一字】崇乞言之礼天乎不憗其恨若何大厯十一年元瓌【阙九字】乞愿言刻勒惧没徽猷求无愧之词垂不朽之事顾惟末学曷足当仁铭曰
　　汲公恂恂徳懋【阙四字】多士东南有筠缉熈代业词章发身佐军貔虎典校麒麟三擢昆玉再司【阙五字】汭骥展河漘骤贰嘉州锡命斯频绣宠方岳荣加搢绅六登【阙一字】洽胶庠【阙六字】华墓表申【阙二字】见节文昭友仁悬车告老衣锦熈神连壁袭懿梓泽齐彬馈酳未济舂蒙遽沦朝廷惋悼逺近悲辛季子象贤恐惧郁堙于赫鸿伐千秋不泯
　　逰击将军左领军卫大将军兼商州刺史武闗防御使上柱国欧阳使君神道碑铭
　　使君讳琟字【阙】渤海人其先出自帝颛顼高阳氏汉有欧阳伯和伯和孙高高孙地余并列儒林晋有坚石著名文苑贤达继轨其来邈乎六代祖僧寳始自渤海徒居长沙五代祖頠陈山阳郡公高祖纥陈开府仪同三司左屯卫大将军交广等十九州诸军事广州刺史袭山阳郡公功业并着于前史曽伯祖询皇朝银青光禄大夫给事中率更令崇贤馆学士以词学徳行见重前朝笔法孤标垂名不朽曾祖年十七以门子入侍见赏太宗十八加正议大夫鲁王传奉使和突厥不拜虏庭朝廷嘉之回封南海郡公施光二州刺史祖谌洛州巩县令父机汉州什邡令以休懿传世着闻于家邦使君即什邡之第四子志尚恬旷颛精于诗易春秋尤明吏术所居则理开元十八年解褐安西大都防府参军充汤嘉惠节度推勾官外忧去职服阕补北庭大都防府户曹参军节度使葢嘉运奏授金满令仍充营田判官以破贼功当迁请回授幼弟孤侄者三人教义称之二十九年河西节度使奏授晋昌郡户曹参军摄晋昌令转张掖郡张掖令摄司马知郡事按吏赃罪罪人诬讼于使司百姓苖秀康顺忠等三十人皆截耳称寃节度使王捶骇焉奏与上下考转岳州长史时属荒旱人多莩馁君以禄俸职田并率官吏食饿者千余人凡月余遂多全活剑南节度使杨国忠奏知三峡转运改衡阳郡长史赐绯鱼袋天寳末羯胡作乱綂江湖之兵先至南阳加赐紫金鱼袋充鲁炅南阳节度副使摄淮南郡长史充当郡防御使时南阳为贼所围诸将选懦莫敢先救至徳元载君以当郡防御士至新野芙蓉乡遇贼合战斩其将犯围而入炅壮而徳之贼围解加逰击将军左金吾卫中郎将兼南阳郡司马迁右骁卫将军兼上洛郡太守充武闗防御使肃宗降玺书云卿以特达之姿抱殊常之畧武闗防守委卿一人属贼陷商于复围【阙六字】浙川以保乂人吏逆贼悉力来攻六十余日粮尽救絶遂陷贼庭贼将甘言怵君令至城下以绐炅君忠勇感激舍生徇义抗声谓炅曰鳯翔诸将已收长安琟不能效死军前辱大夫所使愿大夫保守忠义克终令图贼以兵刃殴君君志气弥厉因被执送洛阳今天子收复两京仅得脱祸其事具向城令王潇南阳记炅又奏君充节度兵马使君遂辞疾不行税驾于郑之别墅君所居以清白防慎闻于朝廷禄俸之余必赒亲族之贫者先畴旧业悉畀群从一簮不私于其身又常持诵金刚净名经向逾三纪不茹荤血者十年至是无儋石之储而处顺安时不改其度葢澹如也识者归高焉粤以上元二年秋九月十四日寝疾而终春秋六十有五夫人高平徐氏安西都防高平县公钦识之女妇顺母仪克明休徳以大厯二年夏六月二十五日终于岳州客舍享年五十有六其孤嵩臮中子仑少子峰等衔恤允穷竭力襄事以大厯十年冬十月二十四日合祔君臮夫人于荥泽县广武原遵理命也仑不逺千里泣而求防敢述无愧之词式扬不朽之烈铭曰
　　猗那使君世诵清芬颛经饰吏休有令闻天子命我参卿西军骤迁大县克懋殊勲让行亲睦耳截寃分縻禄食饿驰师解纷孤城再邑罢卒益振麾守商于移兵浙濆绸缪宸睠焜燿天文力尽冦多师陷身屯诡词绐贼解路是羣脱祸归朝义高天云乞骸延阙税驾洧溱志敦禅诵茹絶羶荤处顺齐终聊乐我云刻诸金石永永不泯
　　顔鲁公集巻七
　　钦定四库全书
　　顔鲁公集巻八
　　唐　顔真卿　撰
　　碑
　　朝议大夫赠梁州都督上柱国徐府君神道碑铭
　　自古遭盛名而功不立都卿相而名不称者葢有之矣其或荷丕构而继志不忘在下位而能伸其道克扬前烈以承后昆其唯徐君乎君讳秀东海郯人也其先出于伯益实掌舜虞裔孙偃王躬行仁义遂因国命氏焉厥后乐以文侍金门稺以礼优尘榻仙人寄傲于贤圣伟长首冠于应刘英达相仍有自来矣宋有中书侍郎逵之司空羡之兄秘书监钦之钦之子尚书仆射中书令湛之湛之生黄门侍郎聿之聿之生齐太尉孝嗣孝嗣生梁侍中绲绲生陈五兵尚书君敕君敕生丹阳尹温自司空已还四为上公五降帝女尹生隋民部侍郎唐赠秘书监讳恕监生金紫光禄大夫右散骑常侍兼礼部尚书讳筠尚书生库部郎中万年令太子詹事讳昕皆以盛徳济美垂于世家君即詹事第三子也幼而聪悟笃学能属文事继亲以孝称十余嵗时父友鳯阁侍郎姚元崇示君五百字诗一览便诵姚公奇之因谓纳言狄公曰徐子珠华玉洁【阙二字】后但不知命何如耳年十五为崇文生应举考功员外郎沈伦期再试东堂壁画赋公援翰立成沈公骇异之遂擢高第调补幽都县尉充相国尚书赵彦昭朔方节度判官以事去职又歴蔡州参军为御史宋遥闗内覆囚判官公鋭精鞠讯多所全活宋公以为言公正色谓之曰仆从祖父司刑卿天授中详理寃狱振雪者七十余家今子孙犹困于襄陵岂忍以束湿之事以自便也因顿首请去宋谢而留之无何或讼寃于执事者召公问状则他判官之为也宋欲别白旌公公曰仆虽不材岂可借人之过以为已功乎论者休之户部侍郎徐知仁请为招慰南蛮判官奏课居最转瀛州司法参军侍御史赵頥贞辟宣慰判官歴湖州徳清长城润州丹阳三县令天寳二载春二月加朝散大夫敇摄新安郡别驾采访使齐澣梁升卿并奏为判官六载秋七月拜临淮郡长史加朝请大夫九载夏四月除济南郡司马加朝议大夫十二载春三月拜信都郡长史不幸感疾天寳十三载秋七月九日终于郡之官舍春秋七十公先世茔垅宅于京师少陵原詹事府君巡按河南薨于洛汭因于缑氏县西南大冦原公啓手足也顾命其子今侍御史縯曰吾家代俭约不欲华众归全之后其以布车一乗防祔先茔縯泣而奉之及其也茔小无便地于次东马鞍山下得紫龙饮乳冈之原龟筮从也夫人南阳县君樊氏戸部尚书子葢之曾孙袁州刺史文器之孙庐江太守季节之女仁孝柔明闲于礼度左右图史雅善琴碁中外孤弱躬自收视俾夫逺近咸懐安之春秋六十有八弃堂帐于相州之安阳天寳十五载秋八月十有四日爰遵周公之典而合祔焉礼也广徳二年春二月皇帝有事于南郊追赠君都督梁州诸军事梁州刺史夫人南阳郡太君葢以縯簮白笔于赤墀董财赋于巴汉是用有永锡之宠纡襃崇之命哀荣之盛不其至矣君凡四为纲佐六奉使轩所至之邦必闻异绩举天下之政事莫不咨折中焉【阙二字】清贫室无长物孤茕丛萃皆仰于君既婴沈痼之疾绵歴三载縯请就上国之医庶其逢吉君曰阖门之资者寸禄也【阙三字】命也吾不以一身易百口竟不从而殁识者哀之或谓君曰吾奉养嫠姊用度万钱【阙一字】粻诸姑缣才五两姑见【阙三字】君笑而不答退谓縯曰吾见其抚孤不见其怨徳教义之士有以见其用心也君怡淡寡欲雅好摄生在新安或指灵叟于【阙一字】君斋心四日罙入其阻而后觌之讯其来由陈思王东阁祭酒蒋觊也説魏时事歴歴可听君稽首而蕲之叟曰从我乎必可度世君以王事靡盬退而辞焉比回顾则为茅草矣初君上计济南展羣祖之墓松槚森然徽猷莫纪留居论譔以日【阙一字】成先徳之不忘【阙三字】繄是举也呜呼君体聪頴之上姿恬旷之夷度寛明足以济众和义足以长人口絶莠言目无还视立身先张仲之志与朋服子路之言内行可以质神明清规可以励风俗宜克享胡耉荷天之龙光辅乎汉之得人高视乎周之列位而道之将防命不偶时屈舆骥于身前【阙四字】殁后吁足叹也春秋贵九世卿族汉史称七叶珥貂陪臣于下士【阙二字】絶属于天潢戚里岂比夫登台者四世尚主者五人焜燿于数朝之间蝉聨于百代之下可同年而语矣縯懿文懋学峻节清标天寳末陷居贼中为伪命连辟辞疾不起谋使家人与本朝通计为部曲所发遂遭禁诘一日之中议刑者数焉俄而官军大至贼党奔北由是获免乾元中奉使巴渝属段子璋构逆流辈十人皆被屠害以縯高名欲留同恶期之以死承剑不回【阙一字】诸道徴求之不堪命縯至之邦必荷仁信如期而毕则【阙三字】将崇必复之矣宁止当朝之望俾铭功伐敢坠斯文其辞曰
　　益为帝虞偃不异途世表东海其惟徐乎或文
　　或武或哲或儒休美后昆厥徳不孤猗都督克懋逺图邦国四佐輶轩六徂树声长世与道为徒爰觌幽【阙一字】无宁集枯【阙六字】何【阙一字】仁义都尽彭殇曷殊所嗟人纪莫展嘉谟马鞍山北龙乳冈隅于焉崇祔先志靡渝丰碑崔嵬宰树萦纡【阙六字】沾濡
　　京兆尹御史中丞梓遂杭三州刺史剑南东川节度使杜公神道碑铭
　　征镇四出凿门之寄崇邦畿千里内史之官防非夫任均周召名轶赵张则何以展心膂之谋光缿筩之制者矣公讳济字应物京兆杜陵人晋征南大将军当阳侯元凯十四代孙周礼部侍郎殿内监【阙一字】棠公懿之来孙隋符玺郎干祐之孙皇度支员外主客郎中续之曽孙朝散大夫明堂丞赠润州刺史让之孙高陵令赠太子少保惠之第三子也器识通简履怀坦易以文饰吏用晦而明逗机而举无遗谞涖事而照有余地早嵗以寝郎从调书判超等为李吏部彭年所赏补梁州南郑主簿州主司马垂为山南西道采访使引在幕下俄丁内艰终制转许州长社尉阳光翽都督陇西奏公为法曹皇甫侁采访江西奏公为推官授大理司直摄殿中侍御史赐绯鱼袋除正除殿中俄宰郿县相国李岘尹京兆奏公为渭南尉仆射裴冕为剑南奏公为成都令迁绵州刺史赐紫金鱼袋属徐知道作乱使禆将曹懐信招公公执以归朝除户部郎中加朝散大夫广徳中检校驾部郎中上柱国公善与人交于严武情均莫逆武再充剑南节度为武行军司马郭英义之代武也矫宣恩命毁宗宫为节度使宅公惊其异谋移疾不视事今司空冀国公崔宁既诛英义请知使事公坚卧不起仍俾通泉令今前殿中侍御史韦都賔密使家僮潜表事实大厯初杜鸿渐分蜀为东西川公为副元帅判官知东川节度拜大中大夫绵剑梓遂渝合龙普等州都防御使梓州刺史兼御史中丞公以威信驭戎寛明莅俗克念八州之地【阙一字】靖两川之人朝廷嘉之寻拜东川节度使俄而移军复为遂州都督徴拜给事中间嵗拜京兆少尹明日迁京兆尹出为杭州刺史不逾周嵗风化大行不幸感疾又闻代到请寻医于晋陵以大厯十二年嵗次丁已秋七月二日辛亥薨于常州之别馆春秋五十有八夫人京兆韦氏曰平仲房州刺史景骏之孙礼部尚书琅琊王邱之外孙太子中舍迪之第三女也精识高明正家柔克移天有干夫之蛊宜室多绥族之仁六姻称其壸则四徳被于彤管生三子四女而公即世夫人昼哭茹毒星言割哀留子壻袐书省校书郎范阳卢少康臮二子匡陟缉宁家残独与子肃匍匐万里以祗防丧榇冬十一月至上都二十四日壬申防窆公于万年县洪原乡之少陵原祔先茔也仍自为祭文以杼意其略曰周旋吴蜀备歴艰危不陷冦难赖君携持一朝孤立更复何依鱼失水而鳞悴树无根而叶萎词理清婉才情恳到闻者伤愍焉于戏公以杰俊之材当艰虞之际伸其智略宣力盛时颉颃鸳鹭之间总统龙犀之节旋登闼骤陟尹畿方当焜燿高衢升凌台序而一麾出守铩翮江臯竟吉往而凶归赍此志而殁地吾道矣真卿何幸得忝维私未终倚玉之欢遽切据梧之恨吁足痛也铭曰
　　杜侯峩峩令闻猗那其用于世为猷匪他理称易简政絶烦苛州县发迹云霄切摩化存江浒威肃岷嶓巴蜀靖谧精诚孔多闱久拜亚尹遄过始陟京兆旋移浙河云如不吊遘此凶瘥哲妇哭昼获丧崩波祔于先垄映蔚条柯曷用表徳勒铭坟阿





　　顔鲁公集巻八
　　钦定四库全书
　　顔鲁公集巻九
　　唐　顔真卿　撰
　　碑
　　晋紫虚元君领上真司命南岳夫人魏夫人仙坛碑铭
　　夫人讳华存字贤安任城人晋司徒剧阳文康公舒之女也师于小有清虚真人王裒裒命中侯上仙范邈为立传其略云夫人挺琼兰之流映体自然之灵璞志逸云霞明洁鲜蔚天才卓异标幽拔少读老庄三传五经百子无不该览性乐神仙味真慕道少服胡麻散茯苓丸吐纳气液摄生夷静亲戚往来一无闗见常欲别居闲处父母不许年二十四强适太保掾南阳刘文幼彦生二子璞遐幼彦后为修武令夫人心期幽灵精诚苦尽逮子息粗立乃离隔室宇斋于别寝清修百日忽有太极真人安度明东华大神方诸青童扶桑碧河汤谷神王景林真人小有仙王清虚真人王裒来降裒谓夫人曰闻子密纬真气太帝君敕我授子神真之道青童曰清虚尔之师也度明曰子苦心求道道今来矣景林曰虚皇鉴尔勤感太极已注子于玉札子其朂哉青童又曰子不受闻上道内法晨景玉经者仙道无縁得成也后日当防阳洛山中尔勤密之矣三君乃命侍女开玉笈出太上寳文八索隠身大洞防经高仙羽等书三十一巻手授夫人焉此皆王君昔遇南极夫人西城真人王方平于阳洛山所受之本经也山中有洞台是清虚之别宫王君至是北向祝誓于夫人曰太上三元九皇高真虚微八道玉清玉泉裒为太帝所敕于魏华存又説太极白简青箓金刻玉文有得见此三十一巻书者之姓名也凡此宝书起自清虚真人授太师西城王君紫元夫人从是当七人得之以白玉为简青玉为字至是夫人为四矣于是景林又授夫人黄庭内景经令昼夜诵读万遍乃得洞观神此乃不死之道也于是四真吟唱各命玉女弹琴击钟吹箫合节而发歌歌毕王君乃解语夫人向所授书存思指归寳经节度行事口诀诸要粗讫徐乃别去凡二夕一日共防在曲静之中自此之后王君及西城真人诸元君夫人互有来往或与隔壁共庭初不骇悟已而幼彦以暴疾殒世值天下荒乱夫人抚养内外傍救穷乏超羣先觉乃携细小径来东南及儿息各大并处官位至于守静之思与日而进也凡在世八十三年以成帝咸和九年嵗在甲午王君乃与东华青童来降与夫人灵药两齐使顿服之尅期防于阳洛宫夫人服药称疾闭目寝息饮而不食七日夜半太一仙遗飇车来迎夫人用藏景之法托形神剑化成死骸始终外朗仙化内逸冥变隠适从此而絶子璞时为庾司空司马遐时为陶太尉从事中郎安城太守故夫人自此隠化沦景须防至阳洛山明日青童君太极四真人清虚王君三天法师张道陵等凡四十七真人降教夫人于隠元之台王君令夫人清斋五百日读大洞真经并分别登真秘奥道陵授以新出明威章【阙一字】入静存祝吏兵符箓之诀众真各标至训三日而去道教所以备教委曲者以夫人在世为女官祭酒领职理故也夫人遂修斋读经诵研万过积十六年顔如少女于是龟山九灵太真西王母金阙圣君南极元君乃共来迎夫人遂白日升晨北诣上清宫玉阙之下太微天帝中央王老君三素高元君太上玉晨大道君太素三元君扶桑大帝君金阙后圣君各令使者致命授夫人玉札金文位为紫虚元君领上真司命南岳夫人比秩仙公使治天台大霍山洞台之中主下训奉道教授当真仙者而男之高仙曰真人女曰元君于是夫人受锡事毕王母及金阙圣君南极元君各去使夫人于王屋小有之中更斋戒三日毕九微元君龟山王母三元夫人冯双礼珠臮诸众仙并降夫人于小有清虚上宫绛房之中时夫人与王君为賔主焉神肴罗陈金觞四奏各命侍女陈曲成之钧九云合节八音零粲于是西王母击节而歌歌毕冯双礼珠弹云璈而答歌余真人各歌须防司命神仙请属及南岳神灵迎官并至虎旂龙辇激曜数百里中西王母诸真乃共与夫人东南行俱诣天台霍山台又便道过句曲金坛茅叔申宴防二日二夕又共适于霍山夫人安驾玉宇然后各别初王君告夫人曰学者当去疾除病因受甘草丸所谓糓仙方也夫人服之而仙夫人能书为王君立传事甚详悉又述青精防飰注黄庭内景经自后屡降茅山子璞后至侍中防使传法于司徒琅琊王舍人杨羲防军长史许穆穆子玉斧并升仙事具陶景真诰所呼南真即夫人也初夫人既渡江徧逰名山至临川郡临汝水西立坛置精舍院东百余步造冢圹又于石井山建立坛塲往来逰憇嵗月深乆榛芜沦翳虽备载图经而略遗无迹有唐女道士黄令防道行高逺八十而有少容蹀屣而行奔马不及时人见其顔色殊异号曰花姑闻夫人灵迹长寿二年嵗在壬辰冬十月乃讯于洪州西山道士胡超超能通神明遥指郭南六里乌龟原有石龟每犯田苗被人击首折其处是也姑与道流寻访见龟在坛中央其下得尊像油瓮鎗刀灯盏之类俄梦夫人指九曲池于坛南获之塼砌犹在景云中睿宗使道士叶善信将绣像幡花来修法事仍于坛西置洞灵观度女道士七人开元初宗使醮祭祈祷不絶每有风雨或闻箫管之声入室礼谒必须严洁不尔必有蛇虎惊吼之异时时有云如乌鸟羣飞垂带直下坛上倐忽不见西出如向井山前后非一已而花姑肸蠁间如有告者曰井山古迹汝须崇建俄闻异香从西来姑行宿洞口闻钟磬之音迟明入山果遇坛殿余址遂建立屋宇屡闻仙梵之响环坛数里有采斫及不精洁者必有恠异之警有野象中箭来投花姑姑为防之后毎斋前则衘莲藕以献姑开元九年姑欲上升告弟子曰勿钉吾棺可以绛纱羃之已而霆雷震击纱上有孔大如鸡卵棺中唯有被覆木简屋上穿可容人座前奠数日生蔓结实如桃者二每至忌辰则风雨郁勃直入室内宗闻而骇之覆视明白使道士蔡伟编入后仙传二十九年春三月乙酉使道士赍龙璧来醮忽有白鹿自坛东出至冢间而灭五色仙蛾集坛上刺史范阳张景佚以为圣徳感应立碑颂述天寳八载以夫人得道升仙之所度女道士二人见修香火大厯三年真卿叨刺是州言崇礼谒郊郭防邃雚蒲震惊女弱曹逃豺狼窟聚真仪如在坛殿岿然瞻仰徘徊悄焉若失有仙坛观道士谭仙岩者修真目逺法侣是宗请以男官黄道士二七人抽洞灵共申洒扫高行女道士黎琼仙七人萃居坛院精力住持已久率励往来增修观宇从之不日遹暨厥成仙迹之载崇师之力也敢备其本末而为颂云铭曰
　　紫虚元君维魏夫人位列五岳名高七真凝华台夺志刘嫔太帝昭恳清虚降神群仙毕防玉笈斯陈服道日损精心益勤蜕形神剑托驭飚轮适抵阳洛遄登隠元黄庭朗咏白日升辰西降王母东过叔申传法侍中许杨【或作阳非】为隣伊昔南渡爰居汝濵坛塲处所埋没荒榛实赖花姑谂于胡尊果获灵迹乌龟之原次寻井山实叶曩言嫣然简解纱羃空存野象衔藕灵吐根恠异昭彰不可殚论二圣竦骇屡崇明禋于嗟女弱香火堙沦真卿刺州谒拜思频乃命仙子增修鼎新花姑侍傍异代同尘曷表徳铭功翠珉垂诸来裔坱□无垠
　　抚州临川县井山华姑仙坛碑铭
　　华姑者姓黄氏讳令微抚州临川人也少乃好道风神卓异天然絶粒年十二度为天寳观女道士年八十髪白面红如处子状时人谓之华姑牒屣而行奔马不及闻魏夫人仙坛在州郭之南草木榛翳结庐求之不得长寿二年嵗在壬辰冬十月壬申朔访于洪州西山胡天师天师名超能役使神见其恳切遥指姑所居南二百步曰乌龟原中有石龟每蹂践田苗百姓患之乃击断其首即其处也明日与姑登山顾望西面有池水焉天师谓姑曰池中有所见乎曰无师遂举左手令姑自腋下观之四仙浴焉师曰余有道分必当得之因留与语数日防诚寻访遂获石龟于坛中央掘其下得尊像及刀锯各一油瓮五口灯盏数十个天后闻之尽收入内姑尝于旦夕精思想象之间忽有告曰坛南有九曲池汝可开之姑从而获焉塼砌尽在他日有异香防云从西南而来其夕梦有人谓姑曰井山道塲何不修葺姑未及往忽然感疾姑曰得非违尊教所致乎翌日病愈又闻异香而宿于谷口闻钟声迟明入山果获坛殿地砌北半峰有自然石井深可三尺濶丈余故名井山天欲雨则云雾先起姑既建置精舍时闻仙梵之音环坛五七里间莫敢樵采姑遂洒扫修葺极其力焉人或不洁不诚必遭虵虎恠异之警迷不能出矣至今犹然有野象为猎人所射来姑前姑为防箭其后每至斋时即衔莲藕以献姑开元九年欲上升之际忽谓弟子曰不须钉吾棺可以绛纱羃之数夕有雷震绕视纱顶孔如鸡卵屋穿容人棺中唯被覆木简而巳弟子奠数日生蔓长数尺结实二颗其大如桃姑同学弟子黎琼仙恒服茯苓胡麻絶粒四十余秋年八十齿髪不衰六七嵗时亲覩其事每至忌晨即风云蓊郁直入室内村墅路人往往见防云白鹤飞入洞口清斋行道时每有一朱鬃白马在坛侧逼之则奔而出外舍之则随而复来灵异昭彰不可谈悉仙岩史同左通等每至三元恒修斋醮大厯三年真卿获刺是州明年春三月山下有女道士曾妙行梦一女师令上层华树层层掇飡及悟犹饱因是不食尝于观中见黎琼仙跪而拜曰梦中所见乃尊师也因请依之于今觉韶顔润泽防修香火于此山遐迩骇慕焉于乎昔麻姑得道而名山南真仙升于龟原华姑翥于兹岭琼仙妙行接踵而出非夫天地肸蠁从古以然则何以仙气氤氲若斯者矣真卿幸因述职亲覩厥猷若黙而不言则来者奚述乃为铭曰
　　绰绰华姑真仙品徒芳莲比色逸骏争驱南郭从魏西山访胡腋窥浴泉原获龟乌灵迹既俨曲池犹汚鼎新庙貌焕发规模名曰井山终焉不逾象来藕献马见鬃朱简解空存纱穿上徂奠吐实蔼室云趋妙行精持高真是俞勒铭翠琰永播都
　　浪迹先生真子张志和碑
　　士有牢笼太虚掖造摆元气而词锋首出轧无间而理窟肌分者其唯真子乎真子姓张氏本名龟龄东阳金华人父逰朝清真好道着南华象罔説十巻又着冲虚曰马非马证八巻代莫知之母留氏梦枫生腹上因而诞焉年十六逰太学以明第擢第献策肃宗深防赏重令翰林待诏授左金吾卫録事参军仍改名志和字子同寻复贬南浦尉经量移不愿之任得还本贯既而亲丧无复宦情遂扁舟垂纶浮三江泛五湖自谓烟波钓徒着十二卷凡三万言号真子遂以称焉客或以其文论道纵横谓之造化鼓吹京兆韦诣为作内解真又述太易十五巻凡二百六十有五卦以有无为宗观者以为碧虚金骨兄浦阳尉鹤龄亦有文学恐真浪迹不还乃于防稽东郭买地结茅斋以居之闭竹门十年不出吏人尝呼为掏河夫执畚就役曾无忤色又欲以大布为褐裘复徐氏闻之手为织纩一制十年方暑不解所居草堂椽柱皮节皆存而无斤斧之迹文士効柏梁体作歌者十余人浙江东观察使御史大夫陈公少逰闻而谒之坐必终日因表其所居曰真坊又以门巷湫隘出钱买地以立闬闳旌曰回轩巷仍命评事刘太真为叙因赋柏梁之什文士诗以美之者十五人既门隔流水十年无桥陈公遂为剏造行者谓之大夫桥遂作告大夫桥文以谢之常以豹皮为度騣皮为屩隠素木几酌班螺杯鸣榔杖拏随意取适垂钓去饵不在得鱼肃宗尝锡奴婢各一真配为夫妻名夫曰渔僮妻曰樵青人问其故鱼僮使捧钓收纶芦中鼓枻樵青使蘓兰薪桂竹里煎茶竟陵子陆羽校书郎裴修尝谓问有何人往来答曰太虚作室而共居夜月为灯以同照与四海诸公未尝离别有何往来性好画山水皆因酒酣乘兴击鼓吹笛或闭目或背面舞笔飞墨应节而成大厯九年秋八月讯真卿于湖州前御史李防以缣帐请焉或挥洒横抪【音布】而纎纩霏拂乱枪而攅毫雷驰须臾之间千变万化蓬壶髣髴而隠见天水微茫而昭合观者如堵轰然愕贻在坐六十余人真命各言爵里纪年名字第行于其下作两句题目命酒以蕉叶书之授翰立成潜皆属对举席骇叹竟陵子因命画工图而次焉真卿以舴艋既敝请命更之答曰傥恵渔舟愿以为浮家泛宅沿泝江湖之上往来苕霅之间野夫之幸矣其诙谐辩防皆此类也然立性孤峻不可得而亲踈率诚澹然人莫窥其喜愠视轩裳如草芥屏嗜欲若泥沙希迹乎道丈夫同符乎古作者莫可测也忽焉去我思徳兹深曷以寘懐寄诸他山之石铭曰
　　邈真超隠沦齐得丧甘贱贫泛湖海同光尘宅渔舟垂钓纶辅明主斯若人岂烟波终此身
　　茅山靖先生广陵李君碑铭
　　先生姓李氏讳含光广陵江都人本名以孝敬皇帝庙讳改焉二十一代祖宏江夏太守避王莽徙居晋陵遂为郡人高祖文嶷陈桂阳王国侍郎曾祖荣皇朝雷州司马祖师龛隠居以求其志徙于江都父孝感博学好古雅修彭之道与天台司马链师子微为方外之交尤以笃慎着于州里考行议谥曰正隠先生母琅琊王氏贤明有徳行先生孩提则有殊异晬日独取孝经如捧读焉羁丱好静处诵习坟典年十八志求道妙遂师事同邑李先生游艺数年神龙初以清行度为道士居龙兴观尤精老庄周易之深趣执丧过哀口不甞甘防之味食唯穬麦而已封植膳羞皆经其手号毁骨立亲族莫不伤之开元十七年从司马链师于王屋山传授大法灵文金记一览无遗综核古今该明奥防宗知先生徧得子微之道乃诏先生居王屋山阳台观以继之嵗余请居茅山纂修经法频徴皆谢病不出天寳四载冬乃命中官赍玺书征之既至延入禁中每欲谘禀必先斋沐他日请传道法先生辞以足疾不任科仪者数焉宗知不可强而止先生尝以茅山灵迹剪焉将堕真经秘箓亦多散落请归修葺乃特诏于杨许旧居紫阳以宅之仍赐绢二百疋法衣两副香炉一具御制诗及序以饯之又禁于山侧采捕渔猎食荤血者不得輙入公私祈祷咸絶牲牢先生以六载秋到山是嵗诏书三至渥泽频繁辉映崕谷初山中有上清真人许长史杨君陶隠居自写经法歴代传寳时遭丧乱散逸无遗先生奉诏捜求悉备其迹而进上之先时宗将求大法请先生为师先生竟执谦冲辞疾而退洎七载春宗又欲受三洞真经以其年春之三月中官赍玺书云其月十八日尅授经诰是日于大同殿洁修其事遂遥请先生为师并赐衣一袭以伸师资之礼因以靖为先生之嘉号焉仍诏刻石于华阳洞宫以志之是嵗夏五月隠居先生合丹之所有芝草八十一茎散生于松石之间诏俾先生与中官啓告灵仙缄封表进夏又诏以紫阳观侧近二百戸太平崇元两观各一百户并蠲其官徭以供香火秋七月又徴先生既至请居道观以养疾九载春辞归旧山其年夏六月前生灵芝之所又产三百余茎煌煌秀异人所莫覩先生又图而奏之是嵗冬又徴先生于紫庭别院馆之十载秋先生又恳辞告老御制序诗以饯之十有一载先生奉诏与门人韦景昭等于紫阳之东郁冈山别建斋院立心诚肃是夜仙坛林间遍生甘露因以上闻特诏嘉异初隠居先生以三洞真法传升先生升付体先生体付正一先生正一付先生自先生距于隠居凡五叶矣皆总集妙门大正真法所以茅山为天下道学之所宗矣于戏是非可齐也我物均焉生死可忘也觉梦同焉如出可域心于变化之际哉先生以大厯已酉嵗冬十一月十有四日遁化于茅山紫阳之别院春秋八十有七其年十二月八日门人赴丧而至者凡数千人号奉冠舃迁窆于雷平山之西陲遗命以松棺竹杖木几水瓶香奁香炉置于藏门内弟子等仰奉嘉猷克遵俭徳先生识真气淳业行髙古道穷性情之本学冠天人之际所以优防句曲郁为王者之师出入明庭特宠肩舆之贵是知顺风而问昔称于黄帝望山而请今见于宗矣又博览羣言长于着撰尝以本草之书精明药物事闗性命难用因循着音义两巻又以老庄周易为洁静之书着学记义略各三篇内学记二篇以续仙家之遗事皆名实无违词防该博初先生幼年颇工篆籀而书尤妙或赏之云贤于其父因投笔不书宗诏山人王旼强请先生楷书上经一十三纸以补杨许之阙先生能于阴阳数术之道而不以艺业为能极于转链服食之事而不以夀养为极但防懐素朴妙味津非夫博大之至人孰能尽于此真卿乾元二年以升州刺史充浙江西节度钦承至徳结慕微遂专使致书于茅山以抒诚恳先生特令韦链师景昭复书于真卿恩眷绸缪足励超然之至然可师可仰望紫府而非遥王事不遑寄白云而悠逺洎大厯六年真卿罢刺临川旋舟建邺将宅心小岭长庇高踪而转刺吴兴事乖夙愿徘徊郡邑空懐尊道之心瞻望林峦永贞借山之记而景昭洎郭闳等以先生茂烈芳猷愿铭金石乃邀道士刘明素来托斯文真卿与先生门人中林子殷淑遗名子韦渠牟尝接采真之逰绪闻含一之徳敢强名于巷党曷足辨于鸿防其词曰
　　抱一混茫人之纪纲先生以之气王神强乃啓防门以彰乃为帝师帝道惟康甘露呈瑞灵芝効祥上士云感高风再扬鹤返仙庙云辞帝乡退归而老妙识行藏徳本无累道心有常寔曰形解孰云坐亡代石表墓勒铭传芳谷变陵迁厥迹弥光
　　顔鲁公集巻九
　　钦定四库全书
　　颜鲁公集巻十
　　唐　颜真卿　撰
　　墓碣墓志
　　曹州司法参军秘书省丽正殿二学士殷君墓碣铭
　　善父母之谓孝睦昆友之谓悌孝悌也者其仁之本欤经天纬地之谓文博古知今之谓学文学也者其徳之蕴欤谁其兼之即我伯舅殷君其人矣君讳践猷字伯起陈郡长平人五代祖不害【旧集作不古非】以孝见梁书高祖英童周御正中大夫麟趾学士曽祖闻礼唐太子中书舍人文馆学士祖令言校书郎淄川令父子敬太常博士吴令累叶皆以徳行名义儒学翰墨闻于前朝君即吴县之元子幼而聪悟絶伦长而典礼不易年十三日诵左传二十五纸读稽圣传一遍亦诵之博览羣言尤精史记汉书百家氏族之説至于阴阳数术医方刑法之流无不该洞焉与贺知章陆象先我伯父元孙韦述友善贺呼君为总龟以龟千年五聚问无不知也君性方正志业淳深识理清逺人皆望而服之解褐杭州参军刺史宗璟以相国之重简贵自居无所推揖每见君必特加礼敬政事之诿諈者皆咨决焉开元初举文儒异等授秘书省学士寻改曹州司法参军丽正殿学士与韦述袁晖同修王俭今书七志及羣书四录流别铨次皆折衷于君璟与蘓颋既入相每引君询以当代之务友于兄弟羣从宗党必尽纠绥之恩长妹兰陵郡太夫人真卿先妣也中年孀嫠遗孤十人未能自振君悉心训奬皆究恩意故能长而有立开元九年秋七月九日有叔父临黄尉子之丧哀恸呕血终于京师通化坊之私第夫人兰陵萧氏司空瑀之孙括州司马宋国公兴宗之女贤和齐肃秉修礼度能读论语周易泛观史传率诸妇以和义故闺范修睦焉君之捐馆以清白留遗家道索然夫人躬甘菲粝劝勉桑穑晏息晨兴以率励僮仆行之数嵗经费羡焉教诲三子摄寅克齐等皆克负荷摄大斌令克齐髙平尉为真卿河东覆屯军试判官并不幸早世寅聪达有精识能继先父之业有大名于天下举宏词太子校书永宁尉棰杀谩吏贬移澄城丞久疾将殁顾瞻太夫人欲诀不忍其子监察御史亮年未志学隠而潜防之及寅卒斩指剪髪寘于棺中誓事太夫人不敢渝常日【阙一字】有疾不脱衣带者数年故白燕巢于苫楣乾元元年太夫人季女适于邠州司法陆超板舆随牒俄而遘疾三月朔日终于超之官舍春秋八十有一龟筮未从因权殡于三水亮以校书郎迁夀安尉为真卿荆南节度推官广徳二年十有二月与弟今荣阳尉永匍匐徒步力防双榇合祔君夫人于新安县之龙涧原三子茔从理命也呜呼以君之才之美被服纯行加人数等清修素业为代元龟竟不得賛皇极而叶彛伦登泰阶而仪百辟不其惜矣嗟乎仲尼圣者也终于鲁司冦而【阙一字】官与之比公明达者也年才四十八而君夀与之齐岂圣贤之道有遭遇乎将运命之数有穷通乎兹小子所以献疑而述报施也大厯五年夏五月真卿以恩宥刺抚于州采石刻颂丹寄碣于墓左铭曰
　　殷之后昆奕叶儒门盛烈存兮君能济美于穆不已明徳尊兮运促道长身殁名扬教义敦兮合袝先窆述遵理命哀顺孙兮髙坟崔嵬龙涧之隈映鲜原兮斯焉窆止以望吾子慰营魂兮
　　京兆尹兼中丞杭州刺史劒南东川节度使杜公墓志铭
　　九有无虞行师贵于衽席四方取则钩距资乎浩穰谁其有之则杜公其人矣公讳济字应物京兆杜陵人皇主客郎中续之曽孙明堂令知让之孙赠太子少保惠之第三子姿度韶举心灵敏达在家必闻既蕴睦亲之志所居则化多称不器之能解褐南郑主簿州主司马垂引在使幕转长杜尉陇西法曹皇甫侁江西采访推官授大理司直摄殿中侍御史赐绯鱼袋寻正除殿中歴宰郿渭南成都三县绵将刺史赐紫金鱼袋户部郎中加朝散大夫广徳中检校驾部郎中上柱国允严武剑南行军司马杜鸿渐分蜀为东西川以公为副元帅判官知东川节度拜大中大夫绵剑梓遂都防御使梓州刺史兼中丞时冦盗充斥公示以威信八将之不陨公之力焉寻拜东川节度使俄而移军复为遂将都督征拜给事中间嵗拜京兆少尹明日还京兆尹出为杭州刺史公务清简庭落若无吏焉不幸感风疾以大厯十二年嵗次丁已秋七月二日辛亥薨于常州之别馆春秋五十有八夫人京兆韦氏太子中舍迪之第三女也沉敏精深髙明柔克干夫之蛊以懋厥家生三子四女而公即世夫人星言昼哭躬防榇轊与子杨以冬十一月二十有四日壬申归窆公于万年县洪原乡之少陵原袝先茔也呜呼以公之志业材力宜其振□鳞翮凌厉清浮而命迮成山功亏长世吁足恨也真卿忝居友壻亟接周行痛音徽之永隔感存殁其何已铭曰蔼蔼颙颙时维杜公业先台省政洽军戎乃尹京师乃麾江东帝方俟理命则不融内子防丧哀哀送终祭文
　　祭侄季明文
　　维乾元元年嵗次戊戌九月庚午朔三日壬申第十三叔银青光禄大夫使持节蒲州诸军事蒲州刺史上轻车都尉丹阳县开国侯真卿以清酌庶羞祭于亡侄赠赞善大夫季明之灵惟尔挺生夙撰幼徳宗庙瑚琏阶庭兰玉每慰人心方期戬糓何图逆贼间亹称兵犯顺尔父竭诚常山作郡余时受命亦在平原仁兄爱我俾尔传书尔既归止爰开土门土门既开凶威大蹷贼臣不乆孤域围逼父陷子死巢倾卵覆天不悔祸谁为荼毒念尔遘残百身何赎呜呼哀哉吾承天泽移牧河闗泉明比者再陷常山擕尔首榇及兹同还抚念摧切震悼心顔方俟逺日卜尔幽宅魂而有知无嗟久客呜呼哀哉尚飨














　　顔鲁公集巻十
　　钦定四库全书
　　顔鲁公集巻十一
　　唐　顔真卿　撰
　　书帖
　　与李太保帖
　　不审所苦何如奉计已痊复真卿缘马病朝回巳乏未遂驰谒谨勒防不次谨状十一日刑部尚书顔真卿状上李太保大夫公阁下又千手赞检未得帖之谨空比拙于生事举家食粥来巳数月今又罄竭祗益忧煎輙侍深情故令投告惠及少米实济艰勤仍恕干烦也真卿状
　　隂寒不审太保所苦何如承渴已损深慰驰仰所检赞犹未获望于文书细检也病妻服药要少鹿肉脯有新好者望惠少许幸甚幸甚专驰谒不次谨状二十九日刑部尚书顔真卿状上李太保大夫公阁下谨空
　　与卢仓曹帖
　　昨奉辞但増怅仰承已过埭不得重别情深惘然珍重谨此不宣真卿白二十四日
　　与蔡明逺帖
　　蔡明逺鄱阳人真卿昔刺饶州即尝趋事及来江右无改厥勤靖言此心有足嘉者一昨缘受替归北中止金陵阖门百口防至糊口明逺与夏镇不逺数千里冒涉江湖连舸而来不愆晷刻竟达命于秦淮之上又随我于防沟之东追攀不疲以至邵伯南埭始终之际良有可称今既已事方旋指期斯复江路悠缅风涛浩然行李之间深宜尚慎不宣真卿报
　　闻邹游与明逺同来欲至采石计其不久亦合及吾淮泗之间脱若未到见之宜传此意遣此不宣真卿报蔡明逺
　　与夫人帖
  </div>
  <div class="pagination">
   <a href="颜鲁公集_page2.html">
    上一页
   </a>
   <a href="颜鲁公集.html">
    1
   </a>
   <a href="颜鲁公集_page2.html">
    2
   </a>
   <span class="current-page">
    3
   </span>
   <a href="颜鲁公集_page4.html">
    4
   </a>
   <a href="颜鲁公集_page5.html">
    5
   </a>
   <a href="颜鲁公集_page6.html">
    6
   </a>
   <a href="颜鲁公集_page7.html">
    7
   </a>
   <a href="颜鲁公集_page8.html">
    8
   </a>
   <a href="颜鲁公集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
