<!DOCTYPE html>
<html>
 <head>
  <meta charset="utf-8"/>
  <title>
   弇州续稿 - 第 146 页/共 228 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州续稿 - 第 146 页/共 228 页
  </h1>
  <div class="content">
   余宦游楚而及事今太宰赵公于中丞幕府也盖尝为其王父赠公歌董村小隐云夫胡以歌董村也公故世为济宁之南图里人属歳侵捃拾亡所得乃奉其母刘携息弟而转徙汝阳行游至董村爱其土稍沃而民风龎茂因家焉其始颇受税隙地躬先为力作稍赢十一而息之以是家渐起而所以荐母刘甘旨日亦进息弟之依公及长挟母而为敖公所以柔爱者有加久之愧悔能助公为家母刘病公于医祷毋所不致及卒不颛为戚塟以礼于是人人益推公以孝弟长者而公之始耕董村也有二姓者故豪而侨视公加侵侮焉公如弗闻也见必恂恂恭谨人或谓公何故下之夫侨者弗自振弗树也公谢曰吾不知吾侨与其人顾吾自牧当尔寻二姓者亦愧悔折而与公交至通姻好不絶公虽已起家董村然犹念其故南图里不已因以署其斋乡人亦称之曰南图翁南图翁公之卒寿七十有六举丈夫子五人诸孙十余人有贵为崇之中常侍者能得崇秉业益拓而少子某以信谊称子即太宰贤太宰之子进士寿祖王子曰当余之歌董村也中丞虽显重格不及赠公犹称处士云十年所而处士者称副都御史矣已亦称太宰矣天子为颁五采之纶所以褒扬公隐徳不一而太宰公犹以为慊于志因即公葬所饰棹楔弘隧剪棘而置丽牲之石且属余表之嗟乎公之先卿士夙佐晋而伐霍启耿以有成季宣孟世世光辅乃其自周而徙者叔带为晋始今公自济徙实为汝始也当晋时叔带之有名位显异不可知今太宰暴起诸生贵重至追赠其先二世俱上卿毋论太宰材视夙孰隃公于叔带不亦显融有光哉夫予言则何足以重君子公讳某字某配某有隐徳赠夫人
　　
　　上林苑监嘉蔬署署丞守西沈公墓表
　　
　　当嘉靖初而故左给事中沈水西翁数上封事以伉直通国体闻最后言益直至触上怒下诏狱榜讯濒死者数矣于是翁之子署丞公嘉谋诡楚服入侍翁于血肉狼籍间旦夕浣濯传膏药共汤饵凡二十有七日而出狱得不死乃顾谓署丞公曰而吾身也公盖甫踰冠耳于是水西翁既罢归不自怿稍稍放意山水而又好客客至輙留亡问供具所自署丞公殚赀力而从事水陆之珍与耳目之玩集不必时产不必地盖竟水西翁身无一日弗适者而是时公为太学上舍属文有声再试不利輙弃去曰吾翁不获奉吾君而归我何忍倍翁出即出谁与适翁者因署其斋曰守西以见志焉郷人人称守西公真能守则又曰水西翁有子矣水西翁以老寿终公哀毁备极既侍其继母俞太孺人依依不忍违者十余年而始谒吏部为选人三事诸公有知公从水西翁狱事者慕而愿交公公又善冰鉴诸达官贵人来叩得失踵相囓公人人为称别悬契无爽故太宰杨襄毅公父子与后太宰阳城王公尤善公至目公曰令唐叟而吾子必不失刚成君而公退而自守泊如也杨公时领大司马有将家子微知之槖千金求公为地道边任公恚却之曰奈何以市人品我公之谒选得上林嘉蔬署丞笑曰是将使我不茹蔬益自约为毋染而驭其下则简易尝行署于它室中得露榇十余具亡主名为设薄酬而塟之已满考念俞太孺人七十因引疾予告归奉觞为寿尽欢亡何俞病卒公少于俞仅十歳所而持服易戚如礼诸丧塟费一切不以累弟侄独身任之服除意且倦而会先帝初御极下书褒扬言事者而水西公超七秩而进太常少卿又赐祭公叩首谢上恩已复哭于墓而曰吾今乃知臣子之愿毕也遂不复出而公有子封君侃能读书治生约畧如公之奉水西公二孙吏部郎璟乡进士瓒少美而文公奇之以为必贵每试则躬挟之曰毋使轻堕少年窥也盖及璟之登上第濯濯郎曹矣公性严静晨起必告天以日所欲为朔望具衣冠拜家庙私忌不预宴会听声乐以为恒其于财能礼积而义散之尤厚晜弟孤侄为损槖树家室矣公尝舟行至湖而遇龙起摄公舟空中耳若有闻者曰夫夫常阴行善帝享之矣必护之俄而徐堕水无它公归因悉取细民积劵直二千金焚弃之谓一介琐尾何以当上帝知割贪而为惠庶几报哉郡邑巨寮闻而益重公业郷饮则争延公大宾公谢惫不任既而曰小善也何足齿且行而使人知之非阴行也公既谢计然筴不为至生平所好奕亦厌弃晏居深坐焚香展黄庭经而已既病弥月且革精爽不乱呼藏具阅之而瞑得年七十有二娶于金少公四歳先五年卒子孙婚嫁皆名族语具志中呜呼古有变服为狱卒以脱被考者独行之士于其府主能之焚劵而不责偿徒手以报者谊侠之俦于其因主能之而况公之于其父于其身至亲切哉则亦岂甚髙难能哉乃至上感冥冥而下啧啧人口者何也盖末世所希觏尔藉令让耕畔郄遗金于西伯岐丰之间者奚取择也神之相之不辱鳞虫逾施逾赢既榖且丰孙枝虬腾蔚为时宗天于公何如哉余始与公遇巡台幕公谓余可八座差不酬而又以余有道气足教至于今心营营然窃因吏部请特表其墓以劝夫勉为善者
　　
　　恩例冠带卓见斋翁墓表
　　
　　余与光禄署丞卓明卿游而明卿实托余志其母氏三十三年之塟而曰吾不忍竟死吾母也亡何其父见斋翁以寿考终而明卿始谓余志之已而泣曰孤欲使七尺石翘然而标于松槚之间而过者人习之不犹愈泯泯万歳夜哉余乃曰吾不知而母以而知而母也今者乃以而暨而母知而父其友叶之芳曰不然当以卓翁贤知澄甫可也于是读明卿所次行卓氏之先显自侍郎敬有复初公敦者其从父弟以侍郎抗节故跳而为塘栖赘塘栖之赘盖自瑞安而奉化而山阴三徙矣遂为仁和人卓翁之儿时其父行贾齐鲁间不归则已能事母某把持门户矣稍长从师受书以颖悟强记称垂就而父竟夺之贾其能计母钱出入子息析秋毫迹若累纎微起家者而实廓落不喜为钩距干没嘉隆间歳大侵卓翁悉出其储粟而贱粜之又煮糜啖饥者而棺死者人或谓若储粟之谓何卓翁曰吾所以储非自封也东家闭出饱欲死西家闭入饥欲死吾衷其间足矣于是邑有大徭役与非时军兴调輙推卓翁卓翁为立应而它所散以气谊为百金者不訾数又别规皋亭之麓以塟其王父母父母身所树庾田宅割而推诸息弟咸极所欲诸息弟旦夕朝犹家君也卓翁有所置媵举子文卿其后夫人某举明卿美而材卓翁时时抚之曰儿曹知卓所以徙乎即不能如先侍郎毁宗以殉志异日操觚管时公交车拊循郡邑吏民而修太传褒徳侯之业隆隆振家声即不及而吾挟素封以老而人笑此饱蹲■〈氏鸟〉公沙为者我何以瞑目于是二子咸感奋读书文卿举于郷早卒而明卿益博通古文辞繇太学上舍补大官丞待次郡国守令为明卿名髙故市牛酒请行明卿得交欢卓翁又推台格奉冠带已又春秋礼致之乡饮宾卓翁为一应之即谢弗肯再曰宁吾任哉卓翁既用髙年着名义画策善断居傍邑无逺近咸取裁卓翁得一言即有所不可亦强为解而卓翁度其且解輙去之曰郭解一侠魁耳尚不欲操邑贤士大夫权今乃以污我卓翁姿癯而清善步履食酒温克好为诗明卿之为诗以风格着而卓翁顾取适情兴近道理时时取宋儒先生遗训笔而列之座左右然间从衲子方外游大出訾建大善禅寺葺永清庵两佑圣院造里人桥者二人或谓卓翁故为福耶将市义耶笑不答自是人能贤卓翁不能得所以贤盖年七十八而卒有丈夫子六人诸子女婚嫁皆名族嗟乎自余之不别治生数宦削产今覩卓翁于财义聚而义散之其散浮聚者数矣而卒不削是遵何术哉余既不获问卓翁姑以明卿请表其墓愧世之龌龊谥钱愚者
　　
　　弇州续稿巻一百二十五
　　
　　●钦定四库全书
　　
　　弇州续稿巻一百二十六
　　
　　（明）王世贞 撰
　　
　　○文部
　　
　　△墓表
　　
　　怀石李翁墓表
　　
　　李氏之先为昆山人而业儒髙帝时昆山之占儒籍者首卢氏而李为第六家时以比故中原卢李二姓云有光禄丞某者生七子长易州守其次道州司训某又次为兰石公某饶阴徳应乡饮宾有二子而公其季也讳棠字某少治经术有声而夺于病弗竟就因傍晓轩岐家言不复称仕进矣而郡邑之习经术者争延而致之塾翁素贫食窭于家而自师道成则徃徃致美以养兰石公寻殁恸哭且灭性筑庐墓所者久之乃自号怀石曰棠也尔忘而父之为兰石乎是时独母潘在因推父遗田庐器物以归伯氏而奉潘居外箸益精匕筯以荐潘甘之曰几使亡有伯也亡何潘亦殁翁鬻外箸以塟亦不以烦伯氏邑里人咸称李氏子孝廉孝廉当是时翁弟子虽日益进然其馈不过修脯束帛以其訾画什一小具家而遽好仁义急施予既习医则多储药以活贫者歳饥道遇殍未及殊扶而返之舍食之肥而听其去不复问如是至再三曰吾自行吾不忍耳不以为彼徳也一日自吴门归而舟之旅窃其槖金去或曰是可迹也翁谓人固未易迹籍令迹得之彼何以具面目天地哉卒弗迹也翁虽夺于病不获用经术显然中不能无望之而有子同芳其治经精甚又工属文教授诸弟子所荐十倍于翁时翁乃徙居城南筑精舍杂莳卉竹环之稍稍斥买古图籍酿清酤不复别择客至则留与乐饮欢笑穷旦夕以为恒而会族有争墓壖者中翁父子以危法寻白会其人暴疾得死子亦死翁遗其孙金俾塟壖地傍而筑室以居曰如是而死者可瞑也故居为邻恶少年所睥睨每雨輙更版筑而侵焉翁弗之校其后伺翁避岛冦入城尽掠其藏而火之事发翁亦弗肯穷治已而同芳抜萃髙等入太学举乡荐最后荐于南宫为第二人廷试唱名复髙第报至翁始大喜语所亲吾愿毕矣已而涕涔淫交于颐曰先君以属我不能得之我我乃能得之子何以毋腼地下也亡何同芳拜尚书刑部主事使使迎翁至邸中养翁欣然曰野人生不识长安何状当一行至邸比部手选酒炙而盛服进之甚乐也一日忽讴吟思归曰吾生平游不能过数百里而今者渡大江眺金焦歴徐沛邹鲁之墟得纵观天子宫阙壮丽车旗冠服之盛吾愿饱矣不归者且寒我鸡豚社比部长跪泣留乃曰先垄迫水而堤善溃西关堤亦善溃溃则侵里今歳月离毕多雨吾弗归弗治也于是径归鸠工石益二堤堤成而翁疾矣翁之少时屡病行百余武輙喘既自为药则渐强中歳益强半日徒步五十里不告疲也晩而病湿胫弱几复如少时尤畏接豪贵人多谢不任邑礼之乡饮亦不赴而于其吊丧问病唯谨乃至故人酒社强自力赴之如赴尚书期也病脾至革翛然顾比部之弟联芳曰强为善而已毋累而兄遂卒得寿七十有八翁生平倜傥敦信谊不寝然诺治家肃而不苛雅善吟咏时时集古方有刑家百咏原病治效诸书藏于家元配髙天继王安人其出为名族淑而材相翁于窭以俭勤先之上奉母潘而下训比部兄弟靡顷刻懈翁得以安于他塾毋内顾忧乃其为徳也则时时怂恿焉方族人之争墓壖也安人病心痛卜者谓祟由墓必直之官翁将从之安人曰以我故而与族閧我生不如死乃已盖前翁卒之十八年而捐馆毋论比部痛安人翁老而与比部及之未尝不泫然也嗟夫俗之敝久矣强者以贵力相髙饶者以财自娱然犹未用为足鸡鸣而起孳孳焉日修其睚眦之虩夫其炽然于中而熖于外宁复计子孙哉李翁之贫不惜施施不责报念不及仇善不近名此其为长者故天性然身寿考而贤子继之抑何县契不爽也语云树徳务滋譬之卉木李翁植之王母溉之其不芁芁茂且乔者鲜也翁固行圃而叹翁之叹盖叹树徳也余固表其墓俾过者式焉夫岂直以训李之后人
　　
　　处士乐耕侯翁暨配丘孺人墓表
　　
　　今按察副使侯子尧封将之楚而谓贞曰不佞尝以御史奉节西南行万里外即郡邑守令以民间孝谊节烈当旌请者而非所専任未尝不心仪而奬许之及再迁佐全楚藩臬周行咨诹得田里一善事未尝不津津笔舌也天下之为徳而显者则有显者任之今夫隐徳犹之乎谷芬也虽顺风而加扬未易传也不佞是用以沾沾乃今幸复以使事还从邑大夫具牛酒上塜而我先奉政公之赑屃隆然崇矣归而奉觞觞我百歳母太宜人是二尊人者皆有天子之制词所以褒美宠灵之不一而足而独王父母之塜伏草莽也忞忞垂四十年矣在幽宫者不佞之辞且与土相蚀也不佞是用以愯然若有负而君子将病之曰舍其田而耘人之田以吾子文而中自废不任显则非子之托而谁托于是侯子乃言曰王父乐耕公者讳璞其先世为嘉定之蟠龙江人父曰守常公有四子而公居仲凡三子皆蚤世其遗孤一二弱而守常公之养子曰徐端者壮而得守常公心既冒侯姓且擅其产时守常公父子皆前逝独公在居扼腕不自怿曰吾父宁食于徐而归之产且我何以见先祖地下于是公之妇丘长于公六歳矣而贤与谋之而丘曰彼固少尔易尔毋如我衷何虽然盍请之乡三老乡三老则已入徐端润曰吾不能从汝庆恤也公恚甚奋身直之邑令而徐端者微知之赂邑博士为居间曰产于端受差当既两造公争之强令怒囊以三木公伺令出入即号呼曰不腆先人产使子任赋他人子任享如天何令不得已为核而归公自是公稍稍立矣其于徐端所以问遗伏腊吉凶慰藉如兄弟无间曰为大计不获已吾安敢遽死吾先人公既能自强里中人稍稍归称之而顾以温易佐其直生平无失色酬酢有一子廷用即奉政公以公称乐耕也亦乐之不及治制科业晩举不佞而材之亟谓奉政公曰必教儿吾向者悔弃汝耕今可再耶诸所以佐不佞膏晷费不得则王母丘之机杼若洗矣不佞试而小利公喜见眉宇其不利为柔声以慰勉曰汝学未成乎夫士学成而后可言命乃语奉政公儿必贵吾老不能待耳既疾病呼酒与宗戚闾左别谈笑衎衎而逝公之卒得寿七十六而王母丘以伤公故属疾然乂久之始卒寿八十六盖奉政公时时抚不佞而叹曰而卑此数椽乎微而祖谁与有此室也微而祖母谁与安而祖此室也夫岂惟弗有室即侯不斩焉且他邑矣非侯者侯此土矣盖不佞至今犹在耳也乃不获比与所按节地心仪而奬予之者何也世贞乃起揖侯子子之王父无它异能然不失乡长者而功于侯甚大子之王母功于王父甚大请笔子言而勒之墓隧之石
　　
　　陈烈妇林莱墓表
　　
　　林莱者故大叅公舜道女也其称陈妇者何死而妇于陈也其称烈者何以义死也名莱者何大叅公有三女长曰瑾季曰仁而仲独产于莱之文学官舍故以名也莱生而婉■〈女恋〉共女职而性尤孝友母病目晨兴輙以舌舐之及除而后已林公尝夜读书至孟子死徙无出乡章莱傍听之请曰此为何书也而若有意者林公为训所以则曰彼犹疎也而戚今夫家室之内若姑妇姊弟妯娌戚而疎者何也林公曰疎而戚者古人独然耳女曰必古人而后为人也耶林公亡以对则谓莱母识之是必能以伦节显彤史亡何长乐之御史中丞陈公省司金华理而林公时令仁和同年复同好壤相接也有子曰长源与莱庚相次才貌相当也遽委禽焉最后六礼毕莱行去林而为陈而长源以读书过瘁卒长源美而材林公伤之恸莱闻乃叹曰陈生不起哉业蓬首削脂泽称疾卧床笫间其哭不声而神伤且曰吾其死矣人或谓之汝林而陈耶不陈不成妇汝何自死莱怒曰谁谓不陈而以余之名氏歳月饰而椟之以归陈则余既与闻之而忍自昧固请林公得礼赴于陈执妇丧而后死之复寄声陈公治而仲塟者容棺之墟必两其廓乃可林公日使女瑾与仁百方慰解之咸报曰夫莱犹石耳是可碎不可柔而转也林公为贻书示陈公时陈公有母之丧而林公亦有母丧则相与谋曰以凶归所不忍以好归畴与主之姑俟丧除乎俄及朞莱大悲咤曰得无缓我而觊夺吾向乎遂不食积七日呕血死陈公怜而以书请林公为合塟于岭西祔其姑庄孺人之兆而志之于是闽之荐绅士人俱哀而诔之叙之或曰莱女也而妇其行者何居或曰林之淑也非陈淑也有父母在不成为陈也吴郡王世贞曰善乎吾师昙阳子之夫徐生而拟殉之也谓其父以不食禄者非王臣乎哉夷齐不禄于殷而为殷死李业王皓王嘉不禄汉而为汉死王裒不禄晋而为晋死周朴不禄唐而为唐死虽然彼犹计以为无所复之耳陈之币在林而林之名氏生歳在陈则几委质焉然以殉父母则孝也以殉夫则烈也孰得而持其后嗟乎烈士死君烈妇死夫死而守其是者恒也然而犹知有所谓是也死而以名死者死死而以情死者死十固不无一也莱一女子耳非有讲习闻见之素是二端者不一与之其黯然者天真其惺然者良知哉则乌可以无表是表也以不佞之污而陈公乃有取焉虽然非莱志也
　　
　　上林苑蕃牧署丞见岩王君墓表
　　
　　王君者故南京礼部尚书郎九岩公表之子而国史编修尧衢先生立道之晜弟也君讳望道字懋及其自称见岩者则以九岩公故始余年十七而侍先恭人北上与尧衢先生遇于工部郎中张公官舍先生甫三十余清贵凝逺有名士风居无何而卒及余年五十五而君偕其夫人胡氏来谒昙阳仙师羽化之旦以间过余则一寛然长者也与之语靖而温与之酒直而不乱久乃始知为先生晜弟屈指三十九年矣相与感慨泛滥不已自是君歳必一来凡为歳者四而忽不来怪之则君物故矣当君之盛时不独有贵父兄而仲父兵部公业仲兄鸿胪君重道皆蚤贵君又以少年补邑诸生升太学上舍经术之外能为古文辞又从故唐中丞应徳薛学宪仲常游二君世所指目以为氷镜者其试太学则为大司成咸安王公所赏识世固不敢以一第尽君君自视亦以为不足芥拾及其再试而再不利忧患乗之则国史先生卒而九岩公痛之亦卒独君与鸿胪君在当析产君泫然曰孰与吾兄之夭而遗孤藐焉也则又曰孰与仲居之拮据也于是产独取其瘠僻者寻议役则独当其繁者其所谓繁値倭至而城其邑则又难城成而君顾居郭外大盗又入其庐掠财物去已复倭大至君仓皇奉其母入城而身与鸿胪君攒九岩公墓倭又焚鸿胪君之墅君悉以故第让之而别筑舍久而鸿胪君亦卒君之少弟亦卒其在者唯母朱太夫人与君耳太夫人八十余然尚健匕箸君于荼苦中能破颜色以慰之务得其意而薄俗见君家势去尽以为奇货可居君侃侃自立而待之以忠信所娶顾夫人早夭而胡夫人继之女而男子公恃以益纾家亦益振属资积选部朱太夫人强之北曰若纵不能望先公时使及我而齿朝籍令我一覩冠带儿不亦快乎君依违久之乃北属太宰杨公博抡选及公而识之叹曰是同年生客部子耶见延祖令我思叔夜授鸿胪寺序班尝奉部符赍金淮漕院以清白不扰受漕使知归而谒吏部为太宰张公瀚国史先生所善同年也尤器君时语人司马家小弟故当胜伯达擢上林监牧署丞署沃而所进饶吏縁为奸私君痛厘之皆洗手而治民有以歳例入赂者君笑曰岂以我资郎而溷我我不畏贻先世清白羞耶叱使去一旦念太夫人老病上疏乞休而为上林令所尼寻太夫人讣至号踊几絶其治丧一如丧九岩公而加慎焉服除遂不肯复出君生好读书其于制科业尤邃居谆谆诲二子毋以我不第而易我与人交不为鳞甲客至輙饮饮輙醉醉酣耳热无所不肺腑客过君所人人自谓坐春风中也胡太夫人端靓善玄理与君相庄爱至老其子化传蚤卒而存者诸生化醇上舍徳醇议塟公而请于胡夫人乞大学士王公元驭志其幽而谓不佞表其隧嗟乎君寿六十有七以此六十七年之中而荣悴百变若云霓然造物者之侮君甚矣而君以坦承之以慎守之变有尽而真我见以仁义附焉髙朗令终鸣呼难哉是宜表
　　
　　封征仕郎礼科给事中懐节陈公墓表
　　
　　陈氏之为陈也其大自故太保僖敏公镒始僖敏公昆弟凡五人而最少者封御史公铸铸有子御史公僎僎子浙浙子桐是为仰节公凡二世稍屈而医亦不废儒居恒邑邑谓我不废儒而医夺之卒不获用儒显盖晩而举公小时颖敏甚甫数歳母周见背柴毁骨立如成人仰节公授之书輙诵授之文立属抚而诧曰庶几祖武哉而公益以孝谨得父心离外傅而趋左右侍时寝熟至夜分醒而顾公瘦形兀兀床侧矣恠曰若尚未去耶乃去以为常仰节公殁公时甫踰冠茕然支床孤也而宗戚之侮乘之公私百罹忧及扊扅竟以是废孺人或风之安能坐槁将什一是息公叹曰使我握锥而从市人子以是生何颜奉伏腊之酬与其家约男服外女服内毋浮食而已会有子给事煜自髫龄时业已见头角公日课之书习已属文则益奇始一破颜曰吾负吾父赖有此儿以解耳所以教督之益力即倾槖而资束修弗恤也已而给事连擢进士上第授行人使衡藩便道称觞为寿公愀然曰使者里锦荣乎吾闻之不辱君命之谓荣给事奉教唯谨寻以课最得貤封公阶修职郎亦行人已给事拜今官遇两宫徽号恩封征仕郎职复如之公顾贻书戒给事曰公侯之后必复其始信哉虽然贵易骄也近易濡也慎毋葸直毋讦和毋同有先太保之台纪在会给事复使代藩归守令具牛酒日为寿客亦益进咸谓公可极意而究当年之欢亡何病中满而卒得寿七十有一公性素恭谨动止淹雅有度尤不喜上人恶少年故突门入恣詈甚口冀公应之以为讼端公戒左右毋輙应而躬揖之上坐温言自克责竟不能有所答出而语人吾愧见长者遂亡去家人有所市物必令小浮其价曰彼不得息何以食也其微时出入凭一苍头委蛇迹可数贵而亡所变益浮沈里社门亡少长贵贱与讲钧礼于是人人益称公长者仰节公捐馆公时已过六袠而公自谓少不恒供奉因自号怀节其悲母周尤甚每语及未尝不泫然涕下也歳时家祀必腆洁如事生祠舍洒埽恒手任之谓此何事而可使力代哉其治坟垄滋拱木修丙舍亦不以烦宗党晩节好浮屠老子言所赈贷缓急肉枯死生不告槖耻然不以之施土木及斋醮曰吾与其慈悯清浄而已不为罪福计也既病渐革然犹自力冠栉危坐如恒时给事跪尝药而进之却弗御曰药能生死者耶则汝王父母至今存耳许夫人问何言曰有儿在吾何言翛然枕给事臂而逝王子曰吾观夫陈而知夫复始者之不易也盖斤斤者三世矣以经术播种而益树徳以滋之语云是穮是蓘必有丰年其视任宣之窖粟樊寿张之植漆不亦大径庭哉陈公之为长者毋以通塞变至临大故而不慑不殢要其中有以胜之矣故因给事之请而为之表其墓公讳某字致甫其详具志传中
　　
　　赠承徳郎礼部署员外郎事主事鱼山郭公■〈既上皿下〉配黄太安人墓表
　　
　　鱼山公之弃宪使君也盖嘉靖之甲寅歳春秋仅四十九云而是时君以闻喜令髙第入郎户部转祠部痛公之未及封请于亢太史思谦志而铭之已进员外郎公始赠赠如君官其又二十二年而君母黄太安人始捐馆生得封矣且寿考矣于耕禄养无憾矣而君之痛之如痛公也李中丞邦珍志而铭之而君意犹未巳又十年而思所以光昭公与太安人之令徳遴海内之士能言者得其同年王世贞而具书币走使二千里访之山中曰不孝有七尺之石树之隧旁以丽牲而藉子以不朽余谢不敏则闻公少时儁朗负竒质读书日诵千余言受易乡先生娄东而不得其旨一日奋自励曰将受之人耶受之心也闭门精思者踰年而霍然大悟出试于有司輙为诸生冠廪学宫其父某翁喜谓公母某夫人曰吾世世勤力共县官粟今县官乃粟我矣公居家以孝友称亡何母夫人痛疽危甚欲决不得公为吮之至再三毒且既痛止而夜有羣盗厉刃而瞰公室者公觉之走业已脱矣念某翁醉不能起复入撼之醒而负之触户限僵刃几及背矣强自力起竟以某翁免初某翁之器公甚为择配于邻邑得嘉祥黄贤之息女而委禽焉是曰黄太安人母李方姙太安人时梦所事佛啮一指授之曰与汝孝子母李喜谓必男子也既养而女以为不验然太安人少即烝烝孝喜读佛书矣既归公公时淫于学不复能顾家秉太安人代之其御臧获数十百指肃如也奉舅姑修礼容而后荐饔飱甘毳之味不絶口迨举宪使君而诲之谓严父慈母何常之有公诲之甚则太安人以慈抚太安人诲之甚则公以慈抚盖踰冠而宪使君之学成公携试省业先公获儁公以君所飨殽蒸果实之类奉某翁大咍乐抚公而曰吾儿得之不若而儿得之也既连举进士某翁益发舒公亦益自喜谓可以逭子责矣而独念某夫人不逮见时时陨涕渍枕席间前是某夫人卒久之某翁亦卒公与太安人后先専精医祷调棺敛治窀穸戚易咸备以孝笃称里中其外家征母李梦始验宪使君之官闻喜公忧其少不习吏强与俱教之均徭役息讼诅禁奢侈三月而一切治理流闻公谓君吾不虞汝矣归而庐某翁之墓傍谢絶交际郡邑守令有造庐者公无词组及私去亦无所报谢以为恒太安人之哭公也几絶矣已强食息曰有二孤在于是宪使君委家而听太安人太夫人屛去珈■〈王帝〉翟袆之饰攻苦茹淡以勤俭率先其下数从宪使君宦游管钥出纳斩斩有绪裕而喜施宗戚五服以至闾党无不食其惠者乳母杂佣至死不忍去郭氏门中丞有云漆室缇萦令女也而无闻于妇伯鸾淑妇也而无闻于母公父孟母喆母也而无闻于妇若女备之者独太安人哉人以为知言公讳囊字隐之鱼山其别号也所谓二孤者即宪使君名东藩其仲名东升孙男子十人曽孙二人呜呼以鱼山公之才而不获伸于子又不获久见之太安人久见之且有其享矣而不获偕公以享造物者之不全予人以丰若此虽然视世之才而泯泯无闻且无后者又何霄壤也余故推宪使君之志而表之且使过者式之曰明赠公郭鱼山之墓黄太安人女而妇而母之皆贤也于法得附书
　　
　　孝廉何次公墓表
　　
　　余前后所为碑志于海内几遍而徃徃多卿大夫之业即岩穴陒半然不能超文苑而上之故不至匿腼色于笔墨间而孝友忠信之士如古所称述者盖亦尠矣钱唐陈丈人善笃论君子也其状何次公事行使人跃然而思执鞭之效故为之表其墓曰何次公者名论字士明丈人之同邑丰宁里人也家世世树惇至其父景华益不替娶于龎生三丈夫子次公其仲也生而有至性方四五歳时得所分鲑炙不食而藏之至夕以荐父母奇其意为一举箸稍长读书至古人忠孝大节未尝不掩巻深思也甘毳之奉不欲均之伯季曰是当户是治爰书业浣濯扶掖不以借仆役曰吾力能任覆〔唤庖露虦幷呶彘囋轮翋u其罍不恤也迨于调棺敛理丧事浸淫至于妇簪珥矣或谓古不称家有无哉次公曰吾安敢望古吾所以报吾父仅此耳负土治垄与佣伍杂作不休既塟攀栢而号哀感行路以母氏病弗克庐晨往暮归蹩蹩途道间尝冲雪而僵遇所知掖之返又尝警于虎不为动晨起必吁天为母请寿考所以娱适之者百方歳大侵与妻子杂采湖中菱芡共半菽而饭朝夕上食列簋如故母不知其为侵歳也盖甘次公之养者三十年开八袠乃终次公亦白首矣哀毁如其丧父时不少杀次公之治生非有他术而以俭勤率先之家大小无坐食者以是南亩小拓伯氏困于疫阽死次公躬护而起之不以染却余田庐輙推让伯氏俾称心居之伯氏死无子而次公与其季仅一子乃命其子兼称世父勿絶事丘嫂曲有恩礼季补郡吏待次铨部为经纪其家且时时致槖曰毋内顾也或风之润屋者次公愀然曰吾祖考之未妥灵而敢为身计乃创家祠伏腊享献如礼买二地而封树之以归父母族之贫死者邻舍圮次公捐槖以葺吾庐乎且为义而利収之人不食吾余矣为地道它售俾得善价以去家故有井辟汲道以资来者义声隆隆然起矣少未娶有诱而狎邪者次公正色曰男女一也吾失身于女而责女之不失身乎哉盖自是终身无二御矣次公虽夺于养不获究经术然徃徃能涉猎大槩有所得发为声诗直冩性真不颛为藻如咏牛山木求放心观书诸什学士称焉怀思其亲赋乌夜啼成而自歌之泣数行下邻里为之凄恻邑人娄讦其令去官次公叹曰是不可长也夫亲虽不慈子不可以不孝乃上修礼乐正天道六字于监司郡邑其辞极剀切陈丈人载之郡乘中盖次公老而益笃于学有家规心训二书其言生人之则详矣三老诸生上次公行于二台藩臬下所司旌其庐赐爵公乘次公惭不出曰小善而使人迹得之何以善为生素强寡疾感微疾即为辞世诗十章寻愈又四歳而疾竟不起呼子守愚教之行谊已诵所为诗翛然而瞑得寿六十又五子一即守愚为郡诸生守愚子四人而养蒙亦为诸生有声曽孙男女振振未巳嗟乎以何次公之行谊问学使遘东京时三府之羔鴈纁帛当麋集于里庭而乃厪厪一爵自连帅所哉上之待次公诚卤莽然而亦足以兴也夫钱唐东南一大都会也其俗杂五民而居父子槿藩而处兄弟炊烟不相通儇巧狙使之习极而何次公力挽之陈丈人为之状而表自不佞始其人有不认然返厚者鲜矣故曰亦足以兴也
　　
　　吴贤配雷胥二孺人墓表
　　
　　吴国贤曰歳已在已而妇雷卒暨甲在戌而继妇胥又卒盖六年之中而哭两俪且贤也今又十五年矣忽忽时在不榖胸臆间寐则彷佛眦睫矣不榖自从事觚翰即服膺厯下李先生次则武昌吴先生与吴郡王先生三人耳不幸不能及李先生犹得及两先生向者乡社祭酒故刘先生景韶间与不榖谈二妇贤必击节叹曰惜也女徳易湮耳是必徼惠于两先生不榖乃戄然若有警者退而次二妇之行为状藏之箧中其文且磨灭而日者自会宁令奉太夫人丧归既塟事小间以属吴先生哀怜之为志其竁中之石启而纳之矣不榖窃犹未巳也更治一石于墓道而藉先生之一言以为重死者且不朽余怃然曰妇而表墓非古也虽然吾子之后妇谈几十五年矣以谈之谐俪而不废胥思以胥之思而益重思雷何吾子之思深而二妇之贤可推也夫礼以义起何古之尼乃为表曰雷孺人者讳闰邑之良家女也父曰星筓而适国贤时国贤之王父母尚无恙而父止亭公久困诸生妇娄夫人不宜子置贰黄乃始举国贤雷之适吴则俨然而称尊当朝夕者五人矣雷降心事之咸得其意既国贤读书能文章止亭公念止一子惜之虽课使读然弗欲苦也国贤深于左氏司马先秦诸家言夜则篝灯读弗已雷身辟纑而佐之仍戒毋扬声恐而父闻之以为苦不甘寝也国贤试诸生间且有称而止亭公卒方歳俭强自力丧塟雷课农耕佐之不给至脱簮珥而益之乃克蒇大事久之国贤之王母卒雷出槖中装佐为丧已而有亡赖僧讼复出槖中装佐为讼家得不破国贤困诸生久当秋试雷梦国贤折云中桂其大如掌既觉香气犹不絶尝夜起有红光烛于壁乃密谓国贤徃试不而负矣兹固其祥也及国贤试得儁归而拜二母堂下雷与相对歔欷伤王父母之不逮覩也明年自公交车归别筑室读书意难雷雷故语国贤君第徃不腆鱼菽以奉二姑向有所不辞今岂厌其将弃藜藿而易之君靡所承欢无何国贤始襄王母以雷以姙身意不怿曰夫子以家之不给与歳月之无良而迟宁我王母至今我身重焉能从襄事阴属医以药去之遂得疾寖剧至革执国贤手曰不及从夫子襄大事命也何辞以见地下愿言执手知子念我永世矣虽然夫子有先人之托在姑老子少亟续若叔以靖之毋苦念我盖雷殁而国贤之襄大事其劳倍恒也悟而益悲曰吾乃知向者之有妇而今者之无妇也于是胥孺人归矣胥亦里中良家女也讳冬父曰南赋性尤婉顺归国贤之未几而国贤以悲劳过伤中痁甚剧胥不饰妆而以其身充寒热温凊之剂者七阅月汤药浆粥非亲调不进也国贤既有瘳乃改容谢胥不谓夫人始试妇乃能如是始国贤之嫡母严难事既耄而寛以胥之善事之恒诧新妇孝妇也生母黄则时时见不平色胥泣为国贤言何以移姑心百方购制珍腴调颜上之黄色亦为和盖二姑若一人矣国贤歳时伏腊怆然或涕泣数行下胥不敢问退而曰是殆为雷夫人耶行求雷之父母及中表亲戚皆拊而馈遗之其雷产而来称子女者胥不居母尊而居母慈国贤业嗜书又好客客恒满胥不待问而阴具酒食必洁腆有所购奇典籍輙倾槖以偿弗吝也国贤居别舍读书胥忽感寒疾左右欲驰报国贤胥止之曰毋溷郎君读吾行自愈俄而疾亟国贤亟归视之不可药矣犹拳拳怜其夫苦学不称志身稚弱不称妇儿孤不称子以故国贤益痛惜之雷以嘉靖甲午生卒年三十六为国贤生二子曰征为邑诸生有孙男二其昌其冕徽亦诸生有孙男二其晟其升胥以嘉靖庚戌生卒年二十五为国贤亦生二子曰彻曰效嗟乎是二人者先后不相及然而其和敬婉嫕徳同也其事国贤雷得十七年胥得六年不相当然而为国贤各举男子其功同也国贤之失雷二十有二年其失胥十有五年诸子皆以成长至有孙矣而其思犹若新噫此余之所以不能不表也国贤名楚才其令会宁以政术闻所撰述奇古有厯下李先生风
　　
　　弇州续稿巻一百二十六
　　
　　●钦定四库全书
　　
　　弇州续稿巻一百二十七
　　
　　（明）王世贞 撰
　　
　　○文部
　　
　　△墓表
　　
　　前进士刘君国征暨配林硕人墓表
　　
　　户部郎刘君介征与其弟进士国征治父封公之丧毕当谒天官选而介征过吴轻身入余里第纵谈久之曰国征以家事少后更二月必过呉过吴必谒君而国征故以闽人发解第一取进士与同年魏允中顾宪成者皆发解第一人以才气冠其侪余故识顾君面与魏君善意且得国征而国征不至也无何乃闻国征不成发死矣又无何介征复以王母丧承重过吴而走苍头以手撰国征之事状来乞言且曰国征之妇林亦以国征故死矣明年复以林之状来余读之不觉掩巻抑塞忾叹也嗟乎隆万之际文明之盛极矣列圣之所薫蒸涵育将必得天下才以任天下事而今上奋然思嘉乐三五以天下事付天下才而国征与二子天下才也夫既以生之而用之矣既用而旋夺之葢国征死亡几而魏君复死此何意也今其存者独顾君耳抑不特国征也若林硕人者观察公某之孙而大行君某之女也家世礼法雍容少而婉嫕清令来为君妇将以祯吾刘氏而亦偕夭者又何也虽然国征负大志不欲龌龊文士之集乃竟用其文不朽身后硕人之不爱一死以全其志而卒能使国征益有闻葢天人之际微矣有顺而遂者有逆而成者固非恒情所易测也国征少失母沈安人封公贫不能办傅塾王父居易公素治经术携之山中而躬授书国征颕敏竒儁三岁能属对八岁属文所噉饘粥之外盐酰而已敝常不掩肘按察见而器之曰家有女孙淑美敢荐之君子或谓刘生佳士如贫何按察曰生岂长贫者卒与女亡何补博士弟子为今司冦姜公寳所识赏寘之第一御史房君寰时为令复试君第一最后学使者胡君试得国征巻复寘之第一而房令入谒胡骤问第一者为谁令对曰将无刘某乎启封果国征也大咍乐以为竒而及其冠乡荐南游成均祭酒许公国司业张公位收之门下使其子弟从受经当君之弱冠以经义称即已心薄之胠其王父箧悉得五经及左国史汉诸大家书皆成诵为古文雄峭辨博以有声又心薄之谓此润身业耳胡渠能济世安民而所交二君又皆负气谊感慨节侠相推伏以大相汰不可与劝诲谋上书于次相指画国家大计驳击时趣甚壮且晳而君书稍后不及上乃以封公讣归矣国征所友自二君子外有泰和郭子章晋江苏浚吉水邹元标嘉善朱（阙）同邑林纉振其人皆一世选魏君之兄允贞为御史上疏忤旨责判陈州国征方在苫尚能以书请于许公许公时初相善国征意而召复魏君当是时海内扼腕而谈文章气节者咸知有国征而国征于内行尤笃王父死时贫不能成礼国征悉出妇林装治丧不以烦诸父曰成我者王父也余槖垂三百金皆妇家物代封公偿子钱及给诸弟且尽而会林纉振死遗孤孑然国征以爱女女之且分槖槖洗矣林硕人不少恡语国征君行义吾行顺而已吾安知贫当国征之病也林硕人业已前病不可起寻小间得国征耗疑之己而覩诸孤之累然也乃哭呼曰若父果先我逝耶我则安敢后诸孤哭挽硕人独不念存者硕人不顾曰吾从若父以若曹付若伯父也遂不食积数日诸孤强之食乃噉粥少许抵暮宿如恒时及明发帏则己絶吭死矣始介征之奔王母丧与硕人之父大行君遇京口问曰令女死信耶曰信以殉死耶曰殉也吾惜壻之夭而悲女之殉也然又未尝不为女喜介征复曰吾失弟吾又失吾良友葢介征之与国征以文学行谊相切劘如师友故云国征为人白晳修干骨耸而神清棱棱谡谡不可以一毫非义干中实寛然长者林硕人生贵不以贵色行妯娌闲为徳甚着以故里中人艳称之死尤悼之于是余弟懋为闽学使者祠国征于乡先生社而余重为之表墓曰刘失国征而轻失硕人而重国征字也其名庭兰漳浦人春秋仅四十硕人少于君
　　
　　中顺大夫江西承宣布政使司左布政使二谷侯公墓表
　　
　　余为郎时与故尚玺郎张有功游而侯公者其姓名不离有功口余因以心识之然出处竟参迕不复遇而侯公久谢事归里余亦栖弇中葢三纪余而公以书自通累数百言公前辈长者修礼谨而辞饬余皇恐不自意久之始一报书而读公所著撰数十万言于是始尽得公而公不久逝矣有功前死近三十年俯仰人间世独余在而公之叔子保邦以其从父麟之状来请言表其郭溪后堂山之墓石余掩抑三叹有间乃始能命笔公姓侯氏讳一元字舜举温之乐清人也世居乐清之缑山下至公稍徙邑郭己又徙郡侯之先有通判畐者以义死海州得赐祀谥节毅事具宋史十余傅而至学谕公尚震生处士公仁仁生寿州公敬敬生宪佥公廷训公之皇考也居官负节槩政术位不掩徳天下惜之有子四人皆工属文而公居第三少尤神儁十一从宪佥公宦留都时北海冯公为同舎郎有子惟讷年差次公亦名工文章然每私试尚不能当公乙又二岁宪佥公以议大礼逮系诏狱时母陈宜人与仲兄皆暴得疾卒仲兄护丧而南公独骑周旋宪佥公于途道如老成人宪佥公既拜杖公槖饘奉药饵出则伏阙上书陈情羣公悯异之狱稍缓镌三秩为判官得泗州公复从之泗州学使者闻公名召使偕诸生试独大赏识公比之天马步云宪佥公既以言礼失新贵人指而御史借以见裁宪佥公狱狱不为下遂复诬下狱公奋身上书都御史唐公龙白见寃状其言至痛切唐公竒之谓御史毋论乃父有子如此何以轻齮龁也于是宪佥公得白而公归补博士弟子应乡试二十试于学使者为第一人明年乡试髙等凢三上成进士而冯君者亦遂成进士又俱名工诗相倡和始稍能甲乙公补南京刑部广东司主事遂精爰书所谳决必据律然时时参伍以情即有所纵舎廷尉莫能难也尚书顾公璘周公用当大审必挟公从曰郎不悞我公所与游诸曹郎若王君问皇甫君汸蔡君汝楠王君廷干张君谦许君应亨皆海内知名士工为诗每燕会饯送一诗出争传写纸为贵而公尤脍人口以久次迁员外郎进郎中再疏乞归养不报而会宪佥公病卒公自恨不逮侍汤药驰归昼夜号恸至委顿毁瘠骨立或谓病而肉食非礼也耶公饮泣弗应竟除服栖迟墓田者累年抚公朱中丞纨父行也握公手相勉曰亲逝不复矣而更偃蹇明主于义两堕乃强起至省复移疾归又三年始谒吏部选乞南复得刑部郎中进广东布政司右叅议分守北道署故在省而海北相距千里而遥公诸所条教按核如覩人以为神省试入棘提调程序文多出公手迁河南按察副使■兵大名至则勒习骑射信赏必罚所部皆悉成精卒已兼署真定秋防倒马关乗月登楼赋诗居然有越石长啸风亡何迁广西左叅政公之在大名以不能得其地要人指当大计吏其人族言官摘公御史大夫周公延独持之曰昨计吏无不誉侯生者而毁遽及之何当也于是公得用叅政秩调云南亡何进广西按察使靖江王之宗属指众而骄尝阑出城外又时时溷台司白事请禄公一切以礼禁之故事诸小宗各有长有非分而觊觎为长者公执不许三江口阳朔要地也腴而险徭冦廖金牙谋据之公急驰书兵使者伐其谋冦遂平自是连徙内地为河南右布政使转江西左布政使布政司利薮公以亷持之出纳必时轻重取凖即库官吏毋敢染指讴謡载道故相严当籍赀不登数颇株累它亲曲公从容调停得以母大累寻提调其省试得士居多不以自名入觐归上疏乞休用年迫力衰为请时相止之勿上而它给事縁指亟抨公其辞公数语也报致仕邸吏驰归白公公方同三司入见御史从容言官中事既毕乃起白奉旨致仕不得复事左右矣再拜而出御史与诸寮皆愕眙出不意次日公遂行饯车填溢父老争挽攀不得发公谈笑自如无几微见颜色提学徐君爌赠公文以为得定性之学时谓之知言公归迎谓羣从曰身今吾有矣若曹以解绶念我不知我弛担之乐也上堂奉其继母夔夔然抚晜弟怡怡然御子姓秩秩然间屏居浮沚创环璧书院伊湖澹荡在目辟西圃有楼榭台池之属花事踵接折简命客登髙临流雅歌咏诗尽东南之胜者余二十年人谓永嘉山水自谢监发之最后乃得公然谢监躁而犷公雅而恬不相当也虽语不絓宦途事然闻朝政得失边警民瘼未尝不恻然移时也公性好施予急人之难踰于已而尤笃亲族厚朋友以故五服之内外亡不濡润公者而公帑不时竭每谓薄田仅十顷不能如郑公业多此心庶几不愧也公素善坟籍一目数行俱下老而愈笃嗜之未尝顷刻释手所著诗文集为巻凢二十举子业为巻二皆时所珍惜公既卧家乆时望益重今上初南垣以公应荐诏许待补呉中丞时来复力荐公而江陵相当国颇左抑文士不复用江陵没复有荐者而公老矣属疾少时遂卒年七十五公孝友忠笃孚于逺迩直不能藏人过然亦不宿留以故善者皆好之即不善者亦不深忌也斋庄俨然不堕冥冥中夜偶起必御巾帻虽甚盛暑稀覩袒露古所称天下长者公眞其人哉若乃称诗必建安天寳文必匠西京昌黎要之余事耳有子兴邦化邦保邦任邦皆才而化邦举于乡先公卒公甚伤之余具状中古于表墓不取详而余独详以余当侯公必传以侯公当余必传故也亦保邦志也张有功之死余盖铭其幽云
　　
　　处士呉介石翁墓表
　　
　　葢呉翁之塟也左司马汪伯玉既志铭其幽矣而右司马王世贞又为之表其墓伯玉与世贞天下所推以不寖诺可人也表何以得之世贞曰吾窃闻之儒者轻为德而贵者易为名也今夫处士一贾人子耳非有儒者师友讲习之素以其天质发而为者义强而习诗书其可谓孝义者又必刻肤骨劳筋力勉人之所不能勉而后就非若贵者之取决于頥指顺风而扬其声也夫重为徳吾是以贤处士也难为名吾是以表其墓也处士之吴于溪南最称着姓而独受赀薄父行贾襄阳纳锺氏姬有一女不归已而卒处士生八年矣奉其母程处溪南有田不能五畆而大父母老日责供官岁责赋族之戍者间一责衣装母悉力以从事不给则处士从樵青拾山毛以供爨然时时问父死何所而哭哭而得死襄阳状则又哭至年十四奋身请于母曰儿欲独身往以父丧归母少之曰儿孱任往乎处士复哭曰不往儿请就沟渎母怜而许之乃鬻田一畆以为行计抵鄱湖所附舟覆縁一木免至襄阳谒锺姬得父棺抚而恸哭者三昼夜不絶声谋以棺归则力竭矣献斛黍舎主人与之弃地而藁塟焉时从锺所得父故时劵会劵客饮而折之约以为父守冢咸许诺其有偿者为孔氏转授之俾资锺旦夕处士乃复独身归始授室陈益相与僇力耕以给王父母及母养宗老有商云间者察处士谨挟与偕处士目不知书仅画字而已间从里塾师嗫嚅章句稍习每出遇儒生则揖而问所业书久之渐通孝经小学论语遂能读司马氏通鉴最后读濂洛诸儒生言而爱之宗老未悉也一日覩处士所书调擘资息状大惊问知其繇而叹曰若乃能如是乎有心哉尽付以赀为掌计展转累数千且万金愧谢处士曰微子吾不及此请以百金为寿处士乃始自成贾小饶则请于母程复之襄阳迁其父棺归塟并欲迁锺姬而锺女己嫁孔氏子不欲离女家处士乃大出槖金奉锺而治新茔以塟父于是悉塟髙曽父母封树斩斩矣已而次第塟宗戚之无主者凢十四丧闾左咸恠是夫窭而胡以办此处士故勤有心计然亦多天幸赓数岁益饶谓歙隘而俗奢不易久也徙之临溪谓临溪俗犹歙也行相地至桐庐卜焦山之壤吉曰此吾之■〈山昬〉山下哉焦故多薪木居人惜不剪刈度十岁而市之自然利也虎多窟焉处士乃身为薙其芜代以茶栗居人翕然效之虎无所窟避徙去而岁获茶栗利嵸倍己又视南畆课耕艺可圃者益树佳木美箭郁然矣凢二十年处士自致赀巨万而它小贾受母钱者岁以其子来至不可訾数而焦山之傍居人亦用以饶裕处士之治焦也寔帅妻子奉母程以往颇极共奉之娱及母程卒年九十四矣而处士亦以老哀毁无异婴儿时既毕塟陈孺人前请曰游子悲故乡公忍竟忘之耶且有先人之垄在处士乃与偕返溪南拓置庐产复大出槖中装立祠祠本宗以田翼之供粢盛诸当祠而为其后者凢十一日悉授以事而既廪焉又为之制衿裾以月朔望申家训彬彬序听然处士意犹不忘焦时时往岁几得十八亦为之立义塾义仓津有梁道有甓而焦人之爱之亦甚于溪南处士每出蹑草履素冠布衣父老喜赍持壶浆脯炙踵道相劳处士不忍逆其意少领之而返其腴曰吾不肉食也人人益大喜乃至少豪举者望影走避曰此古老甚畏之处士子正己成已皆以赀显正已为京邑丞成已为鸿胪署丞诸孙若干人皆太学生处士所以督诲甚至时曝之赤日中曰此吾所习也而曹生骄不遘此矣处士好施然独不好为浮屠施每食不兼味郡致之冠带弗御也年八十六竟卒于焦处士素强无疾当卒日犹对客亹亹晩食如常夜半趋呼独整衣帻而瞑陈孺人先处士二年卒年八十一处士讳荣让字子隠别号介石余详左司马志中始处士未知书时见里中师述宋范仲淹先生行谊大声曰吾能为之则无不笑处士者及其富而约畧其乡居所行事与范先生不合者鲜也虽然范先生儒而轻为徳贵而易为名处士于徳微然而居重且难矣吾故为名之且以示处士之后人曰若曹毋忘处士今若曹故不能自致如范先生然视处士贵矣儒有文矣吾惧实之日不胜也呜呼能为处士者虽以百世可也
　　
　　中宪大夫广东按察副使同野刘公墓表
　　
　　呜呼是为广东按察副使孝亷刘公之墓公非以孝亷举也以易名则无重于二者公之举自公交车为嘉靖丁未而丁未之得士最盛若杨容城王京山之节烈李兴化之长者袁长洲之耿介汪歙县之文学杨海丰之寛洁张江陵之威断然皆以名位显重有闻夫位不必重而必循吏名不必显而必君子则南昌刘与和华亭周叔夜也叔夜洁修自好所厯官能砥砺其声实刘公则尤肫肫实胜大较叔夜为徳于显而公为徳于隠故晚成而寿考过之公踰四十而始廪学宫踰五十而始成进士踰六十而始赐金绯七十而后悬车七十八而捐馆内不愧家外不愧国行不愧影宿不愧衾斯晩成之效哉乃叔夜不能不少逊矣公之少也犹惰学尝出游而父赠中宪公封迹而挞之公长跪曰儿以妷故伤大人心罪甚大请自此改趋遂折节强学悉读习经子百家言于属文渐工而赠公出教授诸生于江都尝以书督公学公悬之楣读小倦仰视楣间即占毕声益厉矣无何赠公卒于馆讣闻公恸哭呕血死复苏水浆不入于口时王父母犹无恙王父樗叟公强谓公竖子为父必死而快然不念而父之父母旦夕人乎且而母募而弟弱而何以死也公始强一粥徒之江都以小艇载棺归渉江风大作且覆公抱棺而恸呼天请与俱溺寻济既抵家刘氏之老谓家无入外棺入外棺不祥公抟颡哭曰父以贫为二亲资养而客死死而又不归是客尸也孤请任不祥既而复议棺故主家治以松松易腐且蓐蚁请易以油杉其老曰吾难其暴尸也暴尸不祥公又抟颡哭曰改殡古有之安忍蚁之蓐吾父也孤请任不祥于是得易棺母萧恭人谓公若妇之委禽于胡者可从俗娶也公谢不敢则曰吾为而父毁惙惙不能奉二尊人谁与代吾馈者即吾馈亦谁治胡翁闻而悯之归女焉是为胡恭人公谢弗成卺也公孤而执丧胡恭人女而共养王舅姑及姑矣既免丧公益贫有荐于芜湖之土豪某者公徒跣行百余里饥甚遇一妪怜而授餐始得达而豪佣蓄之大失望已而王父母俱以老病终公累累垂槖归哭请于萧恭人曰天其遂死不肖耶将困之极而玉于成也计穷矣有饘粥之产敢废以归三丧于土虽称无为约然不废礼公用过毁故善病病且益窭然病愈而于属文若有神助下笔累数千言每试有司輙首第而尚不利于乡书公亦弗肯补学官弟子最后学使者苏公佑复首公而廪之谓公长矣而经谊行术俱选时方创同仁书院檄公主之弟子葢三百人始公以赠公挞而折节读书知有范文正公者即慕之曰先忧后乐斯人我师哉既长而得王文成公良知之旨益大恱心服膺曰以此而为文正公不难也有仲一人曰廷楫公束修之饶上以奉萧恭人甘毳而下资仲学然萧恭人不甚爱公独爱仲其明年公与仲俱试公独荐乃益称仲于萧恭人而厚资之冀以解萧恭人颜后三年仲复当就试而病作性又好禨祥难事公乃以身为卫与偕行万山中公徒步而募二夫俾舆仲俄一夫痁作踣公匿迹从舆后肩仲仲不觉也道遇识者咸目公而笑公不顾及仲入试荐而萧恭人喜可知也然竟以疾不堪北公登第后念仲病无起时而虞萧恭人之忧伤亟假使事便道归省亡何仲死矣萧恭人果痛不欲生公所以慰论之者百方乃解而公之自临弟痛几若萧恭人然迄不令知也诸附身必诚信曰今者视先公丰故易丰耳虽然益重吾感矣己就选人得歙令奉萧恭人往歙人盛供帐侈酒食以俟公亟挥之出曰是尝我也自今即束菜溢米不得阑入偶与同年戏邑无鱼亦絶无大者冯舎人可以弹铗矣同年颔之至明日得一大鱼以馈公欲辞不可剖而五之以其一供萧恭人余四以付市司使鬻之稍取其畸至弥月不尽葢自萧恭人外居恒未尝噉鱼肉也尝步行而一穗自鞾出以为误也引之愈长公笑曰藁也吾以代绵罽同年笑之公亦笑曰吾昔读书时尝坐一木罂而积藁其中自腰以下皆暖今仅藁吾足侈矣同年者即汪伯玉前余所称新都者也歙故喜讼讼者至相牵钩累百牍不解公人人引见推赤子慰示之且谕以理势曰若曹得一金惜之若头目柰何不以养妻子而以益讼师富也且讼师之待汝何如我于是人人感泣叩头解去比二载讼庭虚无人矣寛期以征削烦而后三载邑门之外虚无人矣郡隶八邑歙之当供郡者八之一而以羡供邑者曰郡以八供而百不足若以一供而绰然者何也供邑者曰我不知有供何论一公以髙第征矣以犊车载母敝衣羸马从之父老遮道而奉壶浆百里不絶也法当得给事御史公固辞曰犬马之齿长矣且母笃老不敢以身殉言路始得南车驾主事萧恭人用令终公僻踊如少壮时强自力居丧无违礼除服仍补南武库还为车驾员外郎进营缮郎中属汉阳守缺而汉阳人王君斛者在选曹故尝令婺源与公比壤识之举以为其郡守公至属大饥以便宜发仓粟赈之而收其暴胔归之土设方畧诱缚盗魁之渔于栁洲者境内称治楚故有赐田在汉川而景王方贵甚其用事者新国田与犬牙错而欲并得之楚人不受且誓众鬬有日矣公为之正经畧树标而分属焉遂以无竞三载满当上最郡父老醵钱裂金绯奉鞾以进脱旧鞾置郡门公固辞强纳舆中公抵黄冈檄归之其人民咸啧啧称虽公家刘宠不能过也公既以最获赠封如式而擢广东按察副使佐司事尝摄提学事兼管四道兵符时冦大发修战具而徼卒捕舶盗七十且以其赃仗实之公覆之则皆贾人也误以兵为盗相拒格兵遂以格者为盗公悉与辨理得释其署盐筴吏上其岁羡千金公悉归之库充军饷穆庙登极公当入贺既竣事上疏引年乞归不见许再上疏始许之公归笥其衣冠杜门逍遥间出则布帽练帢草履居然一田父也问以时政则掩耳称草莽臣不敢与及官中治状则曰老誖忘之矣唯悉帑倡其乡人建豫章书院以居四方之贤者及聚讲同仁不称倦公之学虽自致良知入然其功则克已毋自欺不欲骛于玄虚髙逺居平尤厚人伦仲之二息子夭推诸从之子当为后者后之而割已产与均女弟躄而归齐某公悯齐之畸于配也阴厚之及女弟没厚齐益甚齐感公而事之犹嫡兄也妇翁胡富无子欲得公子之而徙槖实焉公不可及其殁也为治丧塟如子礼又尝归宗人之丧于瘴海外公所为徳非一第不自名亦无能名之者而伯玉亲为歙治人故知之确而为之志若铭己又谓公居母丧病不知人者五日夜时以无子故羣睨而欲瓜分其槖公忽梦黄冠羽衣人以帝命子之药遂寤而起睨者立解公近六十无子胡恭人故不宜子而为之寘贰张张貌寝而恭善侍太恭人能得其意公以故不恒御凢二十年一御之举男子曰仕敬公卒时仕敬甫弱冠秀而文类若有天意然嗟乎此余所谓为徳而隠之报也余既目公为孝亷伯玉前已目公孝亷是二名者非所以尽公虽然凢公之弟而慈皆孝推也敦行不苟不蕲取名皆亷推也嗟乎以此从夫子即曽冉可也公名廷梅别号同野其世系子女婚嫁详志中
　　
　　弇州续稿巻一百二十七
　　
　　●钦定四库全书
　　
　　弇州续稿巻一百二十八
　　
　　（明）王世贞 撰
　　
　　○文部
　　
　　△墓表
　　
　　封礼部员外郎穆太公墓表
　　
　　当隆庆改元而余饬兵赵魏则雅已闻东明穆君文熈弃官而全其友拱辰于榜棰血肉中义而请纳贽焉其又七年而拱辰为廷尉丞则文熈用吏部郎出竒筴以间捍幸臣不胜外迁去矣拱辰间过余酒酣辄垂涕曰吾何以报穆生吾拜杖而创以前活我者穆生也吾创以后道活我者生之父太公也始穆生之药我醪肉我葢尽捐其卖宅之金而屈指舟车费且不给已而太公至抚不佞曰男子哉不爱死以存志又谓文熈吾儿哉不爱帑以存友因悉出其余镪治拱辰装文熈已决筴归而传有东宫恩当封太公者小难之太公觉而怒曰若以一官足荣我不念给事父犹布素也趣以给事归吾三人共此五畆耳当是时不佞两股且立骨矣太公起而加之肉以有兹日不佞何敢忘不佞感其意乃稍次第其语授拱辰为太公寿繇是海内颇以不佞一言知太公而深知太公者亦遂以太公故知及不佞又十四年而拱辰贵至大司空文熙卧里中自如台谏有荐文熈者仅报闻而太公登八十矣世贞强起金陵得拱辰一函书中为哭太公文始而大骇既读之酸鼻不忍竟拱辰之言曰穆太公业不幸第幸而以公文有闻于海内公如终恵之乎使太公有闻于世世则岂唯文熙某之感亦世世也而刘侍御君者以文熙所草太公之状来请曰文熙所忍死而待公者以公之能终惠太公也语与拱辰合世贞乃为之表其墓葢太公少尝业儒为文有竒藻十五六时试有司辄居首十七而父卒以治丧葬干家蛊夺之然公亦厌薄博士家言而意乃笃好左氏太史公及两汉以后诸史益习发而为雄竒之谈奋髯抵几若决九河而下客莫能抗也是时拱辰仅弱冠公引与谈喜谓文熈是少年足当吾一劲敌也而亦命文熈谈文熈不敢难公公笑曰是书不足耳悉胠箧中藏授之读自是谈遂进文熈言公谈出诸书生意表者多不能记独记其谓晋人逆公子于秦赵盾不当背而击之韩起求玉环于郑子产竟弗予为两是蔡泽徒步入夺应侯相印大有功于应侯公子郢辞灵公之命退而耕于野为有季札风四皓避髙祖而就太子聘不得为四皓韩信不反齐而反一奉朝请侯不得为韩信总之寃信而疑皓事非实文熈每自谓不及也即诸生闻者亦人人谓不及也公又谓留侯义烈于始而与范少伯俱以智终尤推称少伯以不爱上卿而爱富欲以保身而行徳故中年强自厉课农耕归其获于十一之息僮奴百余人作使行贾皆称其才力而性又好客及施予客时时满席施予倾囷而产不挫文熈既中谗归念公且不怿公迎谓之曰固也吾知若必不容文熈之一用最再用国恩封公如其官为二命命服进之公笑曰吾向者以拱辰归汝急我以我不能待也御之无得意色万厯之丁亥公年七十九而属岁饥公谓文熈吾所蓄云何而不以兹时义散倾槖而数之得千金亟以上有司计口而给活可万人事闻诏特赐棹禊旌其门公素强无疾健匕着至是渐惫矣明年饥益甚公疾益亟复谓文熈吾所活者安在得无填沟壑乎吾徳不终甚耻之顾槖中装余几屈指得千金复上之有司文熈以毕事告公欣然动眉色曰吾愿足矣葢终始不失范少伯意如此且属纩命布席于榻前东北向加额谢天次谢君父次与友朋诀从容而絶语不及私公又有人伦鉴故尝识赵叅政国璧俾与文熈同笔研又抜崔渭南某于贫时俾拱辰传之夷于孙光胤二子贵而感公不己公为人美姿容大音声尝出次于郊登台而呼文熈自城中审其无它也轻捷便骑周行田野寒暑六十年如一日有一马常乗前岁余忽毙公怅然曰得非欲从我乎亡何而公卒人以为知命云不佞尝读古传记于侠节独行之士心慕说之然怪其举生平而狥一念之好以委其身虽用此有闻然陋矣而任史笔者乃悉其力以发抒其一念而尽废其它葢不能无嗛志焉假非不佞深文熈与得太公于易箦之后天下囚不佞序而求太公于偏至者不几于陿乎公之仁心为质博识超见广度竒畧游戏生死非余竟表之而谁也过公墓者可以式矣公讳陈实字某余详状志中
　　
　　登仕郎鸿胪寺序班百泉归君暨配郁孺人墓表
  </div>
  <div class="pagination">
   <a href="弇州续稿_page145.html">
    上一页
   </a>
   <span>
    ...
   </span>
   <a href="弇州续稿_page141.html">
    141
   </a>
   <a href="弇州续稿_page142.html">
    142
   </a>
   <a href="弇州续稿_page143.html">
    143
   </a>
   <a href="弇州续稿_page144.html">
    144
   </a>
   <a href="弇州续稿_page145.html">
    145
   </a>
   <span class="current-page">
    146
   </span>
   <a href="弇州续稿_page147.html">
    147
   </a>
   <a href="弇州续稿_page148.html">
    148
   </a>
   <a href="弇州续稿_page149.html">
    149
   </a>
   <a href="弇州续稿_page150.html">
    150
   </a>
   <a href="弇州续稿_page151.html">
    151
   </a>
   <span>
    ...
   </span>
   <a href="弇州续稿_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
