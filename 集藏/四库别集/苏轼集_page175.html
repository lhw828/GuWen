<!DOCTYPE html>
<html>
<head>
    <meta charset="UTF-8">
    <title>苏轼集 - 第 175 页/共 332 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏轼集 - 第 175 页/共 332 页</h1>
    <div class="content">
　　【与任德翁】

　　半月不面，思仰深剧。辱书，承孝履如宜。金陵虽久驻，奉伺不至，知亦滞留如此。某在慈湖夹阻风已累日，今日风亦不苦顺，且寸进前去，恐亦未能远也。不知德翁今晚能到此否？倾渴之至。

　　【与张元明二首（之一）】

　　前日承追饯南都，又送子由至筠，风义之厚，益增感慨。比日，具审起居佳胜。万里之别，后会杳未有期。伏乞善加保练。

　　【与张元明二首（之二）】

　　远辱专人惠书，辅以药物，极济所乏，衰疾有赖矣。感刻！感刻！不知何时还蜀中，自此音问遂隔，曷胜惘惘。

　　【与黄元翁】

　　垂老投荒，众所鄙远，见孙提点言，独有存恤孤旅之意，感激不已。到治下当作陆行，必留数日款见也。

　　【答刘无言】

　　此行但有感恩知罪，省分绝欲。守此四言，行之终身，庶保余年得还田亩，但未知有无后命尔。

　　【与孙子发二首（之一）】

　　别来思企不可言。比日尊体何如？某蒙庇粗遣，旦夕离南都，如闻言者尚纷纷，英州之命，未保无改也？凡百委顺而已。幸不深虑。愈远，万万以时自重。

　　【与孙子发二首（之二）】

　　郡中诸公，未能一一奉状，因见，各为致意。过真定，见杨采朝议。此人有实学隐德，河朔似此者，以一二数矣。其子迪简亦善吏，轼已举之矣。欲告提刑大夫来年一京削，敢烦子发为道此恳，或持此简呈宪使，又幸。一起写书十六七封，不能复谨，勿罪！勿罪！

　　【与程德孺】

　　在定辱书，未裁答间，仓猝南来，遂以至今。比日窃惟起居佳胜。老兄罪大责薄，未塞公议，再有此命，兄弟俱窜，家属流离，辱亲旧。然业已如此，但随缘委命而已。任德翁同行月余，其见老兄处忧患，次第可具问，更不详书也。懿叔赴阙今何在？因书道区区。后会无期，临书惘惘。余热，万万以时珍重。

　　【答钱济明三首（惠州）（之一）】

　　专人远辱书，存问加厚，感悚无已。比日，郡事余暇，起居何如？某到贬所，阖门省愆之外，无一事也。瘴乡风土，不问可知，少年或可久居，老者殊畏之。惟绝嗜欲、节饮食，可以不死，此言已书之绅矣。余则信命而已。近来亲旧书问已绝，理势应尔。济明独加厚于旧，高义凛然，固出天资。但愧不肖何以得此。会合无期，临纸怆恨。

　　【答钱济明三首（之二）】

　　近在吴子野处领来教，尚稽答谢，悚息之至。远蒙差人，固佩荷契义，而卓契顺者，又可奇也。无以答其意，与写数纸，公可取一阅也。寄惠白，极所欲得也。笺格甚高，想见风裁，回信惟有紫团参一枝，疑可双奉亲故，不以微鲜为愧也。两儿子曾拜见否？凡百想有以训之。幼子过相随，甚干事，且不废学。蒙令子惠书，回答简率，一一封纳，必不罪也。

　　【答钱济明三首（之三）】

　　岭南家家造酒，近得一桂酒法，酿成不减王晋卿家碧香，亦谪居一喜事也。有一颂，亲作小字录呈，切勿示人，千万！千万！

　　【答张嘉父】

　　久不奉书，过辱不遗，远枉教尺，且审起居佳胜，感慰交集。著述想日益富。示谕治《春秋》学，此儒者本务，又何疑焉。然此书自有妙用，学者罕能领会，若求之绳约中。乃近法家者流，苛细缴绕，竟益何用。惟丘明识其妙用，然不肯尽谈，微见端兆，欲使学者自见之，故仆以为难，盖尝悔少作矣，未敢轻论也。凡人为文，至老，多有所悔。仆尝悔其少矣，然著成一家之言，则不容有所悔。当且博观而约取，如富人之筑大第，储其材用，既足而后成之，然后为得也。愚意如此，不知是否？夜寒，笔冻眼昏，不罪！不罪！

　　【答徐得之二首（之一）】

　　张君来，辱书存问周至，感激不已。即日哀慕之余，孝履如宜。某到惠已半年，凡百粗遣，既习其水土风气，绝欲息念之外，浩然无疑，殊觉安健也。儿子过颇了事。寝食之余，百不知管。亦颇力学长进也。子由频得书，甚安。一家今作四处，住惠、筠、许、常也，然皆无恙。得之见爱之深，故详及之，不须语人也。瞻企邈然，临书惘惘。乍热，惟万万节哀，顺变自重。

　　【答徐得之二首（之二）】

　　詹使君，仁厚君子也，极蒙他照管，仍不辍携具来相就。极与君猷相善，每言及，相对凄然。君猷诸子得耗否？十四郎后来修学如何？

　　【答吴秀才】

　　人来，领书，且喜尊体佳胜。并示《归风赋》，兴寄远妙，词亦清丽，玩味爽然。然仆方杜门念咎，不愿相知过有粉饰，以重其罪。此赋自别有所寄，则善，不肖决不敢当，幸察之！察之！ 
　


　
●卷八十四
◎尺牍八十四首（本卷实为八十三首）
　　【答参寥三首（惠州）（之一）】

　　专人远来，辱手书，并示近诗，如获一笑之乐，数日喜慰忘味也。某到贬所半年，凡百粗遣，更不能细说，大略只似灵隐天竺和尚退院后，却在一个小村院子，折足铛中，罨糙米饭吃，便过一生也得。其余，瘴疠病人。北方何尝不病，是病皆死得人，何必瘴气。但苦无医药。京师国医手里死汉尤多。参寥闻此一笑，当不复忧我也。故人相知者，即以此语之，余人不足与道也。未会合间，千万为道善爱自重。

　　【答参寥三首（之二）】

　　颍沙弥书迹耸可畏，他日真妙总门下龙象也，老夫不复止以诗句字画期之矣。老师年纪不少，尚留情诗句画间为儿戏事耶？然此回示诗，超然真游戏三昧也。居闲，不免时时弄笔。见索书字要楷法，辄往数篇，终不甚楷也。只一读了，付颍师收，勿示余人也。

　　雪浪斋诗尤奇伟，感激！感激！转海相访，一段奇事。但闻海舶遇风，如在高山上坠深谷中。非愚无知与至人，皆不可处。胥靡遗生，恐吾辈不可学。若是至人无一事，冒此险做甚么？千万勿萌此意。颍师喜于得预乘桴之游耳。所谓无所取裁者，其言不可听，切切！相知之深，不可不尽道其实尔。自揣余生，必须相见，公但记此言，非妄语也。

　　【答参寥三首（之三）】

　　净慧琳老及诸僧知，因见致恳。知为默祷于佛，令亟还中州，甚荷至意。自揣省事以来，亦粗为知道者。但道心屡起，数为世乐所移夺，恐是诸佛知其难化，故以万里之行相调伏尔。少游不忧其不了此境，但得他老儿不动怀，其余不足云也。俞承务知为少游展力，此人不凡，可喜！可喜！今有一书与之，告专一人与转达。仍有书，令儿子辈准备信物，令送去俞处，求稳当舶主，附与广州何道士也。见说自有斤重脚钱，数目体例甚熟。

　　【答南华辩师五首（之一）】

　　窜逐流离，愧见方外人之旧。达观一视，延馆加厚，洗心归休，得见祖师，幸甚！幸甚！人来，辱书，具审法体佳胜，感慰兼集。某到惠已二百日，杜门养疴，凡百粗遣，不烦留意念。

　　【答南华辩师五首（之二）】

　　专人远来，获手教累幅，具审法履佳胜，感慰兼集。又蒙远致筠州书信，流落羁寓，每烦净众，愧佩深矣。承惠及罂粟盐豉等，益荷厚意。泉铭模刻甚精。某此凡百如宜，不烦念及。未由瞻谒，怀想不已。热甚，惟万万为众自爱。

　　【答南华辩师五首（之三）】

　　所要写柳碑，大是。山中阙典，不可不立石。已辍忙，挥汗写出，仍作一小记。成此一事，小生结缘于祖师不浅矣。荒州无一物可寄，只有桄榔杖一杖，木韧而坚，似可采，勿笑！勿笑！舍弟及聪师等书信领足。此自有去人，已发书矣。张惠蒙去岁为看船，不得礼拜祖师及衣钵，甚不足。今因来人，令相照管一往，不讶喧聒。此子多病，来时告令一得力庄客送回也。留住五七日可矣。

　　【答南华辩师五首（之四）】

　　净人来，辱书，具审法体胜常，深慰驰仰。至此二年，再涉寒暑，粗免甚病。但行馆僧舍，皆非久居之地，已置圃筑室，为苟完之计，方斫木陶瓦，其成当在冬中也。

　　【答南华辩师五首（之五）】

　　近苦痔疾，极无聊，看书笔砚之类，殆皆废也。所要写王维、刘禹锡碑，未有意思下笔。又观此二碑格力浅陋，非子厚之比也。

</div>
    <div class="pagination">
<a href="苏轼集_page174.html">上一页</a><span>...</span><a href="苏轼集_page170.html">170</a><a href="苏轼集_page171.html">171</a><a href="苏轼集_page172.html">172</a><a href="苏轼集_page173.html">173</a><a href="苏轼集_page174.html">174</a><span class="current-page">175</span><a href="苏轼集_page176.html">176</a><a href="苏轼集_page177.html">177</a><a href="苏轼集_page178.html">178</a><a href="苏轼集_page179.html">179</a><a href="苏轼集_page180.html">180</a><span>...</span><a href="苏轼集_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
