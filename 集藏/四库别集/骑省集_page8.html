<!DOCTYPE html>
<html>
<head>
    <meta charset="UTF-8">
    <title>骑省集 - 第 8 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骑省集 - 第 8 页/共 18 页</h1>
    <div class="content">　　刘崇俊起复制
　　敇匡时启运功臣威邉将军濠州都团练观察处置等使光禄大夫检校太傅使持节濠州诸军事守濠州刺史涡口两城使兼御史大夫上柱国彭城县开国子食邑五百戸刘崇俊濠上观风克昭祖服光禄大夫检校太保持节常州诸军事守常州刺史兼御史大夫上柱国刘佑晋陵守土允茂政经而皆夙练军声习知边要方深朝寄遽属内艰永言防塞之权宜举墨缞之制俾加宠命改授阶资勉抑孝心以从王事并可起复云麾将军余如故
　　冯延鲁江都少尹制
　　敇朝议郎行尚书虞部员外郎武骑尉赐绯鱼袋冯延鲁顷者尹县留都首变田制克勤于事以利于人自归朝行巳逾周嵗如闻众庶未甚乐成矧彼浩壤所宜均一是用假尔亚尹徃毕旧功其在条理得中厚薄无挠俾乃比屋咸遂所安至于刑谳之繁亦以公平为用务令称职无忝加恩可令本官判江都少尹公事
　　王彦俦加阶制
　　敇王者旌董戎之功重殿邦之任疏宠之命因事有加所以劝能而伫効也佐时卫圣功臣建威将军康化军节度池州观察处置等使起复云麾将军检校太尉兼侍中使持节池州诸军事池州刺史上柱国太原郡开国侯食邑二千戸王彦俦作镇方隅克扬威信师谋不挠庶政有常肃尔先声宣我朝命向者起于哀制授以崇阶礼适就于变除寄方隆于藩屏俾从增邑式示推恩勉扬令图无替丕绩可光禄大夫加食邑一千戸余如故
　　李匡明舒州刺史制
　　敇通议大夫守御史大夫柱国赐紫金鱼袋陇西县开国子食邑五百戸李匡明向縁时望命长宪台既歴嵗时亦闻敬慎方伫茂绩以光大猷遽覩拜章固辞重位俾全宠遇宜辍准绳尚赖分忧无防守节可检校司徒兼御史大夫使持节舒州诸军事守舒州刺史充本州团练使余散官赐邑如故
　　赵丕御史中丞制
　　敇朕以御史未理庶政靡清思得良臣副吾慎选中散大夫守右散骑常侍柱国赐紫金鱼袋天水县开国子食邑五百戸赵丕再履县署钦若攸司迭为侍臣匡予不及俾授格心之寄宜膺独坐之权夫才识兼通然后能得大体公正无党然后能肃百司纠正失中则纪纲挠顾避不言则职业隳尔其钦哉无辱朕命可御史中丞余官勳赐爵邑如故
　　陈襃制
　　敇出身事主忠之効也以年致政古之制也淳风将振斯道复行朕用嘉焉宜示优宠宣徽使某官陈褒以敬慎之操俊乂之才辅予潜九之初协我司总之寄出纳惟允佐佑尽规勤劳王家数纪于是永念耆徳方注虚懐遽从知退之言亟有悬车之请虽面谕难抑岂旧功可防而司卫列卿秩崇务俾退辞近侍犹在立朝勉回髙尚之心式重君臣之义可卫尉卿
　　杜昌业江州制
　　敇十连之帅百城之长藩屏王室其揆一也随时省置何常之有焉朕只荷庆基懋循古训迭用旧徳以颁诏条交修予违践更尔位肆因大庆式举朝章金紫光禄大夫上柱国京兆县开国子食邑五百戸杜昌业始以明敏肃恭服劳近宻出纳惟允固慎无违先帝用能委之邦政明九伐以恢王畧坚一心以迪大猷六事允谐时乃之用将图尔效且尽其才朕以中流之寄九江为重控五岭之冲要镇百蛮之驿骚属予相臣入总枢务惟尔公望克嗣其勳是用辍夏官之崇膺外台之职尚虚使节以便理戎其往慎乃攸终遵我成宪简易以申令恩信以即师惟惠惟忠无忝朕命依前检校太保兼御史大夫使持节江州诸军事江州刺史本州团练观察使散官勳如故
　　招讨妖贼制
　　朕闻先王之静人也四裔咸宾尚先慎徳之诫一夫不获则轸纳隍之心是故导以仁声浃之惠泽犹不可化遂成有刑昨者岭表遗甿聚为寇盗违其上命犯彼战锋而敢乗我国哀伺我邉隟侵轶我封部诱惑我黔黎保据谿山肆为剽掠朕以肇膺丕业先洽徳音矧彼狂徒皆吾赤子弗忍尽杀冀其自新所以虽命师徒且令招抚而凶愚不革结聚愈繁暴害吏民攻围县邑一至于此其能久乎国有常刑吾又何爱仍闻众军致讨累有杀伤平人无辜暴骨于野兴言及此永恻朕心况常赋及期三农失业特申矜恤更示懐来防州今年应属省租税并可放免仍委诸县长吏安存编戸宣示国恩防护警巡勿令扰动妖贼张茂贤首为刼盗罪在难容若能束身归降亦与洗涤收录如闻命之后因循未賔即令招抚诸军分路进讨如所在百姓及徒党中有能擒斩茂贤者不计有官无官并赐三品赏钱一万贯庄一区并已分产业并永放苗税差役传之子孙此恩不改若能同心计画及数内或擒获得称王称统军军使之属并次第首级止于一队一寨头领者即约此例等降优赏放免苖税差役或能自出身归投有田畆者各令归业仍放三年赋租无田者委本道录奏各与逐便优穏安排及重加赏赉如凶恶不回为诸军擒获者不问人数即便处斩明申威信汝自择焉诸军将士有能斩获茂贤杀戮支党官赏之制并越常规予不食言尔宜自励朕永惟止杀许彼悛心且妖贼等烧毁仓储蹂践禾稼聚食则资粮立尽外取则谷实不收进则大军扼其前退则领兵掎其后况乌合之众本不同心缓则苟避征租急则各图恩赏函首来献翘足可期资尔羣党等自保家乡共思宁息与其碎身于锋刃孰若乐业于闾里咨尔将士等各奋骁雄早成功绩与其暴师于境上孰若受赏于辕门体我深懐速清邉徼布告本道咸使闻知
　　魏王宣州大都督制
　　敇惟先王体国经野建邦设都并立懿亲以藩王室当畿服之地则任辅翊之重有戎昭之绩乃増督护之威是以王畧恢而诸侯和矣宣城重镇陪京之南制天险之津梁据三楚之襟带境环千里邑聚万民我朝以来戎寄尤切太师魏王受钺先帝建牙是邦宣导皇风董齐师律生植茂遂礼乐兴行时惟懋功协此时论粤朕小子惧徳弗堪允升大猷其在叔父虽师保之命已迪茂章而刺举之名未极公望宜升大府式壮中权于戏立爱之恩予不敢怠敬保之义王其谓何勉启乃心以底于道可升宣州为大都督府以魏王为宣州大都督府长史余并如故仍编入册命宣降
　　王崇文刘仁赡张钧并本州观察使制
　　敇守邉之要在乎崇垣翰而重威令也任能之方在乎因善政而加宠秩也懋迪斯道时惟令猷金紫光禄大夫检校太傅使持节吉州诸军事守吉州刺史兼御史大夫上柱国太原县开国男食邑三百戸王崇文儒雅饬身威猛宣用入奉旅贲之列出申刺举之能光禄大夫检校太傅使持节袁州诸军事守袁州刺史兼御史大夫上柱国刘仁赡沈厚有谋明断能理防塞之略歴任弗迁光禄大夫检校太傅使持节歙州诸军事守歙州刺史兼御史大夫上柱国清河县开国子食邑五百戸张钧践履班行昭著声问守土之効一心靡违而皆克嗣乃勳诞扬我武协比成绩勤劳王家朕以躬钦承鸿业实赖良将绥安四方肆于布庆之辰而有加等之命就升使职并驾兼车仍崇驭贵之封增立将军之号并申宠寄尚示克终无懈乃诚以底于理陟明有典予不敢防崇文可光禄大夫依前检校太傅使持节吉州诸军事守吉州刺史兼御史大夫充本路都团练观察处置等使进封开国子食邑五百戸仍赐号威勇将军散官勳如故仁赡可依前检校太傅使持节袁州诸军事袁州刺史兼御史大夫充本州团练观察处置等使封彭城县开国男食邑三百戸仍赐号贞威将军散官勳如故钧可依前检校太傅使持节歙州诸军事守歙州刺史兼御史大夫充本州都团练观察处置等使进封开国伯食邑七百戸仍赐号武威将军散官勲如故
　　高逸休寿州司马制
　　敇朝议郎行袁州司马赐绯鱼袋高逸休立身谨行闻于朝廷负才好谦老于州县先皇奬异锡以银章优秩自居十数年矣其子焴秉乃直笔为吾史臣适当均庆之初先有腰金之命而爱敬之切发于中诚乞循回授之文庶遂显亲之义辞防恳激览之恻然俾允所陈且成其美仍加宠秩以就悬车噫望族旧人唯尔而巳覩本朝之恢复拖紫绶以优防孝子克家耆年致养兹惟盛事足慰尔心可检校尚书水部员外郎寿州都督府司马致仕赐紫金鱼袋
　　宣州营田副使兼马步都指挥使李萼可节度副使罢军职
　　敇王者官人之防必褒贤能而均劳逸也列辟垂宪予弗之防某官李萼夙负壮图少为裨将余勇可贾有劳不矜泗水剖符边宁晏宣城从帅连营辑和而将领之权久烦耆徳毗赞之任未极初筵俾援尚齿之文就疏加等之命勉承朝奬无替忠诚可
　　驾部郎中冯延已兼起居郎屯田郎中阎居常兼起居舍人
　　敇朕凝旒端冕以临万邦而左右史臣执近侍言动得失注记无回故布政防不臧承化防不若惟圣攸赖慎简难虚某官冯延巳君子之儒多文为富发之为直气播之为雄文某官阎居常行顾枢机学臻精博得廷臣之体多长者之言而皆践彼周行奉予元子或奏记有翩翩之誉或罇罍多亹亹之谈蔼然清风协此时望是宜兼领郎署咸跻掖垣于戏君举必书朕敢防于恭己无徳不报尔勿怠于懋官各振公才副兹多训可侍御史王仲连可起居舍人监察米崇楷可右补阙
　　敇朕甞思古先哲王所以致理区中垂宪万祀者盖有史臣以记其过有谏官以弼其违或面诤于廷或举书于册故政令所及防不化成而怠惰之心无自入矣将振斯典必求其人某官王仲连爰借才能亟防秩序正巳而率下尽节而向公某官米崇楷早负时名寻升闺籍佩韦以临事慎独以修身而并服豸冠或司纲宪或立朝多按劾之奏或典刑有钦恤之心协我懋章宜升右掖勉修官业以副求直笔正言无有所讳可水部员外郎判刑部查文徽可侍御史知杂
　　敇秦汉以御史掌四方之记我朝以杂端正百官之邪其名则同所职实重副是慎选其惟通才某官查文徽克负美名早从交辟寻陟郎署升为王臣法谳之难俾其防决而察情无不当持议无不平俾止絶滥刑下知耻格率是榦用使持宪纲在能振举霜威肃清朝序尔其直躬而处众正色以当官纠谬绳愆无或顾避陟明有典可不懋哉可
　　左常侍张义方可勤政殿学士
　　夫珥金貂直骑省以备顾问非不重也而文学之选宜又加焉某夙号名儒久登华贯台阁践歴声实相符侍极而来当官无挠朕只奉先烈勤求大中谘访阙疑借尔稽古特加近职以示开懐顺美弼违无防谠直
　　楚州刺史刘彦贞可本州观察使
　　敇懋官之防非增秩不足以示宠行边之任非进号不足以申威施之其人是为令典某厚寛得众深沈有谋克荷家声累膺朝寄百城观政三郡底宁而长淮上防地雄师众刺举之职未极当官防问之权实谐佥议因是敷宠更伫厥成噫千里之长三军之师任遇斯重勲庸是图尔其敬哉无隳乃力可
　　外祖母追封某国夫人
　　敇昔帝钦明义先敦序九族既睦万邦以懐矧乃推自叶之恩疏漏泉之泽有光茂典式表孝心外祖母李氏丽徳坤仪垂训内则储庆渐生民之什显魂开石窌之田庶予躬弗防只凛而嗣膺鸿业若涉大川奉长乐以自宁过跃龙而轸念追逺之数宜有加焉是用进启大邦载崇懿号昭示戚里知予永懐可
　　大理卿判戸部刁绍可工部尚书
　　敇周礼六卿皆有军政汉制尚书奏事禁中歴代亲重也如是今予有命亦属其才某官刁绍始以榦能屡防繁剧向由卿寺践歴省垣制国用而无违登生齿而有羡丕显成绩是为才臣今朕只嗣丕图永懐司会俾率诸吏表于南宫爰陟冬卿式申庆泽尔其钦承彞训修举官司无防克终以忝殊渥可
　　兵部侍郎张义方可左常侍
　　敇某珥貂服冕侍从献替骑省之任也必以儒学大僚端方名士入膺兹选允协懋章而尔义方可谓能矣践歴台省抑扬声实纯诚直道造次靡防今予躬嗣守丕训弗惠厥德思闻谠言乃均庆恩命为常侍从容左右敬伫嘉猷尔其念哉无渝乃节可
　　太常少卿李贻业可宗正卿
　　敇先王睦亲也必求宗姓之贤者朝行之名臣为之表仪序其昭穆今我有命时惟旧章某官贻业学以润身文以行礼贞以榦蛊直以事君有一于此是可嘉尚矧备四者非所谓名贤乎今朕嗣续丕基敷遵庆泽是用选于掌乐为我司属使吾宗室有信厚之风非贻业而谁勉修厥官无忝多训可
　　左司郎中陈继善可工部侍郎
　　敇国有六职百工预其一焉我朝巳来其选尤重矧自尚书郎而擢拜者不其鲜与某官陈某以干蛊之才克构之美亟更庶尹遂歴省垣委之以繁杂之务而事益明兼之以筦之司而利不匮羊心计亦莫加焉属朕出震嗣图施令布庆贰卿之任颇难其人今以继善为之尔其可以称职噫大僚之体存乎简易兴利之要在乎防平无渝乃诚以挠吾法可
　　水部郎中判刑部萧俨可祠部郎中赐紫
　　敇某官萧俨夫王者之为政也任能举直理刑懋功如斯而巳今秋官卿佐皆阙尔俨实专其司定法察情克举攸职切言直气屡闻于朝靡私厥躬何其爱朕之深也方将图效适属均恩是用就升名曹仍加命服俾耀省闼时予宠章尔其念哉无易乃心无回乃行决狱以寛当官以公平一心克终予慎嘉汝可
　　屯田郎中李景进可工部郎中
　　敇某官李景进昔汉馆陶公主为子求郎而不得何者非其人也今汝景进亦吾外戚而谨愿儒雅好学善言久为台郎颇副时望故均庆泽擢转名曹彼汉推公而吾防善两得其道不亦宜乎










　　骑省集巻七
　　钦定四库全书
　　骑省集巻八
　　宋　徐铉　撰
　　大府卿张援可司农卿兼大理寺事
　　书曰任官惟人又曰惟刑之恤朕服斯道因举而行某官张援为性端方处众和雅贞亮足以榦事哀矜足以得情亟更攸司弗易时用因予有庆期尔尽才命为大农俾掌廷尉于戏庶狱之慎不可防也单辞而行不可为也平反伏念夜思昼行尚于措刑体我求理敬之哉
　　权知江都令李浔正授
　　敇四京令之重也其选惟一是以试可以进之均庆以宠之盖欲慎厥官而安其政也某官李浔屡为长吏绰有能名东夏之理不易其操事俗便予甚多之爰用加恩俾从真授勉钦朝奬无懈乃心可
　　和州司马潘处常可金部郎中
　　敇先王之制官刑也过无所隠其肆大眚也善靡有违无私之义于是乎在某早服时望亟更台郎予在东朝列于賔席旋贰廷尉实奉邦刑偶违伏念之言遽贻一黜之命今朕只嗣丕业诞敷庆恩岂以职事之愆遂防樽俎之旧是用召自近郡陟于南宫勉承宠光以永无咎可
　　浙西判官高越可检校水部郎中赐紫
　　敇王者之建藩辅也必命重臣以临之又择贤士以佐之政成当迁留而增秩古之制也髙越以儒学淹雅见称于时顷自南宫直于东观笔削之言方励弓旌之礼是求从事大邦率多婉画有嘉令望爰属庆恩俾假正郎仍纡紫绶服我加等之命无懈尽规之心
　　安陆郡公景逵检校司空太府少卿
　　敇夫太上立徳其次亲亲能兼之者鲜矣惟是具美属于我朝某孝友资身贞干为质守枢机而无悔居富贵而不骄蔼然善声成此嘉器朕肇袭丕业广覃庆恩矧有名臣近在宗属是用假以邦土列于亚卿仍进崇阶并示优宠于戏行为民则尔其勿防爱克厥威朕不敢尚服我多训永扬令图
　　保定郡公景迪可朝散大夫检校左仆射赐紫
　　敇朕歴选列辟见其睦亲名器之难必当慎信不可私于其属也故我疏宠务先推公保定郡公景迪静惟端方动必孝敬佩师友之训成信厚之风宗室之间闻望尤着属我嗣服之始协于立庆之恩尔其率循令猷惠迪前烈勿骄勿惰以永乃成
　　右拾遗郑延枢可清江县令赐绯
　　敇夫邑令之有声者入奉清列谏官之满嵗者出宰百里盖朝廷忧民立政之意也某官早歴宦署无废官常擢防禁垣克服彞宪而南楚大邑长吏尤难命自周行往宣朝防仍加朱绂以示殊恩无易乃心勉修所职
　　浙西判官艾筠可江都少尹
　　敇天下之大建亲分陕以尹之东夏之重选能设贰以维之兹用安民而政举也某官艾筠识量纯素学术通明奉我东朝周知其善辍借侯幕载扬令名海隅之康筠有其力夫以亚尹之难如彼而有适用之才若此俾膺慎选不亦宜乎勉励公方更施勤绩
　　阎度可江宁府防军
　　敇乡贡明经阎度士子起家而预清级者盖亦有之自非才地兼茂则不能光朝命而协时论矣以尔名父之子自强不息学业履行实浮于名属予出震之初成我多士之世俾掾天府以渐亨衢无防益恭更扬令问
　　冯倜可秘书省正字
　　敇五品子冯倜兰台图书之府起家而预之自非有才孰克处此以尔早服严训实扬令名励学检身如恐不及成尔嘉器富我士林俾授初资以渐清贯无防诗礼之学以益刋正之勤可
　　舒州司马李景述可虞部郎中
　　敇王者用士其要惟公苟得其才近亲何避某官李景述承茂勲之后秉素士之风颇有美名闻于戚里郡丞之任惟久台郎之位为宜俾疏庆恩改授清级无防师友之训以奉朝廷之仪
　　江州判官赵丕可司农卿
　　敇王者之正百官也黜其有过其肆大眚也许以自新则邦典行而朝恩浃矣某官赵丕谨行以处众克勤以在公台省践更诚心不替故先皇奬用寄以准绳而靡达官常自罹常宪朕缵承鸿业广布庆恩以其久列班行偶因迷谬特申渥泽俾授正卿勉励乃心伫扬令望
　　江西推官成幼文可主客员外郎
　　敇诸侯之佐命于朝廷而治职有劳奏课称最者则当升闺籍补为省郎葢劝能取士之防也某从事大镇于兹累年本以诚明济之通敏论不阿谄政无颇邪一方允厘尔实有力今予宠尔以立朝之位命尔以司藩之官尔其敬哉无忝我陟明之典
　　洪州判官袁特可浙西判官
　　敇袁特朕以闗辅之大控制要津出保傅之重镇之以屏王室择賔从之贤佐之以齐政经而特尹县神州理甚便运筹盛府言必端详协于求宜授斯任夫润之民固与洪无异而尔之操当与初不渝则官业允厘而朝奬无替矣敬服斯训往励乃司可
　　洪州掌书记乔匡舜可浙西掌书记赐紫制
　　敇乔匡舜朕以师傅之重敬而不违式遂便安俾临关辅而军旅之事不可无佐奏记之任不可非才闻匡舜以髙文受知以直道从事歴嵗斯久益居多故因其賔席之资加以紫绶之贵改辕东适从吾上公无替初心以忝朝命
　　知杂御史查文徽可起居郎枢宻副使
　　敇秉记言之笔以侍左右受司聪之寄以典出纳并居二职其可非才某官查文徽儒雅表文忠厚成质早践华贯时为名臣以南宫清望之资当宪府雄极之任提纲有序而众目巳理正身自处而周行以清物论与之予固嘉尚居中理极不亦可乎噫为朕腹心注人耳目执节一懈悔咎随之尔其慎之无忝吾命可
　　润州丹徒令顾彦回可浙西推官
　　敇长人之吏亲职为劳观风之佐坐筹为异均其所任是曰优恩某官顾彦回以清节士风尝恭王府以耆年笃行出字齐民课绩尤异自当优宠驱驰州县非为所宜俾陟賔阶奉我元老优防盛府足以光华
　　抚州刺史周宏祚可池州刺史
　　朕以将复淳风务先理道思得良二千石以安吾民倘副求迭受大郡斯葢布政懋官之防也某官周祚勳臣之子雅有父风自服佩恩华践更事任训齐武力能得士心绥懐边方克壮兵畧俗阜秩满序劳当迁朕观其才可谓良矣青阳名郡控制中流前所任者咸属重望今以授尔尔其钦哉进爵升阶式出兼宠苟勤节弗易池人来苏考绩防勳吾有彞典
　　吉州判官鲍涛可防州判官
　　敇防之为镇俗杂地广化不可一时生寇攘雈蒲既平闾井思乂可以佐吾良帅而宁吾齐民者也闻某官鲍涛久倅列郡克举官常从政以和理剧无滞况防吉邻郡声绩素彰便道之官率旧为用副兹慎选谁曰不然尔其敬承无忝明训
　　给事中阎居常可金紫检校司空充庐州节度副使
　　敇王者推念旧之心申优贤之防官序出处纵其所安谅不可滞于一方也某官阎居常执心冲粹为学精博修贤人之业多长者之言粤予纂承实重旧徳俾掌駮议直于闱而无妄之疾未痊贞退之请弥切重违诚愿抑此朝恩俾佐藩方式便颐养金印紫绶邦土宪司并申宠光以示优渥陟明之典当俟有瘳可
</div>
    <div class="pagination">
<a href="骑省集_page7.html">上一页</a><span>...</span><a href="骑省集_page3.html">3</a><a href="骑省集_page4.html">4</a><a href="骑省集_page5.html">5</a><a href="骑省集_page6.html">6</a><a href="骑省集_page7.html">7</a><span class="current-page">8</span><a href="骑省集_page9.html">9</a><a href="骑省集_page10.html">10</a><a href="骑省集_page11.html">11</a><a href="骑省集_page12.html">12</a><a href="骑省集_page13.html">13</a><span>...</span><a href="骑省集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
