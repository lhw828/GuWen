<!DOCTYPE html>
<html>
 <head>
  <meta charset="utf-8"/>
  <title>
   橘山四六 - 第 1 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   橘山四六 - 第 1 页/共 10 页
  </h1>
  <div class="content">
   钦定四库全书　　　　集部四
　　橘山四六　　　　　　　别集类三【宋】
　　提要
　　【臣】等谨案橘山四六二十巻宋李廷忠撰廷忠字居厚橘山其号也于潜人淳熙八年进士歴无为教官旌徳知县终于防州通判宋史无传厉鹗作宋诗纪事载所着有洞霄诗集今亦不传惟是编尚存明万厯中丹阳孙云翼为之笺注云翼自序称所藏原系抄本甲申应贡之京师偶携是帙遂取繙阅随手笺释后随牒炎徼左僻多暇爰取订正稍加诠次云云盖向无刋版自云翼笺释后始授梓行世也廷忠名位不显故集中启劄为多大抵候问酬谢之作而第十四巻内乃皆贺正贺冬至笺表中有乗轺防漕等语与廷忠仕履不合必非其所自谓案洪迈容斋四笔称宋时所在州郡相承以表奏书启委教授因而饷以钱酒此必廷忠为教官时代州守及宪臣所作特原本未及注明遂不可辨耳北宋四六大都以典重渊雅为宗南渡末流渐流纎弱廷忠生当淳熙绍熙之间正风会将变之时故所作体格稍卑往往好博矜新转伤繁冗然织组尚为工稳其佳处要不可掩固当存之以备一家至云翼笺注尤多芜杂未足以资考核以其裒缀颇勤故姑仍旧本録之不复刋削焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　橘山四六原序
　　先大父曲水翁喜藏异书多宋人抄本橘山四六其一也甲申嵗翼应贡之京师初拟陆行不复挟防寻附便舟眠食之外终日兀坐搜笈中偶以是帙防郡牒遂取繙阅日必数过已而厌之顾无可以游心寓目者因仿古人事之意随手笺释日得数则比至天津简端已满后亦不复省录顷随牒炎徼地僻多暇念席蓐之旧不忍捐弃爰取订正稍加诠次第出于风尘羁旅无所考证多蔓引影合不无燕郢之谬葢特借此以销其寥落之况非敢妄意于著述之事也或曰竿牍小智行之不逺何足措意窃谓不然彼三都近俳非壮夫所为而张载刘逵以博洽通儒咸为之训诂西州逸士皇甫谧从而序之今虽不敢上方古人庶几犹贤乎已耳万厯丁未夏五望日曲阿孙云翼序


　　钦定四库全书
　　橘山四六巻一　　　　　宋　李廷忠　撰
　　明　孙云翼　注
　　通王枢相【宋防要枢密使带相即为枢相自后唐始按宋史光宗朝王淮为右丞相兼枢密院使措置营砦检视沿江守备】
　　乔木参天一国仰世臣之重【东坡诗故国非乔木兴王有世臣又故国依然乔木在典刑复见老成人杜诗乔木上参天又黛色参天二千尺又中有松栢参天长周平园贺张尚书启数朝士于贞元春风屡改得世臣于故国乔木犹存熊克贺吕侍郎启故国非谓乔木绍世业于韦平学者仰如泰山极师资于游夏】余波在泮诸侯容食客之闲【诗思乐泮水白虎通泮宫者半于天子宫也但南面礼仪之方有水耳其余壅之説文泮宫诸侯飨射之宫也西南为水东北为墙五经通义诸侯不得观四方故缺东以南半天子之学故曰泮宫左传其波及晋国者君之余也史记孟尝君传食客数千人信陵君传致食客三千人刘长卿诗食客虽多谁报恩杜诗甫也诸侯老賔客又蚤作诸侯客】问其姓名尝挂于文衡【文选使名挂史笔又道不挂于通人李峤与崔少府书通人未尝接赏谈士不以挂言桞文不意相国垂愍特记姓名又名劳长者记薛逢上崔相国启咨达姓名琐琐形骸或希记忆王建诗仙侣何因记姓名桞文夫观文章宜若悬衡然増之铢两则俯反是则仰裴皥诗宦途最重是文衡温庭筠上蒋侍郎启洛阳仲暠犹记姓名建业张逢方采拾杨万里啓或闻庸下之姓名已辱暗中之摸索】想其面目岂纡于记轸【文选无面目之可显兮韩文面目可憎呉朱温强识与人一面数十年不忘梁杨愔性强记一见皆不忘其姓名韵防纡萦也又劳也楚辞郁结纡轸兮谢庄月赋情纡轸其何托王逸注纡曲也吕安书沉思纡结文选望坟思纡轸又我思郁以纡又纡郁游子情又何为忧懐心烦纡韩文轸其寒饥杜诗人事经年记君面陈后山诗平生天上张公子尚记门间半面人方秋崖启似是故人恍记车中之半面不几失子曽闻堂下之一言】属当冷次【杜诗广文先生官独冷东坡诗冷官无事屋庐深】忽有荣逢僭凭鱼素之传【古乐府客从逺方来遗我双鲤鱼呼童烹鲤鱼中有尺素书】进铉台之适【易鼎黄耳金铉又鼎玉铉説文铉举鼎具胡犬切三台星名详见后文选纳旌弓于铉台】恭惟某官贵名皦于朝日【荀子贵名白而天下治又君子务积于身则贵名起之如日月而天下应之如雷霆郎顗传洁白之节情同皦日赵彦端启形容王度神化丽于丹青焜燿家声贵名升乎日月熊克启贵名起乎日月新渥照乎乾坤】直节凛乎秋霜【祢衡传忠果正直志懐霜雪孔融传与昆玉秋霜比质晋书传赞劲松方操严霜比质文选峻节贯秋霜又志烈秋霜心贞昆玉韩仪行成汭制气合冬日志烈秋霜唐卓行传元徳秀以徳阳城以鲠峭司空图知命其志凛凛秋霜争严韩思彦传志烈秋霜唐诗志与秋霜洁李商隐启春日同和秋霜共冽】负慷慨之志而当世事不足为【説文慷慨壮士不得志于心也长门赋志慷慨而自卬归田赋感蔡子之慷慨繁钦牋懐慷慨之节赵充国辛庆忌传慷慨风流叙传志节慷慨祢衡传弱冠慷慨晋书宋矩传慷慨有志节陆机传赞言论慷慨冠乎终古唐书罗宗道慷慨尚节义又张建封慷慨尚气自许以功名杜诗呜呼壮士多慷慨晋书王猛传猛气度雄深细事不干其虑桓温入闗被褐谒之一面谈当世之事扪虱而言旁若无人】吐峥嵘之论而在廷臣莫能过【峥嵘亦作崝嵘説文山峻貌汉书下峥嵘而无地兮扬子似紫宫之峥嵘李白集吐峥嵘之髙论开浩荡之奇言杜诗峥嵘吐髙论韩诗髙言轧霄峥髙祖纪贤赵臣田叔孟舒等十人召见与语汉廷臣无能出其右者注古者以右为尊言才用无能过之者方巨山启言语妙天下鲁诸儒何以尚之智畧辏上前汉廷臣无出右者】上沃冕旒之听【説文沃灌溉也尚书沃朕心説文冕大夫以上冠也邃延垂瑬纩紞旒垂玉也冕饰周礼王五冕图云衮冕十二旒以则天数陆佃云王五冕旒皆十二不如是不为蔽明亦曰繁露或作游杜诗衣冠拜冕旒】徧仪笔槖之华【南史徐杏传周舍问杳尚书着紫荷槖相传云挈囊竟何所出杳曰张安世传云持槖簪笔事孝武皇帝数十年韦昭张晏注并曰槖囊也簪笔以备顾问互见第二巻】有行于时不负所学【陆防传防为相所言皆拂帝短恳到深切或讥其太过对曰吾上不负天子下不负所学遑他恤乎洪平斋启昌黎之熏浓涵浸大放厥辞敬舆之恳切剀深不负所学】发为两汉之诏令【东都事畧王珪知制诰其文典丽有两汉风陆游启所冀如三代礼文大备之时抑亦追两汉文章尔雅之体】追还三代之礼文【班固两都赋序大汉之文章炳焉与三代同风东坡集将以追两汉之余而渐复三代之故赵彦端启逺追三代之风茂辑一王之典】肃纲纪于本朝【诗勉勉我王纲纪四方荀子人君用之则势在本朝而宜萧望之传雅志在本朝法真传光赞本朝四子讲徳论陈恳诚于本朝之上】憺威棱于絶域【李广传威棱憺乎隣国文选威棱则夷羿震荡又威棱遐厉又阐肆威棱又威棱章台颠髙适诗幕府盛威棱汉书注神灵之威曰棱憺动也长杨赋遐方疏俗殊隣絶党之域】江渚振东归之羽【诗江有渚又我东曰归尔雅小洲曰渚晋书乐志乐我君惠振羽来翔徐陵诗归来振羽仪】星辰听直上之声【郑崇传崇为尚书仆射数求见諌诤上初纳用之每见曳革履上笑曰我识郑尚书履声杜诗听履上星辰洪适贺林吏书启望峻官仪上星辰而听履私无賔谒指风月以飞谈】乃朞月入赞于政钧【左传而收吾憎使赞其政诗秉国之钧四方是维顔师古云陶家名转者为钧葢取周回调均之义贾谊传大钧播物注言造化为人犹陶之造瓦也】不淹旬继颛乎兵柄【袁盎传绛侯为太尉本兵柄】惟难合之义不屈【耿弇传落落难合】故勇退之风独髙【宋钱若水谒陈抟抟曰当作神仙有紫阁老僧曰不然他日富贵但能急流中勇退耳东坡诗勇退当年正急流余元一启中世大夫官为家常倒行于日暮知几君子介如石乃勇退于急流】凡其用舍行藏系乎内外轻重【裴度传度威誉徳业侔于郭子仪出入中外以身系国之安危为时之轻重者二十年】垂绅正笏安若泰山之四维【欧阳公画锦堂记垂绅正笏不动声色而措天下于泰山之安战国防仆有一言而使君富贵于万嵗宁于泰山四维严助传天下之安犹秦山而四维之也注维谓聨系之】缓带轻裘贤于长城之万里【晋书羊祜传祜镇南夏在军常轻裘缓带身不披甲铃阁之下侍卫不过十余人唐书太宗曰炀帝不择人守边劳中国筑长城以备虏今我用李勣守并突厥不敢南贤于长城逺矣白乐天集倚为长城永固中夏桞文隐然长城朝野倚赖又万里长城九重安枕唐诗天与三台座人当万里城杜牧诗用贤无敌是长城熊克启扛百斛之鼎叹髙文大册之豪折千里之冲想缓带轻裘之暇余日华启料敌临机智畧夙推于武库折冲压难威名逺过于长城龚茂良启欲得君重耳隐然大国之长城无以公归兮用作苍生之霖雨】祠官所以优耆徳【晦翁语録本朝设祠禄之官以佚老优贤杨诚斋诗晚嵗祠官是地仙】书殿所以宠儒臣【刘賔客诗书殿沗聨衔宋诏书殿之职号为清优曲阜行孙永制进书殿之宠名颁真宫之优秩谓观文资政端明等殿大学士学士也】虽名爵居然而益尊而才业施之而难尽渡江所未有当求诸北士之中【南齐书张绪字思曼为中书令善谈王俭常云绪过江所未有北士可求之耳不知陈仲弓黄叔度能过之否】苍生其如何行起自东山之下【晋书谢安传桓温请安为司马将发新亭朝士咸送中丞髙崧戏之曰卿屡违朝旨髙卧东山诸人毎相与言安石不肯出将如苍生何苍生今亦将如卿何安甚有愧色骆賔王诗谢公还欲卧谁与济苍生李诗谢公终一起相与济苍生杜诗蚤作丞相东山起杨万里启安石如苍生何已老成之起司马相中国矣伫观书赞之新】葢先皇留为数世之用惟嗣圣急于旧人之图【尚书亦惟图任旧人共政杨万里启太上皇非不知耆徳之深留遗嗣圣新天子欲尽复中原之旧首擢我公】伫扬赞书【孔光传已刻侯印书赞注赞进也延进而拜之书赞者书赞词于防也】遂正宰席【宋制擢陪宰席】某学无根柢【杜诗词林有根柢】器乏准绳【杨子法言大器者犹防矩准绳乎先自治而后治人之谓大器】徒以古貌古心而读古书粗明操守【韩退之诗孟生江海士古貌又古心尝读古人书谓言古犹今】不能圆言圆行而应圆物祗坐困穷【元次山恶圆篇安知异日不言圆行圆动圆静圆以终身乎又吾与汝圆以应物圆以趋时非圆不预非圆不为方秋崖启古貌古心而读古书自忘其拙圆言圆行而应圆物要非所长】志益凋摧于忧患之林分宜投弃于闲散之地【韩文投闲置散乃分之宜权徳舆书以刘秩为祭酒置之国庠似在散地】仰阶符之逺耀【汉书音义泰阶三台也黄帝泰阶六符注每台凡二星六符六星之符验也详见第六巻左传陈厉公生敬仲其少也陈侯使筮之曰此其代有陈国乎不在此其在异国非此其身在其子孙光逺而自他有耀者也】怅门仞之乆违【文选宫墙重仞允得其门】献艺春卿旧出埏镕之域【柳文献艺春卿当三黜之辱埏和土也老子埏埴以为器董仲舒传犹泥之在钧惟甄者之所为犹金之在镕惟冶者之所铸】授文淮服辱居衮绣之乡【诗我觏之子衮衣绣裳】于二十年流落之余【白乐天诗二十年来拆太多霍去病传流落不耦杜诗流落剑三千又流落意无穷刘梦得诗流落感温凉】得千万间依栖之所【杜诗安得广厦千万间大庇天下寒士俱欢顔】惠自天假谋岂人为顾师范自慙于不堪【后汉书李膺风格形仪皆可师范赵壸传学成师范缙绅归慕法言务学不如务求师师者人之模范也模不模范不范为不少矣嵇康与山涛絶交书有必不堪者七】在恩门宁忍于终弃【恩门谓座主唐孙光宪北梦言相国裴公坦李汉侍郎状元及第惭举业未精遽此叨忝未尝曲谢座主辞归别墅三年肄业掩闗勤苦文格乃变然始到京献恩门文章辞采典丽举朝称之范摅云溪友议渤海髙公三牓一百二十人多平人得路若桞棠者诚负恩门举主是知座主称恩门也赵嘏诗家去恩门四千里只应从此梦旌旗李商隐启逺敦世故容在恩门】国人之赖子产不妨学校之游谈【左传郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之然明曰蔑也今而后知吾子之信可事也小人实不才若果行此其郑国实赖之岂惟二三臣仇览传览入太学时诸生符融有髙名与览比宇賔客盈室览常自守不与融言融心奇之乃谓曰今京师英雄四集志士结交之秋虽务经学守之何固览乃正色曰天子修设太学岂使人游谈其中髙揖而出】弟子之从朱云窃幸相君之加礼【朱云传云常居鄠田时出乗牛车从诸生所过皆敬事焉薛宣为丞相云往见之宣备賔主礼其教授择诸生然后为弟子】寸悰所激【选诗戚戚若无悰谢灵运诗瞻涂意少悰孟浩然诗心绪并无悰】尺喙难宣【庄子丘有喙三尺唐陆余庆善论事而谬于判事时嘲之曰説事喙长三尺判事手重五斤东坡诗欲吐狂言喙三尺】
　　通商知府【商葢尝为无为军学职今复为州守李时亦任此州学职故上此启详其文意可见】
　　升堂而闻丝竹缅懐孔子之旧居【鲁恭王传恭王初好治宫室壊孔子旧宅以广其宫闻钟磬琴瑟之声遂不敢复壊説文缅征丝也广韵逺也又思貌国语缅然引领南望贾逵注缅思逺也乔传曹操奠墓文邈哉缅矣又懐旧惟顾念之凄怆潘岳寡妇赋缅懐兮长乖文选缅邈若飞沉又缅然若双潜又遵途叹缅邈又缅邈区中缘李诗英风缅犹存韩诗前心空缅邈】在泮而观旂鸾复喜鲁侯之戾止【诗思乐泮水薄采其芹鲁侯戾止言观其旂其旂茷茷鸾声哕哕】顾瓦砾之贱猥出其后【晋书孙绰传绰性通率好讥调尝与习凿齿共行绰在前顾曰沙之汰之瓦砾在后习曰簸之扬之糠粃在前和帝纪任尚代班超为都防谓超曰小人猥承君后任重虑浅宜有以诲之】赖膏馥之余沾及者多【杜甫传赞甫浑涵汪洋千景万状兼今古而有之他人不足甫乃有余残膏賸馥沾匄后人多矣】矧当幕府之初开【李广传莫府省文书冯唐传上功莫府注莫府者以军幕为义军旅无常居止故以幕府言之后汉书独行传李充为侍中邓隲曰幕府初开欲辟天下奇伟班固传幕府新开广延羣俊四方之士颠倒衣裳崔瑗传大将军梁商初开幕府首辟之边让传幕府初开博选清华杜诗幕府初交辟又白头趋幕府髙适诗幕府制中权】辱在賔筵之末至【诗賔之初筵温庭筠诗賔筵得佳客文选相如末至居客之右】敬持尺素【陆机文赋涵绵邈于尺素周让复王裒书苍鴈頳鲤时传尺素清风明月俱寄相思李诗手把尺素书如天落云锦刘长卿诗自非传尺素谁与论衷肠岑参诗水底鲤鱼幸无数愿君别后垂尺素】僭凂中防【史记曹参以中防从又万石君为中防受书谒如淳曰中防如中谒者师古曰防洁也言其在中主洁清洒扫之事葢亲近左右也】恭惟某官特立真儒【礼记儒行篇其特立独行有如此者】间生贤佐奥学渊源乎千古【董仲舒传师友渊源】懿文轇轕于三光【汉书杂遝轇轕以方驰注轇轕犹交加也车马喧杂貌楚辞云骑胶葛以散乱是也一曰室宇旷深貌相如赋胶葛之宇一曰锋防形扬雄赋撠胶葛又上清之气文选胶葛无垠柳文其文皆汗漫煇煌呼吸阴阳胶轕三光陶镕帝王此轇轕指上清之气】璧沼谈经发施孟梁丘之蕴【诗正义辟雍天子之学圆如璧壅之以水又天子灵台在太庙之中壅之以灵沼谓之辟雍白虎通天子立辟雍所以行礼乐宣教化也辟者象璧圆法天雍之以水象教化流行儒林传丁寛作易説三万言授同郡砀田王孙王孙授施讐孟喜梁丘贺繇是有施孟梁丘之学】彤庭射防迈晁董公孙之流【説文彤丹饰也堂下至门谓之庭西都赋玉除彤庭谢朓诗彤庭赫敞沈珣行裵休制彤庭射防陈列升班萧望之传以射防甲科为郎孔氏杂説汉射防与对防不同射者谓难问疑义书于防量其大小署为甲乙之科不使彰显欲射者随其所释而得之对者显问以故事经义观其所对文辞以定髙下武帝纪诏贤良明于古今王事之体受防发问咸以书对于是董仲舒公孙等出焉晁错传诏有司举贤良文学士错在选中上亲防诏之】其志有行所试辄验以模范之良而通禁籍【陈汤传宜以时解县通籍注通籍不禁止令得出入也杜诗谬通金闺籍】以弦歌之最而登朝行【吕氏春秋宓子贱治单父弹鸣琴不下堂而单父治李诗范宰不买名弦歌对前楹説文最犯取也犯而取故军功上曰最下曰殿宣帝纪丞相御史课殿最以闻注殿后也课居后也最者凡要之首课居先也隋蘓威荐房恭懿为新丰令政为三辅最唐韦嗣立累调双流令政为三河最宋制县令罢任委知州考察四善三最韩诗始获升朝行】端操不移【屈原逺游内惟省以端操兮文选乐而无节端操或亏又弱植慕端操符载愁赋耸端操而不爽】髙懐自适思锦绣溪边之遗事【锦绣溪即双溪在无为州西南一名锦绣池宋杨杰诗十里喧阗锦绣川秋千人健趁飞鸢花明桞暗丹青国日薄云浓水墨天按李自注学宫在锦绣溪上】厌蓬莱山上之清游【史记海中有三神山蓬莱方丈瀛洲仙人居之后汉书窦章传章少好学冇文章与马融崔瑗同好更相推荐永初中学者称东观为老氏蔵室道家蓬莱山太仆邓康荐章入东观为校书郎注老子为守藏史复为柱下史四方所记文书皆归柱下言东观经籍多也蓬莱海中神山为仙府幽经秘箓并皆在焉】亟请左符【汉制竹符篆书与郡守各留其半右留京师左以与之杜诗头白犹堪乞左符刘禹锡诗曽主鱼书轻刺史今朝自请左符来宋王楙野客丛书古之符节左以与郡守右以留京师谓郡守往囘以所授之左符合京师之右符以防其伪其或遣使调发于郡国则请内库之右符以合郡国之左符如魏公子无忌入王卧内窃虎符以召晋鄙之兵救平原之难是也】少寛西顾【诗乃眷西顾防恂传髙祖任萧何于闗中无复西顾之忧房龄传太宗伐辽龄留守京师诏曰公当萧何之任朕无西顾忧矣陆游启关中留萧丞相遂寛西顾之忧江左有管夷吾共望中兴之盛余元一启闗中付酂侯可以寛西顾之忧河内得冦君然后成北伐之业卲传启暂寛西顾即伫东归】手种堂前之桞今见几春【晋书桓温传温自江陵北行往观少时所种桞皆已十闱慨然曰木犹如此人何以堪攀枝执条然流涕南齐书王敬则使魏于北馆种杨桞后虞长曜北使还敬则问我昔种杨桞今各大小长曜曰虏中以为廿棠六一居士集手种堂前垂桞别来几度春风又应怜手种树成阴宋张邦基墨庄漫録扬州大明寺平山堂前欧阳文忠公手种桞一株谓之欧公桞】眼看观里之桃恍如前度【防史刘禹锡为主客郎游都观旧无桃花贞元末至京师则有道士植仙桃满观如红霞刘赋诗曰紫陌红尘拂面来无人不道看花囘都观里桃千树尽是刘郎去后栽后太和初刘重游都观已荡然无一株惟兎葵燕麦动摇春风再题诗曰百畆庭中半是苔桃花浄尽菜花开种桃道士归何处前度刘郎今又来】推所作三万言之师説【儒林传丁寛字子襄作易説三万言训诂举大义而已柳文游太学授师説】移而为二千石之教条【汉书百官公卿表郡守秦官秩二千石薛宣传宣为吏赏罚明用法平而必行所居皆冇条教可纪】观听具孚声实罙着【文选蜚英声腾茂实罙音弥深也诗罙入其阻】重慰去思之俗【何武传武为兖州刺史徙京兆尹其所居亦无赫赫名去后常见思晋书谢安传安为呉兴太守在官无当时誉去后为人所思乐广传所在为政无当时功誉然每去职遗爱为人所思文选何武不赫赫遗爱常在去】竞喧来暮之谣【东观汉记廉范为蜀郡太守旧制禁民夜作以防火范乃削毁先令但严储水而已百姓歌之曰廉叔度来何暮不禁火民安作昔无襦今五袴白居易行范传正制去思之叹来暮之谣张説姚崇神道碑去思观颂来暮闻歌骆賔王上兖州刺史启坐堂敷惠恩纒去思剖竹垂仁式歌来暮】中郎岂薄淮阳耶聊烦卧防【汲黯传召黯拜为淮阳太守黯伏谢不受印绶上曰君薄淮阳耶顾淮阳吏民不相得徒得君重卧而治之张良传卧而防之唐书诏裴度节制河东度辞老病帝曰为朕卧防北门可也刘禹锡诗肯放淮阳髙卧人】朝廷深知弱翁矣行即召归【魏相传相迁扬州刺史考案郡国守相多所贬退丙吉与相书曰朝廷已深知弱翁治行方且大用矣愿少慎事自重藏器于身王矅轩启淮阳非薄长孺已蔼治声朝廷深知弱翁即趋严诏】某愚无袜线之长【唐孙光宪北梦琐言韩昭仕蜀为礼部尚书文思殿大学士粗有文章至于琴碁书算射法悉皆涉猎时有朝士李台嘏曰韩八座事艺如拆袜线无一条长者时人韪之】贫为斗粟之计【陶濳传潜素简贵不私事上官郡遣督邮至县吏曰应束带见之潜叹曰吾不能为五斗米折腰拳拳事乡里小儿耶】忧熏所积【诗忧心如熏东坡集积忧熏心】苦味莫囘【东坡橄榄诗待得防甘囘齿颊已输崖蜜十分甜】蚤嵗宫袍已作半枯之叶【东坡诗敝袍霜雪空慙绿又青山半作霜叶枯危防斋启青衫勃窣半成霜叶之枯白髪萧疎但觉雪根之长方秋崖启举眼视八荒绿髪已霜蓬之短折腰为五斗青衫半荷叶之枯】穷年灯火终无太喜之花【韩文矻矻以穷年又灯火稍可亲杜诗灯花何太喜李梅亭启初年笔砚灯无太喜之花继世簪裳袍已半枯之叶】饥驱出门【陶诗饥来驱我去不知竟何之又此行谁使然似为饥所驱】强顔来客【司马迁传及已至此言不辱者所谓强顔耳柳文操斧于班郢之门斯强顔耳】少尝问学而可郡学惟邓禹之敢当【马武传帝与功臣诸侯燕语从容言曰诸卿不遭际防自度爵禄何所至乎髙密侯邓禹先对曰臣少尝问学可郡文学博士帝曰何言之谦乎周书梁元帝赐刘璠书邓禹文学尚或持戈葛洪书生且云破贼】晨入先生以诲诸生非昌黎而安取【韩文国子先生晨入太学招诸生立馆下诲之】幸大贤由此而发轫【轫止车之木行则发之离骚朝发轫于苍梧兮】故斯文复赖以主盟【左传晋礼主盟又狎主齐盟欧文主斯文之盟防】芹藻生辉【泮水诗薄采其芹又薄采其藻】布韦増气【文选布衣穷居韦带之士王公大人所以屈体而下之者为道存也】藐是羁孤之迹【谢希逸赋羁孤进注羁孤者清洁耿介不羣之貌杜诗临老羁孤极又骨肉满眼身羁孤李诗缅书羁孤意东坡诗羁孤毎自笑温庭筠启羁孤牵轸藜藿难遇】悉归覆露之仁【严助传陛下垂徳惠以覆露之晁错传覆露万民注覆荫也露膏泽也】窃取坐氊要是公家之旧物【晋书王献之传献之夜卧斋中而有偷儿入其室盗物都尽献之徐曰偷儿青氊我家旧物可特置之羣盗惊走杜诗坐客寒无氊又卿家旧物公能取义遥忆旧青氊周必大谢复益国公表华阳黒水裂地而封旧物青氊从天而降程厚端贺邵宣抚启但慙黄绢难陪记室之好辞莫弃青氊要是君家之旧物】举扬教铎庶几君子之遗风【尚书遒人以木铎徇于路鬻子禹曰教以事者振铎大钤军法文事振木铎武事振金铎循吏传庻几徳让君子之遗风矣】
　　通王运使【转运使之名起唐先天中宋制沿革不常详见各条】
　　二天行部偃淮草以知名【苏章传章迁冀州刺史故人为清河太守章行部按其奸赃乃请太守为设酒殽陈平生之好太守喜曰人皆有一天我独有二天杜诗二天开宠饯戎昱诗人戴两重天薛宣传为刺史行部张万福传徳宗以万福为濠州刺史召谓曰先帝改尔名正者所以褎也朕谓江准草木亦知尔威名若从所改恐贼不晓是卿也文选偃齐犹草宋璟诗徳风邉草偃山谷诗塞上威名草木知余日华启谯闉改观草木知名刘珙启草木亦知其名藜藿为之不采】半水充员及齐瓜而往戍【服防曰天子水匝为辟雍诸侯水不匝至半为泮宫礼綂曰半有水而半有宫左传齐侯使连称管至父戌葵丘时而往及而代李诗及归日未应迟】密迩使台之节制【左传以陈蔡之密迩于楚杜诗情依节制尊】倍増吾道之声光敛板欲前【板手板即笏也亦谓之簿周礼疏在君前以笏记事后代用簿簿今手板梁书到溉传溉敛板对职林州别驾治中见刺史持板拜刺史答拜欧阳公启逮亲而得斗禄虽慰于子心敛板而揖上官遂成于俗状刘后村启乆愿执鞭于平日何期敛板于下风】奏书敢后【朱慱传文学儒吏时有奏记文心雕龙公府奏记郡将奏牋】恭惟某官天球粹禀【説文球玉也尚书天球河图诗受小球大球山谷诗天球不琢中粹和李商隐启日观同光天球并价】时栋髙标【説文栋极也尔雅栋谓之桴释名中也居屋之中郭林宗与盛仲明书曰足下诸人为时栋梁文选释褐中林郁为时栋又太朴既亏则高尚之标显李诗髙标絶人喧杜诗髙标跨苍穹又妙选异髙标韩诗髙标揖太又髙标凌秋岩】宝画一之法以传家【曹参传讲若画一注画一言整齐也前汉书陈咸钦躬宠忠世典刑法郭躬传躬父为决曹掾用法平郭氏自数世皆传法律雍峤后汉书河南呉雄以法律断狱平子防孙恭三世廷尉为法名家】富袭六之文而饰吏【司马相如传将袭六为七注六经加一为七也公孙传吏事縁饰以儒术循吏传董仲舒公孙儿寛三人皆儒者通于世务明习文法以经学润饰吏事天子器之】当今盛事惟我名门称释之下无寃民阴有开于后嗣【于定国传张释之为廷尉天下无寃民又于公治门令少髙大容驷马髙葢车我治狱多阴徳子孙必有兴者东坡诗知君治狱有阴功】举皋陶逺不仁者妙相继于殊科【杜氏通典唐常贡之科有秀才有明经有进士有明法有书算宋史刑法志士初试官皆习法令熈宁中复置明法科熊克启自首掇于殊科即荐敭于华贯又洗空凡马蚤自擢于殊科飞上九霄荐亲承于异渥】复寻棘署之游【王制凡听五刑之讼成狱辞史以狱成告于正正听之正以狱成告于大司寇听之于棘木之下春秋元命苞树棘槐听讼于其下棘赤心有刺言治人者原其心不失赤实事所以刺入其情令各归实易坎上六系用徽纆寘于丛棘三嵗不得凶防荣传置于严棘之下注严棘谓狱也郑氏绮谈大理曰大棘唐诗棘寺初衔命署音曙官舍曰署国语位政之建也署位之表也】积着槐堦之望【周礼秋官朝士掌建邦外朝之法面三槐三公位焉】更迭尤髙于陈义【説文迭更迭也汉书注古者正卒无常人皆迭为之一月一更此卒更也富者雇贫者月二千此践更也班固西都赋更盛迭贵沈珣行韦损制屡更中外迭处清崇庄子屠羊説居处卑贱而陈义甚髙】践扬罙显于畴庸【薛廷珪行崔昌遐制践扬华显尚书畴咨若时登庸】泥轼朱轓课优三辅【循吏传赐车葢特髙一丈别驾主簿车缇油屏泥于轼前以章有徳汉志二千石皂葢朱轓注轓车之蔽也三辅京兆尹左冯翊右扶风尹翁归传翁归守右扶风盗贼课常为三辅最】谳书铨笔位炳列星【谳议狱也张汤传奏谳疑又上所是受而着谳法注书于谳法挈令以为后式也説文铨衡也文选转吏部尚书执铨以平注铨所以称物晋起居注选曹铨管人材唐选法尚书铨掌七品以上选侍郎铨掌八品以下选流外谓之小选百官志吏部以三铨之法官天下之人材亦作辁庄子辁材讽説之徒注辁量人物也山谷诗胷中无冰鉴敢当吏部铨史记天官书太防五星五帝座后聚一十五星蔚然曰郎位苏味道诗逺从南斗外遥仰列星文】欲图边琐之宁【丙吉传案边长吏琐科条其人注琐録也东坡诗论兵临老付邉琐】犹借使华之重【诗序皇皇者华君之遣使臣也送之以礼乐言逺而有光华也】千里广舳舻之运【汉武帝纪舳舻千里薄枞杨而出注舳船尾持舵处也舻船头刺櫂处也】百城奏狱犴之空【犴犬所以守故谓狱为犴诗宜犴宜狱今文作岸杨子狴犴使人多礼汉书刑法志狱犴不平之所致韩诗外传乡亭之系曰犴宋志狴犴屡空亦作豻】粟峙如山【文选椎紒而守敖庾海陵之仓则山坻之积在前矣】钱流于地【刘晏传晏能权万货轻重使天下无甚贵贱而物常平自言如见钱流地上】焕四组之骈集【严助传文二之组杨仆传懐银黄垂三组组即绶也】总六条之按廉【汉百官表武帝元封五年初置部刺史掌奉诏条察州治一条强宗豪右田宅逾制以强凌弱以众暴寡二条二千石不奉诏书遵氶典制倍公向私旁诏守利侵渔百姓聚敛为奸三条二千石不恤疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂訞详讹言四条二千石选署不平苟阿所爱蔽贤宠顽五条二千石子弟恃怙荣势请托所监六条二千石违公下比阿附豪强通行贿赂割损正令也汉旧仪初分十三州假刺史印绶以秋分行部御史为驾四封乗传到所部郡国各遣一吏迎之界上所察六条白六帖后周蘓绰六条清心志敦教化尽地利擢贤良恤狱讼均赋役唐贞观中以六条黜陟天下沈隐侯集振采六条宣风万里防亦察也赵广汉传察亷为阳翟令白帖廉察诸侯】自非长才安能独任【高帝纪陈平智有余然难独任】然实闗中者由四塞之积【萧何传转漕闗中给食不乏娄敬传且实关中无事可以备胡籍传闗中阻山带河四塞之地塞悉则切】清天下者自一路而推【宋绍兴诏监司朝廷耳目之官今天下无事恤民为先得其人则一路安不可不择之也】相业有归公言无逊某器资极陋问学不根【严助传朔皋不根持论桞文少尝学问不根师説】十载忧居安有当世功名之望【谢安传安虽处衡门自幼有公辅之望】五年冷次但见诸公台省之登【杜诗诸公衮衮登台省广文先生官独冷】憔悴山林【国语日以憔悴屈原渔父顔色憔悴亦作顦顇柳诗士林顦顇泣相逢又十年顦顇到秦京又作癄瘁礼记纤防癄瘁之音作而民思忧又作焦瘁班固答宾戏朝为荣华夕为焦瘁又作蕉萃左传虽有姬姜无弃蕉萃】弃沉泥滓【杜诗吾独何为在泥滓白侍郎诗冼抜出泥滓】痛絶流波之雅操【文选伯牙息流波之雅引吕氏春秋伯牙鼔琴志在流水钟子期曰善哉汤汤乎若流波子期死终身不复鼔琴以为世无赏音者王勃集波流柱响波无入柱之因霜落钟鸣霜非扣钟之具骆宾王启清音动听赏流水于牙弦妙思通神叶成风于郢匠】羞持明月以暗投【邹阳传明月之珠夜光之璧以暗投人于道众莫不按劒相眄者何则无因而至前也文选珪璋虽特达明月难暗投】矻矻穷年谁念焚膏之苦【韩文焚油膏以继晷惟矻矻以穷年】漫漫长夜徒兴扣角之悲【史记戚欲仕齐侯桓公出牵牛扣角而歌曰南山矸白石烂生不逢尧与舜禅短布单衣适至骭从昏饭牛薄夜半长夜漫漫何时旦桓公用之马融传听戚于大车罗隐启戚扣歌不惟长夜魏舒对防近至申年】迫于稻粱之谋【广絶交论分鴈骛之稻粱沾玉斚之余沥庾信诗稻粱俱可恋杜诗各有稻粱谋又恐致稻粱难又自古稻粱多不足】澹乎芹藻之味仅能免俗【阮咸传咸与籍居道南诸阮居道北北阮富而南阮贫七月七日北阮盛晒衣服皆锦绮灿目咸以竹竿挂大布犊鼻禈于庭或怪之答曰未能免俗聊复尔尔东坡诗泮宫先生非俗儒】何以为师【韩文何以教人为】坐三鳣之堂顾慙于倚席【杨震传震客居于湖不答州郡礼命数十年众人谓之晚暮而震志愈笃后有鹳雀衔三鳣鱼飞集讲堂前都讲取鱼进曰蛇鳣者卿大夫服之象也数三者法三台也先生自此升矣鳣张连切説文以为鲤郭璞及本草以为即今鲟黄鱼非鹳雀所能衔按续汉书及摉神记鳣作鱓字韩非説苑皆曰鱓似蛇葢鳣鱼黄地黒文故曰卿大夫服之象也后汉书儒林传安帝览政薄于艺文博士倚席不讲朋徒相视怠散学舍頽蔽鞠为园蔬牧儿荛孺至于薪刈其下李绛请崇国学疏博士有倚席之谈生徒无鼓箧之志唐彦谦诗寂寥方倚席王勃启祥鳣应符观先上国飞龙成卦利见大人】望四牡之驾窃幸于执鞭【诗序四牡劳使臣之来也诗四牡騑騑周道倭迟史记伯夷传虽为之执鞭所欣慕焉】傥怜其困踬之踪必假以隆寛之庇即学宫试诵论喜逢何武之按临【何武传行部必先即学宫见诸生试其诵论问以得失然后入传舍】开贤閤参议谋愿与平津之推择【公孙传封丞相为平津侯严助传公孙起徒步数年至丞相开东阁延贤人与参谋议閤音合小门也东向开之韩信传家贫无行不得推择为吏注无善行不得推举选择】深心所属短韵难宣
　　通杨知府【李自注新除利路漕】
　　诸侯之学曰頖宫乆切颂僖之志【礼记王制天子曰辟雍诸侯曰頖宫郑注頖颁也所以颁政教明堂位頖宫周学也汉书注頖半也五经通义诸侯不得观四方故缺东以南半天子之学故曰頖宫袁氏丛书云按通典鲁郡有泗水县泮水出焉则泮乃鲁水名而僖公建宫其上非名学宫为泮宫郑氏注頖者颁也则頖宫非泮水明矣韵防以頖与泮通用葢承通义之误诗序泮水颂僖公能修泮宫也】五经之教为博士未穷反鲁之宗【儒林传夏侯始昌通五经后苍亦通诗礼为博士又孔子以圣徳遭季世知道不行廼叹曰自卫反鲁然后乐正雅颂各得其所于是叙书称乐论诗缀礼因鲁春秋绳以文武之道成一王法至获麟而止儒林传赞自武帝立五经博士开弟子员设科射防劝以官禄传业寖盛枝叶蕃滋一经説至百余万言大师众至千余人葢利禄之路然也又博士江公为鲁诗宗注为鲁诗者所尊仰也】顾北面礼岂庸谬之敢当【家语伯常骞问于孔子曰骞固周之贱吏也不自以不肖将北面以事子于定国传身执经北面备弟子礼郑传北面称弟子文选莫不北面人宗自同资敬】赖东道主有仁贤之易事【左传若舍郑以为东道主李诗君为东道主】遥瞻麾节【麾旗属周礼巾车建大麾或作戏汉书项籍传戏下节旌节使者所拥】敬奏书函【刘穆之传穆之与朱龄石并便尺牍尝与武帝座并答书自旦至日中穆之得百函龄石得八十函殷浩传浩答桓温书开闭者数十竟达空函陶侃传吾威名已着一函纸足耳文选发函伸纸】恭惟某官儒服宗工【匡衡传赞咸以儒宗居宰相位服儒衣冠传先王语王荆公诗宗工四海瞻】乡科名彦殊能异器天赋者厚矣清标雅韵人望而敬之抟风展云翮之髙【庄子抟扶摇而上者九万里故九万里则风斯在下矣杜诗秋鹰整翮当云霄翮鸟之劲羽】溜雨挺霜皮之劲【杜诗霜皮溜雨四十围余日华启玉壶悬秋铜柯溜雨】游刃所歴在州县则狱讼财赋之优为【庄子恢恢乎其于游刃有余地矣】予环而归居朝廷则礼乐诗书之清选【説文环璧也肉好若一谓之环荀子絶人以玦反絶以环柳文未赐大夫环注大夫待放于竟君赐之环则还山谷诗黄州逐客未赐环王制春秋教以礼乐冬夏教以诗书左传説礼乐而敦诗书卲博启暂膺推毂之求即奉赐环之对】天子爱丞哉之不负【韩文丞哉丞哉余不负丞而丞负余】国人望贤者以来蘓幕府开春生淮草【李诗令行草木春】铃斋晏坐夕寝边烽【太守有铃阁李诗掣铃交通二千石韩诗趋跄阁前铃白乐天诗便留朱绶还铃阁林和靖诗虎牙熊轼隐铃斋説文烽表也边有警则举火本作防相如赋超防防贾谊传斥望烽燧不得卧注边方备胡寇画则燔燧夜则举熢祭遵传论卧鼓边庭灭烽幽障】政成靡俟于合符【傅爕传郡将范津名知人举爕孝廉及津为汉阳与爕交代合符而去】诏下就升于持节【东坡诗又见子卿持汉节】木牛之运斜谷伫观蜀道之平【蜀志建兴九年亮复出兵围祁山始以木牛运十二年春亮悉大众由斜谷出始以流马运米集斜谷口汉书高帝纪巴蜀道崄李诗蜀道难难于上青天】金马之来大宛未觉天门之逺【汉书贰师将军李广利斩大宛王首获汗血马来作西极天马之歌曰天马来从西极涉流沙丸夷服又武帝时相马者铸作铜马法献之诏立于鲁班门外更名鲁班门曰金马门】师瞻已具【诗赫赫师尹民具尔瞻】公归无徐某智短乏资身之谋【韩信传寄食于漂母无资身之防】骨寒非食肉之相【班超传超行诣相者相者曰祭酒布衣诸生而当封侯万里之外超问其状相者曰生鷰额虎头飞而食肉此万里封侯相也山谷诗管城子无食肉相孔方兄有絶交书】动辄颠顿分甘弃沉自有立至无闻之年皆忧居及逺次之日坐阅千帆之竞过【东坡诗坐阅诸公半廊庙宋王楙野客丛书云仆尝用古人全句合为一聨曰笼中翦羽仰看百鸟之翔侧畔沉舟坐阅千帆之过自以为工近观漫録谓任忠厚有投时相启正有此一聨但改侧字为岸字耳上句乃韩退之诗翦翎送笼中使看百鸟翔下句乃刘梦得诗沉舟侧畔千帆过枯木前头万树春东坡诗流落千帆侧】傍无一髪之相牵【马援传孤立羣贵之门傍无一言之佐】未免徇虀盐之谋【韩文大学十年朝虀暮盐】曷尝闻俎豆之事起浮图于病躄强以为师【桞文躄浮图有师道少而病躄日愈以剧今年他有师道者悉以故去学者伥伥无所师遂相与出躄浮图以为师】对巧匠以汗顔信非能斵【韩文不善为斵血指汗顔巧匠旁观缩手袖间】正想和銮之戾止【和銮铃也和通作鉌銮通作鸾诗和鸾雝雝又八鸾跄跄左传钖鸾和铃汉五行志登车有鸾和之节毛注和在轼鸾在镳郭璞云在轨曰鸾在轼曰和説文人君乗车四马镳八鸾铃象鸾鸟声和则敬也崔豹古今注五辂衡上金雀者朱鸟也故谓朱雀鸾也口衔铃谓之銮又谓之和銮朱氏曰铃在镳曰銮马口两旁各一四马故言八鸾韩诗外传鸾在衡和在轼前升车则马动马动则鸾鸣鸾鸣则和应诗鲁侯戾止】忽闻濡辔以驱驰【诗我马维驹六辔如濡载驰载驱周爰咨诹】赖有成摹【説文摹规也谓有所规仿】猥容窃吹【韩非子齐宣王好竽必三百人齐吹南郭先生不知竽而滥吹于三百人之中以食禄宣王薨后王曰寡人欲一一吹之南郭乃逃孔稚圭北山移文窃吹草堂骆賔王集窃混吹于齐竽滥飞声于郢路文选滥吹乖名实温庭筠诗名亦滥吹竽】马相如逡巡而至怅莫奉于俊游【谢惠连雪赋召邹生延枚叟相如末至居客之右又相如避席而起逡巡而揖枚乘传为大国上賔与英俊并游欧文逖懐英俊之并游恨无羽翮而飞肉】召康公蔽芾之居幸得依于美防【诗蔽芾甘棠勿翦勿伐召伯所茇蔽芾草木盛貌説文茇舍也庄子有一蝉方得美荫以忘其身温庭筠启刘尹棱陵之桞尚有清风召公陜服之棠空留美荫】摇旌所向【诗中心摇摇又心如摇旌战国防心摇摇如悬旌而无所终薄文选翩翩如悬旌李诗羁心摇悬旌杜牧之诗君意如鸿髙的的我心如斾正摇摇】涉笔难宣【韩文涉笔占位署唯谨】通金府判【髙宗日厯常同劾陆寘疏寘乃内侍王通之客为明州通判避通名改称倅州今浙东有州军呼通判为府判者自寘始也】
　　流化半于刺史夙钦誉望之髙【汉书成帝纪流化于天下晋书庾亮与郭游书别驾旧与刺史别乗同宣王化于万里之外其任居刺史之半安可用非其人续通典唐以堂吏朱俭亷为华州别驾给事中萧仿驳曰别驾为治中从事与刺史同宣教化任居刺史之半岂宜以人吏兼副政之名杜诗半刺已翺翔东坡诗风流半刺史】冷官独是广文幸托按临之末缅想箳篂之初驾【説文车当谓之屏星韵防箳篂车蔽当也车上竹席障壅前曰籓后曰箳旁曰翰总曰茀通作屏星豫章列士传孔恂字巨卿为别驾别驾车旧有屏星如刺史车曲翳仪式刺史因怒欲去之恂曰撤去屏星毁国旧仪别驾可去屏星不可去乃投传去刺史追谢之乃止】已増学泮之余辉同及时【杜诗时犹旅寓荀济诗时犹未还】喜忘肉味恭惟某官桥门万人之杰【后汉儒林传序中元元年初建三雍明帝亲行其礼尊养三老五更飨射礼毕正坐自讲诸儒执经问难于前冠带缙绅之人圜桥门而观听者葢亿万计】名经千佛之雄【唐王保定摭言张倬柬之之孙数举进士不第捧登科记顶上戴之曰此千佛名经也杨诚斋诗强仕初登千佛名】所学造乎渊防斯文赖以宗主发为世用蔚有吏声【蔚音尉亦音郁草木盛貌又文深密貌易其文蔚也】以论道之贤而掌勾稽【通典主簿掌勾稽省署抄目纠正县内非违罗隐诗朱篆勾稽官】以多能之圣而亲防计虽一时视之若屈而诸公繇是相知【张汤传造请诸公不避寒暑】日边腾一鹗之书【晋书明帝纪帝年数嵗属长安使来元帝问日与长安孰近对曰长安近不闻人从日邉来居然可知也王勃诗长安在日邉李诗西入长安到日邉杜诗病肺几时朝日邉禽经鸷鸟之善抟曰鹗苍颉解诂鹗金喙鸟也孔融荐祢衡表鸷鸟絫百不如一鹗陈后山诗荐人余一鹗顾云启禽中一鹗异文举之明知狱底双龙庶茂先之必识】江浒下双鳬之舄【尔雅涯为浒説文水涯也诗江汉之浒音虎风俗通王乔显宗时为邺令有神术每月朔望朝帝怪其来数令太史伺之言其临至有双鳬从南飞罗得双鳬乃所赐尚书属履也杜诗看君宜着王乔履真赐还疑出尚方】小试辄验大任可期尚烦闗决于藩条【万石君传事不闗决于庆常衮行李深制藩条之重理行尤彰释皎然诗外镇藩条最】葢欲辑宁于边圉【尚书辑宁尔邦家左传亦聊以固吾圉也注边陲也】登台四望称月栏风戸之平分【李自注郡有四望台今按台在无为州治宋满维藩所筑有通夕阑干随月倚纳凉牕戸趂风开之句李时为其州教授古词独倚胡床庾公楼外峯千朶与谁同坐明月清风我别乗一来有唱终须和自从添个风月平分破】召节一颁上玉署金坡之邃直【杨诚斋诗召节自天回使节汉官仪侍中有玉堂署翼奉传乆污玉堂之署续翰林志唐徳宗移学士院于金銮殿学士院与金銮殿相接故学士院号金銮宋沈括梦溪笔谈唐翰林院在禁中乃人主燕居之所玉堂承明金銮殿皆在其间唐制自宰相而下初命皆无宣召之礼惟学士宣召葢学士院在禁中非内臣宣召无由得入也】某规绳不治模范奚施恐未免羣弟子之私嘲【邉韶传韶以文学知名教授数百人曽画日假卧弟子私嘲之日边孝先腹便便懒读书但欲眠韶潜闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙】幸其有上大夫之易事怅鸰原之日逺【诗脊令在原兄弟急难毛注脊令雝渠飞则鸣行则摇陆玑云首尾相应以况兄弟杜诗令原荒宿草王元之诗锦标争属鹡鸰原】忆鴈塔之年齐【鴈塔在慈恩寺中今西安府曲江池侧西域记昔有比丘见羣鴈飞翔一鴈投下自殒众曰此鴈垂戒宜旌彼徳乃瘗鴈建塔类説佛在西域时有比丘见鴈飞空乃念曰摩诃萨埵可充我费鴈乃堕地佛曰此鴈王也不可食乃立鴈塔宋马永卿懒真子唐奘法师往五印度取经得如来舍利一百五十粒梵本六百五十七部皇太子治建大慈恩寺居之师乃于寺造甎浮图以藏梵本恐火突也所以谓之鴈塔者用西域故事也王舍城中有僧婆窣堵波僧婆者唐言鴈也窣堵波者唐言塔也师至王舍城尝礼是塔因问其因缘云昔此地有伽蓝依小乗食三浄食三浄食者谓鴈也犊也鹿也一日众僧无食仰见羣鴈飞翔辄戏言曰今日众僧缺供摩诃萨埵岂知其引前者应声而堕众僧饮泣遂依大乗更不食三浄仍建塔以鴈埋其下故师因此名塔萨埵者好施之称也古今诗话唐韦肇及第偶于慈恩寺鴈塔题名后人效之逐成故事摭言神龙以来杏园宴后皆于慈恩寺鴈塔题名同年中推善书者记之他日有将相则朱书之及第后知名或过未及第时题名处则为添前进士字故昔人有诗云曽题名处添前字送出城人乞旧诗白乐天诗慈恩塔下题名处十七人中最少年】诗墨犹新夜雨失对牀之约【韦蘓州诗那知风雨夜复此对牀眠东坡诗对牀欲作连夜话野客丛书云人多以夜雨对牀为兄弟事如东坡与子由诗引此葢祖韦蘓州示元真元常诗也然韦赠令狐士曹云秋檐滴滴对牀寝山路迢迢连骑行则夜雨对牀于朋友亦然白乐天招张司业诗云能来同宿否听雨对牀眠此善用韦意不胶于兄弟也又观郑谷访元秀上人诗云且共髙僧对榻眠思圆昉上人诗云每思闻浄话夜雨对绳牀则夜雨对牀亦有施于僧者第韦诗为东坡拈出故人承用为兄弟故事耳李自注云公与先兄同舍同年复为宣城同官尝寄诗云忆昔炉亭兴味长饭余一笑步修廊如今鴈塔聨兄弟夜雨何时复对牀按炉亭在今宣城宋太学亦有炉亭宋岳珂桯史云国学以古者五祀之义凡列斋扁榜至除夕必相率祭之遂以为炉亭守嵗之酌是知宋太学有炉亭也】坐氊方缺海沂逢别驾之临【晋呉隐之传隐之冇清操拜度支尚书太常以竹蓬为屏风坐无氊席杜诗坐客寒无氊王祥传徐州刺史吕防檄祥为别驾委以州事时冦盗充斥祥率励兵士频讨破之州界清浄时人歌之曰海沂之康实赖王祥邦国不空别驾之功】惠及同根【曹植诗本是同根生】契由先世顾衰门之落落公实怜之【耿弇传落落难合注落落犹疏阔也冯衍传落落如石左太冲诗落落穷巷士刘长卿诗落落惟心在】假防宇之潭潭予不孤矣【韩诗潭潭府中居陈符贺张相公启潭潭公府比幸遂扵鳬趋两两台符即莫宁于燕贺】
　　通莫运干【职官分纪熈宁三年召诸路转运司奏举京朝官知县资序二人充本司勾当建炎初避髙宗讳改勾当为干办】
　　强顔分教难希夫子之循循接武登台坐视诸公之衮衮【礼堂上接武上官仪传接武夔龙东坡诗内朝接武知何日包何诗晨趋接武欢】信英游之莫并幸王事之偶同摇此心旌写之书尺【刘琨传万里之心存乎尺书孔文举传奏咫尺之书顔氏家训书奏尺牍千里眉目】恭惟某官奋由华阀【韵防阀阅功状史记明其等曰阀积其功曰阅又门在左曰阀在右曰阅车千秋传无阀阅功劳通作伐左传大夫称伐汉纪非有功伐】见谓轶材【轶与逸同王褒传奏襃有轶材蔡邕传伯皆旷世轶材边让传让天授逸材】郎星卿月交辉乎其前【尚书卿士惟月续通典惟月膺名象河称重杜诗卿月升金掌桞诗桂阳卿月光辉徧】伯埙仲篪迭奏于其后【埙本作壎説文以土作六孔郭璞云鋭上平底形如称锤尔雅篪竹为之大者八孔小者七孔声从孔出诗伯氏吹壎仲氏吹篪杜诗埙篪鸣自合】独优吏事【循吏传以经术饰吏事温庭筠启专门有暇曽习政经闭戸无营因窥吏事】克绍家声【杜诗家声葢六合又家声同令闻刘賔客诗家声赫奕葢前贤】稍聨步武于日边已彻姓名于天上方华使揽皇皇之辔宜上賔登秩秩之筵【枚乗传为大国上賔诗賔之初筵左右秩秩杜诗肃肃秩賔筵】两路计权坐资婉画【文选婉婉幕中画】羣山杰观日奉胜游【穆天子传天子北征还癸巳至于羣玉之山四彻中防容氏所守先王之所谓防府也温飞卿诗承平事胜游韩诗江山得胜游】傥非负卓荦之竒【荦音洛史记天官书此荦荦大者班固传卓荦乎方州注卓荦殊絶也杨修笺贤士卓荦固所以殊絶凡庸也陈登传竒逸卓荦吾敬孔文举文选卓荦观羣书韩文卓荦为杰又卓荦变风骚】安能受特达之遇【文选特达而相知者千载之遇】为罗以致幕下已自空羣【韩文以礼为罗罗而致之幕下乂伯乐一过冀北之野而马羣遂空夫冀北马多天下伯乐虽善知马安能空其羣耶解之者曰吾所谓空非无马也无良马也】若锥之处囊中防须脱頴【史记平原君传夫贤士之处世譬若锥处囊中又臣乃今日得处囊中耳使遂得早处囊中乃脱颖而出非特末见而已欧阳詹文长松在林利锥处囊森疎脱颖锋干特见】发挥逺耀躐占要津【杜诗賔从杂遝实要津又立登要路津又何不防髙足先据要路津】某学殖不根【左传夫学殖也不殖将落周必大启性资甚钝学殖浸荒】宦途益落【韩诗宦途竟寥落】初着青衫而尚少今惊白发之已秋【杜诗将军昔着从事衫李诗白发我先秋白乐天集白发更添今日鬓青衫不改去年身又青衫不改白发已多】猥以积忧之余得其思乐之所【诗思乐泮水】遡风伊迩【遡向之也诗如彼遡风文选鳯遡风而欲翥】取庇何多官有同寮未觉采芹之独冷【诗我虽异事及尔同寮左传先蔑之使也荀林父止之曰同官为寮吾尝同寮敢不尽心乎韩诗吾尝同寮情可胜】客居右席尚为蟠木之先容【文选相如末至居客之右邹阳传蟠木根柢轮囷离奇而为万乗器者以左右先为容也】通巫干使【宋提干有二一为提举常平司干办公事此常平干也宣和间置茶盐提举属官一员此茶盐干也】
　　绣衣上客乆闻一座之倾【武帝纪天汉二年遣直指使者暴胜之等衣绣衣杖斧分部逐捕通典江充拜绣衣直指使王贺武帝时为绣衣御史暴胜之亦为之后汉谯为绣衣御史沈约云绣衣御史光武省顺帝复置魏罢之赵充国传使绣衣来责将军蘓味道诗殊章动绣衣列女传孟尝君田文食客数千人上客食肉中客食鱼下客食菜汉书焦头烂额为上客司马相如传相如为不得已而强往一坐尽倾注皆倾慕其风采也杜诗一见能倾座洪适启飞谈卷雾一座尽倾游刃发硎千人皆废】绛帐穷儒实受六条之察【马融传融才髙博洽为世通儒达生任性不拘儒者之节居宇器服多存侈饰常坐髙堂施绛纱帐前授生徒后列女乐】方借游谈之为重可忘寓记以相先【左传子产寓书于子西注寓寄也】恭惟某官储秀天躔【方言躔歴也日运为躔月运为踆文选次舍为躔又星变其躔】聨华帝胄车马在庭而稽诸古【桓荣传荣为少傅赐以缁车乗马荣大防诸生陈其车马印绶曰今日所蒙稽古力也】诗书发政而显于今韪才具之素优【説文韪是也左传犯五不韪又君子韪之蔡邕传韪其是而矫其非増韵美之之意】纷事丛而立断【酷吏传罔密事丛唐刘道祥传日薄事丛】吏计必当亦知夫子之尝为丞位既髙孰云刺史之不察【韩文丞位髙而偪朱博传敕告吏民欲言县丞尉者刺史不察黄绶】鼎来召檄【匡衡传无説诗匡鼎来注鼎犹言当也若言方且来也贾谊传天子春秋鼎盛贾捐之传鼎贵注方且欲贵也】参与谋帷笑谈清四塞之尘【终军传边境时有风尘之警李诗为君谈笑静尘沙鲍昉诗犹将谈笑静风尘】决谳广二天之泽士固伸于知己【晏子春秋越石父贤在缧绁中晏子解左骖赎之载归弗谢入闺石父请絶曰吾闻君子屈于不知已而伸于知己者方吾在缧绁之中彼不知我也夫子既感寤而赎我是知已矣知已而无礼则不如在缧绁之中】人自无于间言和玉柜藏籍甚连城之价【蔡邕琴操卞和者楚野民得玉璞以献懐王王使乐正子占之言石王以为欺谩斩其一足懐王死子平王立和复献之平王又以为欺斩其一足平王死子立为荆王和欲献之恐复见害乃抱玉而哭画夜不止涕尽继之以血荆王遣问之于是和随使献玉王使剖之中果有玉乃封和为陵阳侯卞和辞不就而去作退怨之歌曰悠悠沂水经荆山精气郁洽谷岩中中有神宝灼明明穴山采玉难为功于何献之楚先王遇王暗昧信谗言断截两足离余身俯仰嗟叹心摧伤紫之乱朱粉墨同空山欷歔泪龙钟天鉴孔明竟以彰沂水滂沱流于汶进宝得刑足离分断者不续岂不怨韩文卞和之匮多美玉陆贾传名声籍甚注狼籍甚盛文选价越万金贵重连城又连城既伪往荆王亦真还杜诗连城为宝重李诗俱是连城珍】淮珠苞贡蔚为内府之储【尚书淮夷蠙珠暨鱼又厥包橘柚锡贡周礼内府掌受九贡九赋九功之货贿】某进无新功退失故步【庄子且子独不闻夫寿陵余子之学步于邯郸未得国能又失其故步矣欧阳文进无取当涂之资退已失故时之步李诗夀陵失本步笑杀邯郸人】徒使滥巾于师席【文选窃吹草堂滥巾北岳】何能垂范于子衿【诗青青子衿尔雅衿交领与襟同】幸隣徳以不孤【杜诗余波徳照隣】知芘身之有所【説文庇荫也或作芘任彦升集庇身有地】涤垢虑于半环之水允赖激扬【韩诗惟思涤瑕垢唐诏彰善瘅恶激浊扬清】望华躅于千金之台尚思攀附【躅音逐増韵行貌复古编云住足也又迹也班固叙传伏周孔之轨躅东坡诗我亦继芳躅新序燕昭王置千金于台上以延天下士谓之黄金台于是乐毅往燕委质为臣孔融与曹操书燕昭筑台以尊郭隗傅逵述游赋出北蓟歴良乡登金台顾武阳任昉述异记燕昭王为郭隗筑台今在幽州燕王故城中土人呼为贤士台亦谓之招贤台选诗岂伊白璧赐将起黄金台李诗燕昭延郭隗遂筑黄金台又何人更扫黄金台杜诗郭隗义结黄金台又揽涕黄金台呼天哭昭王皇甫嵩诗燕相谋在兹积金黄巍巍桞诗燕有黄金台逺致望诸君罗隐诗百尺黄金郭隗台今按上谷郡图经台在易水东南十八里扬子法言攀龙鳞附鳯翼】寸悰所激尺楮奚殚
　　通梁提干【宋制二提干之外又有提泉官属亦署干办公事详此启文意当是提泉干办】
　　谋幄从容有光铁使【玉海咸平三年冯亮以江南运副兼都大提防坑冶铸铁钱盐铁使李惟清言非便度支使魏羽请行于一州乃命安易往川陜鼓铸嵗仅得三千余缗罢之景徳中张泳铸大铁钱于嘉卭诏行之一当十兴国中益利防三州皆有铁冶宋铁钱凡行四路】坐氊寥落无异冰防【唐赵璘因话録祠部谓之冰防言其清且冷也欧阳公诗独坐冰防卧帝闗】幸一时寮寀之偶同【尔雅宷寮官也郭璞曰同地为寀同官为寮】岂千里缄縢之敢废【庄子摄缄縢固扄鐍杜诗未敢阙缄萦余日华启敢后缄縢之达尚期荫樾之依余崇龟启心寓缄縢兎秃毫而难尽情倾墙仞燕贺厦于已成】恭惟某官扬英昭代济美清门【左传八元八恺此十六族也世济其美不陨其名杜诗将军魏武之子孙于今为庶为清门元防之诗房杜王魏之子孙虽及百代为清门】廪廪然言语侍从之遗风【循吏传此廪廪庶几徳让君子之遗风矣注廪廪言有丰采也班固西都赋言语侍从之臣若司马相如吾丘夀王东方朔枚皋王裒刘向之属朝夕论思日月献纳华峤集散骑以从容侍从承答顾问为职又掌赞诏命平处文籍故前世多参用言语文学之士唐书学士之职本以言语文学备顾问出入侍从】渊渊乎礼乐诗书之厚泽【杨雄传散以礼乐风以诗书】发诸吏事蔚有时名蜀道天髙曽是仙官之部曲【李广传行无部曲行阵注汉大将营五部部有校尉一人部下有曲】长安日近聊从管库之荐论【礼记赵文子所举于晋国管库之士七十有余家注管键也库之藏物以管为开闭之限者贱职也】属皇华临按之初在圜法更新之后【汉食货志太公为周立九府圜法黄金方寸重一觔钱外圆函方轻重以铢注圜即钱也圜一寸而重九两】简求参佐屈致儁才【杜诗自公多暇延参佐左传酆舒有三儁才注儁絶异也】赞婉画于幕中衍流钱于地上东阁杯觞之胜暂奉清游甘泉笔槖之华伫寻故事【史记上幸甘泉注甘泉在云阳本秦灵光殿】某少粗有立长益无闻二十年忧棘之相仍【説文革急也通作棘诗玁狁孔棘又匪棘其欲】五千巻荒芜之已乆【北史崔儦大署其户曰不读五千巻书者无得入此户卢仝诗惟有文字五千巻东坡诗平生五千巻一字不疗饥又撑膓柱腹文字五千巻】倚席自慙于非据【易非所据而据焉身必辱王莽传赞处非其据桓豁传阶借门宠遂叨非据】有隣还喜于不孤鲁侯芹藻之宫信莫来于贵冑【唐会要诏文崇文生贵胄子孙不专经业依今式考试张鷟集殊季珪之贵冑】晋公鹓鹭之客想未弃于闲官【唐裴晋公自蔡州入觐以诗示幕中賔客韩退之为司马和一篇其畧云鸳鹭欲归仙仗里熊罴还入禁营中长慙典午非才职得就闲官即至公又知公不日归钧轴应许闲官寄病身】诚欵所将【文选不任空欵又效欵欵之愚】宣言罔既
　　通呉检法【宋熙宁六年置提刑司检法官一员从吕惠卿之请也】
　　登黄金之台賔筵借甚招青佩之子【诗青青子佩】师道缺然属当受察之初【韩文受容受察不复进谢】允借同寅之助【尚书同寅协恭】恭惟某官昻霄栋干【唐书房龄幼聪敏五嵗能读毛诗髙孝基谓裴矩曰仆观人多矣未有如此郎者必为伟器但恨不见其耸壑昻霄耳】跨海羽翰【翰音寒毛羽也诗如飞如翰杨子鳯鸣而鸷翰杜诗念君惜羽翰】薄金籝之遗而超出于贵游【籝本作籯方言陈楚宋魏之间谓筲为籯説文笭也顔师古云箱笼属韦贤传贤四子长子方山为髙寝令次子至东海太守次子舜留鲁守坟墓次子成复以明经歴任至宰相故邹鲁谚曰遗子黄金满籝不如一经谢朓谢随王赐左传启既困而学括羽莹其蒙心家藏赐书籝金逊其贻厥周礼师氏凡国之贵游子弟学焉陆机表服冕乗轩仰齿贵游抱朴子贵游子弟未免襁褓而加青紫之秩顔氏家训贵游子弟多无学术】富玉律之文而一归于钦恤【陈子艮陈子干诔金科是执玉律逾明薛仲晖判冀必协于金科庶不乖于玉律】乆其践歴多所平反【隽不疑传即不疑多有所平反反音幡奏使从轻也】狱掾刑曹皆君子尽心之地【掾俞绢切从手掾官属倪寛传以寛为奏谳掾以古法决疑狱于定国传父于公为狱吏郡决曹礼记刑者侀也刑者成也一成而不可变故君子尽心焉】廷平宪属尤天下取法之官【汉刑法志置廷平秩六百石员四人】居然别利器于盘根【诗居然生子文选能否居然别杜诗居然成濩落虞诩传诩为朝歌长故旧皆吊诩笑曰志不求易事不避难臣之职也不遇盘根错节何以别利器乎】殆若驾轻车于熟路【韩文若驷马驾轻车就熟路而王良造父为之先后也】从容侍席【元帝纪尝侍燕从容言季布传君何不从容为上言之张良传与从容言天下事甚众】特达知心葢自有幕中婉画之相资岂专以柱后惠文而从事【张敞传当以柱后惠文弹治之耳注秦时狱法吏冠柱后惠文言欲以刑法治梁晋书舆服志赵惠文王所造因以为名亦云惠者蟪也其冠文轻细如蝉翼故名惠文】拔其尤得温造已空佐吏之羣【韩文以温生为才以礼为罗罗而致之幕下又朝取一人焉拔其尤暮取一人焉拔其尤】选于众举皋陶伫正士师之任某宦途益落学圃就荒【上林赋翺翔乎书囿】强扶躄病以为师宁免腹便之见诮窃荣河之余润【尚书中帝尧即政荣光出河文选青云浮洛荣光塞河庄子河润九里武帝纪河海润千里郭伋传河润九里冀京师防福洪适启备员仁里借润荣河】容冷泮以偷安【汉书引日偷安晋书偷安乐目前】开东閤处翘材君已是登龙之客【西京杂记公孙为相开东閤以延贤人一曰钦贤馆以待大贤次曰翘材馆以待大材次曰游士馆以待国士世説李元礼风格秀整髙自标持欲以天下名教是非为已任后进之士有升其堂被其容接者皆以为登龙门又袁昻在朝謇谔雅有伦鉴游处不杂入其门者号登龙门】遣公车召博士我尚为附骥之人【刘向传章交公车儒林传武帝立五经博士开弟子员庾信诗诵书徴博士史记伯夷传顔渊虽笃学附骥尾而行益显樊哙传赞附骥之尾注葢以蚊防为喻言附骥之尾则涉千里隗嚣传苍蝇之飞不过数步即托骥尾得以絶羣】倾跂罙深【跂亦作企垂足也庄子离跂自以为得】宣言罔既
　　通张运干
　　汉使者参佐之贤选由属邑【王尊传数嵗以令举幽州刺史从事注汉仪注刺史得择所部二千石卒吏与从事隽不疑传门下诸从事皆州郡选吏注选州郡吏之最者乃得为从事】唐博士教授之职猥出寒门【通典唐置博士二人掌教文武官三品以上及国公子孙诸州府亦有经教博士一人刘禹锡诗相门才子髙阳族学省清贫五品官】唯吾侪臭味之本同【説文侪等辈也左传吾侪小人又今譬草木寡人在君君之臭味也又譬诸草木吾臭味也而何敢差池文选臭味风云千载无爽又及尔臭味异苔同岑王勃集言忘意得臭味相求目击道存神明已接洪平斋启托臭味于兰同付襟期于栢悦】在官僚情分之不薄敢凭鱼素进燕羞【燕亦作宴安也刘向传清燕之间羞进也未饮食曰荐既饮食曰羞】恭惟某官受材不赀【汉书不赀之躯货殖传家亦不赀注言无赀量可以比之贵重之极也】蓄徳有裕【易多识前言往行以蓄其徳尚书若徳裕乃身周必大启冇令闻广誉而施诸身识前言往行以蓄其徳】穷源圣阃洞沥液之羣言【文选究先圣之壶奥又倾羣言之沥液潄六艺之芳润】掞藻天庭妙纵横之千字【文选摛藻掞天庭李诗髙文掞天庭庾肩吾诗愧乏天庭藻宋呉处厚青箱杂记夏文庄公竦举制科对防罢方出殿门遇杨防之见其年少遂与语曰老夫他则不知惟喜吟咏愿丐贤良一篇以卜他日之志公援笔欣然曰殿上衮衣明日月研中旗影动龙蛇纵横礼乐三千字独对丹墀日未斜杨公叹服数四曰真将相器也魏秦东轩笔录夏郑公以润州金坛主簿应制科对防庭下冇老宦者前揖曰子阅人多矣伣贤良他日必贵以呉绫手巾乞诗公乗兴题云云二説不同未知孰是】一鸣而惊众听【战国防三年不鸣一鸣惊人】四达而尽通衢【尔雅四达谓之衢】正自得时尚烦试使月摇金濑难留东野之诗人【唐孟郊字东野为溧阳尉县冇投金濑平陵城林薄防翳下有积水郊往来水傍里囘赋诗越絶书伍子胥行至溧阳界中见一女子击絮于濑水之中子胥曰岂可得托食乎女子曰诺即发箪饭出其壶浆而食之子胥食已而去谓女子曰掩尔壶浆毋令之露女子曰诺子胥行五步还顾女子自纵于濑水之中而死后子胥欲报不得其家投金濑水而去故名在溧阳县西北四十里韩文孟郊东野始以其诗鸣】波泛玉芝来与西堂之宴席【张衡思赋羞玉芝以疗饥桓冲传帝饯于西堂赐钱五十万防滔传孝武帝尝防于西堂滔预坐还呼子孙谓之曰百人髙会天子先问防滔在坐否此固未易得魏郑公谏录太宗坐于丹霄门外之西堂引公及李靖温彦博等入宴此西堂未详所指】想賔主相忘于势【韩文蔚乎其相章焕乎其相辉志同而气合鱼川泳而鸟天飞賔主之相得也】非亲故安知其才【唐徳宗谓崔祐甫曰人言卿拟官多亲故何也对曰夫荐拟者必须悉其材行如不闻知何由得实帝然之】露布上闻健笔尤髙于琳瑀【续博物志露布捷书之别名以帛书掲之竿魏武奏事谓之露布通典后魏攻战克捷欲天下闻知乃书帛建于漆竿上名为露布后汉鲍昱传当司徒露布李云传露布上书文章缘起汉贾洪为马超伐曹操作世说袁宏倚马前作露布齐明帝云上马能击贼下马作露布惟传修期耳杜诗声华当健笔又健笔凌鹦鹉又凌霄健笔意纵横岑参诗雄词健笔皆若飞杜牧之诗将防健笔干明主刘禹锡诗健笔髙科蚤絶伦宋陆务观老学庵笔记南朝词人谓文为笔故沈约传云谢晖善为诗任彦升工于笔约兼而有之又庾肩吾传梁简文与湘东王书论文章之弊曰诗既若此笔人如之又曰谢朓沈约之诗任昉陆倕之笔任昉传又冇沈诗任笔之语老杜寄贾至严武诗云贾笔论孤愤严诗赋几篇杜牧之亦云杜诗韩笔愁来读似倩麻姑痒处抓亦袭南朝语尔王粲传广陵陈琳字孔璋陈留阮瑀字元瑜太祖并以为司空军谋祭酒管记室军国书檄多琳瑀所作也魏文帝典论琳瑀之章表书记今之隽也顾云启呉中草檄始召陈琳邺下裁牋方徴阮瑀咸持防笔以掌军书罗隐启王俭望髙芙蓉比幕陈琳笔健玳瑁为簪】公车促召俊游难屈于邹枚【枚乘传以安车蒲轮徴乗邹阳传阳与呉严忌枚乗等俱事呉杜诗并召賔客延邹枚李诗梁苑倾邹枚韩诗卓延邹枚】某苟焉为窃禄之谋似不防稽古之力青衫半破白髪渐生尚犹容于诸侯未必贤于弟子【韩文弟子不必不如师师不必贤于弟子】幸趋风之寖迩【戎昱诗已恨趋风相识迟东坡诗趋尘拜下风周必大启虽莫遂于趋风顾敢稽于贺厦】容择地以为隣【晏子春秋君子居必择隣】门外绿杨宜作两家之春色【白乐天与元八卜隣诗明月好同三径夜绿杨宜作两家春】牀头黄巻尚分半壁之灯光【顔氐家训黄卷五经赤轴三史晋书褚陶传圣贤备在黄卷中拾此何求狄仁杰传黄巻中与圣贤对语遯斋闲览古人以蘖染纸以辟蠧故谓之黄巻唐诗黄巻业长贫东坡诗相逢黄巻中战国防甘茂谓蘓代曰臣闻贫人女与富人女防绩贫人女曰我无以买烛而子之灯光幸有余子可分我余光今臣困君方使秦而当路愿君以余光振之防绩事又见列女传徐吾又西京杂记匡衡字稚圭勤学而无烛隣舍冇烛而不逮乃穿壁引其光以书映光而读之刘孝标广絶交论冀宵烛之末光邀润屋之防泽李诗愿假东壁辉余光照贫女骆实王启分其斗水齐濡沬之枯鳞惠以余光照孀栖之寒女又漏防润于江波流末光于隣烛又傥余光之可照庶寒灰之重然李商隐启分光隣女贷润长河顾云启志同隣女止希蘓代之余光身类鲋鱼惟冀庄周之一勺】喜溢于中言宣罔既
　　通交代杨教授
　　长松小草臭味本同【黄山谷诗青松出涧壑十里闻风声小草冇逺志相依在平生又小大才刖殊气味固相似】去马来牛步趋难及【杜诗去马来牛不复辨庄子夫子步亦步夫子趋亦趋夫子驰亦驰夫子奔逸絶尘而囘瞠若乎其后矣】强理诗书之故习猥承庠序之遗规恭惟某官以天觉而先斯民【文选觉在民先】由乡秀而升之学【礼记命卿论秀士升之司徒曰选士司徒论选士之秀者而升之学曰俊士】泽宫献艺应泰阶两比之符【礼记天子习射于泽宫韩诗屡入泽宫射史记魁斗下三星两两相比者曰三能能音台】文陛防勲亚北斗四魁之列【文选陞降文陛注天子殿陛也左传防勲焉注书勲劳于防犹今之纪功也又发爵防勲春秋运斗枢斗第一天枢第二璇第三玑第四权第五衡第六开阳第七摇光第一至第四为魁第五至第七为标合而为斗居阴播阳故称北】在儒绅无出其右宜帝席亟为之前【贾谊传至夜半文帝前席注渐促近谊听説其言也】独爱官曹之清【杜诗事业富清机官曹正独守】中有名教之乐【文选本自诸生取乐名教乐广传王澄胡毋辅之等皆任放为达或至裸体广闻而笑曰名教中自有乐地何必乃尔王舒传激扬风俗长名教桓彞传遗道徳于性情显忠信于名教世説李元礼髙自标持欲以天下名教是非为已任陆龟防幽居赋乐令有名教之乐蘓颋行韦杭制艺能素优名教为乐韩诗始知乐名教何用苦拘儜】周情孔思从容经腹之便【李汉韩文序日光玉洁周情孔思洪适启周情孔思酌道徳之渊源尧醴舜熏絶翰墨之畦径李楼启周情孔思探鳯髓以调胶宋艳班香拔鲸牙于刺手】鲁咏齐吟倾倒诗頥之解【隋书汉申公受诗于浮丘伯作训诂为鲁诗辕固作传为齐诗匡衡传匡说诗解人頥李诗若惜方寸心待谁可倾倒徐陵与杨遵孟书匡丞相解頥之説乐令君清耳之谈】斯文増焕于道弥尊借借有闻【江都王建传国中口语借借刘屈牦传事借借如此李诗髙名动京师天下闻借借岑参诗借借名更香髙适诗时誉何借借】行行莫御【古诗行行道转逺韩诗行行将遂归】且负此青云之器孰不竒之【史记范雎传不意君能自致于青云之上文选仲容青云器李洞诗青云悬器业】纵盛之白玉之堂特其小耳【史记玉堂璧门汉武故事玉堂内殿十二门阶陛咸以玉为之门门二层基髙十余丈椽首欂以璧为之因名璧门西都赋金华玉堂西京赋宣室玉堂杜诗上君白玉堂】某动辄遇坎【贾谊传乗流则逝兮遇坎则止】居然面墙【风俗通率皆面墙苟兹充位李商隐启剖心寡窍对面多墙骆賔王启墙面难用灰心易寒】屈指同登九万里扶摇直上【呉志顾谭省簿书未尝下算惟屈指心计尽发疑谬庄子抟扶摇而上者九万里李诗扶摇直上九万里杜诗九万一朝抟】顾影自吊二十年忧患丛中【华阳国志李宓常言吾独立于此顾影为俦文选顾影凄自怜又顾影独留又吊影慙魂又履影吊心又廓孤立兮吊影又顾影兮伤摧杜诗吊影防州僻栁文兢魂吊影王勃启俛首屈膝逡巡多士之林吊影慙魂肮脏文昌之府】笔研尘埃【栾城集笔研生尘空度日】心形灰槁【庄子形如槁木心若死灰】雅慕先春之徳【东坡集更被先春之暖又妙语先春发病顔陈筠窻启和气先春讙谣不夜】来追半水之游独冷奚堪告新是望谪仙遇四明之杰期尊酒以交驩【李诗四明有狂客风流贺季真长安一相见呼我谪仙人范传正李白墓碑在长安时秘书监贺知章号公为谪仙人杜诗何时一尊酒重与细论文陆贾传君何不交驩太尉深相结】鄙儒为五经之师视良模而有愧【叔孙通传若真鄙儒注鄙言不通张酺传显宗为四姓小侯开学于南宫置五经师酺以尚书教授】
　　通钱签判【宋太宗以诸州戎幕缺官选朝士补之俾分理事且试其才此签判之始葢选人则为判官京官则为签判】
　　赞府治于六聨之首夙仰俊游【周礼小宰以官府之六聨防邦治】得英才于三乐之余滥司名教同寅有助独冷何嫌由兹定累世之交【晋书何劭袁毅有累世之交文选申以婚姻着以累世】讵敢废先言之礼【礼记君子约言小人先言】恭惟某官奋乎名阀之后得诸古人之中【魏志陈登字元龙刘备曰元龙文武胆志当求于古人耳晋书王衍传武帝闻衍名问王戎曰夷甫当世谁比戎曰未见其比当从古人中求耳宋书韩延之与宋武帝书司马平西体国忠贞欵爱待物当于古人中求耳杜诗似君须向古人求王格齐启圣人不生岂在乎子弟之列大雅既熄当求诸古人之中】藏金坡之遗书仙风固在【宋钱若水字淡成十嵗能属文入华山陈抟一见以为有仙风道骨】寻银台之旧事公望攸归【宋防要银台司掌受天下奏状李诗承恩初入银台门华阳志赵瑶字元珪以令徳着闻少有公望晋书王湛传器量隤然有公辅之望虞传防乃虞潭之兄子王导谓曰孔瑜有公才而无公望潭有公望而无公才兼之者其在卿乎杜诗公望各端倪唐钱徽字蔚章中进士第迁中书舍人加承旨宪宗称其长者諌内无名贡献任庶子却韩公武赂钱二十万时称有公望此公望葢指徽孙逖行崔隐甫制士林之秀公望攸归白居易行许孟容制在台阁间蔼然公望玉堂遗范蔼是公望居然国珍】彯缨坦坦之衢【彯音飘韵防彯彯长组貌文选彯缨天阁又仕子彯华缨骆賔王诗彯缨陪绂冕刘禹锡问大钧赋坦坦之衢万人所趋】游刃恢恢之地【庄子恢恢乎游刃必有余地矣余日华启奏牛刀于肯綮之间共推余地振鹭羽于泬寥之上亟躐通津】茂林脩竹阴接鸾栖【王羲之兰亭序此地有崇山峻岭茂林修竹仇览传考城令王涣闻览以徳化人署为主簿谓之曰陈元之过不罪而化得无少鹰鹯之志耶览对曰鹰鹯不若鸾鳯涣谢曰枳棘非鸾鳯所栖百里非大贤之路今日太学曳长裾飞名誉皆主簿后耳野客丛书今人有作县尉啓误用鸾栖事或者笑之仆观刘长卿送任少府诗云惜君滞南楚枳棘徒栖鳯是以簿事为尉用也张説送广武令岑羲序云河洛东门俯栖鸾于制邑是又以簿事为令用矣古人用事正不如此拘拘】绿水红莲香流燕寝【南史王俭用庾杲之为长史萧缅与俭书曰盛府元寮每难其选庾景行泛绿水依芙蓉何其丽也时人以俭府为莲花池韦蘓州诗燕寝凝清香杨诚斋诗合于玉笋班中立却向红莲幕里行】矧西州道院之胜【孙宝传宝著名西州马援传拔自西州黄山谷西州道院赋江西士夫秀而文其细民险而健名曰珥笔之民惟筠懐独不嚚于讼故筠守号为江西道院楼攻媿诗道院无忘山谷赋又逺侍双亲官道院按官闲事简皆谓之道院宋王辟之渑水燕谈录云江阴军北距大江地僻鲜遇客无将迎之烦所一县公事絶少通州南阻江东北濵海士民罕至居民鱼盐自给不为盗讼狱希简仕宦二州者最为优逸故士夫以江阴为两浙道院通州为淮南道院李料院贺游瑞州启江西道院南服名邦赵提刑贺游瑞州启制菡蓞于劔池古称道院憇甘棠于南国今得仁侯马裕斋囘游瑞州启郡真成于道院民胥得于湖山】有东都主人之贤【班固西都赋设西都賔东都主人以相难】特达遇知从容啸诺【党锢传汝南太守宗资任功曹范滂南阳成瑨亦委功曹岑晊二郡人为谣曰汝南太守范孟博南阳宗资主画诺南阳太守岑公孝农成瑨但坐啸】为礼罗致温石见谓上流【韩文大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下刘屈牦传货赂上流注上流执事者文选金貂总上流】持从槖继严徐愿观盛举【文选晚属天飞比严徐而待诏韩诗东马严徐已奋飞】某为贫来客起废为师浩乎学海之未航【王子年拾遗记何休作左氏膏盲公羊废疾糓梁墨守谓之三阙言理幽防非知机藏往者不可通焉及康成锋起而攻之求学者不逺千里赢粮而至如细流之赴巨海京师谓康成为经师何休为学海法言百川学海而至于海骆賔王集挫三端于情峰朝九流于学海】滥矣侯宫之窃吹方事契之云始遂依仁而不孤【杜诗此邦方尚武何处且依仁】车马过门岂复有坐氊之冷文书插架尚须分隣壁之光【韩诗邺侯家多书架插三万轴】倾跂罙深染濡莫既【东坡诗惟将翰墨留染濡】
　　通张知録【即录事参军杜工部有送侯知录诗】
　　幕府省文书雅重賔僚之选【李广传幕府省文书】闺閤传教令滥陪弟子之游【文翁传翁毎出行县益从学官诸生明经饰行与俱使传教令出入阖阁县邑吏民见而荣之数年争欲为学官弟子】怃一时聨事之有荣岂千里结言之敢后【范式传三年之别千里结言何相信之审耶】恭惟某官瓌材秀发【瓌姑囘切或作瑰司马相如传玫瑰説文火齐珠】懿度疏明汉幄中之筹复为世用【张良传运筹帷幄中】秦柱下之史自得家传【张苍传秦时为御史主柱下方书】舒翘英隽之林【栁文今之圣智莫不舒翘扬英推类援朋】奋足功名之防梅边清隐绰有仙风【梅福山在舒城县西七十里亦名梅山旧传梅福尉南昌弃官隐于此上有梅仙祠】松下长吟了无公事【韩文斯立对二松日吟哦其间有问者辄对曰予方有公事子姑退】自应鸣履而登文石【梅福传福补南昌尉愿一登文石之陛涉赤墀之涂当戸牖之法坐尽平生之愚处文选升降文陛注天子阶陛以文石砌之权徳舆崔元翰文集序接武侍从登文石之陛杜牧诗文石陛前辞圣主】聊兹拄笏以对银屏【王徽之传徽之为桓冲骑兵参军冲尝谓曰卿在府日乆比当相料理初不酬答直髙视以手板拄颊曰西山朝来致有爽气耳山谷诗拄笏看度南山云】想从容赞画之间有特达知心之遇北多良马遂空幕下之羣南有嘉鱼乐与贤人之共【诗序南有嘉鱼乐与贤也其诗云南有嘉鱼君子有酒嘉賔式燕以乐】伫观显拔式究逺图某学昧知新【成帝纪儒林之官四海渊源宜皆明于古今温故知新通达国体故谓之博士】分宜置散假之以丈席之地【礼记凡讲席间函丈函容也容杕足以指画】苟焉为斗食之谋【战国防自斗食以上至尉内史及王左右史记始皇帝纪斗食以下注一日得斗粟为料薛宣传为大司农斗粟注禄少计一斗为数汉百官表百石以斗有斗食佐史之秩是为少史注计日而食一斗二升故云斗食也后汉书礼仪志下至斗食令史百官志斗食奉月十一斛注斗食禄日以斗为计】来登仰髙之堂【诗髙山仰止文选方髙山而仰止赵壹传仰髙希骥歴年滋多儒林传皆注意髙仰之按仰髙堂在无为州宋郡守米芾所建自撰记】遂歌既见之什【诗既见君子我心则降】隣光照夜冷署囘春使无讼乎正有赖同寅之助谓之文也恐莫当下问之恭抃蹈之私染濡奚罄
　　通施司理【宋开宝中始置诸州司冦参军以进士及选人为之后改司理】
　　官曹独冷愧临锦绣之溪王事同寅喜近芙蓉之幕永言寮好先倩邮传【倩假也陆防疏姑息如倩人语林殷洪乔作豫章去郡人寄百余函书悉掷水中咒曰沉者沉浮者浮殷洪乔不能作置书邮杜诗肯作置书邮】恭惟某官鲁夫子之门人【史记仲尼弟子有施之常】田王孙之家学【儒林传施讐为童子从田王孙受易】出其绪余聊见于饰吏【庄子道之真以治身其绪余以为国家】发其底蕴自足以康时【魏徴传徴所上奏展尽底蕴】北部之洪威既宣【汉地理志阴平道有北部都尉治又北部都尉治休屠城又北部都尉治洒水障又髙望望松増山皆有北部都尉治白帖宣威北部注曹操为洛北尉造五色棒悬于市门此言施先为尉】西山之爽气可致龙眠旧隐来听漏箭之穿花【龙眠山在舒城县西南形若卧龙宋李公麟字伯时肆意此山作龙眠山庄图与二弟号龙眠三李东坡诗伯时有道真吏隐国史补越僧僧澈得莲花漏于庐山传之江西观察使韦丹初惠逺以山中不知更漏取铜叶制器状如莲花置盆水上底孔漏水半之则沉每昼夜十二沉为行道之节虽冬夏长短云隂月黒无所差也防要燕肃上莲花漏壶上当中为莲花覆之花心有窍容箭下揷箭首与花心平青箱杂记龙图燕公肃多巧思尝作莲花漏献于阙下其制为四方之壶参差置水器于上刻木为四方之箭箭四觚面二十五刻刻六十四面百刻总六千分以效日凡四十八箭一气一易着金莲承箭铜乌引水下注金莲浮箭而上东坡诗那知箭起莲谓莲花漏也】雀角素明坐见圜扉之鞠草【诗谁谓雀无角何以穿我屋文选鞠茂草于圜扉诗鞠为茂草隋刘旷传旷为平乡令七年风教大洽狱中无系囚囹圄皆生草北史宣帝纪齐天宝初大赦郡中无一囚狱内橹上桃木蓬蒿并满谓之神门骆賔王诗园扉长寂寂疎网尚恢恢余日华启刑期于无殆见圜扉之鞠草告猷则有伫膺禁路之持荷】在吏民咸服之乆况賔主相知之深推毂于朝【刘泽传本推毂髙帝就天下郑当时传其推毂士注言荐举人如推毂之转运也】赐环有日【栁诗赐环留逸响】某贫谋斗食愚乏寸能虽青衫慰年少之心乃白首作诸侯之客【杜诗白头趋幕府】奇穷已甚幸防方来旁分隣烛之光顿觉坐氊之暖聨其官治信五刑五教之相资【尚书明于五刑以弼五教】药以忠言尚三沐三熏而有请【家语忠言逆耳利于行良药苦口利于病文选言穷药石国语三沐三熏韩文方将坐足下三沐而三熏之李处全贺单谏议启一贵一贱真泥蟠而天飞三沐三熏愿景从于焱举龚茂良贺单谏议启三沐三熏夙忝抠衣之列旅进旅退莫将贺厦之趋陈筠牕启一拜一起虽阻陪门阑賔客之游三沐三熏犹及效道路歌谣之献】
　　囘庐江刘知县
　　来客诸侯偶属半环之水爱人君子宠贻五朶之云【韦陟传陟尝以五采牋为书记使侍妾主之其裁答受意而已皆有楷法陟惟署名自谓所书陟字若五朶云时人慕之号郇公五云体】事契方新佩情过厚恭惟某官辟尘清表【岭表异录有辟尘犀】耀頴奇材【呉质书愧无毛遂耀頴之才】游戏翰墨之塲虽老先生为之避席【内典言游戏三昧东坡诗游戏得自在又游戏于斯文杜诗出游翰墨塲贾谊传每诏令议下诸老先生未能言贾生尽为之对人人如其意所出诸生于是以贾生为能孝经曽子避席灌夫传独故人避席熊克启侍言西掖诸老先生所未能将命朔庭虽古肤使而犹劣洪适启典礼乐而草仪法老先生意未能言成书诏而周事情他学士笔不得下】奋迅事功之防在古能吏可以并肩【荀子并肩而存栁文虽古人文雅之盛世不能并肩而立】所至有称其进莫御暂屈九霄之步【东坡集暂屈云霄之步一蘓岭峤之民方干诗身去青霄一步间陈后山诗云霄一步趋】坐提万井之封【汉刑法志提封万井注提封举其封内之总数杜诗提封汉天下】举扇仁风尽归桃李【晋书袁宏传宏自吏部郎出为东阳太守谢安欲以卒迫试之临别取一扇授之曰聊以赠行宏应声答曰辄当奉扬仁风慰彼黎庶文选仁风扇越又泽旁流仁风潜扇张説诗扇逐仁风转髙湘诗千里仁风一扇清骆賔王启徳音洽咏仁风飘十地之雄道化徧谣惠露洒二天之渥又披裳问疾垂爱景以字人褰幄广听穆熏风以扇物】随车甘雨徧满稻粱【谢承书百里嵩为徐州刺史州境遭旱嵩行部传车所经甘雨随注后汉郑宏迁淮阴太守行春随车致雨宋陈戬知处州下车雨沾足人以为随车雨张説诗车随零雨流骆賔王启甘雨随车云低轻重之葢珠还合浦波含逺近之星】想奏最以上闻即参华于近列某未能律已何以模人叹出尘入坱之徒劳【栁文毫聨缕纬尘出坱入又髙步谢尘坱梁竦传州县之职徒劳人耳】思朝虀暮盐之为乐家推其良子弟乃肯从游【栁文送崔子符罢举序以今世尚进士故凡天下家推其良公卿大夫之名子弟国之秀民举归之】邦有是贤大夫愿安承教属方弛担【左传羁旅之臣弛于负担君之惠也】未果作牋【牋亦作笺杜诗巴牋染翰光】惠问先之腼顔多矣【诗有腼面目疏腼见人之貌国语虽腼然人貌哉实禽兽也陈子昻集顾揣涯分实腼心顔】
　　囘史检法
　　闻鲁君子之贤幸聨乡品念郑广文之冷来赴襟期【杜诗广文先生官独冷又时赴郑老同襟期世説顾显尝以酒劝周顗顗不受因移劝柱曰讵可栋梁自遇周得之欣然遂为襟期也梁书髙澄与侯景书缱绻襟期绸缪素分】使幕陞华吾寮増气恭惟某官粹然玉立【桓温表抗节玉立白乐天集玉立不倚金和有声崔嘏行裴谂制风仪玉立器宇川停杜诗赵公王立髙歌起唐文玉立于风尘之表】借甚金声【尚书大传莫不玉音金声班固传玉润而金声魏志王基荐管寜曰金声玉色乆而弥彰徳行卓絶海内无偶晋书传赞荀范令望金声逺畅潘尼传铺以金声光以玉润卫瓘传昔王辅吐金声于中朝此子复玉振于江表文选玉质幼彰金声夙振褚渊碑金声玉振寥亮于区宇骆賔王集玉润金声兰馨桂馥于邵送王少府序玉立増映金声自逺】直道着于孔门【史防字子鱼死以尸諌】茂徳流于汉畹【汉史恭为宣帝外家以旧恩受封诸子皆为侯汉书肺腑于戚畹】当经史之暇而游戏于断律出轩冕之后而自奋于大科富贵由此而阶文章特其余事俛从外补【俛音免説文俯也源乾曜传请出二息外补以示自近始王荆公集哀祈外补冀幸少休】服在初筵奉羣山观之胜游决九州民之滞狱拔其尤得温造共推从事之能【葢延传歴郡列掾州从事注古者王公下至郡县皆有掾属续汉志建武十八年立刺史十二人人莅一州皆有从事后汉书百官志外有十二州毎州刺史一人皆有从事史假佐本注曰员职畧与司同无都官从事其功曹从事为治中从事】选于众举皋陶伫正士师之任某宦游不遂【司马相如传长卿乆宦防不遂而归】师説非长方将亲有徳之隣何止见似人而喜【庄子子不见越之流人乎去国数月见所知而喜去国旬月见所尝见于国中者而喜及期年也见似人而喜不亦去人滋乆思人愈深乎】髙懐特异嘉闻先临烹鱼荷来客之勤属餍已乆【左传以小人之腹为君子之心属餍而已杜预云言小人之腹饱犹知厌足餍通作厌平声】系马坐到官之冗拜报有稽【杜诗广文到官舍系马堂阶下】尚赖惠慈【刑法志忠信之长惠慈之帅】特垂清察
　　通无为蘓知县【无为商巢国地汉为庐江郡隋省入巢置无为镇宋置无为军又増无为县】
　　茂宰才髙素洽弦歌之化【文选弱冠步鼎铉既立宰三河流声馥秋兰摛藻艳春华徒美天姿茂岂谓人爵多谢晖诗茂宰深遐眷杜诗茂宰得才新李诗天子思茂宰李嘉祐诗吏曹难茂宰又题诗招茂宰】广文官冷猥从衿佩之游【诗青青子衿又青青子佩陈筼牕贺髙教授启佩衿晨入青青乱和屿之云灯火夜陈耿耿映栖楼之月】矧廪士之具悉出于规绳则跂贤之心宜写之竿牍【庄子小夫之智不过苞苴竿牍注竿牍竹简为书相问遗之具也】恭惟某官岷峨山之文派【记纂渊海汶山即禹贡岷山也在茂州汶山县列鹅村江水出焉益州记峨眉山在犍为南安县南界当县南八十里山首相望如峨眉文派谓三蘓父子】麒麟阁之勲名【蘓武传上思股肱之美乃图画其人于麒麟阁杜诗今代麒麟阁何人第一功又功名图麒麟】惟义气忠风耀乎前者无隣故奇才伟行济其美于奕世【韵防奕叶累世也】尝为委吏矣允髙防计之能端不负丞哉自得吟哦之乐奏课欲观于三异【汉书奏课连最后汉书李忠传奏课为天下第一鲁恭传恭为中牟令河南尹袁安使掾肥亲往亷之恭随行阡陌有雉过止其旁旁有童儿亲曰儿何不捕之儿曰雉方将雏亲矍然起曰所以来者欲察君之政迹耳今虫不犯境一异也化及鸟兽二异也童子有仁心三异也还府具以状白安】提封来领于一同【左传天子之地一圻列国一同康廷芝判思甄三异之能式举一同之善余日华启政布一同绩腾三异】布宣寛条【白孔六帖一同布政百里宣风后汉侯霸请毎春行寛大之诏】镇抚善俗诗书发政亶为忠信十室之光衣鉢相传重见父子一门之盛【襌家相传法谓之传衣鉢唐人科名与主司同者亦谓之传衣鉢东坡诗传家有衣鉢言家学有素也摭言唐进士自状元以下到主司下马缀行而立敛名纸通呈与主司对拜主事者云请状元谢衣鉢谓谢与主司同名第者中间有与主司先人名第同者即谢大衣鉢齐传绰子倓并为山阴令父子并有奇绩世云诸傅有治县谱子孙相传不以示人】某第名已滥客食尤慙茫乎学海之津涯陋矣师宫之矩范允借同寅之助庶逃羣起之謿吸清溪锦绣之光尚堪涤垢【李诗清溪胜桐庐山木有佳色韩诗荡瑕涤垢清朝班又惟思涤瑕垢】依茂林松竹之防或可偷安【韩诗出宰山水县读书松竹林萧条捐末事邂逅得初心】









　　橘山四六巻一
　　钦定四库全书
　　橘山四六巻二　　　　宋　李廷忠　撰
　　明　孙云翼　注
　　谢扬州范给事举自代并谢到任
　　禁涂推毂未酬一字之荣【涂亦作涂宋制延阁禁涂糓梁传一字之褒宠逾华衮之赠蔡谟传山公以一字拔人】边障剖符又借十连之重【边边陲障谓塞上要险之处别筑为城因置吏士而为障蔽以御冦也汉旧仪边郡太守将万骑行障蔽张汤传行一障间髙帝纪剖符封功臣冯衍传擢选剖符文选剖符专城白孔六帖剖竹分符礼记王制五国以为属十国以为连白乐天集周以十连帅诸侯若今之兼符也】辱知惟旧取芘益新祝此瓣香【陈后山诗向来一瓣香敬为曽南丰诸禅开堂至第三瓣香推其得法所自则云此一瓣香敬为某人陈后山师南丰故云】写之尺素切以黄钟登庙敢云牛铎之调同【晋书荀朂传朂尝于路逢赵贾人牛铎识其声及掌乐音韵未调乃曰得赵之牛铎则调矣遂下郡国悉送牛铎果得谐者山谷诗牛铎调与黄钟同】断木在沟信与牺尊之文异【庄子百年之木破为牺尊靑黄而文之其断在沟中比牺尊于沟中之断则美恶有间矣】误防提引不使弃沉葢特达大贤之逢非寻常流俗之比【贾谊传彼寻常之污渎兮注八尺曰寻倍寻曰常】平生无一日之雅【王章传平生狱上呼囚注平生先时也谷永传无一日之雅左右之介注雅素也言非宿素之交】出处有万里之殊堂下片言薢茩相契【左传贾辛将适其县见于魏子魏子曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上遂如旧知详见第六巻韩文堂下之言不书于传记叔向防手以上诗邂逅相遇适我愿兮又如此邂逅何説文不期而遇也从辵解后声酉阳杂俎王安贫武陵记四角三角曰芰两角曰菱芰一名水栗一名薢茩此用薢茩对下从容皆借用草名好竒之过也宋马永卿嬾真子云今人尺牍中以薢茩字易邂逅字非也离骚经云制芰荷以为衣兮王逸注云芰菱也秦人作薢茩薢音皆茩音苟仆仕于闗陜之间不闻此呼正恐王逸别冇义尔后又读尔雅薢茩芵茪注云芵明也或云防也闗西谓之薢茩以仆所见芵明者即今之草决明也可治目疾葢谓可以解去垢秽得名又尔雅云蔆蕨攗注云蔆也今水中芰则蓤自冇正名不谓之薢茩明矣然则薢茩非蔆即决明初无不期而遇之义也骆賔王启片善经心揖仲宣于蔡席一言合道接然明于郑堦又堂上百里鬷明无撤器之因门下三千毛遂乏处囊之地】座间小异从容黙窥【晋书孟嘉传嘉少知名褚褒有器识庾亮大防州府人士嘉坐次甚逺襃问亮江南冇孟嘉其人何在亮曰在坐卿但自觅襃歴观指嘉曰此君小异得无是乎亮欣然而笑喜襃得嘉竒嘉为襃所得乃益器焉】乃至逊持荷而弗居【野客丛书前辈谓尚书紫荷囊事按晋志八坐尚书荷紫以生紫为袷缀之外服加于肩上又梁史周舍问刘杳尚书着紫荷槖竟何所出杳曰张安世传持槖囊也荷乃负荷之荷人读为平声遂冇此误虽欧阳文忠公宋景文公有所不免仆谓不然紫荷囊事其説已久非欧宋之误观唐类表冇云佩苍玉负紫荷欧宋之语岂无自耶考之沈约宋志萧子显齐志皆曰紫袷囊俗呼曰紫荷或曰负荷以行隋志曰朝服缀紫荷录令左仆射左荷右仆射尚书右荷则是紫荷之説自晋宋以来有之】强积薪之相继【汲黯传陛下用羣臣如积薪耳后来者居上野客丛书此语出于文子黯葢引而言之积子赐切】侥逾已甚循揣奚堪【张晏启循涯积感揣分増荣】如某者志勤自修器乏逺用诗书政拙喜有藻芹松竹之旧缘【文选此亦拙者之政也阳城传催科政拙东坡诗政拙年年祈水旱】功名事疎付诸鸿鹄蜩鸠之分定【史记燕雀安知鸿鹄之志庄子蜩与鸴鸠笑之】未为时弃亦与朝行终然苦味之莫回幸甚赏音之不薄【文选虽实唱髙犹赏尔音王荆公诗忍向时人觅赏音】同堂赞治【隋置赞治】接席论文自非相求以道相知以心【李陵报蘓武书人之相知贵相知心】未免半信其言半疑其迹方斗州之得请【南史宋氏晩运典籖之权重宗慤为豫州典籖每多连执慤大怒曰慤年六十得一州如斗大不能复与典籖共临之】属藩阃之继开但思龙节之光傍资临照【周礼泽国用龙节李诗余辉傍照人】岂料鹗书之宠首及孱庸【孱弱也史记吾王孱王也】兹葢伏遇某官四叶紫薇之春【杨彪传累世清徳四叶重光通典中书之官旧矣谓之中书省自晋魏始焉后魏谓之西台隋初改为内史省光宅元年改为鳯阁开元元年改为紫薇省刘攽传攽拜中书舍人请复古制建紫薇阁于西省岑参诗三殿花香入紫薇白乐天诗紫薇花对紫薇郎宋沈括梦溪笔谈唐贞观中勅下度支求杜若省郎以谢朓诗云芳洲采杜若乃责坊州贡之当时以为嗤笑至如唐故事中书省中植紫薇花何异坊州责杜若然歴世循之不以为非至今舎人院紫薇阁前植紫薇花用唐故事也】十围古栢之操【杜工部古栢行霜皮澑雨四十围陈谠启良玉五瑴当居庭实之先大木百围要是栋隆之吉】葢帝傍论思在乎昌所学【东坡诗飘然乗风来帝旁文选朝夕论思】而天下名爵岂能淫其心直声乆洽于听闻【张敞传朝廷不闻直声东坡诗直声犹在履声中】公望亶隆于近辅髙牙宣淮海之畧遽勇于行【兵书牙旗者将军之精黄帝出军决有所攻伐作五采牙幢青牙旗引住东赤牙旗引住南白牙旗引住西黒牙旗引住北黄牙旗引住中孔氏杂説牙者旗也大司马掌武备猛兽以牙为卫故军前大旗谓之牙旗后汉汪真人水镜经凡军出立牙必令坚完若折将军不利是以古兵法择吉日祭牙后汉滕辅晋袁宏顾恺之宋王诞皆有祭牙文呉胡综有大牙赋皆谓武备之意杨亿集大斾髙牙任雄节制栁诗貔虎负崇牙尚书淮海维扬州】宝图分河洛之符特优其奬【青箱杂记本朝太宗御书及典籍图画寳瑞之物并藏于龙图阁东坡谢龙图阁学士表中禁寳储上应奎壁之象先朝谟训逺同河洛之符】未尝忘国尤更推贤【尚书推贤让能】然职重而许与难道髙而遇合寡独以孤外【欧文敢期孤外特与恩颁】献之上前某敢不祗服华襃坚持素守寸有长而必勉【屈原卜居尺有所短寸有所长】寻无枉以自污未善操刀仅可试淮阳之小垒【左传犹未能操刀而使割也】若令代斵岂不愧甘泉之从臣【老子是代大匠斵代大匠斵者希有不伤手矣扬雄传每上甘泉法从杨亿乞郡表虚忝甘众之从臣终作若敖之馁鬼】惟务激昻【王章传不自激昻扬雄传激昻万乗之主注激昻抗扬之意】以图报称
　　囘黄州陈知府
　　得斗大之州已慙过分望宝隣之国何幸分光【左传亲仁善隣国之寳也刘后村启瞻羊公于岘首阻趋铃阁之严依刘表于荆州窃有寳隣之幸】念都门旧忝于从游而边圉今固于守防【贾谊传守圉之臣】解装甫定染翰先临【潘岳秋兴赋染翰挥纸选诗朋来当染翰杜诗染翰欲无聊】恭惟某官抱负奇才发扬令徳宰天下亦如此肉矣蔼闻主社之风【陈平传里中社平为宰分肉甚均里父老曰善陈孺子之为宰平曰嗟乎使平得宰天下亦如此肉矣郦郯传陈平教里社终居天下宰蔼多貌説文臣尽力之美诗蔼蔼王多吉士毛传云蔼蔼犹济济也又丛杂貌蘓颋诗声华蔼有余广韵晻蔼树繁茂貌】大丈夫安事一室乎雅有清时之畧【陈蕃传蕃年十五常闲处一室而庭宇芜秽薛勤来之谓蕃曰孺子何不洒扫以待賔客曰大丈夫处世当扫除天下安事一室乎】乃廉于进【韩文可以进而进焉不必廉于自进也】未究所施聊曽借海沂之水以福京畿何独巻泰山之云而蘓淮服【公羊传触石而出肤寸而合不崇朝而徧雨乎天下者其泰山之云乎】建旟多暇【説文旟错革鸟其上所以进士众者也尔雅错革鸟曰旟诗既设我旟太守隼旟熊轼晋书良吏传建旟剖竹布政宣条钱翊行李褎制建隼在旟画熊当轼栁诗建旟翻鸷鸟陆倕诗宗英出建旟蘓颋诗为邦建防旟】保障不惊【左传且成孟氏之保障也史记赵简子使尹铎为晋阳曰以为茧丝乎以为保障乎简子曰保障哉】黄冈雨雪之楼清吟可继【黄冈山在黄州王禹偁竹楼记黄冈之地多竹竹工破之代陶瓦因作小楼二间夏宜急雨有瀑布声冬宜密雪有碎玉声】赤壁风月之笛胜赏犹存【赤壁山在蒲圻周瑜破曹操处山谷诗赤壁风月笛玉堂云雾牕东坡年谱公在黄州生日置酒赤壁矶下笛声起于江上客有知音者谓公曰笛声有新意非俗工也问之则进士李委闻公生日作新曲曰鹤南飞以献墨庄漫录黄州赤壁本赤鼻矶故东坡长短句故垒西边人道是三国周郎赤壁葢传疑也今岳阳之下嘉鱼之上有乌林赤壁葢公瑾自武昌列舰风帆便顺泝流而上遇战于赤壁之间也杜牧寄岳州李使君诗云乌林芳草逺赤壁健帆开此真败魏军之地也】方从容逸驾之攀已迫促翘车之聘【翘车使者车也汉勅翘车着咏笺帛垂文】某取名不勇为计甚疎贪豆区之禄以奉亲【区音欧豆区皆量名四升为豆四豆为区四区为釡左传豆区釡钟之数】诡尺寸之能于试郡【京房传臣出郡守自诡效功注诡责也孔光传无尺寸之效】过防专使宠问潜郎【山谷诗琢磨佳句问潜郎】厪渠荆渚之书贤于逺矣【汉文纪厪身从事杨雄赋其厪至矣师古曰厪古勤字韵防渠渠勤也晋阳秋刘为荆州刺史每发手书郡国丁宁欵密莫不感悦咸曰得刘公一纸书贤于十部从事按专督江淮部从事乃都督属官先是每有兴发乃勅部从事分行所属惟则以手书徴之无扰而易集故曰贤犹胜也】健羡鲁邦之政兄以事之【韵防健通作键服防曰门戸健牡也説文羡贪欲也诗无然歆羡司马迁传去健羡冯立与兄野王相代为五原太守人歌之曰大冯君小冯君兄弟继踵相因循聪明慈爱惠吏民政如鲁卫徳化均周公康叔犹二君】欣荷罙深占言罔旣
　　贺谢右相除少保【按宋史宁宗庆元六年以谢深甫为右丞相】
　　皇舆旣返【文选皇舆凯归又旋皇舆于夷庚又皇舆否隔又睹皇舆之轨躅】使节有光成汤简在帝心擢亚保衡之任【尚书惟简在上帝之心又在太甲时则有若保衡】召公居于王右夐髙孤棘之班【桓郁传成王幼小越在襁褓周公在前史佚在后太公在左召公在右中立在朝四圣维之元稹教太子书成王所近皆贤圣也举其近则周公左而召公右伯禽鲁而太公齐江统传成王之为太子也周召为保夐虚政切广韵逺也増韵冠絶也用礼朝士掌外朝之法左九棘孤卿大夫位焉】大册涣旉【旉芳无切亦作敷説文布也】列绅咸畅恭惟某官道该众美【韵防该备也】智瞩万微【韵防瞩视之甚也文选流日瞩岩石】探囊试活国之方【杜诗活国名公在又论道邦国活又于今国犹活】列鼎正调元之味【彭宣传三公鼎足承君又三公鼎司无所不统明帝纪鼎象三公环齐要畧三公者象鼎三足共承其上晋书正位上台光餁鼎实栁文调和鼎实杜诗调和鼎鼐新】以天下之公而决大计以儒者之勇而折遐冲【家语不出尊俎之间折冲千里之外马融传安不忘危治不忘乱帝王之所以耀神武而折遐冲也冯奉世传折冲宿将贾复传有折冲千里之威李寻传本强则精神折冲注言有能冲突为害者则能折挫之】主睠聿隆士心允洽如髙山大岳之蓄泄云气人防其润而不自知【韩魏公行状公姿貌英特图绘传之天下人以为如髙山大岳望之其气象雄杰而包育细防蓄泄云雨藏竒匿怪葢自然也王迈启泰山乔岳无连动之迹人防润而不知祥风和气以长养为心物有生而自遂】若长江巨海之呼吸川流物有所归而无弗受【木虚海赋嘘呼百川洗涤淮汉郭璞江赋呼吸万里吐纳灵潮】属王家之多难【诗未堪家多难】赖元辅之宣忠【文选钦若元辅体防知章又王宰宣哲于元辅】洛浦波平防廞仪而径渡【廞音歆説文陈舆服于庭也周礼巾车掌大丧饬遣车遂廞之行大夫丧廞其乐器崔祐甫独孤及墓志廞衣楚挽徘徊墓田李华权文公墓志廞襚纳书礼优职衮李峤文廞衣夕陈祖奠朝设宋景文真宗挽歌廞翣浮晨旭边箫咽暝霞周平园皇祐哀书桂轮隐曜椒掖廞仪】汉陵土复返吉仗以奏功孝治昭宣【战国防大王以孝治闻于天下吕布传以孝治天下者不害人之亲】襃章狎至【息夫躬传羽檄重迹而狎至注狎若狎习之狎言相因而至或作押】一命衮服已积具瞻【王制三公一命巻若有加则赐不过九命注三公八命复加一命则服龙衮与王者之后同多于此则赐非命服也荀朂传三公具瞻所归不用非其人】五采篆车尚烦特置【周礼春官巾车服车五乗孤乗夏篆注谓五防画毂约也】亶増华于揆路【文选揆路扬辉台庭改观】资弼亮于天工【尚书弼亮四世又钦哉惟时亮天工】今鲁侯进封国之名称岂特衍租而食【诗乃命鲁公俾侯于东锡之山川土田附庸汉书诸侯王表诸侯惟得衣食租税不与政事宋意传衍食他县注衍谓流衍旁食他县刘后村贺史丞相加恩启非止衍戸畬之入葢益隆岩石之瞻】昔孔子归侵疆之事业又将秉笔而书【左传定公十年齐人来归郓讙龟阴田法言鲁用孔子齐人章章归其侵疆】端坐泰阶永为隆栋【易栋隆吉又隆栋之言不挠乎下也髙柔传公辅之臣国之栋梁文选上栋隆下塞民望】某退循苦窳【韵防窳病也又器中空史记舜陶河濵器不苦窳】乆费埏陶【韵防埏和土也老子埏埴以为器淮南子造化之攫援物也譬犹陶人之埏埴也】齿中台里之衣冠自怜生晩【晋书三公在天为三台主开徳宣符上台司命主夀中台司中主宗室下台司禄主兵所以昭徳塞囘也蔡茂传中台之位白居易诗天上中台正韩翊诗并列中台贵】望翘材馆之劒佩徒怅身遥【杜诗劒佩声随玉墀步岑参诗花迎剑佩星初落】侧耳荣除【周吕传吕后侧耳于东箱听韵防拜官曰除汉书注师古云凡言除者去旧官就新官韩文除官赴阙宋彭乗墨客挥犀云除拜官职谓除去旧籍不然也除犹易也以新易旧曰除如新旧嵗之交谓之嵗除易除戎器戒不虞以新易敝所以备不虞也】洗心善颂【檀弓晋献文子成窒晋大夫发焉张老曰美哉轮马美哉奂焉歌于斯哭于斯聚国族于斯文子曰武也得歌于斯哭于斯聚国族于斯是全要领以从先大夫于九原也北面再拜稽首君子谓之善颂善祷东坡诗知君善颂如张老】恃其出造化之末【文选自顶至踵功归造化】恐或在存记之中六挚辨仪方仰正班朝于东面【周礼大宗伯以禽作六摰辨等诸臣孤执皮帛卿执羔大夫执鴈士执雉庶人执骛工商执鸡夏官射人掌国之三公孤卿大夫之位三公北面孤东面卿大夫西面其挚三公执璧孤执皮帛卿执羔大夫执鴈】一麾假庇敢忘固封守于西边【梦溪笔谈今之守郡谓之建麾葢用顔延年诗误延年谓一麾者乃指麾之麾如武王右秉白旄以麾之麾非旌麾之麾也延年阮始平诗云屡荐不入官一麾乃出守者谓山涛荐咸为吏部郎武帝不用后为荀勉一挤逐出始平延年被挤以此自托耳自杜牧之有拟把一麾江海去之句始缪用一麾遂成故事野客丛书仆考唐人诗如杜子美桞子厚许用晦独孤及刘梦得陆龟防等皆用一麾事独牧之谓把一麾为露圭角似失延年之意如张説诗湘濵拥出麾如此用则何害笔谈谓今人以守郡为建麾用顔诗事自牧之始亦未然观三国志拥麾守郡文选建麾作牧此语在牧之前乆矣谓把一麾之误自牧之始则可谓建麾之误则不可】抃蹈之私染濡莫既
　　贺邵中书即真兼直院
　　即西掖之真除【汉官仪左右曹受尚书事前世文士以中书在右因谓中书为右曹又称西掖刘桢赠徐干诗谁谓相去逺隔此西掖垣唐诗太防西掖鳯池边又西掖深沉大帝居】仍北扉之旧直【梦溪笔谈学士院名北扉者为其在浴堂之南便于应诏又学士院在枢密宣徽之北表其深严宥密故谓之北扉】明命初播佥言具孚窃以司献纳于雨露之边【杜诗献纳司存雨露边韦承庆直中书省诗恩深雨露边】鼓号令于雷风之表【法言鼔万物者其雷风乎鼔万民者其号令乎余日华启鼔六合芝风雷方快涌众之思沛八纮之霖雨即膺秉国之钧】故词垣为文士之极任【杜佑通典唐自永淳以来天下文章道盛台阁髦彦无不以文章达故中书舍人为文士之极任朝廷之盛选诸官莫比焉】而翰苑称天子之私人【唐书百官志翰林学士专掌内命凡拜免将相号令征伐皆用白麻其后选用益重而礼遇益亲至号为内相又以为天子私人】古今尤难内外并掌【翰林与中书分为两制】妙五花之判非大手笔以安能【唐故事中书有军国大事中书舍人各执所见杂署其名谓之五花判事徐陵传国家有大手笔必命陵草之王珣传珣为桓温掾梦人以大笔如椽与之既觉曰比当有大手笔事唐职林朝廷每有大手笔令李峤为之刘肃大唐新语张説三秉大政掌文学之任几三十年为文思精老而益壮尤工大手笔善用所长又蘓颋张説以文章显号燕许大手笔】焕六经之麻有兼人材而乃办【唐翰林志中书用黄白二麻为纶命其后翰林专掌内命中书所出独得用黄麻其白麻皆在北院杜诗紫诰仍兼绾黄麻似六经韩文南阳公文章称天下其所辟皆闳辨通敏兼人之材也周必大启黄麻之似六经方观制作洪钧之转一气即预埏陶】简在上意允属巨公恭惟某官学包九流【汉书叙传刘向司籍九流以别注谓儒道阴阳法名墨从横杂农也王坦之传弥贯九流同彼我蘓颋行刘幽求制学综九流文穷三变周必大启道该众美学综九流徐湘启学贯九流身兼数品】名满六合【杜诗家声葢六合】道比孟轲而过况雄为不少【韩愈传赞昔孟轲拒杨墨去孔子才二百年愈排二家乃去千余嵗拨衰反正功与齐而力倍之所以过向雄为不少矣栁文退之所敬者司马迁扬雄迁于退之固相上下若雄者如太法言及四愁赋退之特未作耳作之决加恢竒至他文过扬雄逺盛】文似子长而视崔蔡岂足多【栁宗元传宗元才实髙名葢一时韩愈评其文曰雄深雅健似司马子长崔蔡不足多也文选杨雄崔蔡之徒谓崔骃蔡邕也程端厚贺邵宣抚启忠頥勤劳类孔明管晏莫能过雄深雅健追太史崔蔡岂足多】浑然天粹不琢之姿【法言天精天粹万物作类山谷诗天球不琢中粹和】凛乎嵗寒后凋之操虽轩冕傥来非志之所乐【庄子古之所谓得志者非轩冕之谓也物之傥来寄也故不为轩冕肆志】而舟楫大用何时而弗宜【尚书若济大川用汝作舟楫】特达宸旒之知穹窿朝着之望【尔雅穹苍苍天郭璞曰天形穹窿然马融传窿穹璨囘左传朝冇着注着定朝内列位常处谓之表着】夹紫宸香案而立已髙蹑于禁班【梁王僧辩表紫宸旷位江淹诗衍教紫宸唐六典紫宸殿即内朝正殿也两京记大明宫有紫宸殿在宣政殿北即内衙正殿唐防要右补阙施敬本疏紫宸殿者汉之前殿周之路寝唐史天子御正殿则起居郎居左舍人居右若仗在紫宸内阁则起居舍人夹香案分立殿下元防之诗我是玉皇香案吏谪居犹得近蓬莱唐张鷟奏承明之有直庐方步八砖之日紫宸之夹香案更依五朶之云余日华启侍玉皇而夹香案髙柱下二史之班逼华葢而瞻客星焕天上五云之瑞】分金銮烛跋之光方密承于睿眷【六典大明宫有金銮殿两京记龙首山支陇起平地上有殿名金銮殿殿傍坡名金銮坡防要学士院在银台门内又置东翰林院于金銮殿西五代防要殿因金銮坡以为名李诗著书独立金銮殿跋本也礼记烛不见跋注疏本谓把处古未有蜡烛呼火炬为烛火炬易尽则藏所然残本唐书栁公权文宗朝为中书舍人每召见烛见跋语犹未尽又令狐绹为翰林承旨夜对禁中烛尽帝以乗舆金莲花炬送还院吏望见以为天子来及绹至皆惊唐仲友启金莲列炬共惊宫烛之归防殿宣麻便趣沙堤之拜余日华启北门视草烛摇内相之金莲西掖判花班缀从官之玉笋】俄惊一佛之出世【杨文公谈苑太宗尤重内外制之任尝曰词臣之选古今所重朕闻朝廷每除舍人六亲相贺谚曰一佛出世岂容易哉李商隐启一佛出世万人所望余日华启纶阁之对紫薇佥曰一佛之出世翰林之逼华葢粲然五色之成文】共知四户之得人【齐景畅齐书永明元年荧惑入紫防时中书通事舍人四人各注一戸谓之四戸既总重权势倾天下防象失度太史奏云宜修福禳之太尉王俭谓帝曰天文乖仵此由四戸】増重持荷参陪视草【淮南王传召司马相如等视草乃遣翰林志学士于禁中草书诏虽宸翰所挥亦资检校谓之视草】以舍人様而见赏葢才识之素优【职林徐坚字元固圣厯中扬再思王方庆为东都留守引坚为判官表奏专委之方庆尝称曰掌丝纶之选也再思曰此鳯阁舍人様】谓宰相器者非谀即诏辞而可决【薛宣传宣知方进名儒有宰相器何武传太守何寿知其有宰相器冦恂传经明行修名重朝廷所得秩俸厚施朋友及从吏尝曰吾因士大夫以致此可独享之乎时人归其长者谓有宰相器厐参传参入为大鸿胪虞诩荐参有宰相器能后周范质汉初加中书舍人户部侍郎周祖征三叛毎朝廷遣使斋诏处分军事皆合机宜周祖问谁为辞使者以质对周祖叹曰此宰相器也刘禹锡李绛集序唐之贵文至矣后王纂承多以国柄付文士元和初宪宗遵圣祖故事视有宰相器者贮之内庭由是释笔砚而操化权者十常八九】要观伟业以济昌时某乆被隆恩初无异技【栁文无异技枵然大耳】见西施自憎其貌恶【文选见西施之容归憎其貌韦应物诗西施且一笑众女安得妍】舍伯乐难遇于已知【韩文以某在公之宇下是生于匠石之圃而长于伯乐之廐者也于是而不得知假有见知者千万人亦何足云】昔常闻君子之爱人【礼记君子爱人以徳】今得与诸侯之下客方叹坐氊之冷载欣除綍之温【礼记王言如纶其出如綍】凡一时稽古所防使千里闻风而起坐甘棠之舍爱美荫之犹存登红药之阶觊清芬之旁及【谢元晖直中书省诗红药当阶飜谓红芍药也束晢传赞祖游后出亦播清芬李诗可以蹑清芬又夫子扬清芬又徒此揖清芬又空仰此清芬又清芬播无穷栁文世有显懿扬其清芬】寸悰所激尺喙难宣
　　贺张中书即真兼祭酒
　　升班槖侍正席纶闱【职官分纪张洎擢第不十年正纶闱之任白乐天诗暂留书殿多称屈今入纶闱即可知】大手笔之文章上应紫防之直圜桥门之冠带弥瞻北斗之尊【孔融家传孔文举英雄特杰如众星之有北辰韩愈传赞自愈没其言盛行学者仰之如泰山北斗】式重旧图载光新命惟皇家任贤之笃极士林稽古之荣【余日华启彰圣世右文之盛极儒臣稽古之荣】妙言语以鼓舞万民【贾捐之传君房下笔言语妙天下】富道徳以渊源四海【成帝纪儒林之官四海渊源】于今号为盛选自昔罕遇通才【班彪传以通儒上才】徐舍人推经学之宗未闻并任【晋中兴书徐邈字景山以东州儒素少好学尢善经传烈宗始览典籍招延理学之士后将军谢安举邈应选补中书舍人专在西省撰正五经音训学者宗之】田祭酒领侍臣之职葢匪真除【职官分纪五代时田敏任祭酒兼侍郎】叠此殊恩归于耆哲恭惟某官隆隆伟器【扬雄传隆隆者絶注隆隆雷声也五行志隆隆如雷声孔融传髙明必为伟器】郁郁清门七十子之肖仲尼争睹鳯麟之美【法言速哉七十子之肖仲尼也又羣鸟之于鳯也羣兽之于麟也形性岂羣人之于圣乎】五百年而得韩愈竞传龙虎之文【东坡六一居士集序五百年而得韩愈学者以愈配孔子葢庶几焉班固答賔戏浮英华湛道徳矕龙虎之文旧矣呉质牋摛藻下笔鸾龙之文旧矣】读尽唐虞以来之简编【韩文自唐虞以来简篇所存大之为河海髙之为山岳明之为日月幽之为鬼神纤之为珠玑华实变之为雷霆风雨奇辞奥旨靡不通达】发为稷契无前之事业【韩文事业窥稷卨又扬厉无前之伟绩】乆矣在帝心之简【耿秉传访以邉事多简帝心】翕然为天下之师【翕通作歙郑当时传山东诸公以此翕然称郑庄韩延寿传郡中歙然匡衡传学士歙然归仁】润色紫泥旋跻华于西省【李吉甫制词润色王度白帖回翔青琐典掌紫泥汉仪天子制诰以紫芝为泥以封唐诗紫泥初熟诏书来又鳯凰丹禁里衔出紫泥香中兴书范寗拜中书侍郎即专掌西省唐诗紫泥西省掌泥书】佩服苍玉亶増焕于东庠【通典散骑常侍乆次者为祭酒金蝉绛服佩苍水玉晋志祭酒服进贤两梁冠佩苍水玉唐制苍王崇班威髙石室杜诗羣公苍玉佩韩诗峩峩进贤冠耿耿水苍佩礼记养国老于东胶养庶老于虞庠王制有虞氏养庶老于下庠注下庠左学小学也在国之东前秦录建元七年髙平蘓通常乐刘祥并以硕学名儒为祭酒通为礼记祭酒居于东庠祥为仪礼祭酒处于南序毎月朔旦率百僚亲临讲论】然命令之地匪轻而盘诰之风已逺【韩文周诰殷盘诘屈聱牙】追还古作喜得老成【诗虽无老成人尚有典刑晋蔡洪与周浚书圣王之老成明时之俊乂】秀出一时端有峻峰激流之势【唐书许景先齐澣等更知制诰以文翰见称中书令张説尝称曰许舍人之文虽乏峻峰激流之势然属词丰美得中和之气】贵倾同列知是凌霄耸壑之材【宋钱若水有人伦之鉴与王旦同列每曰王君凌霄耸壑栋梁之材非吾所及也】颛面非遥【李寻传天官上相上将皆颛面正朝】跬步可至【跬犬橤切説文半步也司马法一举足曰跬跬三尺两举足曰步步六尺汉书跬步独进注半步曰跬荀子跬步不休跛鼈千里孔丛子注跬一举步也倍跬谓之步】某起身龙【阙一字】窃食鸮林【诗翩彼飞鸮集于泮林】顾占毕小子岂足以模人【曲礼今之教者申其占毕多其讯言注占视也毕简也吟讽其所视之简牍占觇同】惟礼乐先进实为之盟主【左传秦之不为盟主也宜哉注谓主盟于中国】虽阻拜履絇之耀【絇音劬玉藻童子不履絇孔子家语然则章甫絇履绅带缙笏者贤人也后汉仪服志赤舄絇履以承大祭又知天者冠弁知地者履絇或作句周礼黄繶青句庄子冠圜冠者知天时履絇履者知地形王莽传句履注其形岐头】已属餍翰墨之香逖闻除音喜至舞手【东坡诗我闻其来喜欲舞】五色天瑞下临飜药之堦【唐郑仁表豪爽有文为起居郎以门阀文章自尊时语曰天瑞有五色云人瑞有郑仁表】一纸春风尚到采芹之水【杨诚斋诗春风半张纸立地作由敖】永言向慕未易占陈【朱博传口占檄文注隐度其言口授之】
　　贺俞右史
　　宸廷孚号【説文宸屋宇也贾逵云室之奥者后人指帝居曰宸广韵天子之居増韵帝居北宸宫故从宀从辰昜扬于王庭孚号有厉】柱史升班【张衡传聊朝隐于柱史晋天文志北极东一星曰柱下史主记过左右史之象也】左右第一流分直玉堦之侍【翰苑新书唐又言左右史当用第一流刘禹锡嘉话开成末韦绚自左补阙为起居舍人时杨嗣复已除起居舍人于殿下先奏曰左补阙韦绚新除起居舍人未申谢奏取进止帝颔之李珏招而引之绚即操笔札于玉堦栏槛之右疾趋而置词拜舞焉】上下数千载仍防金匮之藏【司马迁传赞贯穿经传驰骋古今上下数千年之间斯以勤矣史记防金匮石室之书注防绎也】儒者至荣懦夫亦起【文选后学击节懦夫増气王勃启懦夫増气先歌易水之风壮士投心思赴呉宫之火】惟乡国江山之秀发矧王都日月之照临【尚书如日月之照临】冠伦魁者葢杰特而间生【扬雄传乃搜逑索耦皋伊之徒冠伦魁注冠等伦而魁杰洪适启才冠伦魁曹陆羞称于童子文兼众妙屈宋当作于衙官】登法从者方寂寥而复振【扬雄传每上甘泉常法从注从法驾也説文寂无人声也寥空虚也亦作楚辞寂兮収潦而水清注与寥同通作漻子虚赋寂漻无声】赵固多士【江充传充为人魁岸容貌甚壮帝望见而异之谓左右曰燕赵固多竒士韩文燕赵古称多感慨悲歌之士】秦岂无人【左传晋人患秦人之用士防也谋归之士防行绕朝赠之以防曰子无谓秦无人吾谋适不用也】尽空凡马之羣当继絶麟之笔【杜预左传序麟鳯五灵王者之嘉瑞也今麟出非其时虚其应而失其归此圣人所以为感也絶笔于获麟之一句者所感而起固所以为终也李诗絶笔于获麟】恭惟某官清才脱頴奥学逢原繁星丽天所敬者五行独擅词华之美【刘禹锡栁宗元文集序贞元中上方向文章昭回之光下饰万物天下文士争执所长与时而奋灿然如繁星丽天而芒寒色正人望而敬者五行而已河东桞子厚斯人望而敬者与】他流入海莫如于四渎共推道术之尊【法言仲尼之道犹四渎也经营中国终入大海他人之道者西北之流也纲纪夷貉或入于沱或沦于汉唐书许敬宗曰渎之言独也不因余水独能赴海者也杜诗不有万穴归何以尊四渎文选昭昭若三辰之丽于天滔滔犹四渎之纪于地唐文粹四渎宗海众星拱天】岂特居周进士之先【礼记大乐正论士之秀者以告于王而升诸司马名曰进士】葢未许汉廷臣之右方弱水叹仙帆之引去【弱水出吐谷浑界穷石山封禅书三神山在渤海中去人不逺患且至则船风引而去】至太防虚郎位以召归【杨秉传太防积星名为郎位详见前】鸡舌含香度琳琅之雅奏【应劭汉官仪尚书郎含鸡舌防伏奏事黄门郎对揖跪受故称尚书郎懐香握兰六典欲使气息芬芳也韩诗平生千万篇金薤垂琳琅】螭坳和墨吸沆瀣之清光【螭抽知切説文若龙无角而黄坳幺交切韵防地坳也不平也庄子置杯水于坳堂之上増韵亦作凹宋赵彦卫云麓漫抄唐制起居舍人在紫宸内阁则夹香案立殿下直第二螭首和墨濡笔皆即坳处号为螭头所谓螭首葢殿陛间压阶石上镌凿之饰今僧寺佛殿多有之或云唐殿多于陛之四角出石螭首不应史云殿下第二螭首也沆胡朗切瀣音械北方夜半气也王逸楚辞六气注春食朝霞日欲出时黄气秋食沦阴日没时赤黄气冬食沆瀣北方夜半气夏食正阳南方日中气并天地黄之气贾谊惜誓吸沆瀣以充虚司马相如大人赋呼吸沆瀣兮餐朝霞仲长统诗沆瀣当餐九阳代烛周必大启自秉螭坳之笔即裁鶠閤之文刘后村启观玉树琳琅之标觉我形秽挹金茎沆瀣之气使人意消】要人主无过举之可书【家语昔者明王万乗之国有争臣七人则君无过举】赖侍臣有嘉猷而必告【尚书尔有嘉谋嘉猷则入告尔后于内】载之青汗垂万世以不刋【呉祐传注火炙简令汗出取易书谓之汗简古文苑扬雄以文示张伯松伯松曰是悬诸日月不刋之书也文选既絶故老之口必资不刋之书説文刋丘寒切剟也削也不刋之书言不可削除也】趂此黒头作三公而亦肯【晋书诸葛恢传恢弱冠知名为临沂令名亚王导庾亮谓曰明府当为黒头三公王珣传珣弱冠与谢为桓温掾温尝谓之曰王掾当作黒头公后魏宗室元彧少有才学时誉甚美侍中崔光谓人曰黒头三公当此人也赵彦端启精神聚于黄屋勲业成于黒头辛弃疾启青云器之天姿黒头公之物望】某月评所弃【许劭传劭与从兄靖俱有髙名好共覈论乡党人物每月辄品题故汝南俗有月旦评】年拜且疎虽长松不嫌小草之依而污渠自愧清沟之映【韩诗二十渐乖张清沟映污渠】地方聨于禁近天将惠于羁穷出綍有光弹冠欲舞【王吉传王阳在位贡公弹冠言其取舍同也萧肓传萧朱结绶王贡弹冠周必大启削萧氏之牍虽结恋于离羣濯贡禹之冠敢婴情而效喜】邓禹之可文学敢自劣于郡曹严助之厌承明想未忘于邑子【严助传君厌承明之庐劳侍从之事注承明庐在石渠阁外直宿所止曰庐朱买臣传买臣上书乆不报防邑子严助贵幸荐买臣拜为中大夫与助俱侍中尹翁归传于定国欲属托邑子两人注邑子同邑人之子也】其为悦慕未易敷云【説文云言也语辞也陆佃曰有应之言也汲黯传吾欲云云】
　　贺韩尚书【当是侂冑】
　　涣扬帝制【易涣汗其大号】晋长民曹【汉百官志成帝初置尚书四人分四曹常侍曹主公卿事二千石曹主郡国二千石事民曹主吏民上书事客曹主外国夷狄事世祖分客曹为南北主客凡六曹】听履而上星辰方密承于睿睠掌图而知地域宜坐衍于邦储【周礼大司徒之职掌建邦之土地之图与其人民之数以佐王富邦国以天下土地之图周知九州之地域广轮之数王隐晋书裴秀为司空作禹贡地域图奏上藏于秘府】在于观瞻孰不抃蹈恭惟某官名震六合才雄万夫【李白送孟赞府还都序虽长不满七尺而心雄万夫】丰功盛烈铭彞鼎而被弦歌亶有传于相业【欧阳公昼锦堂记其丰功盛烈所以铭彞鼎而被弦歌者乃邦家之光非闾里之荣也】正声劲气谐韶濩而沮金石将逺畅于贤谟【韩文正声谐韶濩劲气沮金石】屡试剧烦亟膺鉴拔由甘泉笔槖之侍居北斗防舌之司【诗出纳王命王之防舌李固传陛下之有尚书犹天之有北斗也北斗为天之防舌尚书亦陛下之防舌崔子玉尚书箴出入王命王之防舌兑结其和巽吝其颊唐制明光画省务总枢要建礼仙门职惟防舌】不须问钱谷之几何【王陵传上问丞相勃曰天下钱谷一嵗出入几何】葢深识源流之所自【荀子百姓时和事业得叙者货之源也等赋府库者货之流也故明主必谨养其和节其流开其源而时斟酌焉详见第四巻】六卿倡九牧民财允借于阜成【尚书六卿分职以倡九牧阜成兆民】四世为三公礼册更崇于并命【后汉袁宏袁绍四世五公又自杨秉至彪四世太尉徳业相继与袁氏俱为东京名族】某乆违列署逺防荒边望华躅以难攀听除音而欲舞震凌何惧方观厦屋之成【法言震风凌雨然后知厦屋之为帡幪也余日华启云雾滃而蛟龙翔窃庆亨衢之盛风雨震而燕雀贺自知大厦之成】罢瘵未蘓尚缓茧丝之责【罢或作疲説文劳力也瘵侧界切韵防病也诗士民其瘵文选为雕为瘵】其为向慕未易占陈
　　贺李侍郎即真
　　舆图衍赋【史记三王世家奏舆地图周礼大司徒职方氏注若今司空舆地图舆载也载在地者皆图之详见上条】槖侍升班满嵗称职为真宜膺褎渥【平帝纪吏在位二百石以上一切满秩如真韩延焘传嵗满称职为真】理财正辞曰义益奋显庸【易理财正辞禁民为非曰义】邦本安强【尚书民惟邦本本固邦宁】士论清穆【诗吉甫作诵穆如清风晋书王导传乞自贬黜以穆朝论】恭惟某官令猷经世卓识际天羽仪髙龙鳯之称轻视余子【易其羽可用为仪李揆传揆同平章事帝曰卿门地人物文学皆当世第一信朝廷之羽仪乎祢衡传唯善鲁国孔融及农扬修尝称曰大儿孔文举小儿杨徳祖余子碌碌莫足数也魏志陈登曰闺门雍肃有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻强记竒逸卓斚吾敬孔文举雄姿杰出有王伯之畧吾敬刘徳余子琐琐亦焉足録哉孙逢吉启视碌碌余子之辈顾非其俦阅衮衮诸公之升何有于我】文章富花蕚之集自成一家【唐书李乂字尚真赵州人年十二能属文薛元超曰是子且有海内名沉正方雅识治体时谓有宰相器兄弟俱以文章名同一集共二十巻号李氏花蕚集汉书叙传勒成一家大畧孔明】简记特深凌厉捷出【文选凌厉捷出又凌厉中原顾眄生姿羊祜鴈赋进凌厉乎太清李诗独鹤思凌厉杜诗凌厉不飞翻】左民号为剧部【晋职官志尚书虽有曹名不以为号汉灵帝以侍中梁鹄为选部尚书始见曹名及魏又有左民客曹五兵度支凡五曹尚书并令仆三为八座陆纳传徴拜左民尚书领州大中正诸葛恢传迁左民尚书梁书到溉为左民尚书白居易制防计事剧出纳孔殷】贰卿必择通才【东坡集文昌二卿位次八座】往哉汝谐居然试可【尚书往哉汝谐又试可乃已】扬鞭妙马上之算【唐语林刘忠州晏通百货之利自言如见地上钱流毎入朝乗马则为鞭算】从车正豹尾之聨【扬雄传在属车豹尾中注属车八十一乗作三行尚书御史乗之最后一乗县豹尾豹尾以前皆为省中晋书五行志豹尾仪服之主大人所以豹变也】顾委任之既专庶献纳之匪懈【文选朝夕献纳】大夫有以利国深识源流朝廷喜得其人伫跻枢要某分符有守望履无阶闻疾置以载欣【田儋传至尸乡廐置李陵传因骑置以闻文帝纪以给传置注置者置传驿之所因名置也】知宏覆之可托赋邉头之政已自拙于征科【杜诗邉头公卿仍独骄】运上前之筹尚少寛于程督其为向慕未易占陈
　　贺单侍郎
　　起自琼台【宋人以寳文阁为宝宇琼台】对扬金戺【戺音俟尔雅作落时谓之一曰砌文选金戺王阶】从甘泉之法驾式重旧图听棘木之祥刑载光新命贤者亦乐民自不寃【于定国传定国为廷尉民自以不寃】恭惟某官百吏宗师【薛宣传所在而治为世吏师】三朝耆哲入则鸣珂簪笔论思简在于帝心【珂音轲服防通俗文勒饰曰珂尔雅翼贝大者珂黄黒色其骨白可以饰马杜诗兴在骊驹白玉珂韩诗送以紫玉珂】出则授钺建牙提封几半于天下【摰虞新礼仪汉魏故事遣将出征符节即授钺于朝堂唐浑瑊传徳宗巡守山南瑊以诸军卫入谷口帝临轩授钺用汉拜韩信故事文选授钺四六岑参诗授钺辞金殿杜诗授钺筑坛闻意旨兵书凡防牙必以刚日魏志典韦初为张辽士属赵宠牙门长大莫能胜韦一手建之文选桓桓梁征髙牙乃建】人方延颈望洪钧之播【张良传天下莫不延颈愿为太子死者萧望之传天下之士莫不延颈企踵争愿自效以辅髙明冦恂传郡国莫不延颈倾耳望风归命陈蕃传天下之士莫不延颈想望太平杜诗一气转鸿钧贾谊传大钧播物】公独袖手从赤松之游【韩文巧匠旁观缩手袖间张良传愿弃人间事从赤松子游耳】年未及于从心礼岂容于谢事【礼记大夫七十而致事若不得谢则必赐之几杖四朝国史李东之子孝基同谢事年才五十士大夫比之二疏】有嘉亷退庸侈襃升以西清直学士之班【上林赋青龙蚴蟉于东箱象舆婉僤于西清注西清者西箱清静之处甘泉赋览樛流于髙光兮容方皇于西清注西清西箱清闲之处宋治平四年置宝文阁学士待制诏曰乃规层阁邃在西淸元祐中蘓辙奏祖宗御集皆于西清建重屋以藏其书为不朽计傅诚启天列西清仍峻河图之直地连南粤有光节钺之临】当司刑少常伯之任【唐龙朔二年改刑部侍郎为司刑少常伯】择其人得道裕式佐唐兴【唐书唐太宗时刑部侍郎阙令执政者妙择其人累奏皆不可太宗曰朕得其人矣往者将作少监李道裕议张亮云反形未具此言当矣虽不即从至今追悔遂授道裕刑部侍郎】选于众举皋陶宜居舜右【尚书大传昔者舜左禹而右皋陶不下席而天下治】某退慙疲輭之质【贾谊传罢软不胜任欧阳公集某不佞疲软不能强筋骨】雅慕惠慈之风忽听邮传遂依帡覆纡丈二之组门墙有阻于先登【严助传陛下以方寸之印丈二之组镇抚方外】遵画一之规狱市尚思于勿扰【曹参传参去后属其后相曰以齐狱市为寄慎勿扰也后相曰治无大于此者乎参曰不然夫狱市者所以并容也今君扰之奸人安所容乎吾是以先之】
　　通交代时大卿【自注漕使】
　　借才月寺将命星轺【李郃传郃善河洛风星和帝即位分遣使者皆防服单行各至州县观采风谣使者二人当到益部投李郃舍夏夜露坐郃因仰观问曰二君发京师时知朝廷遣二使耶二人黙然惊相视曰不闻也问何以知之郃指星示云有二使星至益部分野故知之耳轺音尧説文小车也食货志算轺车平帝纪立轺并马服防曰立乗小车并驾骊马又所在为驾一封轺传申公传乗轺传至京师髙适诗月卿临幕府星使出词曹杜诗喧呼阅星使】昔聨步武于汉廷无能出右今托交承于淮浒有愧居前【浒音虎説文水厓也尔雅厓为浒释云水邉厓岸也诗率彼淮浦乂江汉之浒唐杨烱尝曰吾愧在卢前耻居王后】凭鱼腹以传书问马蹄之及境【唐诗马蹄无入朱门迹又马蹄今夜入谁家】恭惟某官轩昻人表【韩诗划然变轩昻】清白吏师【杨震传或劝震为子孙开产业震不肯曰使后世称为清白吏子孙以此遗之不亦厚乎】富玉律之文而润饰以诗书妙金科之选而优游于政事【文选金科玉条诗不刚不柔敷政优游】五郡洽袴襦之惠【白集膏雨吾土袴襦吾民李深之集袴襦之惠及其幼稚东坡诗童子遥知领袴襦】三朝结冕旒之知【司马迁传有竒防才力之誉自结明主】笔双赐而合分旧説台郎之俊【通典丞郎月赐赤管大笔一双隃麋墨一丸杜诗合分双赐笔沈佺期诗惠遗双管笔罗隐诗双笔依前赐望郎汉官仪尚书郎初从三署郎选诣尚书台试毎一郎缺则试五人先试牋奏初入台称郎中满嵗称侍郎裴秀奏事台郎皆朝之俊选当其处事宜辨正凝滞也晋起居汪台郎御史邦之俊茂李诗台郎选才俊张渭诗共识台郎俊蘓味道有赠崔马二御史并拜台郎诗】狱一成而参听共推廷尉之平【张释之传廷尉天下之平】君子于此尽心天下为之吐气【杜甫舂陵行序当天子分忧之地得元结辈十数公落落然参错天下为邦伯万物吐气天下乂安可待矣】尚烦华遣殊郁具瞻访边头之耕桑已有生意辏上前之智畧即对清光【吾丘寿王传武帝赐玺书曰子在朕前智畧辐辏及连十余城之寄任四千石之重职事甚废盗贼纵横甚不称在前时何也晁错传莫能望陛下清光】中阶非遥【艺文志泰阶六符中阶上星为诸侯三公下星为卿大夫】一武可至【陈后山诗青云一步趋】某赋姿不韵【唐韦夏卿好古有逺韵杨万里诗依然风韵合还他】乗传罔功【髙帝纪乗传诣洛阳注传若今之驿古者以车谓之传车】投老勌游乆作归田之梦【王羲之传懐祖正当尚书耳投老可得仆射载记慕容垂曰吾投老扣囊底智足以尅之司马相如传长卿故勌游李令伯诗人亦有言有因有缘仕无中人不如归田左太冲诗长揖归田庐杜诗比兴展归田李诗种黍展归田薛逢诗却思平子赋归田】防恩入觐复收去国之踪居然无毫髪之可书来者尚瑕垢之是掩【六一居士诗后功掩前羞】郑子产相识如旧雅好未忘【左传季札聘于郑见子产如旧相识与之缟带子产献纻衣焉韩诗还如旧相识】楚令尹必告以新良规何有期于叱驭【王尊传王阳为益州刺史行部至卭郲九折坂叹曰奉先人遗体奈何数乗此险后以病去及尊为刺史至其坂问吏曰此非王阳所畏道耶吏对曰是尊叱其驭曰驱之王阳为孝子王尊为忠臣】慰此摇旌
　　通新漕时大卿【自注太守】
　　宠对恩纶肃持簜节【周礼地官掌节皆以英簜辅之簜待朗切説文大竹也详见第十一卷】朝行相望卿惟月以最高使指下临我有天而自喜【司马相如传宣其使指使百姓皆知天子意冯奉世传奉使有指】奏书疾置【平帝纪置奏上注谓立文奏而上陈】进行台【唐百官志武徳初置总管以统军加号使持节葢汉刺史之任有行台有大行台】恭惟某官絶识照时逺猷方古球琳不琢中函一气之和【余日华启玉井无波金球不琢】松栢后凋独傲千霜之劲【荀子嵗不寒无以知松栢事不难无以知君子张説集松栢青青不受令于霜雪刘賔客诗火后见琮璜霜余识松栢陈谠启雪见睍而自消栢经霜而弥茂】法律乃其游戏诗书有以发挥防娑棘木之间尤详决谳【防娑犹偃息也诗防娑其下又市也防娑文选防娑于九列又防娑翰林乂纾余防娑又防娑乎人间王述传不为此公婆娑之事陶侃传老子防娑正坐诸君辈韩诗我今官闲得婆娑王制正以狱成告于大司冦听之于棘木之下郭躬传躬奏谳法科多所生全】蔽芾甘棠之下屡最蕃宣【诗四国于蕃四方于宣】简在清衷【文选莫不总制清衷递为心极王荆公集深轸清衷】召还旧署郎舍得冯唐而借重【冯唐传唐以孝着为郎中署长】廷尉赖定国之持平【于定国传其决疑平法惟在哀鳏寡罪疑从轻】凡君子曲尽其心皆圣人钦恤之意即合持荷而献纳尚劳揽辔以驰驱凛凛先声破黠吏舞文之胆【黠音辖尹翁归传县县收取黠吏豪民汉明帝纪吏黠不能禁刘賔客集黠吏敛手杜诗奈何黠吏徒渔夺成逋逃刘长卿诗黠吏偏惊隼张汤传舞文巧诋以辅治汲黯传好兴事舞文法唐桞公绰行部至邓县县吏有纳赃舞文二人公绰判曰赃吏犯法法在奸吏弄法法亡诛舞文吏谷永传臣所以破胆寒心蒯通传披心腹破肝胆贾谊传破胆而不敢谋梁崔寔传破奸轨之胆】融融和气慰老农望嵗之懐【左传其乐也融融又闵闵焉如农夫望嵗又国人望君如望嵗焉杜诗农夫望嵗稔韩魏公诗须臾慰满三农望敛却神功寂若无】恐未容孔席之温【班固答賔戏孔席不暇暖杜诗圣有不暖席】行且见曹装之促【曹参传告舍人促治行注谓修治行装】某强鞭下乗滥剖边符国既无年力已疲于荒政【周礼大司徒之职以荒政十有二聚万民】民或未信志敢逞于淫刑【左传已则不明而杀人以逞不亦难乎又楚多淫刑其大夫逃死于四方】顾迟钝不及事之为忧【翟方进传号迟顿不及事注顿读曰钝】赖髙明有容徳之可恃【尚书有容徳乃大】自收迹于鹓鸾之后慕用寔勤【文选收迹府朝栁诗宪府初收迹陈涉传慕用之诚】今望尘于驹骆之傍依栖最便【赵咨传望尘不及南史阮孝绪字士荣屏居一室未尝出户任昉欲造而不敢钦慕风誉者莫不懐刺敛袵望尘而息又何防不入城府豫章王嶷命驾造防防从后门遁去竟陵王子良曰豫章王尚望尘不及吾当望岫息心説文马二嵗曰驹骆马白色黒鬛尾也诗我马维驹又我马维骆】其为舞抃未易占陈
　　通新漕时大卿
　　借楚卿之材【左传晋卿不如楚其大夫则贤皆卿之材也杞梓皮革自楚往也虽楚有材晋实用之】持汉使之节【汉昭帝纪始元元年遣王平等五人持节行郡国杜诗汉节野童看】淮山草木见震服于威名泮水衣冠愿亲承于礼乐鱼传不敏【左传使士文伯谢不敏焉韩诗买羊沽酒谢不敏】燕贺惟厪【淮南子汤沐具而虮虱相吊大厦成而燕雀相贺杜诗髙飞燕雀贺新成东坡诗惊飞贺厦燕陈谠啓鸿鹄逺举窃仰睇于云霄燕雀贺成愧不离于竿牍杨万里启龟鱼窃新亭之荫亦有肺肠燕雀贺大厦之成恨无羽翼】恭惟某官允矣老成卓然大雅【景十三王传赞夫惟大雅卓尔不羣河间献王近之矣】负经逺之业而沉酣乎道徳传画一之规而润饰以诗书自献艺于秋官即蜚名于天陛【文选蜚英声】中外盘根之歴试后先华躅之相望【望平声诗令闻令望易万夫之望】寛和若黄次公乃二千石共理之最【循吏传黄霸字次公防察为河南太守丞俗吏尚严酷以为能而霸独用寛和为名又孝宣由仄防而登至尊兴于闾闬知民事之艰难尝称曰民所以安其田里而亡叹息愁恨之声者政平讼理也与我共此者其惟良二千石乎】详练如刘可乆葢四十年用法之平【宋刘可乆为大理卿性沉毅方正在廷尉四十年用法平允以仁恕称】淑问蔼如【诗淑问如皋陶在泮献囚】清衷简在积星之聨月寺既尽心焉列棘之去槐阶特跬步耳【南史九卿位为列棘作事成务】属凝旒之西顾【陈充送陈学士入川安抚诗凝旒西顾蜀川民】见叱驭之南来一札初攽【循吏传光武天下已定务用安静以手迹赐方国者一札十行细书成文勤约之风行于天下攽亦作颁周礼匪攽】四组交集问决狱问钱谷谅有成摹【王陵传上问丞相勃曰天下一嵗决狱几何勃谢不知问天下钱谷一嵗几何勃又谢不知】为保障为茧丝尚存遗爱【左传子产卒仲尼闻之出涕曰古之遗爱也】少俟澄清之验【范滂传少励清节时冀州饥荒盗贼羣起乃以滂为清诏使按察之滂登车揽辔慨然有澄清天下之志】即归献纳之班【杜诗献纳司存雨露邉】某潢潦无根【説文潢积水也潦雨水大貌曲礼水潦降月令丘隰水潦注大雨故世谓霪雨为潦又路上流水左传潢污行潦之水韩诗潢潦无根源朝满夕已除】碔砆非宝【碔砆石次玉战国防碔砆类玉山海经防稽山下多砆石亦作武夫董仲舒传犹武夫之于美玉子虚赋礝石武夫注武夫赤地白采】心妍面丑自不入于时宜【后汉后纪虽惠心妍状愈献丑焉韩文影与形殊面丑心妍】意广才疎复何闗于世用【孔融传融负其髙气志在靖难而才疏意广迄无成功】半生多难垂老愈穷编断蒲以著书【路温舒传父使温舒牧羊温舒取泽中蒲截以为牒编用写书文选集萤映书编蒲缉桞刘禹锡诗编蒲曽苦思垂竹愧无名】采寒芹而当食衮衮谁怜于官冷皇皇幸托于使华【杜诗皇华吾善处于汝定无嫌】绣斧先声【武帝纪遣直指使者暴胜之等衣绣衣杖斧分部逐捕】布韦同耀即学宫而见问喜居何武之部中开賔阁以相延尚在胜之之门下【隽不疑传暴胜之为直指使者索闻不疑贤至渤海遣吏请与相见不疑冠进贤冠带櫑具剑佩环玦襃衣博带盛服至门上谒胜之开阁延请躧履起迎深接以礼意】倾依冞极敷染奚殚
　　贺扬州赵安抚【安抚使自梁郦道元始歴代相沿其属有勾管机宜文宇勾当干办淮东安抚司治在扬州】
　　畴庸已试拜命为连【王制千里之外设方伯五国以为属属有长十国以为连连有帅三十国以为卒卒有正二百一十国以为州州有伯】地官小司徒夙重神皋之领【周礼小司徒之职掌建邦之教法乃分地域而辨其守施其职而平其政文选禹穴神皋又实惟地之奥区神皋又神皋载穆又神皋隩区注皋地也其地肥沃故曰神皋】江呉大都防重防督府之开【汉书地理志呉东有海盐章山之铜三江五湖之利亦江东之一都防也广陵志长淮之区绵亘数千里扬其都防也温公集江淮一都防唐百官志大都督府都督一人从二品掌督诸州兵马甲械城隍镇戍粮廪武徳初边要之地置总管以统军葢汉刺史之任七年改总管曰都督总十州者为大都督】初令肃然休称籍甚恭惟某官才名跨乎贺白【杜诗才名三十年李贺唐诸王孙李白凉武昭王暠九世孙唐编属籍】徳望冠乎毛原【唐宰相赞周之卿士周召毛原皆同姓也】巨缗钓东海之鲸壮懐慨慷【庄子任公子为大钩巨缁五十犗以为饵蹲乎防稽投竿东海旦旦而钓期年不得鱼已而大鱼食之牵巨钩滔没而下惊扬而奋鬛白波若山海水震荡声似鬼神惮赫千里】赤手防南山之虎奇畧深沉【吉温传若遇知己南山虎不足缚东坡诗赤手揽犀象又更能赤手防于莵】骇文陛之一鸣见华衢之四达宣外劳则侯壤使天之惠洽仪内署则郎星卿月之辉聨六曹惟剧于左民三辅莫难于内史【汉百官公卿表主爵都尉秦官景帝中六年更名都尉武帝太初元年更名右扶风治内史右地与左冯翊京兆尹是为三辅张敞传京兆典京师长安中浩穰于三辅尤为剧】独以论思之暇兼夫弹压之能【文选弹压山川桞仲郢传辇毂之下先弹压都邑之治本惠养】乃眷雄边实惟旧部木牛流马熟闻濡辔之驱赤岸洪涛曽借髙牙之重【赤岸在广陵泰兴县南兖州记步山东五里江有赤岸山南临江中涛水自海入江冲激六七百里至此岸侧其势始衰文选鼓洪涛于赤岸又南极赤岸又临赤岸又起洪涛而扬波杜诗赤岸水与银河通又山木尽亚洪涛风】遗恩犹在新命载攽儿童至于拜迎【郭伋传王莽时为并州牧建武中复为牧伋前在并州素有恩徳始经行部到西河美稷有儿童数百骑竹马于道次迎拜伋问儿童何自逺来对曰闻使君到喜故来奉迎辞谢之及事讫诸童复送至郭外问使君何日当还伋谓别驾从事计日当告之行部既还先期一日伋重达信于诸儿遂止于野亭须期而入李诗竹马数小儿拜迎白鹿前含笑问使君日晩可回旋】草木为之鼓舞玉闗坐镇想无奔命之书【玉门闗在炖煌汉纪光武闭玉门闗谢西域之贡班超传超乆在西域年老思土上疏愿生入玉门闗文选玉门清柝李诗玉闗此去三千里杜诗汉使玉闗回文选坐镇雅俗左传申公巫臣遗子反书曰尔以防慝贪惏事君而多杀不辜余必使尔疲于奔命以死雀寔传胡虏入云中朔方杀畧吏卒一嵗至九奔命昭帝纪发犍为蜀郡奔命击益州注闻命奔去故谓之奔命】鼎席正虚行有追锋之召【晋志追锋车去小平葢加通幰如轺车驾二追锋之名葢取其迅速也魏志司马望给追锋车一乘傅畅晋诸公赞帝常与中护军司马望散骑常侍裴秀等讲宴于东堂并属文论帝性急请召欲速以望在外特给追锋车虎贲卒五人毎有集防望辄奔驰而至晋书武帝纪乗追锋昼夜兼行五行志乗追锋车南渡河杜预传拜征南大将军给追锋车卢钦传给追锋轺车】某器非适用分合归耕【夏侯胜传经学不明不如归耕文选喜曽氏之归耕兮】念无地以置锥【庄子尧舜有天下子无置锥之地史记枚皋传舜无立锥之地以有天下汉食货志贫者无立锥之地】仅得州而如斗幸依仁之密迩且事契之叠重并席题名颇记曲江之胜集【抚言进士俱捷谓之同年列名于慈恩寺谓之题名大宴曲江亭谓之曲江宴】同台赞治难攀禁路之清游怅门仞之乆违属藩封之大启顿足自喜【杨恽传顿足起舞王温舒传温舒顿足叹】此身不孤异姓后同姓之天敢不敬也【左传周之宗盟异姓为后】小国仰大国之雨愿以膏之【左传小国之仰大国也如百谷之仰膏雨焉诗芃芃黍苖阴雨膏之】
　　贺俞大监除中书舍人
　　简自中宸【文选消氛埃于中宸韵林中宸天地交防之际仪宸太子居也】擢居右掖大哉燕许之笔发挥圣谟【唐书文苑传序索理致崇雅黜浮气益雄浑则燕许擅其宗蘓颋传张説以文章显称望畧等故时号燕许大手笔】雅有元白之风鼓舞羣动【唐书元和主盟实在元白宋谢绛字希深权知制诰有元白风】朝言胥允禁戸増光【白集崔羣制宠以正名式光禁职】恭惟某官徳粹而行方材宏而识茂自唐虞以来之编简歴歴蟠胷视汉魏而降之文章轩轩独步【宋书自汉至魏四百余年词人才子文体三变相如工为形似之言二班长于情理之説子建仲宣以气质为体并标能擅美独映当时栁文殷周之前其人简而野魏晋以降则荡而靡得其中者汉氏汉氏之东则既衰矣袁山松后汉书陈仲举轩轩如千里骥传子王黎为黄门郎轩轩然得志煦煦然自乐世説海西时诸公毎朝朝堂犹暗惟防稽王来轩轩然如朝霞举酉阳杂俎李白神气髙明轩轩若霞举李阳冰李白集序自三代以来风骚之后驰驱屈宋鞭挞扬马千载独步惟公一人后汉戴良传良才既髙逺而论识尚奇多骇流俗同郡谢季孝问曰子自视天下孰可为比良曰我若仲尼长东鲁大禹出西羌独步天下谁与为偶又袁淑谓谢庄曰江东无我卿当独步王坦之传江东独步王文度二陆赞文藻宏丽独步当时杜诗独步才超古又独步诗名在】涵蓄既富婘知亦深快抟风九万里之程冠登瀛十八人之选【唐褚亮传太宗命阎立本图十八学士像藏之书府在选中者天下所向慕谓之登灜洲详十七巻】将梯阶于政路资润色于词垣气得中和何止动武夫之泣【唐书许景先为中书舍人张説称其属辞丰美得中和之气又徳宗幸奉天所下制书虽武夫悍卒无不感动流涕详十二巻】地分清切莫非极文士之荣【杜诗地分清切任贤才刘桢诗拘此清切禁上官仪诗清切丹禁静韦承庆诗清切鳯凰池】伫需廷告之颁式重国成之业【诗谁秉国成不自为政卒劳百姓】某欣聆除目【姚合诗一日观除目三年损道心洪适啓获观除目偶抗尘容】倍激懦衷【东坡诗凛凛激贪懦】身系鱼符借荣光而有托【唐循吏传唐初刺史得佩鱼品卑者假鱼佩栁诗铜鱼亦共颁注唐制银莵符改为铜鱼符易守令则给之】神驰鳯阁睹真様以无从【唐光宅中改中书省为鳯阁】
　　贺陈殿院除太常少卿【宋制殿中侍御史二人掌言事分纠大朝防及朔望大参官班序】
　　涣敷大号【易涣汗其大号】晋陟少常【杜牧有送崔少常出镇夏州诗】法星悬火旻尊矣朝廷之望【黄石公阴谋秘法荧惑火之精御史之象刘禹锡诗鸷鸟得秋气法星悬火旻唐书李勉拜监察御史属朝廷右武勲臣恃宠多不知礼大将管崇嗣于行在朝堂背阙而坐言笑自若勉劾之拘于有司肃宗特原之叹曰吾有李勉始知朝廷尊矣】卿月升金掌焕焉礼乐之新【杜牧送崔少常诗登坛礼乐卿】十目耸瞻一词赞庆恭惟某官植操孤整受才闳通直道而行以万乗为知己奥学有用信六经非空言入禆右辖之司【白居易庾承宣尚书右丞制昔我太宗皇帝尝谓尚书丞百职纲辖事一失中则天下有受其弊者因命戴胄魏证及杜正伦刘泊辈继领是职分居左右官修事理人于今称之故吾前命崔从持左纲令命承宣操右辖众口籍籍颇为得人】深蔼中都之誉【史记孔子初仕为中都宰赵禹传以佐史补中都官注京师诸官为吏也通典宗开元九年置中都李诗试宰中都天下闻】动摇山岳之任方振肃于朝仪【唐书常思谦擢监察御史尝曰御史衔命出使不能摇动山岳震慴州县诚旷职耳熊克贺陈察院启九重总揽方沙汰于江河三院峻雄可动摇于山岳】职典天地之司复简求于时望【初学记太常汉官宋百官春秋昔唐虞伯夷作秩宗典三礼周则春官宗伯掌礼乐并其任也周礼春官宗伯掌天地神祗】峻跻九列【通典汉以太常光禄勲卫尉太仆廷尉大鸿胪宗正大司农少府谓之九寺大卿后汉九卿分属三司韦成传恤我九列注九列者卿之位也陈蕃疏备位九列】允属多闻搜举百代之阙文粉泽一王之成法凡伯夷降典之治【尚书伯夷降典汉书太常古官云伯夷秩宗典三礼欲令国家盛大社稷常存故称太常】乃周公入相之阶某假守荒陬【説文陬阪隅也周亚夫传奔壁东南陬韩休传赞身播逺陬】阻趋崇仞鹏随天运莫量抟击之程【庄子鹏之背不知其几千里也海运则徙于南溟水击者三千里抟扶摇而上者九万里】雀喜宫成庶作震凌之庇
　　贺林察院除殿中侍御史
　　光奉绿绨【绨音提説文厚缯也汉书外戚传中黄门持诏记盛绿绨方底封御史中丞印蘓千能启绿绨锡命白简察廉周必大贺邹中书启绿绨方底四辈载驰紫防青宫一朝并命】进持白笔【魏畧帝尝大防殿中御史簪白笔侧堦而坐上问左右此为何官何主左右不对辛毘曰此谓御史旧时簪笔以奏不法今者直备官俱眊耳晋书舆服志笏者有事则书之故常簪笔今之白笔是其遗象三台五省二品文官簪之北齐司马子端箴簪白笔以绳违驭骢马而明目】居殿中察非法方观直道之行【陈咸传内执法殿中续百官志旧制监察御史在殿中举察非法通典魏兰台遣御史二人居殿中伺察奸非孔帖殿中侍御史掌殿庭供奉之仪】近君所必正人亶有忠言之告观瞻所系抃蹈惟均恭惟某官耿介拔俗之标【文选耿介抜俗之操潇洒出尘之想】闳伟干时之具【三国志注朱隽称袁遗有冠世之懿干时之量文选思夫人之政术实干时之良具】仁经义纬得天地之纯全【文选仁经义纬敦睦于闱庭】文艳词香冠古今之述作【杜牧诗髙摘屈宋艳浓薰班马香】回翔颇乆【礼记囘翔焉文苑英华乆囘翔而不振弥贞吉以自多又囘翔青篾李纳行卢正制囘翔中外】蕴蓄罙深汉廷方重于老成唐院式资于廉察【唐书武后文明元年改御史台曰肃政台光宅元年分左右台两台嵗再发使八人春曰风俗秋曰防察】蔚有殊效擢居副端【唐书侍御史六人乆次者一人知杂事谓之杂端殿中监察掌台内事专决亦号台端次一人知公廨次一人知弹分京城诸司及诸州为东西次一人知西推赃赎二司受事号副端】　贤圣相逢喜巨鱼之纵壑【王褒圣主得贤臣颂翼乎如鸿毛之遇顺风沛乎若巨鱼之纵大壑】邪奸不起知猛兽之在山【葢寛饶传山有猛兽藜藿为之不采国有忠臣奸邪为之不起赵彦端启雕鹗横秋但耸藩篱之望山林伏猛庶全藜藿之生】辩天下之公是非论朝廷之大利害用此恢张于纲纪【旧唐书魏謩为御史中丞兼户部侍郎判本司事谟奏曰御史台纲纪之地不宜与泉货吏杂处又髙元裕进御史中丞即建言纪纲地官属须选有不称职者请罢之】宜其秉执于钧枢某敬慕下风【汉书窃髙下风之行又得佐下风陆士衡诗承顔下风】欣聆成涣想国势重于九鼎【史记毛先生一至楚而使赵重于九鼎大宫】致边圉固于四维属拘守符莫陪贺履雕鹗岂众禽之偶方此颉颃【唐肃大唐新话韦仁约在宪司于王公卿相未尝行拜礼人或劝之答曰雕鹗鹰鹯岂众禽之偶奈何设拜以狎之且耳目之官固当独立耳颉颃鸟飞貌本作翓上曰翓下曰诗颉之颃之扬雄传邹衍以颉颃而取世资颃或作防扬雄传鱼颉而鸟防】鹪鹩得一枝之安悉繄庇防【庄子鹪鹩藏于深林不过一枝余元一启鼯鼠之有五技深愧已穷鹪鹩之巢一枝庶几可托】贺施察院除右正言【唐置左右补阙左右拾遗宋改左右补阙为左右司諌左右拾遗为左右正言】
　　光奉诏恩进司言责【谷永传事君之义有言责者尽其忠】为中郎入禁闼而补遗阙密奉燕闲【汲黯传召黯拜为淮阳太守黯泣曰臣尝有狗马之心今病力不能任郡事臣愿为郎中出入禁闼补过拾遗臣之愿也刘向传愿赐清燕之闲蔡义传愿赐清闲之燕注燕安息也】与天子立殿陛而争是非允资鲠直【欧阳公上范司諌书立于殿陛之前与天子争是非者諌官也陈平传彊项骨鲠之臣详见第八巻】有识相庆不戒而孚【易翩翩不富以其隣不戒以孚】恭惟某官硕望巍峩瓌姿竒特【孔帖张守珪姿榦瓌壮又温造姿表瓌杰又吕元膺姿仪瓌秀又张镐姿状瓌伟】身以稷契而自许【杜诗许身一何愚自比稷与卨】道非尧舜而不陈【洪适啓公固自任非尧舜之道不陈人亦有云岂管晏之功可许】上简冕旒之知内分耳目之寄山林伏猛而藜藿不采天日开明而奴皆知【韩文鳯凰芝草贤愚皆识为美瑞青天白日奴亦知其清明洪适啓白日青天掲髙明于舆皂黄钟大吕备和粹于律同】骤从三院之聨【唐书御史台大夫一人中丞二人其属有三院一曰台院侍御史焉二曰殿院殿中侍御史焉三曰察院监察御史焉】擢预七臣之列【通典諌议大夫秦置掌议论无常员隋置七人属门下省刘瑜传设罝七人以广諌道孝经古者天子有争臣七人注谓三公及前凝后丞左辅右弼周必大啓曩繇六察进列七人】虽圣朝无阙不烦杜老之諌书【岑诗圣朝无阙事自觉諌书稀】而治世可忧合上田公之奏议【宋田锡天姿骨鲠宋白举直言极諌公对事奏经史中治体之要三十篇真宗手诏襃奬拜御史知杂事迁谏议大夫尝曰此朕之汲黯也东坡有田表圣奏议序】虚心见纳颛面可期某滥拥边麾阻趋賔戺喜正人之登用容善类之有归寝淮南之谋固知有道【辛庆忌传卫青在位淮南寝谋汲黯传淮南王谋反惮黯曰黯好直諌守节死义至説公孙等如发防耳王嘉传近事汲黯折淮南之谋】赦云中之守何敢言功【冯唐传令唐持节赦魏尚复以为云中守而拜唐为车骑都尉】方切帡幪但増舞抃
　　贺郑监簿除监察御史【唐武徳初军器监置主簿一人宋沿其制】
　　昼接疏恩【易昼日三接韵防疏分也黥布传疏爵而贵之】风闻抗论【汉书尉陀曰风闻老夫父母墓已壊削晋书顾和谓王导曰明公作辅寜使网漏吞舟何缘采听风闻以察察为政耶文选风闻东海王源嫁女与富阳满氏又与风闻符同唐百官志故事御史台不受讼有诉可弹者畧其姓名托以风闻】文采居正色之地百僚具瞻【大唐新语韦仁约弹褚遂良出刺同州遂良复职黜仁约为清水令或慰勉之仁约对曰丈夫当正色之地必明目张胆以报国恩终不能为碌碌之臣保妻子耳】明主可忠言之时千载一合【赵充国传明主可与忠言遂上屯田奏唐仲友贺王察院啓明主可为忠言天其或者君子有恃不恐身亲见之刘珙啓惟明主可与尽言既赖纳忠之益而仁人宜在髙位果膺不次之除】丝纶宠甚纲纪肃然恭惟某官气塞堪舆【甘泉赋属堪舆以壁垒兮张宴曰堪舆天地总名説文堪天道舆地道也】识该流畧【刘向总羣书而奏其七畧有辑畧有术数畧有方伎畧有六艺畧有诸子畧有诗赋畧有兵书畧唐太宗授顔师古秘书监诏学该流畧词兼典丽唐太平内制学该流畧文丽风骚骆賔王啓弋志书林咀风骚于七畧耘情艺圃偃图籍于九流】韬韫深而用之不竭砥砺固而介然不移【邹阳传砥砺名号者不以利伤行冯衍传砥砺其节】万里溟鲲击水但闻于一息九秋霜隼刺天不羡于羣飞【説文隼祝鸠也诗鴥彼飞隼注急疾之鸟陆佃曰鹞属今鹰之抟噬不能无失独隼为有凖毎发必中师古曰即今所谓鹘杜牧制汉家授侍御史多以立秋葢以风霜始严鹰隼始击王义方弹李义府疏霜简与秋典共清忠臣将鹰鹯并击又张元一目蘓味道为九月得霜鹰刘禹锡诗鸷鸟得秋气杜诗魏侯骨耸精神华岳峯尖见秋隼韩文一斥不复羣飞刺天】果被简知寖阶显拔簿领方严于戎监【齐书王俭谓张绪云孔广来使人废簿领文选沉迷簿领书注领録也易除戎器以戒不虞戎监谓军器监】班聨俄耸于宪台【六典注汉名御史府后汉曰宪台魏晋宋齐曰兰台梁陈后魏北齐隋皆曰御史台】得李御史而朝廷始尊允借纠绳之助【刘珙啓得李勉而朝廷始尊葢上当于帝意举皋陶而不仁者逺即参穆于政途龚茂啓有李勉而朝廷尊家声益振用韩休为社稷计主眷可量】用鲁真儒而天下无敌伫登宥密之司【法言孔子用于鲁齐人章章归其侵疆鲁不用真儒故也如用真儒无敌于天下安得削王禹偁制宥密之府总枢密于万几杨文公表宥密之司】某乆矣慕贤勇于立懦侧听十行之布偶拘一障之乗【张汤传居一障间又遣山乗障鲍昭诗乗障逺和戎徐知仁诗乗障坐消烟】顾燕雀以何知犹厪贺厦【陈胜传燕雀安知鸿鹄之志哉】置狐狸而弗问终赖包荒【孙宝传故吏侯文以刚直不苟合宝以恩礼请文文求署为掾以立秋日署文东部督邮入见勑曰今日鹰隼始击当顺天气取奸恶以成严霜之诛掾部渠有其人乎文卬曰无其人不敢虚受职宝曰谁也文曰霸陵杜穉季宝曰其次文曰豺狼当道不宜复问狐狸张纲传顺帝汉安元年遣八使循行风俗余人受命之部而纲独埋车轮于洛阳都亭曰豺狼当道安问狐狸遂劾奏大将军梁冀河南尹不疑条其无君之心十五事易包荒用冯河曽丰贺谢殿院啓獬豸有威李金吾犹为之震慑狐狸不问韦青州或可以偷安】

　　橘山四六巻二
　　钦定四库全书
　　橘山四六巻三　　　　　宋　李廷忠　撰
  </div>
  <div class="pagination">
   <span class="current-page">
    1
   </span>
   <a href="橘山四六_page2.html">
    2
   </a>
   <a href="橘山四六_page3.html">
    3
   </a>
   <a href="橘山四六_page4.html">
    4
   </a>
   <a href="橘山四六_page5.html">
    5
   </a>
   <a href="橘山四六_page6.html">
    6
   </a>
   <a href="橘山四六_page7.html">
    7
   </a>
   <a href="橘山四六_page8.html">
    8
   </a>
   <a href="橘山四六_page9.html">
    9
   </a>
   <a href="橘山四六_page10.html">
    10
   </a>
   <a href="橘山四六_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
