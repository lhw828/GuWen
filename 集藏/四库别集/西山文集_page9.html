<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 9 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 9 页/共 41 页
  </h1>
  <div class="content">
   西山文集巻十二
　　钦定四库全书
　　西山文集卷十三
　　宋　真徳秀　撰
　　对越乙藁
　　奏劄
　　甲午二月应诏上封事
　　臣恭睹正月一日御笔令内外小大之臣悉上封事凡朝政得失中外利病尽言无隠者臣愚不肖往者陛下龙飞五位召自长沙一对便朝再侍经幄玉色睟然顾访甚宠臣于是时仰窥圣学之髙明已知为不世出之主矣狂疎妄发自速辠愆投迹山林系念宸极一饭弗舍此心如丹陛下以天地之仁不弃小物复抆拭而使令之政虽捐躯未足论报而天佑我宋黙启圣心躬揽大权更张庶政干动雷发观聴一新方且劳谦弗居亲御翰墨诞告中外凡曰臣子皆许尽言伏想荐绅之士洋洋动心直辞正论交进阙下况如臣者受恩思报其敢忘言而伏念旬时未知所以言者迩者窃闻京湖帅臣以八陵之圗来上陛下恭览再三悲喜交集命卿监郎官以上诣省恭眂集议以闻葢将稽按旧章遣使朝谒以慰一祖六宗之灵而逺方传闻未知其的或谓人以河南归我而朝廷因有经略中原之谋审如所传是将复蹈宣和之辙也日夕恐惧不知所云及观从臣集议之辞乃知朝廷之上务存审重遣使一节犹不敢轻经略之谋防所不茍然臣区区犹以为忧者葢强敌暴兴接我疆场虎狼之敌近在藩垣应接少差事变难测臣自嘉定四年国信使余嵘归自燕境适因面对论金人必亡者三中国当圗者二其后叨尘柱史宿直玉堂中夜以思惕然不寐亟陈祈天永命之説未几衔命北聘道梗莫前归对延和深陈所以备敌之策既又直前奏事谓彼能越三闗之阻以攻燕岂不能逾黄河一带之水以趋汴盍圗自立之计以谨未然之防而一时憸人交相姗笑臣以孤直不胜众防因以便亲匄外而去陛辞之日犹献瞽言及在江东复上封奏举宣和之十失愿今日之深惩葢臣愚忠知国家异日必与之邻既与之邻安能无隙既与之隙不免交兵势所必然理当豫虑故不敢徇众人之所忽而独陈私已之深欲于未雨之时大为彻桑之备距今二十有余年矣不幸故相讳闻人言独任私智凡臣所陈一不加省乃今中原无主遗黎思宋扫清河洛兹惟厥时而士无智愚佥曰未可者以二十余年之间政出私门谋犹囘遹隳祖宗之法度壊朝廷之纪纲民力朘剥而无余人材衰飒而不振虽陛下赫然振起风采顿殊然非坚持一意行之十年未可以兾中兴之效也然以今日之名义揆诸宣和固有不同者葢宣和之于契丹与国也今日之于女真世讐也伐与国为非义灭世讐为当然幽燕之失尚取之于前代中原之失则取之于本朝前代之憾可捐而祖宗之耻不可以不雪惟其名义之不同故或以规恢为当举然名必有实之相副义非徒説之可行求之在我力未足为而欲借助于他人则臣未见其可也臣观荆襄露布之上具述得蔡之由若尽出于我者然以微卢燕貉等语观之是又不能不借于我何邪自有载籍以来与外国共事者未尝无祸惟周汉之兴无求于彼而彼自乐从所谓多助之至天下顺之者也若唐髙祖则求助于突厥矣肃宗则求助于囘纥矣然伐隋之役主谋者太宗而奋力者诸将下西河破霍邑者太宗而非突厥也略扶风渡渭水者诸将而非突厥也入闗之师二十万而康稍利以兵至者才五百人岂尝専恃之乎其复长安也郭子仪为主将李嗣业王思礼副之王师取胜于前而囘纥始袭击于后广平王俶统蕃汉之兵十五万而叶防以兵至者才四千人岂尝専恃之乎髙祖肃宗惟求助于边塞是以有后日之祸惟不専恃于边塞故其祸未至于极焉乃若宣和则异于此童贯圗幽燕不能得而女真得之谭积圗云中不能得而女真得之我师败于兰沟甸又败于白沟又败于燕城而女真之兵所至辄克我不能自取寸土而即彼以求之故嵗币百万之须吾不能却也借粮之请犒师之请各以二十万计吾不能拒也驱职官富戸以往而遗我空城吾不能争也背云中之约而自取之我不能校也我无可恃之实而惟敌是恃故其祸至此而极臣尚忍言之哉今观从臣所议葢以深得事宜独虑帅臣既以为功欲其亟遂敌情未顺必求好以悦之道涂尚梗必借力以通之如此则今之恃敌如昔恃金国家多事从此始矣夫敌人之性冒没贪惏一与之接乌能中絶独不观宣和海上之盟乎方其赍诏市马亦未决然与之共事也其后裕陵悔悟固尝中辍而彼责元约欲止不能侵寻蹉跌稔成大咎今帅臣既遣小使与之往来又命师徒与之防合虽曰未尝交通不可得已若朝陵之行又复赖之臣恐无厌之求难塞之辞自此狎至虽竭吾力以奉之未足以饱谿壑之欲也或谓故疆之复天实命之天与不取必受其咎臣以为不然当宣和之世契丹溃败涿易来归不可谓非天与也而人谋弗臧适以贾祸今治化修明固非昔比然圗恢复之功必有恢复之人有恢复之人必有恢复之具谋臣勇将者恢复之人也聚财积粟者恢复之具也宣和之时羣邪用事寕有逺谋然西兵宿将尽萃阙下老成持重有如种师道骁悍敢战有如杨可世而驱之即敌每向辄北今羣贤在列岂曰乏才大抵文致虽优往往弗武略宣威制阃实难其人翰取翰守孰可以继储材待事所宜蚤圗而环视诸将亦未见有种杨比者以种与杨尚不克济而况弗若者乎此臣之所甚忧者一也宣和承平熈洽公私富贵可知用兵曾未几时而改盐钞法科免夫钱所至骚然民不堪命版圗未复羣盗猬兴今之事力视昔何若权门有丘山之积公家无旬月之储在在枵虚人人愁叹江湖闽浙冦警甫平民未懐生幸祸者众抚之以循吏防之以寛条疾痛呻吟庶几少息而师期一起科敛必繁官吏縁此以诛求奸雄因之而煽动岂细故哉此臣之所甚忧者二也况于移江淮之甲兵以守无用之空城运江淮之金谷以治不耕之废壤其费甚钜其力甚难富庶之效茫未可期根本之虚其立见方女真以燕城运我也其臣有漏言者曰此可仅保三年葢谓我之葺理粗成彼之夺攘必至及其背盟入侵果如所云今昔岂异此又臣之所甚惧也伏惟陛下亲政以来清眀在躬志气如神二三辅臣虚懐无我进退用舍多叶物情正途方开善类吐气此乡治之机也但能持之以坚忍守之以兢畏奸声乱色不汩清明幸臣懿戚不窃威福庙堂行事常公而无私台諌言事有直而无枉君子得行其志而小人不敢为欺正论益以开明而邪説不容惑则虽庆厯元祐之治指日可期国家安荣社稷长逺为陛下计孰便于此若乃释乐成之业而兾难必之功聴可喜之言而忘立至之患此又臣之所甚惜也臣虽懦庸亦知英主有为之志臣子所当奉承顾今更张俶尔百度阙然譬犹宿疢方瘳正须保飬所当厚防深培以固元气不当轻举妄动以摇本根愿陛下日与辅臣筹之委常务于有司讲安危之大计缓谒陵之礼而急扞塞之防修理内之政以为御外之本凡可以自强其国者汲汲而圗之使吾之元气实根本牢则形势自张气焰自着敌虽强暴岂能干有道之国哉然后审度事情为之应接或用祖宗交辽之典故或仿东晋絶敌之规模因时制宜期于适当至于中原旧物岂可弭忘必量吾力之能为然后随机而善应与其借敌以启后患不若俟时姑固吾圉昔晋建元中北方溃乱殷浩将谋讨伐王羲之谏曰今虽有可喜之防而内求诸已所忧乃重于所喜功未可期遗黎殱尽莫若先为不可胜之基须根立势举然后谋之未晚既而洛阳有变浩遂帅师以往修复园林王彪之亦言未宜轻进皆不见从浩果防败而归晋室益以不竞今虽未有此举然二王之言可为鉴惟陛下审之重之毋使制阃之臣误事如殷浩而臣窃知言之名不胜大幸贴黄臣窃见宣和平燕之议本自奸臣徽庙初无固必其始也布衣安尧臣上书斥童贯蔡京妄开邉衅大臣乞加窜殛上曰言路闭塞久矣岂可重罪即命以官此徽庙本心也故其时内而执政外而边臣犹有以正论进者其后邪説浸淫上误圣聴师行之日诏妄议北事者必罸无赦而宋昭以上书狂妄编窜海南于是言路絶而祸阶成矣陛下盛徳谦冲开道求諌羣臣仰体圣意当此大议必有昌言言之异同均于为国惟陛下悉加容纳毋以沮事罪之庶几下情获伸言路无壅实天下之幸臣不揆狂僣始终乞以宣和为鉴仰祈叡察
　　召除戸书内引劄子一【九月十三日选徳殿】
　　臣闻当天命已定之余而不忘戒惧者三代令王之所以长世也当天命未定之时而遽忘戒惧者后世人主之所以不克终也臣尝读书而得基命定命之说窃以谓周之文武基命者也若成王则命已定矣而周公作诗以戒王乃曰宜监于殷骏命不易又曰命之不易无遏尔躬召公作书以戒王亦曰王其徳之用祈天永命又曰欲王以小民受天永命夫周至成王再世耳而文武之功配天罔极天命乌乎而遽止亦岂待祈而后永耶及观太康之于夏太甲之于商仅一传而一则以游盘失国一则以欲败度纵败礼而几失之天未尝以禹汤之烈而私其子孙也是以谓之难谌是以谓之靡常然后知二公惓惓之心非过计也然则继世守成之主其可以天命已定而忽之哉厥今天下何时也臣以为天命未定之时也夫自艺祖基肇造之命而太宗定之髙宗基中兴之命而孝宗定之圣子神孙继继承承于千万年命之定也久矣而臣以为未定者葢观皇矣之诗而知文王受命之由方天厌商乱而求民之定也始则观之二国焉求之不获而又观之四国焉其徳皆莫若文王者于是睠焉西顾命之以为中夏主夫岂茍然哉今中夏俶扰天之简求民主兹惟厥时使我之徳足以当天心天必不舍而他畀也茍吾之徳未足以当天心天必转而他之矣臣故曰此天命未定之时也嘉定中臣缪直禁林是时鞑日以兴金日以削尝中夜徬徨而起曰此吾国安危将判之秋君臣上下恐惧脩省之日也于是进祈天永命之戒寕宗皇帝优容狂瞽嘉叹再三而权臣寡识懵不之省自是二十余年徳政未尝增修人心日益咨怨所谓祈天永命之言直视以为迂濶而欺天罔人之事则益甚焉是以谴告频仍灾害酷烈钱塘巨浸莽为沙碛天台苕霅洲化为湖而都城之灾则尤旷古所未有他如彗孛飞流之变无嵗无之盗贼兵烬之厄几半天下吾国之势葢岌岌然上赖九庙之灵权臣殒命陛下亲政英明果防薄海耸观而于外攘内脩之政未及大有所为金既以灭告矣羣雄虎争猛敌焱鋭豫备深防所当汲汲内顾根本犹有可虞而边臣匆匆或假和以纾患或恃战以成功臣以为皆非至计也昔人有言凡举大事必顺天心夏秋以来积隂多雨阳泽弗竞而干文示异数见于清台之占因人事以推天心殆有甚可惧者臣是以复进祈天永命之说也然所谓祈者岂世俗禬禳小数謟渎鬼神之谓也稽诸召诰曰敬徳曰小民而已传有之敬者徳之聚能敬必有徳近世大儒皆谓敬者圣学之所以成始成终也陛下圣学髙明固尝以毋不敬之言掲诸坐右朝夕仰视如对神明然所以害我敬者则不可不察也仪狄之酒伐徳乱性此害吾敬者也南威之色荡心惑志此害吾敬者也陛下于此心惕然自省曰沈湎冒色妇言是用昔人之所以自絶也其可不戒乎侏儒之戏滑稽之谈此害吾敬者也陛下于此心肃然自持曰优笑在前贤才在后昔人之所以取亡也其可不戒乎郑声之淫佞人之殆有一于此足以害敬放而逺之不可以不严盘游之乐弋射之娱禽兽之珍狗马之玩有一于此皆足害敬屛而絶之不可以不力如此则陛下之心清明纯粹万善出焉则又反而思之曰朕自即位以来为权臣所误其失有几凡圣心之所未安者即天理所未安也改之其可以或吝则又稽于众曰朕言动之不中道政令之不合宜者其事有几凡人情之所未允者即天意所未允也更之其可以或后葢一念之愧不敢安此敬也一事之戾不敢忽亦敬也谨之于心术之微而发之于践履之实必如汤之日跻文王之缉熙中宗之严恭寅畏然后谓之无不敬此祈天永命之一也然召公既曰敬徳又必以小民参之何耶葢天之视聴即民之视聴民之向背即天之向背也权臣用事以来戕害元元殆非一事葢其始也易楮币易盐钞颛用防利之术而峻绳下之刑估没编滥及无辜而民怨其中也黜忠良而进贪刻举赤子以付豺狼逺近嗷嗷恬不之恤而民益怨其末也廉耻道絶货赂公行以服食器用为未足而责之以寳玉珠玑以寳玉珠玑为不足而责之以田宅契劵希指求进者虽杀人于货亦所忍为而民大怨矣江湖闽广三衢之盗相挺而起生灵荼毒几千万人户口减少殆什七八幸而无盗者又以官吏争自为盗田里荒寂州县萧条亦无异于緑林黑山之所躏轹也可胜叹哉仰赖陛下布端平之诏一洗而新之然狃于旧习者鲜为革心之圗困于虐政者未被息肩之恵葢贿道虽窒而昔之贿进者尚存赃吏虽惩而赃多者或反漏网加以边事既兴江淮之间科调百出所至骚然民不堪命逺而襄蜀抑又可知臣恐非所以培本根夀命脉也陛下至仁寕忍闻此臣愿圣志恻然兴念申颁诏防凡郡邑培刻之政边阃科调之扰悉从禁止敢违命者必罸无赦至于行都近甸为沐浴雨露之首而楮轻物贵为生孔艰愁叹之声在在而有书称文王惠鲜鳏寡皆穷瘁之人奄奄就尽恵泽所及鲜然咸有生意此海内所望于仁圣之君也宜命近臣条举便民之画如魏相所上诏书二十三事者以次行之此祈天永命之二也易曰天之所助者顺人之所助者信是以自天祐之吉无不利陛下真能敬徳于上而使斯民懐生于下则人心悦而天意顺恢拓之本其在斯乎天心厌乱久矣鞑戎残暴所至为墟必非眷命之所属陛下春秋鼎盛圣徳日新惟益懋敬焉一陟一降在帝左右一游一衍若天与俱强勉力行悠久不息以迓续休命于无穷乃睠南顾当有其日中原故物终为我有若徒以力求之而不及其本天意难测臣实忧之昔梁武帝欲取河南尝自语曰吾之基业有如金瓯脱致纷纭悔之何及徒以乙卯之梦羣臣之防不能自克卒隳金瓯之业追迹梁武平生所为违天背理何可胜数无得天之实而希不世之功其失宜哉臣区区所陈本于周召圣贤典训必不误人且前日尝以告先皇今敢不以告陛下臣之愚忠壮老一心惟圣眀裁察
　　劄子二
　　臣既以祈天永命之说为陛下献矣区区愚忠未能自已辄复陈之比者王师深入或者往往议朝廷之过举臣独有以识陛下之本心维兹勍敌据我河洛逾百年矣厥罪贯盈天命之则九庙神灵所当慰安八陵兆域所当省谒媮安不振是以弱示敌抚机不发是以权予敌此陛下之本心也以名则正以义则顺议者之言毋乃过乎然昔之进取者必先立规模以为一定不移之计故十年生聚十年教训者越句践之规模也闭闗息民务农讲武三年而后出师者诸葛亮之规模也惟其规模既定确守不易凡二三十年之间非圗敌之事则不为故越师一出而吴不能支亮虽厄于强对亦能自保其国自嘉定四年冬始得鞑人圗燕之报有识之士知国家异日必与鞑邻既与之邻不能无隙既与之隙必至交兵臣虽愚懵亦尝屡言于朝使当是时便立一定之画日夜而圗之如农之有畔如工商之有业则其家计之立也久矣何至遗陛下今日之忧邪而权臣茍安不为逺虑边民凋耗而无以生聚边兵脆弱而无以教训农政不修兵备不讲而于其间缮官府以文太平受寳玉以侈符贶欺愚上下以固已权陛下一朝聴政环顾内外无一可恃者平居支持犹惧未足况以之圗大事乎且用兵莫急于人才武将能否短长臣久在逺方未之详也姑以文臣知兵威望已著者言之举世所属曽不数人以天下之大而其才可以当制阃者寥寥如此岂天不生才于今代耶髙才自负者类多摧残而沮防中才可勉者未尝长飬以作成是以雕零萧索至于若是极也昔仁宗时贤材最盛而欧阳修犹曰今奔走四方惟一杜杞使修在今日又可胜叹乎夫古之用人必有副贰而祖宗故事储帅材于监司今内而金陵荆鄂外而两淮襄汉仅求充数已患乏人况于副贰乎以人材之乏臣是以忧进取之难也夫用兵莫急于军食臣在嘉定中以使事至盱眙归以告先帝曰间者自扬而之楚自楚而之盱眙经行所及凡数百里平畴沃壤极目无际重湖陂泽渺茫相连而田野之民又皆坚悍强忍无呉児骄脆之态迨久驻邉城访闻益审凡两淮形势之利如在目中然后喟然叹曰此天赐吾国以为大江之屏障使强兵足食为进取之资也今事变一新政吾更张规模之日谓宜及今亟行经理大修垦田之政颛为一司以领之力本务农如周秦之用西土数年之后积贮充实编民父子争欲自保因其什五勒以军法不待粮饟皆为精兵金汤之势成磐石之基立则退足以守进足以攻先帝首肯至于三使权臣有意为国经营选用得人措置有方不数年间可以坐收成功而所用守将大抵非材经理之方未尝介意塞下之备枵然无有一旦举兵方逺漕浙米以入江自江而入淮汴既久湮又须陆运其为劳费甚于登天以军食之艰臣是以忧进取之难也夫此二难皆权臣玩愒之罪非今日措置之失今日适承其弊尔承三十年之弊欲整治之度非十年不能縦令勤敏兼倍亦非三数年不可以臣观之此正诸葛亮闭闗息民务农讲武之时也愿陛下亟与大臣筹之考亮行事而参之以时势之宜立为规模确然不易其间因敌制变固有活法要当以收敛靠实为主外则张皇声势不为敌所轻内则严防本根不为敌所致臣虽愚懵然向为先帝言莫非恢拓之事今岂自渝素论哉时措之宜圣贤所贵惟圣眀裁察
　　贴黄臣窃惟今日承权臣极弊之余犹以和扁继庸医作壊之后也其症危其力艰若一药之误至于害事则人将以责和扁不以责庸医也是代为庸医受责也兢兢戒谨尤当百倍惟陛下与大臣垂意与其用猛狼之药不若施平穏之剂臣不胜惓惓
　　又贴黄臣所谓毋为敌所致者葢兵法有致人不致人之说王师之出若狡敌有谋縦令深入然后据守险要以扼吾之前匿兵设伏以冲吾之中抄絶饷粮以防吾之后则吾之进退岂不为难此其当虑者一又或阳弃河南若不訾省或一年或二三年吾必大为经略之谋移兵屯运金谷置官吏缮城池竭东南事力以填无穷之壑俟吾缉理之有绪然后倾国而争之当是时欲守则为力孔艰欲弃则前功俱废此其当虑者二又王师尽起分据诸城而内之守备必虚万一彼以轻兵缀吾诸城之戍而经由他道窥我三边其将还师以自救耶抑姑坚守而勿顾也根本之重岂容弗思此其当虑者三兵革一兴调度繁伙公私之积又极殚虚不取之民将焉从出昔宋元嘉之政冠于江左而用兵曾未几时既令王公以下至于富民各致金帛之助而科借之数猥及僧尼书之史册后以为笑本朝宣和间外内富盛徒以燕山之役令民出免夫钱盗贼縁之而作比年以来民贫至骨圣朝更化方事抚摩常赋犹或蠲除岂忍横有科率而外阃所需例下州县州县何从取办不过责之于民雕瘵之余岂堪朘削臣昨守温陵见沿江制司行下收买藤麻所至皆以为苦近至三衢又闻漕司行下收买楮皮衢婺之民不胜愁叹夫藤麻楮皮细事少加抑配人已不堪设或用兵连年所需者广欲不为科敛势不可得人穷好乱奸宄乗之忧在腹心良非细故此其当虑者四刘裕伐燕孟昶实賛其决裕既北向内地空虚卢循徐道覆之谋犹豫久之晋得为备幸而破贼岂曰成谋前事之师不容不监此其当虑者五以前二难并此五虑臣是以辄献收敛靠实之言惟陛下察臣之忠而非茍异者眀良防聚早定大计臣不胜恳恳效忠之至
　　劄子三
　　臣前二疏略尽愚忠中夜以思复惧有所未尽者敢不空臆言之臣窃惟今日庙谟不可无一定之决羣臣不可无相济之和自顷偏师失利陛下特发英防薄责帅臣姑令以功赎过葢得秦穆用人之意而置司于泗宻迩东淮仰窥圣算沉深嘿悟进取之难渐为收敛之计大臣至公无我不胶先入之言从容囘斡葢有不可晓然示人者然臣尚虑将帅耻于无功或云洛阳虽失东南之两都自如或云敌将已毙河南之戍兵尽去或又谓敌有内变未能报东门之师凡若是者若可喜而实未然也昨者洛邑之屯望风辄遁汴睢之守其能坚乎一将虽亡岂无他将戍兵暂去寕保不来惟幸内变之或然则可牵制而未动然北人多诈每能以此诳人方粘罕聚众来南亦有林牙复兴之报若庙朝不审遽信所闻犹豫之间计不早定必待敌至然后圗之则迟缓未免失机仓猝而不及审虑曷若及今酌理势之所宜务规模之先立按为定论毋或转移以之应敌庶有余裕臣所以谓庙谟不可无一定之法也先圣有言君子和而不同所贵乎君子者以其叶心而共济非以其阿意而相从也比者更张以来登延众彦将追元祐之风而羣贤持论颇有不一之患故兵议既兴有以先发制人为説者有以量时度力为言者彼是此非莫能相一而臣顾以为喜者葢同异纷纭之中实至当之论所由出故也然朝廷之上初未尝以同异为好恶而缙绅之列乃或以同异为爱憎臣则忧之夫主于先发制人者为国也主于量时度力者亦为国也意见不同同于为国盍亦平心商确惟是之从可也奚必以异已而相嫉乎元祐中几几向治矣惟羣贤自为矛盾小人得以乘之稔成绍圣之祸今虽未至于斯可不预防其渐臣愿陛下戒谕羣臣各尽忠益事求适当不必茍同见有异同勿相疑忌成众贤和朝之美取同心报国之功此臣所以谓羣臣不可无相济之和也臣志在纳忠喋喋无已仰祈圣察
　　劄子四
　　臣闻圣人之道有体有用本之一身者体也达之天下者用也尧舜三王之为治六经语孟之为教不出乎此而大学一书由体而用本末先后尤眀且备故先儒谓于今得见古人为学次第者独赖此篇之存而论孟次之葢其所谓格物致知诚意正心修身者体也其所谓齐家治国平天下者用也人主之学必以此为据依然后体用之全可以黙识矣恭惟陛下有髙宗之逊志时敏有成王之缉熙光眀即位以来无一日不亲近儒生无一日不讲劘道义自昔好学之君未有加焉者也臣昨值龙飞之初获预讲读之末欲用大学之条目附之以经史纂成为书以备清燕之覧匆匆去国志弗之遂而臣区区爱君忧国之念虽在畎亩未尝少忘闲居无事则取前所欲为而未遂者朝夕编摩名之曰大学衍义首之以帝王为治之序者见尧舜禹汤文武之为治莫不自身心始也次之以帝王为学之本者见尧舜禹汤文武之为学亦莫不自身心始也此所谓纲也首之以眀道术辨人才审治体察民情者格物致知之要也次之以崇敬畏戒逸欲者诚意正心之要也又次之以谨言动正威仪者修身之要也又次之以重妃匹严内治定国本教戚属者齐家之要也此所谓目也而目之中又有细目焉毎条之中首之以圣贤之典训次之以古今之事迹诸儒之释经论史有所发眀者録之臣愚一得之见亦窃附焉虽其铨次无法论议无长然人君所当知之理所当为之事粗见于此矣陛下亲政之始而臣书适成为卷四十有三为帙二十有二辄因召对冒昩以闻伏望圣慈察臣一念爱君之笃矜臣十年用功之勤特降叡防许臣投进而陛下于政几之暇讲读之余赐以覧观其于体用之学不无秋毫之补取进止奉圣防疾速投进
　　得圣语申省状
　　今月十三日午时防防选徳殿内引奏事某再拜升殿首叙违去阙庭之久防防收召上曰卿去国十年毎切思贤之念次读第一劄至此天命未定之时也奏云臣非以国家基业为未定也今中原无主正是上天监观四方为民择主之时陛下若能修徳以格天天必命陛下为中原之主不能则天将归之他人此臣所以进祈天永命之说也上首肯再三又读至盘游之乐弋射之娯禽兽之珍狗马之玩有一于此皆足以害敬某奏云禹之戒舜曰无若丹朱傲惟嫚游是好召公戒成王曰无若殷王受酗于酒徳哉舜何至于好嫚游成王何至于酗酒徳忠臣爱君常儆戒于未然臣今所谓仪狄之酒南威之色与夫郑声佞人之属亦是儆戒未然之意上曰此数者茍有其一真足以害敬又读至圣心所未安者即天理所未安也某奏人之心即天之心但为私欲所蔽则与天不相似故臣欲陛下屏去数者之欲使此心清明纯粹陛下之心即天心也上欣然嘉纳又读人情所未允者即天意所未允也上曰民心即是天心又读至狃于旧习者未有革心之圗上曰往往士大夫革面而未革心臣奏士大夫为权臣崇尚财利士大夫化之但知有利而不知有义士大夫须是知义然后可为国家用上曰未能丕变在某奏此全在陛下与大臣大眀黜陟使士大夫知义利之分久之须能丕变上曰然又读至凡都邑掊克之政边阃科条之扰悉从禁止因口奏申言之且乞选好监司郡守以抚摩其民上曰闻卿所至视民如子某再三媿谢又读至宜命近臣条举便民之画如魏相所上诏书二十三事以次而行奏云比年民之穷困极矣臣久在田里实亲见之愿陛下与大臣熟议于近臣中择其用心忠厚通晓民事者令条具今日便民之事以次施行此乃培根本夀命脉之要此即所谓祈天永命也上欣然嘉纳读至论梁武处奏云梁武平生奉佛不知奉天知爱惜僧尼不知爱恤百姓太子统慈仁好文梁武以事疑之使忧沮而死诸子皆令典兵无义方之训至于举兵相圗如此所为天岂肯付以中原上深首肯读第二劄至以名则正以义则顺奏云今日欲要恢复唤作不是不得陛下为人子孙当仇雠殄防之后如何不令人省视宫阙如何不吊问中原遗黎但縁故相全不曾做得工夫所以今日倍费陛下心力上曰昨读卿所上封事可见忠诚读至第三劄王师深入处上曰朕亦尝亲笔行下戒敕又读进书劄至大学一书由体而用本末先后尤眀且备上曰大学齐家治国平天下乃用处须至诚意正心脩身方得某奏上面更有格物致知工夫人君于天下之理天下之事须是都讲究令透彻方能诚意正心又读至眀道术辩人才处某奏曰昨来权臣凡事皆是欺罔陛下是时讲筵官亦为欺罔之言臣记得一日讲官讲易辄为奸言云云臣是时深不能平欲辟之又恐纷争于陛下之前有伤事体退而自咎若使程頥朱熹当此必是与之深辩臣因自咎学力未到故不当放过处放过了上亦愕然某奏陛下须是做格物致知工夫于天下义理无不通晓则此等奸罔之言自不敢进臣于是时便欲编集此书以献陛下縁去国之速不曾做得闲居八年此书方能成就上喜甚曰此书便好将来某奏书已在此更欲防对得圣防方敢投进奏劄读毕上忽发问福建想未是无事在某奏陛下可谓眀见万里之外福建委是未必无事近日泉漳又破三县葢縁无将无兵无帅臣上问谁可作帅臣奏臣亦正恐庙堂发问反复深思所以对者委未有其人上又问宪如何某奏宪亦晓事能官但要之自不可无帅容某退与丞相言之早早择帅上又问福建盐法未变亦自未便某奏盐法乃致冦之源縁福盐遡流而至南剑又自邵武遡流而上汀州其般运甚难故盐到汀州不胜其淆杂不胜其贵所以汀人只便于食私盐自循梅潮漳来颇近又洁白价又亷故汀人每至冬春间千百为羣兴贩因而行刼官司一遣人追捕便至拒捍杀人此盐贼所从起也臣昨叨闽帅深欲更张缘盐事属漕司帅司管他不得方欲与漕臣袁甫商量区处而臣与甫各召还遂不及为容退与宰相言之行下漕司讲求便利之防遂再拜退奏对手记九月十三日选徳殿内引奏事始误谓此殿为缉熙后乃知为选徳殿也所得圣语除己申后省等处外又记读第二劄贴黄奏云不知进取之兵外沿边更有自守之兵否上曰那得来某奏云如此则甚不便岂不见古人有所谓围魏救赵者乎魏人伐赵赵求救于齐齐将田忌用孙膑之谋引兵迳围大梁魏人还兵自救遂以大败今我既无自守之兵彼岂不能以轻兵缀我诸将径以大兵捣我之虚乎臣所以进收敛靠实之説也此一节偶忘申述故记之











　　西山文集巻十三
　　钦定四库全书
　　西山文集巻十四
　　宋　真徳秀　撰
　　对越乙藁
　　奏劄
　　十一月癸亥后殿奏已见劄子
　　臣一介迂踈防陛下寘诸禁林清切之地葢欧阳修所谓官为学士职在论思者而供职以来五阅旬浃未有秋毫禆益圣政私自惭负无所措躬然夙宵忧念惟在国事辄以区区愚管冒昩有陈臣窃惟今日不幸当权臣积壊未易理之朝廷又不幸值强大崛起未易胜之邻敌又无故先挑不可开之边隙而欲以东南一隅之力守江淮以北千百里之故疆此埶之所甚难而时之所未可者也士大夫茍忠于国孰不危之然知其危而不图所以安是徒知訾前之失而不思今之得也臣谓前日之失在于轻敌今若惩之而一于畏敌则其失将有甚焉者昔越王句践违范蠡之諌骤举伐呉以取夫椒之败而有防稽之栖然能惩前之失所以自谋者益深而谋敌者益宻动心忍性二十余年未尝逞忿而轻发亦不慑祸而自沮飬刚强剽鋭之力于安徐重固之中韬愤切讐疾之意于柔伏卑诎之际卒以报吴而称霸于中国唐徳宗继肃代委靡之后锐于削平僣叛征伐四出躁动寡谋一遭泾原之变苶然沮丧姑息藩镇甚于肃代之时自是主威下陵终其身不复振二君之始轻于举事则同而持之于后则异所以有胜负强弱之分也昨者王师之出争议盈廷一不暇顾违諌寡谋视昔何异天祚宋室使偏师挫锐而归欲圣心昭然觉寤知敌之未易圗而功之未易就也知敌之未易圗而为谋益深知功之未易就而为力益倍强勉砥砺不肯茍安则句践之功犹有望于后日若曰敌不可圗而委之不复圗功不可就而安于无所就頽惰废弛亡复自奋臣恐其患不独如徳宗而已也何者敌人讐我之深其思报也必力举兵愈缓则其为计愈深而我方靡然创艾前事幸其真有爱我之情冀和好之亟就岂不误哉靖康之初国埶尚可强也徒以一时羣臣类多奸谀怯懦之俦豢于富贵安佚之久一闻金人之名则魂褫魄丧不能自持曰此如雷电鬼神之不可测也不惟畏敌抑且誉敌故遂反强而为弱绍兴之初国埶非不弱也惟我髙宗﨑岖跋履之余熟知敌情非慑怯请和之可以弭患也淬砺军政搜拔将材宰臣如吕颐浩赵鼎张浚更迭用事皆以整戎经武为已任而诸将若韩世忠岳飞呉玠张俊杨沂中刘锜之徒分控要冲敌至辄破不惟愤之且欲吞之故能转弱而为强方其始也祈哀请命之使相寻于穹庐瓯脱之间未有得其要领者而驲骑朝驰边烽夕警则数数然也及王师累捷敌威积挫而和议之端乃自彼发之以是知敌人之情可以威制难以礼结由来尚矣为今之计功虽未可遽圗而刚毅奋发之志在陛下则当自勉兵虽未可再举而战攻捍御之备在朝廷则当亟谋君臣之间相与防励必如句践之自强毋若徳宗之自沮惩靖康畏敌之失而法绍兴制敌之谋则国埶之振且有日矣臣不胜惓惓贴黄臣窃惟今日所至急者边防而决不可恃者和议或者徒见北人之性喜寒恶暑谓其不能于春夏举兵今距来嵗之冬尚有嵗余可以从容修备臣尝闻之蜀士丁亥辛卯之嵗敌人皆以盛夏扰蜀初不俟秋冬而后至也然则边防之事岂非至急乎乃若敌使之来固无可却之理然待遇之礼所宜适中者过为优厚徒以取侮无补于事剽闻王檝者嗜利无厌已挟昔年金使例册自随欲以取必于我彼小使也初无国书遽索正使之礼他日和议果成使介奉书而来又何以待之乎道途又言王檝将求金翠首饰以媚其妻妾若果有请而从之何异故相以取服遗李全之妻而冀其不叛也为国羞辱又孰大焉臣固知未必有此然不敢不豫言之大抵议和一事但当视为泛应不急之务而其所急者専在边防愿诏辅臣亟加措置毋以可惜之日月为虚度毋以难得之货财为虚费天下幸甚
　　劄子二
　　臣载惟今日必先深为制敌之圗然后能不蹈畏敌之失然制敌之事固亦多端而臣所欲言其大者有二一曰经武二曰博谋臣观方今之势非可以承平无事治也其必振厉威武如创业中兴之时然后能转弱为强以底泰山四维之固何者彼敌人之暴固巳凭陵函夏躏轹河岳而欲甘言以啗我狡谋以窥我我方崇饰文治雍容暇豫如平时深恐无以杜觇伺之萌而折陆梁之气也昔我艺祖肇造区宇而北敌尚强四方未一故聚骁勇于京师壮爪牙于宿衞今日幸造船池以习战也明日幸飞山营以阅礮也武事之精近世无匹用能方行四表而坐服中外及我孝宗躬受付托之重欲成复讐之勲亦于军政极意简练今年大阅于白石明年大阅于茅滩躬御戎服震憺天威而铁帘之射创自圣意偏校小卒皆得奏技于万乘之前以希一命之赏当时将士莫不竞劝虽值敌方张勲未克集亦足大竞王室使敌人不敢渝盟者垂四十年诗曰王赫斯怒爰整其旅又曰武王载斾有防秉钺如火烈烈则莫我敢曷此古圣人之神武也艺祖孝宗实有焉臣愿陛下考两朝之政实肇自新嵗而讲行之以昭圣武以振戎容以作士气或谓审尔则劳师之费殆且不少臣曰祖宗内库之储夫固为讲武设也圣明在上躬履节俭无横防无滥予独不可举之以修武备乎况以国势积弱之余不若是无以奋张而兴起之此制敌之道一也昔三国鼎峙蜀名义最正而地最偏兵最弱诸葛亮以区区一隅当中原全力迄能自立者由其集众思广忠益不以已之智为智而兼众人之智为智故其言曰违覆而得中犹弃敝蹻而得珠玉也异时兵少失利则命其僚勤攻已缺不以为讳维此盛心千载可仰前日之怙权颛制者是已自任飬成深患不可追已今廊庙大臣谦虚无我休休焉有亮之心独于军旅事宜务从秘宻往往弗暇佥谋故不惟朝列莫知而宰府枢庭之掾属亦鲜知之者不惟掾属莫知而二三执政亦或有不与知者毫厘之差动闗成败其可忽诸绍兴初尝诏边防兵机事体稍大者三省宻院共议奏陈两府属官亦通书检葢重其事而公共之此今日所当按以为法者也然中书门下后省与尚书六曹之官亦皆宰府之属而举朝文武孰非愿效庙堂之任使者傥于其间遴柬通眀详练者数人以备咨访凡两淮荆蜀山川之险易将帅之能否士卒之众寡粮储之虚实分委讨论画之为圗着之为録俾三边利病了然在目事闗边鄙者僚属佥议之执政审裁之然后折衷于宰臣而奏行焉如此则朝廷得操约御详之体疆埸无失机误事之悔而又眀诏在廷百执事各思治兵御戎之防许以非时陈献轮对转对必先当务之急眡其所论之当否而为陞黜焉草茅韦布之士有言边事可用者稍奨録之则彼将轻千里而来告矣或谓与闻兵议者多岂无机事宣泄之虞臣曰不然一介之士必有宻友况朝廷之大岂无十数忠谨沈实之臣可与帷幄之秘者乎夫有乌获之力者可以举百钧力茍不逮焉则合众人而共举之是亦乌获也已况天下重器非百钧之比而危机交急又非平时之比广谋从众庶几有济此制敌之要二也惟陛下不以臣迂且谬而忽其言则凡智识之髙于臣者且将交进忠益愚者一得圣眀其择焉
　　贴黄臣谨按建隆三年十一月大阅于西郊帝谓近臣曰自顷禁兵虽多未尝训练朕昨搜去冗弱遂为精兵故因时而教习此艺祖之故事也乾道二年十一月大阅于白石四年十月于茅滩六年十二月又于白石淳熙四年十二月又于茅滩十二年十一月于龙山此孝宗之故事也今近而可考者莫如干淳方其时上有两宫之奉下有遗虏之须又于二十八年之中五举大阅而铁帘之射创于十三年春优加奬赉又不与焉葢节俭不妄费之效也先是犒士之费出于左帑南库及己巳大阅宰臣以故例请上曰处分已定止合内库支可也朕桩积此钱初无他用是嵗遍赐凡见镪三十六万缗都城防子为之増贵今内帑之储丰耗饶乏非臣所得闻然当此用师之时惟撙节他用一以助军旅之费可也近者臣李鸣复郎官郑寅因对有陈各已详悉愿眀诏大臣推行其言置局委官速加考核举凡浮冗不急之费悉蠲除之早行一日则有一日之效若上欲崇饰私奉不欲顾徇人情以浮费为不可镌以武备为不必讲臣恐一旦事至将有不可穷之悔惟圣明垂意
　　十二月奏已见劄子
　　臣闻自昔人臣之爱君莫大乎愿其君之夀天保之诗归美以报上也一则曰俾尔单厚何福不除【音住】二则曰受天百禄降尔遐福而终之曰如南山之夀此惓惓之至也今臣忝备禁宻且以执经劝讲为职伏遇陛下诞弥之节近在朝夕归美报上尤剧此心然徒知与海内臣民颂我君之夀而不以圣贤论致夀之道为陛下言则亦不过如华封之爱君而已矣奚益哉谨斋宿拜条其说以献一曰无逸则夀昔周之成王盛年嗣位周公恐其不知稼穑之艰难而乃逸也则为书以戒王其言殷中宗享国之久本于严恭寅畏天命自度治民祗惧不敢荒寕至论髙宗祖甲及周文王所以享国者大抵亦然葢百姓相传同此一敬曰严恭曰寅畏曰祗惧无非敬也敬与逸豫相为消长三宗文王之所以能无逸者以其敬也周公欲王眂以为法而日勉焉上敬天下敬民则游田不敢盘酒徳不敢饫培飬厚而根本强持守严而心志定是固集福之源曼夀之基也然则陛下于无逸之戒其可不念乎二曰亲贤则夀召公巻阿之诗亦为戒王而作其三章曰尔受命长矣茀禄尔康矣而继之曰有冯有翼有孝有徳以引以翼谓必有如是之人日侍左右然后迪其君于道而受天之福也夫人君飨四海之奉易动者物欲而难保者徳性近妃嫔防御之时多而亲贤士大夫之时少则迎逢扇惑无非物欲岂惟败徳抑且伤生惟有孝有徳者引之于前而翼之于后俾日闻正言见正行杜嗜欲于将萌弭过失于未形则其心恬澹而和平优游而晏寕是乃保身长世之道也然则陛下于亲贤之意其可不笃乎三曰以孝奉先则夀周颂之雝为禘祭而作也而曰假哉皇考绥予孝子又申之以眉夀繁祉之言葢王者以孝事其先而祖宗亦以夀祉遗其后人也陛下嗣先皇之服而为宗庙主嵗时飨祀固所当严而一祖十二宗之传序其责尤重故必勤勤于继述兢兢于保守然后神只祖考咸安乐之而锡之以无疆之休此陛下所宜深勉者也四曰仁则夀孔子论知仁之别而曰仁者静又曰仁者夀惟静故夀也仁者之心纯乎天理而无私欲之扰故其体安定而正固其效悠久而绵长然静非兀然枯槁之谓也动以理虽动而未尝不静不仁之人则动以欲矣欲胜而无节则躁动而难安世未有凝然安固而不夀亦未有纷然躁扰而克夀者此陛下所宜深体也五曰有徳则夀中庸称舜之孝以为大徳者必得其夀且谓天之生物因材而笃栽培倾覆惟所取焉葢皇天无亲惟徳是辅舜之所为有自夀之道故天亦夀之此所谓栽者培之也祖已之训髙宗则曰降年有永有不永非天夭民民自有夭之道故天亦夭之此所谓倾者覆之也以大舜之徳为师而以祖已之言自鉴此又陛下所当深用其力也凡此五条皆圣经之格言万世人主之药石参而味之则周孔之大训为足以该之葢能敬与仁则余皆在其中矣秦汉以来异说横骛人君不知圣贤致夀之道而溺于神仙方士之术故汉有文成少君唐有栁泌赵真辈皆以荒忽诞幻蛊其君至于饵药以长年未有不为所误者唐之穆敬不足道宪武皆英眀雄防之主亦以自贼焉岂非世之大戒乎臣尝窃惟仙经万巻不如诵无逸之一篇道家千言岂如玩静夀之两语陛下方日近儒生游心经术未有汉武唐宪之惑微臣爱君不敢不豫陈其愚惟圣眀裁察
　　乙未正月丙辰经筵奏已见劄子
　　臣伏覩太史奏元日立春风起干位其占主兵丁酉之夕月犯太白亦为兵象或谓星文所主实在衞晋以此仰寛圣忧夫天道眷顾诸夏而本朝者中原正统之所在也天之示戒所以仁爱陛下岂为区区敌人计哉况时方用兵而占亦主兵厥类甚眀可不深戒汉王嘉有言应天以实不以文然则陛下所以仰答天戒者亦曰实而已矣何谓实本之于心则为实意修之于身则为实徳推之于事则为实政有是三者应天之道得矣大学曰所谓诚其意者毋自欺也夫为善而无实是谓自欺以之欺人肺腑且不可隠况天道神眀而可欺乎陛下亲政以来干干终日修身进徳之诚发政施仁之目形之翰墨播之诏令无一非善是宜昊穹昭格休应狎至而清占验乃若有未然者皇皇后帝厥监非逺何以致是意者应天之实陛下犹有当尽者乎夫毋不敬思无邪陛下所尝笔之宥座者也动静起居真若神眀之在上然后为敬之实声色玩好真若冦雠之必逺然后为无邪之实若敬焉而有以害之正焉而有以汩之则虽玉音之铿锵时发于口金书之焜煌日接于目皆虚文而非实也用人聴言陛下所尝诏之百辟者也登贤进能不徒宠其身必有以尽其材然后为用人之实开纳忠谠不徒容其直必有以行其防然后为聴言之实若贤者固见礼而所蕴未获究諌者固见容而所陈未尽施则虽夔龙之武相接于廷凤凰之鸣日闻于耳皆美观而非实也况名曰防民而凋瘵如故未闻实恵之有加名曰察吏而污浊如故鲜以实亷而自励至于财匮而弗赡轻而不行师徒防于犇溃舟楫壊于转输凡若是者皆未闻经理之实耽耽强邻日伺我隙设有不幸如占书所云其将何以应之乎天佑皇家豫形警告至惓惓也伏惟陛下体上天仁爱之意凡其本之心修之身推之于事者必使无一非实而去其所谓文具美观者上帝监临必垂眷佑所以延洪国命销弭兵菑当有潜格于之中者矣臣竢罪禁林防恩最厚因人事以推天意常切隠忧故不避犯顔之诛僣陈苦口之戒仰祈叡察
　　贴黄臣窃见陛下躬亲聴防以来凡其戒敕臣工训励风俗皆以御笔行之此实英主作新羣聴之大权也顾恐其间有言而未行行而未力者臣下得以具文视之习为故常无复介意愿诏三省宻院刷具绍定六年十月以后所降御笔一一稽考未行者趣使行之行而未尽者更检举行下使令命不为空言而中外咸仰大信仍愿自今谨毖其出如震霆之发以时毋致频而失威轻而取玩则天下之幸也
　　劄子二
　　臣侧闻中外之论皆谓今日贤材满朝而治效不立议论盈廷而事不修忧时者为之叹惜异意者为之姗侮岂所谓贤者非贤而众议之纷纷举不足采耶臣窃谓人材有小大之殊而善用者取长略短皆足以有济议论有同异之别而善聴者去非从是皆足以有补子产相郑择能而使之冯简子能断大事子太叔美秀而文公孙挥能知四国之为而又善为辞令禆谋谋野则获子产皆因其所长而任之用能卓然自立于晋楚两强国之间堂堂天朝人材岂下于郑者愿诏大臣日加延访使敷陈所蕴而攷察其行能条举众弊而分委以经画课其效之成否随之以黜陟焉如此则可用之人出矣汉昭帝时吏民上书言便宜有异辄下杜延年平处复奏神宗皇帝诏中外上言得失委司马光张方平同详定选择及哲庙嗣位臣民皆上封事亦令光与执政看详此皆故事之可法者也近睹御笔令将端平奏议缮写成册以进羣言繁多无所决择文书盈几何由遍观愿效先朝已行之典命两制近臣或两省都司官二三人付之看订删去浮辞剟取要语仍各从其类缮録成帙凡闗于君徳帝学者进入禁中备陛下之览阅闗于朝政边防者送三省宻院备大臣之采择继今臣下章奏悉用此法茍当于理无不施行如此则可用之言见矣用人聴言各有其实何治之不立而之不修邪若夫悠悠泛泛玩愒嵗月以虚誉用人而无以覈其能否以虚文聴言而无以订其是非臣恐弊事日滋治效愈邈其患未知所终也恳切有陈伏祈圣察
　　进故事
　　故事【乙未十一月二十四日】
　　国语呉王夫差【夫差呉王名】起师伐越越王句践【句践越王名】起师逆之江【逆谓迎而拒之也】大夫种献谋【种越大夫】曰王其无庸战【言不必战】不如设戎【言备兵自守也】约辞行成【约辞谓卑下其辞行成谓求和也】以喜其民【民谓吴国之人】以广侈呉王之心吾以卜之于天天若弃呉必许吾成而不吾足也【不吾足谓不以为可忧也】将必寛然有伯【音霸】诸侯之心焉【寛然闲暇之意】既罢【音疲】其民而天夺之食安受其烬【烬谓灰烬言乘其弊也】乃无有命矣【谓絶吴之命也】越王许诺乃命诸稽郢行成于呉【诸稽郢越大夫】曰寡君句践使下臣郢不敢显然布币行礼敢私告于下执事昔者越国见祸【犹言被祸】得罪于天王【天王天子也】天王亲趋玉趾以心孤句践【孤犹外也】而又宥赦之【先是吴伐越许之平句践栖于防稽之上】君王之于越也繄起死人而肉白骨也【言吴有全活之防也】孤不敢忘天灾其敢忘君王之大赐乎今句践申祸无良【申重也良善也】草鄙之人敢忘君王之大徳而思边垂之小怨以重得罪于下执事句践用帅二三之老【老家臣也】亲委重罪顿颡于边今君王不察盛怒属兵【属兵犹连兵也】将戕伐越国越国固贡献之邑也君王不以鞭棰使之而辱军士使冦令焉【言不以鞭棰指麾之而辱遣军士也】句践请盟一介【音界】嫡女【一介一人也】执箕帚以晐姓于王宫【箕帚洒埽之具晐备也】一介嫡男奉槃匜以随诸御【槃匜二器也御谓侍御之人】春秋贡献不解于王府【解与懈同】天王岂辱裁之亦征诸侯之礼也【言此征取诸侯之常礼也】敢使下臣尽辞惟天王秉利度义焉【秉执也利谓便也度量也义谓宜也】
　　吴王夫差乃告诸大夫曰孤将有大志于齐【言欲伐齐】吾将许越成而无拂吾虑【言欲许与越和免婴拂思虑也】若越既改吾又何求若其不改反行吾振旅焉【谓自齐还整兵伐之】申胥谏曰【申胥即伍子胥也】不可许也夫越非实忠心好吴也又非慑畏甲兵之强也大夫种勇而善谋将还玩吴国于股掌之上【还反也玩犹侮也弄也】以得其志夫固知君王之葢威以好胜【葢犹尚也】故婉约其辞【婉顺也】以从逸王志【从随也】使淫乐于诸夏之国以自伤也使吾甲兵钝弊民人离落而日以憔悴然后安受吾烬夫越王好信以爱民四方归之年谷时熟日长【上声】炎炎及吾犹可以战也为虺弗摧为蛇将若何【虺小蛇大】呉王曰大夫奚隆于越【隆盛也不必以越为盛】越曾足以为虞乎【言不足为大虑也】若无越则吾何以春秋曜军士【言无越则兵无所振耀】乃许之成
　　臣按三代王者之师一于仁义而已未始有诈谖之谋也周衰而敌国相吞于是舍仁义用诈谋以徼一旦之胜方呉之攻越也越欲出师以拒之其臣大夫种以为是不必战也不如婉约其辞以行成于吴行成云者即后世讲和之谓也吾之辞卑且屈则吴人必喜而许吾成则吾事济矣于是句践从之使其臣诸稽郢行成焉尊之曰君王天王者所以启呉王之骄心也曰亲委重罪顿颡于边者所以杀呉王之怒心也使其女执箕箒之役男奉槃匜之御以臣妾之礼自处以贡献之邑自名者所以动呉王之喜心也故虽夫差之悍一入其言果以越为易而许之成焉善哉子胥之諌也曰彼非实忠心好呉也又非慑畏吾甲兵之彊也大夫种勇而善谋将还玩吴国于股掌之上故婉约其辞以从逸王志呜呼若胥者可谓得敌国之情矣葢吴有胥越有种皆谋臣也智士也惟谋臣能察敌之谋惟智士能知敌之智使夫差从胥之諌而谨为之备虽百越其如吴何惟其诱于卑辞而置越于防虑之表方且伐齐防晋以争霸于北方曾未几时而越入吴矣葢卑辞之能误人也如此厥后祖其遗智者何世蔑有以中国言之则如韩魏之并智伯以外国言之则如冒顿之灭东胡皆用骄之之术故曰始如处女敌入开户后如脱兔敌不敢拒此兵家之秘谋百试而百中者也蕞尔女真崛起穷髪其吞辽人陵中国大抵假和之一字以为误敌之资甚至兵已登城而和不絶口此靖康之事所以遗悔于无穷也女真之先世以此绐人今其后裔又以此受绐于鞑窃闻鞑之取西夏取金国也皆先之以议和之使而随之以侵伐之师未有不堕其术中者呜呼人情多诈一至于此吾其可以不监乎夫蠢蠢之小夷骤得志于诸国骄蹇踞肆乃其情也而我小行人之至彼也其酋见之温其言怡其色酌之酒而劳之我何以得此于彼也报使遄至无要索之辞有恭顺之礼又何以得此于彼也襄汉之行人未返而两淮之王师已动取其三都据其诸郡彼未尝有诘问之辞也我既举兵彼宜絶好而王檝之来则自若也我既彼攻彼宜我忿而东门之役何为莫之报也神物之警彼宜秘宻而宣之于言不忌吾之得其情也囘囘之征彼宜隠讳而猥以见告不虞吾之乘其隙也凡若是者又何以得此于彼耶其忠心爱我耶抑畏我甲兵之彊耶其亦有谋臣如种者将以玩吾国于股掌之上耶是不可以不察也先之以议和之使随之以攻伐之兵彼尝施之二国矣又安知不欲施于我耶是尤不可以不备也言辞之甘藏锋刃于饴宻也礼貌之卑设机穽于康荘也敛兵逺去鸷鸟将击之形也委地弗争芳饵致鱼之术也伏惟圣眀之君忠智之臣相与亟圗之无以三代仁义望敌人而以末世诈谖虞敌人大为之备而措四海于安毋受其欺以遗千载之悔实天下幸甚
　　故事【十二月一日】
　　孝宗皇帝圣政淳熙十三年二月乙卯步军都虞侯梁师雄奏射铁亷合格官兵人数上曰闻射铁亷诸军鼓跃奋励诚是作成士气周必大等奏兵久不用此辈无进取自然气惰今陛下以此法激劝不特申严告戒自然勠力事艺人人皆胜兵矣上曰然
　　留正等曰昔人谓铁剑利而倡优拙者为其有志于奋励无志于晏安也夀皇圣帝当时平无事之日不忘武僃搜卒于白石阅艺于选徳以进士习射以武举从军凡可以厉士气者无不为之至是又命士卒射鐡帘劝以官赏人人奋励其振作之术深矣究观圣志夫岂一日而忘国耻哉
　　臣某窃谓国之强弱在兵兵之勇怯在气有以作其气则懦者勇无以作其气则勇者怯孝宗皇帝以兵久不用惧其頽惰委靡而不振也故凡所以激励之者无所不至白石茅滩之阅与鐡帘之射皆其事也今自嘉定和戎之后兵久不练而宿衞之师为尤甚臣于便殿之对已尝敷陈之矣懐不能已又因故事之进为陛下言之夫所谓鐡劒利而倡优拙者言战鬬击刺之艺与歌舞谈谐之技一工则一拙也古人每以此而觇国焉战鬬击刺之萟工则其埶日以强歌舞谈谐之技工则其埶日以弱兵凶战危虽非治世所尚然戎器以戒不虞弧矢以威天下固圣人之所不能废也况强敌暴兴接我疆埸兵端既启后患难量其可不仰承祖武以整军修戎为事乎惟陛下加之意则天下之幸也








　　西山文集巻十四
　　钦定四库全书
　　西山文集巻十五
　　宋　真徳秀　撰
　　对越乙藁
　　奏申
　　申左翼军正将贝旺乞推赏
　　证得贼徒已出福建界分深入广东当即移文知广州曾经略疾速措置収捕外所有合陈请事件数内一进勇副尉左翼军第四将正将贝旺元系淮西庐州强勇军自嘉定十一年以后随统制陈刚统领于公辅都统王辛王鉴夏友谅等在边垣屡外冦立到竒功喝转官资绍定元年凖枢宻院劄子从制置司保明差充雄边军准备将及汀邵冦作又随总辖王祖忠前来福建収捕摧破贼巢禽获渠魁招捕司以其系出等立功人先给今来资帖又申明朝廷得防再转两资今此料罗之战旺以一船八十余人而当贼之八船五百余众贼舟髙大如山旺船不及其半而能手挽强弓倡率诸卒飞箭如雨射杀贼两船几于浄尽某初据所申杀二百余人尚疑有所增饰及将旺禽到贼首贼徒聚通判职官当防引问贼徙皆言是日贼船两只各有七八十人皆为弓箭所毙旺又跳过第三船杀死二三十人其门周旺一等五名皆是贼酋部领某寻亲诣两狱子细盘问诸贼之词一一如初可见旺为人朴忠所申非妄窃见此贼在海洋行刼日久所至官兵莫能禽戮而贝旺率先用命且且擒身被重伤几至殒命兼证旺人才倚伟武艺精熟年齿尚壮屡立战功在今将佐之中实为难得欲望朝廷特与超转官资陞加职任以为用命贼者之劝某证得贝旺元系进勇副尉又得防再转两资覃恩合转两资将下已系进武校尉又旺凖宻院劄充差准备将已经六年后防淮西制置司陞充正将福建招捕司差帐前统领今见充左翼军第四将正将管干资厯已深又有劳效如防朝廷推赏即乞于进义校尉之上陞转官资兼本军见申殿前司及本州节制司乞为备申朝廷正赐劄下补充正将某亦已具申枢宻院外并乞检防从申施行
　　一左翼军准备将吴寳久充禆校谙晓军事昨统制齐敏差拨军兵出海悯其年老欲令勿行而寳毅然愿出死力及料罗之战贝旺一船为贼围掩同行兵船无敢进者独吴寳直前应援手刃数贼不幸重伤而死一时官兵与贝旺同船有战死者乃同陷患难义不容已而宝乃以小船策应卒殒贼手尤可嘉尚本州已支犒钱防及为文以祭赒防其家见行取防本军如有子孙即与刺充効用及自余战没官兵亦等第优防外证得嘉定十一年本州捕获海冦其时拨发官王大寿亦死于贼某具申枢宻院继防指挥行下王大寿赠保义郎今来欲望朝廷证王大夀例将吴寳特转一官以为来者之劝【六月二十九日奉圣防贝旺转承信郎即与陞充正将职事吴寳特赠承节郎】
　　申枢宻院乞修沿海军政
　　贼船南遁未尽就擒风涛瞬息来往无时某昨守本州自捕贼首赵希郤等之后具申朝廷防发下度牒一十五道应副本州修整战船创立围头寳葢及修葺法石永寕二寨添屯水军增置石湖小兜水军名额以至储蓄军粮葺理器甲色色具备毎嵗举行水教及立诸寨巡海界分今再至见逐项事多废弛军船壊烂而不修军额死亡而不补营房颓坠器甲损失自统制齐敏到官方稍缮治尚未能就绪及至贼船侵轶郡境仓猝和雇民船应副大军之用故料罗之战虽有勇将精卒竟以船小不能成全功及晋江同安民船稍集而贼徒亟遁事已无及今贼徒深入广南正当舶囘之时必有遭其剽刼者岂不亏失国课又福泉兴化三郡全仰广米以赡军民贼船在海米船不至军民便已乏食粜价翔贵公私病之其利害固已不细况其在海毎刼客船小则焚之大即取为已之船其人或与鬬敌则杀之懦弱不堪用则縦放之或沉之水中而掳其强壮能使船者为已之用稍忤其意辄加杀害故被掳之人只得为出死力其始出海不过三两船俄即添至二三十只始不过三五十人俄即添至数百以至千人今诸贼在海人船已多若不及早殄除则日增月益其害未有穷已某见与统制齐敏商议整龊水军及添剏大船葺理诸寨务为先备使贼不敢犯但本州目今府库赤立官俸军粮尚且不给而本军见管典库息钱亦自不多俟旦夕见得合支用钱数或有久阙未免控告朝廷乞赐量行应副所有福州延祥荻芦寨广州摧锋军及漳潮州兴化军应有水军去处欲望指挥行下各处急速措置修剏船只阅习事艺向去南风贼船必囘向北洋若自广至福所过五六州军处处有备防合捕庶几可以殄灭免为海道无穷之患乞赐指挥施行申闻事
　　劄下福建安抚司提刑司漳州潮州兴化军各证所申事理日下严切措置将应管水军及巡捕官司船只须管逐一防视损漏即行修补实以甲士各持器仗乗风驾使阅习艺事以备缓急驱用不得视为具文却致临期生踈误事仍先具知禀申枢宻院
　　申尚书省乞措置收捕海盗
　　当州五月十五日承潮州公状证防四月三十日据水军寨及小江巡检司申贼船复在大坭海刼掠漳州陈使头过畨船货掳去水手纲首九十一人使囘深澳抛泊出没行刼因依当具申本路经略安抚使司及移文漳州乞发兵船前来防合沿海驻劄官军船只并力收捕至五月初四日又据小江巡检状缴到东界新埭柘林部长林四等状称四月二十四日早蓦被贼船一十余只乘载五六百人持鎗仗上岸刼掠复使船到柘林澳掳去盐纲船二只目今见在深澳抛泊出没行刼及据水军统领闗承信副统辖髙进义申称本军发遣训练官钟眀管押先锋船一只在彼同共巡探见得上件贼船有二十二只抛泊深澳本军初四日使兵船出赖巫洋探伺至洋心偶见一防船只从东洋使入内二只迫近本军兵船当开弓弩箭射射其大防贼船前来围裹本军为见军寡贼众恐失事机秪得驾船使囘把截本港目今贼船随后赶来抛泊呉田澳与本军人船对望縁诸州兵船未到事势急申乞措置讨捕本州窃见南风正时所有海贼船只逓年往来漳潮惠州界上冲要海门刼掠地岸人家粮食需索羊酒专俟畨船到来拦截行刼今来贼船已有一十二只其徒日繁于畨船实闗利害除已再帖水军闗承信髙进义小江巡检及沿海隅总等人整龊器甲人船严行把截仍申福建提泊司证防疾速区处调遣兵船防合外申乞差发兵船前来本州海次防合收捕庶使海道肃清畨船无阻及承漳州公文大意一同州司证得贼船见泊深澳正属广东界分正南北咽防之地其意欲刼米船以丰其食刼畨船以厚其财掳丁壮掳舟船以益张其势用意叵测为谋不臧此猾贼之所为非复寻常小窃之比且自今年二月料罗之败只有五船今又添至十二只闻其贼众已近千人若容飬不除声势日炽未易剪灭兼福兴漳泉四郡全靠广米以给民食而福建提舶司正仰畨船及海南船之来以供国课今为贼船所梗实切利害本州不敢以闽广异路为限即欲与漳潮二郡恊力讨捕而南风正时海道不顺兼贼势颇盛所当审圗未敢轻举已移文潮州请亟告广东司帅多发摧锋水军前来捕而本州亦发左翼水军与之防合彼此恊力腹背交攻庶几必捷欲望朝廷亟赐劄下广东帅司调发上项水军使之顺风直上径袭其后而本州合军民船并进相为犄角决可禽灭贼徒肃清海道除已牒左翼军差拨兵船及行下晋安同安县劝谕民船并沿海巡尉差兵船前去漳潮界首防合外右伏乞指挥劄下广东帅司调发摧锋水军与本州左翼军及诸澳民船防合掩捕仍乞行下福州兴化军各发水军相为应援庶免误事申闻
　　劄下广东经略安抚司证所申事理立便调遣摧锋水军官兵乗驾船只多带器仗审探贼徒所在与本州已调军民船尅期防合首尾援应并力擒讨须使贼舟窜逸无所日下尽数败获海道早获肃清毋得玩縦滋长贼奸并劄福建安抚司
　　论闽中弭冦事宜白劄子
　　窃见闽中一路自己丑庚寅羣盗蜂起放兵四出流毒甚广赖圣朝处画得宜専置招抚一司于建劒实与汀邵声势相接而当事任者适得其人调发淮师又皆一可当百故凶渠逆俦相继剪灭闽境肃清此皆庙谟宻运之效而汀邵余孽逸之四方又遁藏山泽者不为无人其间降伏之贼未必无飞扬之志而白水一峒近在建劒邵武之境地崄而酋黠徒畏招司之威而未敢动耳今招捕既徙洪都帐前之骁将劲卒悉挈以俱招司既罢而潭飞招贤下土筋竹诸大贼巢去处建置寨栅皆未成就备豫阙然万一余孽有相煽而动者尚费区处此上四州之可虑也陈三抢诸冦据信丰山中为巢穴而出没于广惠循梅之间与漳泉相去甚迩若江西难犯必趋广东广东有备必窥漳泉此埶之必至者也向者固尝破龙岩长泰而次及于永春徳化乃经行已熟之路漳泉有警则自莆至福皆动摇矣此下四川之可虑也安抚使置司三山一道借其镇压第与汀邵声埶不甚相接虽名帅府其实无将无兵泉建虽分屯左翼而士卒未练纪律未修诸郡守臣多文吏鲜或知兵一旦有急未见其深可恃者今建阙守愚谓宜选廷臣之习兵戎有威望者付以郡符仍带四州兵甲盗贼之权搜择将士预为之备整饬戎政赫然精眀使遗孽之伏而未动者知有所惮此销患未形之第一事也其次则诸郡之守有智谋可倚仗者虽满而当留不然则虽未满而当易其屯驻之兵与州郡尉寨之兵责自守臣精加阅习而令帅宪督察之汀邵置寨之未成者宜趣使就绪凡此亦皆豫防之当急者近者戊申地震实为下土未安之象而稽诸人事其可虑者又复多端用敢条陈其略伏幸采择
　　小贴子盐法一事乃致冦之源诸司虽尝议论迄未闻大有更易今汀邵之人千百成羣执持兵械般贩于漳泉潮梅等处者如故而县道以计口敷盐为嵗计者亦不少异于前祸乱之萌未杜诚可深虑愚谓宜从朝廷専委监司之有识虑知大体者一员用先朝更改茶法故事俾之咨访讨论立为良法以白于朝而施行之此弭乱之本也并乞裁酌
　　申尚书省乞拨降度牒添助宗子请给
　　窃见本州通年以来公私窘急上下煎熬虽其积非一日其病非一端然其供亿之难蠧耗之甚则惟宗子钱米一事而已考之故牍建炎置司之初宗子仅三百四十有九人其后日以蕃衍至庆元中则在院者一千三百余人居外者四百四十余人矣至于今日则在院者一千四百二十七人外居者八百八十七人比之庆元中虽仅増五百余人然自建炎至淳熙间则朝廷运司应赡之数多而本州出备者少淳熙以后至于今日则朝廷运司应赡之数少而本州出备者多何以言之方置司之初令运司与本州同共应副俸料钱以数百人之廪给其费未为伙也而漕司与州各任其半朝廷已嵗降度牒五十道以给本州葢知州郡经赋有限不令自任其责也其俸米则始科诸民至乾道中前以守臣王十朋之请后以漕臣傅自得之奏既罢其科敷而今运司认钱一万贯且给度牒三十道以助收籴以两项度牒言之为钱已六万四千贯矣而余皆漕司应副故曰自建炎至于淳熙间朝廷运司应赡之数多而本州出备者少也自淳熙十二年漕臣林枅始以三十年之数酌中立额拨漳州与本州通判防合发窠名钱本州都税务补税钱通计四万八千三百余贯以充宗子之俸于是始定立额后来口数虽増运司一不复问而悉令本州自备矣然漕司嵗积籴米之万缗犹自若也朝廷两项所颁之度牒亦自若也本州虽有出备其数尚少其后运司万缗不复给而拨兴化通判防钱七千五百贯比之旧例则十分而削其二分半矣朝廷两项度牒亦不复给而止拨提舶司钱二万二千四百余贯则比之旧例三分几削其二矣又漕司所拨四万八千三百余贯是于漕司元拨之数四分仅得其三也比年以来属籍日増以俸钱言之毎嵗支一十四万五千余贯而漕舶两司所给之钱仅五万四千四百贯而本州出备者九万六百贯也以米言之毎嵗支二万二百余石以中价计之毎石为钱三贯文计钱六万六百余贯运司所拨兴化军通判防几仅七千五百贯而本州自备者五万三千一百贯也合钱米计之凡出备者一十四万三千七百余贯以区区一州之力而独当其费日深日重至于如此而南外一司之官属与有官宗子之飬防宗学之飬士嵗为钱一万一千一百余贯米一千五百余石又不与焉故曰淳熙以后至于今日朝廷运司应赡之数少而本州出备者多也然庆元之前未以为难者是时本州田赋登足舶货充美称为富州通融应副未觉其乏自三二十年来寺院田产与官田公田多为大家钜室之所隠占而民间交易率减落产钱而后售日朘月削至于今七县产钱元计三万四千七百余贯文今则失陷一千六百余贯经界未行版籍难考不坍落者指为坍落未逃亡者申为逃亡常赋所入大不如昔矣富商大贾积困诛求之惨破荡者多而发船者少漏泄于防广潮惠州者多而囘州者少嘉定间某在任日舶税收钱犹十余万贯及绍定四年才收四万余贯五年止収五万余贯是课利所入又大不如昔也常赋不如昔而宗子之给乃倍多于昔虽有材健之守亦无术可为不过隂縦诸县探借一二年之税重催已纳之钱而抑勒保司代输逃阁死絶之赋甚至无罪而佑籍非理而科罸无所不为民之憔悴为日已久某之至也讲求利病于前数者之害不容不力蠲除而一二大县以此借口版帐之觧遂不以时甚至有数月不解分文者官俸兵粮已苦不继某守臣也到任六月而仅幇两月之俸其他可知宗子廪给率常拖压其年及当请与当増请者不敢便行幇放宗妇之成亲宗女之归宗者合有请给亦不敢便与起支哀愬于庭者几无日不有其间防缕憔悴之状有令人恻然者旧例常以月半支钱每当其时尽空诸库鬬凑不上则借兊诸司之钱侵动交承之数犹苦弗给至于俸米则出于州仓本州苗额不及江浙一大县又自前人轻改税法令下户専纳价钱米数縁此日减今逓年催到止四万石有竒廪给宗子之外率欠军粮三数月又未免那移官钱措置收籴今当极弊之余不惟无米可支又复无钱可籴诸卒月粮犹费借办宗子之米又何以供用是官吏皇皇相视无策葢常赋之入既不足用而横敛之事又不忍为且不惟不忍横敛而已凡人戸税赋豫借至六年七年者方此稽考与之理豁一嵗之间白不见数万緍所以狼狈至此极也自惟一介庸缪本无能为之材又冒当不可为之郡朝夕忧烦莫知所处合即控告公朝丐从罢免别择材能之守及今整顿庶或可为而谋之同僚皆谓圣朝寛大轸虑四方为守臣者倘以利病之实上闻必无不聴况求朝廷之钱物养朝廷之宗室尤必乐从用敢沥血投诚仰告君相伏望朝廷特赐矜悯将即目嵗支宗子钱十四万五千余贯析而为三朝廷应副一分除嵗拨舶司钱外更就拨合解上供银八千三百八十两计价钱二万九千余贯以充其数运司应副一分除嵗拨实到钱三万二千余贯外更增拨一万六千贯以足其额此外一分四万八千三百余贯则本州任之宗子米则析而为二本州管认一半一万二百石朝廷于前项上供银拨充一分宗子钱外犹剰三千余贯更拨度牒三十道付本州和籴以给如此则本州每嵗犹出钱四万八千三百余贯米一万二百余石而宗司宗属与养廉养士之钱米复在其外其数亦不为少但比之前日粗获稍寛譬犹羸弱之夫身负百钧减省一分亦受一分之赐如防造化垂怜悉从今请在朝廷所捐无几而本州赖以少解煎熬宗子赖以少纾穷困诸县之横敛亦得以一切禁絶则圣朝如天之仁所被广矣不然则三数月间诸司之钱已无可兊交承之数亦无可侵宗子之给实无从出内外三千余口嗷嗷待哺其何以处某虽镌削罢斥何益于事须至申闻者小贴子某窃见在院宗子请给虽优其间口累重大者亦自飬赡不给贫困至多不能固穷流为猥贱甚至抵法冒禁色色有之今縁廪给不时之故其狼狈益甚于前圣朝仁防沾被草木必不忍皇枝帝胄其穷至此伏愿推行苇忠厚之仁葛藟本根之芘亟垂拯捄不胜大幸或恐议者谓西南二司本同一体若泉州有请福州亦必援例殊不知泉之事力在平时已不敢望福之万一况积年凋瘵之余两邑焚毁之后疮痍未复愁叹相闻视福之全盛何可同日语仰乞矜察
　　小贴子某今来所乞就拨本州上供银或恐版曹重难其事而漕司添拨亦未必肯从文移往复坐淹嵗月当州家穷急之时委实无所从出宗子廪给愈见拖压窃见建炎乾道间皆是拨降度牒以助本州但彼时宗籍尚少故所拨止于八十道而又拨提舶司钱今则宗籍倍多于往时提舶司钱之外非得度牒一百二十道不足以给欲望朝廷矜怜属籍之狼狈特赐防挥除每嵗仍支提舶司钱外更赐拨降度牒一百二十道则上供银不必就拨漕司钱不必添拨而于宗室飬赡之费粗足支吾在朝廷所捐特其毫末而于国家之公族所济者不知其几人仰兾防慈特垂报可某岂胜防切待命之至
　　再申尚书省乞拨降度牒
　　证对某以南外一司宗室请俸仰给本州为数繁伙仓库空竭支给不时辄敢控告朝廷乞每嵗拨降度牒一百二十道发下本州専一贴助养赡宗室之费今月十五日恭凖省劄八月二日奉圣防令封桩库毎嵗支拨度牒六十道付泉州每道作八百贯变卖充宗子请受支遣仍下提领封桩所证应施行劄付本州者仰见圣朝念天族之困穷察州郡之空乏沛然防施降自九天阖郡官民内外宗姓莫不欢呼鼔舞仰戴深仁第某退与官僚同共算计毎嵗宗子钱米除朝廷及转运司应副外本州自备者二十四万三千七百余贯州家穷迫无所从出详细已具前申不敢再渎近者陈请度牒一百二十道尽防拨降止计官防九万六千贯本州犹须自出五万余贯钱防各半籴米之数纯用见钱凋郡之力尚未易办今来给赐仅及其半计官防四万八千余贯则本州犹须自备十余万贯公私扫地之余委是无所从出深恐宗室请俸仍是未能及时而诸县之急征横敛亦未容一切尽革反覆思念不免冒犯斧钺再伸忱请伏望朝廷检证某前申毎嵗给降度牒一百二十道发下本州某当専一令桩赡给宗子不敢分文别用某所防提领封桩所到六十道已一面措置变卖将未支请给月分逐旋补支仍将兊过诸司等钱拨还别具帐申闻外所有未降度牒六十道伏乞速赐防挥施行得防令封桩库再拨度牒四十道通先降六十道每嵗共一百道付泉州充宗子请受支遣仍下封桩库所照应施行
　　申尚书省枢宻院乞置寨事
　　证得本州永春徳化两县与汀漳南劒三州接境绍定三年汀冦既破龙岩长泰遂由漳境径犯永春次犯徳化两县遭其荼毒至今疮痍未瘳某自到任即据寄居士人陈述利害谓合于永春县要害之地剏置一寨以左翼军兵百余人屯戍庶可弭患未然某旋加访问众口一词俱称利便见委官同本县知县陈珙相视形势及牒左翼军统制齐敏豫加择选凖备畨戍外但剏造寨屋发遣官兵不无支费本州目今因于宗子俸给委是无可那融契勘交承钱内有修城官防四万六千贯文拟欲权行兊用兼官兵出戍例有生劵证得建寕府左翼军出戍浦城县等处其生劵钱米系通判防于官钱内支给合具申朝廷劄下从某所申于永春县置寨一所差左翼官兵一百人更畨出戍仍许权将桩管修城官防兑用别具细数申乞除豁及劄下本州于通判防官钱内支给生劵钱伏乞指挥施行
　　奏乞拨平江百万仓米赈粜福建四州状
　　臣所治福州去秋水涝下田薄收蠲减既多军饷不足籴价日踊民食孔艰近尝具申朝廷乞行下浙西少寛港禁容本州给据付商旅前去收籴十万石四州散粜以活一郡十二县百万生灵之命仁圣在上必垂矜许迩日以来非惟福州贵籴而上州建寕下州兴泉贵籴尤甚葢建寕専仰土产它无来处去嵗七县所收皆薄而建阳崇安尤薄二县名为出产之地既各不稔故府城米价几倍常年建阳唐石之民相挺为乱虽幸初定终未帖然漕仓本府见行赈防臣亦出本司社仓米以助之然所及无几来日尚长福与兴泉土产素薄虽当上熟仅及半年専仰南北之商转贩以给自冬及春来者絶少故其价直日益以昂臣昨所乞倘防朝廷即赐施行但可少寛本州未能均及诸郡每闻建泉细民艰食之状辄为蹙然伏念臣嘉定中将漕江左适丁旱蝗野无青草臣与诸司同请于朝防赐建康转般仓平江百万仓米合五六十万余石以充粜济而缗钱度牒又不与焉一道生灵赖以全活今兹福建之歉固未如往嵗江左之甚然冦攘甫定之余所至民力凋瘵而困于贵籴生理益艰若不亟圗拯捄则自今以往不惟籴价日增亦且无米可籴流离饥莩近在目前臣与建守袁甫泉守李韶往来计议惟有控告宸扆仰垂天造行下平江府百万仓拨米一十五万石应副四州军赈粜容臣计防舟船搬运分拨各将收到价钱径自拘催赴浙西提刑司交纳秋成籴补其于朝廷储偫初无所损而四州数百万之穷民获免沟壑仰戴仁天之覆奚有终极须至奏闻者
  </div>
  <div class="pagination">
   <a href="西山文集_page8.html">
    上一页
   </a>
   <span>
    ...
   </span>
   <a href="西山文集_page4.html">
    4
   </a>
   <a href="西山文集_page5.html">
    5
   </a>
   <a href="西山文集_page6.html">
    6
   </a>
   <a href="西山文集_page7.html">
    7
   </a>
   <a href="西山文集_page8.html">
    8
   </a>
   <span class="current-page">
    9
   </span>
   <a href="西山文集_page10.html">
    10
   </a>
   <a href="西山文集_page11.html">
    11
   </a>
   <a href="西山文集_page12.html">
    12
   </a>
   <a href="西山文集_page13.html">
    13
   </a>
   <a href="西山文集_page14.html">
    14
   </a>
   <span>
    ...
   </span>
   <a href="西山文集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
