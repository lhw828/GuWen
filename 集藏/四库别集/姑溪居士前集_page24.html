<!DOCTYPE html>
<html>
<head>
    <meta charset="UTF-8">
    <title>姑溪居士前集 - 第 24 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑溪居士前集 - 第 24 页/共 38 页</h1>
    <div class="content">




　　姑溪居士前集巻四十二
　　钦定四库全书
　　姑溪居士前集巻四十三
　　宋　李之仪　撰
　　祭文【荐亡疏文附】
　　祭秦少游文
　　呜呼少游子不可得而见矣而子之平生未尝一日忘于胸次也想像展转一嚬一笑拱揖步骤折旋俯仰至于眉须肤髪已来歴歴可数可袭如扶携倾倒论难抑扬之际也昼而思夜则徃徃发于梦寐不在扁舟江湖之上即并辔阙廷之下与委蛇班列之中或相与追逐樽俎之地也呜呼子一去虽防防寂寂无路可从然子之所寓予已得之而无疑其清都紫府云衣玉简寔子之素志而今辄未及者岂有以记之而适乘其系累也方其闻子之讣也予哭之几不欲生已而丹旐之归又得哭于江上盖尝冩子之哀而宣之以祭也于是子之孤羸然衰服执徐夫人之丧来讣之于予曰将迁子之柩合塟于惠山之隂而用予昔游之诗以定计也呜呼故乡义也今子之藏予固所愿归骨似在其左右而一语动摇遽不能自果亦初不谓子由此而来遂夫阡陇为隣使子孙嵗时展省永不相舍命矣乃天若有所制也衰疲茍生余日无几既不得凭棺一恸又不得从撼铎之声以临其堋而雪涕也不腆仪物聊致一奠庶几不忘畴昔为子随所厚薄属餍而尽醉也
　　祭折渭州文
　　理固可期命或难制天人之间时有同异虽公之出逢世昌明束髪从军隐然其名以忠得君以仁得众谈笑廓清亦鼓而勇彼絶漠来天都其薮鸟窜防伏恃此以乆于赫先庙神灵在天既遗圣子又委公贤献俘重光收功大观髙旌巨节以极歆羡方期都防开府称觞公胡不淑正昼而亡上自朝廷下至蕃汉叹惜震悼情无少间矧我以鄙早辱公知发讣失声既惊犹疑十年江湖望公天际公不我遗轸防相继公今已矣欲报不能公有令子实我弟昆临丧无从又阻执绋有泪如泉淋浪胸臆
　　祭文
　　嗟我晩生犹及前辈端厚沉懿莫或瑕纇固不妄发发必有对落羿彀中游岂在外表柔里刚如未尝淬一振其铓万牛可脍彼不知我我何彼罪命非力胜谁进谁退尝谓涉世有同碾硙运转循环即分向背惟我低昻无彼殿最以是始终一槩诸内白首归来自信不昧庶几百年逺与徳配如器琉璃忽尔破碎求仁得仁公则何憝彼譛人者宁不知悔方公之归亟欲徃防杖履周旋豁我蓊荟差池未及奄隔明晦茹叹衔哀荐此一醉
　　祭某氏夫人文
　　呜呼不求而得不思而至自非积累岂复如是八十之年临终而仙防告之符孰不谓然夫人之贤乃其自出端静柔闲不愧典则来嫔君家实配我公翕然宗之有徳有功公且逝矣奄然先之意将禊除以侍公归茫茫青都表表净土不仙则佛固有其处万世之后瞻望何及生者之情徒啜其泣声若罗列醉斚【阙】　后先失声【阙】　　　庶与公俱歆此一奠
　　祭文
　　呜呼霜天之鹗雪野之骥既得其时斯动而锐君相一徳礼贤下士知公有才首擢已试浮云虽作旋亦昭示事任遽隆宠荣斯洎如何不享使我增喟呜呼我登公门公甫数嵗气已食牛信必达器惟文防公每进诸穉指公语我此郎特慧他时可观吾家几世四十四年利害多契情好之笃无异兄弟我方南迁为众所弃公独不恤问劳相继间遣其子顾吾穷裔眷言恩勤实自髙义比家金陵公且适至暮夜过门握手出涕谓我虽老寿骨可恃鸡黍田园约我为备我笑谓公非公所议愿公直前无跋无疐公能信然亦我之利别来两月忽讣已逝不觉失声公而止是公有令子敏洽而艺庶其绪余必践无愧虽不终享足以为遗独我报公几至无地敛不得亲器不得致用托长疏侑公一醉
　　疏文
　　藏云十二月十四日斋僧转经功徳疏是日大雪
　　嵗月易遥恍如梦断音容虽隔宛在目前念去识之莫追仗真乘而仰导适临讳日恭诣灵园延西竺之胜流演贝叶之秘说上林震动俄瑞雪之来符歌呗抑扬犹内官之化现光明说法之地散漫雨花之天召此休征尤知显应某人神游不昧寳界安居经彻三摩永谢诸縁之漏同防一处长陪上善之人
　　先妣忌日斋疏
　　江山虽异所利者葬书阡陇既营适逢于忌日载念劬劳之重难忘追慕之懐祈哀觉皇正位新室庶修崇之不昧达增上以弥髙非徒致谨于庄严兼亦告成于迁奉伏愿某人周旋饶益资借光明即福地为万世之安跻妙縁于三界之外金沙布地莹如清净之莲华玉偈闻音超证飞升之化佛
　　二月四日坟山斋僧转经追荐
　　与人异辙问佛知因乃能所愿必从是故有感斯应眷言我氏既掩泉宫兹临属纩之辰尚昧应縁之地恭依新垄仰达真诚凭斋修持诵之功荐资借庄严之福设犹沉滞遂获超升如在功名更期增上伏愿借平生之信向仗今日之修崇地布金沙安居于净土音闻玉偈不舍于绀容永辞浊恶轮回常为般若眷属
　　癸巳二月四日斋僧疏
　　众生业力未免亿刼迷尘诸佛愿心务捄一切苦楚恭惟无上之正觉乃是去识之资粮明晦既殊荐严敢昧伏愿某人以平时之素履仗今日之良因沉防不滞于闇途安养常居于乐国玉毫光里亲承解脱之音金色界中永陪清净之众

　　姑溪居士前集巻四十三
　　钦定四库全书
　　姑溪居士前集巻四十四
　　宋　李之仪　撰
　　青词
　　癸巳三月二十七日还醮
　　人无所知有急则祷天能必应惟意是从故祷应常为低昻而天人实相表里伏念臣男尧光比出疮辄昧疗治势甚缀旒遂兹叩请报如荅响竟获痊安因其日之受生谨乃心而致谢仰兾髙明显降众圣普临靡间蝼蚁之甚微俾享丘山之永固精诚昭格洪造难酬誓以始终长依保佑
　　疏文
　　请悟老住隐静
　　碧霄胜地杯渡道塲乃东南第一丛林真佛祖第三境界宜得毗耶之士重开薝卜之花啐啄既同机縁斯在悟公长老月涵众水雨泽羣生烂然天下之名信矣僧中之寳诸圣几回推去髙情惟务退藏虽巨浸明珠自谓韬光之得便然疾风劲草因应有目之难逃法已在兹理容必致何劳飞锡见成行道之区愿副倾心同罄后天之祝
　　请防老再住天宁
　　诸法各有因縁常情强自起倒况无住真人只于面门上出入而好事君子却于眼界外寻求欲识今日主人便是前时长老防公禅师了这个事得无碍才神通妙用尽入钳锤世谛宗风有同水乳此地从来归向其势再须住持方朝廷普极修崇于时节尤为际防祝圣人寿既同在处焚修说祖师禅更为重新提掇
　　请祖灯禅师住崇宁
　　祝圣人寿无出上乘说祖师禅须归作者惟赐额改新未乆而当人适值为难啐啄既已防府建立自然相契佥言斯允今誉是宜祖灯禅师负天下名如星中月南北道靡不通达内外学悉能兼该大雄能仁若到今时解空多闻俱膺上首可谓青天白日凡眼亦知其清明无论翠竹黄花有时毕资其运用虽长防难施于褊小而慈航寔计于达通眷言向徳之诚何异念家之客既兹幸防似应宿縁虎步云骧愿赴羣心之拭目云蒸雨泽伫观万物之回春法鼓一声潮音四彻
　　请祖灯禅师住院
　　大用现前因有投机时节圆融斯事须凭未分钳锤况此政通人和已是风移俗易尽出吾君之赐不胜臣子之心爰建法幢鼎延徳器庶假一毫之善仰禆万仭之崇日月增辉龙天共证祖灯禅师四驰今誉三座道塲疑与歴阳之人同受灵山之记烂蒂落縁熟可知蜜就花存因成敢昧辄效观音之劝请遂见弥勒之下生愿震雷音十方普应
　　请祖灯禅师住天乘
　　一性融和本无系着诸縁邂逅遂有去来方截断当涂要津又复作歴阳上首丛林虽云小大盛衰实系抑扬聚散有时盖非细事而劝请之主仍是作家幸垂难思议心重据寳华王座祖灯禅师如日正午似地擎山初不计其光明遽自成之孤峻声名常在掩覆固难啐啄已分飞胜斯契天髙地厚既同祝于万年川纳海容愿均慈于一子
　　广慈青山建庵
　　横挑拄杖几年遍歴诸方髙挂净瓶今日却寻住处既认得本来面目又不妨建立门庭珍重青山齿揺髪白萧疎生计囊乏鉢空维摩丈室未建修赵州绳牀无处顿
　　又
　　道人活计志在林泉禅客生涯心栖云水【阙】　　　虽无丹雘之勤草以为庵粗有茅茨之费中扃基址已凭自已増工外境荘严须借傍人着力
　　黄助教藏云山斋僧
　　诸佛现前有感斯应至诚不昧触处皆通既因胜践以自期实念长生而致祷辄依福地恭置堂羞庶资饶益之仁同证圆明之果烁迦逻眼既由种种以普临不退转心更兾重重而无尽
　　禅岳化修造山门钟楼佛殿
　　兠率陀天虽一心之可到妙庄严品舍众力以难图眷兹披榛莽以兴崇亦既歴嵗时之绵逺渐成保社尚缺津梁如人之身面目最为大者是役之务殿阁岂宜缓哉唯其费用之极多所以经营之反后转凭不退转之诚恳慱谋无滞碍之檀那此日世縁暂尔破悭而见助他时佛防莫云相识之未曾更俟焚修仰资报应
　　化度牒
　　祝圣人寿莫如度僧现比丘身是亦说法能体一时之想即得三昧之门非昔日曾膺受记则今朝岂易发心辄放巡门之求以答开坛之便跋遮那相果获助縁兠率陁天定须相见
　　路西政和圩共修青山中元水府行宫
　　俗谛自欺异同相党神工不宰正直是师眷盛徳之威明寔吾邦之依正每感必应无隐不周将有事于污莱复并受于侵冒庶格终始之吉尝邀辅佑之仁果获奏成敢忘昭报非醪羞不足以答丕贶非象设不足以显至灵是用慱谋食利之财就启来临之馆一则便圩农之祠祷一则表福善于无穷窃图锡禹之圭兼证吠尧之犬
　　路西圩成修水陆答谢
　　大慈大悲则光明四彻无遮无碍则平等一如既能周遍河沙最为利益功徳上自诸佛菩萨下至饿鬼畜生靡间幽防普同供养比举大役时有异心辄归命于上縁兾恊谋于兹事果防明显遂获奏功谨揆日以修崇用酬恩于成就众生差别父子未免于交攻至道坦夷胡越可回其弗类更祈佑获相与始终
　　为毕悟宗求化为僧
　　昔自在王应物以化普为有情今毕悟宗顺俗而行止求得度念一佛出则是一时境界必千人縁者乃千处津梁故资一以投诚俟满千而示相妙髙孤絶已知向上之阶梯千臂摩挲曾是本来之面目庶凭愿力同结正因
　　天宁寺翻瓦藏殿印千佛求化疏
　　风雨其除人事因为先务斋粥之寄禅林岂可后时况龙宫海藏之所派通而檀那善友之所归向既敝则安能不作欲作则未免有求辄觊信心同圆妙果或专一佛而布施或兼众力以修崇庶资无尽光明共证当来利益
　　还愿水陆斋疏
　　吾佛之于众生犹亲之于爱子凡呻吟之所及必拯救以无违是故作大医王务欲酬诸愿力然转诵衬施则未免于偏系而歌扬賛呗则仅足以庄严惟无遮无碍平等之大斋乃尽善尽美极至之胜事普沾利乐靡间幽微比发诚心仰投觉报兾兹功徳之重遂防感应之符果致危疑遽谐解释谨奉阿难之教律备修天监之科仪如接晦明悉依召请既荷降临之不昧更期保佑以相资永赖慈恩益绵世算
　　南禅推藏疏
　　仰禄而食悼既徃之抟虚求田以归庶将来之有托比间路西之役适符令下之新经始之初洁诚以祷敢邀佛力之助兾皆农事之成谓一大藏教备载三乘而十转地宫全收万善果获光明之报粗偿种植之劳辄谨素心奉酬夙愿场圃方作尚懐薄厚之疑廪廥所储更兾圆满之益余自今日当保丰年旁及众庄永无后患
　　采石修殿
　　丛林所居殿宇为之冠冕舍施之利香火乃其津梁一瞻一礼必自是而精防万法万縁湏乘此而发表比将彻故而增葺不免有求设非笃信于庄严岂能见助惟兹地最当冲要凡上士常所经行入口则多素愿欲还出江则望好风相送设诚良便举眼有归笔头果遂标题世路倍增饶益
　　为人作求三衣疏
　　既见比丘身当受甘露戒沙弥之相尚染于深黄如来之衣须同于壊色虽正法王之子未沾施主之恩愿舍诸漏以发心使备三衣而得度今日丝毫之助他年狐貉之居若更一念出尘便向三摩受记
　　修黄山庙疏
　　岳镇妥灵随方显祐嘉宁表异无地不歆眷黄山之崇隆寔江国之依止祷祈虽逺而必至报应如响之答声有赫威明常在瞻仰庙貌俨存于雄峻栋宇良借于荘严嵗月屡迁风雨乘间既有倾頺之虑可忘完葺之图是用徧谒于信心盖欲共成于盛事至诚所格幸偕喜舍之同降福是承式契防符之騐
　　又
　　天无私亲盖委神而表着神则正直实代天而照临防惟仁圣之司全分造化之寄故在在处处戴之如父母而防防蠢蠢因之托死生既昭示以不诬于钦承而敢后适瞻翳暗且复隳頺非徒邀福之未严是乃吾邦之可耻谨投诚于信慤将丕显于增完庶几不日而成共致如心之报
　　又
　　竭防妥灵庙貌所以建立谋新改旧檀施所以修崇洪惟徳配于两仪乆矣福临于兹地靡间幽微之侧常如俯仰之亲凡念之兴应期而答虽慈亲一子之爱犹有异同而神威万变之酬畧无厚薄岂位置之浸敝可营造之不图敢竭丹诚徧祈正信共致维心之感相成恊力之防毫髪茍输丘山必报
　　采石广济院求化造塔
　　髙显所示来逺土之信心建立非难托正縁于众力眷兹胜地俯瞰大江寔中元水府之镇临而前世名流之履歴舟楫之所辐辏人物之所追寻固宜表见以发明况复祈祷而感应风涛不测脱性命于须臾名利是图携妻孥而来徃方有求于佛力忽孤出于云端何异父母之再逢宛若迷途之有遇顾饶益之如是岂修奉之可违辄募特达之檀那共成无尽之功徳妙庄严品既知步步阶梯不退转心当证重重楼阁











　　姑溪居士前集巻四十四
　　钦定四库全书
　　姑溪居士前集巻四十五
　　宋　李之仪　撰
　　词曲
　　水龙吟【中秋】
　　晩来轻拂游云尽收霁色寒相射银潢半掩秋毫欲数分明不夜玉管传声羽衣催舞此欢难借凛清辉但觉圆光罩影氷壶莹真无价　闻道水晶宫殿蕙鑪薫珠帘髙挂琼枝半倚瑶觞更劝莺娇燕姹目断魂飞翠萦红绕空吟小砑想归来醉里鸾篦鳯朶倩何人缷
</div>
    <div class="pagination">
<a href="姑溪居士前集_page23.html">上一页</a><span>...</span><a href="姑溪居士前集_page19.html">19</a><a href="姑溪居士前集_page20.html">20</a><a href="姑溪居士前集_page21.html">21</a><a href="姑溪居士前集_page22.html">22</a><a href="姑溪居士前集_page23.html">23</a><span class="current-page">24</span><a href="姑溪居士前集_page25.html">25</a><a href="姑溪居士前集_page26.html">26</a><a href="姑溪居士前集_page27.html">27</a><a href="姑溪居士前集_page28.html">28</a><a href="姑溪居士前集_page29.html">29</a><span>...</span><a href="姑溪居士前集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
