<!DOCTYPE html>
<html>
<head>
    <meta charset="UTF-8">
    <title>御制诗集 - 第 664 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 664 页/共 1326 页</h1>
    <div class="content">　　锦荔支蚱蜢
　　化工造物何不有破瓠微虫意具生小幅收来各神肖底须叔向辨材呈
　　昆明湖雨泛
　　欲往香山数日居畅春敬
　　告出林闾眀湖顺路因乗舫恰喜正委如
　　防日作隂雨间【去声】零既欣既盼倚兰舲较于往嵗诚殊胜惟益求佳益靡寜
　　棼丝漠漠舫行行不觉行惟听棹声大似孤山往灵隠六桥侧畔雨中情
　　玉泉山色雾中藏乍见停舟到苑墙登陆传餐理章奏轻舆遵路破烟光
　　玉泉山西
　　细雨落犹宻山程近不遥吐齐麰麦穗润遍黍禾苗陌树嵗为长【上声】烟丝风与飘诗情及农况触目幸都饶
　　驻香山静宜园即事
　　有泉有石有云岚搆置还称入画堪一嵗无过来一度斯欣未觉抵斯慙林知夏到隂初宻花为春辞意尚婪细雨轻隂尘不作山蹊屧歩惬幽耽
　　栖云楼
　　此处此楼古每来先必来吟予欣俯仰憩众小徘徊溪水暗已长【上声】岩云卒未开优霑真是好嘱尔善栖哉
　　天池
　　细雨看不见入池原合流谁云据天半尚自仰峯头浅亦梳蒲藻寛非浴鹭鸥驰情到江左曾记有诗留【天池石壁为姑苏十六景之一】
　　来青轩
　　穹林髙下緑琼堆迥阁虚窓此日开把笔欲吟别有会浓青原自共人来
　　欢喜园
　　縁近清浄域名之欢喜园屋宇虽弗多静趣颇可论碪以为墙松栢以为门适自雨中来益觉润心源欢喜在农田而岂在风旛
　　超然堂
　　书堂据砐硪下企若半天数息始言到飘乎意欲仙今朝值细雨雨止緑润鲜仰眺恋峰云俯睋铺谷烟静室防髙处仍拟跻其巅
　　旷览台作歌
　　画家传六法留白为云山斯髙知其妙而不知所以妙乃今得扵雨后游山之偶遭散露砟硌聚藏寥窲【音巢】适兹时也则有敞台栖峻挺之嵺欲旷览乎千里又靉靅其忽交若隠若现既配藜之无定方悟造物孕万有而无不含包图以吟咏揣摩者惟应罢去黙笔槖与牋韬
　　碧峰馆
　　濯枝湔叶耸重重到馆开窓对碧峰似是青莲擎佛手分明有相示真宗
　　胜亭口号
　　山可终年不一游一游胜必合穷捜小亭黙黙领其要许掾还输有句留
　　静室
　　入山真静谧抚序正清和况是新雨过【去声】滋增净意多云林入图画野鸟胜笙歌似此防佳处一年才一过
　　碧云寺
　　韬光灵隠亦纡逺两寺似他一寺分【白居易韬光诗两寺由来一寺分兹用其意】香山适才游白社越岭便以至碧云忍草禅枝恒自在芝田花雨相氤氲坐我山房聊恱性岂从梵帙叅声闻
　　洗心亭
　　亭在波心心彻波去年此际觉无何楣檐四面皆题句却笑洗来心已多
　　试泉恱性山房
　　一墙之隔间入门觉幽致两树长春花红覆半亩地竹秋而弗秋泉试诚宜试乐此杯茗中偶寓烟霞意
　　题张宗苍山水
　　山房宛在宗苍画笔意峰姿气韵投欲问临泉两髙士起心分别此能不
　　晚晴
　　晚晴月露山里倍凄清竹埭声犹飒松窓影故横岩风凉不冷瀑水暗还明好雨欠优浃那无珎惜情
　　寳相寺
　　寳相辉真相防模肖五台山园原宻迩兰迳试寻来师利无言说花宫有实枚侧傍精舍在便与少延陪
　　妙逹轩口号
　　两株银杏千年古一所山轩三架清到此神心真妙逹不知孰佛孰众【平声】生
　　香林室
　　别室既清便无妨栖片刻始从峭蒨入疑自画图得扵何覔色空直宜冺语黙过雨众林香寜借优昙域
　　阅武
　　自葺实胜寺爰居健锐营铺敦恒借是开拓竟因成缅甸何无赖王师斯有征重臣奉命讨耆定贵先声
　　题正凝堂
　　一片波当面堪称正色凝山池弗易致云气以时兴阶影涵空暎岸痕过雨增垂堂虽不坐对镜若同澂
　　融神精舍
　　精舍云何致不同郁葱山色四邻通半间潇落来虽偶一晌希夷神与融
　　来芬阁
　　凿池中种藕缦回围廊腰循廊可登阁因以来芬标荷叶未出水荷花知尚遥无非得想像走笔当【去声】解嘲
　　畅风楼
　　何必雌雄宋玉材书帷芸帙一时开披襟底觉心神畅为是风从松入来
　　云岩书屋
　　书屋倚云岩超超迥不凡带前溪防滟峙背岭嶃嵒拓院苍松留【去声】安阶怪石劖缥缃随处有稽古一开函
　　夕雨
　　连朝云屡作入夕雨初零亟问亟生望时霏时复停屋中觉寒冷山外响雷霆乍鼔风威作倾听心不寜
　　夜雨【四月初十日】
　　风盛雨还盛欣疑有是乎四更止亦可五寸沃非诬檐响如闻瀑禾成拟速蒲劭农真幸彼勤政益钦吾
　　即事
　　暮春月初十盘山雨沛甘首夏月初十香山泽倍添其间屡继润诚足农祥占而何一月期不爽优渥霑额手庆修遇惧满惟巩谦虽然有后虑去嵗事可监春夏雨亦好仲夏顿旱炎仍有祈雨举往叩黒龙潭为民筹夙夜终鲜舒眉尖
　　题致逺斋
　　致逺寜縁山水趣勅防常切旰宵心抚时适庆甘霖足咨政恒教清晓临虑彼揣摩云事简惕予游豫恃年深朱波万里方萦念南望秋来报好音
　　韵琴轩
　　阶基近平池有石踞其上流泉酾石巅入池合溶漾池心更趵突翻花无定状流泉声亮清趵突声沈壮必当四音具而后一琴畅髙轩之所会欲以询师旷
　　晴
　　快雨初过喜快晴峰莲浄植益晶明石边泉出溜逾壮松下风来凉暗生云敛碧天无防翳花扶红日有殊荣已欣平蔚青郊色尚见驱犁趂润耕
　　虚朗斋
　　碧纱灯笼琉璃瓶只以内虚外斯朗南华生白有微言却是反观义无两一芥十笏弗为窄三千大千亦非广阶前曲注小溪流岂曰不足涵万象
　　玉乳泉三首
　　竹径逶迤夐入深山房枕石暗调琴翻为雅正五弦韵映作空明一片心
　　应有骊龙水府潜碎珠喷闪旭光暹淙声却比寻常壮始悟昨宵山雨霑
　　此乳由来非乳酥天浆斟以道为腴陆家茶灶犹嫌污王肃何当诩酪奴
　　雨香馆
　　松蹊竹径盘盘陟山馆平陵见举头生翠之间清馥递果然一雨众香流
　　含清堂
　　森森乔木緑隂浓硉矹竒峰列防重我岂轩辕能访道广成亦冀此间逢
　　山望
　　日晃千峰生霁烟东南一抹绛霞天盘山山顶定光塔簪影棱棱到目前
　　山阳一曲精庐
　　精庐山之阳三日始一至一因忙致稀一因多致累奚足与言游而复每存意峰姿广擅竒水态此钟粹至则欲忘去乐寄智仁备偶读去年诗原似昨日事
　　琢情之阁
　　面水背山阁两层山岚水霭挹浮蒸六情欲净无可净那更还称琢者能
　　懐风楼
　　有池近以澄有峯逺以围一楼揖两秀有风浃洽之吹叶翻翠影拂波防明漪触绪亦有言而非巧搆思欲修君子徳还念小人依
　　净凉亭
　　雨后山光蔚水光水心亭子接回廊朅来小立旋言去净矣微嫌拂面凉
　　得一书屋戱题
　　一者无去来而我居然至一者无彼此而我已我谓将谓一即我我谓一成二况复云有得得者为何事书屋黙无语无语其义备
　　对瀑四首
　　雨中万涧无非瀑晴里方知瀑有殊偶对不生分别想依然去嵗此声乎
　　银龙擘峡落层隈势甚离竒响甚防如此难图难咏状香山寺下引将来
　　湓流砏汃态何如古画竒文或似诸丈室雅堪契静赏遥遥奚必忆匡庐
　　分眀观色色原净道是听声声不喧此合无言片时坐拈毫何事又多言
　　题董邦逹月浄松谿
　　月浄云天松映水东坡别有会心时笑予更是无闲者岂足髙言邂逅斯
　　梅【有序】
</div>
    <div class="pagination">
<a href="御制诗集_page663.html">上一页</a><span>...</span><a href="御制诗集_page659.html">659</a><a href="御制诗集_page660.html">660</a><a href="御制诗集_page661.html">661</a><a href="御制诗集_page662.html">662</a><a href="御制诗集_page663.html">663</a><span class="current-page">664</span><a href="御制诗集_page665.html">665</a><a href="御制诗集_page666.html">666</a><a href="御制诗集_page667.html">667</a><a href="御制诗集_page668.html">668</a><a href="御制诗集_page669.html">669</a><span>...</span><a href="御制诗集_page665.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
