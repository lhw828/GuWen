<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 120 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 120 页/共 165 页</h1>
    <div class="content">　　批付朱安国御笔【二月十二日】
　　覧所上二章具悉但延玺初约姜大老等尽数出降擒获者死投降者生其余党不即出降虽捜捕稍速然非已降之人延玺不过欲絶后患耳况湖广频有盗贼若不以功揜过则将何以惩劝故兹劄示宜体此怀欲以此批付朱安国卿更详看或有不当宻具奏来
　　回奏
　　臣伏凖御笔付下朱安国文字并圣训谆谆形于亲劄既欲开释言者之惑又将保全立功之人不鄙下臣复令详看大公至正毋固毋我甚盛之德孰不叹服但安国察章谆谆专指言延玺杀降而已臣窃聼众论或以其説为过或以其説为然盖由在朝之士无由尽见本末安国所以谓玺有过无功今遽颁以功揜过之诏则恐安国未喻深指弹文继上却难区处臣意欲以其二章下玺具析玺必能铺陈本末以解众疑如此则既彰陛下聼言之公抑不失好生之意玺之被赏亦可安矣或此説未当则节假以前陈贾合对望以劄示曲折与贾商量令宣谕安国庶几冺然无迹事体甚顺臣既防圣问辄贡愚尚或不然更俟进止所有御批不敢辄防谨同缴进伏乞睿照
　　乞与金陵副都统阎仲赐帯并初除诸路都副綂制未陞朝者陞朝武臣郡守未陞朝许系红鞓【二月十九日】
　　臣昨日妄奏阎仲阶官方是保义郎盖欲于称谓之间稍加别异方陛下爱惜爵赏专待有功无故加转诚为侥幸臣故不敢复言退而思之尚有愚虑今具下项一阎仲向来必经宣引未审曽赐帯否今建康军中统制官如李简辈比已经赐其他则往往是大使臣例服红鞓万一仲未经赐则黒鞓角帯反在诸统制之下若圣意因其陞辞特加赐予则于迁转无损而佩服有光未审圣意以为然否
　　一臣窃见文臣官小而除侍从例转通直郎盖欲其升朝也今诸路都副统制人数不多陛下宠遇之礼实均侍从若他日出自圣意批降指挥今后除授而官未至上升朝者即与升朝窃计被此恩数必无甚多而乃畧寓均一文武之意此乃后图今固未可敢因宻启就凟宸聼
　　右谨具奏闻伏乞睿照
　　贴黄今文臣小京官才为通判便借绯鱼而武臣小使臣虽为郡守亦止黒鞓角带今若未欲遽赐阎仲金带不可降指挥武臣未升朝任知州军副都綂者许服红鞓否更乞圣慈付有司讨论施行
　　奉御批卿奏甚当都副统制便帯升朝官可便是阎仲始可拟指挥来知州借红鞓帯亦可拟指挥来阎俟朝辞曰赐金帯
　　拟都副统制陞朝武臣红鞓指挥
　　应除授在外驻劄御前诸军都统制副都统制如阶官未至陞朝者与帯陞朝官
　　应武臣知州军官未陞朝者可依文臣守倅借服色例许权系红鞓角帯候回日依旧
　　回奏
　　臣恭凖御批令拟两项指挥谨具别纸所以不言自阎仲始者盖既无今后两字则仲便当应格所属自合施行矣今内外诸军人数极不为少正縁冗占太多其非一俟将上详禀圣训伏乞睿照
　　郑兴裔扬帅御笔【二月二十七日】
　　扬州阙帅郑兴裔似堪其任宻具奏来
　　回奏
　　臣伏凖御批郑兴裔堪任扬帅臣观其人累歴监司于职事不为茍且诚如圣谕伏乞睿照
　　缴进蜀中指挥御批【三月十一日】
　　四川縂领傅钧彭杲指挥防记防中却缴进入
　　回奏
　　臣早来伏覩再降下彭杲等书藁既别无处分并吴挺防并未敢修写欲俟十三日禀者今凖御笔谨用缴进并有镇江以酒库分在诸军一事闻逐军极费支吾具在别奏乞纡圣虑别听进止
　　与吴挺
　　得防都统所奏欲将旧请折米价九引八引之人添作十引每歳计増钱引八万四千三十余道却将倍给七十六人添支九十三人使司例三百五十八人三项毎嵗多请八万五千余道对补其数既使军中请给均平又免縂所骤添财赋自非仰念国计下恤军士谁能及此便可降防施行縁兴元金州诸军折估亦用十三四州军则例已宻令冯宪傅钧彭杲日日取见两处数目候到即一体行下免致再有奏请恐都统欲知曲折特令宣谕
　　与冯宪傅钧彭杲
　　得防闻蜀中诸军折估银米一项见用十余州军则例勘请其少者折价九引八引而多者却至十二引参差不齐深以为念见今多者更不裁减外欲将少者一例添十引今后所招军兵并以此为率庶几恩及将士无不均之患只恐总领所财赋有限先当约度所添钱数就降处分除兴州军已曽取见数目外其金州兴元两处可宻切纽筭月粮一项见用几州军折估则例内八引九引者几人十引者几人十一引十二引者几人速开具奏闻
　　论镇江财赋【三月十一日】
　　臣久闻镇江军中财用匮乏甚于他处翟安道屡曾援例乞借盐本不敢将上又询访得本军有十酒库向来都统司自行措置用则利息为统制官以下供给之费后来主帅均与诸军使自措置却将应干支费并令管认既阙本柄不免于铺户及都统司縂领所借钞起债每月固已尅除利息及置发卖又多亏折縁此本利俱少将佐既乏供给或至夤縁刻剥士卒尝询问叶翥为縂领及郭棣为镇江帅时未曽如此军中大不以为便臣又问得金陵诸军酒库皆是縂司抱认所以军中无此一项事夫统制官专以训练为职岂能人人理财其间巧作名色多占破人亦起于此臣欲乞批付吴琚翟安道令同共相度检照数年来因何改革今当如何措置候有成説然后施行更乞圣慈详酌可否即系军政不敢不奏
　　奉御批可依所奏疾速批问
　　付下呉挺书草回奏【三月十一日】
　　臣伏凖御批付下与呉挺咨目本即便修写先付其来人所有批问镇江酒库事容臣十三日具稿进呈伏乞睿照
　　因见镇江府诸军队牌奏窠占六千余人已令翟安道具细数适已付枢宻院将上卿湏痛加裁减庶几不虗占军籍如一项兵官下白直五百余人自合差入队人充今来却作占破此最为不当
　　付下翟安道文字回奏【三月二十五日】
　　臣伏凖圣防付下翟安道缴进应管人数文字一件谨已祗领其前日多差白直等人数昨因阎世雄初赴襄阳曽恭禀睿训令裁减冗占后来世雄奏到减下一二千人今欲候奏事日别具进呈乞明指不虗破之数徧谕主帅使之自行裁减闻奏庶几曲尽事理伏乞睿照论秦嵩田世雄两易交割【三月二十五日】
　　臣适覩御封付下防正王渥奏令秦嵩田世雄两易其任甚为允当已奉御笔依除一靣施行外縁有二事合奏审今具下项
　　一两处皆是邉要两人皆是郡守依条合候交割起发今来未审令各人靣牒州事与通判惟复别差人时暂往权
　　一金州极邉屯驻军马偶然都统制傅钧抱病军中止有统制官三人内右军张良臣偶然去年十二月奉御笔防赴审察今正在路本军惟存两人前军樊照见年七十一岁中军卢协节去年五月曽到行在人才亦平平升权统制为日尚浅皆恐未可倚仗而李思孝自鄂赴台复自此往计须数月方能到彼万一傅钧或有事故即此数月间帅守全阙不可不虑
　　右欲乞圣慈先纡宸虑庶几来早朝殿可以恭聼处分伏乞睿照
　　奏防正欲与田世雄转官【三月二十六日】
　　臣已得防拟催促田世雄赴黎州并委监司暂权金州只候来早进呈偶得防正劄子説欲与田世雄转官之类未审圣意以为然否并候来早恭聼处分合先具奏知防正劄子却乞付出
　　宣示田世卿等御笔【四月一日】
　　今有诫谕田世卿并问郭钧教阅人数不同亲劄録白宣示卿等
　　録白亲劄付郭钧
　　建康府驻劄诸军今年三月二十二日教阅人队披帯官军一万一千四百五十八人战马二千匹按本司兵帐见管兵四万六千二百九十六人马六千三百七十匹数目大叚不同可从实开具因依闻奏
　　録白亲劄付田世卿
　　朕念卿才畧尝任爪牙备见宣力再付縂戎之寄于要冲之地委寄之重卿当体朕至怀凡选任施为之间务从公道毋狥人情副朕亲擢之意
　　回奏
　　臣等伏防圣慈宣示戒谕田世卿并问郭钧教阅人数不同亲劄仰惟陛下垂意方面明于知人用其所长警其所短汉髙御将又何加焉至于军旅奏报一经圣覧率皆推见同异防其端由汉宣縂覈何以过此臣等捧读再三无任叹仰欣幸之至谨具奏谢伏乞睿照
　　付阎仲御劄【四月十六日】
　　朕惟将帅之弊每在蔽功而忌能尊已而自用故下有沉抑之叹而上无胜算之助殊不知兼收众善不揜其劳使智者献其谋勇者尽其力迨夫成效则皆主帅之功也昔赵奢觧阏与之围始令军中有諌者死及许歴进北山之防而奢许诺卒败秦师奢为封君与亷颇同位何害焉卿以奢为法毋蹈前用副注委已尝面谕此意故兹亲劄宜体至怀
　　达实契丹兴兵御笔【四月二十一日】
　　覩盱眙报达实契丹欲兴兵事若无则已或果有之在我安得坐视他日我若径举兵则违誓约若因衅则将何以为辞卿须深谋逺图俟数日奏来卿以此宻示郭棣同议之候回奏同缴进来
　　回奏
　　臣伏凖御笔盱眙报达实契丹事容臣二十三日约郭棣商议同御笔缴进伏乞睿照
　　缴二十一日御笔奏【四月二十三日】
　　臣昨防御笔连日伏而思之若彼果有衅临时不患无説所急者在于间探精审适约郭棣相见问其所遣之人云约五月回盱眙昨遣黄政亦恐晚有耗楚州羊家寨探报比他处似或可信若诸处叅合自当别具奏禀其付下宸翰谨先具缴进伏乞睿照
　　宣示付吴挺御笔【四月二十三日】
　　近得邉报达实契丹假道夏国侵犯金人未知然否卿可分遣间探明斥以诇其实若所传虗诞切不可妄动果或有之机防似不可失宜遣文武兼备之人与之防议毋使常材庶使一见信服事可有济然此皆传闻卿更审察事宜贵于详宻以副朕懐故兹亲劄想宜知悉
　　付防正御笔
　　近得邉报达实契丹假道夏国侵犯金人未知然否已亲劄付挺使之分遣间探明斥堠以诇其实若所传虗诞【止事可有济皆同】卿可与挺宻议详处以副朕怀故兹劄示想宜知悉
　　回奏
　　臣等防宣示御笔二纸仰见圣明欲乗机防为恢复之计此易所谓见几而作不俟终日者也然臣等尚有千一之虑欲俟来早靣取进止所有庚牌望少防一日伏乞睿照
　　付赵汝谊劄子【四月二十七日】
　　臣伏见金陵都统司中军统制官李简见为公事都统司已差保义郎右军统领权左军綂制刘忠管干上件职事窃縁刘忠者才艺无闻资歴又浅徒以巧于防譛叩躐陞进今又移差中军事权益重欲望睿断于三衙官兵内差拨一员前来管干中军綂制官职事庶几少安士卒之心
　　回奏
　　臣伏凖圣防付下赵汝谊奏劄往者固尝奏知郭钧为性刚简多与文臣情意不通自梁师雄被召即曽奏乞早差副贰自圣明选差阎仲中外皆为允当近者赵汝谊到阙因相见大抵语意力主雷世贤而不喜郭钧众所共知亦有朝士劝其平心者然克己毋我自是圣贤事业汝谊岂能行此昨日臣所以乞与李简降官离军差遣正谓汝谊此举失当欲稍调防之耳陛下令降官放罢此大公至正之理也今汝谊宻奏刘忠不可用乞睿断差綂制官前去如此奏陈初无形迹却为得体其刘忠为人臣不及知或是郭钧偏信亦或有之今若自此移一员去既出圣防郭钧等安敢以为疑但恐由内而外颇似左迁若于统领官升迁遣去则彼一军之人必谓我军岂无可用之将何必烦三衙差人前来在常情或以为耻此非为钧等计也臣有愚见辄就奏禀去夏建康左军统制官李浩因郭刚身故在客位与统领阚再兴喧争得防降两官充统领今若作念咎及朞与牵复中军统制填李简阙则上下自然无词而汝谊所奏亦已施行足彰聼信之公似为两得况李浩颇有声于行伍当时所坐不縁賍私而又两官未复犹足示惩未审圣意以为然否汝谊元奏谨同缴进伏乞睿照或未欲牵复李浩即且令权统制以责后效并乞圣裁御批依奏
　　许浦海船置舵师回奏【同日】
　　臣伏凖御批付下钱良臣奏镇江许浦海船合置舵师事令臣条具将上臣向来尝奏镇江船多而人少恐缓急阙误今须专责本军别防水军一项如统制将佐皆选谙识海道之人乃可为用前日所以起福建人船来许浦者正以其船及舵师皆牢壮谙熟所有官中舟船久在岸下虽逐旋补葺终是少得坚壮止有横江耳尚容逐旋条具禀防伏乞睿照
　　盱眙传闻御笔
　　昨日见盱传闻金国以八千勦絶契丹此事甚为可骇
　　回奏
　　臣伏凖御笔盱眙传闻金国以八千勦絶契丹大抵敌人多诈是特扬此声以安人心旦夕吴挺处金字牌回可知端的伏乞睿照
　　付下荣茂宗进状囬奏【四月二十八日】
　　臣伏凖圣防付下荣茂宗进状一件谨已祗领续禀进止伏乞睿照
　　王德探事御笔【五月四日】
　　近日将玉爵来者王德卿可令往北界探事许以补官续次令赴东华门祗候欲赐钱帛仍令疾速往回
　　回奏
　　臣伏凖御笔欲令王德往北界探事容臣一靣呼来谕以圣意但携玉爵而归乃乾道年间恐嵗月己久未必有脚引之类可以使用俟问得子细即续具奏伏乞睿照
　　审问王德奏【五月六日】
　　臣适呼王德畧谕圣意果云元是乾道九年到北方今彼界増置摆铺仍添合同须就盱眙经营日月乃可得之以此往回恐不能速其人今年六十颇似诚实但耳微觉重聼不知几日令就东华门祗候伏乞圣裁
　　于斌间探奏【六月六日】
　　臣伏蒙圣慈差人传防押孙应相见已向昨日安丰军咨目分付讫其年稍髙恐未必能深入近有一士人荐镇江前军第二将训练官于斌年五十二潞州人知书有胆畧可充间探臣未敢轻信欲作书与吴琚翟安道先令物色如果有可取即令畧赴宻院禀议伏取进止
　　付下吴挺劄子回奏【六月九日】
　　臣伏凖内侍关礼传有圣防付下吴挺回奏正縁前日御笔谕曲尽事宜在挺安敢卤莽回报况挺世将深沉非如他人轻信道路之言者臣所以屡奏须俟挺处消息想继此续有奏牍伏乞睿照
　　黄政告身回奏【六月二十一日】
　　臣伏凖内侍张思温传奉圣防黄政权差往盱眙军干事本人转官告命候回程日给付臣谨已遵禀一面收下候本人回禀防给付伏乞睿照
　　习右射御笔【七月六日】
　　诸军见习左射人今后住教止习右射将见用软弓日下拘收别给散合格斗力弓依此劄下江西四川诸军
　　回奏
　　臣伏凖御笔诸军见习左射人今后住教止习右射将见用软弓日下拘收别给散合格斗力弓即已遵禀劄下江西四川诸军伏乞睿照
　　缴防正书奏【七月七日】
　　臣早蒙圣谕诺尔结事今节到始末具在别纸并臣昨以所降指挥有曲折不可明言者遂以私书谕防正使之过为隄备所得回书本不敢进呈既蒙宣问恐宸欲知其详辄同缴进庶几清闲之燕可以详覧恭俟降下别拟指挥或以咨目再三丁寕防正伏取圣裁
　　付下防正书回奏【七月九日】
　　臣伏凖内侍关礼传奉圣防付下防正回书等二件并已恭领臣昨防宣谕再以书丁寕防正见今具草俟十一日进呈毕修冩发行伏乞睿照
　　付赵汝愚御笔【汝愚奏劄在后同日】
　　覧卿奏劄言向者地震之异而福建尤甚词意恳切足见爱君之心卿于本路凡守令赃污而法外诛求兵官庸谬而非理掊刻皆当早闻达而更易之至于盗贼结连亦当防其牙孽预捕获之若此数事更冝广布耳目微则易治蔓则难除卿所知也卿既任一道之寄而闻见如此尤宜加意以寛顾忧故兹劄示当体至怀
　　汝愚奏劄【节文】
　　臣所治福州五月初九日丑时地震良久方定浙江闽广数路皆然而本路漳州独甚绵亘数千里同时俱震此为变异非常小伏见景佑寕及太上皇帝绍兴中皆尝以地震下诏许羣臣言事若圣意勿欲张皇显言其故则乞遵用祖宗故事祗以手诏询问阙失
　　同两参回奏
</div>
    <div class="pagination">
<a href="文忠集（宋周必大）_page119.html">上一页</a><span>...</span><a href="文忠集（宋周必大）_page115.html">115</a><a href="文忠集（宋周必大）_page116.html">116</a><a href="文忠集（宋周必大）_page117.html">117</a><a href="文忠集（宋周必大）_page118.html">118</a><a href="文忠集（宋周必大）_page119.html">119</a><span class="current-page">120</span><a href="文忠集（宋周必大）_page121.html">121</a><a href="文忠集（宋周必大）_page122.html">122</a><a href="文忠集（宋周必大）_page123.html">123</a><a href="文忠集（宋周必大）_page124.html">124</a><a href="文忠集（宋周必大）_page125.html">125</a><span>...</span><a href="文忠集（宋周必大）_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
