<!DOCTYPE html>
<html>
<head>
    <meta charset="UTF-8">
    <title>钤山堂集 - 第 61 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钤山堂集 - 第 61 页/共 64 页</h1>
    <div class="content">　　明故资德大夫正治上卿太子少保兵部尚书陈公神道碑 
　　明封资政大夫兵部尚书翁公神道碑 
　　赠通议大夫南京兵部右侍郎顾翁神道碑 
　　明大中大夫光禄寺卿致仕西愚陈公神道碑 

　　○明故少保兼太子太保礼部尚书翰林院学士赠光禄大夫谥文通费公神道碑 

　　江右仕族之盛其在广信若铅山之费少保兼太子太保尚书大学士鹅湖公以伦魁至元辅殁谥文宪其从弟锺石公复以宫端翰学荐陟宗伯加少保兼太子太保终于位　天子赐以恤赠之典易名文通后先竞爽庆锺一门呜呼盛矣而考公之先积德深厚所由来者远曾祖讳荣祖讳应麒应麒生五子曰珣及瑞并发贤科曰瑄举进士其二隐德不仕而曰璠者文宪之考曰玙者公之考俱赠如子之官时人拟之燕山五桂云公讳寀字子和幼嶷重如成人读书强记临文属对出人意表举丁卯江西乡试辛未会试廷试咸居高等选翰林庶吉士授编修时逆濠阴蓄异志谋复护卫文宪在位持不可公娶同郡娄郎中性之女濠妃之妹也故有连濠屡以意属公公外逊色词而宝阴折之濠因切齿赂中贵出内批勒文宪与公皆致仕乃益毒敷于公家门户几不保濠败　今上皇帝入正大统荐者诵言公等守正被祸诏起文宪及公俱还原职公入侍讲筵预修　武宗实录成升春坊赞善寻升南京尚宝卿改春坊庶子兼侍讲掌南京翰林院事升南京通政改南京国子祭酒文宪再召未入京北祭酒缺朝议将移公补之公以嫌辞升南京礼部右侍郎改南京吏部右侍郎盖公六转居南既十载余矣于是召为兵部左侍郎　上念公旧讲臣兵贰非宜适翰林员缺内阁以公请改礼部左侍郎兼翰林学士掌院事又命公署国子监事既乃拜礼部尚书仍兼学士掌詹事府事甲辰廷试充读卷官是年秋礼部缺尚书遂命公管部事　太庙成加太子少保丁未加太子太保赐飞鱼服数奉召入西内赐直庐其它服采金币之赐不可胜纪戊申八月加少保盖是时公受　上殊眷即有爰立之命而是岁十有二月之十三日公忽遘疾以卒论者惜焉　上闻而问曰寀得何疾犹以撰文金币追赐其家公之在翰林也以经术劝读色温气和规益婉切为同列所称服为文章平正雅畅词采溢发于凡应制之作无不克称　上意识达政体居南雍尝陈六事居宗昝以地震陈八事悉见允行与人交和厚易直推贤让善人乐亲之公生成化癸卯二月距卒享年六十有六元配娄氏继吴氏俱赠夫人子男五长懋学以荫授左府都事升后府经历调詹事府主簿次懋升懋谦同寿有寿女三适太学生詹翔鷟余幼懋学卜以　年　月　日葬于邑　山之原而拜泣请墓碑忆在正德丁卯之岁予为编修公计偕来京以文宪之意来访于予公时妙龄秀发徳器粹温予固深重之其后予掌南部公任翰林居相连也出入时接轸相得甚欢逮今凡四十年同时交旧鲜有存者宜懋学之有请于予也然公历官行事之美与夫　宸眷宠锡之隆顾又不可胜书书其大节亦足以槩公平生而传信后世也巳系之铭曰 
　　繄费之先由蜀来迁于信之铅兮爰家横林世载德音发源洪深兮伦魁上公位致显庸硕大以崇兮逆藩猖狂扈跋鸱张畴扼其吭兮大义独持罔恤尔私屡蹈于危兮乃遘昌辰　皇运维新既诎而信兮经幄论思成均作师令闻以驰兮扬历两都春卿赞谟荐加三孤兮显显德门萃美弟昆莫之与伦兮　皇眷特殊期秉政枢曷不少须兮有位有年有嗣而贤世泽之延兮佳丘孔安丰碑桓桓名以不刊兮 

　　○明故正议大夫资治尹兵部左侍郎兼都察院右副都御史赠工部尚书潘公神道碑 

　　公讳旦字希周世居婺源之桃溪里称望族从父珍官少司马从兄鉴大司空从子潢大司徒暨公骈武　天朝文昌正贰冠佩相映一时仕籍鲜与伦比公赋资渊笃绩学醇贯持行饬于勤毖图事彻于机宜初举进士授户部主事以能慎著名升郎中督运真州时流贼啸聚运道多梗公悉心督理转漕无滞擢守漳郡郡故多海寇聚散出没洪洋绝屿莫可驱除然非土之豪黠阴为之主彼亦莫得肆公至廉知其状取豪黠数人寘之法寇以不来丁内艰服阕复守邵武时中官镇守及市舶横括民钱物公裁之不得逞闽俗讼好株蔓连牵至数岁或不解公痛为惩创变其俗历升浙江按察副使江西按察使浙江左布政使严绳宽布官举其方法立而惠行升都察院右副都御史抚治郧阳以平剧寇功　诏赐金币改留都理卿复改少宰召入为少司寇山西庆成府宗藩相讦久持未决公奉　命往鞠得实以闻再勘永和府事人咸称平改少司马复兼中丞往督两广军务时安南不庭诏用廷议起大司马毛公伯温率师讨之毛方在制公适道其里见公语之曰安南恃其险阻叛服不常久矣若兵兴祸结连岁月未可解资饷不继柰何公宜终丧辞诸朝可得缓师俟其闻命求贡因而抚之此万全策也语不合去至广因得安南不贡状上疏言夷狄之国本无人伦莫登庸之篡黎氏亦季牦之篡陈氏也今若缓师移檄以问其罪彼必畏惧修贡俾无失臣礼而止不问其它此帝王治夷以不治之法也疏入毛公遂劾公不任戎务　诏公回佐留都部事公曰吾谋既不用禄可苟乎遂拂衣归然安南之事后亦如公议云公家居十余年不复至城府独闻人有急周之惟恐后岁旱徒步率乡人祷雨为粥糜以哺饿者久之家日落而公陶陶然终其身不以为忧也以嘉靖己酉八月十有二日卒距生成化丙申享年七十有四讣闻　朝廷勑营葬谕祭如例特赠工部尚书加等也大父贵廉父传贤并以公贵赠都察院右副都御史母戴氏配程氏赠封皆淑人子男四长曰缙锦衣卫经历次绅次丝郡庠生次纶女三孙男一缙等将以某年月　日葬公于郡城北飞布山之麓具状来京师请予铭诸墓道考公历官所至以剪奸平慝著称至安南之征兢兢焉执止戈之义是非拙于用大其为　国家计深远矣虽以是归不再出公之心岂复有所不足哉余既为公同年友又赏同官留都不敢谓不知公者铭其可辞铭曰 
　　荥阳之潘有鸿厥绪派流新安越兹诞着中台六曹秩号穹膴叔侄弟兄翩翩其羽惟公茂朴笃敬自臧握兰画省飞隼雄邦寇攘以远险健为良两郡称理其声洋洋乃陟廉访乃登翰藩乃擢中丞建牙郧山既抚流集亦定寇奸　帝有褒言金缯焕颁长理贰铨陪都进列入佐秋卿谳议平雪闳略精裁卓其章彻晋秉钺旄往临百粤南交篡夺不贡不王　皇赫斯怒我武用张惟公建画文告是将无破我斧无缺我斨闽南郧西以武成誉岂其重膺而斯巽孺保大定功安民则裕谋既弗售投绂以归啸傲溪月咏歌林扉惠由乡洽行从世违其业不究其名不隳负郡之山飞布之麓郁郁其灵晔晔其沃公乎斯藏千秋是卜篆辞于碑过者仰瞩 

　　○明故资德大夫正治上卿太子少保兵部尚书陈公神道碑 

　　公姓陈氏讳经字伯常其先自闽徙家青州益都故今为益都人公之祖讳俊以孝弟力田隐于乡父讳庆尚义轻财号海春翁皆以公贵累赠资政大夫户部尚书公举正德庚午山东乡试甲戌登进士第观吏部政乃奏记冢宰杨公论说时政数千言杨公奖重之选补兵科给事中尝奉命查盘蓟永辽东军储先是按事者每以严法绳下人用不堪公所至综核得宜洞究奸弊而不事苛刻升右给事中　皇上登极首论新政其一为端大本以隆大化劝　上法古帝王守祖宗成宪其一请究治先朝遗奸言皆剀切时论韪之升通政司右参议历左通政册封郑藩充正使升通政司使寻转礼部左侍郎仍掌司事四方所上章奏躬自检阅不惮烦劳陛奏仪度秩秩　上每属目器之巳而升户部尚书总督仓场兼管西苑农事岁运边饷仰给太仓公殚力会计厘革宿弊公私允赖苑田产嘉谷多岐之瑞赐白金彩币会通政使缺廷议以公闲于其职复推公改礼部尚书仍掌其事未几诏改兵部尚书入柄本兵兼提督团营军务时值边警条上军国畏务七事诏皆允行时公历二品巳六载特加太子少保公感知遇殚尽智虑调度防边诸务至废寝食竟以积劳致疾家卧乃具疏力辞　上允致仕特赐给驿以去比年廷臣鲜有获此典者实异恩也公去久之　上意犹念公不置今年总督仓场员缺诏复以户部尚书起公于家命下公先期以疾卒矣嘉靖庚戌二月四日也距生成化癸卯十二月三日享年六十有八于是其子工部都水主事梦鹤请乞恤典　上诏所司谕祭营葬如例初公被微恙易箦之前日忽令家人具盥栉正衣冠北向举手加额曰吾受国厚恩平居未尝行一不义存一不仁以负朝廷呜呼可谓得正而毙者巳公性诚笃简伉立朝垂三十年门鲜干谒性嗜吟咏意不求工而泊然自适所著有待旦堂集出塞集近云楼稿东渚小稿并奏稿若干卷藏于家配苏氏有贤行累封夫人子三人长即梦鹤次梦草以荫任宗人府经历次梦璜女三俱适仕族孙男女五人梦鹤等卜以　年　月　日葬公云门山之原而诣予请文其墓碑予与公同朝久不克辞故序而铭之铭曰 
　　由闽而齐厥系绵居齐积德世有传庆锺尚书仁且贤策名科里聿腾骞琐闱献纳声隆然银台奏事近　上前雍容雅度仪罔愆春卿司徒位屡迁擢任司马握戎权云胡疾遘赐归田　帝思旧德仍惓惓天昼舟征宠命宣曷不待兮忽殒年云门有宅东海堧恩光赫奕烛幽泉铭诗纪德丰碑镌 

　　○明封资政大夫兵部尚书翁公神道碑 

　　嘉靖己酉秋八月七日封资政大夫兵部尚书梅斋翁公卒于家再越月讣至京师兵部尚书万达公嗣子也袒括为位以哭公卿大夫咸往吊予往吊则泣拜曰万达不孝縻于官守不获躬视含敛罪莫可赎惟是神道之文所以不朽我先人者惟公是祈焉予诺之盖尚书负文武才顷岁经营四方南定交趾北御强胡勋烈懋着比入柄本兵　天子倚重至形诸　宸札谓干城之托不可释公乃今遭大故以去则所以表先德以慰其孝思者予曷可以辞哉按公状讳玉字文璜梅斋号也先世莆田人有秀峯隐士雄者始徙揭阳之鮀江子孙家焉雄四传至可乡人称为义叟者公之父也自秀峯至义叟代有阴功而义叟尤嗜书好古颛颛守善然义叟鲜兄弟卒以寡助阨于雠家公生而闳朗有志问学为父辩冤诣吏十又八年巳乃家计窘甚又连值大丧不克卒业犹时时诵说经义授里中子弟初秀峯隐士之徙鮀江也曰此地滨海山揽有其胜他日必生硕人而公以巳废学弗克成祖志为憾及尚书生有奇质则抚之曰其在兹儿乎乃自诵说经义以授尚书海乡居人渔尚书幼时戏渔公见恚怒曰而不闻考亭沙中画卦事而顾以居人之业戏邪坐客有言显贵人富田宅者尚书侍侧公正色曰丈夫际世运当轰轰有所树立岂以是为哉尚书登进士第服官政公自家贻书必勉之廉慎副宪广西时左江有兵事公书以妄杀为戒故尚书征断藤辑南大未尝上首功安南之役建议抚纳卒不烦师平定乱国守其家训也尚书历官久归俸于公公为置义田供祀事恤族之孤寡贫乏者又购地建亭月旦集父老读乡约其中以化导乡人平生足迹罕至郡邑尝以尚书廵抚陕西一就养所过有致金为寿者公从容谢却不为露陕士夫闻公来幸一见既见公容止楚楚无不叹服者会尚书受　命督朔方军公乃归鮀江公初封承德再封中宪每念义叟不及命辄愀然不乐比封通议大夫兵部右侍郎又进封尚书皆得赠义叟如所封乃始大喜曰足酬吾愿也尚书既闻丧陈情乞恤典　天子从其请诏赐祭葬如例呜呼荣矣论者曰公之居乡也岁歉为有司主赈事序给惟允不足益以巳赀乡人多所全活盗刦其邻公缨冠往谕曰虐贫不仁盗愧谢解去即海寇过公里亦相戒勿犯与汉史称陈太丘事适相类若公者岂非笃行君子哉公生成化甲午九月距卒享年七十有六配许夫人有阃行早卒尚书母也继杨恭人又继黄夫人子四长尚书次万纪万程万逵女五咸适名族往年尚书葬许夫人于铁场山之阳至是奉公合焉礼也其铭曰 
　　行巳而为君子锡命而至上卿　恩封屡貤恤典具膺凡今之氓胡不作善于公是征述行有文观者其兴乎 

　　○赠通议大夫南京兵部右侍郎顾翁神道碑 

　　南京刑部尚书顾公应祥往年以都宪廵抚云南闻母夫人之丧不候代奔归坐论罢职久之　朝廷召起再抚云南进南京兵部右侍郎召为刑部尚书复改南部以前三品秩满追赠祖及父皆为南京兵部右侍郎于是例得树碑墓道公乃自述状告于嵩曰不肖跧伏山林一十五载荣进巳绝望矣其获有今兹者　明天子起废之恩也先君之遗也墓石之文敢以请嵩与公同年进士谊不可辞谨按翁讳■〈日上永下〉字永晖世家苏郡长洲随伯父仕湖州娶于乌程杨氏遂居乌程再徙长兴性恬澹不嗜利颜所居之斋曰恬静以见志精岐黄之业志在济人不责其报生子而才雅有植槐之志乃躬自训迪不遣就传尚书领乡荐翁挈之北上尤督课其业戒勿接人事尚书举进士　孝庙上宾奉命采史事于南畿翁与俱南暇则令习律例及为饶郡推官翁复至任恒以平恕哀矜为训然密处廨舍三载即僚寀无知者尚书被征以年未三十授锦衣卫经历翁乃得封如其官既历升山东按察使翁又以例晋服色与子同然翁素性冲约廉介取予毫发不苟室庐田产如布衣时无增益者一监司行部至里人有以事干者怀金为寿翁竟拒之曰吾训子以廉乃自黩乎尚书雅重精练固廊庙器而所以淬砺成就之者由于翁也及自滇南罢归翁安之曰蒙谴以亲可无歉巳尚书侍色养十余年翁寿跻耋耋步履食饮强徤如少壮家庭之间盖欣欣然乐也嘉靖己亥四月　日以疾卒享年九十有一高祖寿一祖伯通皆隐弗仕考讳升赠如翁官娶杨氏初封安人后赠淑人生子四长应祯次即尚书次应时县学生汰应元国子生以　年　月　日葬于　山之原铭曰 
　　惠施不言寓迹在医训子而学身自为师子出与出子隐与隐弗以利迁安于义命惟是善积于庆有余硕大其门爰及尚书如堂斯构如菑斯获寿越九龄福履康乐湛恩鸿庞厥在身后既晦用章时乃天道树之隧首昭德有文顾渚之阳令懿永闻 

　　○明大中大夫光禄寺卿致仕西愚陈公神道碑 

　　陈氏世家余姚以宦业称公讳焕字子文居邻学宫曰吾西家之愚夫也因自号西愚曾祖孟雍赠吏部文选郎中祖雷封彰德府同知父廷敬蓟州判官公为湖广参政时以　太庙恩得赠祖及父如其官祖母孙氏母于氏皆赠淑人公初以礼经魁浙士既举进士授工部都水主事董漕艘于淮丁内艰服阕补营缮未几疏改南京由南京刑部主事员外郎历礼部主客仪制郎中升广西右参议云南提学副使湖广右参政江西按察使布政使入为光禄寺卿致仕公天性醇厚居官以仁恕为心至义所不可不为苟同当在淮时　武宗南幸巨阉悍将从所过大索赂莫敢违者公曰祸福命也何以赂为弗赂亦不及于祸在广右分守柳州猺獞出没为患参将沈希仪领兵界上欲诛之公谓之曰猺不可尽虽兵之不能止其患不如谕之义以恩信抚之遂与希仪入其境召诸酋长更为约不犯则赏之诸酋长大悦听令拥舆送出境竟不犯柳州滇南士习异中土公之教切切惟安贫惟执义以廉节为先率之自躬士由是知方焉岁己亥　今上驾幸承天所过有司或坐供张不具得谴湖广抚臣以奉迎事檄公公条其巨细罔不饬备复奉檄督修　显陵公殚力程工务极壮固称　上意而诸监视及承事者因缘干没皆不得肆告成　诏进一阶有金币之赐一日渡汉江大风雨舟几覆众拥公泣公乃命舟人拯溺者活数十人竟以无虞任江西独四年安和宽简官民便之吉水豪某者依山阻水恃力与有司抗乃建至庭下察之懵人也贷其死笞之卒改行为良民所行每若是光禄典内府诸羞饍中贵率溢额以需公披籍应之中贵颇不便因构语中伤之公于是浩然有归志会岁考察诸大臣例得自陈公称老乞归甚恳　上乃可其奏公归则开圃于旧第之西南垒山凿池莳花木构亭其中中有八景皆以愚名自为文记之岁时约里中故旧宾客燕饮相娱乐饮辄至醉醉更称曰余醉愚醉也然则公诚自托于愚者耶其为士者曰西愚公岂真愚耶嘉靖庚戌十二月三日卒享年七十有三配胡氏封淑人子五人长陛早世次墀次升皆举进士墀延平知府升翰林编修次觐国子生次塈女一人适建宁知府王正思孙男四人铢鋋鉁镳曾孙男三人清濂泽公之所履两逢　大狩一治　显陵他人或惴惴虑不免而公皆因之以有誉名柳夷之画宣恩以树威汉江之危急人而忘巳吉豪之狱捐文以得情盖仁厚成性而智足以行之闳材远识固去伦类什伯至其胤嗣昌繁科第踵接则所以章及人之报纾用世之猷者有在矣公葬有日升乃驰书京师以少宗伯孙君状请余述文树之墓道予素辱公知爱升又为诸生肄业馆下谊弗可以辞铭曰 
　　稽山盘延东海废涘介为姚江英贤嶷嶷有伟陈公锺其粹美如玉之温若丝而理着声省署分秩藩宣惠流菁峒信解戈鋋乃登学宪振铎南滇教隆风节士化陶埏荆为潜邸　园陵之邑　车驾赫临百需孔亟公处裕如悉办以集孝典隆成　帝恩骈及江右之攻号称优优郡邑承训兵民仰流入长光禄不副其猷浩然止足得告而休惟公所秉明达敦良在繁益鬯任重弥光宦辙所至惠爱洋洋蛮貊可行颠沛不忘公之施用不朽者存公之福泽裕其后昆绳绳绅舄郁郁兰荪述此铭诗刻在墓门 

　　钤山堂集卷第三十八 【 终】 

　　●钤山堂集卷第三十九 

　　墓志铭（七首） 

　　◆墓志铭（七首） 

　　明故衍圣孔公墓志铭 
　　明故安平侯方公墓志铭 
　　明故资政大夫礼部尚书兼翰林院学士赠太子太保谥文恪温公墓志铭 
　　明故光禄大夫柱国太子太保刑部尚书张公墓志铭 
　　明故资政大夫刑部尚书赠太子少保谥襄简高公墓志铭 
　　明故通议大夫兵部左侍郎赠都察院右都御史潘公墓志铭 
　　明故通议大夫都察院右副都御史吴公墓志铭 

　　○明故衍圣孔公墓志铭 

　　先圣孔子修明帝王之道以诏后世繇汉以来世主既崇祀之又爵其裔孙一人使主祀事曰褒成奉圣文宣代殊其称至宋始封衍圣公然犹兼领他职或止署为郎其秩视上公品高位重专宅阙里以恭奉庙祀惟我朝之制为然其所以崇宠之者视前代为至弘治末衍圣公弘绪以疾告于是成庵公以世嫡承袭其爵公讳闻韶字知德宣圣第六十二代孙也年弱冠召至阙下美风仪　孝宗皇帝面赐玉带麒麟服人咸荣之时少傅西涯李公名重海内登公于门归以其子一时倾动朝着有氷玉之称焉正德改元视学召公为分奠官命坐彝伦堂听讲赐茶仍赐宴礼部赐衣带宝镪丁卯入贺赐御制回文诗庚午复入贺属疾命医胗视颁赐上尊珍馔夫人以归宁卒于京邸诏遣官谕祭驿归其丧赙给甚厚　皇上两视学皆驿召公观礼而常赐外加赐金织麒麟绯服一袭及冠带各一以示优异公每值　万寿圣节则奉表入贺比岁患疾艰于拜起然尤力勉以来甲辰复来　上温旨慰之免其朝贺踰年疾甚卒于家丙午二月十一日也讣闻诏赐祭葬如例公生成化壬寅八月十八日享年六十有五元配李即西涯公之女继配卫宣城伯璋之女封皆夫人男子二人长曰贞干今袭封衍圣公次曰贞宁女一人许聘尚书李公廷相子孝元孙男一孙女二公性质敦重不苟言咲识达世故施于有政厥绩为多孔氏祭田蠲租尼山洙泗二书院各设学录一员典教事邹县故有子思子祠特授公弟闻礼为五经博士使主祀事皆从公之请也阙里故有志残缺公尝请于西涯公辑之以成巨典刘贼之变疏请城阙里而迁曲阜县创义仓以岁给三氏子孙之贫者其所建立章章如是事继母袁夫人及生母江以孝称居丧一凖礼制而友爱其五弟尤至弟皆先卒抚其孤如子敬礼士大夫来谒阙里者皆款接尽欢焉将以明年　月　日葬孔林家茔之次贞干等以状来属铭铭曰 
　　维孔有家寔肇洙泗圣有遗泽施于世世崇德象贤缨组攸嗣爵之上公始我　明制洵美成公宗圣主祀温温其恭淑慎尔止岁朝京师罔有愆礼享有牲醪居有赐第都人来观宣圣之裔曷不复来溘云其逝　皇有异恩轸恤弥至焯德赞休刻铭以志 

　　○明故安平侯方公墓志铭 

　　嘉靖丙午二月四日安平侯方公以疾卒讣闻　上为悼惜遣中官及祠部郎中一员莅其丧命工部营葬事赐谕祭凡十有八坛既又赐谥荣靖盖公在朝廷为椒房之亲恩礼优重宜也公讳锐字廷器世为应天江宁人祖讳皋占籍锦衣卫因家京师考讳永妣陈氏公体貌丰厚为人敦重质实其始浮湛里中有相者言当大贵公曰吾得为太平闲民足矣　皇帝嗣位九年诏礼部遴选宫嫔于是今　皇后以公长女入选初册立为德嫔公以恩授锦衣卫镇抚寻升正千户　后既正位中宫公升都指挥使扈从车驾南狩道拜后军都督府左都督既封安平伯复进封安平侯实食禄一千七百三十石追赠曾祖祖考皆如其爵妣皆夫人公起徒步至通侯宠异冠一时在恒情鲜不汰侈踰溢公独持以谦撝居常自韬戢　上尝赐之第公取足居息不欲大为营造服用自常赐外未尝过求非分由是廷中推贤元配夫人孙氏先卒继夫人侯氏嗣子一人曰承裕今甫七岁女适张弘缙冠带总旗次邵澜锦衣千户皆孙出又次尚幼许聘靖远伯子王学礼侧室王出公生于成化丁未十一月十五日得年六十卜以是年三月二十七日甲申葬公于朝阳关之车营而葬有铭以请于予维方之先世有隐德其所由来者远乃发祥委祉笃生　圣喆以母天下公贵处戚畹而能执礼守分不襮不矜尤士大夫之所难法应铭铭曰 
　　于惟化基厥由后德内教肃成用仪四国涂山启祚夏业以昌太姒初生在洽之阳倬彼安平籍世余庆毓德轩龙坤仪启正彻侯赐爵五等之崇赐之土田车服是庸公则祗祗似不能言履宠以约处盛弥谦胡不大耋奄忽云逝　后闻震恫屡使来视　皇有诏命恩恤备至仪曹司空襄其后事嗟哉荣靖茀禄考终刻文兹石令问无穷 

　　○明故资政大夫礼部尚书兼翰林院学士赠太子太保谥文恪温公墓志铭 

　　嘉靖癸卯七月二十五日礼部尚书兼翰林院学士温公卒于蜀之里第讣闻　上命有司给祭葬如例赠太子太保赐谥文恪温公讳仁和民怀字也高祖子成仕为蜀遂宁知州因家成都华阳曾祖讳良蜀府奉祠副祖讳彦中蜀府良医有四子长曰琮官至布政使季曰玺河南参议而公参议之子也举进士改翰林庶吉士授编修以忤逆瑾意出补户部主事瑾败复为编修进侍读充经筵讲官丁继母张夫人忧服除进春坊左谕德兼侍读　上选用公等六人日侍讲幄赐金绮束带升侍读学士修　武宗实录充副总裁擢吏部右侍郎兼学士仍侍日讲修　献皇帝实录复充副总裁公念参议公年高奏乞貤封以巳之官从之未考满得封典盖异数也　上将大用公有尼之者乃以专管诰勑入东阁而公乞归飬甚力命驰驿以还加赐白金文绮公彩侍逾二年封侍郎公卒朝廷赐祭葬服满后数年始就征如前官命史馆经理御文又命摄吏部事拜工部尚书仍兼学士改礼部尚书掌詹事府事加太子少保　车驾南廵奉勑留守京师　驾还　皇太子遣公奉迎于涿州　上赐白金彩币劳焉巳而特命公充监礼使扈视　章圣皇太后梓宫南祔　显陵勤勚备至事毕赉锡有加当是时　上眷注甚隆而公以病疏再上乞归甚恳　上恻然许之赐宝镪给驿以行命有司俟病痊奏用恩礼甚厚近年所未有也公举止端重有大臣体沉深善谋数抗论国事大同之卒拥兵阻城公谓当以慰问代藩遣官因视卒罪状可抚则抚之便又宁夏抚臣以庆王不轨事闻请徙之高墙因兴兵案诛从反者而公言事未彰白未可即禁锢请勑戒谕王不悛而后治之以月朝廷议亲之仁既而遣官簿问王果得赦而夏人免于兵家图像以祀曰活夏城者温公也公博学强记为文辞号称尔雅尝同考会试者再主考应天顺天乡试各一辛丑主考会试其所拔录多名士两充廷试读卷官公所历任侍从清选官至六卿然弗及大究厥施论者惜焉生成化乙未十二月十有八日享年六十有九元配何氏继丘氏赠封皆夫人子三人颜颐俱举于乡颖荫补国学生女七壻王麒彭鹤年徐昱张守身何察其二在室孙男一孙女三公卒时颜试礼部闻讣哀泣以铭请于予予昔入院踵公后今四十年来同游之彦飙逝云散不可复得矣予也薄陋何能为役哉而谊弗可辞为之铭曰 
　　倬彼岷峨雄蜀方炳灵萃秀发厥祥名材异产讵可当挺生哲人国之望为梁为桂为珪璋茂龄载笔白玉堂手制云锦分天章日侍帷幄陈尧汤三纂帝纪金匮藏吁俊多收麟与凰更摅远畧弭凶疆铨曹司空荐历扬秩宗三礼升文昌翩然谢病归故乡文星夜陨天西央厥施未竟众悼伤恤恩谥典辉彝章吁嗟百世有耿光勒铭玄室昭弗亡 

　　○明故光禄大夫柱国太子太保刑部尚书张公墓志铭 

　　公讳子麟字符瑞其先代州人永乐中以闾右徙实真定遂占籍藁城曾祖玘祖得才父钦皆隐弗仕以公贵赠封皆光禄大夫柱国太子太保刑部尚书母刘氏生公颖敏异常年十九举于乡登成化甲辰进士授南京大理评事升寺副寺正凡居理寺十年擢守汝宁历山西参政河南布政使都察院右副都御史廵抚湖广入为刑部侍郎晋尚书加太子太保公历事　四圣更践中外四十余年其在理寺刚直精慎刑谳驳正无所依避以平允称汝宁之政讼平赋均膏濡弘洽报政则拜　孝皇燕服之赐解任则遗汝民铭颂之思时以为天下循良之首山右泽潞等郡岁饥公志切焚溺济以便宜亟于倾廪缓于稽劵所活民以数万计厥后抚荆南值凶岁复以行诸山右之法赈之所活民又四十余万急边圉谨储备戒戎律饬官常抚居剿叛举良剌顽罔不秩然各究其实为方伯河南镇守巨珰恣横不法公独执其党属罪之而地方以宁及为刑部屡更诸大狱若逆藩金?审濠及逆瑾宁彬辈相继不轨公优然决断悉抵于法论者谓非守有定植才无郄流不能及也今上即位特加眷遇屡荷白金彩币宝钞羊酒玉带蟒服之赐至于赐给人口及归省给钞为路费咸为殊典公贵时二亲在堂生膺一品之封朝廷命有司具牲米存问恩荣特异公以亲老乞休皆温旨勉留最后得请归养天语谆切促其复来而公浩然雅志优游林下者二十余年享年八十又八以终讣闻赐谕祭者九遣官营葬可谓福履备玉也巳公生天顺八年八月三日卒嘉靖二十五年六月五日元配谷氏封一品夫人子男二长九鼎以荫授前府都事次九容早卒女三长早卒次适某某孙男二将以某年月日葬公于邑西先茔之次九鼎来请铭为之铭曰 
　　法以威克当仁则废泽以爱周于义则踬有伟张公柔惠且毅明执邦刑窾穴?却无滞亦有惠绥涣其下济显秩穹阶繇所自致　皇眷优隆锡宠蕃异才孰?之受大之器福孰绥之展也纯备刻石幽堂告于无既 

　　○明故资政大夫刑部尚书赠太子少保谥襄简高公墓志铭 

　　公自刑部致政归优游林下者十有八载嘉靖丙午三月二十二日卒距其生天顺辛巳正月四日寿八十有六其子知府廷绅卜某年月日葬于祖垄盘谷之左以予素知于公乃来属铭公姓高氏讳友玑字肃政温州乐清人也出宋太尉琼之后南渡时高氏以宣仁戚里曰世则屠官至节度使节度之孙曰新七者爱乐清盘谷之胜家焉子孙蕃衍人姓其地曰高岙入　国朝讳宫者为华亭令宫生谱谱生沔娶于陈生公生有至性母病朝夕汤药衣不解带以孝闻既举进士例得归省及奉铨檄赴选途感异梦觉而惊遂复归而母疢危克送终尽礼人以为孝感服除授南京刑部主事历员外郎郎中治狱详明诸司章奏悉资详定擢守九江治迹为十三郡最三载升广西参政管田州府事田故夷方险也土官岑猛者坐与族类构争削秩诏以汉官抚之前官惧而逸广西抚按疏上谓非得优干局识达权变之人不可适公考绩至京遂有是命众谓夷性叵测为公危之公曰臣子委身之日也单车入田境宣朝廷德威示以顺逆利害始猛见公犹拥兵入卫久之乃遂款劾束身听命公立学训士置堡五联其众归被虏男女以数百计田人帖服竟不烦兵而寇寝车平活千万人之命事闻朝廷宥猛且复其官因徙公内地顾忤权幸意仍以知府调卫辉居卫踰年升江西左参政转山西按察使陕西右布政使擢右副都御史廵抚大同公洞达政体剸裁如流所至赫赫有声然数裁抑贵幸以事降二级致仕既复起为兵备郴桂副使外艰未赴又用荐起为山东参政转福建布政　召为光禄寺卿升南京刑部右侍郎转右都御史总督漕运江淮故塩徒出没为患公请兵讨诛渠恶若干人而招徕其众革驿传费宿弊一清事具江淮保障录中在漕三年进南京工部尚书改南京刑部巳而召入北曹居三月余谢归公平居色温礼恭至临事则嶷嶷操执不渝虽屡蹶而兴无所依违媕婀故资久而后大用既用而不获久学士大夫想闻其名累形荐牍有冥鸿千仞之思焉祖及父以公贵皆赠资政大夫南京工部尚书妣皆赠夫人公既致仕以俸入构祠祀二尚书又剏书院买胆田教高氏子姓及四方来学者朔望谒祠退考业讲学所居仅敝庐布衣疏食终其身盖孝恭诚朴出于天性然也配黄氏累赠夫人先卒子男四长廷绅举乡荐历官澄江知府廷实当涂县主簿廷举德府良医廷愉养利州知州女二适义官方丕国子生李如山孙男十六人曾孙男十三人于是廷绅以公讣闻诏赐祭葬赠太子少保谥襄简铭曰 
　　高起太尉为宋宗臣硕大以蕃德懋宣仁节使南迈开家海滨浚哲发祥笃生伟人秉心渊塞植节嶙峋巨才洪度展也经纶单车入田蛮獠率宾保障江淮历试益振八座累迁一德贞纯归老眉寿儗古大椿传野骑箕鲁邦泣麟公神归天形返兹窀盘谷迤逦沧海奫沦峩峩高坟松桂聿新纪德弗谖斵此坚珉 

　　○明故通议大夫兵部左侍郎赠都察院右都御史潘公墓志铭 

　　嘉靖丁酉朝廷以安南国久绝朝贡议发兵往问其罪是时吉囊方窥代郡烽堠屡警兵部侍郎潘公上言今天下之患北圉为急南夷越在万里自相篡夺以为故常遣使谕德意不服然后用兵未晚也今舍门庭之寇罢民而事远畧力分寇玩非计之得也奏闻　上谓安南不庭义当征讨而公职佐本兵不宜沮挠以惑人心诏夺官归其后以兵书毛公伯温视师南中宣布德意而安南寻以纳款一如公言公罢逾月言官交章乞还公久之得致仕抚按荐章亦累十数上吏部列名起公俱未报而公卧家踰十年竟以不禄讣闻　上乃诏有司给之祭葬仍赠右都御史公之为忠　皇上固知之矣公讳珍字玉卿姓潘氏世居婺源县桃溪里公尝建祠祀其先祖予为记其始迁仕系祥在记中祖讳思文考讳坦俱赠兵部侍郎妣俱赠淑人公登弘治壬戌进士知诸暨县诸暨号难治公治有状民父母戴之既去为立祠树碑纪其绩升大理评事历山东按察佥事刘贼之攻山东也蓐食秣马犯于阙里公憯然曰以先师之宫而吾有司无救于盗贼之患乎乃奏徙曲阜县并阙里城之升本司副使兵备辽东丁外艰改福建寻升山东按察使咸着茂等之绩而历山东最久东人至今思之不忘升湖广布政使时方营　显陵供费巨万皆取给湖藩公议节缩糜滥并请九江浒墅二关钞银佐之无加楚赋诏从其议湖民若输宗室禄米当岁会则近省郡县民缘吏为奸乃坐其输于远郡远郡民苦之禄不时给上下俱困公为均其道里嬴缩之着诸令甲自是公私皆称便升副都御史廵抚辽东辽故有边墉袤数百里久圮不治虏得窥伺为患前廵抚治之功久不就公议请日役卒凡若干万人分六营防守亲督廵其间五旬而讫工诏劳公金币内艰去位起南京副都御史提督操江寻升南京兵部右侍郎改兵部天下方以大用属公未几而安南议兴遂以去位焉公恂恂乐易而中实狷介遇事毅然为之不为威惕利回所著有愚衷录省愆录两峰存稿年纪诸书凡若干卷藏于家皆本诸事情非空文无实者也公生成化丁酉五月二十六日卒嘉靖戊申七月五日享年七十有二配张氏累封淑人先公三岁卒子男二长鏊贡士次銮荫补国子生女一适戴绯孙男一荥孙女二鏊等以某年月日葬公于邑乌塘之原乃奉给事中游君震得状走京师诣于乞铭泣曰先人有遗命敢以为请公昔为兵侍南都予寔为南吏书而公族子旦为吏侍日往来论议相好知公为深顷尝请乞用公不获如愿而今不可作矣尚得列其行事于石俾有闻于后世亦庶以慰公之灵铭曰 
　　孰为仁里考亭桑梓有郁山川英贤聿起孰为德门逢辰叩阍上书不用蹇蹇者存贤泽弥隆祀享百世启其闻孙爰跻膴仕侃侃荩臣奋批逆鳞师征勿亟交夷来宾位诎道伸身退言用荐书日腾士望攸重天不愸遗而遽夺之命也谓何弗究厥施堂封在斯吊者来会　帝有恤恩公其永慰 

　　○明故通议大夫都察院右副都御史吴公墓志铭 

　　吴公讳瀚字受夫河南洛阳人也其先吴人国初曰阿演翁者以从戎隶河南卫遂家于洛焉曾祖讳成祖讳兴父讳全俱以行谊闻于乡母李氏于成化丙午六月廿八日生公后以公贵父祖俱赠中大夫陕西行太仆寺卿母祖母俱赠淑人公少敏慧日诵数千余言博览群籍发为文辞迥出流辈与弟瀛同举乡荐又同第进士公初授南京山西道监察御史性素介直自负慨然有埋轮之志会中官廖鹏播虐河陕事发逮诏狱群党犹曲护之冀得末减乃抗疏列鹏罪状竟寘重典时论快之升江西按察佥事公所莅湖西讼诉繁委乃省文例详听断发奸擿伏人称神明尝平反疑狱其人感泣绘公像祠之升湖广布政参议守辰沅诸郡岁旱率吏民徒步雩祷雨随至沾足郡人謌颂其事时流殍载路请于抚台发廪赈贷议欲行勘公曰勘则迟久亡者过半矣竟发之抚台益重公疏荐其贤升陕西副使整饬延安兵备有妖贼联党为幻出没无常悉计擒之升陕西行太仆寺卿复升山西按察使公法比精练为众推服凡大狱讯决罔留囹无淹禁升右布政使转左使是岁虏酋拥众寇太原城素无备公乃担众分部固守而躬督粮出犒师巳而援兵四集士获宿饱众赖以安又议筑外城以固保障晋人至今德之升应天府尹寻升右副都御史奉勑廵抚畿甸兼督三关值边疆多垒遣戌靡常乃广积贮修械器简士马严校阅匝月而战守之具各备又以马水口李家岭为宣大要冲乃铲壁筑垣增屯置戍备戒孔严后虏果至浮图峪不得入议者以二堡经畧为有功焉无何以事忤时议诏回籍听用于是公乃还洛屏迹山墅人罕见其面抚按荐公经济可以匡时清忠可以励俗宜亟起用以慰人望而公竟以疾不起矣嘉靖庚戌八月八日其卒之日也享年六十有五公简重沉密遇事能断虽紏棼盘错从容暇裕不动声色以吏能称于时性乐易不自岸异人尤乐从之事亲孝处诸弟友爱弟洢瀛早世育其遗孤躬为嫁娶与季弟不异爨俸羡悉付之不问出入虽通显澹素如布衣时喜声律晚益工集古句千余首汇帙藏于家配王氏累封淑人生子二长三乐领者解第进士改翰林庶吉士历官驾部郎中次三聘举人孙男三长本善次本德次某孙女五人三乐既闻讣将归匍匐请予志诸墓中之石盖昔在中秘尝考其业于谊不得辞又其姻今大司马凤泉王公所述状事核实可征故序次其事而系之以铭亦以慰其子之情也公葬以卒之明年　月　日墓在某乡某山之原铭曰 
　　吴氏居落寔肇其祀再世弗显自公始仕以学植身施于吏治更历诸藩盘错屡试惟其休声所至有称孰谓不显位陟台丞厥用未竟后乃聿兴庆流奕奕有永其承 

　　钤山堂集卷第三十九 【 终】 

　　●钤山堂集卷第四十 

　　墓志铭（九首） 

　　◆墓志铭（九首） 

　　封中宪大夫都察院右佥都御史杨翁墓志铭 
　　明故封翰林院编修文林郎李君墓志铭 
　　明故封翰林院检讨征仕郎前县令裴君墓志铭 
　　封承德郎户部主事古庄张翁墓志铭 
　　赠鸿胪寺署丞黎天监墓志铭 
　　亡女袁室赠安人墓志铭 
</div>
    <div class="pagination">
<a href="钤山堂集_page60.html">上一页</a><span>...</span><a href="钤山堂集_page56.html">56</a><a href="钤山堂集_page57.html">57</a><a href="钤山堂集_page58.html">58</a><a href="钤山堂集_page59.html">59</a><a href="钤山堂集_page60.html">60</a><span class="current-page">61</span><a href="钤山堂集_page62.html">62</a><a href="钤山堂集_page63.html">63</a><a href="钤山堂集_page64.html">64</a><a href="钤山堂集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
