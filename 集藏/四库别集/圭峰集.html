<!DOCTYPE html>
<html>
 <head>
  <meta charset="utf-8"/>
  <title>
   圭峰集 - 第 1 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   圭峰集 - 第 1 页/共 17 页
  </h1>
  <div class="content">
   钦定四库全书　　　　　集部六
　　圭峯集　　　　　　　　别集类五【明】
　　提要
　　【臣】等谨案圭峯集三十巻明罗玘撰玘字景鸣江西南城人成化丁未进士官至南京吏部右侍郎赠礼部尚书諡文肃事迹具明史本传玘以气节重一时其乞定宗社大计二疏及土李东阳书皆言人之所难言其文规橅韩愈戛戛独造多掩抑其意迂折其词使人思之于言外陈洪谟称其为文必呕心积虑至扄户牖或踞木石隠度逾旬日或嵗时神生境具而后命笔虽数易稿不惮葢与宋陈师道之吟诗不甚相逺其幽渺奥折也固宜而磊落嵚﨑有意作态不能如韩文之浑噩亦縁于是殆性躭孤僻有所偏诣欤然在明人之中亦可谓为其难者矣明制以翰林教习宦官谓之内馆据玘所作白江墓碑葢尝充是任者故集中诸文为宦官作者颇多虽玘之风槩可以共谅于后世然其为微瑕不止陶集之闲情顾一一録之是所不可解也周亮工书影称玘集一刻于旴再刻于南国子监又有武进孙氏本今皆未见据此本所叙则初刻于常州再刻于荆州板皆佚嘉靖五年陈洪谟得荆州本六巻又得续集二巻奏议一巻彚而重刋后其乡人黄端伯又于玘曾孙寛处求得逸稿合原集编为三十巻是其集辗转增加已非其旧兹数篇者毋乃端伯所增入欤此本为康熙庚午玘八世从孙美才所刋编次颇无体例如文以夀文为冠而以奏议列襍着后诗亦以夀诗为冠而名之曰古乐府又以词置赋之后诗之前皆为颠舛云乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　圭峯集巻一
　　明　罗玘　撰
　　序
　　太子太保兵部尚书马公荣寿诗序
　　初钧之东南隅望气者以为有异气焉钧今太子太保兵部尚书马公之乡也公以宣德丙午生生而有异质识者遂以其兆归公公之为童也日卧凡儿百十于地下识者又无不曰是异人也相与保抱之属望之后二十有一年公果起贤科登进士入台为御史遂为按察使为大理卿为副都御史进都御史为兵部侍郎进兵部侍郎加太子少保十有五转而至今太子太保歴事睿景纯三皇帝凡四朝而至于今皇帝始大用为元老所至秦晋闽楚淮辽踪迹徧天下而握兵居中也为多上之赐金赐币赐楮币赐少牢赐宫锦者前后无算而蟒服之赐殊赐也所事所与事事与人所事者日之所接沤汩尘坌乎前亦莫可记忆而凡四海九州蛮荒絶域之人人莫不慕慕莫不恨其未见公也盖公在仕凡四十有七年其遭遇如此亦荣矣孰不荣公年亦七十有二矣而形神日益彊亦寿矣亦孰不寿公以为是不可望而及曰公异人也然不知世固有窃位而荣全躯而寿者矣是何足以异公哉不观河之源于火敦乎绕昆仑万余里合百川而出之其破山穴谷万雷入地之势甚可畏也何物巨防而能保其终无穿齧激射之患哉及其遇砥柱也则泊然安淰然沉酾而下焉常流等耳非河之至此而顿能杀其势也以砥柱障之也而天之将昌人国也亦必有黄髪之老殿乎其间巻娄暖姝而实龈腭锋芒觚棱廉隅坦坦夷夷施施干干而卒然临之屹乎高不可逾可以销患于未萌而用戒不虞其亦砥柱者乎若公是也谓公曰异人也其不在兹乎是公所以为邦家之荣国脉之寿而谓为公一身一家一乡之异者其然耶其不然耶凡公之属吏熏公之久者类能言之而又歌之遂以为公寿而欲永永其传于千万祀使南城罗玘序之
　　寿弋母太孺人八十诗序
　　弋母高太孺人八十诗治十年十月五日癸酉成明日甲戌聨为大巻又明日乙亥寿期也用乐导入弋氏寿于母所及门其有豸衣山立并扉乌革而拱迎辔而肃入者必尚洁也于母为季子于予为丁未同年于朝署之列为监察御史其未召入也令束鹿有声畿辅间为循吏而其未为束鹿时使东方为名进士在太学为魁然名人是则吾今日之趋寿者无不知曰是母也教使为之是教吾友也吾是以有今兹之诗而以为寿或曰尚洁于母为末娠季生也则尚洁代人也代为晋鄙晋人言焉然吾观天下之季生者无不么麽尾累缀而眇凉其肌肤委和之既薄而鷇翼之力又衰也尚洁兹其么麽耶顾甚硕其尾而累缀耶顾甚壮然则非其季生也耶其系诸母也不独其教然也故夫赤也束带可使摈于賔客防也不扬几见失于聘賔晏子寝而楚侮潞公壮而敌惊九尺十尺之躯古无重于国乎而亦非人力之所能为也母典焉是母也宜有今太孺人之封而天之厚之常在有功于国者又宜有今兹之寿虽然吾不谓之寿也名寿为上身寿次之崔山南高祖王母年高无齿饮乳而康宁是之谓身寿陈文惠公之母教子之严至于捽之碎鱼而不顾人曰严母也到于今诵之欧阳文忠公之母鞠公以四歳之童而至于为世宗师人曰慈母也到于今诵之是之谓名寿今母有欧之慈而又兼陈之严其名寿固有在矣崔之身寿足论乎诗凡八十篇意错出而未会于一必有序也予拈而为之
　　防寿图诗序
　　防寿图方广盈丈余下系以诗中坐服熊罴者一人配坐者一人妪也服如之左侍者一人服亦如之右侍者一人豸服也被褓而嬉者一人予不知其何也就视之坐服熊罴者其颠皤然而容渥然于锦衣致仕潘侯惟肖予于是益意求之侯之孟子千戸杰其左侍而亦服熊罴者欤仲子监察御史楷也其豸服者欤千戸之子炳炳之子婴儿也于侯为曾孙其被褓而嬉者欤前此十年予忆饮于其庭寿所谓六十矣今其尊匜罍簋具在佐食者若酌而献侍者若防而趋岂七十其遭也而又将饮如前欤而见是图于予者又炳之妇翁张君也予以是语张君张君曰然予益愕而重有感焉侯在天顺间侦事最号知名于时新取太阿之柄于人手而持之其再砺之锋电防而日光于侦事者乎寄焉吾意朝椹人胷夕碎人首蹴躅髅于地粪丸耳其在于今天定而还之侯也而天何贳侯如是哉或者天其亦悖乎于乎此张汤之所以宜有后而世儒昧焉仰疑于天至今譊譊也夫天固欲豪猾者如虎狼虺蜴之毒其类乎刑之所设正所以禁之也而汤之所诋诋此辈耳则汤实与天者游而天之福汤非私汤也昔于汤也不私而顾今私于侯哉由是观之天顾世儒姑息茍且之见足以尽之哉侯之荣名于汤逺甚殆食报而未究者而吾与千戸御史游阴阅其四世人可侯可将可相即婴儿亦英物也而亦骎骎何难张氏乎况张氏徒一安世而不能回迁固之笔吾哀之使潘氏世世有如安世者持盈引长之则史氏者固宜以世家待之何至如迁固以如是传汤哉而世儒因习譊譊者亦可以顿息矣是则予所望也然固因张氏之盛而推本汤母之贤得思齐诗之意而兹侯之成立金宜人亦有助焉图之配坐者是已他日传播之盛亦将推而及之乎固吾作史者之家法也敢豫以告图与诗称寿事诚末事
　　东坪呉氏族谱序
　　民之初生固若瓜瓞然尝观圃人之艺瓜也岁畜其种常百倍焉时至而种之勃然而生也秕者固半矣生而砾之阂者茎固翘蚁而穴者苞固萎又半焉繁则从之析之疏则从之足之此圃人之所敢知也若其叶之沃然脂蔓之虬然蟠惧其脆而飘风折焉此圃人无如之何也故曰百苗之春不如一实之秋也日至之时瓞于咫尺瓞于寻常之间不能瓞与瓞而黄落者葢无算矣其固有稿其瓤以嗣岁者矣天地一大畦也造物者圃人也人则也人之有族犹之有本也天下之族亦多矣其有盛有衰有嗣有絶也犹其生之秕者半飘风之害也一族之有盛有衰有嗣有絶也犹其一本之或瓞或否或斗石之似之不一也至于造物亦有时而病犹圃人能于始而不能于终也然吾尝见割之本者矣明日圃人抱腐而弃于道而人之于族路人也且不知其出也犹割也而未见造物者之弃腐人何哉南城东坪呉氏徙自西蜀阆州所谓一府君讳宣者其始祖也今居东坪仕版之属铨曹产籍之系民部皆不在其县人下其先伸伦伯仲又族之白睂者也患其谱之无修币聘朱晦翁先生图而新之予因往嘉津谒族适东坪呉氏子宪纲乃吾族叔祖仟长逸清之孙壻也谈饮间备述社仓书楼先贤遗迹因出其谱牒而求序于予予方慨世之割其族者犹之割其本也伸伦非独不割也且将培之凡培必盛族偶同也请试培焉以观其何如
　　送熊君考绩还光化序
　　汉既过均至光化北岸始得平地陆出襄邓皆康庄逵衢挽牵车牛以临中原然其南岸尚皆山也次水之山且硱碖礧砢错以壤地为谷城为竹溪为房县更入数驿则环连缕结巃嵸崒嵂阴森蔽翳莫可名纪西极利阆南接防巫东尽荆江天下之大薮也故中原阻饥民相望是流入采拾草木实以茍须臾往往其常也然而至是乳下汉水茫洋未易以乱必息肩焉夫以蚩蚩之氓什伍相聚椎埋剽敓不谋而起而况朝人而莫鬼者稯稯而处濈濈而诪其真甘僵焉莩于路而为鬼乎于乎吾固为天下先事而忧光化也闻往时其为县者或一岁而罢或二三岁而罢皆民讦而谴黜之耳虽然吏墨而沓罢之宜也而忧天下者独不可豫重其人乎万一仓卒之际而且罢吏为乎吾不谓其计为得也吾尝过襄邓境上得光化于马首指顾中而益忧之不暇问其为县者谁也于今十年来者皆传县有城城环以堤堤树以栁有粟数万斛川有新梁学有新庙祀有坛津有舟庐井有伍伍有兵里有逻其信然耶光化可以无忧矣而亦岂非中原之福乎问其谁为之曰知县熊君为之也噫其熊君自为之耶熊君用光化之民为之也然则前之为中原忧者光化也今之可以无忧中原者亦光化也前之讦其长上而谴黜之者光化之民也今之听其长上之用而可以无忧中原者亦光化之民也于此可以观熊君矣吾所谓重其人者葢如此君来考绩吾覈实之果然君丰城人也丰城之在仕者壮其县之有是人也于其反也属吾言以送之
　　馆阁寿诗序
　　今言馆合翰林詹事二春坊司经局皆馆也非必谓史馆也今言阁东阁也凡馆之官晨必会于斯故亦曰阁也非必谓内阁也然内阁之官亦必由馆阁入故人亦防冒槩目之曰馆阁云有大制作曰此馆阁笔也有欲记其亭台铭其器物者必之馆阁有欲荐道其先功德者必之馆阁有欲为其亲寿者必之馆阁由是之馆阁之门者始恐其弗纳焉幸既纳矣乃恐其弗得焉故有积一二岁而弗得者有积十余岁而弗得者有终岁而弗得者噫其岂故自珍哉为之之不敢轻而不胜其求之之众也予恒恨乎是欲有求焉而不果也而予友黄舜臣之尊翁寛夫隠君以是岁年六十舜臣谋于予欲合馆阁之诗寿之期在五月望前之一日于时为甚近而予邑居京师南水道五千里于地为最逺以甚近之时合至难之求而应最逺之地予为舜臣恐矣未逾月也舜臣来喜曰吾举得之矣而以示予予读春坊自谕德而下举无遗者惊焉又读翰林自检讨而上以迄学士亦举无遗者曰馆阁之诗尽于此矣乃大惊茫然不知其何以然也舜臣曰何惊也彼皆未得其道耳吾见其难也若吾入尊者之门屦不敢蹋阈有声焉刺既入而敛容屏气须其出焉出吾吐实也无张主焉他日见于馆不敢私睨也遇于道不敢私语也日造焉而阍人辞焉欣欣然而无怒心退而卧焉又思往也而无怠心吾是以易予曰诚如是也移之以养生而寿可得也而况于诗乎舜臣跃然起曰吾知所以寿吾翁矣书于诗之后驰归以献
　　呉母李安人挽册序
　　临川呉母李安人福建转运同知中立之母工部主事显之之祖妣也显之宦庐时安人殁显之服应期不得奔归以其服视敛殡葬泣于邸又不得以其服丧于家又恒泣僚之能文者哀之或为之诗比入朝朝之馆阁台寺之豪皆其所与游或与之同为进士者见其容戚或问之显之以告又皆诔而诗之入见尊秩大臣或其乡先生仰告焉乡先生又无不为之诔且诗者由是册日益増诗日益富显之尚不以是逭其戚也他日出之以语予曰禄缧也禄之絏人也甚于缧之絏身也吾为禄絏有祖妣之生而不能一日养殁而又不能视其入土也吾诚人也耶吾弃器也噫向吾不为禄絏则固与吾邻之子农且圃日羞其甘鲜以养生有大故得以送死也今皆付吾邻之子矣吾虽挟是册将安追尤哉予曰得诸此而失诸彼者势也子试观之子之邻众矣其得诔其先与得养生送死者孰多曰必得养且送者多也得诔与养且送者孰传曰必得诔者传也得传与不传者孰荣曰必传者荣也然则子之为祖妣所得者荣也彼或挟其所得而与子易则何如显之超然自得曰不愿也因嘿不言而书予言于册之首
　　八十偕寿序
　　逾七十十年更十年为九十是曰八十八十古曰大耋也吾城金斗窠有翁治九年年八十四月十四日其日也越十有六月是为十年十二月十一日其妪也亦然再越二月是为十一年二月吾始为序序成之日又必越三月始克邮至其室而县之葢夏五六月也吾于翁生也后且籍于郊少不得亟造焉壮而奔走于四方未能悉翁也今也县颂翁能尽翁乎然比其东西之邻选之或十室焉或百室焉或数百室焉能如翁寿者葢鲜矣又兼妪焉虽举吾城未有也尽吾四封未有也而况于其邻乎就有之彼无子焉旅于京而言于吾也吾乌知之彼无从子友于吾而为之请也吾又孰从而序之耶前此吾邑之达官封其父若母之偕老白首浸淫恩波沃然然吾犹及见之亦一时之盛哉而今之生封者谁耶虽然吾为今计之其在身也官不必达得其父母之偕寿斯可矣其在父母也封不必得得其子侄之皆在仕斯可矣其在吾乡人也不必跻诸堂以为寿得见于文字间斯可矣然则序亦不可无作也曷为吾作乎吾友西华教谕其从子也为之请也其始英公掾吏朝夕为吾言焉继而姚江驿丞以事至又言焉吾欲见于文字间是以作也掾于丞为弟均翁子皆在仕翁号榆庵姓夏氏妪熊姓也相翁六十余年今偕寿云
　　送郭君知上海县序
　　进士卢龙郭君出知上海县县人在阙下者合而送之郊且重县之得君也属予言之人皆曰上海东海地也卢龙地濒北海同一海也卤泻咸鹻其水土同潮汐风以时发作其气同鱼盐蒲苇其产同在畿辅比赤县其所同无宣使监司之辖其官之得行其志也又同以其生而习见者之同而治其所临者之同行见郭君政之成也予又将何言君耶虽然君亦遽谓其信同耶君自是而往三千之程舟是马也至之日掀蓬而四瞩焉离离芃芃者稻也无谓其艾蒿也烟之蒙蒙者墟聚之防也无谓其野之烧也闻其防然閧然者市嚣也无谓其逐骇鹿而噭噪也帆之翩翩而织乎中流者粜舟也布舸也无谓其氊辀之旛也入其市而歴碌然者文茵纨绮之肆也无谓其故供张而迎令也坐其堂而诉牒倥偬者肤受之愬也无谓其真椎埋而剽攻也是葢不俟终日而已较然矣其果同乎哉晨而六百二十里胥集焉吏以漕目告则三十余万石也君思之卢龙其亦有是乎君思卢龙之所无则知上之所以用君者非以其同也上非以其同而用君君顾以其同而治上海哉予始欲不言兹亦不得不言也请君择焉
　　送太守舒君之任建昌序
　　建昌府抚信邵汀赣之中也减赣之旷几抚之饶逺信之冲邻汀之僻与邵并闽楚之喉焉酌诸府之中号为乐区南城附郭县也近抚信次水而多商新城南丰负邵广昌逼赣与汀山岫域之惟力畊之民故天下当无事三县之民不出封疆而食其土之入以傲乎南城逐逐于外者及其有事广昌先受赣汀之寇南丰新城次之而其锋亦无至于南城之烈然籍乡兵为之戍行赍居送其受毒犹寇也独汀漳瘴氛扫境而入南城以逺而荡涣之其毒民以札差减于三县三县广昌特甚又其竞奢以角负气而嚚至挝登闻为常事若有以鼓舞夫二县者以故戸口日益耗而二县亦随而受其敝南城自古迄兹幸无之然其湮井百【阙】灶千余徙庙学隳浮图铲隆实洼筑为王宫由是燕语载路袒裼蹴踘于昼褫衣御货于莫胠箧剽攻于夜今有之他县不与焉然而増赋重役不出十年亦当与南城俱告困矣然则恶在其为饶且僻也哉而亦何异于旷与冲也乎虽人尽商也固无补也而亦何必寇与瘴之毒也乎如是而犹冒焉曰是乐区也其果乐乎呜呼继今而为之吏者亦难矣况于守乎哉当是之时而槩以为守者当之其患亦未易涯也然则诸府之急贤守也有若建昌之急者乎由是观之虽以舒君之贤天子固不得而靳而君亦不得而辞也或吾邦乐区之名天亦未忍遽夺之也耶是葢吾之私以为庆而其刑曹诸寮又喜夫君之利器遇盘错而将试也试始吾邦以吾邦人当役使序也故序之
　　送知县平君之任宁都序
　　赣十县县无兵戍故无城隍宁都无兵戍独有城隍水多飞流奔湍行崖峡间人堰导之萦椒络麓以田故多硗确少良田宁都独平川漫流其两涯多良田无县无仓卒之寇或防杀长吏为恒独畏宁都民兵如虎以其善矛也莫之敢近其解荒自古矣而宁都台省侍从之臣踵缘而起不见其为赣属也然而积数十年卒不以治闻或曰其豪酣于鬪多仇狱或曰其胥性于讦持吏短长以狱市或曰其纎民饮恨至骨为思诪张为幻其俗诅或曰亦其官之不职也而其师儒则曰自吾教是县业成而登于朝者几人矣典史则曰吾无盗丞与簿则曰吾无逋租知县亦曰吾寅而衙酉而休吾事上官无敢喘息吾无立异惟吾下之为或问之曰其当然耶曰非也吾非进士也无若掣吾肘之多也至阅其官之籍自令甲出进士为县几年矣宁都迄今果无之吁其可怪也已进士其真足为县若是耶令甲之行也其亦审处之而要其后之有成无弊耶或造化者姑以宁都试其妙固将颠越吏部之为而亦有在耶审然也夫物乌有久而不复者乎鬪乎讦乎幻且诅乎亦将当吾平君乎平君亦可诿曰吾非进士乎司谏胡君刑曹董君恒惜其县之可治而不治为其县人忧也今也抑又何忧乎而予比县人也固不能不为二君颂平君矣于其行也序以发之
　　送知县张君之任德兴序
　　饶之饶也以彭蠡鄱阳之渔浮梁之陶余干之沃故曰饶也若夫德兴东偏之县也去彭蠡已二百里矣与其境隔絶故无与鄱阳之渔土不及其精腻故无与浮梁之陶地势隆而上仰不饮其润故无与余干之沃然则谓非饶之县可也虽然无与其渔民不见异物焉无飘飘起荡心其性愿无与其陶则民无外交而不淆于五方之习其俗醇无与其沃则民不厚望乎岁而惟其力之勤其业专凡此亦有饶之道焉虽饶亦可也而或为之吏者欺其愿虐使嚚之鄙其醇汩使漓之厌其专挠使分之则饶之诸县皆可辞饶之名也而况于德兴乎天顺成化中闻有呉尹矣又有邓尹矣是时饶之六县考功上计以德兴为最自是岁沦为殿至今也然则县非能饶饶在吏耳问之是二尹皆进士也其殿则非也呜呼吏凡以进士其庶乎而况尹其长吏乎二尹之去德兴继而尹者不知其几也而进士至是始得张君焉其距二尹之去于今三十年矣何其久也夫物之穷久则必郁积而思变变之来也必乘其会三十年乃一世矣或者此其会乎而德兴自是可以无媿于饶之县将复如二尹时乎抑或过乎人之望治也犹饥渴者之于饮食也二尹其始饮且食之时也不必其美也而亦甘之也今则必其美也而后甘之也君其亦审于此而已矣此京尹张君意也太仆张君意也礼部程君意也诸君县人也要予言君之别予舎是亦何言哉
　　送虞部郎中王君天申归永丰诗序
　　虞部郎中王君以病请于上归仲子叔子侍予曰子侍父畀有腋舟有碇药有常尝膳有常视无阽无虞永丰其可归也人曰子过矣君未甚病也君前以行人司副使淮又使蜀便归拜其二亲使节不可稽于家而驱追上道今虽位郎署而私心郁郁寐若寤咽若吐歩若趋思若忘怔忡上下医至以病诊君亦曰吾病也吾见吾亲解矣噫君岂真病夫哉予曰高哉君之独病也余尝阅东西闺之籍矣某也咳某也疽某也头之痹某也目之眵某也齿之疰某也痰之冲常十二三矣然而骑于道以纳刺饮于室以娯賔坐于署以叱咤以鞭笞嬉于郊之亭池馆墅以竟日累累也此无病也自以为病者也若黄馘而俯行躬乃磬折跛曵而越阈病于逾垣喘呷以趋班实尔匍匐此实病也自以为未病者也自以为病者安知及其既病也不自以为未病乎自以为未病者安知方其未病也不自以为病乎以是二者日循环于胸中则于其身日且不暇又暇思其亲而病乎哉予故高君之独病也人又曰君虽以病行而又嫌贻戚于其亲诿曰以二子归而学于学且冠且防以为亲欢不欲以病为名归也予于是益高君夫仕逺违其亲而思情也而未必病病矣药之乎则已矣而未必辄以请请而归矣而未必不曰吾病归也则其亲有不戚戚者乎而亲且病矣然则思其亲而以病归者其难乎哉而能以病归者予见君也而其人亦可知矣予是以益高君也众皆翕然评予言曰诸赠言意率类是遂録以为序
　　虚山巻序
　　虚山巻安城刘氏虚山翁巻也巻有说有记有铭有诗大约象翁于是山也翁之子工部主事君遇予于清源以巻请曰为吾翁序之予未尝谒翁登虚山之颠顾瞻是山求其何以虚名也凡天地间之有形足以有容而无所容于其中者谓之虚徒有其名而无其实者亦谓之虚庄子之虚室虚舟虚牝足以有容而无所容于其中之虚是也左氏之虚器徒有其名而无其实之虚是也若夫山者土石之积物之有形而至钜者也况夫草木生之禽兽居之寳蔵兴焉其何虚之有哉然予尝见夫山之出云气雨下土泽万物酿丰年使吾君之仓廪实府库充吾民之足衣足食而基是太平谁实为之山是也而山方且块然寂然若不与焉则夫天下之至虚莫山若也翁今居是山泯然与世而相违让美于其后昆以利济乎天下而晦其迹焉是知象山之德实而为虚处虚之虚者也噫可谓善处虚矣其以是为名乌得无情哉前之作者既已矣后之继作者尚蹑予意以足之庶几可语于虚山
　　华赠巻后序
　　是巻也美沈君廉夫江西持宪之得体也何椒丘倡诗张东白序之李白洲大书之三公江西之人杰也天下信之由是和者日众而是巻遂闻于时予丙辰秋始得是巻于京邸已而索者踵至予亦欲因以充广之邮之二朞而已亡其处矣戊午予归留仆遍访之已未春始克持归予缘是知人之重之抑不知人之重君何如也然意君之卓卓如是虽微是巻其岂终寂寂乎特江西之属邑其岂无深山防谷人迹所不至之境乎抑保其无强梗弗率与王度为敌者乎万一得是巻而观之庶几知有是持宪之臣又知有是乡之长老为之襮白于天下后世或蹵然惊惕然愳而顿革为良民则是巻亦非小补也予故喜而继序之留其副而以归诸沈氏
　　费子充送弟子全南归诗序
　　子全行乎舟至维扬由歩下呉会泛钱塘泝桐江以出三衢而越怀玉乎将泝岷江入彭蠡上上饶之江乎倭迟乎紏乎至将何时乎事有适然几有偶变吾不能知非徒吾不能知虽子充亦不能必知之望庭闱而指数乎至而拜且兴乎谈辇下之达观乎致嫂兄之念父乎母乎诸父乎诸母乎以及娣乎姒乎隣叟妪之来劳苦迎而笑与之唯诺乎解包而出其粉黛乎或佩帨乎兰乎此其人事之恒虽吾暗能知之而况子充乎然昔之人探禹穴至于观舞劒器之微皆触类推物而长若今京师者禹穴而已乎梯航之辐辏防乐而倕工一剑器之精妙而已乎而其所长其可量乎而况子充之急其成吾尝私睨之若大冶之笵巨钟然其忧之甚勤而爱之甚至今方脱于笵而登于业簴之上其有不鸣者乎鸣而有不总众乐而出之者乎不然子充冶工也诗以送之何为乎而诸和者与吾之序之不几为无稽之言乎
　　送都阃文君之江西任序
　　江西都指挥使司统卫四所十有一卫以南昌名者二治会府南昌地也以赣名治赣以袁名治袁所之以地名者亦治其地凡其所在大抵皆要害也赣暨南安背负大庾而信丰会昌犬牙入于南粤之奥区袁吉则湖湘之脇洞蛮实口张噬于安福之永新则先尝其龈焉铅山瓯闽之北门也抚建阸其西牖与赣犄角之呉越以饶信为唇齿而江淮湖汉舟师必争之地者南昌也由是推之古者有作类为民防百数十年良亦有頼非徒设也今则异于是矣春耕闽粤者彼曰良民也秋入赣建翼然而虎巨寇也临瑞频年白昼飞刃于谯门且曰吾某也吾某也而守臣懐印逾垣为得防扬声袭抚按垒近郊游羣之四出也迎犒者室空遁窜者屋燎而昔之所谓为民防者果安在哉将时与古初异耶而尚尔设何也抑主帅者尸其位而掣肘于其间也耶胡不易置之而务得其人乎国是既定于是不爱尊硕之臣俯从缉绥未数月也又以文君大章为其都指挥同知往践其位所谓主帅者君魁杰人也以武科举声訇琅然尝以京营赞画协副凉州左叅将守庄浪入主京营而独当一面折冲乃其任也亦舆论也顾抑而就是岂吾君与吾相不知君哉时有缓急事有经权出宿将以壮民防救时也寇殄民宁克回古初则君之促装时矣锦衣鲁侯景章与予均江西人壮君之行而兾其遄归也别之以言且以为期云
　　萱寿荣庆图诗序
　　萱寿荣庆有图焉其下方有诗百篇篇有名焉或翰苑之英也或台省之豪也或中秘之崭然者也有献之日月焉月之二十五日庚申也有所献之庐焉阙东之蔡氏也献于七十之寿母焉河南左叅议元鼎刑部员外郎元敬之母屠太淑人也太淑人结发归先山西右方伯公起家登进士敭歴中外备尝艰囏跻于大僚元鼎元敬继踵先武方将聨翩奋飞莫知其止人曰二妙也谁则为之则其为妇也固妇也有遗道耶为母也固母也有遗仪耶凡妇道行于夫而母仪式于子葢亦闺门内则之修女德之常虽懿而弗彰虽盛而弗扬也然或夫与子也遇其时也上以成其正君之功下以宣其裕民之泽则典礼所加妇以夫荣母以子贵三代以来未之或改也是制也圣人之制之也夫圣人者岂过为其情矫以归于厚哉原本推功不使有遗焉耳则夫天之原本推功固亦当于圣人者不异也今太淑人得于制者始于孺人继于宜人恭人而淑人夫人葢驯致而已矣其于所谓天者寿考康宁又奚赖于人之颂且祷乎哉图诗既具来请序于其上故论其理书之
　　送刘君知丰城县序
　　治壬子冬十一月进士麻城刘君士约以选授知丰城县于时在朝凃侍御卿仪李司谏充昭县人也属予文以为赠予史氏也恶乎辞昔晋张华博物善推歩见斗牛之间有劒气当在豫章之墟于是以雷焕为丰城令焕掘狱得寳劒后遂名其县名其江皆曰劒云至今好语县故实者谁舎劒也夫劒利器也质于鑛成于煆铦于硎坚于淬也而用以临纷结解焉宜于武事居多而贤者佩之亦以自勇处大事决大疑以取况焉故曰贤者国家之利器也而一县虽小其理同非利器临之可乎而君起家世官刚直之质有养也而又问学以煆链之磨淬十年之久至以三传魁南宫裒然頴脱凛乎芒刃新发于硎向试矣比于劒器不亦勇且利乎又况际今天子刚健神武万几独断庶政斩斩日新凡輭缓不任废事之吏一切罢去而守令率用廉介清强之士为之而君得为兹县是以劒器用劒县也而可以为偶然乎夫子笑子游为武城宰曰割鸡焉用牛刀戏其善用刀也君今其亦善用劒哉君至之日观于理而计于心曰夫昔之掘不掘与劒之其有其无不可知而今有其名不可诬也则藏其锋敛其锷踌蹰而四顾焉使人虽易视之不防也葢吾劒犹在也有竢之之道焉若直以其掘而去曰劒不在是也而惟吾劒之为挥霍上下以快其无前之勇而炫乎一时之观曰彼恶敢当我哉则将无是劒矣夫子于子游门人也故以戏教予于君非有素也故正言焉君慎勉之哉
　　防寿重封诗序
　　戸部郎中古田罗志仁为主事时获封其父为主事母为安人及进员外郎又进员外郎宜人之封而宜人方乐志仁之迎也就养于是岁壬戌之秋封君年六十矣而兹癸亥之夏宜人亦如之一时盛美咸萃罗氏诸善志仁者丛聚而谋之或曰物之偶而无差池曰防而事之一再遇曰重寿而若斯可不谓之防乎请名之曰防寿封而若斯可不谓之重乎请名之曰重封众皆曰然或又曰专于寿而遗诸封是谓忽于恩不可专于封而遗诸寿是谓昧于福亦不可请合而名之曰防寿重封可乎众又皆曰然由是防寿重封之诗泉涌而川至好事者至语之曰诗林又以其富且丽也或曰诗府葢多之也谢邦用谓予曰子志仁宗人也如是而已乎予固窃因有所寄意焉今天下之平久矣家无后期之租则邑无呌嚣之吏其民安其民安故夭札少而寿考多署有法守之吏则朝有道揆之公其赏信其赏信故诛罚少而恩典多以是二辙日推移而黙运于寰区之间器大而其厚者自将兼得之而亦莫知其端若志仁无怪也而诸君子又当休暇之期方将斥其鸣国家之盛之余者便旋焉以有择则兹固其恢恢乎游刃为林为府之地哉予观之志仁者古田积古勃郁之气蒸滃堛坼而首出者也其所以防起其防昧而登闻于世俾后先炳炳不朽者果借是乎抑末矣然或是诗也自足以不朽也则更千百世知有所谓林与府者亦其盛德大业之余美志仁为其亲亦岂所不欲哉因以是语邦用邦用颔之请书以引诸诗之首








　　圭峯集巻一
　　钦定四库全书
　　圭峯集巻二
　　明　罗玘　撰
　　序
　　敬斋珍苑序
　　敬斋珍苑敬斋之所珍者在焉然必非曰敬斋之所珍者在焉而已也凡为敬斋珍之者皆在焉其蓄富也故曰苑也苑也者蕃育鸟兽草木之所古者天子诸侯与庶民共焉者也而珍之为物也其产也逺或至于穷发不毛人迹所不至之地蛮夷魑魅虺蜮之区而其近也非千仞之崖则不测之渊耳故其取之也非有有死之心以主于必往之先非有无生之气以决于临事之际即往往且不利如是者又必其朋其羣穷岁月焉而一人一日之力固无足议为也然犹有徒死焉者不得也有幸而生还焉者不得也是其为贾也或十万不啻必百万或百万不啻必千万而逓相高也何怪乎故虽以天子诸侯之尊且富亦不得似鸟兽草木然以苑蓄之况其下者乎然亦何急于天下国家乎是以君子不谓珍也惟夫去人不逺而取之甚易三尺之童得服习之至体其全虽为圣人其无难而究其用虽尧舜禹汤之治天下国家不外乎是则天下之珍葢在此而不在彼彼固无所挟而与以争雄也况夫放之弥漫六合而无间夫何苑之足多乎而敬斋兹所谓苑葢自其一人一家所有言之非通论也敬斋泉人姓傅氏字时庸尚书戸部郎中好学而文生平所着甚富有志于世而竟以未显死是编也集制防一勅命三序说记十一赠诗六十其子刑部主事浚又附以祭文行状铭表挽诗百余篇凡百七十篇彚成之冠以今名所以志其必充至于苑而后己间来求其说于予予观世之士孰不知此之所谓珍者重于彼之所谓珍者哉而或以之附进取媒利与禄至朝得而暮已忘之如传舎然顾于彼之所谓珍者乃其相与为胶漆而不可解然而卒以祸焉者相籍也于乎使其观于是编庶乎其亦少沮矣乎则是编也其亦有裨于是也乎
　　送符君知溧阳序
　　予自丙午岁游体斋先生门因得以友瑜之贤贤而久縻于乡者亦因以知其名若符君观张君文最著者也是岁张君果以春秋荐来已酉符君又来明年试礼闱以礼经为第五人对大廷第进士予丞会于先生之庭未尝不讶其昔之否而今之亨也退私念曰是将为谏为台不亦不失为部寺未几予以忧去比免丧北来先生以得请南归今年春予同考礼闱揭名得张君喜其与符君无负素知于数年之前而先生亦以五月还朝符君张君亦来会座侧张君谓予曰知符君之为溧阳乎予愕不知所谓先生之弟中舎君曰符君试政工曹奉使辽藩清勤之誉播于政府故凡辽藩制当再委者不及其归两以简书沓委之君遂留二朞而铨司例以进士名在甲丙中甲丙皆外补乙虽公出槩以其为防避不限年亦用甲丙例外补之予闻而叹曰噫是何怪哉天下之事不可得而知也夫符君之縻于乡也先生知之乡之人知之虽予之疎且逺亦知之然遂谓君与十三郡之士角而必于一荐则妄也而况于魁礼闱乎况于第进士乎虽君亦自未敢以为必然也既而荐于乡魁礼闱第进士而又歴年之久练达之精清勤之着人以其为非台谏部寺之选亦妄也而况敢必其外补乎虽君之退抑其思亦不至是也况先生与乡人素所厚望者乎天下之事果可得而尽知也耶今君之为溧阳也其谓如始荐于乡至为进士之时乎亦多见其如縻于乡之时也昔縻于乡积而至于进士之达不知今之縻于县后当何如也亨否循环行当见之张君起揖曰子之言岂惟符君天下皆然请于先生先生命书为送符君序
　　送叅议呉君之任湖广序
　　吏科左给事中金谿呉君懋贞擢湖广布政司左叅议将行乡之仕于朝者例于道有祖懋贞尤乡之望也又属予序之以为后征噫予固非卜师星史者而能豫处其后之云云也假卜师者曰懋贞他日其入为司寇乎星史者又进而曰懋贞他日其至于冡宰乎其然乎其不然乎皆非所以待懋贞也懋贞有志于古者也书曰天讨有罪司冦职也懋贞尝为刑科也固尝言之果能使罪者必入而寃者必出乎又曰天命有德冡宰职也懋贞尝为吏科也固尝言之果能使明者必陟而幽者必黜乎未能也人或从而尤之必将复之曰吾诚不了天下之大孰罪而孰寃也而况吾非职与司冦共出入者也吾诚不了天下之大孰明而孰幽也而况吾非职与冡宰共黜陟者也吾职在言言之而已耳其可也今则异于是矣湖有六道懋贞必处其一焉而可亦曰天下之大乎民之罪者寃者与寃罪之易位者士之明者幽者与幽明之易位者不知之是谓不明知之而坐观人之出入之黜陟之其所以出入黜陟者固同列之官也而亦岂司冦冡宰乎亦曰吾不敢与之争也或曰是非吾职也吾职在戸口稽之而已矣吾职在钱谷督之而已矣曰吾事毕矣则信乎前日之言言其职而已矣如是而即如卜师星史者之言然耶他日亦必自出入之自黜陟之人言不闻也则非所谓天命天讨也岂志于古者之所以为司冦冡宰乎哉懋贞必不尔为也予故豫为乡人道之且以坚懋贞焉
　　恩封荣庆序
　　余姚恪庵毛居士治九年三月朔旦蒙恩封覇州知州封之命下自阙下覇于阙为近其子今刑部郎中世诚在焉得之不敢宿于邸谨授使者归余姚至之日居士拜命焉即知州也然以予度之余姚时号多轩冕亦有封知州者乎更二年郎中召入部为员外郎一时环观上下亦有以知州封其父者乎夫知州外官也于制必九载乃封以进士补者或三岁而召或四五岁而召而逾是者或终不召召者不及封不召者不获封而获九载封者则非进士也然则非知州父之难于封也为进士父之难于封知州也予尝过高邮郎中时为其州与予同年也来视予觉其声呷然而容薾然予甚讶且戚然不敢以究而时往来于懐耳及复来会则其去高邮也久矣方来自覇之日也觉其琅然盎然视旧若过焉因思高邮之会其亦劳于州之政而已矣然则非进士父之难于封知州也将州之政虽才进士如郎中者亦难乎其九载也然亦惟郎中身亲之故其在覇州也即以书来曰为吾父侈大之予不果为者三年且告归归且四年及来兹又一年矣而郎中适有封鲁之命鲁东南孔道也使事告成轺车在岐归止之分毫厘之差耳其无介然于懐耶吾不信也因追缀其意而补之使邮归以献距其时至是凡八年又以见非独进士父之难于封知州也虽为之言者亦难于言也
　　送江编修得告归省序【庶吉士月课】
　　人皆有亲也士大夫重于去其亲义也而得省者什一工商轻于去其亲利也而得省者什九是岂义之祸于人哉势有所局也势泥于此情伸于彼可也夫人之生少壮则必其身之富且贵也及其不遂而衰莫矣然后惟其子之望业乎儒望其达于朝业乎商望其丛乎货业乎艺望其行乎时其心一也而儒为甚其有举乎乡而有获焉则高其门闾矣又角于春官剔于大廷而有获焉则冠葢至矣又进而縻好爵焉不数岁而封章锡矣名称易矣千金之富三牲之养何以易此哉当是之时望其歴资之心炎炎然也何暇为会晤计区区之省觐岂吾亲之情哉如孟子所谓志养者亦有之矣士大夫之省其亲者什一亦其自然也而或者以工商律之何哉今年八月太史钱塘江先生法当得省以状闻诏可之而某日别其僚将就道故余因是以发士大夫所以难言之隠以解众之惑且以诵先生之勇然先生亦人中之什一者也
　　诏使祷雨有感诗序
　　成化丁未大旱计其地则自京畿以逹于幽并雍豫青齐之境于地为至广计其时自孟春二月至于夏四月于时为最久禾不得以按麦不得以获乃至皇上焦劳彻乐损膳出御便殿齐小大羣臣震恐肃栗罔敢戏豫敬天之渝然也上又思惟山川鬼神逺罔闻知乃诏廷臣奉币祝分走羣望而少宰刘公当北岳暨医巫闾羣使既出乃戊午云翳空伏雷殷殷雨乃降尚未洽也己未又雨庚申始大雨霑足上乃弛齐羣臣始复常视事而羣臣各以逺近为先后反命阙下刘公予乡人也往私觌之公为余道曰始陛辞出张掖门外黄埃蒙蒙千里不见苍翠色牛羊龁枯稿老者泣妇人啼有荷担而立者何暇问种植事也既雨祷还下及数里仆者起稿者茁折者条青之色横眦交睫耕夫满野而讴歌之声葢己洋洋乎盈耳矣呜呼休哉予因起赞曰公独不见景钟乎其有声甚大也击之而无杵与操其杵而不击者均之不能发其声而语人曰钟之无声岂不过哉今夫天地之气升而为云降而为雨其固然也至其郁而不升且降也甚于钟之蕴其声而人之精诚一有感触而遂至于升且降也甚于杵之击况于至仁之主与夫精诚之使其操杵而击当何如哉公曰然同时觌公者皆有诗因使予书前言以为序
　　玉堂斋宿听琴序
　　成化丁未孟秋上将禋享太庙翰林于职为最亲于地为最宻故先事之日内阁元老毕肃羣寮入院齐袚应时而院夷涤扫除辟扉布榻谡足屏息以须事事于是负者挈者舁者担者沓然而至褶褆毾防充牣于西厢之下笔栖于床茶宿于灶或琅然高吟或黙然危坐或盍簮而谈或隠几而寐虽动静不同而凝神涤虑积其诚一也俄而莫炊辍烟鸣钟启夕羣动毕敛万籁俱寂众起而散各投所佚余亦入室就枕而休焉忽有声作于邻壁之间琮琮琤琤泠泠汀汀乍断乍续乍细乍大若乱水赴壑而潨然齐奔若轻飚入竹而飗然发戛织女裂帛于休机宫官鸣玉于众躅而皆不足喻也余谓童子曰此何声也女知之乎曰隔牕丈人有物一事纵延三尺而径咫余上有列星而腹洼然络以素缗踦以双趾黟然其黑硿然其形以爪划之铿其有声不知其他也余曰噫此琴也女何见焉曰从其隙而觑之耳余乃擥裳而起排其戸而启之强请丈人得而鼓焉始则呦呦而沸袅袅而延舞幽谷之柔风碎高枝之零露怨而不怒伤而不激丈人曰若亦知此也耶余曰此猗兰操也方今主上渴于登贤矧获大圣不知其何如尊荣也请置此而更其操于是切切凄凄若诉若泣覊鸟噪而思林缧猿哀而靡脱忧深患迫谁控谁告丈人曰若亦知此也耶余曰此拘幽操也汤网解而庶类咸亨周圄空而万姓大悦矧今至治之世而吾未闻圣人穽也吾愿子更之良久纽轸促弦易商为宫未成曲调先觉雍容沨沨乎优柔而不迫洋洋乎浩荡而无垠耳既洒然心随以清神思恍惚如游舜庭余曰至矣哉尽之矣昔有虞氏奏此而景星出庆云见天下之民含哺鼓腹而不知帝力之何有也丈人意或者其在斯乎曰然遂乃抽而槖之使童子出戸而视焉漏已午而宫门辟矣遄起肃恭趋而将事闻猗那清庙之九奏而犹琴音之在耳也退而次其语为听琴序
　　送福建按察副使余君之任序
　　凡御史居台中阅章奏例不拟请外遣故坐是无所假缘自便至有旷数岁而违其省侍者是谓休其劳而郁其私或病孝子焉至其拔擢非贰于太仆则丞于大理或议于通政皆内僚鲜有外补而老以练歴者是谓崇其名而损其实或病志士焉吾友余诚之居于是三年母太孺人居遂宁阻以剑门之险弗获迎以养郁而殆病者数矣方拟请解归今年夏四月忽有福建按察副使之命人皆骇然曰异哉诚之大喜曰是天假手当轴者之私我也是当轴者之爱我也人曰子弗能贰耶丞耶议耶而顾曰爱孰爱乎曰夫惟无轧于人也则傲生以遇忤则折无拂于行也则惰生以应纷则冗无迩于民也则暗生以照物则昧而求以令终也得乎吾兹幸有轧也以镇傲有拂也以起惰有迩也以涤暗伐吾之病益吾之长所得多矣而他何足计乎故曰爱我也人又曰凡有以与人也过其分曰私而子之受兹与也实不及焉而亦曰私可乎曰吾前之别吾母也中士之拜吾母也兹归之拜吾母也中大夫之拜吾母也吾不意兹之得拜吾母也吾母不意中大夫之拜也不然必迟迟焉而需内次焉吾安能忍不请以归耶则中士之拜吾母犹昨也故曰天之假手以私我也君子于是知诚之于练歴也厚其取也薄曰志士也于省侍也重其进也轻曰孝子也同年又喜夫吾榜有志士也又有孝子也而又合于诚之之一身吾榜可贺也使予书之因以为诚之之行赠
　　贞坚余防诗序
　　歙节妇呉之汪其孙成丐予序其贞坚余荫诗百余篇凡诗之言言节也其节也先皇帝实录载之然而未有今名也孰名之篁墩程学士名之学士歙人也高其节以厉俗故名之继而姑苏沈石田图之且大书焉石田方有声于南服凡山川之胜风水虫鱼草木之华实变怪谲诡之观莫不毕敛之毫端以神其胷中之隽以为无穷之托而况夫风教之所系者且比郡也其亦乌得无情哉由是贞坚余荫之名遂流闻于呉越间往往入于吟坛诗社而为咀嚼之品假成也于此而豫有矜心焉必将曰呉越方今擅天下是亦足矣则固无所影响于兹也或不足于今之世而必曰古之人古之人则必将求如古之立言者而后可传也噫亦孝矣然今举天下猝无其人也况于兹乎如徒图充止于呉越之人则兹固其地也而其传或庶几也或来宜也且今天下之言勤生与日晷相竞然必曰歙之人而视捐钱营无益至惜靳若捐生然亦必曰歙之人则成之至兹行半万里也于时日为甚旷无乃病其勤执贽于达人之门也捐费良不赀无乃郁其生而成必为此者其亦超然出乎其俗者哉不然篁墩名之石田图且书之呉越之名流诗之彼且閟之国史录之彼且欲刋之曰是皆病且郁我者吾人安得而和之况得厠名其间哉而何及于传否乎成亦可励俗也不独汪也汪夫仕荣死时才二十四奉孀姑抚乳下孤即成父也年八十余而家日盛后之观史者自当见之此不书
　　别呉献臣诗序
　　呉献臣蒋敬之皆广西人与吾并游于宗伯丘先生之门于今为同年吾三人者予年几倍之而貌且寝二君不以是疏于未第时其岂有见矣乎二君德器才藻要不类若是之年者吾之望之若敌国然不敢迎之试也即之若同生不忍舎而暂违也吾方倚二君以为重而献臣出知广之顺德独先去矣噫吾有愠乎无也虽然愠吾之私耳用以仇献臣不亦酷乎馆友苏伯诚顺德人也其任为饮饯主实宜城东月河寺南辕者兹发轫其为饮饯所又宜欧阳时举酒素酣诗素放其道送行意又宜而吾与敬之经营于樽俎间献臣懽如也而诸君诗兴亦从而迸出缩者蓄畅者尽情境可状也予时不能诗诚畏之矣方欲以文支离之则正之敬之已为之丘先生冷箴在可无让乎献臣曰茍可以裨吾行者听予思之政可也而老于世故百链而不衰者孰愈于时举于是请诸时举语之风土亦可也然稽于书不若经于目经于目不若土其乡于是请诸伯诚语之二人者既不吾拒吾之愚也为得计扬扬然不能藏其矜矣或曰敏可矜也讷可矜乎罚上上或又曰人之遗献臣也以一人子之遗献臣也以众人赏上上葢浮予大白者二焉或又曰政不在哓哓亦不在皦皦哓哓者穷皦皦者汚讷静象也明公之母也或可以佐政巻成书于端葢不得已也予岂敢哉
　　送高司训之任灵山序
　　今天下之士于艺塲之习惟闽中为专葢非其父兄师友之所源流必其里闾之所鼓舞也故其民之材质可以自见者耻为其他而必趋于是以为贵久而成俗其幸遇焉而取高第为达官者亦易之不以为诧仅而常员冗职洎一命之荣者亦无所荣辱诋羡于其间而或穷以龃龉者固咨嗟悼惜之卒不至于訾而笑且排焉一藩之郡八三年大比制数九十名闽与莆居其什之八余六郡取足而已至于上春官防进士亦视以为差其专而成俗有以哉高君惟崇闽人也今年自南太学来谒吏部选吏部偶铨注之乃往训导灵山灵山广之僻县也训导官虽清然于地为极散居僻县在散地闽人视之固亦穷以龃龉者耳其仕于朝者茍知惟崇孰能不惜之岂不以惟崇为闽士数十年其业非不专也其为士也尊府佥事君实选于众子中而命之其材质非不可以自见也自佥事君而上三世皆进士为给事中为别驾为丞为教谕为训导又几人其源流非不深且长也以可以自见之才承深长之泽而又鼓舞于专习之俗蹈夫常利之辙惟不至达官则亦已矣占一第而常冗之员固可坐而得也曾谓于其九十名者亦不可得浸寻以濒于老仅拜一散漫之官而又于穷僻之乡同地也同业也又得无介然于懐耶吾友郑叔昭为予言其事予闻父老言景泰中佥事君来督学其教到今可诵也而灵山得其子教之惟崇固为失矣灵山独非得乎取诸此而加诸彼又造物之妙不可得而知之者也叔昭喜书予言以慰其行
　　送侍讲学士刘君归东川省庆诗序
  </div>
  <div class="pagination">
   <span class="current-page">
    1
   </span>
   <a href="圭峰集_page2.html">
    2
   </a>
   <a href="圭峰集_page3.html">
    3
   </a>
   <a href="圭峰集_page4.html">
    4
   </a>
   <a href="圭峰集_page5.html">
    5
   </a>
   <a href="圭峰集_page6.html">
    6
   </a>
   <span>
    ...
   </span>
   <a href="圭峰集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
