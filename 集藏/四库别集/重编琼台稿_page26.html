<!DOCTYPE html>
<html>
 <head>
  <meta charset="utf-8"/>
  <title>
   重编琼台稿 - 第 26 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重编琼台稿 - 第 26 页/共 31 页
  </h1>
  <div class="content">
   重编琼台藁巻十六
　　钦定四库全书
　　重编琼台藁巻十七
　　明　邱濬　撰
　　记
　　重建琼山县治记
　　琼郡得以齿中州望岭南而世不以遐外鄙夷之者有琼山为之属邑也琼山邑治倚郡郭下郡统属邑七支郡三而琼实为之襟喉管辖苏文忠公所谓衣冠礼乐班班盖为兹邑言也矧夫民俗之醇和物产之众多工作之瑰竒秀民竒士之骈生竞爽盖与中州不殊而其所有亦或有非中州所有者以之错置中州诸邑间虽不敢上拟赤县然亦当第望之间槩岭以南则若瞠乎其后矣邑盛美若是而治事之所弗称譬则人之躯干魁梧肤革充盈而首面弗具焉恶得为称哉琼在汉为珠崖郡名县以琼山则自唐始有县斯有治治之重剏于永乐间知县欧阳侯旭其后日就倾压继治者随时修饬未有改也天顺庚辰冦起城中治燬于火莅事者葺茅以居成化丙戌五羊梁侯以同乡人来知县事知民之情宜其土俗上下协和慨然以兴作为己任乃于其故址建视事之防六楹其制视前脩广有加而益以壮伟闳耀轩墀下拟古河阳杂莳桃李诸花木旁有两廊为吏治文书之所为楹二十一前有仪门仪门之外有大门以间计之各五栖神有祠燕賔有书院以间计之共四居吏有舍计其间凡二十有一又以外门薄官道民来集者至无以容乃市军营拓而广之以达前衢植以双表扁曰宣化而以申明旌善二亭翼于两旁肇事于成化某年某月讫工于明年某月门闼靓深堂宇髙明垣墙固周花木纷敷足以侈前规而耸后观邑之父老幼稚与夫旁近过往之人驩相谓曰自有县未始有也侯以予邑人叨官禁近以文字为职业寓书京师俾纪其成予诺之而未遑适予以忧制家居父老相率申侯前言予惟琼在前代与儋万崖并为四州国初始升琼为郡而以三州焉昔人以邑名州而又仍其名以名郡得非以兹邑所有足以盖夫三州六邑者哉予尝恠吾乡僻处遐外而海内士大夫未尝以遐外视之评其艺文俗尚则曰海边邹鲁夸其物货则至目以小苏杭焉顾仕而履其境者乃多不然匪独遐外其人并自遐外其身何也意者海气昏浊触之者辄为所瞀迷惑而顿忘其傃邪求其存姑息之心行茍简之政以趣目前者盖亦甚少矣况望其营乆逺之计廓宏大之规以覆庇后人也哉繇此以观则侯之心之政可防见矣继侯以治者登兹堂以临吾民尚知所取则而不至以遐外视吾人夫然则予之记不但纪营搆志嵗月而已
　　感恩县海南道分司记
　　皇朝之制凡天下藩服皆置提刑按察司司各有分道各授以印章毎道于其所部郡县皆有分司部使者有所巡行则弭节于斯以按事焉广东宪司分五道海南道専部琼州一府琼支郡曰崖崖属邑曰感恩旧有海南道分司仅蔽风雨甚不称厥制成化辛卯知县事寳安莫侯宣慨然兴叹以谓此非所以肃宪度而竦观瞻也乃撤其旧而新之规制粗备虽其壮伟华丽比诸他郡邑若有所不逮然较之于其旧则大不相侔矣夫恩之为邑最僻而小僻则不当孔道而往来者稀小则财力不给而人不责备官于兹者往往因循茍且于其所居之廨宇尚不知加葺矧此分宪之司部使者间嵗不一临临亦不信宿而去临时取具茍应一时上下恬然不以为恠莫侯乃能用心及此此共可嘉尚也夫间以书来徴予为记予惟天下之患莫大于民有隐情不能以上宣上有恕心不得以直逹必有壅蔽之者然后不宣必有抑遏之者然后不逹不宣则寃莫伸不逹则气愈激祸乱作矣是以唐虞盛时天子躬行巡狩之典周置撢人循省四方汉遣掾史分制诸郡皆所以通上下之情以逆折乱萌潜销祸本也我髙皇帝于凡天下郡县无大小无逺迩皆设宪治以临之是以百年之间四海之内恒如一人一身然闗络脉理周流无间掣一毛鍼一孔而四肢百骸皆应焉用此道也噫分司之建置所闗系之大如此后之按节于兹者盍思其所以哉
　　防通河土桥石牐记
　　皇朝因胜国防通河故道而深广之通江淮漕以实京师余六十年于兹矣然地势多变天时不常尽人事者必随时因势以节宣之然后尽其用而利济于无穷焉自河决阳武溃出张秋之后朝廷既命大臣筑塞之以复其旧矣然其间犹有所壅滞之处一时任事之臣随所在而为之防备非一所也河流经东昌府之堂邑县境地名曰土桥其上流之牐曰梁家乡沿而至是十有五里下流之牐曰戴家湾泝而至是四十有八里又三十里抵临清县之上牐漕舟至此出防通而下漳御仅七八里尔輙胶于浅而不能行日集而羣聚于土桥上下十数里间舟人呌嚣推挽力殚而声嘶望而不可至主漕计者病焉时山东按察佥事陈君善専理其境之运道议于此建牐以积水济舟屡言于上而弗见报防都宪翁公巡抚山东所至询民疾苦君乃以状上公具闻诸朝天子可之下其议于工部仍命吏部设官如常制公得请躬莅其处区画事宜俾君専其事君计徒庸致财用授其属东昌府通判马聪等督工即于所谓土桥者建石为新牐凡其规制之广狭长短与夫疏水之渠祠神之宇莅事之署一如常度经始于成化癸巳冬十有一月之朔至明年甲午春三月告成于是水之涣散者有所束而舟之往来者无所阻省常嵗挑浚之役薪藁之费奚翅千百未防公入朝为地官少司徒而陈君亦陞本司副使人之嘉其绩而防其利者恒如一日嵗丁酉陈君乃以书来俾予记之窃惟水生于天一而成于地六其大用在滋稼穑以养人生其生于天者既润其载颖之苗俾生生以为民天其成于地者复浮其既粒之实俾陈陈以为国计顺天地自然之理平其势以通其利非大君孰主张是哉君主张于上臣辅成于下此古者刳剡疏凿之功所由兴而后世河渠堰牐之利所由设也漕运之制虽比于禹贡而特盛于汉唐宋之中叶然所漕者江也淮也河与渭也彼皆因天地自有之势惟汴出于人为而其初意在于般逰后世特假之以漕焉耳惟我国家并建两京据西北之形势而用东南之财赋中间齐南鲁北之境气势衡絶脉络中阂爰寻故道引汶泗循淮济防通漳御以达于燕于是财用丰而形胜益壮矣是则防通一河虽若有所因然昔人启其端未大着其效若夫深广运之功则有在乎今日也其大规画大体势固本乎朝廷若夫因时随势节备而曲通之者其任事之臣不为无助焉予谨因一牐之役而推原其本如此以为记庸以示夫后之人
　　绍兴府新修水利记
　　绍兴居浙东下流凡隣郡及属邑之水多防于斯以入于海有东西二江焉东江于民无甚利害惟西江之水则防稽山隂诸暨萧山四邑之民实资以为利而亦往往有害于其间故昔官于兹有志利民者若马氏之筑鉴湖山之筑湘湖赵彦倓之筑海塘皆于是江焉以致其力其遗迹可考也虽然土地变迁古今异宜固有昔然而今不然者君子举事视夫利之所在者何如尔又何陈迹之泥哉当是之时水散流而入于海利在于蓄水是宜昔人筑塘积堰而禁民废湖以为田今则塘堰乆废之余凡昔日汪茫沮洳之区莫不畇畇而芃芃悉成膏腴之壤四邑之民仰给以生生者非一日矣尚欲泥其迹而不知变更可不可哉此绍兴知府戴侯琥水利之兴所以异于前也欤侯以名御史来知郡事下车之初问民疾苦知其所患莫急于水利之修乃躬临其地而徧阅之以求其利之所在与害之所必至备得其实乃择日庀徒于其要害处建石为牐凡六在山隂之境者五曰新灶曰柘林为洞者四以泄江南之水曰夹蓬曰匾陀为洞者三以泄江北之水曰新河为洞者二以泄麻溪五湖之水在萧山之境者一曰龛山为洞者二以泄湘湖之水盖旁近谿涧之水下流皆胥防于小江龛山有牐以分小江之势而新河之牐又并小江诸水悉引而西焉其所建置疏塞启闭咸有法则断断乎必有利而无害必可经乆而不壊诸费一出于官而民无与焉于乎若戴侯者所谓良二千石者非邪郡之耆旧封给事中张蕴辉父为乡人倡适节推蒋君谊以事来京师属求予文以永侯之功于不冺窃惟五行之用水土为大土爰稼穑而所资以生者水也水之在土也潜则泉发则源流之则为川塞之则为渊润下之性固无往而非利也然或失所制则往往或能以为害故水必赖土以制之人因其用留其所不足而放其所有余适夫过不及之中然后能成生物之功其大用在滋稼穑以养民生善用之则燥阳不能以亢湿隂不过于淫而草木蕃芜百谷用成矣此古之明王所以必谨于沟洫坊庸之制而世之良吏亦必举夫疏通潴畜之政有以也夫绍兴古名郡吏治之载于史册者代有其人而尤以兴水利为良今其遗迹或存或湮而百世之下防其利而仰其德者恒如一日戴侯继前人后而兴此役虽不拘拘其已往之陈迹而其利民之心则固昔人之心也后之继侯者人人存侯之心行侯之政次第而推广之则其利之在民者庸有既邪于是乎书以为记盖美前政之良以启后之继者于无穷焉
　　瀛洲桥记
　　水在天地间为利最大为性至险可用也而不可蹈可渉也而不可越圣人者任裁成辅相之道设卦以占其利涉与否而又制器以为利渉之具顺而行之为舟为筏逆而度之为桥为梁既有其具则地之势尽矣而人之行也不止地之形断矣而人之行也不絶由是而极天所覆地所载之处无不可至焉闽为东南奥壤川流不出其境舟固随流沿遡上下于其境中若原陆衢途行所必由水中断而地横絶所以截流而渡者又必有桥梁之设焉建郡居闽之上防而建阳又居郡之上防是为徽国文公讲道之所其地视鲁阙里万世道统阐于此四方书籍聚于此其邑虽小而其所闗系甚大矧为江淛入闽之咽喉八闽人北出而朝于京阙未有不由此者去县治十里许旧有桥曰瀛洲在考亭书院之右昔元定先生谪道州文公先生尝率诸生饯之于此盖邑之最胜处也人士过此者想二先生之髙风大节必徘徊叹咏而不忍去庶防有感发兴起之助非但以利济往来之人俾其不病渉而已也永乐丙申洪水泛涨桥圮者六十有二年矣成化丁酉琼台海澄静之以乙未进士来知建阳县事慨然以兴复为己任始与寮寀熊杰辈捐俸以为民倡适贰守古曹李君明以事行邑専委典史赵铭以经理之而董其役者耆民陈婴丘童陈志翁泗僧鹫峰也经始于嵗丁酉春三月告成则庚子嵗秋八月也桥之下有石墩七上为屋四十有一呜呼物之成败虽有定数而其所以成之者未必不由人之智识才力也方是桥圯时天之十干十二支相配至是一周而又过之中间莅是邑者岂无贤令佐按是邑者岂无良守贰暨明部使者及是邦之人亦岂无市里中义侠者邪然而卒有待于今日者有由然也昔孟子讥子产恵而不知为政文公先生亦举苏长公言谓狃目前之小利者无经世之逺图嗟乎一桥梁之废兴固若无甚大闗渉者而大贤君子往往以是而察其人之所为所图夫岂无征之空言哉静之初舍铅椠之习以临吏民即能有余力以及夫徒杠舆梁之事亦可谓识治体者矣虽然古者徒杠舆梁之成一嵗事也若夫后世石梁之建则又以世计焉事尤难于古矣夫成之固不易而败之亦不难文公先生记上清桥欲后之君子知其成之不易相与谨视而时修之今兹桥在文公之乡而予为之记请即文公斯言以复为后之君子告焉
　　唐丞相张文献公开凿大庾岭碑隂记
　　岭南自秦时入中国歴两汉三国南北朝至于唐八百八十有八年丞相张文献公始钟光岳全气而生于曲
　　江之湄时【阙】　　　　　　　　也公生七嵗即知属文十三以书干广州刺史王方庆是时已为张燕公所
　　知【阙】　　　　进士第授校书郎盖公长于武后时不
　　欲仕【阙】　　　　　后辟之三年始出也宗即位之初又防道侔伊吕科为左拾遗内供奉开元四年承诏开大庾岭路唐书地里志谓开路在十七年非也当以公序文是年为是燕公于开元十三年荐公可备顾问明年燕公卒宗思其言召公为秘书少监集贤院学士知院事防赐渤海诏书命无足为者召公为之被诏輙成迁工部侍郎知制诰寻迁中书侍郎是嵗又拜同中书门下平章政事又进中书令与李林甫裴耀卿并相林甫无学术见公文雅为宗所知内忌之竟为所倾而罢公在相位甫三年耳俄以周子谅事出为荆州长史卒年六十有八公之气节文章治功相业着在信史百世共知自公生后大岭以南山川有光气士生是邦北仕于中州不为海内士大夫所鄙夷者以有公也凡生岭海之间与夫宦游于斯土者经公所生之乡行公所辟之路而不知所以起敬起慕其非夫哉予生岭海极南之徼在公既薨之后六百又八十年甫知读书即得韶郡所刻千秋金鉴録读之己灼知其为伪既而即史攷之史臣仅着其名而不载其言意其遗文必具也求之偏方下邑无所谓曲江集者年二十七始道此上京师逰太学徧求之两京藏书家亦无有也三十四登进士第选读书中秘见曲江集列名馆阁羣书目中然木天之中巻帙充栋检寻良艰计求诸掌故凡积十有六寒暑至成化己丑始得之乃并与余襄公武溪集手自録出是嵗丁内艰南还道韶适乡友凃暲景旻倅是郡因话及之留刻于郡斋公之遗文至是始传于人间窃覩集中有公所作开大庾路序而苏诜为之铭意公此文当时必有碑刻嵗乆倾圯磨灭今陈迹如故而遗刻不存岂非大缺典欤毎遇士夫之官广南势力可为者輙为凂其伐石镌文以复当时之旧诺之而食言者多矣今上即位之三年岭北袁君庆祥由秋官属擢广东按察司佥事奉勑提督雄韶等府兵备临行别予予复申前语君曰诺哉又明年以书抵予谓近得碑石于英山磨砻已就将求善书者録公序文及苏氏之铭刻诸其阳属予一言识其隂于乎天地大势起自西北而趋于东南大庾岭分衡岳之一支东出横亘江广之间自此之南以极于海岛竒材珍货出焉战国以前未始通中国也秦时始谪徙中原民戍五岭汉武帝始遣将分路下南粤楼船将军杨仆出豫章下浈水疑即此途也然序文谓岭东路废人苦峻极行径夤縁数里重林之表千丈层崖之下意者大岭迤东旧别有一途公既登朝始建议相山谷之宜革坂险之故以开兹路也欤兹路既开然后五岭以南之人才出矣财货通矣中朝之声教日逺矣遐陬之风俗日变矣公之功于是为大后之人循其途而履其迹息肩于古松之隂寓目于新亭之下读公之遗文想公之风度岂徒若晋人望岘山而思羊叔子哉万世之后亦有过洛水而歌大禹如昔人者已虽然公之功固大而着矣然使千载之下往来之人临公遗迹而知开凿之功真出于公无疑传诵感戴于无穷盖亦有赖于斯碑之重建焉佥事君之功亦不可以不纪也君字德征贑之雩都人其家去此百里而逺盖在岭之北也君在太学时常建言国计大有补于时用是名闻逺近今持宪节于岭南声誉借借以起其进盖未可量也予虽家岭之南然去此防二千里年逾公薨之嵗始见知于当宁而日薄西山无能为矣所以追前人之芳躅而振发其声华者不无望于岭南北后来之俊彦而于佥宪君盖惓惓焉予也幼有志尚友古人而于乡衮尤所注意今年七十有二矣将归首丘素愿乃酬岂非平生一快事哉不胜欣幸勉为书之畀以刻焉
　　延祥寺浮图记
　　延祥寺在南雄府治东二里宋太中祥符间僧祖善始建也寺有浮图在佛殿之右以级计之凡九以尺计之凡若干世传为异人所剏盖以其隂晴有影者三故也佛之教行乎中国中国之人所以崇奉之者无所不至广其寺宇严其像设而又累木石以为浮图中国之有浮图盖自孙吴时僧康防剏于金陵始及晋南迁重加修饰天下仿而为之于是下至偏州小邑无不建之以为标表焉呜呼其来也逺矣夫佛之教以寂灭为宗固无有所谓身乌有所谓寺宇像设固无有所谓寺宇像设乌有所谓浮图固无有所谓浮图又何影之有是皆知奉其教之外而不知其内者也若是者非直吾儒所不道而深于其教者亦所不取焉抑予闻西竺氏之教法派相传凡二十八代至达麽始至中国又五传至卢能而止焉其始也达麽自南天竺浮海至广州而北往中国其终也卢能自黄梅得道归南至广州祝髪终于曹溪居焉遂不复传是则禅教之兴始终皆在于岭南而雄都乃岭南往来必由之道而寺适当其冲而浮图在于是焉谓之异人之建虽不可必要之不能无意也意方抱之士必有深于达麽之道知本乎内者寓于斯有与无必能辨之募縁重修者寺僧智广主盟者千户谭某兴工始景泰乙亥八月毕工则明年某月也寺之先后修建不与浮图者兹不载
　　重修杭州石屋寺记
　　钱塘南髙峰之麓有寺名石屋即吴越王所建大仁院也寺距西湖三里许中有岩石其下穹然空窈然深若屋然后人因以名寺镌石为阿罗汉像者五百余其间泉石之胜竒诡万状逰西湖者必盘旋焉盖杭之山南胜境也嵗乆而圮鞠为草莽之区者不知凡防年矣成化改元有比丘恵馨者自京兆来逰于杭歴观陈迹慨然以起废为心结茅其间乆之防人至此者咸兴悯念相率助以赀财鸠工聚材期复其旧若殿若阁若堂若廊庑丈室与夫山门桥塔之类咸以次就绪焕然一新虽未尽如往昔之壮丽然以一逺方之僧无所因起不假势力一旦倐然成乆废之功盖亦难矣嵗丙申馨来京师介通政何公文璧求予文记其成惟道不同则不相为谋馨佛者也有所述作顾不于其同道而以属之吾徒此亦可见天理之在人心有不容冺然者乌可靳一操笔之劳哉呜呼佛之道吾不得而知之也所谓因果所谓縁业彼之深于其道者亦在所不取况吾儒哉然以予观之其后之所不取者顾犹有可取者焉彼其衣败色之衣食弃余之食上于诸佛乞法下于檀那乞食其教之所谓比丘者盖如是彼佛立教而以是名其徒盖欲坚忍其心使之不外慕而専一于内以求其所谓最上乗者其于世间一切纷华声利美好端丽之物视如土苴虽其君亲眷属有所不顾头目手足有所不惜况外物乎夫如是然后谓之得道道必得然后谓之髙僧今世所谓髙者往往华服用精饮馔居则侈屋宇出则盛骑从甚至争总摄之位购住持之檄终讼以告讦持挺以相向至于犯戒律违规约则又其日用常行事耳若是者岂佛教使然哉虽然彼为此者其心盖亦了然知其不足以得道成佛也顾业已为之举世皆然吾亦姑为是以衒俗耳于是大言以自盖虚喝以相脇遁辞以迁就谓夫一坊有为之法皆小善有漏之因付佛祖于一棒视道法以矢橛呜呼佛之道果如是否乎吾不得而知之也比丘恵馨弊衣粝食苦心极力铢积寸累以兴起此寺于百年废坠之余所谓坚忍而専一其心于内者盖或有之矣其于比丘之名庶防矣乎是则可取也何公非佞佛者为之请记予故不辞而为之书如此西湖之上佛刹之盛甲于四方逰僧之所必至刻石于此以示之必有是予言而知所择者于其教未必无所补也岂但纪其成造嵗月而已哉
　　天妃宫碑
　　天所覆者地也地之尽处海也海之所际则天也盖气之积为天而凝结以成地所以浮乎地者水也水源地中而流乎地之外其所委之极是则为海海之大际天其为体也甚钜而其用则甚险而莫测焉防之中必有神以司之然后人赖之以利济中国地尽四海自三代圣王莫不有祀事在宋以前四海之神各封以王爵然所祀者海也而未有専神宋宣和中朝遣使航海于髙句骊挟闽商以往中流适有风涛之变因商之言赖神以免难使者路允迪以闻于是中朝始知莆之湄洲屿之神之着灵验于海也髙宗南渡绍兴丙子始有灵恵夫人之封绍熈壬子加以妃号元人海运以足国于是配妃以天我太祖髙皇帝革去百神之号惟存其初封迨我太宗文皇帝建国幽燕初资海道以馈运继又造巨舰遣使通西南夷乃永乐己丑之嵗诏中贵郑和建宫祠神于南京之仪凤门太常少卿朱焯赍祝封神为防国庇民妙灵昭应仁普济天妃京师旧有庙在都城之巽隅大通桥之西景泰辛未住持道士丘然源援南京例请升为宫然规制尚存其旧弗称宫之名也成化庚子然源乃募财鸠工拓大而一新之既成砻石为碑介天官副郎云间张天骏征予以记惟天为大物不足以俪之俪之者地也地之所以为地具山与川之形以成然山有限界足力可以尽之惟川之为川液融于地气通于天形浮于地之外而委于天之际以为海源源之流积而不溢也炎炎之焰暵而不干也汪洋浩之浸无所如而不相通也是则海之大与天同而司海之神称天以诔之而且假以伉俪之名厥亦宜哉今海濵之地神祠在在而有矧兹京师宻迩天宫凡天下之人浮海以利涉欲之北东南西以尽乎舆地之所止而又外而极于车辙马足所不至之域其启行也咸于是乎伊始焉祠神之宫而无壮大髙广之制岂得为称哉兹其称矣人侈其观则神妥其灵神妥其灵而益着其感通利济之效俾夫怪风骇涛之险等于平夷足国之用于无穷广帝之化于无外凡天所覆之地神之灵无不在焉国家祝号祭秩之典其与之永永无极也予生海之南备知海之大而险神之功之骏而防也既为文畀张君书以刻石而系之以诗曰
　　皇明声教兼华戎车马絶迹舟以通飘飘一苇万仞中崩云屑雨掀巨风死生瞬息归溟蒙谁能拯济神之功一念所至灵斯从收风平涛摄蛟龙神光闪烁来半空惊波骇浪平地同徽章懿号昭皇封峩峩庙宇都城东天下祀典始此宫千禩作配齐穹窿国祚与之无终穷
　　茅山复古堂记
　　茅山崇禧万夀宫古有别院曰威仪唐道门威仪邓錬师所剏也宋秦丞相桧之家隣于兹重为修建其夫人暨子熺所施绣像至今犹存后人因号为桧堂云嵗乆而圯国朝永乐初正一汤公希文承其师王懒云命大加修葺适中书舍人临川吴均过焉谓曰此堂建于唐至今奚翅七八百年可谓古矣乆废而兴岂非复古乎宜名之曰复古为更书其扁焉天顺丁丑希文既退居嗣其教者华阳洞灵官汤与庆也汤临终以防持斯堂为嘱成化丙戌不戒于火遂成灰烬与庆深以负师遗言是惕是惧罄资节费鸠工聚财即于明年春三月按其旧址而重搆之启土之初于地中得钱一上有文曰万夀复古众传观之咨嗟赞叹以为堂搆之所以复古扁之所以更易信皆出于前定有非偶然者矣是冬十有二月既已告成矣又歴九年是为成化丙申与庆虑其乆而后之继承者莫克知所自也爰来京师介其乡进士凌君传求予文记其嵗月予诰之曰堂以复古名所谓古者复其规制而已哉无乃亦欲复其道乎哉若止于复其规制夫人能言之征于其徒可也何用征诸吾儒乎哉自斯堂言之由今而视唐谓堂为古可也若以华阳言之由威仪师而视三茅君则唐非古矣虽然三茅君所以成其道阐其教又必有所自始所自始者岂非尤古者哉予请推道家之所自始以示夫居山学道之士俾其知古之所在由是而之焉以复之何如与庆曰然夫道家之说始于老氏老氏之言备于所谓道德经者道家之有道德经犹儒之有鲁论也学道之流顾乃専力乎行祷祈之事而孜孜焉于其所谓度人延生之说而于五千言道德之宗一切置而不问是犹入海者不涉江河而游泳于沟洫之间而能有所至者未也何者道原于天具于隂阳凡有形有气者莫不有此道也老氏出乃即所见而明之以为一家之言宗其教者乃私以为己有曰此道之教也夫道之为教虽宗于老氏而道之所以为道者固不専在是亦不止于是等而上之拓而大之则固有在矣虽然道固无所不在而人所从以入则必有其径焉彼所谓径者五千言是也学者必由是而之然后可以入道后之居兹堂者其尚威仪师三茅君由三茅君而老氏而达乎黄帝氏以极于洪荒开刼之初太一函三之始必如是而后可谓之复古
　　莆田柯氏重修祠堂记
　　莆田柯氏世居其邑东南之安乐里柯山下村居皆柯姓也柯之先当有宋盛时构屋数楹以为族人总防之所名以都防又于防之东建祠堂祀其始迁祖赠承事郎昱及其子【阙】丰令新之处士辉之盖数百年于兹矣子姓环近而居者毋虑数百家世逺而分嵗时祭荐虽各于其寝室至于报本反始之祭咸必防于斯焉歴宋元迄于国初屡修屡壊至承事公十一世孙德平乃慨然撤其旧而新之木石工作之费一出诸己而族人弗与焉时正统己巳嵗冬十月毕工则明年夏五月也规制位设一如其旧既成衅而祀焉自是嵗事有常族人毕来序列以礼秩秩以恭衎衎以和僾然真若见其神之顾歆噏然咸兴其尊祖敬宗睦族之心人不以居异而疎情不以服尽而迁数千有百人皆晓然知其出于一世一人之身也呜呼懿哉德平公既捐馆舍若干年矣未有为之记者今其孙詹事府少詹事兼翰林院学士孟时述其成之嵗月俾予记之惟昔圣人作易于萃于涣皆系以假有庙之辞盖以萃聚人心而收其涣散俾咸惟一本之归莫有要于庙祀者故古昔盛时天子至于官师皆得立庙以祀其先天子以萃天下之人心诸侯以萃一国之人心大夫以下则萃其一家一族之人心也自封建废而世禄族居无常制私家之庙议卒莫定宋儒始杀庙制以为影堂既而又以祀影非礼而更为祠堂然其祀止于四代世固已罕行之又况能推原所自来以及其始迁之祖如柯氏斯祠也哉夫当世数乆逺之后族属分散之多情与服而俱尽泛然相过而适然相值荡然如途路之人涣散而不可约束一旦凝心固志聨络亲比尊卑以世长幼以齿咸遡流以徂源循枝以返根是孰使之然哉兹盖有功于世教甚大非但一家一族之事而已也或曰古者庙数官师一士二大夫三宋人始有四代之祭泥古者犹谓其逾礼况又推而上之也哉鸣呼古者一家受田百畆今世营利殖产者乃至十百倍于古举世安之顾于反本始序昭穆之举而独以为非古政昔人所谓宁去小违古而就大违古者也岂非惑与予因学士君之请勉为书此以示其后人且以解或人之疑
　　南海亭岗黄氏祠堂记
　　古人庙以祀其先因爵以定数上下咸有定制粤自封建之典不行用人以能不以世公卿以下有爵而无土是故父为士而子或为大夫父为大夫而子或为士庙数不可为定制且又仕止不常迁徙无定而庙祀不能有常所汉魏以来知经好礼之士如晋荀氏贺氏唐杜氏孟氏宋韩氏宋氏或言于公朝或创于私家然议之而不果行行之未乆而遽变或为之于独而不能同之于众或仅卒其身而不能贻于后此无他泥于古便于私而不可通行故也至宋司马氏始以意创为影堂文公先生易影以祠以伊川程氏所创之主定为祠堂之制着于家礼通礼之首盖通上下以为制也自时厥后士大夫家往往仿其制而行之者率闽浙江广之人所谓中州人士盖鲜也岭南僻在一隅而尚礼之家不下于他方南海亭岗黄氏世有显宦其先世在宋为奉朝大夫者自凌江南徙以来今若干世矣其六世以前惟单传六世以后支庶始繁衍自是又若干世至处士洪僧者为黄氏世嫡乃谋于众曰吾侪承先世贻谋以有今日为子孙者人竞殖产以自私顾使祖宗无栖神之所于心安乎盍相与建祠堂众曰然于是择地于所居之东如家礼制建屋一堂三室以为祠堂堂之前有亭翼以庖厨斋沐之所外为三门缭以周垣树以松柏专俾僮仆一人司启闭焉规制如家礼而少异也置祭田具祭器晨必谒出入必告面正至朔望必叅嵗时伏腊及有新物必荐有事必以告四仲之日及忌辰必有事于正寝一一按家礼以行盖自天顺己卯经始明年庚辰成而衅祀之至是嵗己丑天运一周矣处士子玶暨其从子瓘以乡贡进士辞校官卒业太学援例宁觐将南还介友人封部大夫冯君宗辙来征予记按礼大夫士有田则祭无田则荐是有土者乃得庙祀也古者有田则有爵今有爵者未必有田而有田者徃徃多在于编民今世拔士于民茍服章缝习诗礼是亦古之士也矧又时有掇科跻仕虽比古之大夫亦未为过既名为士大夫而又有世业之田则立祠以妥先灵置田以给祭需私家之事孰有先于此者然世人果于殖产而不果于行礼急于贻谋而缓于报本有能特然兴举古礼以报先德以训后昆若黄处士者岂非家之孝子族之宗英者乎是宜书之俾玶持归镵于石以示其后人使知其所自其尚继继绳绳守而有之以弗废坠哉
　　阙下林氏孝友祠堂记
　　八闽着姓以林氏为第一林氏尤着于莆中莆中之林首称阙下盖自晋永嘉之乱八姓入闽林居其首在唐九刺史并仕著名当代然列名史传以大有闻于世者则自福唐尉攅始焉载在唐书孝友传者可徴也攅以孝闻于朝有司于其门立双阙以旌之世因号曰阙下林家始立于唐贞元丁丑其后歴宋嘉祐庚午大观戊子绍兴丙寅乾道己丑绍熈辛亥凡五加修葺旧有祠在阙之左嵗乆祠废双阙故址薄于社且在城外今成化乙酉翰林修撰燕山岳侯正来知兴化府事从其逺孙孟和请出白金为倡俾孟和率其族属理宗懋等协力鸠工迁祠堂于郡城中乌山之阳筑土为双阙如其旧制仍其旧扁曰孝友用唐书名传意也祠祀始来莆之祖饶郡太守万宠公而以福唐公配焉自是而下世昭世穆列祀于左右嵗时族之长者率其族人祭告如礼祠成其宗衮翰林学士恒简先生既为纪其本末今国子监丞大猷复以记见属夫自唐人修隋书列孝义于传宋编唐书因之以传孝友所谓孝友之士著名一代者凡二十有五人如李知本张孝寛之传今世之望清河系陇西者果孰为其后哉二十五人之中惟阙下一林独着于闽中数百年如一日焉此无他文献足征故也在当时有欧阳詹为之甘露述其后吕夏卿预修唐书着其名孝友传中而又为之表其门闾与夫黄璞陈俊卿真德秀皆有所著述五人者皆闽产也而王十朋又以闽中良二千石为歌诗以讃扬之我文庙御纂古今孝顺事实以为书亦具载焉此其所以愈逺而愈彰者有由然哉噫文章之传既足以示逺云礽之贤又能以绍美孝友之祠既废而复兴夫岂偶然之故哉谨按周礼春官家宗人之官掌家祭祀之礼则家有祭祀尚矣盖古之典祀者以宗名在国为宗伯在家谓之宗人宗以庙言礼始于亲亲亲亲非庙不统有田有禄之家所以别姓收族以尊祖敬宗必在于宗庙焉故也今世士无世禄大夫无采邑然而业为士者或仕而为大夫其子孙或受禄或宜稼皆得以追养继孝故时制虽不立宗人之官而人家则不可无宗庙之祀然而说者卒谓祀尝止于四代过则为僣盍观曽子之言乎慎终追逺民德归厚若祀惟四代而止则世之孙徃徃有逮事髙祖者岂得为逺哉又何用追为子程子谓冬至祭始祖立春祭先祖文公载之小学书中以为范兹盖百世人家通行之常礼也况有孝德如林氏者哉古称盛德必百世祀孝为百世之本德莫盛焉阙下之林独望于莆阅六百年其后裔犹合族以祀其十六世之祖盛德之后何其逺哉为其后者其尚是继是承以勿替引之拜祠宇者萃涣散之心望阙门者起继述之念以孝友传家而移以为忠施之有政则莆中之林歴千百年恒为八闽之望双阙峩峩世家封植与史册所着孝友之名长煜霄壤间而永存矣大猷字子道谨敏诚恪崇尚古礼克绍其世业云
　　忠爱堂记
　　皇朝开国元勲义兼亲贤德业并隆者首称黔宁王家昭靖王生际大明启运之初辅我太祖髙皇帝光复中国帝王之统建万世大功为一代全臣子孙嗣守西南陲世以忠爱传家上报国恩下安民夷阅七朝余百年于兹矣世及承延昭穆继述人人同此一心有如一日然者凡其所存所行何者而非本祖训以衍家传者哉然而循循然终身为之而匪懈浑浑然日用由之而不知行乎己者习以为常施诸人者忘其为恵盖已非一人一世矣今太子太傅沐公琮始掲忠爱二大字顔干髙堂之楣盖摘太宗文皇帝御制书中语也用以示其后人俾其知先世所以积累者厥有本原而有所效法绵世赏于无穷引庙享于不替盖据事理之要防以示标凖者焉间介侍御张泰以书来京师征濬言以为堂记夫自古创业垂统之君必兼亲贤而并用武王创周分宗支为五十三国崇亲也髙祖兴汉封功臣为一十八侯尚贤也我圣祖膺天命肇基大业法古昔帝王并用亲贤之制列爵分土崇德报功众建亲王以为藩屏大封功臣以为桢榦非宗姓后不得専土生爵公者卒乃追王昭靖王于二十有二亲藩之封九公十八侯之列虽若不预然于玉版属籍有剥接花木之契盟府丹书有开拓疆宇之功其于亲贤之义盖兼之也故卒受王封配享合宫俎豆于六王之间子孙世守西南一方民夷错杂延袤数千里视古诸侯胙土之封连帅分阃之任一时勲戚家无有也于乎盛哉濬待罪太史于祖宗典故窃与有闻伏读太祖御制文集其贵王为西平侯也锡以诰文有曰当幸逢之初释难之恩梦寐神交之报不忘而结之以究心利济永为多福之语及读太宗为善隂隲书叙王善行之实有曰处心仁厚乐善好贤小心慎宻恩信逺孚夷獠畏爱非忠君爱民之至何以得此而以嗣续昌盛与国咸休德厚流光之语终焉呜呼圣言万世如见天下家传而人诵之荒陬异域庸人孺子孰不知沐王忠爱之名殆将见与天壤同休也功庸既已着效于当时而又以遗留于后裔子孙相继以为传家之学忠国之本治民之谱人人持循而不悖世世遵奉而不疑恵襄侯以是而克负荷忠敬王以是而启国封武襄伯以是而固封守荣康公以是而靖叛乱今宫传公主宗盟膺朝廷重寄位上公总重兵镇边方于凡家世所传懿德茂实既以身体而力行之矣兹又申明前人之心事昭示后人之轨范非徒空言而已也二圣所以期望之者于是乎信而有徴矣为沐氏子若孙若曾若来以晜若礽以云廕授而防食耕采而复家者登斯堂也覩斯扁也目击而心维原祖宗之心报国家之恩一夫不获时予之辜非但居大业秉重权者然也茍有一命之秩一防之受一力之随咸举诸心而加诸彼虽兵农臧获之贱骠防犵獠之蠢昆虫草木之微必使之皆得其所而尽其天年爱施乎下即所以忠报于上也互相讲防交相劝戒推演昭靖王之初心体悉宫传公之至意则夫天语所谓多福所谓流光所谓与国咸休于尔沐宗永永无极矣其念之勉之毋怠毋忽
　　永思堂记
　　八桂李君纯名其所居之堂曰永思着不忘也兹以安顺知州秩满考称陞江右之袁州府同知过予属以堂记泣而言曰某以承义方之训出就外传叨以经学发身贤科以有今日皆吾先考妣积德教训之所致也享有禄位积以年所身晋荣而家稍裕而吾亲不待矣呜呼痛哉譬则种树焉木既荣而就实矣憇其隂而食其实者非前日栽培灌溉之人也兴言及此有人心者宁不戚戚然于中邪此吾堂所以名也予闻君言而悲之君之思亦吾之思也即吾之所以思者以记君之堂其殆有合哉夫人子有此身也合父之气母之血以成形形具而理寓乎其中其主宰者谓之心心之官则思也父母之于子其初本一人之身既而分焉分则离离则渐以逺于是乎有思思而不可复见于是乎永思永思云者终其身之谓也吾有一日之身则有一日之思吾无此身则无此心无此心则吾一念思亲之心方从而息耳终天之痛庸有极乎是故礼之所谓发于容体言语饮食居处衣服思之寓于哀也致于居处笑语志意所嗜所乐思之寓于齐也或见乎其位或闻乎其容声或闻乎其叹息之声思之寓于祭也然此皆因事而思事过则已犹之二也盍思乎吾之身果从何而有哉吾之身亲之遗也凡吾之身形自一孔以上气自一息以上理自一念以上皆亲之余也亲亡而吾存所以气聚血凝而为此身者固无恙也亲何尝亡吾何尝存是故无一体而非亲无一事而非亲无一物而非亲心心念念恒在乎亲身之所在亲之所存一息之存一息之思其斯之谓永思乎吾之所思若是君以为何如君起再拜曰子之思亦某之思也请书以为永思堂记
　　重恩堂记
　　重恩堂者右军都督李公顔其所居之防事以侈上恩也公拓跋魏后裔唐赐氏李为河湟钜族公之大考讳南哥率部落归皇朝以武功起同知西宁卫指挥事世其官公之考讳英建功边圉受制谕専节钺锡诰劵封防宁伯既而中防英庙复辟诏天下复功臣失爵者子孙録公世袭都指挥使今制都指挥无世袭此盖时恩云公感上异恩尽心竭力以图报称遇有所任使昼夜兢惕以图谋之周或少怠用是名称籍甚防朝防命文武大臣举将材于是太傅防昌侯孙公吏部尚书姚公合辞举公堪大任遂有都督之命俾佐右军公虽生武胄而雅尚文儒一时所交防者皆朝野知名之士恒以先防宁公生平好易学屡延经师以易授诸子冡子防果用是经领京闱荐明年试中礼部恩赐进士第选授中书舍人缙绅大夫荣之立表以旌其门过者竦然歆羡咸曰入国朝来武胄固有登名儒科者然而侯伯子孙未始有之有之始自防宁伯之孙于戏事以希有为荣矧防武功而受诰劵登文科而掌丝纶其为荣也尤伟然其所以为荣者非由上之人振作而锡予之曷克以臻兹哉是则一门之中三世之间冠蝉珥貂曳组鸣玉仡仡武弁烜赫于前雝雝儒绅委蛇于后何者而非上之恩哉夫恩出于一固以为幸矧至于再至于三又将由是而底于百千万而无已也哉公也继防宁之后开中书之先厥考勒功铁劵为国之勋臣厥嗣登名金榜掌帝之外制往者受恩于前乆而弥光来者承恩于后引而弗替名堂以重恩岂不名称其实哉虽然莫大之恩虽出于上而其所以致其来锡而致于屡施而叠被者则又在乎人臣尽心竭力于下世世相承而不已也夫然非但以尽人臣匪躬之忠亦以衍人子不匮之孝焉公之子若孙若曽若晜来仍云登公之堂瞻公之扁尚体公之心思有以济其世美延其世赏以永荷圣恩于无终穷哉予尝主公家有契谊之素故为公记其堂俾书于壁以示其后人
　　存耕堂记
　　祁门汪君字存耕即其字扁其所居盖摘唐贺知章诗但存方寸地留与子孙耕之语也其子乡贡进士恕随计来京师介其友康永韶谒予记夫有有形之地有无形之地有形之地阡陌连接原隰界画畛防有广狭生息有厚薄茍取之不以道得之不以义留之家家不能受留之子孙子孙不能守甚至豪夺强取刑祸戮辱不一再传而失之者多矣惟无形之地基址本固町畦不立不假锄治而生意常存不待灌溉而灵源自滋水旱不能灾豪右不能夺大仅方寸而所收之利倍于膏腴之壤千万焉比二者而观之其为子孙计虑孰逺哉此古之君子所以宁舍彼而取此也汪故新安故家世以积善相承以春秋为学十二公二百四十二年行事其世业之菑畬也积善以为基存心以为地治经以为菑畬先世所以植生产以遗子孙者博且逺矣而君又克承先世标表以示后人其知本哉子恕果能招善基广心地收经畬之获以春秋登乙科进士掌百里之教谓非君存之之效可乎虽然存者君也存之又存又不能无望于君之后人
　　经训堂记
　　堂以经训名有取于韩子之语也噫世之人知菑畬其经训者谁欤寳安陈君志道盖有见于此矣君邑大家世业以农家学以儒宋元以来代有名德显宦至于今不衰夫家道所以乆昌者以世守之有田也家声所以益振者以家传之有经也世世莫不然而未尝明言其所以然至君乃标出韩子此语以名其堂盖以示其子若孙若曽以至于云仍之逺俾其咸知所守而服习之以无废其先业真诚知所本哉有唐之世制民之产有世业有口分予乃君家亦云所谓世有之田者其君家世业欤所谓家有之经者其君家之口分欤使凡为君之子若孙人分一经而治之易三百八十四爻则所得者三百八十四亩也书五十八篇则所得者三百五亩也春秋二百四十二年行事则所得者二百四十二亩也于礼之三百三千所得亦如之居则资之以飬身出则挟之以济世以此为口分之业疏理之灌溉之殳夷蕴崇之以封殖夫世有之恒产岂不愈乆而愈逺愈大而愈光也乎志道名用原捐馆舍余十年矣而堂岿然不废如昔时堂不废则名不废名不废则凡所以登其堂而覩其名者可不体其心服其训而思所以究其心于圣贤之经传以不废其业也哉君之弟用贞以吴江司训秩满来京师需予文以为堂记予重用贞不死其兄而又能充大其兄之志也于是乎书以归之俾其持归寘诸其堂之壁以示夫其后之人
　　甘节堂记
　　无非无仪妇人之常不幸遭人伦之变而得専节之之名岂甘为是欤不得已也然其始终一节忘其苦而以为甘至于死而不悔盖必有以见夫天理民彛之所当然而不容己则又非不得已也予于三山李母甘节堂深有感焉母年十九归邑人李宗衡十年宗衡卒时母年二十有八止生子陞甫六嵗家徒四壁室如悬罄内外期功之亲无一足恃者旦暮纺织以自给百凡大小之事无一不身任其劳内而祀事外而公家之赋教子之需乡隣往来之礼节咸取给于己艰难阨塞备尝之矣人视之以为不胜其苦矣而母则未尝告劳焉非不知劳忘其为劳也非独忘于口而且忘于身非独忘于身而并与心忘之矣呜呼刍豢之甘而荼堇之嗜非不知荼堇之苦也盖必有以甘之者矣甘之故忘之忘之故安之安之故能始终一节至死不悔焉彼嗜甘而苦之者抑又何人与李母于此盖必真有以见天理民彛之所当然者有不容己非不得已而然者也用能持守门户教育子孙至于今日盖始终五十余年矣今以希有之年康徤之体得见二孙同领乡荐而次孙廷美又登甲第防恩归荣李氏之门自此骎骎光大谓非母守节之效可乎廷美介其师林用清求予文以记其所谓甘节堂者予以蚤孤亲见吾母太孺人之所以甘其苦者无异于李母焉故为之记如此俾廷美持归书堂之壁若其守节之始末则有以俟乎当代立言之君子为之传
　　春和堂记
　　锡山周君济广世业轩岐之术而以痬医名于逺近既而有以其名闻于朝者选入上方尝扁其居药之室曰春和随所至而揭焉适予冡子得疾或以君荐予延而诊视之接见之顷言温而气和薫然阳春之可掬也及其观色察气问证用药七剂之加则又有如春风扇和冻者以觧稿者以苏勃然生气渐回而鬯达有莫知其所以然而然者曽未防时吾子之气复和适沈疴去其体如一阳来复于隆冬沍寒之后日复一日今则驯至于三阳开泰之时矣所以然者盖由其推腔中生意之春以和煦之也予生平止一子宗祊所系感君之恵莫大焉方图所以报之者知君者咸曰君于世利无所好所尚者文尔盍为记其居药之室嗟夫一元之气流行天地之间一阳而复二阳而临三阳而天地交泰则和矣和则天气下降地气上腾而万物之蠢然者于是跃然以起翕然以交安然以适矣岂非天地之至和者哉君以是名堂诗所谓惟其有之者乎惟其有之故能聚其所得于天者于一腔之内又能推其所得于己者于一世之人也何者天之德元亨利贞天之时春夏秋冬而时之用则生长收藏也在天之元时之春物之生其在人则仁乎毉也者仁之术也防庄氏有言医门多疾盖以有疾者必趋于医之门如积隂之物竞向于春阳郁结之气亟求其和适也当夫春之三月和气发陈天地俱生万物以荣凡六气十有八无非春阳布发生之令天气应人飬生之道逆之则有所伤而气少不足以奉夏长之令焉夫春阳之气既乖则夏无以为蕃秀而奉收秋无以为容平而奉藏冬无以为闭藏而奉生是知一春之气三阳之和流通于九月之中散见于十有八气五十四之内何者而非一春之和哉古之至人知乎此理故保穉阳于来复之始畅全阳于交泰之时所以培三时之本为万物之先以固其根以滋其苗以复其命有由然也是知一春为四时之本一和为万物之原人能敛天之春以为一心之和和其运调其化析其郁气资其化原复其所主先其所因髙者抑之下者举之有余者折之不足者补之佐以所利调以所宜治寒以热治热以寒气相得者逆之不相得者从之如此则不和者和矣夫春气之和自然之和也而人使人身之和亦如春之和焉此其所以为万物之灵而能辅相天地之所不及也欤但其职有崇卑故所及有广狭耳推原所自虽由于神圣工巧而实本于虚灵知觉之心是故风寒暑湿燥火天之六气也喜怒哀惧爱恶欲人之七情也六气不为淫所胜则天之气和矣七情不为欲所乖则人之心和矣和也者天下之达道也自谨独而精之以至于应物之处无少差缪而无适不然则虽天下之大万物之众亦可使之各得其所而懽忻交通矣况夫一人之身也哉予也以儒而论医既本医之说以为堂说及其末也请以儒之道终焉继君之后者居斯堂诵斯记尚存孔思之心以衍轩岐之术哉
　　重编琼防藁巻十七
　　钦定四库全书
　　重编琼台藁巻十八
　　明　邱濬　撰
　　记
　　世德堂记
　　琼城西郭大姓沈氏其先越之山隂人在宋有讳翥者仕为户部侍郎咸淳中谪官来琼子孙因居泽山之龙井村国朝永乐中始迁于条塘之黄瀛后又迁于垅窝是为今居侍郎公之五世孙悌所葺也悌号珑窠居士为人质直而好义猎涉书史善议论喜歌咏家饶于赀未尝凌人傲物虽不孜孜于学问然其所存所行率多合于理成化壬辰以旧居卑隘乃改卜于髙爽之地既落成适予曰翥字子羽号秋磵则始来琼者也十世曰颢字清淑山隂教谕曰頥字养正以防补将仕郎曰兴翁字复古又自琼复越五世以下至頥皆塟雪防惟颢与兴翁塟黄枋焉十一世讳祐字仲和十三世讳存性国初本府儒学训导生子衮乃居士父也惟沈氏自宋以来至于居士盖十有四世而居琼则六世矣世世以徳相承其为基也甚厚而固至居士又能拓而大之培而益之虽功名事业不逮昔人之显赫然而赀产之丰规模之逺先业赖以维持后人得以慿借继此以起者安知其无若秋磵翁者之出于其间哉所以然者前人以一德而立其基后人以一德而嗣其业自兹以往至于千百世之乆心非仁不存事非义不为处则为孝子出则为忠臣本仁义以相传衍宗支于悠乆何者而非自此德中来耶予家于居士有世好而伯兄伯清于居士交莫逆视予昆仲殆所谓异姓兄弟者也予叨官禁林以文章为职业于凡天下士夫有所述作必假笔于予顾于通家之好独无一言可乎朝退援笔书此寓归付居士子渊源清浩朝夕玩焉且以示其后之人于无穷
　　钟秀堂记
　　秀钟于天乎地乎人乎钟以天若箕宿为说昴精为何是已钟以地若山以东相山以西将是已钟以人若髙辛有元髙阳有凯是已要之禀隂阳之粹和孕山川之精华袭先世之芳泽妙合其三凝结于一储蓄于厥中颖出于其类夫是之谓钟秀欤昔嵗在辛酉祁门程公显擢秀京闱来归邑里邑大夫顔侯表其门曰钟秀盖于三者之义兼有取焉后公果以进士乙科掌百里文教超拜王相绰有令誉顔侯所以表门之义至是益验矣景泰甲戌公之子泰承其家教登名黄甲拜地官属乃者荷天子厚恩锡诰加封其亲公于是时亦以耆艾致事家居泰因取邑大夫所以表门者顔其所居之堂间命予记嗟乎秀之所钟岂偶然而已哉不得乎天则其禀气也弗醇不得乎地则其赋形也弗厚不得乎人则其为德也弗类然则程氏所以钟厥秀美者抑亦有由矣盖以方今圣明继出气运还淳化行于上物生于下无非得其清明淳厚之气公家新安又在天子畿甸近地山川之胜宏伟非常其所以含灵发祥又非偏州下邑比而公之先世自忠壮公而下代有显宦所以钟而秀美者盖兼三者而有之不诬也吾知秀之所钟不独在公固已见于公之子矣由是而孙而曽而以至百千万世焉盖未艾也是为记
　　思补堂记
　　古之君子其心无斯须而不在民也故虽处山林之深邃庙堂之崇髙而其心恒周流乎荒凉防翳之野陋巷穷闾之中鳏寡孤独饥寒流离疾苦悲啼之处恻然如身在其间耳闻其声目击其事为之委曲思虑必使之得其所然后已况亲为牧者乎亲为之牧则目亲见耳亲闻身亲在其间而不一动心也以为深思逺虑则是忍人也岂所谓民之父母乎且父母之于子鞠之育之出入顾复之念其饥寒防其劳苦防其疾疹而又为之营赀产以养其生延师傅以成其业凡可以纾目前之患而豫为他日之地者无所不用其心焉今之为民父母者果能如是否乎不能若是冐父母之名而不能尽父母之道者也不能尽其道而徒欲责民之尽子道以事乎我难矣父不慈子不可以不孝在天属则然也吏之于民非天属也受君命耳受命而来居其位以子乎民民父母我我不能用君命以子之且虐之焉一且夺其命以畀他人则我涂人也前则父母我后则涂人我无他视君命之去留焉耳然则为民父母者可不思所以尽其道哉淮隂毕君玉以名进士知曲阳县之又明年政行恵流民心浃和乃为燕居之堂于防事之后扁曰思补盖取前令朱君伯坚所改亭名也亭旧名环翠洪武中朱君重建而易以斯名今亭亦废矣君距朱君后七十又二年如为此堂而有取乎其旧名者盖思所以补报乎朝廷也噫知爱乎民则知所以忠乎君矣予因君之请而为之记如此使凡世之吏兹土而居兹堂者尚因予言以思君之恩于无穷
　　冲和堂记
　　庐陵郡之北有山岿然纡徐而环抱曰种山山之下有夀藏焉穴土而甃之以甓又筑室其间扁曰冲和邑之义官陈君朂让豫为藏衣冠之所也既成以书来京师俾其从子秋官郎中时庄求记其事而属笔于予予闻老氏有言万物负隂而抱阳冲气以为和嗟乎岂独人哉山川亦然故凡天下之山其脉皆发于西北而绵绵起伏以至乎东南西北隂也东南阳也而扶舆清淑之气实流行乎其间如人之生也面阳而背隂而清明纯粹之气寓焉人之与山其抱负之形冲和之气一而已矣山而聚扶舆清淑之气其为山也灵人而得清明纯粹之气其为人也贤人之所以贤者以其钟是山川之气也是气也出于天凝于地融结为山川而发露于人人得是气以成质质由是气以聚散其聚也出于是其散也亦必返于是散清明纯粹之气返扶舆清淑之原冲和妙合絪緼无间殆将周流太虚以复归于太极无极之真矣乎不然则发而为卿云蒸而为灵芝凝而为贞石不可知也陈君以是名其室其庶防所谓复命之常知常之明者乎观于此可以知其为人焉于是乎书
　　葑溪草堂记
　　古之君子存心也豫其志卓然有以定乎其中其理跃如有以见乎其前是以其进其退皆豫有以为之地而不茍右都御史韩公吴人而生长于燕既仕而始复于吴治第于葑溪之上盖豫以为退休归宿之地也其园林池沼之胜甲于吴下世拟之以李卫公之平泉庄司马公之独乐园君子谓其有西洛之胜而无赞皇之竒云中为草堂数楹公自记之间以书来俾予记其后昔诸葛武侯隠居南阳不求闻达感昭烈三顾之勤奋然为之画策凡其宰割山河三分天下其规模布置一一皆草庐中语非豫有定见能若是乎及其相昭烈以区区一隅之蜀当吴魏之强身都将相手握重兵自校簿书罚二十以上皆亲决之固若不睱为私计计者然于成都置田十五顷种桑八百株固以豫为退步之地以见君子之出处进退固未尝有心亦未尝无心当无心必为之时已留心于事中方有心应用之际已置心于物外未进而豫进之之资未退而豫退之之具是以其进也道前定而运用不穷其退也志前定而勇决无疑古今豪杰之士所见皆同盖如是今都宪公受朝廷委托之重付以岭海数千里之地十数万之人凡居是邦耕于野戍于边处于室家行于道途者咸恃以保障覆育之生者恃以食死者恃以塟喁喁然嗷嗷然仰公以为命惟恐一日公去而我无所恃以为生孰肯一日释公去哉矧上方倚注将大用之以溥其泽于天下天下之人求所愿欲而不遂者亦争欲得公以専其恵于己而不可得倾耳而听翘首而望者在在而有公炳防先物非不知人不已释而已无可去之理然犹汲汲然豫为决不可得之计者其亦武侯之意欤公自为记所以纪其创置之始末布置之规模与夫生平成立之艰难后人保守之当谨者固已详且尽矣予毋庸置喙于其间行将北上道吴由登魏公醉白之堂以求温公之所独乐者以致髙山仰止之意云谨先此以记
　　东郭别墅记
　　太子少保户部尚书殷公世居涿城之西其先考赠尚书公以郡文学归老故乡尝于城东营别墅以为娱老之地至是公以年至乞致事防恩来归乃即故址起其废而新之四周有垣中有亭汲有井蔬有畦补其缺而浚其湮凡昔所有者悉复其旧又加辟焉曽未防时蔚然成林遂擅涿郡一时园亭之胜既而以书来属予记曰某以正统己未进士歴官户部主事兵部郎中进贰通政两知府事陞山西叅政左右布政使入副都台两巡边方叨备六卿再掌国计辅储宫至是休致终始仕途防五十年或南或北时内时外大约通朝籍之日居多所居之乡宻迩宫阙急驰之骑朝发夕可至然拘于职任不敢顾其私今幸天假我以年佚我以老皇上优臣以闲使得以桑榆之景遂其田园之乐以终先大夫之志幸莫大焉向同朝时曽属吾子豫为之记既防以诺今幸复其旧规成其素志幸勿食其前言窃惟古之仕者不出其乡家有定居仕有世禄王朝卿士皆出自畿甸大者食采地小者给恒产外自侯国入者无防焉故凡仕于国者得以不废其家唐宋盛时朝臣自遐外入仕者晚而休致率居陪京或别都唐都雍其士夫多居陜洛同华宋都汴其士夫多居洛睢陈许其间亦有仍居辇毂下遇行大礼犹与陪位我朝虽并建两京而南北相去县逺士夫解官者率逺归其乡一出国门瞻望阙庭如在天上回思旧逰如隔人世人生何幸而生畿甸之间列职朝行云山伊迩归老乡邑天庭咫尺仕如不仕休而不休焉一何幸哉公家近甸世有田园之乐年甫弱冠即舍之而仕今则年屇古稀矣始得来归以复其故业遂其初志徜徉樊圃之中偃仰林亭之上席落落之长松裀茸茸之丰草易朱弦以山溜代黄封以石泉享夫清间和乐之适以偿夫奔走丛脞之劳嘉时令节天朗气清陟崇丘以引岭立黄庭而延伫瞻天阙于红云紫气之中仰宸居于太乙勾陈之上目击而心存予固知公之心无一日而不在国也亦何异于公畴昔之在朝而于其私家也哉古之君子不以逺近易其心不以丰约改其节公盖有焉故予今为公记略其景而原其心
　　偏凉汀亭记
　　太行西来数千里环帝都而东又数百里散一支南出为平滦诸山滦河自塞外迤逦东南行入平滦境始益大去滦州城北三里许横渡山下是为偏凉汀汀处众山间据川流之滙山之列其旁者若鲁若岩若紫金瓦岭之属叅错连亘狻猊踞而龙蛇走其间林壑幽胜草木葱蒨水之经其下者若漆若沮若清水肥河之类下流胥防膏黛渟而绮縠张其间鳬雁翔集鳞族潜泳是诚一郡之竒观也昔人凿石通道因山建亭嵗乆而圯近时中贵人重为修筑然未殚厥美也乃天顺庚辰御马监韦公将命道兹因旧加髙下为阛门上为新亭规制宏侈丹碧照映登临眺望一目千里山若増而髙水若増而深与夫风景云物之美咸若踊跃奋迅而突出也知永平府事古相周侯晟按属至斯慨然叹曰是不可以无纪乃以书走京师徴予记予复之曰山川信美矣景物亦竒矣瞩目之顷可以尽得之奚用记为哉然有不可不知者盖兹地在古为孤竹国汉唐时皆属内地及至五代初始属于契丹始终四百五十余年当是时山川如故而其人则贸贸焉习而不觉也乆矣人伦日用之常尚不可得而有况有所谓山水登临之乐者哉幸而我髙皇帝再造天地大正疆界兹地始复于古职方氏今日二三君子得以于此因胜地以恣竒观可不知所自哉登斯亭也见行旅徃来于此以车以舟而无水陆之虞居民环处于此或田或渔而遂生育之乐近而瞰乎城市官寺屋宇衣冠文物如此其盛逺而望乎边徼城堞楼烽堠闗隘如此其固若是者孰使之然欤要不可不知之也后之人有事过此而登兹亭者其尚悠然而长思恻然而深虑矣乎于是乎记
　　半山亭记
　　庐江县治之西一舍许有山曰黄铜邑人丁氏世居焉形势回抱风气环合盖一邑山川之胜处也峰峦列峙中一峰岿然独秀出于众峰之表丁氏之居正据其胜逺而望之蔚然深茂之中而栋宇檐楹蔽亏于林木之间隠然为一乡望也丁氏之彦继仁甫以为既有幽深之地以定其居止不可无髙明之所以广其瞻眺爰于铜山之半稍南处盘石之间占其形胜搆以为亭扁之曰半山又曰盛世逸乐环亭四顾万景毕聚仰而山巅有龙王之庙俯而林麓有居士之祠古木千章乔松万本有隄堰以灌溉有河流以演迤真人世胜境也繇亭而上直抵山巅允夫庐江之名山大川山若大凹马槽治父之类川若巢湖黄陂沙河之属瞩目之顷皆可以一覧而无余嗟乎居半山之间而享全山之胜非徒得此一山之景而凡庐江一邑之竒无不在焉又非徒得其一邑之竒而凡庐郡二州五邑之胜无不尽焉丁氏世居于兹受其山川风气之全而専有一方之竒胜岂非居得其地耶居得其地又能据其胜而享其乐丁君其亦可人哉君名恕继仁其字淳笃而坦夷乡里称为善人盖隠而有德者也其子鸿胪寺序班某介其姻地官主事王克常求予记惟昔王文公以半山老人自号而继仁之名其亭偶有以合之盖无心而防也半山老人一生汨没于声名荣利之途迨其晚年退居金陵始得半山而憩息焉岂若继仁生于山长于山出入起居昕夕周旋于林泉涧石之中未尝一日离也名曰半山而实得夫众山形胜之全其文章功业固不敢望古之人然其所居之山之名偶与之同其山间所有若云若霞若烟若霏若水石若草木若花卉若鸟兽虫鱼有天然之趣有自然之景有适然之乐取之而不见其穷玩之而不厌其烦用之而不知其亏盖自防而壮壮而老无一日而不在兹山之中身居其半而目极其全身享其实而心乐其适而又传之子姓世世无穷古之半山老人有是哉无是哉有与无不必计姑为之记俾其子寓归畀继仁勒于石而寘诸其亭之壁以遗其后人
　　松轩记
　　増城曽君三省世居邑之槎冈隠居自乐平生于物无所嗜好性独好松环所居树松千百株搆屋其间扁曰松轩朝夕吟啸其间歌曰松叶菶菶兮花菲菲花以酿酒兮充吾饥我且醉饱兮焉知是与非又歌曰松树偃蹇兮隂檀栾据树以哦兮防隂以眠卧起其间兮聊以终吾年歌罢饮酒独酌半酣支頥以卧如是者日以为常熈熈然陶陶然不知天壤间物何者足以当此也君之壻进士吴君浍观政京师毎以语予未防其子瑞来视进士君因承君意以记见请予闻人各有所好而其所好者徃徃皆其气类之相似意趣之相孚者不茍然也予虽未识君即其所好以想其为人意者其人必禀受不偏超出羣类如庄子所谓受命独青者欤礼以制心确然坚固如戴记所谓有心者欤持守坚定不为物变如夫子所谓后凋者欤不然何其于他物一无所好而于松焉独好之笃也如此诗曰维其有之是以似之君之谓矣夫似之斯好之好之斯乐之乐之之至则物我两忘彼此交丧物其我乎我其物乎混混然合而一之矣不可得而知之矣君之于松也殆有得于此矣乎不可知也请书此以为记进士君曰唯遂书之授瑞归以遗君寘诸轩间【天顺三年】
　　梅轩记
　　即一物之防而可以观世变之大者吾于梅有感焉梅之为物着于书咏于诗杂见于骚人文士之所赋咏然其初也不过用其实而已驯至于后世始颛于华显而实之用防矣呜呼天下物岂独梅哉梅其小者耳由小可以观大矣有能于波頽澜倒之余而有敛华就实之见岂非有志之士哉寳安袁生秉彛搆轩数楹以为藏修之所于轩之前植梅数本当其盛开之时恒指以示人曰吾非有取于是盖将俟其实以为和羮之用也噫观于是言可以知其志矣人皆务其华我独敛以实人皆骛于文我独笃以行不混俗以同不随世以趣盖有志之士也嗟夫天以隂阳五行化生万物而赋其全于人有仁义礼智信之德有父子君臣夫妇长幼朋友之伦有圣贤以为之师法有经史以为之轨范顾皆置焉而罔知所以用功乃指一草一木之防嚣嚣然以号诸人曰是物之趣有契于予予取而法之也岂非妄欤且冷蘂疎枝何有于吾之性情淡香疎影何预于吾之身心折枝以赠何似乎简书踏雪以寻何资乎日用巡檐索笑何为也竹外一枝何好也世之学者动以师法孔子为言孔子删述六经而梅两见于诗书皆以其实也而后世之所以爱乎梅者则以其华焉是则孔子不足法诗书不足取而何逊林逋之徒真可慕也岂不悖哉君生也可谓能学孔子者也观此一事可以知其余矣他日用于世幸毋易兹志生之仲兄户部君秉中予友也命予记其轩故书此以复之且以致吾感云
　　林轩记
　　顺邑之大罗乡文溪之上蔚然众木间有宅一区曰林轩邑人黎君平叔栖息之处也文溪地宜木木生其间者非一类有其林可为栋宇者可作舟舆者可备器用者又有其实可供食茹者其华叶可供观玩者凡地之所宜无不有之君卧起輙着屐持杖循行众木间纵横周折随其意之所如且行且咏少倦则归偃息轩中呜呜然作吟哦声不少辍既而洞开八凭防四顾喟然叹曰天地如许之大而我栖息止于一轩一轩之寓止于一林何其小也又自解曰我寓轩间轩寓林间林寓岭海间岭海寓天地间天地寓太虚间由是观之吾轩亦岂小哉且不闻地之五土乎山林其一土也又不闻造化之五行乎木其一行也木以成林而我之轩居林间于焉以俯察地理以仰观天文天之生地之成作酸之味曲直之性积小以髙大之势其乐岂下于古人哉古之人如孔子所植之桧恵施所据之梧庄生所称之椿吾之林有之伯夷所食之薇屈子所纫之兰商皓所茹之芝吾之林有之王子猷所种之竹陶处士所采之菊林君复所爱之梅吾之林有之以至楚颂之嘉树蜀赋之侧生汉史之蒟酱吾之林亦皆有之然此之所有皆一物之竒一事之用若夫南郭子綦闻大木百围之窍穴而有以见夫之调调之刁刁然庶防齐乎物欤庆梓齐以忘其枝体入山林以成见鐻庶防疑于神欤有虞氏居深山中以与木石居庶防忘乎我欤夫然是能以一而尽万精其麤大其小而防万于一也哉君之子暹以进士举来京师述君言请予为林轩记予不识君而观暹之彦而有文立志髙逺异时秀穷林而风声闻四海者其在兹乎于是乎援笔广君意为林轩记授暹归书于轩之壁
　　博雅轩记
　　学不可不慱慱而雅焉斯为可尚羊城吴永年氏搆轩以藏修左右列书籍自六经以下史传子集凡世所有及力可致者无不咸在永年日居其间蚤暮孜孜口诵心惟取凡古之圣贤格言至训名臣端士宏规懿范可师可法可为鉴戒者识之于心体之于身行之于家而又豫蓄以为他日从政之用若夫诡道悖德之谈荒唐缪悠之说一切弃置不复少寓目焉呜呼其志可谓大矣尝求工书者书博雅二大字揭楣间今年为有司劝驾来京师介其姻林宗敬求予记予惟自有书契以来文籍之存于世者日新月盛出则汗牛马处则充栋宇不为不多矣然而饰邪说文奸言矞字嵬琐者有之矣纵性情乱是非恣睢利岐者有之矣不法先王不是礼义而好怪说甚至察而不急辩而无用多事而寡功者有之矣刿目鈢心搯擢胃肾鍜链于一字一语之间以为工巧取黄妃白神出鬼没听之则固成章若可嘉要其归宿则漠然无所用于世者有之矣悖逆天理灭絶人伦肆为濶胜大之说汗漫不经妖诞幻惑不言六合而言其外不言当世而言世之未来者有之矣若是者大之不可以理天下次之不可以理一家小之不可以理一身纵无一不通无一不知奚以哉此君子之学所以贵乎博博而尤贵乎雅也是故道隂阳之书莫雅乎易彼京房焦贑之灾异非雅也纪政事之典莫雅乎书彼汲冢竹书之竒怪非雅也理性情之辞莫雅乎诗彼风云月露之芜秽非雅也正名分之史莫雅乎春秋彼击排冐没之偏党非雅也谨节文之仪莫雅乎礼彼委巷绵蕞之驳杂非雅也是五者雅正之经也传之万世而可行行之无弊者也其他如儒先之驾说史氏之纪载诗人之咏歌亦或有尔雅者焉于此乎博而求之求而择之择而服之以为身心家国之助斯不亦尤可尚乎哉
　　稽古轩记
　　天地有初也生民有初也凡天下之万事万物亦莫不有初也自吾有生之前以遡夫天地生民事物有初之始皆古也今时所谓古乃昔时之今非物有古今也时焉而已昔文公先生作小学书以教万世始于立教继以明伦敬身而终于稽古盖歴传记接见闻纪述古人之嘉言善行以实前言也人生八嵗入小学则以是敎之所以端其趋向广其见闻而示之以法则也海南节使周逺士毅自防开敏异常方入小学时从师读文公是书则慨然兴起知所向往稍长嗣祖职以佥卫事公暇輙亲近儒生购求书籍庋于轩窗之中时防师友以讲阅焉扁其轩曰稽古盖有取文公立教之意也以予乡先逹与厥祖广平公为夙契世有通家之好求予文为记予惟稽古之言始见于虞书之尧典舜亲授受于尧仅再世也虞廷史臣述尧之事遽以稽古为言由是观之所为古也者非必阅世乆逺也则虽父子易世之间咸可谓之古也虽然古岂易稽哉昔秦延君解尧典粤若稽古殆三万言自尧至舜一代尚然况生千载之下而欲考千百载以上之事世代辽邈典籍浩繁必欲一一以尽之非穷昼夜竭心思耳目之力一息不容少懈者岂易能哉是以古人有近思切己之说焉士毅出自武胄食世禄以为武官所业者武事所聨比者武将所统驭者武卒近而思之切于己者尤在武焉予愿士毅公退之余渉猎讨论之际逺歴乎传记近接乎见闻以求古人之嘉言善行究诸心而服行之无斁焉古人嘉言有所谓委质为臣无有二心也食人之禄则死人之事也己所不欲勿施于人也躬自厚而薄责于人也临事而惧好谋而成也贵谋而贱战必为不可胜以待敌之可胜也毋恃其不来恃吾有以待之毋恃其不攻恃吾有所不可攻也古人善行有所谓説礼乐而敦诗书者与士卒同甘苦者以全取胜先计而后战者先国家之急而后私讐者雅歌投壶虽在军旅而不忘俎豆者荡佚简易寛小过而总大纲者择古人言行而取之以为吾身今日之用虽圣贤切问近思之学不外是矣岂但一武将之事而已士毅勉乎哉毋徒慕其名而必既其实也诚如是予知广平公于九原之下闻其孙能稽古论以服行之又闻予以言而奬励之地下有灵殆将粲然而抚掌矣乎于是乎记
　　清风楼记
　　清风楼在芜湖县治之北俯瞰大江乃前御史黄公用逊所居也其地旧名驿矶宋人尝建驿置于此成化初元邑令陈侯源始于此立蟂矶刘夫人行祠祀三国吴大帝妃越若干年星沙刘侯廷式以进士来知县事于祠前隙地备楼四楹取东坡清风阁记之意名之功未就绪召入内台而东广林侯世逺继其后乃落成之楼盖为黄公建也而名之以清风者岂非以公之平生风度澄澈而有似风之行水乎夫风无往而不在于水也尤为清焉万里长江之濵搆为髙虚之居纵目以为广大之观处身既髙寓目斯逺当夫天朗气清之时长天无云一碧千里清风徐来防涛蹙而成纹旋流回而成涡湛波澄而彻底真天下之竒观也亦天下之真趣也天光云影徘徊上下纾徐演漾以泛之轩栏楯帷幔之中出入懐袖披拂衣巾透彻于胸膈毛窍之间无一防尘浊气水既清矣风亦清焉矧楼居主人禀乾坤清气摆脱乎尘氛埃之外清风髙节慕尚古人而一时宦寓凡为创建及防从者何者而非清髙絶俗之士哉夫江自岷山而下至此万里矣放乎虚空棹乎无垠而聚此江浒寻丈之楼瞩目之顷而风水之极观于是乎备方公年少时乗长风破巨浪纵其所如一日千里所至人仰望其风裁盖凛凛然中年以来收其湖海之气于此一楼之间风力劣于前而目力则优矣风声虽不逺而受用则无尽藏矣以此较彼略亦相当虽然与其得彼也宁得此予指日南归道于湖方将登公之楼以挹长江之清而共享此快哉之风尚期相与赋之
　　长乐居记
　　出琼城而南防折而西防三舍许有地名曰北冲盖古所谓罗源璞乡也有氏王者自闽而来居于兹不知凡防世至王君才者淳谨而明爽幼以民俊鼓箧乡校既而以亲老宗单主祀者乏人言于有司归隠焉恒自叹曰士大夫生天地间当为天地间用然后为不负天地之所生进则表率乎天下退则矩范乎一乡不但己也吾少有志世用然而卒不致其用用于天下吾无其位与地与其时固不得以行吾志若夫由吾一家而逹于吾乡井之间吾身之所在足之所履耳目之所及量其力可以为揣其分所当为即其所居之地随其可为之事而乐其日用之天志虽不行于天下亦可以行于一家一乡也鸡鸣而起盥之余即披衣持杖循行阶除间迤逦而出于庭院园圃之中左顾右盻某地可畦某地可畛某地可陇或宜于蔬或宜于果或宜于药或宜于竹于木某种可莳或可以分或可以移或可以修饰剪剔燥而灌之瘠而粪之秽而除之柔弱而扶持之欹侧而植立之然后呼童仆而命之随其宜而施其功朝如是暮如是今嵗如是嗣嵗复如是积之嵗年日计不足月计有余阅嵗乆乃大有所成就逺而望之蔚然而成林近而即之井然有条理粲然相错杂竹树列而浓隂野花发而幽香真人间胜景也乃引山泉仿兰亭遗制为曲水以为流觞乐客之所又于曲水之旁凿为深池池之中构亭以避暑池上辟为园杂莳百花开轩其间题曰适意暇日与客徜徉园中日以成趣倚轩以畅幽懐登亭以避烦嚣兴防而倦则据石而坐草泛羽觞于曲水中一觞一咏以乐其自然之天自幼而壮壮而老无一日而不乐其间其乐可谓长也已矣非但自乐其乐而又以是乐传之子若孙若曽若百千万年无有穷矣乃总名之曰长乐居岂不名称其实哉君之冡子冕为有司劝驾来京师乃持君所自述者求予文为长乐居记予与君同生海隅同为庠生予出仕而君归隠今俱白首矣凡予之所成就者他人视之固若有大可乐者然以己视之恒见其忧而未见其所以乐焉王君之志虽不克大行于天下而其所以安于一家充于一乡者则固优防而有余寛绰而不拘从容而自如举目之间移步之顷何者而非其乐哉乐不徒乐而且至于长焉乐乎哉王君足不出乎州里梦不至乎市朝生于斯长于斯老于斯聚亲属于斯死塟祭于斯礼不云乎乐乐其所自生而谚亦云人从生处乐王君敛其所以不用天下之志而用之于一家一乡聚景以成趣即趣以生乐此其乐所以生生不已而至于长哉予不乆归老于乡行将访君之居而即其所以乐者而共乐之君其肯分予以半席否
　　云轩记
　　山东鹾司批验大使朱珍公泽顔其居曰云轩因以自号盖有取乎晋陶靖节归去来辞所谓云无心而出岫之意也嗟乎人惟无心然后能应彼有心若既横一物于胸中其未出也豫期于将然之先其既出也取必于己然之际卒之期者未必如所期必者不能如所必至于狼狈而归者多矣此无他私心害之也盖观诸云乎触石而出肤寸而合弥漫乎虚空之间山林之冲草木之岑蔚似炮车者似赤乌者似擘絮者似车盖者似金柯玉叶者似白衣苍狗者油然而作竒形诡状体态不一霈然而雨天下泽万物何尝有心乎哉虽然奚止于云天地之大亦无心而成化也圣贤法天时以屈伸时行则行焉呜呼物岂独云哉而陶子颛颛归之盖因其偶然之见以寓其悠然之意焉耳公泽摘是名轩亦不可谓无所见也予闻公泽少无宦情偶为公府所辟遂循资以得今官盖庶防所谓无心者则取无心之物以为轩名以为己号不亦宜乎今年考满来京师持予乡人鹾司知事冯君书求记于是乎书
　　留耕亭记
  </div>
  <div class="pagination">
   <a href="重编琼台稿_page25.html">
    上一页
   </a>
   <span>
    ...
   </span>
   <a href="重编琼台稿_page21.html">
    21
   </a>
   <a href="重编琼台稿_page22.html">
    22
   </a>
   <a href="重编琼台稿_page23.html">
    23
   </a>
   <a href="重编琼台稿_page24.html">
    24
   </a>
   <a href="重编琼台稿_page25.html">
    25
   </a>
   <span class="current-page">
    26
   </span>
   <a href="重编琼台稿_page27.html">
    27
   </a>
   <a href="重编琼台稿_page28.html">
    28
   </a>
   <a href="重编琼台稿_page29.html">
    29
   </a>
   <a href="重编琼台稿_page30.html">
    30
   </a>
   <a href="重编琼台稿_page31.html">
    31
   </a>
   <a href="重编琼台稿_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
