<!DOCTYPE html>
<html>
<head>
    <meta charset="UTF-8">
    <title>临川集 - 第 112 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 112 页/共 155 页</h1>
    <div class="content">
　　臣某言：疏荣特异，敢忘图报之忠；陈力弗能，当布可辞之义。（中谢。）伏念臣晚陪兴运，久污近司，戆愚弗逮于清光，衰疾更成于旷。苟免大诃之责，乃叨异数之加，授以戎旃，班之宰席。松楸旧国，实使镇临；蒲柳残年，足为荣耀。顾在宣化承流之地，方当循名责实之时，疲曳难支，颠齐可畏。仰祈睿眷，俯徇愚衷，并解将相之官，外除宫观之任，托依田里，瞻守丘坟。傥凭休养之私，终获夷瘳之福，敢忘策励，复誓糜捐。臣无任。

　　【二】

　　臣某言：近具表乞以本官外除一宫观差遣，伏蒙圣慈特降中使赐臣诏书不允者。天地至恩，实知难报；蝼蚁微息，尚窃有怀。辄冒隆威，更输危悃。伏念臣遭逢异甚，称效蔑如。苟旅力之可陈，岂馀生之足惜？顾以忧伤而至弊，重为疾之所撄。偷假便州，必负旷之责；过尸厚禄，更怀叨昧之惭。伏望陛下本末烛知，始终护念，俯徇吁天之恳，俾无累国之尤。尚冀宁瘳，誓终糜殒。臣无任。

　　【三】

　　臣某言：轺传俯临，玺书狎至，仰荷眷存之厚，第怀感悸之深。任有不胜，勉非所及，辄输危恳，再冒天威。伏念臣久误至恩，难图报称；过尸荣禄，易取灾危。力惫矣而弗支，气喘焉而将蹶。穷阎扫轨，斯为待尽之时；莫府建旄，岂曰养疴之地？所惧旷之责，敢辞逋慢之诛。伏望陛下照以末光，遂其微请。使坛陆之鸟，无眩视之悲；濠梁之鱼，有从容之乐。庶蒙瘳复，更誓糜捐。臣无任。

　　【四】

　　臣某言：筋骇衰ぃ，仅有馀生，肝膈精微，简在圣听。岂图宠奖，未赐矜从，辄冒威尊，更输情素。（中谢。）伏念臣久妨机要，初乏涓埃。苟免庶尤，实荷恩私之至；敢缘多疾，更尸名器之崇？比辱使轺，传宣诏旨，深惟策励，仰称龙光。而况病瘵有加，疗治无损。辞荣家食，乃为理分之宜；干泽自营，尚恃眷怜之旧。伏惟皇帝陛下衡听万事，器使众材，念其黾勉之终难，假以便安而少忄曷。庶完体力，图报毫分。臣无任。

　　【手诏令视事谢表】

　　臣某言：伏蒙宣示言者所奏，辄具札子，乞博延公议，改用贤人，伏奉诏奖励，令视事如故者。谤议升闻，已赖舜聪之豁达；恳诚上诉，更烦周诰之丁宁。窃以作威者王之权，待察者臣之礼。盖虽蒙非常之厚遇，亦将避可畏之烦言。臣志尚非高，才能无异。旧惟所学之迂阔，难以趋时；因欲自屏于宽闲，庶几求志。惟圣人之时不可失，而君子之义必有行。故当陛下即政之初，辄慕昔贤际可之仕，越从乡郡，归直禁林。或因劝讲而赐留，或以论思而请对。愚忠偶合，即知素愿之获申；睿圣日跻，更惧浅闻之难副。重叨殊奖，忝秉洪钧。所宜引分以固辞，乃敢冒恩而轻就，实恃明主知臣之有素，故以孤身许国而无疑。人习玩于久安，吏循缘于积弊，言不忌，讠皮行无惭。论善俗之方，始欲徐徐而变革；思爱日之义，又将汲汲于施为。以物役己，则神志有交战之劳；以道徇众，则事功无必成之望。恐上辜于眷属，诚窃幸于退藏，犹贪仰附于末光，亦冀粗成于薄效。比闻独断，谓合佥言，但输承命之忠，遂触招权之毁。因请避众贤之路，庶以厌异议之人。伏蒙皇帝陛下敦大兼容，清明旁烛，赐之神翰，谕以至怀。君臣之时，尝千载而难值；天地之造，岂一身之可酬？敢不自忘形迹之嫌，庶协神明之运。臣无任。

　　【添差男旁句当江宁府粮料院谢表】

　　臣某言：近辄冒昧陈乞男旁句当江宁府粮料院一次，伏蒙特恩添差者。去寄卧家，犹尸厚禄，祈荣及嗣，更荷殊私。（中谢。）伏念臣汗马之劳，初无可纪；舐犊之爱，乃敢有言。颜虽腆以知惭，心固甘于获谴。岂谓陛下矜轩幄之旧，录簪屦之微，示特出于上恩，俾遽叨于世禄。ム曲成之造化，弗以遐遗；徒共誓于糜捐，安能仰称？臣无任。

　　【诏以所居园屋为僧寺及赐寺额谢表】

　　臣某言：基迹丛祠，冀鸿延于万寿；锡名扁榜，窃荣遇于一时。臣生乏寸长，世叨殊奖。贱息奄先于犬马，颓龄俯迫于桑榆。独念亲逢，莫有涓埃之补报；永惟宏愿，岂忘香火之因缘？伏蒙皇帝陛下俯徇祈诚，特加美称。所惧封人之祝，终以尧辞；乃尘长者之园，遽如佛许。仰凭护念，誓毕熏修。臣无任。

　　【依所乞私田充蒋山太平兴国寺常住谢表】

　　臣某言：缘恩昧冒，方虞上之诛，加意畀矜，遂窃终天之幸。伏念臣少尝厄，晚误褒崇。荣禄虽多，不逮养亲之日；馀年向尽，更为哭子之人。追营香火之缘，仰赖金缯之赐。尚复祈恩而不已，乃将徼福于无穷。伏蒙陛下眷遇一于初终，爱恤兼夫存没，特挠常法，俯成私求。虽老矣无能，莫称漏泉之施；若死而未泯，岂忘结草之酬？臣无任。

　　【辞免司空表二道】

　　臣某言：今月十一日，三班差使崔汝谐至奉宣诏旨及赍赐制诰一道，除授臣司空，依前观文殿大学士、集禧观使，加食邑四百户，食实封一百户，馀如故者。使轺驰授，祗忝明恩；家巷卧居，敢叨虚奖？（中谢。）窃以事官之所命，异于时制之今除，名称三公，班序一品，逢辰特幸，称位实难。臣晚玷误恩，尝尸剧任，曾无尺寸，粗报眷怜，独有丘山，莫知负载。荒远撄疴之久，休明嗣服之初。绵力薄材，适甘于屏弃；高秩厚礼，更冒于褒崇。惟器与名，恐身累国，仰祈迁令，追寝赞书。庶以衰残，获所安之终吉；亦令蹇浅，免非据于具瞻。臣无任。

　　【二】

　　臣某言：近具表乞追寝恩命，伏蒙圣慈特降诏书不允者。隆施所逮，恳辞弗俞，辄冒天威，更输微款。（中谢。）臣事劳无纪，操行不修。居窃万钟，初未知于辞富；坐弥九载，方有俟于黜幽。岂图邦命之新，尚眷求人之旧？宠灵覃被，危厉增加，位高疾颠，力少任重。实前修之切戒，敢小丑之冒膺？仰冀睿明，顾怜衰朽。改兹非服，免贻官谤之忧；宥以罔功，使获里居之佚。臣无任。

　　【乞致仕表（此表不曾奏发，薨后检见遗稿。）】

　　臣某言：以旷官，尝恃食功之旧；老而辞禄，敢忘知止之廉？辄冒天威，具输微款。伏念臣小闻寡识，薄力浅材，信独善以一心，昧自营之百虑。久辜视遇，特幸遭逢。昔也壮时，尚无可纪；今而耄矣，岂有能为？敢望睿明，许之致仕，实矜危朽，赐以全生。庶以衰残，豫佚太平之乐；亦令迟暮，免离大耋之嗟。 
　

　




　

　
●卷六十一
◎表
　　【贺册仁宗英宗徽号礼成表】

　　臣某言：伏睹进奏院状报册告仁宗皇帝、英宗皇帝徽号礼成者。肇称缛礼，追荐鸿名，扬二圣之闳休，风四海以纯孝。惠心昭假，厘事备成。臣（中谢。）恭惟仁祖以尧之巍巍，丕冒区夏；英考以舜之业业，祗承庙祧。绍隆德至于难名，崇报义存于无已。皇帝陛下仰稽前宪，俯采庶言，命册使而致严，告<匚单>主而归美。神灵率吁，其启后于无疆；品庶交欣，以奉先而不匮。臣备叨殊眷，获睹上仪。顾久负于沉疴，乃独妨于旅进。

　　【贺景灵宫奉安列圣御容表】

　　臣某言：新一代之上仪，极二端之美报。经始有ㄈ，实自睿谋；欢成无疆，乃惟众志。臣（中谢。）窃以宫鬼享，周特腆于姜原；原庙神游，汉独隆于高帝。远或遗祖，近止及亲。恭惟皇帝陛下服卑而即功，食菲以致孝，严祖宗之众像，依仙释而异宫。馆御因时，初岂忘于苟简；修除备物，乃有待于纯熙。宸宇秘严，扁榜崇丽，献式序，妥侑维时，藐然往初，孰此伦拟？臣久尸荣禄，尚负宿疴，闻厘事之既成，与群情而偕乐。臣无任。

　　【贺哲宗皇帝登极表】

　　臣某言：伏睹赦书，皇帝陛下今月五日登宝位者。郊庙神灵，永有宗依；华夏蛮夷，永有归赖。（中谢。）恭惟皇帝陛下光御历服，大承统绪，以圣继圣，纯无疆。臣遭遇先朝，久叨荣禄，不获奔走，瞻望清光。臣无任。

　　【贺升礼成表】

　　臣某言：伏睹进奏院状报七月十二日升礼成者。涓选休辰，肇称吉礼，神灵底豫，品庶交欣。（中谢。）窃以登俪紫庭，归配清庙，于稽在昔，有举维时。恭惟皇帝陛下德茂承祧，志深念祖，仿唐文而制作，致舜孝于尝。厘事既成，欢心溥协。臣尚撄衰疾，久隔清光。陪九宾之胪传，独无厚幸；偕四方而来贺，徒有微诚。臣无任。

　　【英宗山陵礼毕慰皇帝表】

　　臣某言：须百祀之材，已襄葬故；设九虞之主，方考仪。伏惟皇帝陛下德懋钦明，道隆勤孝，虽送终之礼已备，而追远之念甫深。惟顺变以抑哀，实含生之至愿。臣限分镇守，阻豫班朝。臣无任。

　　【慰太皇太后表】

　　臣某言：宫车云返，陵邑既营，凡在照临，岂胜摧慕？伏惟太皇太后道侔坤育，仁出天成。永怀爱孝之隆，尤积悲恫之感。稍舒慈念，实慰舆情。臣叨备从官，限分符守，徒有攀号之至痛，初无办护之微劳。臣无任。

　　【慰皇太后表】

　　臣某言：威灵有集，方于庙祧；感慕无穷，外覃于蛮貊。伏惟太后比贤任、姒，缵庆涂、莘，祗协孙谋，克襄大事。地非苍梧之远，势有霸陵之安。唯割至哀，尚膺遐福。臣备官有守，奔问无阶。臣无任。

　　【英宗庙礼毕慰皇帝表】

　　臣某言：七月而葬，既克奉于寝园，万世不朽，遂崇成于庙室。凡居覆焘，同尽攀号。伏惟皇帝陛下膺保圣神，践行仁孝，缠哀罔极，率礼无违。仙游既集于宗礻方，圣念弥勤于翼室。仰祈顺变，俯卷含生。臣符守所撄，班朝莫豫。臣无任。

　　【慰太皇太后表】

　　臣某言：威来返，祠庙有严，序陈昭穆之伦，定列祖宗之次。哀号罔极，遐迩所同。伏惟太皇太后功佐帝图，德齐坤载，永惟孝爱，尤积悲怀。冀纾天性之慈，以永母仪之福。臣无任。

　　【慰皇太后表】

　　臣某言：宗告成，皇灵来燕，凡居覆露，同尽哀摧。伏惟太后协庆涂山，比贤太姒，方正坤仪之位，上同乾施之仁，虞奄终，攀号靡极。冀哀恫之有节，膺福履之无疆。臣限守州符，阻趋天陛。臣无任。

　　【慈圣光献皇后升遐慰皇帝表】

　　臣某言：伏以上天降祸，太皇太后奄弃大养。伏惟皇帝陛下攀号感慕，圣情难居。臣限以衰疾在远，不获奔赴阙庭。臣无任。

　　【慈圣光献皇后启殡及复土返虞慰皇帝表二道】

</div>
    <div class="pagination">
<a href="临川集_page111.html">上一页</a><span>...</span><a href="临川集_page107.html">107</a><a href="临川集_page108.html">108</a><a href="临川集_page109.html">109</a><a href="临川集_page110.html">110</a><a href="临川集_page111.html">111</a><span class="current-page">112</span><a href="临川集_page113.html">113</a><a href="临川集_page114.html">114</a><a href="临川集_page115.html">115</a><a href="临川集_page116.html">116</a><a href="临川集_page117.html">117</a><span>...</span><a href="临川集_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
