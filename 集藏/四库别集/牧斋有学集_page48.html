<!DOCTYPE html>
<html>
 <head>
  <meta charset="utf-8"/>
  <title>
   牧斋有学集 - 第 48 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋有学集 - 第 48 页/共 63 页
  </h1>
  <div class="content">
   【李贯之先生存余稿序】
　　宋元以来，学者穷经读书，确有师承。幼而学，壮而成，老而传，端序经纬，精详次第，具在宋学士之志曾鲁者，如金科玉条，不可更易。世降道衰，教学偏背，烦芜之章句，熟烂之时文，剽贼佣赁之俗学，耳食目论，浸淫熏习，而先民辨志敬业之遗法，不可以复考矣。迨其末也，世益下，学益驳，谀闻曲见，横骛侧出；聋瞽狂易，人自为师。世所号为魁士硕儒，敢于嗤点谟诰，镌夷经传，大书浓抹，以典训为剧戏，驯至于黄头邪师、弥戾魔属充塞抗行，交相枭乱，而斯世遂有陆沉板荡之祸。呜呼！学术之失也，以其离圣而异躯，捐古而近习。方其滥觞也，朱黄丹铅，钻纸弄笔，相与簸弄聪明，贸易耳目。而其极也，经学蠹人心，圮三才五常，各失其所，率兽食人，于是焉始古者谓之非圣无法，学非而博，顺非而泽，以疑众者诛不以听，岂过也哉！
　　有明万历中，江阴有儒者曰李君贯之，耆年壹行，强学好问之君子也。其殖学以六经为根抵，以程朱为绳尺。当斯世邪说横议横流瀹乱之日，仞其师说，强立不返，没身而已者也。贯之没二十有馀年，其孙成之刻其遗文，请序于余。呜呼！贯之之文具在，论不越尺幅，辞不骈枝叶，宁朴而无冶，宁直而无游，宁狭而无夸，其功则记览讲贯，其文则布帛菽粟，文中子言颜延之、王俭、任有君子之心焉，吾贯之其殆庶乎？取贯之之文，俪诸世之剪刻ひ、裁红晕碧者，我故知其无与以逢衣浅带之士，守老师宿儒之学，萤干蠹死，头童齿豁，下上数百年，独抱夫神徂圣伏邪说，诬民之忧，胥天下奔勺枉矢，交流群射，确乎其不与易也。一哄之市，必立之平；一卷之书，必立之师。桐子之命兔园之册，隐然与残经绝学相为终始，非表微之君子，其有能知而思，思而惧焉者乎？
　　贯之与余游，明灯张席，忧心京京，未尝不废书而叹。余序贯之之集，不趣举其文，而极论教学之废兴，词烦而不杀者，贯之之志也。贯之名如一，藏书万卷，著《礼记缉正》若干卷，乱后咸毁兵火，成之于劫灰焚荡之馀，收拾馀烬，镂板家塾，庶几乃祖之绪言不坠于地，可谓有志者也。
　　【萧伯玉春浮园集序】
　　余每与伯玉晤语，移日分夜，谈谐间作，顾不恒商确文字，间或微言评泊，相视目笑而已。天启初，余在长安得伯玉《愚山诗》，喜其炼句似放翁，写置扇头，程孟阳见之，相向吟赏不去口。伯玉每得诗文，矜重藏┑，丹黄点勘，比于欧、苏诸集，彼此落落，固未尝盱衡抵掌，以文人相命。然而两人闻之，交相得也。丧乱甫息，伯玉遣石涛僧遗书，劝以研心《内典》，刊落绮语，余方笺注《首楞严》，谢绝笔墨，报书曰：“如兄约久矣。”书往而伯玉已不及见，然吾两人文字之交，其终始如此也。今年夏五，伯玉之犹子伯升搜辑遗文，属余删定，且为其序，余得而论次之。
　　伯玉之诗体气清拔，瘦劲兀，取法涪州，向谓今体似放翁者，馀波绮丽，偶然合耳。文尚简奥，标新领异，取材于刘义庆、郦道元，离奇轮，孤行侧出，则陆鲁望、司空表圣之流也。以审音之法喻之，广场法曲，五音纷会，孤桐么弦，迥绝烟杪，诚难与丝肉竞奋，娱心顺耳。若夫鱼山空宵，衡岳静夜，烟盖停氛，灯帷静耀，峻壁之龙吟潜戛，半峰之猿梵遥呼，人世之繁音促节，夫安得而与焉？以此评伯玉之诗文，其庶矣乎。然余之知伯玉者，盖不尽于此。西江儒者以道学为教，而伯玉则归心佛学，芟枝叶，即姚江诸公改头换面者，亦不欲过而问焉。诸所悟解，以了义为宗，以唯心为镜，不以性掩相，不以实掩权，不以圆融掩行，布坊禅讲之末流，扫邪伪之恶网，深心苦语，低眉努目，于叙楞伽评雪浪之文，识法者惧有馀忧焉，而世之知伯玉者或寡矣。昔者法界之镜弘演于圭山者，以裴公美助之发明也。止观之宗大于荆溪者，以梁敬之助之治定也。末法晦蒙，正轮陵替，斯世无圭山、荆溪招揭日月，虽有渊才雅思若吾伯玉者，如车一轮，如鸟一翼，徒抱廓清式遏之志，而无以自展。漫漫长夜，其何时而旦乎？
　　嗟乎！斯集行，世之知伯玉者必多矣。推伯玉之志，虽复飞文藻焰焰天壤间，亦将比诸须弥之萤火，初不以斯文为有无也。余故循而论之，以证明吾两人文字之交，其有终始者如此。
　　【徐存永尺木集序】
　　崇祯己卯，存永侍尊甫兴公征君访余拂水。存永方绮岁，才藻丽逸，余以孝穆期之。后十馀年，存永偕陈开仲自闽过，存坐绛云楼下，摩桫沁雪石，周视插架古史旧文，谈兴公与孟阳游迹，余为诗曰：“高人有福先归地，野老无谋但诅天。”酒罢悲吟，欷别去。是岁绛云楼灾，存永寓书，相三日之哭。又七年，以《尺木集》请序。
　　存永之诗，富有日新，至是而大就。哭曹能始长篇述阳秋，询琬琰富矣哉，古良史也。往存永谈闽诗，深推其友许有介。顷游南京，见有介诗，每逢佳处，爬搔狂叫，喜存永为知言，乃忾然命笔，为其集序。乳山道士适来，告曰：“存永所居逼塞戎马，宛委江雨，桑架炮车，播迁困厄，其诗当益工，所就殆不止此。”嗟夫！读有介之诗，知闽之才士与存永争能斗捷者，后出而愈奇。听乳山之言，即存永一人之诗，所谓见新非故者，屡迁而未见其止。甚矣！人才之难尽，而斯人之文心灵气，未可以终穷也。唐李牟吹笛，天下第一；所吹烟竹之笛，笛中第一；瓜州江上，秋夜横吹，寥亮逸发，为牟生平吹笛第一。俄而邻舟有客，请吹河山可裂，铁管粉碎，意其蛟龙也。今存永、有介之诗，皆笛中第一也，则未知孰为李牟之吹耶？孰为邻客之吹耶？余之掩袖而听者，其为烟竹，为蛟龙，能一一而辨之耶？听蛟龙之笛者，惊其入破呼吸盘擗，以为人世无有。若夫雪山浴池之歌，大树紧那之弦管，仙人狂醉，须弥踊没，其视蛟龙之声，不犹蝇声之发于蚓窍耶？由是观之，存永之诗，不能尽存永；有介之诗，不能尽有介。而八闽与天下之诗，心师意匠，新新不穷，其不当以方隅之见，坐井天而窥隙日也，亦若是则已矣。白门之士就余论诗，遂有爽然自失者，遂书之为《尺木集》序。三年笛里，关山无恙，尚期与存永、有介尊酒细论，开口而一笑也。
　　【唐祖命诗稿序】
　　余同年友宣城唐君平有才子，曰允甲，字祖命，自其弱冠，才名藉甚，有诗数百篇，乱后诗益工，顾不肯尽出，谨刻其十之三四，而请余为其序。余老且废业，度无以厌祖命之意，逡巡不欲为，而祖命请益力。
　　祖命，梅圣俞之乡人子弟也，盖尝读欧阳公叙圣俞之诗，略举祖命之生平，而考其近似，则有不胜慨然者。欧阳公谓圣俞少习于诗，自为童子，出语已惊其长老，则祖命似之。圣俞累举进士，困于州县，年五十，犹从辟书。祖命起家中翰，遭谗放黜，丧乱屏退，长为旅人，而年亦已五十矣，与圣俞资望不一，而其寥落不偶，未尝不似欧阳公称圣俞之诗，长于本人，情状风物，英华雅正，变态百出。祖命富于庀材，工于使物，云谲波诡，闻见叠出，固未尝规摹圣俞，而所谓感人之至，与乐同其苗裔者，未尝不求其似之也。其有不同者，圣俞生有宋百年全盛之时，朝著宁谧，四彝宾服。其仕宦连蹇，志气不获伸者，独圣俞一身穷耳，故其忧思郁积，羁愁感叹之言，可以矢诗遂歌，发作驰骋。而其友若欧阳公、谢景初者，可以收藏类次，尽得其文词。若吾祖命者，遘会阳九，遭逢乱离，以其霍目喑口，蜇吻裂鼻，弹舌击齿之苦，攒聚逼塞，尽托于诗。诗虽工，固有所不能尽，而又不得不尽也，则姑以箧衍为府藏，以扃为城堑，出其十之三四，为墨子之木鸢，而惜其所谓五六者，为鲁府之大弓宝玉。其所出之三四，固已足摆磨跳踔，惊动海内，其所藏之五六，虽其哆兮似春，凄兮似秋，能与圣俞上下追逐，而世固无由而知之也。呜呼！圣俞之诗，欧阳公以为穷而后工，不知夫祖命之诗之工，至于不能自有其诗，而其穷始极，斯尤可悲也已！
　　余游留都，与祖命执手，祖命别余之溧水，而遣平头裹粮，以候余文，余愍而与之酒。平头告我曰：“主人孤装垂橐，每夜有光怪出书簏中。”余曰：“嘻！此文字之祥，丰城之剑气属斗牛，其跃而出也不远矣。归语尔主，吾当重为之序，而蘸笔以俟之。”
　　【梅杓司诗序】
　　余采诗于宛陵，得梅氏禹金、季豹子马之诗，喜圣俞风流于今未坠，因以想见诸君子赓歌矢诗，皆在有宋圣明承平闲暇之日，为之抚卷三叹也。而杓司来游吴，复见其诗，知梅氏一门之诗，散华落藻，总萃于杓司。而杓司生当乱离，颠顿结，钟仪之南音，庄舄之越吟，诗馀饮罢，时时于笔墨之间见之，则其视昔之君子，尤可感也。杓司每过余论诗，请余评骘，则余得而言之。
　　夫诗之为道，骈枝俪叶，取材落实，铺陈扬厉，可以学而能也。刿目心，推陈拔新，经营意匠，可以思而致也。若夫灵心俊气，将迎，恍忽禀乎胎性，出之天然，其为诗也，不矜局而贵，不华丹而丽，不钩棘而远，不衫不履，粗服乱头，运用吐纳，纵心调畅，虽未尝与捃摭扌舀擢者炫博争奇，而学而能、思而致者，往往自失焉。杓司之诗，盖实有之。昔者东晋之世，王谢子弟靡不揄长裾，跻高屐，胡床麈尾，高自标置。至今游冶城者，访乌衣、马粪故事，犹为向往，况金陵定鼎，丰水有芑，宛陵之梅，条叶被泽，则梅氏之在今日，亦犹昔之王谢也。且杓司盛年积学，川氵亭岳峙，人之期许与其所自许者非小。
　　桑海虽殊，家风未艾，余固知穷冬Ё寒，当不与寓木蔓草俱尽也。援采诗之例，以杓司一编，附禹金诸贤之后，谓为家之瑶环，国之琬琰也，岂不美哉！他时江左名辈，屈指过江人物，必以杓司为第一流无疑，倘以余言为职志乎。
　　【范长倩石公集序】
　　昔在休明之世，吾吴徐武功、吴文定、王文恪诸公以馆阁巨公，操文章之柄，一时名贤辈出，若刘昌谟、杨君谦、刘廷美之流，浮沉郎署，回翔藩臬，宏览博物，含英咀华，残编啮简，映照缃素。降及正嘉，文徵仲以耆年长德，主盟词苑，王禄之、陆子传诸公华落藻，前辉后光。国家当重熙累洽，人文化成，士大夫含章挺生，与天之卿云、地之器车，荣光休气，参两叶应，岂偶然哉！余通籍后，犹及见吴参知文仲、范学宪长倩。文仲万历初已参预词人之列，温文尔雅，详视却步，有礼让君子之风。长倩荫藉高华，骀荡流俗，晚视学政，在滇云万里之乡，卒自放山水间以老。二君品第不同，方诸前哲，亦犹中郎之虎贲也。文仲故有集行世。长倩已没二十年，其子撰次遗集，而属余为之序。
　　长倩少负渊敏，学不纯师，不屑如世间文人寻行数墨，缵言琢句，以求当于作者，挥毫信腕，文不加点，游戏掉举，放笔自笑，亦未尝膏唇拭舌，自以为能事也。诸天质多，罗树香满，五十由旬坐其下者，染香而不能去。雪山池中，甄陀女歌声柔软清净，五百仙人皆心逸不自持。诗文之妙，固无事襞绩ひ，而能使人口耳邮传，色飞神解。以此评长倩之集，则庶几近之。或曰，吴中别集，山以降，卷帙动以百计，斯文岂足以尽长倩乎。嗟乎！斯文固不足以尽长倩，而长倩之风流亦非斯文之所能尽也。天平之山，房栊蔽亏，阁道逦迤，流丹韵碧，吐烟峦而驻月驾者，长倩之诗苑画笥也。梨园子弟，旧舞新歌，唱商女之后庭，泣龟年之红豆者，长倩之闲情丽曲也。劈窠倒薤，细字蚕书，禁扁树楣缠蛟龙而飞翟者，长倩之文心笔阵也。陇西之伉俪酬赠芳华，天水之房帏讨论金石，玉台彤管唱予而和汝者，长倩之嘤鸣友声也。然则长倩之文章遗余于天地间者，故已不胜其多矣，而子犹存乎见少，不亦辽乎。
　　【徐女廉遗集序】
　　嘉定徐女廉先生，名允禄，长于予十七年，同为郡弟子员。郡守大校士，广场歙集。女廉为大司都讲，褒衣方领，扌叉手阔步，诸生皆属目却行。女廉从众中觅予，拱揖而言曰：“此虞山钱受之也，今日乃得相见，幸甚！”诸生皆视归于予，肩踵骈蹑，女廉徐执予手引去。既而定交于昆山之西寺，用士相见礼曰：“吾生四十年，方得一友，敢不重拜？”禅房止宿，剧谈申旦。屈指一时名人胜流，皆不可。女廉意辙，摇手曰：“假假间有许可，或时论所蹈藉，掀髯顾视，意豁如也。”女廉家食贫，妻子皆啖糠，敝衣苴履，泊然自守，自为诸生，不怀一刺干谒意，有所不与，贲育不能夺也。吴中名士亲丧，相吊唁。女廉曰：“五十无车者，不越疆而吊人，吾有所制之矣。”尝就试之。昆昆人有王母丧，诸生杂然吊送，女廉弗往。已而为具召客，女廉踞上座，豪饮大嚼。人曰：“昔者不吊，今日饮，如之何？”女廉曰：“吊则不吊，饮则饮，庸何伤？”丙午试琐院，表题失格，姻家谭生谋刺闺通外帘为终试地。女廉正色曰：“钻径窦，坏场屋，得一举子而丧吾徐，女廉虽死不为。”明日拂衣去矣。其孤立行意，皆此类也。女廉动止骀荡，口语期艾，谈及古今节义及军国大事，摄衣整冠，论辨蜂涌。滇南王给谏仲举在官寓白门，班荆感慨，作《直臣篇》以赠。仲举读之，辄为流涕。天启辛酉，余官詹端。女廉贻书，累数万言，谓己巳之役，徐元玉得谋国大局，而于廷益为孤注，公等当早决大计，劝请南迁，定商家五迁之议，勿谓宋头巾所误。词垣诸人咸吐舌弗能收，余心不以为不然，而未敢言也。甲申三月，戎政请临遣抚军，津抚趋具舟，海道仓皇错迕，大命以倾，岂知夫忧危虑早，号呼助余，乃自二十年前一老书生发之。女廉已矣，殁而犹视，其在此矣。呜呼！女廉其束修镞砺，端正洁白，可以为天子之大臣。其忠言奇谋，奋发建白，可以参天下之大议。若夫耸肩策足，插牙拊颏，文章议论，雄健侧出，虽其佩Δ能解，操刀必割，或矫而过中，或抗而违俗，要亦可激扬末流，惊动忄昏俗。世有知女廉者，摩娑简牍，想见其生平须眉肝胆，离奇抑塞，如闻谈笑，如接难驳，谓女廉不死可也。
　　女廉既终老不遇，二子永、京皆有才志，困厄章句，而长子已前死矣。门人潘润暨、犹子士亮能于沈灰馀烬、萤干蠹老之馀，搜采遗集，传诸青简，其风义有大过人者。余自惟以辁材后生托女廉末契，酒酣已往，执手促膝，如魏武帝所记桥玄车过腹痛之语，丁宁郑重，历历在耳。今老且废矣，无以副亡友之绪言，而犹以残生馀息，握枯竹，钻故纸，忄堇而序其遗文，后之君子有因而知予者，亦将为之喟然而叹息也。
　　【徐季重诗稿叙】
　　吾于春秋之世，得审乐者二人。延陵季子之听《秦风》也，曰：“此之谓夏声。能夏则大，大之至也，其周之旧乎！”师旷之占楚师也，曰：“吾骤歌《北风》，又歌《南风》。《南风》不竞，多死声，楚必无功。”何谓夏声？宽裕肉好、顺成和动之音是也。何谓死声？怨怒哀思、噍杀之音是也。是二声者，生于人心，命乎律吕，而著见于国运之存亡废兴，兵家之胜败，采葛伯，越巴，兴汉水，调急而隋亡，入破繁而唐蹙。自古及今，未有易此者也。余老耄，多忌讳，恶闻人间所称引越台吴井，谷音月泉之诗。白杨荒楚，呜号啁噍，若幽独君之孤吟，若甘棠之冥唱，蒙头而避之，唯恐遗音之过吾耳也。
　　新秋病足，适袁子重其来自鹿城，得徐子季重诗，伏枕听之，忽然而睡，涣然而兴。其悲凉则玉衣石马也，其欣喜则樱桃犬杜也，其激昂蹈厉则笛里关山、兵前草木也。徐而按其音节，其噌者，周景王之无射也；坎镗者，魏献子之歌钟也。有夏声，无死声，当山崩钟应之秋，而启阳至灰飞之律，此何祥也耶！或曰：“弘正之间，李宾之论诗，以宫声为主。徐子，盛世公卿之馀子也，舍逢掖而为遗民，丰水有芑，士服旧德，其诗应宫声也，不亦宜乎。《记》称师旷审音，先熏其目。居今之世人尽师也，夫子其将以伏枕而听，当子野之熏目欤？季札观乐归吴，阅石岁而化去。今子老矣，始有事于采风，以徐子为青之末，奚为不可？”徐子之友归子以其言告余，余曰：“善哉！吾未之前闻也。吾方有幽忧之疾，未能用丝竹陶写，聊假徐子之诗，以资吾之挟瑟鼓缶而已矣。”
　　【陈昌箕日记诗叙】
　　闽中陈孝廉昌箕公车北上，三过吴门，皆遣信相闻，赋诗赠答，而不获一面。今年落第归，复修故事，以所为日记诗属余评定，序而传之。
　　嗟乎！国家当重熙累洽，辟门开窗之际，士之乔褐趋时若昌箕辈者，如骏马之嘶风，如雄剑之出水，飞腾踊跃，唯恐后时。余虽废退田野，每一闻问，辄为首涂劝驾，动色相告，如垂白老媪见三五盛年，笄而求字，必将握手拊背，谆谆慰勉，如欲身之为傅姆也。今昌箕之试而罢，罢而归也，如随阳之雁，如绕树之乌，形影孤单，惊飞浪泊，蹙蹙然如非其所有事者。而余以馀生颓景，尸居假息，亦不复知海内故人鹏抟退，近作何状。读昌箕来书与其日记之诗，追思公车往还故事，如东城父老谈开元天宝盛事，不知其已历尘沙积劫也。昌箕掉鞅词坛，日新富有，散华落藻，足以沾丐作者。其诗之美盛，亦何待乎余言。而余苦爱其《都下感怀》四首，缠绵恻怆，有风有雅，有元裕之、谢皋羽之遗音焉。夜央灯炮，长吟暗诵，如见眉宇，如闻叹噫。然则余所未见者，昌箕之面而已，谓余为未识昌箕，则岂可哉！
　　余衰晚归心，《内典》不复读，世间文字，止阅《楞严》第十，参求如鸡后鸣，顾瞻东方之义，而昌箕之诗适至，岂亦鸡鸣风雨，诗人思君子之征兆耶？序诗而姑与为，昌箕归以示存永、开仲共一笑也。
　　【陈古公诗集序】
　　佛言此世界初，风、金、水、火四轮次第安立，故曰四轮持世。四轮之上为空轮，而空轮则无所依。道书载海内洞天福地，其中便阙疏窗，玲珑钩贯，一重一掩，如人肺腑，以此证知空轮建立，灼然不诬也。人身为小情器界，地、水、火、风与风、金四轮相应，含而为识，窍而为心，落卸影现而为语言、文字、偈颂、歌词与此方之诗，则语言之精者也。
　　今之为诗者，矜声律，较时代，知见封锢，学术柴塞，片言只句，侧出于元和、永明之间，以为失机落节，引绳而批之，是可与言诗乎？此世界山河大地，皆唯识中所变之相分，而吾人之为诗也，山川、草木、水陆、空行、情器、依止、尘沙、法界，皆含摄流变于此中。唯识所现之见分，盖莫亲切于此。今不知空有之妙，而执其知见学殖、封锢柴塞者以为诗，则亦末之乎其为诗矣。吾尝谓陶渊明、谢康乐、王摩诘之诗，皆可以为偈颂，而寒山子之诗，则非李太白不能作也。佛于鹿苑转四谛后第三时，用维摩弹斥，第四时，用般若真空淘汰清净，然后以上乘圆顿、甘露之味沃之。今不知弹斥，不知淘汰，取成糜之水乳以当醍醐，此所谓下劣诗魔入其心腑者也。呜呼！将使谁正之哉？陈子古公自评其诗曰：“意穷诸所无句，空诸所有闻者，河汉其言。”余独取而证明之，以为今之称诗可与谈弹斥、淘汰之旨，必古公也。
　　古公之诗，梯空蹑玄，霞思天想，无盐梅芍药之味，而有空青金碧之气，世之人莫能名也。昔人称西土赞颂之诗，凝寒静夜，朗月长宵，烟盖停氛，帷灯静耀，能使闻者情抱畅悦，怖泪交零。古公之诗，庶几近之。李邺侯居衡山，闻残师中宵梵唱，先凄惋而后喜说，知其为谪堕之人。吾今而后乃知古公矣夫。
　　【胡致果诗序】
　　孟子曰：“《诗》亡然后《春秋》作。”《春秋》未作以前之诗，皆国史也。人知夫子之删《诗》，不知其为定史。人知夫子之作《春秋》，不知其为续《诗》。《诗》也，《书》也，《春秋》也，首尾为一书，离而三之者也。三代以降，史自史，诗自诗，而诗之义，不能不本于史。曹之《赠白马》，阮之《咏怀》，刘之《扶风》，张之《七哀》，千古之兴亡升降，感叹悲愤，皆于诗发之。驯至于少陵，而诗中之史大备，天下称之曰“诗史”。唐之诗入宋而衰。宋之亡也，其诗称盛。皋羽之恸西台，玉泉之悲竺国，水云之苕歌，谷音之越吟，如穷冬Ё寒，风高气栗，悲噫怒号，万籁杂作。古今之诗，莫变于此时，亦莫盛于此时。至今新史盛行，空坑、山之故事，与遗民旧老灰飞烟灭，考诸当日之诗，则其人犹存，其事犹在，残篇啮翰与金匮石室之书，并悬日月，谓诗之不足以续史也，不亦诬乎！
　　余自劫灰之后，不复作诗，见他人诗，不忍竟读。金陵遇胡子致果，读其近诗，穆乎其思也，悄乎其词也，愀乎悠乎，使人为之欷烦酲，屏营徨，如听雍门之琴，聆庄舄之吟，而按蔡女之拍也。致果自定其诗，归其指于“微”之一字，思深哉！其有忧患乎。《传》曰：《春秋》有变例，定、哀多微词。史之大义，未尝不主于“微”也。二雅之变，至于“赫赫宗周，瞻乌爰止”，诗之立言，未尝不著也。扬之而著，非著也。抑之而微，非微也。著与微，修词之枝叶，而非作诗之本原也。学殖以深其根，养气以充其志，发皇乎忠孝恻怛之心，陶冶乎温柔敦厚之教，其征兆在性情，在学问，而其根抵则在乎天地运世、阴阳剥复之几。微微乎，微乎，斯可与言诗也已矣。
　　胡子汲古力学，深衷博闻，其为诗翦刻陶洗，刊落凡近，过此以往，深造而自得之，使后世论诗史者，谓有唐天宝而后，复见《昭陵》、《北征》之篇，不亦休乎？余虽老而耄矣，尚能磨厉以俟之。
　　【李黼臣甲申诗序】
　　元人张子长叙胡师古之诗曰：古之为诗，能卓然自奋，继《三百篇》之后者，其致未尝不厚，而其辞未尝不盛。厚则所感者深，盛则所被者远。古昔圣贤之诗，其旨本此，而清越幼眇之奇，抑扬蹈厉之节，则又诗之舆卫鼓吹，以和怿先后，其义者也。惟厚与盛，诗之宗旨也。古人之诗，意匠相合，绿情绮靡，如雷雨之满盈，如膏液之脉发，虽清吟幽唱，其味弥厚；虽单词片咏，其气弥盛。今之人气不足志，词不足言，纵极其铺排扬厉，绸缋组织，而只成其薄与衰而已矣。
　　黼臣之诗，吾向为序之，以甓湖之珠，宝应之玉为比拟。近见其甲申诗，益有进焉。以书生少年，当天崩地拆之时，自以受国恩，抱物耻，不胜枕戈跃马之思，其志气固已愤盈喷薄，不可遏抑矣。发而为诗，其厚且盛，如子长之云宜也。珠之产于甓社也，宝之降于帝廷也，其气洋洋然，其光熊熊然，近则辉山川，远则镇宇宙，有不厚且盛焉者乎？黼臣之治诗未艾也，归而求之甓社之珠与宝应之玉，有余师矣夫。
　　【湖外野吟序】
　　余初叙素臣诗，策名骥，骋修阪，花攒锦簇，夭桃流莺如也。已，再叙素臣诗，恸龙湖，瞻乌屋，风紧云轻，秋虫寒如也。越十有馀年，见之于八宝，素臣之齿日长，学殖行修，岿然为劳人良士，江淮之间诗坛矗立，莫不捧盘执觯，推为祭酒。素臣抠衣敛衽，然自下出其所著《湖外野吟》，是正于余，谨谨然如有失也。
　　素臣之言曰：“诗之为道，感荡天地，陶冶性情，牢笼庶物，穷极神逵，童而习之，婆和成韵，白首吟哦，而片言只韵不得其形，似诚难之也。吾非专爱今人也，纵吾之睢盱跳梁，不能轶今人之辙迹，其敢訾今人以自&lt;疒多&gt;乎？吾非不欲薄古人也，竭吾之刻画抉レ，不能窥古人之毫毛，其敢评泊古人以自树乎？萌于骄，甲于易，翳于昧，杀于欺，四者得一，即有下劣诗魔入其心腑，牛鬼蛇神飞精说法，吾敢乎哉？童而学之，发种种矣，而后今乃知其难也。其将何从而可？”余曰：“人有览镜而迷其头，狂走而求之者，又有临镜而憎其面，镜而碎之者。之二人者，更相命也，亦更相笑也。尝试与子清明在躬，晨朝引镜，如临止水，如见古人。旋观二子之为，有不盍然失笑者乎？今之称诗者，司盟立，更相角抵，而子独清明在躬，厚自引匿，斯亦晨朝引镜之时也已。三折股知为良医，子能知诗之难，则其得于诗也不浅矣。吾将更为子排年序之，以观子成。”

　　●有学集卷十九
　　○序
　　【咸子诗序】
　　少壮为诸生时，流观经史，每及椒举之班荆，绕朝之赠策，荆、高燕市之饮泣，孙、刘狼石之坐语，越石扶风之歌，步兵广武之叹，辄为引觞击节，曳袖起舞。中年羁宦，惊心国恤，抚北盟之编，览指南之录，考伯纪、同甫之论建，追海青、翎白之始末，未尝不欷饮泣，继以痛哭也。年运而往，δ晚衰老，江山迁改，意气销落，投灰灭影，日翻《首楞》，数行梵志，昔人蒙庄，今我却思前梦，依然往劫矣。咸子大咸遗吾友子敏书来访，凝尘蔽榻，樵苏不爨，相视移日，不交一言而去。僮奴相指目，谓向来主宾未有是也。咸子既退，手其书一编，心惟口诵，累日不置，其人奕奕然如在吾目，其清音令辞，琅琅然锵锵然如在吾耳也。
　　扁舟入吴，梦与咸子剧谈，饮酒举杯，属咸子曰：“子淮阴人也，苏子瞻作《淮阴庙碑》云：淮阴少年有目无睹，不知将军用之如虎，世果有若人，跨下桥边，天肯令终老垂纶否？龚圣予去君实幕，徙居吴市，画马给食，室无几案，使其子曲躬以受纸，作文、陆二传，吴渊颢以为子长复出。晚年无聊，激赞宋江三十六人，以申写其叫号呼愤之气。去今三百馀年，长淮汤汤，此人此意，与沧海陵谷俱归变灭否？王叔明过下邳，奇子房潜匿出游之事。已而游琅琊，探娄敬洞，喟然叹息，以为子房故与娄敬匿迹于此。厥后，遂有挽辂论都之举，亦两人山中擘画及之。今长淮之境与下邳接壤，圯桥碧流之水，一线如故，沧海君、黄石公亦常访求其陈迹否？余老矣，徒思梦游耳，子其有以示我。”咸子持杯笑曰：“公方读《首楞》，亦知月光、水观之说乎？月光修习，水观入定，时定水湛然盈室，童子持瓦砾投之，旋患心痛，除去之而始复。公之所云，皆水观中之瓦砾也，愿为公童子为除去之。”趣呼大白，持耳灌予，予手卢胡而觉。凌晨抵家，则咸子来征诗序，再而三矣。
　　余无以序咸子之诗，书梦中之语复之，并传示子敏，共作梦呓之时一笑也。
　　【蔡大美集序】
　　启桢之间，吴、楚间权奇雄骏之士横襟猎缨、挟毂而起者，其于余未尝不相慕悦，而游迹落落如也。频年以来，俊民遗老不与劫灰俱烬者，殆不能以十数，而是数人者，人愈少，迹愈疏，而其相慕悦也滋甚。若宣城蔡子大美者，江山迢然书问，间岁一至，爱而好我，謦咳欠申，晨夕如在书箧之前，余亦忘其非旧相识也。古人嘤鸣伐木，汲汲然求友，或千里命驾，或梦中相寻，而余顾得大美于残生暮齿，沈沙飞铁之馀。然则士之生于斯世也，亦岂为不幸欤？
　　今世之词赋争工，妖红艳紫，移心夺目，如大美之撰述，沿流讨源，衔华佩实，所谓诗杜陵而文迁、固者，良不欲与今之君子同鹄而射侯也。自古在昔，先民有作，以词赋家推之，大美亦今之鲁灵光矣。与治叙《春江访友》诗，谓其百感横生，发之诗歌，而喉臆间固有格格不吐者尚十九。嗟夫！仲长子光，喑者也。东皋子称其著《独游颂》及《河渚先生传》，以为悬解之作。大美之诗歌，喉臆间固有格格不吐者，不犹愈于子光之喑乎？以其百感横生者，当子光之著作，而以其格格不吐者，代子光之喑，世有表微者，诵其诗，论其世，斯可以三叹已矣。
　　余端居多感，思旧怀贤，每欲继子美存殁八公之作，伸纸吮笔，哽塞愦闷，辄废然而止。读大美前后《八哀》，何其词之达，气之属也。然则世之喑者，固莫甚于余，而与治可以无兼于大美矣。唐人有侯高者，投文汴水，以诅逸怀。李翱诵其首章，曰：“穹穹与，厚厚兮乌愤。”余而不摅，聊引之以为大美集序，盖喑者之言如此。
　　【曾青黎诗序】
　　宁都曾侍郎二濂有才子曰传灯，字廷闻；传灿，字青黎。兄弟皆雄骏自命，负文武大略，而其行藏则少异。庭闻脱屣越乔，挟书剑，携妻妾，走绝塞数千里，行不赍粮，饿而试锁院，登天府，簪笔荷橐，取次在承明著作之庭。青黎与其徒退耕于野，衣衤发衤，量晴雨者，六年于此。被下估航出游吴中，褐衣席帽，挟策行吟，贸贸然老书生也。庭闻之诗，朝而紫塞，夕而朱邸，凉州之歌曲，与凝碧之管弦，繁声入破，奔赴交作于行墨之间。吾读之如见眩人焉，如观亻辰童焉，耳目回易，而不自主也。青黎则以其诗为诗，晤言什之，咏叹五之。其思则黍离、麦秀也，其志则《天问》、《卜居》也。夷考彭氏诗史，章贡之役，青黎年才二十，独身支拄溃军，眇然一书生，如灌将军在梁楚间。旋观其诗，求其精强剽捍之色，瞥然已失之矣，为掩卷太息者久之。
　　吾向读范史，马伏波在壶头，中病困卧，每闻升险鼓噪，辄强起曳足观之，因笑其老惫不知止，徒念生平少游语也。老而阅《内典》，紧那罗王奏乐，须弥峨，大迦叶如小儿舞戏，不能自持，然后知习气粗重，不克湔除伏波之老病技痒，无足怪也。今余既萤干，蠹老归向空门，读青黎之诗，而求问其往事，楚炬秦灰，沈沙折戟，为之欷烦酲，心荡而不能自已。伏波之曳足，与迦叶之起舞，与余固不能以自定也。知我者，亦为之三叹而已矣。天之生才，以有为也。青黎兄弟固不应为旅人，为农夫，自时厥后，其事业当与其言俱立。余倘不死，他日与寓目焉。心灰漏尽，知不复作迦叶起舞状，更以谂青黎兄弟，追念平生，示文渊少游何如也？
　　【彭达生晦农草序】
　　弘光南渡，东南旌弓舆马之士举集南都。彭子达生、韩子茂贻将应维扬幕辟，客余宗伯署中。莫不竖眉目，齿牙，骨腾肉飞，指画天下事，数着可了。旋观诸子顾盼凌厉，如饥鹰之睨平芜，如怒马之临峻阪。余固有经营四方之志，恃诸子以益强，何其壮也！
　　越七年辛卯，遇达生于广陵僧舍，风尘憔悴，扌叉衣杂坐，久之乃辨识颜面，起而再拜，涕泗沾衣袂，喉吻喀喀然有言，而各不能吐。当此之时，余如东郊之老马，骨骼兀，皮干毛暗，而鸟啄其疮也。达生如失群之鸟，逡巡过其故乡，翔回鸣号，而继以躅也，如燕雀啁啾之顷，而后乃能去也。呜呼！何其惫也。更七八年，余老而加病，头童耳聩，颓然退院老僧。少年茂贻辈多物故，达生声尘阻绝，如在异国，侧身天地，每自伤孤另而已。
　　今年长夏卧病，忽得达生书，则大喜。又得其所作诗文，则又喜。欧阳子读黄梦升之文，悲其志虽困，而文章未衰。余于达生不然。以文章之未衰，而知其志气尚在，则尤可喜也。昔者有唐之文，莫盛于韩、柳，而皆出元和之世。圣德之颂，淮西之雅，铿锵其音，灏汗其气，晔然与三代同风。若宋之谢翱，当祥兴之后，作铙歌、鼓吹之曲，一再吟咏，幽幽然如啼鬼语，虫吟促而猿啸哀。甚矣哉！文章之衰，有物使然，虽有才人志士，不能抗之使高、激之使壮也。
　　达生遭时坎陷，自比于发、水云之流。其文昌明闳肆，涵蓄驰骤，去元和未远也。今将以斯文投眢井，实鱼腹，沉埋于羊年犬月，吾知必有精灵光怪，抉扃发匮，飞跃而去。达生能终锢之耶？戚之未遇齐桓也，扣角而歌曰：“生不逢尧与舜禅，长夜漫漫何时旦？”听斯言也，此其人岂局促辕下，长为饭牛之客者哉？余虽老惫，视后而鞭，犹将恃子以少强也。姑书之以志余喜。
　　【邵潜夫诗集序】
　　通州邵潜夫以诗名万历中，为云杜李本宁、梁溪邹彦吉所推许。乙卯之秋，潜夫挟彦吉书谒余，不遇而去。迨今四十五年，潜夫附书渡江，以诗集见贻。开函抚卷，徨太息者久之。
　　当鸿朗盛世，本宁以词林宿素，自南都来访彦吉及余，参会金昌、惠山之间。彦吉山居好客，园林歌舞，清妍妙丽，宾从皆一时胜流，觞咏杂Ш。由今思之，则已为东都之燕喜，西园之宴游，灰沉梦断，迢然不可复即矣。而潜夫犹矍铄善饭，抵书相闻。吾家覆釜山，与狼五并江对峙，估贩往还，如渡沟水，白头新知，抚今道故，举酒相劳，其欣喜为何如？余尝谓丁令威化鹤来归，徘徊华表，独立无伴，不若蓟子训见霸城铜人初铸，近五百年尚有一老翁摩挲对语，今吾两人何以异此也？
　　潜夫诗和平婉丽，规摹风雅，自以七叶为儒行歌《采薇》，而绝无嘲啁噍杀之音。读潜夫之集，追思本宁、彦吉，升平士大夫儒雅风流，仿佛在眼。於乎！其可感也。
　　余每过彦吉园亭，回首昔游天均之堂，塔光之榭，往者传杯度曲，移日分夜之处，胥化为黑灰红土，与旧客云间徐叟杖藜指点，凄然别去。潜夫老而诗益健，挝西州之策，操雍门之琴，缠绵恻怆，临风浩歌，庶几有以悲献吊，抒写余之哽塞乎？余尚能抽枯肠，奋秃管，摇头曳足，为君和之。
　　【张子石西楼诗草序】
　　子石自丧乱以后，哀邦国，闵朋友，屏绝妻孥，坐卧一小楼，一苍头供舂炊，如是十年，而有西河之戚，杯酒慰问，丝竹伸写，啁噍欢笑，加并错互，一一见之于诗，属定其《西楼诗》三百余首，并请余序。
　　余维子石，坎坷老矣，一生读书，好古慕古人风节之事。其诗则发源于吾友孟阳，如陶彭泽出于应璩，谢玄晖出于谢鲲，太白之古风，多效陈子昂也。清和闲止，憔悴婉笃，以陶冶性情，疏瀹风雅为能事，而风调侧出于剑南、遗山之间，审音者皆能知之。而子石之意，则欲余采诗以论次其生平，不但为诗也。余尚论古人，窃谓子石有似东汉之冯敬通。敬通当四七之际，不应伪辟，奋迹亡命，帐巾罢兵。子石晚遭灰劫，蒙头塞户，如游鱼在数罟中耳。当赋敛烦急时，眇然书生，叫呼九阍，条列乡国，二百年漕折利病，再造桑梓，敬通所谓阔略眇小，好倜傥之策，未尝不相似也。先帝号兆辟门，辟书交至，耻绡头就征，掉臂不应。敬通所谓三公之贵，千金之富，不得其愿，不概于怀，亦可以庶几矣。敬通羁旅州郡，卒离饥寒，早丧元子。子石之才子谊思，有八士四夔之目，席帽旅人，殒命盗手。敬通之赋曰：“顾鸿门而欷兮，哀吾孤之早零，伤诚善之无辜兮，赍此恨而入冥。”泛澜雨泪，殆若为子石而作。吁，可哀也。嗟夫！子石其坎，尤甚于敬通，有垂白室家之忧，无儿女井臼之寄，凉凉焉排缵斯文，藉余言以自见。敬通有言，年疲曳屦，庶几名贤之风以终身名，亦此志也。子石闲窗暇日，披东京之史，览显志之赋，引镜顾影，喟然太息，知千载而下，复有一冯敬通，庶可以抚手一笑。余窃以此慰子石矣。
　　士友或告予，当湖倪兵曹学道具慧眼，相子石晚有收，子采湘筠之管吹律，可以致凤。诚如是，则冯氏有豹，良可伸眉于后。敬通所以营田收，定茔室，修孝道，广祭祀者，不应以年衰岁暮而悼无成功也。老人闻斯言也，喜而不寐，并书之以复子石，且用以作气焉。
　　【张公路诗集序】
　　万历丁巳，余邀程孟阳结夏拂水。孟阳为余言，菰芦中有张公路先生，褐衣蔬食，衡门两版，谙晓王伯大略，谈古今兵事，指陈其胜败之所以然，星占分野，关塞厄塞，皆能指掌图记，若绳裁刀解，粉画线织。去年九十有一，死安亭江上矣。惜乎！吾子之不获见其人也。余心识其言，访其遗诗，得五十馀篇。乱后辑《列朝诗集》，援据唐叟叔达之序，次而存之。又十馀年，公路之孙与其从孙春刻其遗集行世，以余知公路者，请为其序，而余亦已八十老矣。
　　昔者欧阳公读李翱《幽怀赋》，怪神尧以一旅取天下，后世不能以天下取河北，以为忧恨。翱不生于今，不得与之上下其论。杜牧则谓缙绅之士不敢言兵，苟有言者，世以为粗暴异人，人不比数。及盗起，圜二三千里崩坏震动，卿大夫笑歌嬉游，以为山东乱事，非我辈所宜知。公路当神庙日中之世，扼腕论兵，壮年北游燕、赵、晋、魏，访问昔年营陈战垒，盱衡时事，蹙蹙然有微风动摇之虑，目瞪口噤，填胸薄喉，其不以为妖言喜乱，仰视天而俯画地者，几希矣。迨乎晚年，西夏东征之师征发绎骚，公路之言稍验。及抚顺难作，四海不复解兵，而公路殁已三年矣。呜呼！遭际承平，传遽卿相，重金兼紫，椟金帛而长子孙者多矣。杜牧所谓山东乱事，非我宜知者有之。欧阳所谓己不自忧，而禁人之忧者有之。事之殷也，患至呼天，智勇交困，则以膏唇拭舌，不学问无廉耻之徒兼将相之权，而寄君父之命。《诗》有之：“谁秉国成，不自为正？”大命以倾，令公路不死而居此世，犹夫虎之饵毒，蛟之饮镞，虽震丘林，鼓溟涨，不能抉其暴怒之气。其危苦激切，撑列噎喑，发作于笔墨之间者，岂但如今之遗诗所谓愁思要妙之声而已乎？百世而下，读公路之诗，悲其穷老尽气、忧天逐日之志意，想像其扬眉抵掌，矫尾厉角，于比兴声病之外，慨然如见其人，虽谓公路不死可也。
　　公路同时有张生玄阳者，亦以论兵，隐东海。所著书曰《方隅武备部分省会》，条列战陈攻守方略，余犹及见。其书问之海上，无有识其氏名者矣。布衣奇士，老死抑殁者何限？余序公路诗，牵连及之，不徒庆公路之有后，庶几玄阳之生平，藉公路以有闻耳。
　　【华仲通诗文集序】
　　左丘明身为国史，受经于仲尼，而孔子之称丘明，则亦曰左丘明耻之，丘亦耻之者，窃比津津然，如欲踵附其后尘者，何哉？余少学《左氏春秋》，长而始知之。盖吾夫子以匹夫庶士考正国史，刊正君臣华夏之大经大法，其文微，其义隐，其词危，言高旨远，至于游、夏，不能赞一词，丘明独奋笔而为之传，广记而备言之，示劝戒，正褒贬，发凡起例，具文特书，使《春秋》大义炳日星而沛江河者，丘明之力也。子言之，志在《春秋》，行在《孝经》，曾子、丘明岂非仲尼之二辅乎？知我罪我，周身辟害，历秦度汉，始著竹帛，以是故孔子之于丘明，不正明其著述本意，而姑以重言亦耻，表著其生平，殆亦定、哀之微词也与？
　　梁溪华仲通为高忠宪公高足弟子。忠宪壹行，蔚为醇儒。忠宪殁，而仲通之言立为诗文，博通雄健，发扬蹈厉，以言乎君君、臣臣、父父、子子、华华、夏夏，天人古今之间，如列符券，如悬镜鉴，胸有成文，借书于手，志气苞塞，涕泪沾渍，非以翰墨为勋绩，词赋为君子也。杜预之论左氏，四曰“尽而不污，直书其事”，五曰“惩恶而劝善，求名而亡欲”，盖而章仲通著作之意，庶有在于斯乎。西方不遐，微管可作。端门之命，上不违天；感麟之书，下不坠地。丘明失明，厥有《国语》；仲通丧明，斯文继作。千百世而下，以为无目而能视者，此两人也，其又何伤？
　　忠宪公，昔者吾友也。昌明正学，完节全归，考《春秋》于昭代，忠宪则素王之宗子也。为忠宪之素臣者，微仲通，其谁与归？斯言也，非余一人之言，而天下之公言也。
　　【叶圣野诗序】
　　客有问于余曰：“今天下之才士，富于邓林之木，其以诗文行世者，董泽之蒲，不可胜既也。波谲云诡，横栋侧出，虽有识曲者，将如齐国之竽，一一而听之，不已难乎？”余曰：“是不难，有试之之法焉。昔者汉永平中，明帝欲辨释、老二教真伪，聚二氏经像，分置东西二坛。俄而道经火发，悉化灰烬。佛舍利光明五色，空中旋环，如盖映蔽日光。今用此法试验当世之诗文，漆书银管，金相玉轴，置洪炉大火之中，其不销为烟炷，荡为飞尘者，则亦鲜矣。《小雅》，诗人之作，劳人志士之言，尺蹄寸管，纸敝墨渝，其中有舍利在焉。劫火洞然，不与大千俱坏，必是物也，而又何畏于试验乎？”客曰：“何以征之？”曰：“昔者，如来逾城出家，罗侯在娠，释种然火坑，试其母子。耶输发大誓，愿即投火坑，火灭而母子不伤。晋零陵太守之女饮书佐盥水而生子，抱儿众中，令求其父。儿直上书，佐腋推之，则化为水。由此观之世之栀言蜡貌，空空然亡所有者，如零陵之儿，已将化而为水，况于入火而不焦乎？故曰：‘金有销，石有泐，一字染神，万劫不朽。’吾所谓有试之之法者，信也。叶子圣野，吴才士之魁也。圣野为歌诗，高华妙丽，光气昱耀，殆有舍利，如和含桃，在其笔端。至其愤排兀，轮结，骚雅后而词家，前者圣野不能自言，而世亦罕有知之者也。呜呼！沧桑移，陵谷改，圣野之诗在天地间，虽复金藏云，布三千界雨氵帝如车轮，我知其不化而为水也。假令聚海内之诗，丹铅甲乙，积薪纵火，燔之四通之衢，其中之才人志士，精志气，混沦旁魄，必有焰焰然旋空而蔽日者。以是而试验圣野之诗，有不信乎？”
　　【孙子长诗序】
　　余尝论子长之为人，盖有三变：少壮而蜚华藻，苕发颖竖，英英俊人也。长而规言矩行、金声玉色，温温恭人也。晚而挂冠解组，隐居教授生徒，负墙讲论重席，番番老成人也。井邑迁改，人世交变。世变则风毛雨血，背勺流，而子长自如。人变则眉横目竖，石浮木沈，而子长亦自如。横经籍书，易衣并食，名行日以修，著述日以富。一日，卷其所作，谒余而请曰：“祚也夙侍函丈，今老矣。惟夫子赐之一言，庶以论其人、表其志。”
　　余闻之《诗》曰：“有斐君子，如金、如锡，如圭、如璧。”夫圭璧之为器，古之帝王用以祀天礼地，羞王公而镇社稷。诗人之言金锡，盖趣举之，而岂以是为等夷也哉！世衰道降，灌荐觐聘之礼，不作圭璧之用，不能比于金锡。而世之识玉者亦寡矣。余观子长，殆《卫风》所诵圭璧之君子，作为声诗，孚尹旁达，剑戚秘，错落其间，时命晦蒙，不获与大璜、琬琰陈列明堂东西序之间。而子长耻于自，不欲泣血以相明。斯世之识玉者寡，不徒无憾，亦窃以自幸焉。昔者王子朝之宝圭，得者将卖之，则为石。郑人取周府之玉，则化而为蜮，且射人。甚矣！玉之难免于乱世也，化而为石，又化而射人，而后乃仅而得全。天之钟美于是而爱惜之、护之，若此其至也。由此观之，子长之圭璧，居今之世而琅然于砂砾之中，久而弥莹，夫岂偶然也哉！
　　子长被褐怀玉，不自矜重。余以昆山抵鹊之人，幸得攫攘其旁，探子长之意。以余犹为能识玉者，故不辞而为之序，于以论其人而表其志，且告于世之为石为蜮者也。
　　【归玄恭恒轩集序】
　　丙申闰五月，余与朱子长孺屏居田舍。余翻《般若经》，长孺笺杜诗，各有能事。归子玄恭俨然造焉。余好佛，玄恭不好佛。余不好酒，而玄恭好酒。余衰老如枯鱼干萤，玄恭骨腾肉飞，急人之难甚于己，两人若不相为谋者。玄恭早夜呼愤，思继述乃祖太仆公之文章，以余为知太仆也，时时就问于余。论文未竟，辄纵谈古今用兵方略如何、战争棋局如何、古今人才术志量如何。余隐几侧耳，若凭轼巢车以观战斗，不觉欣然移日。余老不喜多言，玄恭诱之使言。初犹格格然，久之，若牵一茧之丝，缕缕而出，又如持瓶传水，倾泻殆尽，而余顾不自知。两人以此更相笑也。玄恭作《普头陀传》，高自称许。把其本向长孺曰：“杜二衰晚腐儒，流落剑外，每过武侯祠屋，叹卧龙无首，用耿、邓自比。”归玄恭身长七尺，面白如月，作《普头陀传》，胸中逼塞未吐一二，遂惊倒世上人耶。已而，语余有人言：“‘玄恭酒悲耳，醒当不省记何语。’有人言：‘玄恭贫不自聊，贫鬼凭之，富贵当良已。’有人曰：‘不然。玄恭居恒使一裹头奴，如儿子牵羊躅踯。一旦将数万兵、临大敌，炮车轰天，我知其不目瞬也。’夫三人者之言，夫子以为何如？”余笑曰：“互有之。后一人，吾不能定也。虽然，吾则有虞于子。昔者秘演隐于浮图，与石曼卿游，喜为歌诗，极饮大醉，而欧阳公亦因曼卿以从秘演游。今我之去曼卿远矣，而子之为头陀，与秘演何异？世有欧阳公因曼卿以阴求天下奇士，则故不应因我以求子，而或者因子以求我，则谓之何？”长孺从旁笑曰：“有匠业装裱者中夜呼其子曰：‘儿子起衤朋赵公乎？’曰：‘然。’又呼曰：‘反折温公乎？’曰：‘然。’四天王使者巡得之，归以语主者。主者曰：‘得毋言及我乎？’对曰：‘虽不言及此，当慎防之耳。’今之拟曼卿、秘演也，其母乃忧夜巡者之，而为装裱匠之所窃笑。”玄恭笑而起曰：“有是哉。”遂援笔伸纸，请杂记其言而书之，以为集序。
　　【顾麟士诗集序】
　　万历之季，时文日趋于邪僻。娄江顾麟士、虞山杨子常申明程朱之绪言，典型先民，以易天下海内谓之“杨顾”。麟士殁，遂以儒行祭于瞽宗，而其子湄请余为其诗序。
　　余惟世之论诗者，知有诗人之诗，而不知有儒者之诗。《诗》三百篇，巡守之所陈，太师之所系。采诸田红女、涂歌巷者，列国之风而已。曰雅、曰颂，言王政而美盛德者，莫不肇自典谟、本于经术。言四始则《大明》为水始，《四牡》为木始，《嘉鱼》为火始，《鸿雁》为金始。言五际则卯为《天保》，酉为《祈父》，午为《采芑》，亥为《大明》。渊乎！微乎！非通天地人之大儒，孰能究之哉！荀卿之诗曰：“天下不治，请陈诗。”炎汉以降，韦孟之讽谏，束广微之补亡，皆所谓儒者之诗也。唐之诗人皆精于经学。韩之元和圣德、柳之平淮彝雅，雅之正也。玉川子之月蚀，雅之变也。后世有正考父考校商之名，颂以《那》为首，其必将有取于此。而世之论诗者，莫能知也。麟士于有宋诸儒之学，沈研钻极，已深知六经之指归，而毛、郑之诗专门名家，故其所得者为尤粹。其为诗搜罗杼轴，耽思旁讯，选义考辞，各有来自。虽其托寄多端，激昂俯仰，而被服雍雅，终不诡于经术。目之曰儒者之诗，殆无愧焉。
　　余采诗于本朝，于松得陶宗仪九成，于昆得龚翊大章，皆以通经博古，蔚为儒宗。俗学波流，先民不作，垂三百年。而麟士崛起，与二君子相望于江乡百里之间，其可不表而出之哉！余故特为之论著，庶几后之论诗者于经学芜秽、雅颂废坏之后，而犹知有儒者之诗，则自余之目麟士始也。
　　【陆敕先诗稿序】
　　余老归空门，迢然以前尘影事，洮汰一切，顾于生平旧游昔友，未能舍然。风前月下，时时馀尘瞥起，自知犹落情网中，悔忏除不早也。
　　陆子敕先别余垂二十年，客岁赋上巳文宴诗连章及予，予心为痒痒然。顷手排其诗稿视予，寒窗短檠，读之分夜，不忍释手。庄生有言：“越人去国，期年见似人者而喜，逃虚空者闻人足音，跫然而喜。”古之至人犹不能无情，而况于予乎！佛言众生为有情，此世界为情世界，儒者之所谓五性六情也。性不能不动而为情，情不能不感而缘物。故曰：“情动于中而形于言。”诗者，情之发于声音者也。古之君子笃于诗教者，其深情感荡，必著见于君臣朋友之间。少陵之结梦于夜郎也，元白之计程于梁州也，由今思之，能使人色飞骨惊、当飨而叹、闻歌而泣，皆情之为也。余老耋屏居，为人世之长物，而敕先回翔记存，若昆弟亲戚之謦咳于吾侧者。昔人梦中相寻，再三却反，何以异此？敕先盖斯世之有情人也，其为诗安得而不工？读敕先之诗者，或听其扬征骋角以按其节奏，或观其繁弦缛绣以炫其文彩，或搜访其食跖祭獭、采珠集翠以矜其渊博，而不知其根深殖厚，以性情为精神，以学问为孚尹。盖有志于缘情绮丽之诗，而非以俪花斗叶颠倒相上者也。
　　余于采诗之候，撰《吾炙集》一编，盖唐人箧中之例，非敢以示人也。长干少年疑余复有雌黄，戏题其后云：“杜陵矜重数篇诗，吾炙新编不汝欺。但恐旁人轻着眼，针师门有卖针儿。”闻者一笑而解。今吾叙敕先诗，趣举吾两人交情，不敢妄有论次。老人多畏，如此可笑也。然敕先年力俱富，其诗名当益高。世之啁嘲者，将不能致师于敕先，而又以贩针罪我乎？敕先其善备之哉。
　　【周孝逸文稿序】
　　曹子桓云：“文章以气为主。”李文饶举以为论文之要。而余取韩李之言，参之退之曰：“气，水也。言，浮物也。水大而物之浮者，大小毕浮。气盛则言之短长与声之高下者皆宜，此气之溢于言者也。”习之曰：“义深则意远，意远则理辨，理辨则气直，气直则词盛，词盛则文工。此气之根于志者也。根于志，溢于言，经之以经史，纬之以规矩，而文章之能事备矣。不养气，不尚志，剪刻花叶，俪斗虫鱼，徒足以佣耳。借目鼠言空鸟言，即循而求之，皆无所有。是岂可以言文哉？”
  </div>
  <div class="pagination">
   <a href="牧斋有学集_page47.html">
    上一页
   </a>
   <span>
    ...
   </span>
   <a href="牧斋有学集_page43.html">
    43
   </a>
   <a href="牧斋有学集_page44.html">
    44
   </a>
   <a href="牧斋有学集_page45.html">
    45
   </a>
   <a href="牧斋有学集_page46.html">
    46
   </a>
   <a href="牧斋有学集_page47.html">
    47
   </a>
   <span class="current-page">
    48
   </span>
   <a href="牧斋有学集_page49.html">
    49
   </a>
   <a href="牧斋有学集_page50.html">
    50
   </a>
   <a href="牧斋有学集_page51.html">
    51
   </a>
   <a href="牧斋有学集_page52.html">
    52
   </a>
   <a href="牧斋有学集_page53.html">
    53
   </a>
   <span>
    ...
   </span>
   <a href="牧斋有学集_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
