<!DOCTYPE html>
<html>
<head>
    <meta charset="UTF-8">
    <title>滋溪文稿 - 第 5 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滋溪文稿 - 第 5 页/共 29 页</h1>
    <div class="content">　　记三 

　　○记三 

　　燕南乡贡进士题名记 
　　罗山县三皇庙记 
　　志学斋记 
　　新城县庙学记 
　　新城县学田记 
　　文水王氏增修茔兆记 
　　金进士盖公墓记 
　　皇元赠仪同三司太保赵襄穆公神道碑阴记 
　　真定奉恩寺买田修殿记

　　△燕南乡贡进士题名记 

　　官署之有题名，重职守以谨迁次，推名氏以稽美恶，为后来者劝也。进士始贡于乡，未有设施，而亦载名于石，盖以观文运之升降，考人才之崇卑，则于朝廷得贤敷治之盛益有征焉。古之有国者储才以为世用，非事至而后图之也，故尽揽天下之才，共成天下之务，否则世弗克济者多矣。
　　我国家混一之初，取才宋、金之遗，不乏用也。治平既久，耆旧日亡，开设贡举，网罗贤能，登崇治功，其为后世虑不亦大欤！昔者皇庆之时，肇定乡试之所，由两都、十一行省、河山之东二宣慰司，及真定、东平，共十有七。其贡士之制，三年大比，度郡县之远近，验户版之多寡，凡国士、诸国士、汉士、南士各七十五，合三百人。拔其文学之尤者，取百人焉。其试于真定者，河间、保定、顺德、广平、大名、彰德、卫辉、怀庆九路，取合格者二十有一，国士，诸国士各五，汉士十一。其始也，或阖郡不荐一人，今则应书之士几六百人，是可尚已。然则诸君子盍亦深思国家设科之本欤，非第求其文辞之工，惟愿得人以为治也。故询于所居之乡，则欲知其孝弟信义之行；问其所治之经，则欲考其道德性命之学；试之以应用之文，则可见其才华之敏；策之以当时之务，则可察其治世所长。他日立于朝廷，仕于郡县，大则谋王体断国论，次则治民事决狱讼，夫如是何患人才之不足，天下之不治乎！或者窃闻持政之所尚，掇拾贡举之绪余，凿经传以傅 【 「傅」原作「传」，据徐刻本改。适园本作「溥」。】 世好，剌邪说以阿主司，岂国家取贤敛材备治具之意邪！且昔之为文者，命于气，立于志，成于学者也，览者独不可以知其人之所存乎。宋嘉佑中，欧阳文忠公典贡举，所取之士，文章如苏、曾，道德如程、张，皆于是举得之一。 【 「一」原作「二」，据李氏钞本、适园本、徐刻本改。】 时所尚诡异之辞，痛裁抑之。然而士之不可趍时好也明矣。
　　今燕南诸郡列居中土，皆古圣贤过化之地，礼乐政教所由出也。贤才所由以生，四方以为则効者也。当汉、唐、宋、金之世，文武将相之储，经术词章之粹，皆于斯而取焉。矧今国家治化涵濡之久，山川清明之蕴，庠序教养之隆，则贤能之兴，又岂近代所可及欤。故自延佑以来，燕南宾兴之士廷对赐及第者三人，省试擢置伦魁者三人，亦可谓之盛矣。虽然无所待而兴者，豪杰也，其余则亦不能无所劝焉。兹题名记所由立也。真定郡教授郭鹏抟，学正、录赵应辰、李时中，考求累举乡贡姓名，载之于石，属予记之。间尝伏读科举初诏，有曰：「经明行修，庶得真儒之用；风移俗易，益臻至治之隆。」夫士不至于真儒，治不本于学术，则先王发政施仁之实，何以及于天下乎！呜呼，士之怀才抱艺出应有司之选，当穷经修身，施于有政，勿专事于空言，庶几不负朝廷求才图治之美，及郡学官表名树石之意哉。

　　△罗山县三皇庙记 

　　罗山三皇庙岁久将压，县尹田侯实撤而新之。栋宇完美，丹艧辉华。像设既严，祀享孔敕，医知起敬，民赖以康。砻石庙廷，将勒文以示永久。至正壬午之冬，予官鄂省，道出邑中，闻民颂侯之美。又明年春，予改西台，复过其邑。侯已代去，检校官马君以民之意丐予文其庙石。
　　夫江、淮之间郡县十余，罗山独当孔道，迎候殷剧。田侯风纪起家，擢掾兵曹，由集贤选令是县。其律身以廉，抚民以慈，驭吏以肃，治事以勤。于是百废修举，县日以治。既新三皇祠宇，复辑孔子庙堂，兴秀民于学，而驿舍道涂悉加缮治。侯皆捐俸以倡，未始有取于民。是年时雨愆期，飞蝗将至，侯斋沐祈祷，雨随沾足，蝗亦不入。州符县核实荒田以增赋税，侯以非朝廷命，不敢扰民。江西茶司设局大胜关下，岁征课千余贯，吏因缘骚动乡邑。侯请均课与民，除去蠹吏。囚有罪当杖，怨家贿狱卒诬以病，因欲杀之。侯亲察视，囚得不死。呜呼，侯之事神治民，可谓备矣，其着之金石固宜。
　　盖尝闻之，古之为治者，当世难方解，不可复以烦苛严急御之，必宽大简易，以息其民。及天下既定，则建久安之业，成长治之规，正纪纲以修宪度，兴礼乐以施教化。盖承平日久，则人情安肆，法制浸弛，岂进一州一邑之为然欤。自非刚明果断之材，不足以振起其俗，作新其政。故天子任宰相，宰相任百官选公卿以治其内，择守令以治其外，内外相维，庶功成矣。今海宇清晏，朝廷屡下德音，访求民瘼，守令之选，盖尤重焉。然或千里相接而无一贤守，百里相环而无一贤令，岂人材不足以及于昔欤，抑亦奖励之方有未至欤。观田君之为政若此，世亦何尝无人哉。虽然，天下之事或慎厥始而怠 【 「怠」原作「息」，据李氏钞本、适园本、徐刻本改。】 厥终，谨于微而忽于着，田侯位日以高，名日以起，尚思祗慎其职，与古之良吏并称于世，不亦宜乎。

　　△志学斋记 

　　古称燕、赵多感慨悲歌之士，盖周衰战国一时习俗所尚，非人性之本然也。夫以中国风气之高厚，朝廷政治之深淳，人生其间，鼓舞变化，又岂无所自乎！昔者国初丞相史忠武王之治真定，教行俗美，时和岁登，四方遗老咸往依焉。若滹南王公、遗山元公、敬斋李公、颐斋张公、西庵杨公、条山张公，问学文章之富，言论风采之肃，岂维时政有所裨益，而搢绅儒者皆仰赖其声光模范，以成其德焉。当是时为郡学官者，则有侍其先生乘之、吴先生盖臣、砚先生伯固、张先生世昌，授徒于家者则有安氏祖孙、马氏父子，仕于中朝若翰林学士李公、参知政事王公、宣慰使周公、御史中丞于公，皆其人也。是则百年以来公侯大夫之所表帅，父兄师友之所教养，衣冠人物相继而作者，其盛矣乎。盖非仪刑之正不足以兴其化，非见闻之富不足以动其心，故居于家庭则能爱亲而敬长，行于闾里则知尊老而慈幼，其流风善政淑艾于后人者，既久而不衰也。
　　予生十年，从亲入京。比者来归，故家遗俗沦落无几。李生子充惠然见访，爱其动作之雍容，文艺之清雅。间以志学名斋，征予为记。子充世本晋人，爱吾风土，来家于斯，故以乡郡文献渊懿告之。然士志于学，则亦始于读书而已。夫易、诗、书、春秋、礼记、大学、论语、中庸、孟子之书，皆圣贤之言也。其所载者，皆圣贤之道也。子充能沉潜以求其义，敦笃以践其实，不惑于异端之说，不安于凡近之习，则心之所存，学之所至，将日趍于圣贤之域，岂第一乡之所慕而已乎。孔子曰：「德之不修，学之不讲，闻义不能徙，不善不能改，是吾忧也。」今予年日以迈，学日以退，闻先生长者之行，凛乎不能企也，思乡闾风范之旧，邈乎不及见也，是则所可忧者，不亦甚乎。故愿与子充共勉之也。

　　△新城县庙学记 

　　新城孔子庙者，国初李侯天佑为尹时所作也。时河朔新去兵难，侯芟荆棘以立官舍。久之，田野皆辟，乃建儒宫，俾邑人知向学焉。前至元时，尹刘恭增修两庑。大德初，监县帖里海涯绘十哲及七十二贤像。泰定四年，监县忽鲁哈剌作讲堂、神门及东西斋室。今至元五年，监县那海、尹刘定安以讲堂土阶弗称，用甓易之，复广西斋以居师生，正兖、郕、沂、邹四公配食之位。又以礼殿漫漶，两庑欹倾，遂一新之。于是文学掾耿世荣来请曰：「国家治平百载，邑之庙学始完，将刻石以告来者，俾嗣葺之。」又曰：「甚矣，世俗之难喻也。今学者仅能执笔晓书数，其父兄已命习为吏矣。愿为记以惠教之。」
　　天爵曰：岂独新城为然，是则天下之通患也。夫国家建庠序于郡邑，延儒士以为之师，蠲徭役以复其家，盖曰敷教以化民，育材以辅世。列圣临御，屡下诏书，罔不以是为意。为守令者，奉行其可不至乎。昔蜀郡守文翁以蜀地僻陋，选郡县小吏开敏者诣京师受业。业成还归，文翁以为右职。又起学宫于成都市中，招下县子弟以为学宫弟子，为除更徭。每出行县，从诸生明经饬行者与俱。县民荣之，争欲为学宫弟子。由是蜀地大化，比齐、鲁焉。新城，燕督亢之地也。土沃而俗美，北去京师不二百里，非若蜀地之僻陋也。邑中又多名卿硕辅，在金时有若宣政殿学士高汉回、中书令时立爱。故家遗俗，犹有存者。圣朝以来，则有丞相东平王、御史大夫高昌王赐田封户在焉，而故治书侍御史崔公思义、燕南廉访使赵公晸皆家于斯。岁时冠盖不绝，学者亦足以仪形观感矣。为父兄师帅者，可不知所以风厉之欤！盖化民成俗，心由乎学。诗书礼乐之教，治天下之本也。刀笔筐箧之习，趍一时之急也。学者诚能舍其近者、小者，而图其远者、大者焉，则方闻之士充于朝廷，孝弟之风行于乡邑，庶几列圣兴学作士之意乎。天爵少游成均，及其入官，忝列公卿之后，故知祖宗右文崇化之盛，敢以是为邑人告。
　　是役也，尉张节、史镛，典史杨中，皆左右之，克相其成。世荣学行淳谨，训授多方，将见邑人有所兴起矣。六年庚辰三月甲子谨记。

　　△新城县学田记 

　　新城，燕督亢之地也。古称土壤肥饶，溉以西山紫泉诸水，故凡植物丰畅茂遂。邑方百里，北去京师仅二百里，士卒屯戍列其左右，公卿分地交于前后，而官府民庶公私之田及朝廷颁赐释、老以为永业者又不与也。夫一邑之中，其地如是之美，居者如是之多，欲无侵渔争夺之患，盖亦难矣。邑有学田百八十亩，散在四乡之野，岁入租粟五十余石、藳千余束。教官张节虑为豪强侵夺，疆界之不明也，伐石志之，属天爵为之记。
　　呜呼，井田、学校，王政之本也。后世经界之法既坏，明伦育才，尚赖庠序存焉。然而教养之法在乎师表之严，敦劝之方责诸承宣之寄。而圣贤之祀享，弟子之膳羞，是皆学田所出，可不正其疆界乎。夫世之学田往往湮没者，何也？盖今之校官无刑罚可施，则人不知所惧；无图籍可考，则吏易以为奸。故必大书深刻，斯能彰示永久焉。虽然，长民者所以专其政也，为师者所以司其教也。若夫治化洽而礼让兴，风俗淳而民庶化，岂独耕者让畔于野，是则政教有成，庶几隆古之治乎。

　　△文水王氏增修茔兆记 

　　正议大夫、晋宁路总管王侯国器既承宠命褒赠其父祖，请于翰林学士承旨欧阳公铭其隐德遗善于碑，又刻宗人世系于碣，又各题石表识其墓，及陈祭石于前。乃谓天爵曰：「先世茔兆，翁仲石仪已具，封树祭田冢人所居皆次第成之。子其书于碑阴，俾后人守之，庶几永久而弗坠也。」
　　按，王氏先墓在太原文水县云周里，东距汾河数里之近。比年河流填阏，夏秋之交，水衍溢于墓域。侯筑土四围，高十有五尺，阔八尺，水害遂息。树松栢榆柳凡八百章，郁然畅茂。墓域旧惟三亩，王氏族大且盛，塟不能容。侯买地五十亩，以二十亩为塟地，余为祭田。三亩为宅，作室四楹，令冢人居之。凿井及泉，以资溉■〈氵侵〉。盖所以致谨于先兆者，周密深远，是亦人所难能者哉。天爵曩读周官，大宰以九两系邦国之民，其五曰宗，以族得民。说者谓百夫无长则乱，一族无宗则踈。古人因族以立宗，敬宗以尊祖，吉凶有以相及，有无得以相通。尊卑有分而不紊，亲踈有别而不二。族坟墓以塟之，合庙祀以享之。后世庙制既亡，而族塟之礼犹在，士之有志于古者，尚可得而稽焉。故既设冢人之官，祭于墓则有尸，是圣人制礼出于人情之所不忍，以广其孝思之诚者，亦不得而废也。然则冢墓封树之崇，又可不致敬乎。近世士大夫家，爵秩以华其身，禄赐以畜其妻子。或值亲丧，岁久弗塟者有之；或仕远方，子孙不知其先墓者有之。闻侯之风，不亦甚可愧欤！
　　夫河东之俗，本于俭啬。侯起家试吏，仕至良二千石，廉以律己，俭以养身，俸稍所入，以岁时奉先严事宅兆为笃。先儒有言：谨家牒 【 「牒」原作「谍」，据李氏钞本、适园本、徐刻本改。】 而心不忘于先茔者，孝之大也。侯其孝已乎。侯曰：「国器之少也，从世父拜于墓下。有术者言，此地当出官人。今承祖考之训，列官三品。吾何能有哉，皆先世之泽也。」又尝诫族人曰：「比见世人，或因穷乏，斩伐丘木，卖以为薪。吾子孙有若此者，族中长者当痛责之，以惩其众，庶其人羞愧自悔，起敬起孝。又况国制明有厉禁，人岂可被不孝之名，蹈兹刑宪，以辱父母之遗体乎！」是则侯之望于后人者至矣。
　　昔者侯掾秋官，先公适主幕府；及拜御史，又与天爵同日被命。是以侯交吾家最旧，故因其请遂为之记，以表其孝行，来者尚嗣葺之而无坏也。至正五年秋九月朔旦，通奉大夫、山东东西道肃政廉访使苏某记。

　　△金进士盖公墓记 

　　故金进士盖公之墓，在真定路真定县新市乡新城镇之北原，墓前刻石翁仲四。案登科记：大定二十二年三月二十日集英殿放进士七十六人，第一甲三人，第二甲七人，第三甲六十七人。其第一甲第一人辽阳张甫。第三甲第四人则盖公也。讳侁，字子威，不知扬历何官，今里人第呼为县令。岂治民有声，故流传于后世欤！新城本汉卢奴之南天平城，以其隔滋、泒二水，置县立市交易，故名新市，初隶中山。晋氏南迁，遂废。唐初、五代，尝一复之。其后又废。至宋，始改新城。盖氏不知其所由徙，兵后子孙流落佗邦，墓皆荒废不治。予先世坟墓在新城南一里。至正八年，天爵奉勑为先参政郡公树碑，乃帅里中父老赵某、庞某、刘某、张某亦为盖公修治其墓，仍建石以表之。
　　夫自三代乡举里选之法废，隋、唐皆设科目，以词赋取士，名卿硕辅往往由是途出。金之制度，大抵多袭辽旧。得人之多寡，致治之污隆，系乎法制、教养，有疏密、小大之不同焉。是岁考士之法，以天地无私覆载为赋，发仓振乏馁为诗，正心以正朝廷为论。中选之士若武简 【 此处疑有误，各本均同。】 如赵沨、周昂、赵文昌、武都、萧贡、孟奎、孙椿年、杨庭秀、路元皆有名，盖公、昂、椿年俱真定人也。昂尤知名，尝为监察御史、户部郎官。其父伯禄，大定五年进士，卒刑部郎官，墓在真定县南仰陵原，事具中都转运使王寂所述墓铭可考。然在朝者姓名显而彰，居郡县者事迹多无所见。方大定之世，中国富康，年谷丰衍，民至以小尧舜称其君，则一时治效可覩矣。其为守令者，岂侥幸苟且之徒所能得哉。观夫世宗初年，守令循良者升之，贪污者诛之，询试详密，赏罚严明，其致治之盛感民之深岂偶然欤！盖公之殁今一百五十余年，而里人犹以县令称之，则当时能官可知已。又案泰和令：诸塟仪，一品官石人四事，石虎石羊石柱各二事。二品、三品减石人二事，四品、五品又减石柱二事。今以盖公石仪考之，则暮年迁官不止县令而已。
　　呜呼，秦、汉以降，中原兵难相寻，虽以圣贤陵寝、将相王公丘墓，湮没弗治者多矣，可胜叹乎。然予惓惓于盖公之墓者，以乡先生故也。父老相传，有石某者，与盖公同试省闱被黜。夫数家之里，一岁被荐者二人，可见承平文教之盛也。予尝读金野史，世宗时近侍有请废科举者。上召太师张浩问曰：「自古人君有不用文士者乎？」曰：「有。」曰：「何人也？」曰：「秦始皇。」世宗怫然怒曰：「岂可使朕効秦始皇所为乎！」由是科举得不废。盖世宗之明，张浩敷陈之力也。且古者国家建置官仪，施设号令，必得贤才乃能奉行。然人才之生，何世何地无之。是以设为学校、贡举，教养选取，使人人读书修身，习为孝弟忠信之行，兴起礼义廉耻之俗，其于治化诚非小补。或者必欲废之，何哉？因记盖公之墓，感而为之书。

　　△皇元赠仪同三司太保赵襄穆公神道碑阴记 

　　蔚州飞狐赵氏，国初有勋劳之臣讳瑨，累官昭毅大将军、河北河南道提刑按察使，以至元甲申薨，肇茔中山尧坊原。又五年戊子，公之元子昭文馆大学士、中奉大夫、知太史院、侍仪使秉温请于翰林侍读学士李谦述公碑铭，中书参知政事商挺书，太史校书郎杨桓篆额。未几昭文卒，昆弟宦游南北，碑不果立。又二十四年为皇庆壬子，天子推恩褒封勋旧，制赠公仪同三司、太保、上柱国，追封定国公，谥襄穆。昭文亦赠金紫光禄大夫、大司徒，追封定国公，谥文昭。又三十九年为至正庚寅，公之第六子少中大夫、江西湖东道肃政廉访使、赠嘉议大夫、礼部尚书、追封天水郡侯、谥忠敏秉政有子曰俨，始克买石作碑，表公墓道，仍议刻李、商、杨三君子铭辞书篆，盖所以追述先志，光昭先德，其诚孝何如也。命其子乡贡进士时泰属赵郡苏天爵纪诸碑阴。
　　夫自古帝王之兴，曷尝不赖辅弼劳烈之臣以共成大业者乎！我国家兴王之初，一时忠勇貔虎之士，战伐攻取，料敌制胜。及中国既宁，握符持节，敷政宣化，赫然勃然，扬声名于宇宙，着功业于册书，不知几何人矣。考其一身之富贵，子孙之昌荣，则不妄杀人之效，泽被生民之功，斯可征焉。伏读襄穆之碑，未尝不再三叹慕之也。公从征三十年，善抚循士卒，临战未尝妄杀，每以活人为心。及荐更民政，慈祥岂弟，人不忍欺。其为监司，务持大体，不事苛细，所至吏畏而民爱之。呜呼，当至元、大德之间，功成治定，朝多伟人，文物制作，比隆前古。李公铭章，叙事典实。商公正书，端严有法。杨公篆籀，考究精详。盖自汉、魏以来，孝子慈孙，欲图不朽，其亲多求硕儒为铭，能书篆者副焉。故唐人铭其先者，必得三服，斯谓之孝。今襄穆之碑既具三君子之制作，其传于后无疑也。昔欧阳文忠公葬其父于吉之泷岗，阅六十年，乃表其阡曰：「非敢缓也，盖有待也。」夫君子之德蕴诸身，信知其有后乎。襄穆之殁几七十年，子孙六世传百余人，冠冕相继，蔚为海内名家。虽曰襄穆德泽之所覆焘，亦惟文昭、忠敏诸公承宗睦族诗书忠孝之训有以启迪之也。故本深者枝叶多茂盛，德厚者传绪常永远，理固可信而不可诬者哉。
　　俨由中台掾为南行台照磨，就迁御史，改佥湖北廉访司事。会有诏选守令，擢泰州尹。考绩有成，召入待制翰林兼国史院编修官，进拜监察御史。方严廉正，君子称之。乃推本祖考之懿，传诸不朽，其用心仁厚者欤。虽然，朝廷之制，凡国初効节之臣，有司听建祠宇，岁时致享。襄穆公屡典名郡，遗泽在人，其牧守必有援制为请之者。丽牲有碑，尚当执笔书之。

　　△真定奉恩寺买田修殿记

　　真定实河朔上郡，山川之雄，城郭之固，官署民庐之所，浮图老子之宫，瑰伟壮丽，甲于佗邦。奉恩寺居城之中，作于北齐之天保。唐元和时，成德军节度使王承宗又增构焉。金季毁于兵。元有中夏，丞相史忠武王开府真定，公私所居，释、老之舍，灿焉一始。于时祖师道琳实主是寺，再传曰政公、安公，克守其旧。今宗主胜始慨然曰：「寺兴几千年，国初迨今又百年矣，屋日以弊。」乃竭赢余，并出己有，以兴缮为任，久之始完。寺旧有邸舍百余间，无极西门里田二百八十亩，胜增买三百四十亩，又买真定常山里田一百六十亩，原头里墓田三十亩。建居屋八十间，浴室二区，酒肆一区。岁收其租，月取其直。于是诸僧处有安居，廪有余粟，而无风雨寒饥之忧矣。
　　先是奎章阁大学士忽公请于朝，勑赐金字佛经若干卷。胜具其事来请文，以志诸石。予里人也，不克终辞。夫自昔有国者养民之方咸备，盖井九区之田而教之耕，分五亩之宅以为之居，民无有无职事而食者。自佛教之入中国，穹宫以奉其身，良田以食其众，优养可谓至矣。学佛之徒可不清洁其躬，扶植其教，朝夕揭虔颂祷，思图报其万一乎。余官礼曹，每见朝廷崇奉释氏，兴建梵宫，岁新月异。又割江南腴田，赋其租入，以供祝发。今胜不资官帑，不劳民力，能完其居以庇其徒，非其材有以动人，能若是欤！呜呼，世之有官者使皆材能，则天下之事何患其不治乎！胜阐教乘，一乡倾信，而大历、资福诸僧咸请主其寺云。

　　●滋溪文稿卷第五 

　　序一

　　○序一

　　赵氏族谱序 
　　张母节行诗序 
　　汉泉漫稿序 
　　西林李先生诗集序 
　　齐乘序 
　　御史中丞马公文集序 
　　曹南李时中文稿序 
　　蔗斋诗集序 
　　御史中丞魏忠肃公文集序 
　　送察君白赴广西帅府经历序 
　　浑源刘氏传家集序 
　　禹柏诗序 
　　伊洛渊源录序 
　　太子赞善同公文集序 

　　△赵氏族谱序 

　　古者公侯大夫之家合宗睦族之道，可谓周密深远者矣。自周衰礼废，宗子法坏，而族无统。后世谱牒，尚有遗风焉。谱牒又亡，无百年之家，子孙分散而无所属，是以先儒深叹夫古礼之废坏也。盖姓氏者其初一原也，子孙者其初一人之身也。一原而不知其所本，一身而不知其相亲，循至于此，大夫君子独无所感于心乎！蔚州蜚狐赵氏，其先自周、隋间家朔方，不能远本世次。今自评事府君而下得七世，合宗族子孙盖百余人，宣慰公始议述谱以传，俾子孙知身之所自出，以起亲亲之心，庶几昔人睦族之道，而于古礼有所兴起也夫。应奉翰林文字、承直郎、同知制诰兼国史院编修官苏天爵序。

　　△张母节行诗序 

　　古者妇人之善不出于闺门，盖必有持节守义，不暌妇道，处人之所甚难，然后见述于君子，流闻于后世，此共姜之节录于国风，纪叔姬之贤备书于春秋者也。其所以严闺门内外之礼，重夫妇始终之义，为后世劝，不亦大乎。镇阳张祜以其母夫人杜氏之贤来请曰：「吾母之幼也，孝于其亲。既嫁，克尽妇道。年二十七，先君子卒，哀痛忧苦，尽鬻服饰以供丧具。于是祜生三年矣，携持鞠育，唯恐弗至。祜尝有疾，吾母祷于神曰：『昔良人殁，妾所以不即死者，以是儿故。今儿又疾，惟神佑之，令吾夫之传不绝，吾虽死无憾矣。』及祜稍长，及辍衣食资之从学，俾克树立。自先君子卒，吾母深居简出，礼节自持。今年几七十，康宁寿考。将求搢绅先生颂而诗之，以传于世，庶几孝子之用心乎。」天爵昔居乡里，尝与夫人之兄今滦州使君游，又识祜之诸父郡文学先生者，固知夫人诗礼旧家，见闻濡染，异于常人，宜其节行坚苦能若是也。矧在国制，夫亡守义，则旌异门阙，以化其乡邦。而镇阳乃郡守治所，又有宪司临其上，必有以夫人之行表请于朝者矣。故因祜之请，述诗、春秋之旨，及其家世之懿，序以传焉。奉政大夫、奎章阁授经郎、兼经筵译文官苏天爵序。

　　△汉泉漫稿序 

　　汉泉漫稿者，故御史中丞曹文贞公所作之诗也。公薨，诸子南行台御史复亨、西台掾履亨采录汇次，将板行焉。天爵伏读而叹前修老成之不及多见也。昔者国家奋起龙朔，奄奠中夏，浑厚朴茂之俗，端重笃实之士，接武于庭。岂独经纪法令宽平简易，而言语文字亦质直畅达，不缋不雕，有古昔之风焉。此其御世之久长，保民于安乂，后世有弗能及者矣。观乎文贞之歌诗，其尚有可稽欤。夫言辞出于心者也，而其行事之着于外者，又岂异乎！故公之司刑也，哀矜平允，不事苛察，而人自以无冤。其治民也，慈祥恺弟，不为声威，世多长者之誉。及其列官风纪，尤以兴崇俗化、惇奖廉退为先。盖公所养者德盛而气完，故其言行忠厚类此。后之读其诗者，则故老之话言、先朝之风烈，可想而知也。诗云：「虽无老成人，尚有典刑。」其斯之谓矣。

　　△西林李先生诗集序 
</div>
    <div class="pagination">
<a href="滋溪文稿_page4.html">上一页</a><a href="滋溪文稿.html">1</a><a href="滋溪文稿_page2.html">2</a><a href="滋溪文稿_page3.html">3</a><a href="滋溪文稿_page4.html">4</a><span class="current-page">5</span><a href="滋溪文稿_page6.html">6</a><a href="滋溪文稿_page7.html">7</a><a href="滋溪文稿_page8.html">8</a><a href="滋溪文稿_page9.html">9</a><a href="滋溪文稿_page10.html">10</a><span>...</span><a href="滋溪文稿_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
