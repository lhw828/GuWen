<!DOCTYPE html>
<html>
<head>
    <meta charset="UTF-8">
    <title>山谷内集诗注山谷外集诗注山谷别集诗注 - 第 33 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集诗注山谷外集诗注山谷别集诗注 - 第 33 页/共 39 页</h1>
    <div class="content">











　　山谷外集诗注巻十二
　　钦定四库全书
　　山谷外集诗注巻十三
　　宋　黄庭坚　撰
　　史　容　注
　　谢文灏元丰上文藁
　　虎豹文章非一斑【王献之传管中窥豹时见一斑】乳雉五色蜃胎寒【书山龙华虫疏云华虫雉也雉五色象草华也杨雄赋剖明月之珠胎呉都赋蚌蛤珠胎尔雅蚌含浆注蚌即蜃也】天生材器各有用【太白将进酒云天生我材必有用千金散尽还复来】相如名独重太山【蔺相如传退而让颇名重太山】风流小谢宣城后【南齐书云谢朓转中书郎出为宣城太守而南史不载太白宣州谢朓楼饯别诗蓬莱文章建安骨中间小谢又清发】少年如春胆如斗【见前注】裕陵书藁公不朽【永裕乃神宗陵】持名铁石要长久【魏武帝令长史王必曰忠能勤事心如铁石国之良吏也】
　　读方言【扬雄着此书名曰輶轩使者絶代语释别国方言其答刘歆书云成帝时天下上计孝亷及内郡卫卒防者雄常把三寸弱翰赍油素四尺以问其异方语归即以铅擿次之于椠云云】
　　八月梨枣红【杜诗庭前八月梨枣熟】绕墙风自落江南风余未觉衣衾薄壁虫忧寒来催妇织衣【去声】着【斫音二字元注也】荒畦菊花犹用充臛【招魂云露鸡臛觽注云有菜曰无菜曰臛齐民要术有臛法一门大率以肉作臛耳尔雅蟋蟀蛬注云促织也陆防冇菊赋】连日无酒饮令人风味恶颇似扬子云家贫官落魄【扬雄传何为官之拓落也郦食其传家贫落魄魄音薄】忽闻輶轩书【文选注輶轩使者车】澁读劳辅腭【栁子厚答韦珩书雄之遣词措意颇短局澁滞周易咸其辅颊舌注辅上颔也讲学根本腭齿龂也逆各反】虚堂漏刻间九土可领略【宋玉登徒子赋云少曽逺游周览九土李善曰九土九州之土也】愿多载酒人喜我识字博【渊明诗云子云性嗜酒家贫无由得时頼好事人载醪祛所惑觞来为之尽是谘无不塞】设心更自笑欲过屠门嚼【文选曹子建书过屠门而大嚼虽不得肉贵且快意注云桓子新论人闻长安乐则出门向西而笑知肉味美对屠门而大嚼】往时抱经纶待价一丘壑【论语我待价者也班固叙传云渔钓于一壑栖迟于一丘】卜师非熊罴【史记齐太公世家云吕尚以渔钓于周西伯西伯将出猎卜之曰所获非龙非彲非虎非罴所获霸王之辅西伯猎果遇太公立为师杜诗燕王买骏骨渭老得熊罴】梦相解靡索【书髙宗梦得说俾以形旁求于天下说筑傅岩之下惟肖爰立作相疏曰皇甫谧云髙宗梦天赐贤人胥靡之衣使百工写其形像求诸天下果见筑岩者胥靡衣褐带索执役子虞虢之间】所欲吾未奢【史记淳于髠传所持者狭而所欲者奢】傥使耕可获【杨子法言耕不获猎不飨耕猎乎】今年美牟麦厨馔丰饼饦【欧阳公归田録汤饼唐人谓之不托今俗谓之馎饦矣束晢饼赋有馒头薄持起溲牢九惟馒头至今存余莫晓何物】摩挲腹中书安知非糟粕【世説郝隆晒腹中书庄子所读者古人之糟粕已见前注此篇言索寞无酒因读方言愿多有好事者载酒肴来问竒字因得大嚼耳古者固有抱经纶之术而隠于筑钓后为师为相我则异于此所望不奢也若使麦田丰而富汤饼足矣】
　　次韵秋郊晚望
　　道同一指马【庄子齐物篇以指喻指之非指不若以非指喻指之非指也以马喻马之非马不若以非马喻马之非马也天地一指也万物一马也】心解非耳目短生行衰谢【文选谢灵运诗短生旅长世】黄落看草木【汉武秋风词秋风起兮白云飞草木黄落兮鴈南归月令季秋之月草木黄落】无懐世不知有酒客可速【易不速之客来】谁能缚诗书【用老杜身犹防禅寂之意】闭门抱覊独披襟临江臯【宋玉风赋王乃披襟当之】万籁发空谷【李白诗一风鼔羣有万籁各自鸣】风力斜鴈行山光森雨足【选诗森森散雨足杜诗雨声先巳风散足尽西靡】壁虫先知寒机织日夜促【促织见前注】居人思行人裘褐谁结束【文选古诗何为自结束】行人喜归来邂逅天从欲【左传人之所欲天必从之】可奈甑生尘【汉书范丹传甑中生尘范史云】严霜冻菊【见前注】
　　次韵周徳夫经行不相见之诗
　　春风倚樽爼緑发少年时【欧阳公诗緑髪少年时青衫喜从事】酒胆大如斗【蜀志姜维胆大如斗】当时淮海知醉眼槩九州何尝识忧悲看云飞翰墨【老杜诗明日看云还杖藜】秀句咏蛛丝【杜诗最传秀句寰区满】乐如同队鱼【退之诗少小聚嬉戯不殊同队鱼】游泳清水湄波涛倐相失嵗月秣马驰【诗言秣其马李斯传时乎时乎赢粮跃马唯恐后时】客事走京洛乡贡趋礼闱艰难思一臂【唐薜元超传帝幸东都留辅太子曰朕留卿若失一臂】讲学抱羣疑【易暌卦羣疑亡也】邂逅无因得【诗邂逅相遇适我愿兮】君居天南陲谁言井里坐【后汉马援传子阳井底蛙也韩文坐井观天】忽枉故人诗清如秋露蝉【李白诗白若白鹭鲜清如清泪蝉】髙栁噫衰迟【大块噫气见前注子虚赋榜人歌声流喝郭璞曰言悲嘶也一介切退之聨句云腾口甚蝉喝又云蝉烦鸣转喝噫喝音义同】感叹各头白民生竟自痴【晋王述排其子坦之曰汝竟痴耶见本传】过门不我见宁复论前期【文选沈休文诗平生少年日分手易前期注谓春秋富前期非逺分手之际轻而易之及年衰则难别今过门不相见岂论此耶】杯酒良难必况望功名垂吉守乡丈人【易师贞丈人吉】政成犬生牦【后汉岑熙为魏郡太守人歌曰狗卧不惊足下生牦】緑栁阴铃阁【晋羊祜都督荆州诸军事所宿铃阁之下侍卫不过数十人】红莲媚官池【老杜有官池春鴈诗媚字葢用谢灵运诗緑篠媚青涟又云孤屿媚中川山谷多用此字】开轩纳日月【见前注】髙防无吏讥琵琶二十四【前有诗言庐陵郡燕游寄郡僚云今夕传杯定何处应无二十四琵琵当是言吉州官妓琵琶之数如东坡云琵琶一抺四十也】明妆百骑随【鲍明逺诗明妆帯罗绮退之诗净濯明妆有所奉顾我未肯寘齿牙】为公置乐饮才可慰路岐【列子岐路又有岐焉诗言分携也】矧公妙顾曲【周瑜传曲有误周郎顾取同姓也】调笑才不羁【玉台新咏冯子都诗调笑酒家胡邹阳传不羁之士司马迁传仆少负不羁之才】幕中佳少年多欲从汝嬉人事喜乖牾【渊明集人事好乖防当语离班固賔戯乖牾而不可通老杜新婚别人事多错忤对君永相忘】曾莫把一巵朝云髙唐观【髙唐赋襄王望髙唐之观又云妾在巫山之阳髙唐之岨旦为朝云暮为行雨】客枕劳梦思【杜诗云雨荒台岂梦思】主翁悲琴瑟【礼有防事撤琴瑟而不御丁晋公榴花诗莫怪主翁相看好举家新自洞庭来王荆公诗日暮主翁投客辖周与吉守同乡不知官于何郡主翁葢指其郡将以悼亡不听音乐也】生憎见蛾眉【杜诗生憎栁絮白于绵】君亦晩坎轲【楚辞七谏云年既过半百兮愁轗轲而滞留古诗坎轲常苦辛】有句怨弃遗【退之诗频防怨句刺弃遗】夜光暗投人【见前注】行向防诋嗤相思秋日黄【杜诗血战乾坤赤氛迷日月黄又锦城曛日黄】西岭含半规【谢灵运诗宻林含余清逺峯隠半规白乐天悲清秋赋云西阳半规映岛欲没】老矣失少味尚能诗酒为忽解扁舟下何年复来兹寄声缓行李【鲍明逺诗愿尔笃行李此反其意】激箭无由追【贾谊传矢激则逺白乐天诗年光同激箭】
　　欧阳从道许寄金橘以诗督之【元注曰从道叅禅尝有言句来颇闻数从歌舞饮故及之】
　　禅客入秋无气息【白乐天诗掩镜望东寺降心谢禅客】想依红袖醉毰毸【射雉赋敷藻翰之陪鳃上薄回反下苏来反二字玉篇云鳯舞】霜枝摇落黄金弹许送筠笼殊未来【西京杂记韩嫣好弹以黄金为丸杜诗西蜀樱桃也自红野人相赠满筠笼】
　　次韵吉老十小诗
　　什袭发硎刀【见前注】无名自贵髙秋衣犹葛制【重裘兼味养大贤冰食葛制神所怜退之苦寒歌也】午饭厌溪毛【涧溪沼沚之毛见左传】
　　万木霜揺落【见前注】山呈斧凿痕【退之诗徒观斧凿痕不瞩治水航】痴蝇思附尾【史记伯夷传顔渊虽笃学附骥尾而行益显索隠曰苍蝇附骥尾而致千里后汉书苍蝇之飞不过十步若附骥尾日驰千里】警鹤畏乘轩【卫懿公好鹤鹤有乗轩者见左传闵二年】日短循除庑溪寒出臼科【臼科见上注】官居图画里【杜诗飞阁卷帘图画里】小鸭睡枯荷【谓薰炉也李义山诗云睡鸭香炉换夕薰】
　　眼看人换世【文选叹逝赋川阅水以成川水滔滔而日度世阅人而为世人冉冉而行暮人何世而弗新世何人之能故欧阳公梦中诗碁罢不知人换世】手种木成阴【杜牧之诗緑叶成阴子满枝】蔵拙无三窟【见前注】谈禅剧七禽【谈禅问答之间譬若孔明之于孟获七纵七禽也详见寄谢外舅诗注】
　　寒水防痕落秋山万窍号【庄子齐物篇大块噫气其名为风是惟无作作则万窍怒号】红梨啄乌鹊残菊挂蟏蛸【诗东山云蟏蛸在户栁子厚诗庭除盛蓬艾隙牖悬蟏蛸】
　　佳人斗南北【集中有诗云故人南箕与北斗言离别也】羙酒玉东西【酒杯名王荆公诗舞急锦腰迎十八酒酣金盏照东西】梦鹿分真鹿【列子曰郑人有薪于野者遇骇鹿御之击之毙之恐人见之也遽而蔵之隍中覆之以蕉俄而遗其所蔵之处遂以为梦焉顺咏其事傍人有闻者用其言而取之薪者之归不厌失鹿其夜真梦蔵之之处又梦得之之主旦爽案所梦而寻得之遂讼而争之归之士师士师请二分之】无鸡应木鸡【庄子达生篇纪渻子为王养鬬鸡曰望之似木鸡矣异鸡无敢应者反走矣】
　　斵鼻昔常尔絶知者稀无人与争长惟有钓鱼矶【并见前注】
　　茵席絮剪茧枕囊收决明【杜诗阶下决明顔色鲜】南风入昼梦起坐是松声【梦中闻风起及觉乃松声也如楞严经云如重睡人其家有人捣练舂米其人梦中闻舂捣声别作他物或为击鼔或为撞钟宋玉髙唐赋云俯视峥嵘不见其底虚闻松声】
　　半菽一瓢饮【项籍传卒食半菽论语顔子一瓢饮】悬鹑百结衣【荀子曰子夏家贫衣若悬鹑董京隠居白社以残缕絮帛为衣号百结衣杜诗敝衣何啻聨百结】萧条鬼不瞰【鬼瞰其室见前注】聊可与同归【扬雄逐贫赋其末云贫遂不去与我游息此用其意白乐天诗嵗晚青山路白首期同归】
　　学似斲轮扁【见前注】诗如饭颗山【本事诗李白嘲杜甫诗饭颗山头逢杜甫头戴笠子日卓午借问年来太瘦生总为从前作诗苦】室中余一劒无气斗牛间【见前注】
　　次韵吉老寄君庸
　　何郎生事四立壁【见前注】心地髙明百不忧【杜诗愿闻第一义廻向心地初心地本出佛书杜诗又云吾知徐公百不忧】白眼醉来思阮籍【见前注】碧云吟罢对汤休【文选江文通挺休上人诗日慕碧云合佳人殊未来沙门恵休本姓汤】诸公着力书交上尺璧深蔵价未酬空使君如巢幕燕将雏处处度春秋【燕之巢于幕上见左传乐府有鳯将雏】
　　闻吉老县丞按田在万安山中
　　苦雨初闻唤妇鸠【左传昭四年申丰曰春无凄风秋无苦雨欧阳公诗天将阴鸣鸠逐妇鸣中林鸠妇怒啼无好音天雨止鸠呼妇归鸣且喜妇不亟还呼不巳】红妆满院木蕖秋【木蕖即木芙蓉也亦名拒霜花韩栁皆有木芙蓉诗芙蓉亦曰芙蓉韩诗又云平铺红蕖葢明镜此言水芙蓉即荷花也】樽前不记崔思立应在诸山最上头【韩文有蓝田县丞防壁记云博陵崔思立黜官再转而为丞兹邑老杜诗安得万丈梯为君上上头又诗东山气蒙鸿宫殿居上头】
　　次韵喜陈吉老还家二絶
　　公庭无事吏人休【日至休吏见前注】垂箔寒防对奕秋【孟子云使奕秋诲二人奕】催织青笼篘白酒竹炉煨栗煮鸡头
　　夜寒客枕多归梦归得黄柑紫蔗秋小雨对谈挥麈尾【麈尾见前注】青灯分坐写蝇头【南史齐衡阳王巾箱五经蝇头细书】
　　再次韵答吉老二首
　　水宿风餐甚劳苦【文选升天行云风餐委松宿云卧恣天行谢灵运诗客游倦水宿风潮难具论】勉旃吾子富春秋【汉杨恽书愿勉旃毋多谈富春秋见前注】我愧疲民欲归去麦田春雨把锄头【传灯録传大士颂云空手把锄头歩行骑水牛山谷屡冩此颂】贤劳王事一归休【孟子此莫非王事我独贤劳也】霜落园林失九秋想得君家乌鹊喜蛛丝萦绕玉搔头【李固传搔头防姿注引西京杂记武帝过李夫人就取玉簮搔头西京杂记目瞤得酒食灯火花得钱财干鹊噪而行人至蜘蛛集而百事喜】
　　太和奉呈吉老县丞
　　山拥鸠民县【左传隠八年君释三国之图以鸠其民君之也注云鸠集也】江横决事防土风尊健讼吏道要繁刑觟防今无种【觟胡瓦切防除倚切此两姓今无人矣按后汉儒林洼丹传时中山觟阳鸿亦以孟氏易教授有名又按姓氏书防姓古有善听者防俞汲黯传公以此无种矣】蒲卢教未形【礼中庸云夫政也者蒲卢也注云蒲卢蜾蠃谓土蜂也诗云螟蛉有子蜾蠃负之螟蛉桑虫也蒲卢取桑虫之子化为巳子政之于民亦然释文云尔雅蜾蠃蒲卢之今细腰蜂】里多齐瞷氏【元注云瞷氏汉书音闲而今济南田家有此姓音諌】材谢宋庖丁【庖丁庄子不言宋当攷】令尹三年课斯人万物灵【泰誓曰惟人万物之灵】吾方师岂弟僚友助丹青【丹青谓縁饰吏事也杨子或问圣人之言炳若丹青】
　　次韵知命永和道中【知命名叔达】
　　灵骨閟金鏁【续恠録延州有妇人少年子悉与之狎昵数嵗而没葬于道左大歴中有胡僧敬礼其墓曰此乃大慈悲喜舍即鏁骨萨萨也众开墓视其骨钩结如鏁状世传观音化身所谓金沙滩头马郎妇类此】梵宫超玉绳【选诗玉绳低建章玉绳星名言超出星辰之上】道人住香火独先开净行【栁子厚诗始悟三空门华堂开净域东坡云酌茗开净筵山谷处独先开净行其意一也又山谷为林冲禅师烧香颂西瞿耶尼开净】呼船久无人月沉河汉倾【杜诗七星在北户河汉声西流谓天河也】虚舟不受怒故在蓼滩横【庄子山木篇方舟而济于河有虚舟来触舟虽有褊心之人不怒】
　　次韵吉老知命同游青原二首
　　洗鉢寻思去【传灯録行思禅师传师得法于曹溪住吉州青原山静居寺六祖将示寂有沙弥希迁问曰和尚百年后希迁当依附何人祖曰寻思去及祖顺世迁毎于静处端坐第一坐曰汝有师兄行思和尚今住吉州汝因縁在彼师言甚直汝自迷耳迁便礼辞直诣静居】论诗匡鼎来【见前注】鵶窥锡处井【如罗浮山卓锡泉也梁景泰禅师居此山病无水师卓锡于地泉涌数尺自是得井唐子西作记又如舒州三祖山飞钖泉寳公自金陵飞锡而至以相山谷寺基泉为之涌出见同安志】鱼泳钓时台垂足收亲子【师既付法希迁垂一足迁礼拜寻辞徃南岳即南岳石头和尚也】存身亘刼灰【汉武帝穿昆明池悉是灰有外国胡僧曰此天地刼灰之余见髙僧传李白诗留欢若可尽刼石尽成灰】僧雏手金钥一为道人开【杜诗不寝听金钥】
　　至人来有防吾道本无家【庄子至人无已贾谊鹏赋至人遗物独与道俱】阅世鱼行水遗书鸟印沙【见前注】斋盂香佛饭法席雨天花【并见维摩经】时有清谈胜还同叹永嘉【晋书不意永嘉之末复闻正始之音】
　　次韵知命入青原山口
　　坑路羊肠绕【魏武苦寒行羊肠坂诘曲车轮为之摧注太行羊肠在太原】稻田棊局方林间塔余寸风外竹斜行吠客犬反走惊人鸟坌忙山形与祖印岑絶两相当【传灯録中华初祖达磨传慧可曰诸佛法印可得闻乎又云内传法印以契证心汉卫霍领兵与匃奴杀戮常相当白乐天诗牕与竹相当】
　　次韵吉老游青原将归
　　欣欣林臯乐【庄子知北篇山林与臯壤与使我欣欣然而乐与】赏心天际翔【文选谢灵运诗序赏心乐事又诗灵境信淹留赏心非徒设殷重文诗云天亦辽亮时与赏心遇】清樽鲙鲂鲤【诗六月云炰鳖脍鲤采緑云其钓维何维鲂及鱮】朱果实圆方【谢朓诗夏李沈朱实文选南都赋珍羞琅玕充溢圆方王仲宣诗嘉肴充圆方】罢罢听疎雨【孟浩然诗疎雨滴梧桐】衾寒梦国香【左传宣三年初郑文公有贱妾曰燕姞梦天使与已兰曰余为伯儵余而祖也以是为而子以兰有国香人服媚之如是既而文公见之与之兰而御之生穆公名之曰兰】雨余山吐月【杜诗四更山吐月】的砾满霜【上林赋明月珠子的砾江靡】展转复展转【诗展转反侧张籍宛转行云宛转复宛转忆忆更未夹】钟鱼晓琅琅思归笑迎门儿女相扶将【古诗归来儿女笑迎门扶将出拜见前注】
　　喜知命弟自青原归
　　为吏困米盐【见前注】曲肱梦灵泉谅非调鼎手正觉荷锄便【文选潘岳诗王生和鼎实渊明诗帯月荷锄归】在公虽勤苦【诗风夜在公】归喜叔山禅【庄子徳允符篇鲁有兀者叔山无趾踵见仲尼知命山谷弟也足蹇故比之叔山】去我忽数日草虫傍牀煎【诗十月蟋蟀入我牀下乐天闻虫诗犹恐愁人暂得睡声声移近卧牀前】屋角鸟乌乐【见前注】行舆响檐肩【退之聮句刈熟檐肩赪】包解分杮栗【老杜北征诗粉黛亦解包】儿女閙樽前白纻绕祖塔【知命布衣也故称白纻鲍照集有白纻歌沈约有四时白纻歌思公塔见前次韵周法曹游青原寺】香青原烟珠一百八【庄子象罔得珠以言数珠也】夜纫湘缕穿【内则纫箴请补缀纫女陈反湘当作湘按说文缃帛浅黄色也】髙林风落子老僧选霜坚【杜诗叶里松子僧前落】袖中出新诗山水含碧鲜五言吾老矣佳句付连【谢灵运诗山水含清晖连灵运弟也事见南史本传】
　　寄张宜父
　　建徳之国有佳人【庄子山木篇市南宜僚谓鲁君曰南越有邑焉名为建徳之国其民愚而朴少私而寡欲知作而不知蔵与而不求其报猖狂妄行乃蹈乎大方吾愿君去国捐俗与道相辅而行庄周葢寓言也文选江文通杂拟诗云幸游建徳乡亦用此事而池州有建徳县张宜父乃此县人耶】明珠为佩玉为衣去国三嵗阻音徽【诗太姒嗣徽音笺云徽美也】所种桃李民爱之【见前过太湖僧寺得宗汝为寄山蓣白酒寄答诗注】射阳城边春烂漫【楚州山阳县本汉弋阳县地张宜父当是建徳人而仕于山阳时已解去】栁暗学宫鸟相唤追随裘马多少年【老杜壮游诗放荡齐赵间裘马颇清狂退之云从兹富裘马宁复茹藜蕨肥马轻裘本出论语】独忍长饥把书巻【秦韬玉贵公子行却笑儒生把书巻学得顔回忍饥靣】读书万巻不值钱【一作笔有神杜诗读书破万巻下笔如有神汉灌夫传夫曰平生毁程不识不直一钱此用其字太白诗吟诗作赋北窻里万言不值一杯水此用其意】逐贫不去与忘年【一作交亲扬雄有逐贫赋庄子忘年忘义祢衡始弱冠孔融年四十为忘年友南史江总传与张纉等为忘年友杜诗清谈见滋味尔辈可忘年】虎豹文章被禽防【易大人虎变其文炳也君子豹变其文蔚也】何如达生自娯乐【庄子有达生篇】
　　送彦孚主簿【彦孚姓黄故有吾宗之语】
　　斯文当两都江夏世无双【后汉黄香传京师号曰天下无双江夏黄童】叔度初不言汉庭望风降【黄宪传宪字叔度论曰黄宪言论风防无所传闻然士君子见之者靡不服深逺去玼吝】中间眇人物【王逸少帖云当今人物然而艰疾若此令人短气】潜伏老崆谾【元注云许江切】本朝开典礼【易系辞云观其防通以行其典礼】棫朴作株桩【大雅棫朴文王能宫人也芃芃棫朴薪之槱之诗人谓小木可为薪山谷以为可作株桩皆言无弃材也若子吾处也若橜株拘退之诗窙豁斸株橜又云椠伐枿与桩】世父盛文藻【集中有丰城诗自注云有世父长善石隄记韩退之荐士诗云国朝盛文章本出宋玉神女赋其盛饰也则罗纨绮缋盛文章】如陆海潘江【钟鑅诗品云陆才如海潘才如江】三战士皆北【管仲曰吾尝三战三北鲍叔不以我为怯今云士皆北言其胜也】韔弓锦韬杠【檀弓下射之毙一人韔弓毛诗之子于狩言韔其弓尔雅素锦绸杠注旗之竿】白衣受传诏短命终萤牕【论语顔回不幸短命晋车武子家贫不常得油练囊盛数十萤火以照书退之诗安居守萤牕】梦升卧南阳耆旧无两厐【谓厐徳公及其从子士元也见后汉徳公传及蜀志厐统传】空镵欧阳铭松风悲陇泷【音双退之诗籍乃陇头泷又有泷吏诗亦音闾江切欧阳文忠集有黄梦升墓志铭云讳注】四海羣从间尔来颇琤【士耕切】淙【士江切退之聨句切音玉淙琤淙两音】主簿吾宗秀【李邕诗吾宗固神秀体物写谋长】其能任为邦【论语善人为邦百年】躯干虽眇小【杜诗子虽躯干小老气横九州】勇沉鼎可扛【项籍传力扛鼎】择师别陈许【孟子云陈相见许行而大悦尽弃其学而学焉】取友观羿逢【孟子云逢防学射于羿尽羿之道思天下惟羿为愈已于是杀羿又云其取友必端矣】折腰佐髯令【陶潜诗不能为五斗米折腰】邑讼销吠尨【诗无使尨也吠】时邀府中饮下箔蜡烧釭【杜诗铜盘烧蜡光吐白谢希逸宋妃诔金釭暖兮玉座寒】红裳笑千金【异闻实録杨缋于昭应寺读书毎见一红裳女子验之乃经幢中灯列女传楚成王夫人郑瞀初成王登台瞀直行不顾王曰顾吾与汝千金婺不一顾鲍明逺诗千金顾笑买芳年太白诗美人一笑千黄金】清夜酒百缸同僚有恶少嘲谑语乱哤【子曰四民杂处则其言哤注哤乱也退之诗子言得无哤】君但隠几笑【庄子隠几而坐】诸老叹敦厖【左氏成十六年传曰民生敦厖】况乃工朱墨【见前注】气和信甚矼【庄子徳厚信矼注云慤实貎】持此应时须【杜诗窦氏检察应时须】十年拥麾幢【退之诗不令见麾幢】相逢常鞅掌【诗北山或王事鞅掌】衙鼓趋【诗灵台鼍鼔逢逢】簿书败清谈【王戎传阮籍曰俗物已复来败人意此摘其事】汗顔吏枞枞【子虚赋枞金鼓退之诗扶机导之言曲节初枞枞音窻】临分何以赠【退之云临分不汝诳有路即归田】要我赋兰茳【子虚赋茳蓠蘪芜】黄华虽众笑【庄子天地篇大声不入于里耳折杨皇华则嗑然而笑注折扬黄华古之俗中小曲乐府解题有折扬栁黄华子舒元舆悲剡溪古藤文使周南风骨折入于杨栁黄华中李白诗折杨黄华合流俗晋君听琴枉清角】白雪不同腔【阳春白雪歌见前寄李师载诗注】野人甘芹味【文选叔夜絶交书云野人有快炙背而美芹子者欲献之至尊亦巳疏矣事见列子】敢馈厌羊羫【退之云酒壶缀羊羫】顾予百短拙【百拙见答魏道辅诗注】饱腹戆胮【音厐】肛【许江切退之诗连日挟所有形躯顿胮肛】惟思解官去一丘事耕防【音窻集韵云不耕而种】君当取富贵钟鼓罗击撞【汉田蚡传前堂罗钟鼓立曲旃退之诗金石日击撞】伏蔵鼪鼯径【庄子徐无鬼篇逃虚空者藜藋柱乎鼪鼯之径闻人足音跫然而喜矣】犹想足音跫【庄子音义云跫巨恭曲恭反又苦江反】
　　寄余干徐隠甫【余干县属饶州】
　　江行长邅回【楚辞邅吾道兮洞庭又云固遭回而不息】风水忧索米【东方朔传无令但索长安米】相逢解人颐【匡衡传匡说诗解人颐】髙士徐孺子【后汉徐穉字孺子】鸬鷀葭苇间煮茗当酌醴【诗以御賔客且以酌醴乐犬诗聊将茶代酒】夜船饷蒸鹅白髪厌甘防【礼记内则慈以防甘】东江始分风【庐山庙有神分风送客舟见神仙传】苔网馈百纸【后汉蔡伦传造意用树肤麻头及敝布鱼网以为纸】遣兵夜赋诗月泠石齿齿【退之罗池庙碑桂树团团兮白石齿齿】别来星环天【左传襄九年是为一终一星终也注嵗星十二嵗一周天韩文公诗天星回环数才周谓周嵗也】再见艳桃李【退之诗偶逢明月曜桃李选诗艳阳桃李节】寄声良劳勤【集中有答宗汝为诗寄声甚劳苦即良劳勤也赵广汉传寄声谢我张耳传劳苦如平生欢师古曰劳苦相劳问其勤苦也】报我阙双鲤【并见前注】但闻佳邑政杻械生菌耳【莲经普门品云或囚禁枷鎻手足被杻械】颇闻延诸儒破讼作诗礼顾予白下邑【山谷先有诗黄绶今为白下令自注云太和县古白下按寰宇记太和汉为庐陵县也隋改为太和唐贞元三年移归白下驿西置即今治也】庭聚雨前蚁【李义山诗閙若前蚁多于秋后蝇义山以言洞庭鱼山谷以言县庭人聚】珥笔诵汉章锥刀争未巳【珥笔锥刀见前注】初无得民具【周礼太一曰牧以地得民二曰长以贵得民言得民者九】名实正尔尔【尔尔魏晋间语也崔琰传生女尔尔阮咸传聊复尔尔】愿闻庖丁方江湖天到水遥知解千牛【庖丁解牛见前注】袖手笑血指【退之祭栁子厚云不善为斲血指汗顔巧匠旁观缩手袖间】书来傥垂教改事从此始【左传宣十二年不冺其社稷使改事君退之诗君其务贳过我亦请改事】
　　奉答李和甫代简二絶句
　　山色江声相与清【杜诗湖水林风相与清】巻帘待得月华生【欧阳公歌曲云栏千倚徧待得月华生】可怜一曲并船笛説尽故人离别情梦中徃事随心见醉里繁华乱眼生【太白诗不知繁华子扰扰何所迫】长为风流恼人病不如天性总无情
　　赠王环中
　　丹霞不蹋长安道【传灯録丹霞天然禅师初习儒学将入长安应举方宿逆旅偶一禅客问曰仁者何徃曰选官去客曰选官何如选佛遂直造江西见马大师】生涯萧条破席防嚢中收得刼初铃【寳积经云善顺菩萨得刼初恃间浮金铃于四衢中髙声言此舍卫中谁最贫穷当以此铃而施与时有耆旧最胜长者云我于此城最为贫穷可施于我菩萨曰汝非贫者有波斯匿王最为贫者而施与之今赍此铃愿以相奉复説偈言若人多贪求积财无厌足如是狂乱者名为最贫人王闻斯语内懐慙愧曰仁者汝虽善劝我有未信为汝自説为有证乎答曰汝不闻耶如来至眞等正觉当证大王是贫穷人王言我愿相与徃见如来于是善顺菩萨説偈遥请如来从地涌出尔时世尊告言大王当知或有于法善顺贫穷王当富贵或有于法王为贫穷善顺富贵所以者何身登王位于世自在王为贵贵善顺贫穷勤特梵行乐特尸罗善顺富贵王为贫穷】夜静月明狮子吼【传灯録释迦牟尼佛生兠率天分手指天地作狮子吼声】那伽定后一炉香【译梵曰那伽此云龙也】牛没马囘观六道【牛头没马头囘曹溪镜里絶尘埃山谷喜书此偈传灯録寳志十赞云轮廻六道不停结】耆域归来日未西一锄识尽婆婆草【髙僧传耆域天竺人神竒任性迹行不常且善医见本传】
　　戏和于寺丞乞王醇老米
　　君不见公车待诏老诙谐几年索米长安街【谓东方朔并见前注】君不见杜陵白头在同谷夜提长镵掘黄独【老杜集云乾元中寓居同谷县作歌七首其一云长镵长镵白木柄我生托子以为命黄独无苖山雪盛短衣数挽不掩胫山谷云徃时儒者不解黄独义改为黄精学者承之以予考之盖黄独是也本草赭魁肉白皮黄巴汉人蒸食之江东谓之土芋江西谓之土卯蒸煮食之类芋魁】文人古来例寒饿安得野蚕成茧天雨粟【汉光武纪野蚕成茧被于山阜淮南子昔者苍颉作书而天雨粟史记天雨粟鬼夜哭】王家圭田登几斛【孟子卿以下必有圭田圭田五十亩】于家买桂炊白玉【战国防蘓秦曰使臣食玉炊桂山谷前集又有诗云薪桂炊白玉】
　　答永新宗令寄石耳【永新与太和皆吉州属邑】
　　饥欲食首山薇【史记伯夷传义不食周粟隐于首阳山采薇而食之】渴欲饮颍川水【荘子譲王篇故许由娱于颍阳后汉逸民传序云尧称则天不屈颍阳之髙注云颍阳谓巢许陆士衡猛虎行渴不饮盗泉水热不息恶木阴太白诗有耳莫洗颍川水有口莫食首阳蕨】嘉禾令君清如冰【文选白头呤清如玉壶氷寰宇记永新县西北有禾山】寄我南山石上耳筠笼动浮烟雨姿瀹汤磨沙光陆离【荘子云疏瀹而心澡雪而精神上林赋牢落陆离烂漫逺迁】竹萌粉饵相发挥【尔雅笋竹萌礼记内则糗饵粉酏刘梦得杨柳枝词云桃红李白皆夸好湏得垂杨相发挥】芥姜作辛和味宜【礼记王制中国夷蛮戎狄皆有安居和味宜服】公庭退食饱下筯【诗退食自公晋书无下筯处】杞菊避席遗萍虀【陆龟防有杞菊赋韭萍虀见石崇传借使孝经曽子避席字】鴈门天花不复忆【代州鴈门郡五台山有天花蕈】况乃桑鹅与楮鸡【桑鹅未详东坡和陶诗云老楮生树鸡当是黄耳菌之属】小人藜美亦易足嘉蔬遣饷荷眷私吾闻石耳之生常在苍崖之絶壁【老杜挂君髙堂之素壁此用其句律】苔衣石腴风日炙【苔衣石髪见前注】扪萝挽葛采万仞【文选谢灵运诗薜萝若在眼又云葛弱岂可扪】仄足委骨豺虎宅【荘子侧足而垫之及黄泉】佩刀买犊劒买牛【汉龚遂传民有带持刀劒者使卖劒买牛卖刀买犊曰何为帯牛佩犊】作民父母今得职【赵广汉传盛制豪强小民得职注云职常也】闵仲叔不以口腹累安邑【后汉书太原闵仲叔世称节士客居安邑日买猪肝一片屠者或不肯与安邑令闻敕吏常给焉仲叔曰闵仲叔岂以口腹累安邑耶】我其敢用鲑菜烦嘉禾【鲑菜见前注】愿公不复甘此鼎免使射利登嵯峨【文选呉都赋富中之氓贷殖之选乗时射利财豊巨万司马相如赋坌入曽宫之嵯峨】
　　赠朱方李道人
　　颧骨横穿寿门过年比数珠剰三颗【传灯録赵州从谂禅师传俗寿一百二十嵗尝有人问师年多少师云一穿数珠数不足】横吹鐡笛如怒雷国初旧人惟有我【刘禹锡与歌者米嘉荣云旧人惟有米嘉荣】
　　题前定録赠李伯牖二首
　　五贼追奔十二宫【维摩经云乐离五欲乐观五阴如怨贼五阴即多心经五蕴皆空也色受想行识是为五阴东坡诗君知五蕴都是贼十二宫即十二辰也】白头寒士黒头公【晋王珣与谢俱为桓温所重温曰王椂当作黒头公】明朝一饭先书籍【前定録韩晋公滉在中书尝召一吏不时至将摙之吏曰某不幸兼属阴司主三品以上食料公曰若然吾明日当何食吏请疏于纸明旦既对适太官进餻糜上以半赐公食之美又赐焉退而腹胀进橘皮汤夜啗浆水粥及旦视其书皆如其説因问以人间所食皆有籍耶对曰然三品以上日支五品旬支六品至九品季支庶人嵗支】安用研桑作老翁【班固宾戏研桑心计于无垠研计然桑桑宏羊】
　　万般尽被鬼神戏看取人间傀儡棚【乐府杂録傀儡起汉平城之围陈平访知阏氏妬忌造木偶运机关舞琕间阏氏望见谓是生人虑下城冐顿必纳之遂退军后翻为戏旧唐书乐志云又有窟儡子等戏】烦恼自无安脚处从他鼓笛弄浮生【传灯録梁寳志十赞云众生身同太虚烦恼何处安脚】
　　静君寺上方南入一径有钓台气象甚古而俗传谬妄意尝有隐君子渔钓其上感之作诗【吉州青原山静居寺行思禅师道塲】
　　避世一丘壑【论语且而与其从辟人之士也岂若从辟世之士哉渔钓于一壑栖迟于一丘见班固叙传】似渔非世渔【柳子厚饶娥碑世渔鄱水】独吟嘉橘颂【屈原九章有嘉橘颂老杜诗向来嘉橘颂谁欲计莼】不遗子公书【汉陈咸传予陈汤书曰即防子公力得入帝城死不恨】笋蕨园林晩丝缗嵗月除【诗其钓维何维丝伊缗】安知冶容子【易系辞曰冶容诲淫】红防泣前鱼【文选阮嗣宗诗昔日繁华子安陵与龙阳注云説苑曰安陵纒得幸于楚恭王云云战国防云龙阳君钓十余鱼而泣下王问之对曰臣始得鱼甚喜后得益多而遂欲弃前所得也今臣得拂枕席爵至人君走人于庭避人于途四海之内美人甚多矣闻臣得幸于王褰裳而趋王臣亦曩之所得鱼也亦将弃矣陆韩卿诗云子瑕矫后驾安陵泣前鱼注云泣鱼是龙阳非安陵】髙至言筑亭于家圃以奉亲总其观覧之富【退之南山诗﨑岖山轩昻始得观覧富】命曰溪亭乞余赋诗余先君之敝庐【左传犹有先人之敝庐在】望髙子所筑不过十牛鸣地耳【释氏书五里为一牛鸣王荆公诗潮沟直下两牛鸣十亩连漪一草亭又诗京岘城南隐映深两牛鸣地得禅林】故余未尝登而得其胜处
　　逸人生长在林泉【太白诗过憇悲逸人岩居陵丹梯】更筑亭臯名意在【上林赋亭臯千里靡不被筑】明月清风共一家【传灯録张掘颂云凡圣舍灵共我家南史谢譓传入吾室者但有清风对吾饮者惟当明月】全以山川为眼界【多心经无眼界无意识界】鸟度云行阅古今【太白诗人行明镜中鸟度屏风里易云云行雨施】溪滨木末聼竽籁【杜诗万籁真笙竽本出髙唐赋纎条悲鸣声似竽籁】老夫平生行乐处【前汉杨恽传人生行乐耳】只今许公分一派【东坡集中文与可画竹记云传为徐州与可以书遗余曰近语士大夫吾墨竹一派近在彭城可徃求之】
　　题息轩
　　僧开小槛笼沙界【金刚经以恒河沙数三千大千世界文选头陀老碑演勿照之明而鍳穷沙界李善注亦引金刚经】郁郁参天翠竹丛【老杜古柏行黛色参天二千尺】万籁参差写明月一家寥落共清风【万籁一家并见前注】蒲团禅板无人付【过禅板来过蒲团来见前注】茶鼎薰炉与客同【文选雪赋燎薰炉兮炳明烛】万水千山寻祖意归来笑杀旧时翁【僧贯休诗万水千山得得来祖师意见前】
　　题神移仁寿塔
　　十二观音无正面【僧伽至淮尝卧贺跋氏家现十二面观音形其家欣庆遂舍宅焉即今寺也见宋僧传问十二面观音阿那面正见传灯録义禅师传】谁令塔户向东开【大医禅师示寂后明年四月八日塔户无故自开】定知四梵神通力【阿舍经曰世尊説四梵福若能补理故寺是谓二梵之福见初学记】曽借六丁风雨推【老君六丁符图云丁卯神司马卿丁丑神赵子玉丁亥神张文通丁酉神成文公丁未神石叔通丁巳神崔巨卿退之诗天官敕六丁雷电卜取将】蝇説氷霜如梦寐【荘子秋水篇井蛙不可以语于海夏虫不可以语于冰】鷃闻钟鼓亦惊猜【逹生篇譬之若载鼷以车马乐鷃以钟鼓也彼又乌能无惊乎哉】从今不信维摩诘防取三千世界来【维摩经防取三千大千世界如陶家轮着右掌中掷过恒沙世界之外】
　　题海首座壁
　　骑虎度诸岭【天台豊千禅师居天台山国清寺尝诵唱道歌乘虎入松门众僧惊畏见传灯録杜诗有时骑猛虎虚室使仙童】入鸥同一波【王立之诗话云方时敏言荆公云鸥鸟不惊之类如何作语则好故山谷有云入鸥同一波】香寒明鼻观【楞严经云世尊教我观鼻端白】曰永称头陀【文选头陀寺碑李善曰天竺言头陀此言斗数盖斗薮烦恼也白乐天诗百衲头陀任运僧】
　　题仁上座画松
　　偃蹇松枝隔烟雨知侬定是嵗寒材百年根节要老硬【传灯録岩头云徳山老人一条脊骨硬如鐡】将恐崩崖倒石来【太白诗崩崖转石万壑雷】
　　摩诘画
　　丹青王右辖诗句妙九州【唐王维传维字摩诘迁尚书右丞昼思入神至山水平逺云势石色绘工以为天机所到学者不及也别墅在川赋诗为乐】物外常独徃【物外见前淮南子江海之士山谷之人轻天地细万物而独徃】人间无所求防手南山雨川桑柘秋胸中有佳处泾渭看同流【诗谷风注云泾渭相入而有清浊杜诗浊泾清渭何当分】
　　追忆余泊舟西江事次韵
　　江西泊舟后作【注云太和小船板上尘土中得此诗】莆田李才甫江水冥冥沙石阴一舸行尽春已深浪花緑蔓曳锦帯短芦刺水抽玉簪饥鱼未沉波面筒小舫正横溪上风清辉濯净逺山碧白乌飞入苍烟丛
　　老大无机如汉阴【见前注】白乌不去相知深【文选江文通诗舋舋思清胷中去机巧物我俱忘懐可以狎鸥鸟李太白鸣臯歌云白鸥兮飞来与君兮相亲】徃事刻舟求坠剑【吕氏春秋察令篇楚人有渉江者其剑自舟中坠于水遽契其舟曰是吾剑之所从坠舟止从其契者入水求之舟巳行矣而剑不可求】懐人挥泪着【直略反】亡簪【韩诗外传孔子出游少源之野有妇人中泽而哭甚哀使弟子问焉妇人曰向者刈薪亡吾蓍簪是以哀也弟子曰亡蓍簪有何悲焉妇人曰非伤亡簪也盖不忘故也】城南鼓罢吹【去声】畵筒城北归帆落晩风人烟犬吠西山麓鬼火狐鸣春竹丛【杜诗阴房鬼火青汉陈胜传丛祠中夜篝火狐鸣】
　　宫亭湖【寻阳志江州徳化县东四十五里有彭蠡湖荆州记曰宫亭湖即彭蠡泽又谓之彭泽又谓之滙泽山谷癸亥解太和归途作盖归舟自湖滨入修江由武寕而至分寕耳】
　　左手作圆右手方【史记防传人虽贤不能左画方右画圜韩非子功名篇右手画圆左手画方不能两成北史儒林传刘少以聪敏见称强记博识莫与为俦左画圆右画方口诵目数耳聼三事同举无所遗失玉川诗信手斫方圆规短一一中】世人机敏便可尔一风分送南北舟斟酌鬼神宜有此江津留语同济僧他日求我于宫亭吁嗟人盖自有口独为栾公不举酒【神仙传曰时庐山庙有神于帐中与人言语饮酒能令宫亭湖中分风船行者举帆相逢栾巴未到数日庙中神不复作声高僧传安清字世髙自言前身已经出家有一同学多嗔髙与诀云卿命过当受恶形我若得道必当相度灵帝末行过宫亭湖庙庙甚灵能分风送客商旅三十余船奉牲求福乃降祝曰船有沙门可呼卜髙入庙请神出形乃出大蟒头不知尾之长短髙向之胡语蟒悲泪如湏防还隐后人于山西泽中见一死蟒头尾数里今寻阳郡蛇村名曰蛇冈山两事相类故择其大槩两存之】栾公千嵗湖冥冥白茅缩酒巫送迎【左传尔贡苞茅不入王祭不共无以缩酒】朱轓皂葢来托宿【杜诗东藩驻皁盖后汉舆服志中二千石二千石皆皂盖朱两轓】不聼灵君専此屋雄鸭去随鸥鸟飞【寻阳记曰周访与商人共入宫亭庙防明起如厠见一白头翁访逐之化为雄鸭还船欲煮之商人争夺遂飞去】老巫莫歌望翁归贝阙珠宫开水府【九歌云紫贝阙兮珠宫灵何为兮水中文选海赋水府之内极深之处】栋风帘岂来处【滕王阁序画楝朝飞南浦云朱帘暮卷西山】平生来徃湖上舟一官四十巳包羞【山谷自言平生徃来于此故经行诗难辨其嵗月惟一官四十粗可攷见山谷生于巳酉至元豊七年甲子恰四十嵗时移监徳平镇易否卦六三包羞】灵君如愿傥可乞【録异传庐陵欧明从贾客道经彭泽湖毎以舟中所有投湖中后忽见一人来候明云青洪君感君前后有礼故要君必有重遗君勿取独求如愿尔明见青洪君求如愿使逐明去如愿者青洪君婢也明将归所愿辄得数十年大富】収此桑榆老故丘【桑榆见前注】
　　元豊癸亥经行石潭寺旧和栖蟾诗甚可可笑因削柎灭藁别和一章【癸亥及元豊六年是嵗十二月自太和移徳平经涂所作又按纂异一本云千里追奔两蜗角百年得意大槐宫梦囘身卧行窻日院静鵶啼杮叶风世路侵人头欲白山僧笑我颊犹红壁间佳旬多丘垅问讯髑髅聊攐蓬题云癸卯嵗过宿石潭寺得前朝诗僧栖蟾长句我之嵗行二十一重来读旧诗复用其韵按长厯嘉祐八年嵗在癸卯至元豊六年癸亥二十一年前诗盖嘉祐癸卯作】
　　千里追犇两蜗角【蜗角见前】百年得意大槐宫【见宿观音院诗注】空余祗夜数行墨【湼槃经云因本经以偈颂名祗夜译梵祗夜此云重颂】不见伽棃一臂风【译梵僧伽棃三衣也】俗眼只如当日白我顔非复向来红【言俗人犹以白眼相视而吾亦老矣白眼见阮籍传】浮生不作游丝上即在尘沙逐转蓬【游丝转蓬见前注】


</div>
    <div class="pagination">
<a href="山谷内集诗注山谷外集诗注山谷别集诗注_page32.html">上一页</a><span>...</span><a href="山谷内集诗注山谷外集诗注山谷别集诗注_page28.html">28</a><a href="山谷内集诗注山谷外集诗注山谷别集诗注_page29.html">29</a><a href="山谷内集诗注山谷外集诗注山谷别集诗注_page30.html">30</a><a href="山谷内集诗注山谷外集诗注山谷别集诗注_page31.html">31</a><a href="山谷内集诗注山谷外集诗注山谷别集诗注_page32.html">32</a><span class="current-page">33</span><a href="山谷内集诗注山谷外集诗注山谷别集诗注_page34.html">34</a><a href="山谷内集诗注山谷外集诗注山谷别集诗注_page35.html">35</a><a href="山谷内集诗注山谷外集诗注山谷别集诗注_page36.html">36</a><a href="山谷内集诗注山谷外集诗注山谷别集诗注_page37.html">37</a><a href="山谷内集诗注山谷外集诗注山谷别集诗注_page38.html">38</a><span>...</span><a href="山谷内集诗注山谷外集诗注山谷别集诗注_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
