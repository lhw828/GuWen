<!DOCTYPE html>
<html>
<head>
    <meta charset="UTF-8">
    <title>诚斋集 - 第 94 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 94 页/共 120 页</h1>
    <div class="content">　　杨子曰文王制天命者也汤武制于天命者也
　　庸言二
　　或问横渠子云隂阳之精互藏其宅何谓也杨子曰水隂物也而至阳之精居其宫火阳物也而至隂之精隐其家
　　杨子曰仁者安其固然故不忧知者明其当然故不惑勇者信其必然故不惧
　　或问道也者潜之则怿诸心体之则淑诸身溥之则泽诸天地万物学者言不及此何也杨子曰道不在己言道病已己不在道言道媿道
　　杨子曰顔子之学故以新而化是以有若无忿以乐而消是以犯而不校
　　杨子曰伏羲尧舜禹汤文武圣之髙曽也周孔圣之祖父也顔子圣之宗子也孟子圣之别子也二程子宗子别子之宗子也
　　杨子曰礼者免刑之大闲刑者复礼之严师
　　杨子曰君子懐德故主乎善不主乎已小人懐土故安其旧不徙其新
　　或问庐而不藩藩而不墉藩且墉而不崇不厚不复庐其安乎彻藩墙以纳于菟褐夫不为也彻封建以纳猃狁而谓君子为之乎懵哉桞子之訾封建也启戎以宅华使疆不籓陲不墉荡荡焉通而莫御民到于今受其烈者必桞子之言夫杨子曰以藩墙为藩墙庐其安矣以于菟为藩墙庐其安乎
　　杨子曰仕优则学丰其歉学优则仕散其积
　　或问田不井旷百世王泽其不下究欤欲王泽之下究其必自井田始矣百世之主非其智不足以及之惟其勇不足以行之葢仁于夺一夫之有而不仁于均万夫之无是以王泽不下究也杨子曰夺一夫之有以均万夫之无可也万夫未得其所无而一夫先讼其所有可乎或曰上均之下焉得而讼之曰下患无所讼乎秦之惨刻民不讼于秦而讼于汉新室之纷更民不讼于新室而讼于光武下患无所讼乎
　　杨子曰吕公未尝献淮鱼献淮鱼者妇也文公未甞献锦献锦者亦妇也不献甚于献也
　　杨子曰君子不器不以一能而盈诸身及其使人也器之不以众能而责诸人
　　杨子曰子谓公冶长可妻也虽在缧絏之中非其罪也以其子妻之子谓南容邦有道不废邦无道免于刑戮以其兄之子妻之以女女人而必曰富贵也异矣杨子曰不迁怒直也不贰过明也
　　杨子曰视其所以观其所由不以名掩实也察其所安不以迹掩心也
　　杨子曰用之则行舎之则藏用舎非圣贤之痛痒也人主观圣贤之行藏可以察其时邦有道则仕邦无道则隐仕隠非君子之欣戚也人主观君子之隠显可以知其身
　　孔子曰古之学者为己杨子曰今之学者亦为己舎为学则无所不为己孔子曰今之学者为人杨子曰古之学者亦为人舎为学则无所不为人
　　杨子曰君子见其所不欲见亦有不见其所不欲见孔子阚阳货之亾是也君子敬其所不欲敬亦有不敬其所不欲敬孟子不与王驩言是也为阳货王驩者知怨其不见已而不怨其所以不见之由知怨其不与己言而不怨其不与己言之端惑矣
　　杨子曰人之一身冬立者其足寒此则隂矣及足与足相摩则寒者温不曰阳乎然则隂阳果二物哉
　　或问何谓精义入神杨子曰思精其宜则众理通何谓穷神知化杨子曰理尽其通则万变彻葢义者物之宜神者心之通化者事之变
　　杨子曰直于己之谓忠孚于物之谓信
　　或问恻隠之心仁之端也何谓恻何谓隠杨子曰恻言爱隠言痛也觉其痛之谓隠爱其痛之谓恻痛于彼恻于此而仁不可胜用矣
　　庸言三
　　或问知变化之道何谓变化杨子曰荣变而枯末离而本不离鬒变而素色改而质不改此变也鹰化为鸠见鸠不见鹰草化为萤见萤不见草此化也变者迹之迁化者神之逝
　　杨子曰中则正在其间正则中在其外
　　杨子曰国家之败其败者败之欤抑亦兴者败之欤家有范人有表范完而表端罔或亏侧矣唐太宗谓其子曰吾有济世之功是以縦欲而人不议然则败唐者太宗也而非髙宗也
　　杨子曰寂然不动感在其中矣感而遂通寂在其中矣杨子曰学以聚之无不受也问以辨之有不受也杨子曰天行健君子以自强不息地势坤君子以厚德载物非赞天地也以天地责诸身也
　　杨子曰割不正不食席不正不坐身而不正可乎食不厌精脍不厌细学而不精可乎
　　杨子曰建官以利民有害民而得官用人以立国有误国而得用
　　杨子曰天下之才动则生静则息
　　杨子曰君子之于人以大善揜小恶不以大恶揜小善或问本朝諌臣之盛古未有也何如杨子曰非諌臣之盛也祖宗之圣也
　　或问天地未开辟如之何杨子曰古犹今也天地既开辟如之何曰古犹今也
　　杨子曰君子之于小人有容而无敌或曰何也曰不为小人不胜小人不胜小人不敌小人敌小人而胜焉是胜一小人得一小人矣
　　或问三代而下莫盛于西汉也本朝与西汉孰盛杨子曰西汉县令勇于敢杀本朝人主勇于不敢杀
　　或问熈丰元祜之议论固不能同也元祐诸儒其咎临川王子也宜矣而诸儒之论又谓不井田不封建则不三代也何如杨子曰临川王子之论曷尝不曰三代哉杨子曰君子不言己之所不能行不言人之所不可行或问世传大程子中庸之书非大程子之为也吕子大临之为也何如杨子曰无伤也鲁君之宋呼于垤泽之门守者曰此非吾君也何其声之似我君也无伤也杨子曰臧坚以齐侯遣阉人唁已为耻后世之士以阉人荐已而不为耻汉文纳袁盎之谏以宦者参乗为耻后世之主以宦者参国而不为耻
　　杨子曰子路问死子曰未知生焉知死以其所不必知害其所必知仲尼不为也子路问事鬼神曰未能事人焉能事鬼以其所无用害其所有用仲尼不为也或问伊川程子之学大抵以先王而责后王以圣人而责学者肤寸不恕也无乃已甚乎杨子曰奚其甚以先王而责后王是致后王于先王也以圣人而责学者是纳学者于圣人也奚其甚
　　杨子曰光辉者日月之散也日月者光辉之聚也散故其辉无不充聚故其象有可指
　　杨子曰子夏丧其子而丧其明及曽子数以三罪则怆然之哀一变而为然之惧何也道长则情消惧生则哀亡惜也子夏见曽子之晩也使早见曽子则尚不丧其明也虽然丧其明尚不丧其心
　　杨子曰人之为善百善而不足人之为不善一不善而足
　　或问君子事上如之何杨子曰重不及傲敬不及讇杨子曰旦将饮者梦必渥旦将跌者梦必愕今皇皇焉汲汲焉得则怿否则戚奚为哉
　　庸言四
　　或问纣之恶不如是之甚也子贡之言无乃已恕欤杨子曰纣不可恕也亦可恕也周师之入自焚而死前有亾国之罪后有死国之节嗟夫后而已矣犹纣也前而已矣纣也乎
　　或问三代而下谋国而万全者其惟子房乎杨子曰子房防之子房用之奚而不万全哉使他人用之鸿门之见防之安乎栈道之絶防之通乎
　　杨子曰圣人之作易不中而吉宁以吉徇中不贞而利宁以利徇贞
　　孔子曰如有周公之才之美使骄且吝其余不足观也已杨子曰学者无周公之所有而有周公之所无吾何以观之哉
　　或问程子谓仁者觉也觉何以为仁杨子曰觉则爱心生不觉则爱心息觉一身之痛痒者爱及乎一身故孝子发不毁觉万民之痛痒者爱及乎万民故文王视民如伤觉万物之痛痒者爱及乎万物故君子逺庖厨或问孟子谓恻隠仁之端韩子谓博爱之谓仁程子谓仁者觉也三子之言仁异乎杨子曰何异焉爱者恻之应隠者觉之感或曰虽然韩子之言其亦未优乎曰樊迟问仁子曰爱人爱何违于仁子贡问博施子曰必也圣乎博何违于爱然则博爱之与兼爱异乎曰异博无私兼无别
　　或问朝死而夕忘者圣人之罪人固也不胜丧乃比于不慈不孝何也杨子曰不肖者不及故进之贤者过故退之
　　或问鲤也死夫子不恸鲤而恸囘囘也死顔路不为之恸而夫子为之恸何也杨子曰哭子而不恸礼也哭门人而恸道也严哉礼乎重哉道乎
　　杨子曰置虚器于水中未充则鸣既充则黙防防以为知道嚣嚣以为知德充乎哉
　　杨子曰喜怒哀乐未发谓之中即天命之谓性也发而皆中节谓之和即率性之谓道修道之谓教也或曰未发无不中既发有不和性有两乎曰否粹于天理者性也驳于人欲者非性也情也喜怒哀乐自天理出发无不和也自人欲出发始有不和矣然则约情以归性遏人以复天发而和以不离于未发之中奚若而可曰戒不覩惧不闻
　　或问天下国家可均也爵禄可辞也白刄可蹈也中庸不可能也然则何者为中庸乎杨子曰执是以为中庸非也外是以为中庸亦非也然则何如斯可谓之中庸矣曰天下国家可均也时乎可均时乎不必均爵禄可辞也时乎必辞时乎不必辞白刅可蹈也时乎必蹈时乎不必蹈君子处事以时对时以道择道以心
　　或问易曰其道甚大百物不废何谓也杨子曰幽而太极乾坤六子之妙用显而君臣父子万事之大法不曰其道甚大乎动则取诸豮牿鸿雉植则取诸杞茅苋器则取诸缾鼎簋缶体则取诸脢腓趾尾不曰百物不废乎惟大无不受者细无或废
　　或问五行之序杨子曰水火物之初木金物之成土物之定气一变而有象故曰初象一凝而有质故曰成质一成而有宅故曰定
　　杨子曰冬日之火夏日之水未施亲于民而民亲君子之德亦然
　　或问韩信之平赵魏下燕齐何其才也然仕楚而踦圗汉而烹何其不才也杨子曰非信之有才有不才也天将举天下而一之汉信得无不才乎天方废楚信则仕楚天方兴汉信则废汉信得而才乎
　　或曰子诤父臣诤君分殊而已矣爱无殊也然子无诛而臣有诛是故桀之龙逢纣之比干孝宣之葢寛饶光武之韩歆明皇之周子谅桀纣为之宜也孝宣光武明皇宜乎哉杨子曰皆宜也前二君之诛諌之戒也后三君之诛不谏之劝也或曰諌者戒不谏者劝其究若之何曰亡焉而止矣桀纣明皇则亡孝宣光武曷尝亡哉曰夫亾者身至焉国次焉
　　庸言五
　　或问君子上达小人下达何谓也杨子曰顔不孔不止纣不桀不止
　　或问孔子论商之三仁孟子论夷恵尹之三圣学者宜何师杨子曰师三仁者一之后师三圣者二之前杨子曰天命之谓性父母全而生之也率性之谓道子全而归之也
　　杨子曰非礼勿视非礼勿聴闲其入也非礼勿言非礼勿动闲其出也
　　或问非知之艰行之惟艰傅说之言也不致其知不力其行小程子之言也由前之説珍乎行由后之説珍乎知学者将畴従杨子曰知譬则目也行譬则趾也目焉而已矣离娄而躄也可乎趾焉而已矣师冕而驰也可乎人乎人目趾具而已矣
　　或问荀彧魏从而汉殉孰忠乎杨子曰汉魏均忠也一则以心一则以身
　　或问曷谓中曷谓庸杨子曰中者羣心之根株庸者众口之谷粟
　　或问行夏之时程子言之白矣敢问乗商之辂服周之冕乐则韶舞如之何杨子曰商辂周冕尚俭也乐则韶舞尚逊也
　　或问汉文之短丧其薄矣乎杨子曰薄非汉文始也昔滕世子为三年之丧而父兄百官皆曰吾宗国鲁先君莫之行吾先君亦莫之行然则短丧之薄其起于周之衰乎
　　杨子曰易曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所措夫惟有是物也然后是道有所措也彼异端者必欲举天下之有而冺之于无然后谓之道物亾道存道则存矣何地措道哉
　　或问韩公彻帘之举富公咎焉何如杨子曰此富公未察也韩之请后之从韩能逆知之乎机之未至不可知机之既至不可防然则先事未有以白富公临事不可以待富公故曰此富公未察也
　　或问卫多君子晋多卿材晋大国也卫蕞尔国亦何为多贤也后世以天下之大叹人才之乏又何欤杨子曰古者求人之一能后世求人之无不能求其一能是以多能求其无不能是以有不能
　　或问何谓学杨子曰学之为言效也以己之不知效彼之知以己之不能效彼之能学云学云诵数云乎哉辞命云乎哉
　　杨子曰获禽我所欲也诡而获则可欲而不可欲不获禽非我所欲也范而不获则不可欲而可欲故曰可欲之谓善贫者未甞不言富富者未甞言富故曰有诸已之谓信瓶之罄矣维罍之耻不充故也瑟彼玉瓒黄流在中实故也故曰充实之谓美山川之辉于外也百里珠玉在内不盈握耳故曰充实而有光辉之谓大山一山也而朝暮晦明万变也刻木而为山一山而已矣故曰大而化之之谓圣厯家之言天数往者合知来者差故曰圣而不可知之之谓神
　　杨子曰易曰上下无常非为邪也非为下者言也进退无常非离羣也非为进者言也
　　杨子曰干之九三居上位而不骄葢以进德脩业为乐也乐乎内者轻乎外在下位而不忧葢以德之未进业之未修为忧也忧其大者忘其细
　　杨子曰仁与义吾之左右手也不可以独有亦不可以独无仁言觉义言宜也觉其宜则行觉其不宜则止故仁者右义者左
　　或问近世之健吏某子吏也以健闻某子儒也亦以健闻二者同乎异乎杨子曰异何谓也曰吏以戎索治周索儒以戎索为周索










　　诚斋集巻九十二
　　钦定四库全书
　　诚斋集巻九十三
　　宋　杨万里　撰
　　庸言
　　庸言六
　　杨子曰利不归于上则不国故诗曰雨我公田遂及我私利归于上则无民故诗曰彼有遗秉此有滞穗伊寡妇之利
　　杨子曰赤壁之风天道在南采石之雾天道在北杨子曰夫子之道溥矣宏矣卓矣防矣故六经既就而六经非夫子无行不与二三子而未尝与二三子逼哉子贡之问也曰有一言可以终身行之者乎道大如天子贡欲以一字袭而取也终身涂逺子贡欲以一字生而死也问之之逼也答之之难也微吾夫子谁实能答之子曰其恕乎然则六经虽博可以一恕撮夫子虽圣可以一恕跂夫子宗庙之美百官之富子贡一夕负而走矣子贡得之之难而学者防之之易也武夫力而拘诸原妇人暂而免诸国惜乎
　　杨子曰学者陋其故而不能不安悦其新而不能不懦其于至圣人也遐哉
　　杨子曰桑之未落其叶沃若其文武成康之盛乎桑之落矣其黄而陨其周之东乎
　　或问张汤推贤善有诸杨子曰推有矣贤善未也掾史之荐非贤善乎曰胥荐胥史荐史贤善乎
　　或问陆抗饮羊叔子之药程子谓其不当饮信乎杨子曰抗饮焉不可也祜馈焉尤不可也不幸而抗死焉若之何
　　或问君子而时中何谓也杨子曰诗不云乎就其深矣方之舟之就其浅矣泳之游之
　　或问张敞其健吏乎杨子曰敞可谓贤矣不货昌邑王以售其身敞可谓贤矣
　　或问顔渊死子哭之恸何如杨子曰夫子欲有与言将谁与言
</div>
    <div class="pagination">
<a href="诚斋集_page93.html">上一页</a><span>...</span><a href="诚斋集_page89.html">89</a><a href="诚斋集_page90.html">90</a><a href="诚斋集_page91.html">91</a><a href="诚斋集_page92.html">92</a><a href="诚斋集_page93.html">93</a><span class="current-page">94</span><a href="诚斋集_page95.html">95</a><a href="诚斋集_page96.html">96</a><a href="诚斋集_page97.html">97</a><a href="诚斋集_page98.html">98</a><a href="诚斋集_page99.html">99</a><span>...</span><a href="诚斋集_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
