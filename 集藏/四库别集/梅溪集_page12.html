<!DOCTYPE html>
<html>
<head>
    <meta charset="UTF-8">
    <title>梅溪集 - 第 12 页/共 57 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅溪集 - 第 12 页/共 57 页</h1>
    <div class="content">　　良友不易得清谈苦难闻前夕知何夕我来访诸君共对灯烛光芳尊细论文通家忝孔李促席联机云杯盘畧荷礼气味同清芬一盏洗穷愁三杯话离羣春舟会稽别【孟夏别大年于防稽】秋袂钱塘分【七月先之归八月申之归】顾我与三友新当败孤军飘零各南北对酒无复醺客况饱牢落时光负氤氲聚散实堪恨荣枯何足云归来已三月俗状日纷纷幸此同一笑盘飡饤腥荤蚝山荐巨房脚烹脩裙良辰属严冬败懽无蝇蚊痛饮竟长夜髙歌和南薫虽非韩孟张所饮亦典坟何时脱场屋南畆同耕耘昼为鸡豚社夜防诗酒勲此言宜早践勿待桑榆曛
　　和县斋有懐四十韵
　　予所居之乗偏有室甚陋目曰陋斋客过而病之曰子陋矣哉予曰居九夷而不陋者夫子也予不敢学居陋巷而能乐者顔回也窃有慕焉杨子云曰晞顔之人亦顔之徒孰谓兹室之陋而不足以寄吾乐耶何病之有既而读韩公县斋有懐遂和其韵目曰陋斋书懐
　　读书窥古今掩卷成叱咤唐虞昔垂衣禹稷起躬稼人材各超絶王业迭兴谢典谟光日月雅颂蔼兰麝子舆论易地顔渊堪并驾穷达虽殊途圣贤实同价避就乡隣鬭泣笑疏戚射甘心惟饮瓢没齿不谈霸斯人嗟已亡末俗遂多诈禄从枉道求气为权门下争为邑犬吠翻取猎师骂幽人思隠盘髙士欲耕灞予生苦多难安迹殊未暇冬行皲两足夜坐瘅双髂黄卷徒自劳青云未能跨借势乏王公成名无仆射大学厌虀盐亲闱疎脍防眷眷日懐归区区每求假飞同鹢过宋闲若马归华陋巷懐哲人短檠烧午夜对床有兄弟通家足姻娅谈笑开芳尊尘劳释征靶篇章日盈囊卷帙时抽架咏歌同舞雩叹息殊观蜡有田聊代禄无谪不祈赦未为雄草谩学愈苴鏬啸傲穷朝曛弦歌达冬夏头角姑自藏齿牙谁肯借眠从弟子嘲醉不金吾怕心知得失妄眼见炎凉乍造物岂吾苦交情勿渠讶马来未为福火尽安足借孝弟傥自修长防必能化力耕西畴禾剰种东皋柘防甘奉盘飱温清饰台榭斗粟鉴汉謡一爨共崔舎仰効慈乌哺俯笑寒鸱吓但令尊不空莫厌客频迓风篁观掩冉山禽听娇姹困穷乃吾幸此祸不须嫁
　　和桃源图
　　世有图画桃源者皆以为僊也故退之桃源图诗诋其説为妄及观陶渊明所作桃花源志乃谓先世避秦至此则知渔人所遇乃其子孙非始入山者能长生不死与刘阮天台之事异焉东坡和陶诗尝序而辨之矣故予按陶志以和韩诗聊证世俗之谬云
　　嬴秦斩新开混茫傲睨前古无虞唐诗书为灰儒鬼哭李斯秉笔中书堂长城丁壮无还者送徒更住骊山下避世髙人何所之出门永与家乡辞入山惟恐不深逺岂是得已巢于斯来时六合为秦室未省今为何嵗日吏不到门租不输子长丁添更何防春入山中桃自花招邀隠侣倾流霞男耕女织自婚嫁派别支分都防家谁泛渔舟迷处所山开洞辟闻人语乍相惊问卒相欢设酒烹鸡讲宾主可怜秦事已茫然帝业初期万万年犹道祖龙长在世岂知异姓早三传邻里慇懃争饷馈人情与世无相异未信壶中别有天却讶身游与梦寐山花乱眼鸟哀鸣数日留连喜复惊更从洞口寻乡路逢人欲话疑非情异日遍舟欲重顾水山迷红日暮后来图画了非真作志渊明乃晋人
　　和永贞行
　　予自少喜读栁文而不忍观其传惜其名齐韩愈而党陷叔文也退之与栁善及作顺宗实録未尝假借公议之不可屈也如此戊辰仲冬二十有二夜读韩诗永贞行至予尝同僚情可胜之句则知退之虽恶伾文亦未能忘情于刘栁辈也予既追和其韵遂于八司马中独详及栁盖惜其人而深责之耳
　　君不见天为元和开号令先遣憸人窃朝柄奉天难平闲虎貔奕客待诏来京师口中班班谈治道贞观开元何足为党与纷纷自标置逺借伊周供佞媚望尘附火皆美官怨修睚眦曾不难梯媒爵位由货赂斥逐朝士因杯盘珣瑜卧第郢佑黙谁为唐室回狂澜朝攘利权未为怪莫夺兵柄尤可叹仙李蟠根未为艾千叶神器那容干禁中大义知谁主东宫受禅同二祖越儿涕泣呉儿悲从此豺狼不生羽刚明天子位初登翦除元恶流凶朋八州司马才可称节已扫地谁复矜子厚年少躁飞腾身陷丑党罹熏蒸着文拟骚愁畏凝欲自辨白终莫曾王孙尸虫托骂憎色岂不媿明灯所记先友时良肱忍使栁氏家声崩吁嗟匪人何足慿士勿妄进当战兢退之鲠直愤不胜诗篇史笔两可徴永贞覆辙宜痛惩
　　和短灯檠歌寄刘长方
　　戊辰仲冬二十有三夜坐六行堂对短灯檠诵昌黎诗三复兴叹既而思友人刘长方昔作灯铭有空洞其腹直方其形窒焉斯通晦焉斯明之句良有味也仆自念与刘君防二十载矣平日偃蹇之迹大畧相似去秋同与上庠荐刘遂登乙科仆拜赐而还困踬如旧遂和韩公短檠歌以寄之
　　我与君防最乆长短檠夜夜分清光初从乡校共牢落晚入太学同凄凉眼防儿辈尽腾踏尚磨鐡砚穿蔾床君今已作青云客万言曾射天庭防蓝袍归拜七十翁夀酒十分倾太白嗟予偃蹇只如前日髙空作卢仝眠乐事已输君自恣银烛髙烧环翡翠直形空腹旧时灯墙角未应容易弃
　　和苦寒
　　羲和错冬令寒燠常相兼在人为不常时焉作贪廉防当用事如忌还如谦宜寒噤不嘘羣萌误抽尖既燠俄吹冷夜寐黒不甜水行失其理厥疾不可砭前日当孟冬雷声震铜蟾三日辄大雪飞花观觇逮此始逾月屡变寒与炎晨起坐东牕阳光快恩霑霜畦秀蔬苗欣焉自腰鎌顷刻变凛冽枯藤怯提拈齿牙战霜风缩舌疑衔箝架抽纷掀翻谁能正牙籖酒杯觉无力瓶罄劳频添貂裘尚不暖况无或衣缣兀坐拥黄防脰作寒潜气血粟肌体涕涶氷须髯红炉炽薪炭旋觉寒星殱静思天壤间万类何繁纎路傍泣冻馁海角愁废淹羽毛有不庇腥血有不燖岂堪当此时可以吾身占慇懃语妻子汝勿多怨嫌破被尚禁絮漏茅可添苫人生苟知足处此意亦恬但愿王化行东西俱被渐尧天日舒长有目皆可瞻寒生在陋巷甘心事虀盐何须傍人门炙手随奸憸耽耽王侯宅笙歌下珠帘寒暑止温凉焉知有穷檐否泰迭往来祸福相依黏勿用倚彼玉自分安吾蒹饱腹日三饭蔽形衣一防祁寒勿怨咨庶用惩无厌
　　和南食
　　万先之送巨蛎百房大破馋愿正炰啜间记忆前日作东平客饫啖兹味先之举退之南食诗蚝相黏为山千百各自生之句仆方追和韩诗遂用其韵以谢
　　海错千万族惟蚝不能行潮来腹自饱亦足遂厥生翻笑鱼蠏虾晨夜何营营风味与江可以次第名荐身炮炙间殻破材始呈北客昔南食一见生怪惊故人居海滨羣鲜厌炰烹酷爱此味真不假姜桂橙遥怜山间友混迹黎与骍蔬肠乆不饱肌骨尫且狞巨房饷馋腹一笑百念平岂为饮食欲实见亲旧情谁知虀盐余盘飡味常并故乡实堪恋未用图西行
　　和听颖师琴
　　黄岩施生挟书来梅溪从吾弟梦龄防以裹粮余资易琴一张讲习之暇时一弄焉季冬之朔灯火初夜风静籁息明星灿然坐南之下为予抚之予素不晓音律妄忆古人琴中之趣欣若有得听终遂归陋斋诵退之听颖师琴诗掩卷慨然予既嘉施生雅尚遂和其韵以赠
　　七弦自相语唱予仍和汝十指忽凄凉骚人悲战场大弦温和小清越惠风夷韵参悠扬琴瑟鸣寒泉来仪舞鸾凰山髙水逺听愈淡花奴羯鼓声方彊施生幽雅士不好笙与篁千金买焦尾悠然坐藜牀顾我非知音感激涕自滂三听輙三叹羲皇在我虀盐膓
　　和忆昨行示梦龄
　　梦龄弟近感微恙情緖常若不佳予惧其噎郁伤和也因诵退之和张十一忆昨行云无妄之灾勿药喜一善自足禳千灾头轻目朗肌骨健古剑新斸磨尘埃殃消祸散百福并从此直到耆与鲐之句以慰其懐既又和以赠之
　　忆昨少年气鋭心未灰平明出门薄暮回解衣换酒期必醉乱花压面欹条枚年华荏苒今半世触事徃徃生悲哀欢娱无复少年味勉强谈笑陪尊罍饮才过量輙成疾秋霜入鬓刚肠摧子年少我气鼎盛琅玕夜诵声如雷胷中平时足蕴借颐神养素成婴孩松姿栢质异蒲栁坚刚不怕霜霰摧凌云变化未可料岂比嵲屼风中桅胡为郁郁乃如许与我老者同虺隤岂縁心事未如愿一念遂觉忧愁来还惊世态多险阻忤意未免生嫌猜壮懐千里力未致龃龉反类三足能伤和伐性致坎轲两眉蹙恨慿谁开吾闻君子贵知命数者于我何有哉又闻古人亦迍蹇在易固有无妄灾闭门静坐养时晦拂拭心镜捐尘埃他年定作仁者夀齿背防见同鲵鲐圣贤遗训载子腹此事宁不知所裁否往泰来固有日坦涂利毂宁须摧
　　和燕河南府秀才送周光宗
　　友人周光宗将叅告太学某诵退之燕河南府秀才诗末章云阴风搅短日冷雨澁不晴勉哉戒徒驭家国迟子荣以祝其行既又和以送之取古人赋诗断章之意云尔
　　吾皇尚柔理北客来输平投戈讲文艺虞庠萃羣英蔼蔼六年间人物如西京菁莪各成材龙虎威标名东嘉号多士半作鸿都生昭然藻鉴中不负事业精先进日通显天衢作雷轰后生益可畏行艺方蜚声贤哉汝南丈头角令人惊撑肠饱文史欲振三年鸣偃蹇未如志造物殊无情归来务遵养絶意蜗角争髙堂有慈亲禄养须大烹壮懐不能已千里提短檠掉头脱尘鞅举翼摩太清贱子忝交末平生荷推诚缅懐去年春驾言共西征悠悠旧时路君今独先行江梅弄春色爱日烘新晴勿惮行役苦会见归来荣
　　和答张彻寄曺梦良
　　某与梦良游十有五载矣栖迟偃蹇之迹初不相异也兹复同舎上庠交契愈笃曺秋赋暂蹶予春闱退飞别已朞面犹未会追念畴昔泮宫之乐乡校之游鼓雪棹于金溪振风葛于清逺门之外不无慨然因诵退之答张彻首章辱赠不知报我歌尔其聆首叙始识面次言后分形遂和其韵以寄之且速其肯来也戊辰季冬十六日
　　故旧别云久话言犹未聆嵗暮念愈剧宵长梦形频忆昔始倾盖相防俱妙龄参乎方越席鲤也才趋庭乐泮共采藻泛江同食萍深探羲画狂妄窥麟经端能辨箕荄未省分雷霆巻帙发晨架膏油燃夜櫺君才富八斗我字识一丁轻缣苦窘幅髙屋钦建瓴低头愿为愈割席终慙宁结防指寥廓约泛航清泠骥足骋天骏鼇头缗海腥涂逺困尘鞅棹回阁寒汀壮懐誓白水愤气干青防孤屿散形影双溪隔沧溟耿耿月遥共悠悠门独扄论文忆李白对酒懐刘伶乡校鼓沂瑟颂章赓鲁駉濯暑振风袂破寒操雪舲胜游仿栗里雅会修兰亭瓶罄沽瓮蚁烛残照嚢萤猖狂却大雅酩酊还独醒槐市忽飞诏英才先振翎短檠歌慷慨长剑磨晶荧旧耻雪赤壁竒功収井陉髙价压羣玉新文丽繁星乡闾借光艶庠序资仪刑随羣袍暂白唾手衫当青残生适孤苦举足方伶俜文房泣遗泽座右悲先铭犬马不填壑鳬翳卒同泾射缟服彊箭撞钟施寸筳惟求免场屋讵望扬王庭师旋约奏凯案就期脱囹势屈战徒力命竒不文灵秋翼困燕雀春苗害蟊螟日念返桑梓愿言和鸾铃溪山有偕隠风雨无独听悬崖踏苍翠怪石穿珑玲豹闲眠雾窟鸟倦栖云屏世情自翻覆交态长芳馨嵗时觉荏苒咫尺如飘零盈亏屡瞻桂开落频观蓂欲去废负米念来方祝蛉何时掺子手一笑空吾瓶注目杳云雁缄书附原鸰鄙吝伫涤胃钝顽资发铏得得戒徒驭迟迟趋阙廷犹胜炙手辈奔走趋公防
　　己巳元日读送杨郎中贺正诗因和其韵
　　晓日五更鸡咿喔银釭明灭烧余脂家家呼牛逐耗鬼牛归谁家鬼何之皇都朝会我无与西畴春事行及期弟兄成行拜亲老犹胜去年身未归
　　人日过电山随行有昌黎集因读城南登髙诗遂次韵留别孙先觉
　　腊去梅已稀阳浮栁初弄北斗新转梢东风渐消冻为人节固佳顾我身无用命驾访亲交肩舆劳仆从门阑念乆别灯烛忻此共兴来酒自斟欢至歌频送提壶劝衔杯播谷催除葑农耕方迫归行乐未能纵人生苦离别俗状嗟倥偬春风桃李花把盏何时重
　　和李花
　　梅溪书院有李数株土寒花瘦防人不之赏因读退之诗平旦入西园棃花数株若矜夸中有一株李顔色惨惨似含嗟恻然有感遂和其韵
　　春风入园林万卉以艶争相夸胡为此仙李顔色憔悴堪咨嗟棱棱瘦树数防雪半醒半睡风欹斜枯枝肤剥少生意况有疥癣相孽芽不如兎葵及燕麦妍媚春色摇纎葩下自成蹊直虚语谁肯顾盼留香车顾我逢春少行乐老眼日有文书遮自怜衰飒已如许那更对此愁人花
　　皇都二月桃李盛朱轮翠盖方纷拏东君世情亦太甚十分春在侯门花试吟怨句问苍昊一种春工何损加白华秉烛光照夜此树不属孤寒家造化无言意潜告我爱万物初无差物情禀受苦自异奚有厚薄施萌芽劝君勿为花致怨居易俟命思无邪
　　和答栁栁州食虾蟇
　　虾蟇水虫也不为人害与螟蝗之类不同然周官蝈氏掌出去鼃黾以灰洒之则死説者谓蝈与耿黾尤怒鸣聒人耳故去之予窃谓此非周公之用心必后世传习之讹而附益其説也退之记其事于诗未免乎劝矣己巳仲夏羣居梅溪诸友颇嗜此味丐者争捕而致之予惧其杀物滋多和韩诗以戒
　　虫鱼千万族一一异状貌飞潜同一性巨细何必校彼微水中鼃四足伛而疱自从科蚪初生育在泥淖好鸣乃其性非故欲喧閙蝈氏掌洒灰恐非圣人教吾闻人间世生死同梦觉杀物伤吾仁忍听声熚爆况我儒衣冠弦诵生乡校彼亦呼子曰有意欲吾効【谚云住近孔堂虾蟆呼子曰故以为戯】人虫各好生奚用苦相挠退之惮食蛇得得释笼罩子厚放鹧鸪仁心亦稍稍胡为于此虫未尽忘嗜乐荐祠用枭獍穿穽诛虎豹古人岂妄杀去害除不孝愿留兹鼔吹驻我寒溪櫂




　　梅溪前集卷九
　　钦定四库全书
　　梅溪前集卷十
　　宋　王十朋　撰
　　咏史诗
　　伏牺
　　太古民淳事简稀圣人牛首号庖牺如今四海皆人面心似山川更崄
　　六画中含万象殊洪荒一变遂归儒河图不授包牺氏民到于今目尚涂
　　神农
　　民食腥膻鸟兽同那知土谷利无穷后人只祀勾龙弃谁念艰难起帝功
　　黄帝
　　百年功就蜕乾坤鼎冷壶空迹尚存别有庆源流不尽皇朝叶叶是神孙
　　唐尧
　　仁徳如天帝业隆四防不去付重瞳当时黄屋如传子千古那知揖逊风
　　夏禹
　　洪流浩浩浸寰区民杂蛇龙鸟兽居长叹当时微帝力苍生今日尽为鱼
　　唘
　　尧舜与贤真可法夏王传子若堪疑讴歌自属吾君子不是当时禹徳衰
　　少康
　　虞仍靡艾共输忠一旅中兴复禹功较徳宜优汉髙帝知音惟有贵乡公
　　桀
　　大禹辛勤造夏邦子孙何苦事滛荒国亡不悟生平罪翻悔当时不杀汤
　　成汤
　　帝乙兴仁兽网中鸣条一战遂成功归来犹自懐慙徳事与唐虞已不同
　　髙宗
　　须信精诚可动天髙宗一梦得真贤济川不赖良舟楫安得中兴五十年
　　纣
　　酿酒为池肉作林深宫长夜恣荒滛何如早散桥仓粟结取臣民亿万心
　　周文王
　　民疾商辛若寇雠三分天下二归周文王终世全臣节不念前时羑里囚
　　武王
　　八百诸侯会孟津民心天意总归仁须知不食干戈粟自有登山采蕨人
　　成王
　　姬旦推诚相幼冲流言交乱出居东谁云王是中才主一唘金縢即悟公
　　宣王
　　北伐南征万国臣中兴周室赖贤人崧髙千古英灵在何独当时降甫申
　　幽王
　　文武基图未易量可怜中叶壊幽王神龙流沬生尤物赫赫宗周一笑亡
　　秦始皇
　　鲸吞六国帝人寰遣使遥寻海上山仙药未来身已死銮舆空载鲍鱼还
　　二世
　　始皇一怒逐扶苏天欲亡秦果在胡翻被四方黔首笑不分鹿马是谁愚
　　汉髙帝
　　百战功成汉业新咸阳置酒问羣臣区区髙起王陵辈岂识龙顔善用人
　　仗剑﨑岖起沛丰只将嫚骂驭英雄虽然能用三人杰已失商山四老翁
　　文帝
　　文帝兴王自代来百金不费亦仁哉后人不务师恭俭万户千门防露台
　　武帝
　　武帝英雄类始皇甘心黩武国防亡晚年赖有知人术觧把婴儿付霍光
　　宣帝
　　道杂霸王非美事治先刑法少仁恩盖杨韩赵犹诛死谁谓当时狱不寃
　　元帝
　　徳化欲遵周轨辙刑名思革汉规模更生疎斥萧生戮元帝何曾善用儒
　　光武
　　大命由来自有真子舆徒号魏家亲须知炎祚中兴主元是南阳谨厚人
</div>
    <div class="pagination">
<a href="梅溪集_page11.html">上一页</a><span>...</span><a href="梅溪集_page7.html">7</a><a href="梅溪集_page8.html">8</a><a href="梅溪集_page9.html">9</a><a href="梅溪集_page10.html">10</a><a href="梅溪集_page11.html">11</a><span class="current-page">12</span><a href="梅溪集_page13.html">13</a><a href="梅溪集_page14.html">14</a><a href="梅溪集_page15.html">15</a><a href="梅溪集_page16.html">16</a><a href="梅溪集_page17.html">17</a><span>...</span><a href="梅溪集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
