<!DOCTYPE html>
<html>
<head>
    <meta charset="UTF-8">
    <title>遗山集 - 第 59 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 59 页/共 86 页</h1>
    <div class="content">　　天砚铭

　　杨子得片石于马山之前。方广一尺，厚减寸之半，从长衡短，状若展掌；底平而不颇，坎可以贮水，而面可以受墨。杜仲梁曰：“此天砚也。”焕然乃请余为之铭。

　　义则方，智则圆。动也人，静也天。在物强名，在我自然。尔目惟鸜，尔咮惟凤。篝火缒绠，求中产之售；漆室缇衣，致宾筵之奉。彼金枞而石奏、泉生而云滃者，亦惟砚之用。割烹是谓食费，瑑刻不加玉重。吾知一日而浸百畦，恧于汉阴之抱瓮。

　　小紫玉池砚铭

　　苍龙、太一，玉版之次；维宝砚三，并此而四。出中秘，归元氏。得非所宜殆天赐。子孙保之，他日知《野史》之所自。

　　赞

　　手植桧圣像赞

　　乙巳冬十二月，拜林庙还，得手植桧把握许，就刻之为宣圣、颜、孟十哲像，且以文楷为龛。像出于手桧为难，其得于煨烬之余又为难，合是二难，宜为儒家世宝。乃百拜而为之赞云：

　　体则微，理则全；望之俨然，即之温然。见其参于前，手所植焉，形所寓焉。敛之管窥，浩浩其天。是将以为甘棠之贤邪？抑与夏鼎、殷槃而传也？

　　老人星赞

　　维南有星与弧直，其名老人天一极。或见或隐代不一，光精何年贯此石？非丹非青非瑑刻，玄龟导前鹤后翼，飘然而来莫从诘。祝翁少留观世德，尚为斯民开寿域。

　　宣、政闲，忻州天庆观道士能知推命，其宗人坚画老人星像。紫府、竹璟为之赞。石刻有二：一在吾州，一在济源。贞祐甲戌之兵，天庆废，石刻之存亡未可必。在济源者，画像虽存而赞文漫灭不可读。已亥正月，予见之济渎祠叹州里旧物、儿时所常见者，将遂湮灭而不传，因为赞以补之，且使三人者姓名，复见于此。紫府今五台。二十七日谨记。

　　范文正公真赞

　　文正范公，在布衣为名士，在州县为能吏，在边境为名将，在朝廷则又孔子之所谓大臣者。求之千百年之闲，盖不一二见，非但为一代宗臣而已。丁酉四月，获拜公像于其七世孙道士圆曦。乃为之赞云：以将则视管、乐为不忝，以相则方韩、富为有余；其忠可以支倾朝而寄末命，其量可以际圆盖而蟠方舆。朱衣玄冠，佩玉舒徐，见于丹青，英风凛如。古之所谓垂绅正笏、不动声气、而措天下于泰山之安者，其表固如是欤！

　　赵闲闲真赞二首

　　周旋于正广、道宗、平叔之闲，而独能绍圣学之绝业；敛避于蔡无可、党竹溪之后，而竟推为斯文之主盟。不立厓岸之谓和，不置町畦之谓诚，不变燥湿之谓定，不污泥滓之谓清。蔼然粹温，见于丹青。虽无老成，人尚有典刑。凤衰无周，龙移启魏。殄瘁攸属，古为悲欷。人知为五朝之老臣，不知其为中国百年之元气。

　　兴定初，某始以诗文见故礼部闲闲公。公若以为可教，为延誉诸公闲。又五年，乃得以科第出公之门。公又谓当有所成就也，力为挽之，奖借过称。旁有不平者，宰相师仲安班列中倡言，谓公与杨礼部之美、雷御史希颜、李内翰钦叔为元氏党人，公不之恤也。正大甲申，诸公贡某词科。公为监试官，以例不赴院宿。一日坐礼曹，钦叔从外至，诵某《秦王破窦建德降王世充露布》，公颇为耸动，顾坐客陈司谏正叔言：“人言我党元子，诚党之邪？”公之笃于自信，盖如此。壬辰冬，某以东曹掾知杂权都司，取行止卷观之，见公独衔及杨、雷猥相荐引者十七章。窃自念言：公起布衣，仕五朝，官六卿，自奉养如寒士，不知富贵为何物。其自待如此。顾虽爱我，宁欲为利禄计、欲使之亟进、得以升斗活妻子邪？惟是愚陋，不足以当大贤特达之遇，兀兀近五十而迄无所成，用是为愧负耳！北渡后，求汴人赵济甫为公写真，因题赞其上。呜呼！公道德文章，师表一世；如我乃得而事之！公初不以利禄期我，然则今所以事公者，虽出于门弟子之私、亦岂独以门弟子之私也哉！

　　公无恙时，辱公陶甄，携之提之，且挽且前。万马之所驰，不足以北公之辕；万折之所碍，不足以回公之川。将私其私邪？抑以为文字之传？匠石斫斤，子牙绝弦。千载一人，犹以旦暮；万里一士，且谓比肩。念公生平，使我涕涟。颜如渥丹，双瞳炯焉。彼粹而温，既与不可传者死矣，观乎此，则又可以仿佛其足音之跫然。

　　范炼师真赞

　　戊戌之夏，予过东平，留宿正一宫。时范炼师已东迈，门弟子王仲征出其写真，求予为赞。炼师初事昆仑郝公，号之日“玄同子”；后从栖霞丘公，复有“玄通”之目，故兼及之。赞曰：异欲其同，介欲其通，惟天与之形而道之貌者不可变，故无地以受运斤之风。三山微茫，贝阙珠宫，野服萧然，与云俱东。横绝四海者，亦何慕冥冥之鸿邪？

　　写真自赞崧山中作

　　短小精悍，大有孟浪；勃萃槃跚，稍自振厉。豪爽不足以为德秀之兄，萧散不足以为元卿之弟。至于钦叔之雅重、希颜之高气、京甫之蕴藉、仲泽之明锐，人岂不自知？盖天禀有限，不可以强而至。若夫立心于毁誉失真之后，而无所恤，横身于利害相磨之场而莫之避，以此而拟诸君，亦庶几有措足之地。

　　介山马卿云汉为仲晦甫写真燕坐萧然六籍在旁目曰读经图欣然有会于予心者为作赞云

　　圣谟洋洋，善诲循循，敝则新兮；司南通途，及门而堂，自致身兮；致身维何？山立扬休，叶经纶兮；所学所知，效之所天，遂及民兮；河润九里，海润百里，煦如春兮；大方无隅，孰墨孰儒，孰缁磷兮？缁衣好贤，佩之飞霞，冠青云兮；方内之外，方外之内，有若人兮！

　　张几道炼师真赞

　　玄学为家，平实中和，静焉而不哗。孙龙、田巴，其书五车，吾知为盗夸。若夫自后而先、绝素隐之累，方外而内、无多岐之差。语有之：“人之生也直”，然则若人之所以敦庞耆艾者，其未涯也哉？

　　颂

　　登封令薛侯去思颂

　　兴定二年冬十月二日，诏以王屋令薛侯莅登封。侯之来，前政适为飞语所被，群小焰焰，如棼丝、如沸糜，殆若不复能措手者。侯曰：“内之不治，不可以言外。”于是退悍卒、并冗吏、决留务、释滞狱，不旬日，县中廓廓无事。即召里胥、乡三老之属，凡民之贫富、丁之寡众、里社之大小、输送之近远，谛问详审，纤悉具备；著为成籍，桉其次而用之。贷逋赋以宽流亡，假闲田以业单贫。一粟之敛，一夫之役，均配周及，权衡之必平，锱铢之必分也。宽以期日，不复强责，计以追胥之费之半，而公上给矣。方春劝耕，遭田父野于途，慰以农里之言，而勉之孝弟之训。恳切至到，人为感动，以为前乎此盖未尝有令惠吾属之如此也。大概侯之治，仁心以为质，不于法禁。人有犯，薄示之辱，教以改过而已。至于老奸宿恶，不可以情用者，深治而痛绳之，终不以为夸也。故吏畏而爱，民爱而畏；上官不敢挠以事，宾客不敢干以私。教化兴行，颂声流闻，四外之人莫不以崧前为乐土焉。明年，邑之民有借寇之举。会官以辟举令，法有不便者，一切罢之。民即相与言曰：“吾侯如是，而不得终惠兹邑；侯往矣，吾属能久于此乎？虽然，侯之政不可以无述也。”于是刻石颂德，以致其去思之心焉。侯名居中，字鼎臣，泰和中进士乙科。释褐滏阳簿，即有声。其辞曰：

　　吏奸而渔，吏酷而屠。轩裳贿阶，章绶盗符。鱼肉视人，以膏自濡。百螣踵来，惠而不锄。馋喙既餍，督之公输。嗟嗟遗黎，寒饿而劬。敛揪几何，日腊以枯。孰当膏之，俾还敷腴。侃侃薛侯，仁信笃诚。优为赵、张，耻以自名。我靖我民，而不震惊。涵浸薰醲，千室更生。侯劝于郊：“民尔良苦。治尔耒耜，安而田亩；轻家而逋，孰为汝所？不夺汝时，不急汝租；无堕不勤，游末是趋；辨尔穜稑，相尔灾畬；区尔欲深，苗尔欲疏；稂莠既芟，蟊贼既除；穰穰满家，贡以羡余。”民拜侯教：“我敬我事，迨其有秋，维侯之赐！”有来督邮，责赋失期；侯惠我民，吏不叩扉。丁男有言，趣输无迟；及此暇时，从侯于嬉。有嘉者禾，将献而失；民谓我侯，岂当移秩？萧萧马鸣，我侯于征；侯无愠容，民有叹声。吏昔屏气，今当谁畏？盗昔知义，今当谁愧？予渴未濡，蔽其泉流；予暍未苏，彻其庇庥。侯去不留，云如何忧？中天之云，是阴下邑；出而为雨，崇朝万国。我思我侯，与云偕来；引领南东，顾瞻裴回。嵩丘盘盘，颍水湝湝；我侯之思，其有既哉！

　　卷第三十九

　　书

　　寄中书耶律公书癸巳

　　四月二十有二日，门下士太原元某，谨斋沐献书中书相公阁下。《易》有之：天造草昧，君子以经纶。伏惟合下辅佐王室，奄有四方，当天造草昧之时，极君子经纶之道。凡所以经造功业，考定制度者，本末次第宜有成策，非门下贱士所敢与闻。独有事系斯文为甚重，故不得不为阁下言之。自汉、唐以来，言良相者，在汉则有萧、曹、丙、魏，在唐则有房、杜、姚、宋。数公者固有致太平之功，而当时百执事之人，毗助赞益者，亦不为不多。传记具在，盖可考也。夫天下大器，非一人之力可举；而国家所以成就人材者，亦非一日之事也。从古以来，士之有立于世，必藉学校教育、父兄渊源、师交之讲习，三者备而后可。喻如修明堂，总章必得楩楠豫章、节目磥砢、万牛挽致之材，豫为储蓄数十年之间，乃能备一旦之用。非若起寻丈之屋，欂栌椳楔、楹杙甍桷，杂出于榆柳槐柏，可以朝求而暮足也。窃见南中大夫士归河朔者，在所有之。圣者之后如衍圣孔公；耆旧如冯内翰叔献、梁都运斗南、高户部唐卿、王延州从之；时辈如平阳王状元纲，东明王状元鹗、滨人王贲、临淄人李浩、秦人张徽、杨焕然、李庭训、河中李献卿、武安乐夔、固安李天翼、沛县刘汝翼、齐人谢良弼、郑人吕大鹏、山西魏璠、泽人李恒简、李禹翼、燕人张圣俞、太原张纬、李谦、冀致君、张耀卿、高鸣、盂津李蔚、真定李冶、相人胡德圭、易州敬铉、云中李微、中山杨果、东平李彦、西华李世隆、济阳张辅之、燕人曹居一、王铸、浑源刘祁及其弟郁、李同、平定贾庭扬、杨恕、济南杜仁杰、洺水张仲经、虞乡麻革、东明商挺、渔阳赵著、平阳赵维道、汝南杨鸿、河中张肃、河朔句龙瀛、东胜程思温及其从弟思忠。凡此诸人，虽其学业操行参差不齐，要之皆天民之秀，存用于世者也。百年以来，教育讲习非不至，而其所成就者无几。丧乱以来，三四十人而止矣。夫生之难，成之又难，乃今不死于兵，不死于寒饿，造物者挈而授之维新之朝，其亦有意乎？无意乎？诚以阁下之力，使脱指使之辱，息奔走之役；聚养之、分处之；学馆之奉不必尽具，饘粥足以糊口，布絮足以蔽体，无甚大费。然施之诸家，固已骨而肉之矣。他日阁下求百执事之人，随左右而取之：衣冠礼乐，纪纲文章，尽在于是。将不能少助阁下萧、曹、丙、魏、房、杜、姚、宋之功乎？假而不为世用，此诸人者，可以立言，可以立节，不能泯泯默默、以与草木同腐。其所以报阁下终始生成之赐者，宜如何哉？阁下主盟吾道，且乐得贤才而教育之。一言之利，一引手之劳，宜不为诸生惜也。冒渎台严，不胜惶恐之至。某再拜。与枢判白兄书

　　某顿首：自乙巳岁往河南举先夫人旅殡，首尾阅十月之久，几落贼手者屡矣！狠狈北来，复以葬事往东平，连三年不宁居。坐是不得奉起居之间；吾兄亦便一字不相及，何也？如闻曾定襄人处寄书，然至今不曾见。但近得仲庸书，报铁山已娶妇，吾兄饮啖如平时；差用为慰耳。去秋七月二十三日，忽得足痿症，赖医者急救之，仅免偏废。今臂痛全减，但左右指麻木仍在也。比来数处传某下世，已有作祭文挽辞者。此虽出于妒者之口，亦恐是残喘无几、神先告之耳。向前八月大葬之后，惟有《实录》一件，只消亲去顺天府一遭，破三数月功，披节每朝终始、及大政事、大善恶系废兴存亡者为一书，大安及正大事则略补之。此书成，虽溘死道边无恨矣！更看向去时事，稍得放松否也。王先生碑，今送去，中间有过当处，吾兄细为商略之。碑石想亦便立得，他日改定，亦无害也。所欲言者甚多，聊疏三二事，欲吾兄知之。有便，望一书为报也。时暑自爱。不宣。

　　答中书令成仲书

　　张子敬处备悉盛意。未几张伯宁来，招致殷重，甚非衰谬之所堪任。其还也，不得不以书通。癸卯之冬，盖尝从来使一到燕中，承命作先相公碑。初不敢少有所望，又不敢假借声势。悠悠者若谓凤池被夺，百谤百骂，嬉笑姗侮；上累祖祢，下辱子孙。与渠辈无血仇，无骨恨，而乃树立党与，撰造事端，欲使之即日灰灭。固知有神理在，然亦何苦以不赀之躯蹈覆车之辙、而试不测之渊乎？君侯材量闳博，蔼有时望，士大夫出于门下者，有何限量！朝夕接纳，足以广见闻、益智虑而就事业。顾仆何人，敢当特达之遇乎？复有来命，断不敢往。孤奉恩礼，死罪死罪。某再拜。

　　答聪上人书

　　某顿首启：四月末，自太原来镇州，得春后手书，副以宝刀、新什。反复熟读，且喜且叹，又愧衰谬，无以称副好贤乐善之心耳。仆自贞祐甲戌南渡河时，犬马之齿二十有五，遂登杨、赵之门。所与交如辛敬之、雷希颜、王仲泽、李钦叔、麻知几诸人，其材量文雅皆天下之选。仆自以起寒乡小邑，未尝接先生长者余论，内省缺然，故痛自鞭策，以攀逸驾。后学时文，五七年之后，颇有所省。进而学古诗，一言半辞传在人口，遂以为专门之业。今四十年矣。见之之多，积之之久，挥毫落笔，自铸伟词以惊动海内则未能；至于量体裁、审音节、权利病、证真赝，考古今诗人之变，有戆直而无姑息，虽古人复生、未敢多让。常记平生知己，如辛敬之、李钦用、李长源辈数人，每示之一篇，便能得人致力处。自诸贤雕丧，将谓无复真赏；乃今得方外三四友如上人者，其自幸宜如何哉！上人天资高，内学富，其笔势纵横，固已出时人畦畛之外。惟前辈诸公论议、或未饱闻而餍道之耳。古人有言：不见异人，必得异书，可为万世学者指南，可终身守之。此仆平生所得者，敢以相告。《锦机》已成，第无人写洁本。年间得断手，即当相付，亦倚公等成此志耳。人行遽书不尽言。时暑，万万以道自护。不宣。

　　答大用万户书二通

　　某顿首启：东原宿留几半岁之久，辱公家贤弟昆慰藉之厚，内省衰谬，愧无以当之耳。即日伏惟起居万福。孙德谦、张梦符津送至魏京，今东归矣。雷氏霜钟，亦名器也。胥门旧物，果有所归。到日，公自知之。临行聊此为候。向暄，千万自爱，不悉。某再拜启。

　　某顿首：辱书，知贤昆季雅意，愧衰谬无以当之。即日伏惟侍奉万福。自西归鹿泉，值仲女病剧，奔诣太原。留百许日，仅得勿药。即欲东行，继闻相君北上，且留待他日。诸余张婿能言之。所需《横笛侍女图》，今奉去。《树萱堂记》，相见下笔未晚。《敧器赋》全文并跋语，千万录寄，欲入《见闻录》中。时暑强学，为亲加爱。不一一。某再拜。

　　与杨春卿先生书新补据《金文最》

　　某顿首：某别去又复久，如秋香亭夜饮之乐，宁复屡有？追诵诸弟佳什，以为叹息也！比来高况何如？某今在镇扬程婿，以事惟一切倚之。公等想不烦多祝也。气节方隆，惟万万强学自爱。不悉。

　　疏

　　忻州修学疏代郝侯作

　　始定终绥，守文之期式遘；有教无类，作人之效可征。言念吾州，久崇庙学，傅侯完复于天德小康之际；傅守名慎微字机先。要公增筑于大定承平之时。要守名介字伯升。极地位之高明，副师儒之严重。华表俯窥于双鹤，庙学下有双鹤观。连冈雄镇于九龙；学在九龙冈最上。弦歌绝井邑之哗，章甫易弓刀之旧。孙内翰之科名相踵，孙名九鼎，字国镇，国初状元，郡人。姚隐君之文石具存；《学记》醉轩先生所作。名孝锡，字仲纯，徐州人。不图劫火之余，遽有园蔬之叹。顾惭小已，猥守大藩；方举废之是图，亦少文之当变。昔鲁僖以泮宫发颂，齐宣由稷下垂声；不能广厦以庇贤良，愧万夫之观政。况乃玄坛并峙，佛屋载新；开檀施于奔驰战敚之场，化金碧于顾盼颦呻之顷。何私有百神之秩，而公无二仲之祠？既责任之有归，岂经营之敢后！下车修庠序之教，犹窃恨其迟；扶杖思德化之成，夫何远之有！孰相兹役，我怀其人。

　　清真道院营建疏

　　奉为本庵欲创圣位，以为焚诵祝延之所。其于工费，有赖宏持。谨投诸方上善、共缔清缘者。窃以像设严真仪之奉，斋厨维净侣所安，祝赞有归，功缘为大。方经营之伊始，宜助藉之相先。凡我同人，幸垂一诺。谨疏。戊申六月日，遗山老人疏。

　　请太一宫提点李大师住天封疏

</div>
    <div class="pagination">
<a href="遗山集_page58.html">上一页</a><span>...</span><a href="遗山集_page54.html">54</a><a href="遗山集_page55.html">55</a><a href="遗山集_page56.html">56</a><a href="遗山集_page57.html">57</a><a href="遗山集_page58.html">58</a><span class="current-page">59</span><a href="遗山集_page60.html">60</a><a href="遗山集_page61.html">61</a><a href="遗山集_page62.html">62</a><a href="遗山集_page63.html">63</a><a href="遗山集_page64.html">64</a><span>...</span><a href="遗山集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
