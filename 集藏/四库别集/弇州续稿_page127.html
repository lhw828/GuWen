<!DOCTYPE html>
<html>
<head>
    <meta charset="UTF-8">
    <title>弇州续稿 - 第 127 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 127 页/共 228 页</h1>
    <div class="content">　　
　　赞曰余所覩博士师弟子荐征君牍抑何其详至委曲也汝南故善月旦评今犹有古所遗也夫以其文俳故不志志大都云司理之治晋陵其贤可屈指数至称征君则自贬损以为无可比子道固然语云不知其父知其子余以是传之无恧辞抑橘泉公医而征君儒以不逮禄养自憾终其身则余氏代推其先德矣
　　
　　弇州续稿巻七十六
　　
　　●钦定四库全书
　　
　　弇州续稿巻七十七
　　
　　（明）王世贞 撰
　　
　　○文部
　　
　　△传
　　
　　徐尚书传
　　
　　徐尚书者讳栻字世寅苏之常熟人其先嬴氏封于徐而子孙散居偃师其迁新郑者为着族至宋而南渡居常熟者后为着族及明而有官至侍郎为名臣者其徙于李墓曰东徐复为着族凡数传而至鲲鲲子天民是为尚书祖父皆以尚书贵赠副都御史再赠兵部右侍郎天民家素饶好施予仁义附之有丈夫子四而尚书其最少三岁丧母吴继母张母之十四丧父哀毁如成人其伯氏谓仲与叔曰堪舆者言吾家必大贵而吾与若已弃之农即贵必是子乎吾曹盍僇力为家而纵使学尚书乃奋自砥励昼夜读书通经术以诸生游太学久之连举进士出知宜春县拜南京湖广道监察御史谪浙江布政司都事迁建宁司理同知饶州府进浙江按察佥事遂为其省右叅议以张淑人忧归服除补故官河南以按察副使视楚学事迁云南右叅政寻转其省按察使再转右布政使移山东为左寻擢顺天尹未上拜都察院右副都御史抚江西入为南京工部右侍郎久之以工部右侍郎兼右佥都御史治山东胶河未竟改兵部右侍郎仍兼右佥都御史提督军务兼廵抚浙江召为刑部左侍郎方候代而拜南京工部尚书未上以言者归待用于里居二岁而卒尚书之始为宜春也其邑人曰相嵩相嵩以贵势倾天下而其子侍郎世蕃持父秉益张舍中子横行州郡莫敢谁何嵩乃以好饮尚书至半而觞之曰去家逺不能不以付令君尚书返觞嵩曰去公逺无所从质愿以一二家老名示事质之何如世蕃意不怿谓大小数千指孰所取家老已而肘嵩曰令君言之当授笔嵩书其老二人名以授尚书尚书至邑过嵩家召其二人出见而熟视之曰而公命也有所语以告我亡何舍人子横行者前后十数辈尚书悉縳而笞之奴迫且絮泣曰公所言舍人子云何而赐笞尚书曰舍人子何不以名而仅名彼二人嵩父子闻而弗说也业已属之故不能难而尚书之为令益谨时时召问三老所疾苦诸所治平徭赋省刑罚更定约束皆卓然为他邑冠台荐上乃以尺一召而嵩父子欲修衔而刺之亡所得列考皆上上阳谓选部郎曰此令本无长而姑以吾桑梓故借之于是仅得南御史尚书为南御史则益谔谔持正论尝因元日日食上修省疏时上已讳之而疏所论殊剀直报闻倭警海上久益急江南民娄中兵而水旱继之尚书复疏请寛恤及备倭五事他论兵计七事多凿凿可行部覆亦时持之有着为洁令者嵩父子更以为辞曰一御史不数月而纷纷乃尔如百御史何即荅旨不令县官腕痛耶葢尚书行而同年楚人王宗茂者亦为南御史嵩父子置酒并召之盘飱具水陆宗茂多不能名恠而问尚书尚书微笑曰海外物也若何由名宗茂之抵南京未几而极论嵩父子具疏草成以属尚书尚书为更定数字时有所善郎在坐夕别而晨驰一介走报嵩嵩以是得为备而谪宗茂嵩故以疑尚书是郎者复泄之而疏辞有设宴而水陆毕具皆海外物语乃益恨尚书属为南太宰者曰必为我一快志于徐某不然我食且不咽太宰伺求疵不得因大计京朝官示薄谪而已都事于藩僚最散冗而尚书以谴徃可坐待迁顾孜孜守法无害赵文华将大军南征倭至浙而其督察时尚书所论兵事疏中颇言其失计甚切文华恨之而为故嵩党尚书入参谒文华徉怒数他吏以威胁尚书尚书不动乃檄使入贼巢欲餧之贼尚书至而贼已解散乃得免时议者皆穪其屈而嵩亦颇自悔以私抑其乡邑令而自树威尚书用是连得司理及郡丞而益精勤于职为丞时尝摄郡祷雨雨澍应拜火火灭郡士人异之谱之诗曰双异集自是擢佥事而胡庄肃公松为藩长与尚书语而器异之寻江右大盗起且用兵而胡已迁为其大帅请于浙之大帅宗宪募义乌兵使禆将戚继光将而讨之以尚书监其军遂大破贼有白金文绮锡时嵩父子败而徐文贞公阶当国选部郎陆光祖与尚书善而推毂焉乃得稍视楚学楚地方三千里自乔世宁而外按部无徧者尚书昼夜不停瞬寒暑无宁趾朞月而徧十五郡课试毕輙进诸生而诲之行谊经术人人感畏乂表先贤之祠墓如黄叔度周茂叔诸公皆自为之记至云南而黔公朝弼者悍而骄不肯循故事归谒留都而悉倾其嫂槖且锢之又凌侮台使者台使者恚甚不知所出尚书时以按察具草上台请论削黔公爵而亟贵其子代署事彼失权无能为而幸其子之得署事当隐忍不敢为变台使者据以闻诏可黔中遂安同年张天复故尝参其辖坐赃当即讯尚书悯天复寃委曲为调停以解其它所行举乡约辨疑狱革抽税省宴会滇人戴之若神明都御史以非所便且谓滇一徐君足而何所用我为因子使人司尚书事尚书即引疾而左使陈善以书说都御史曰徐君奉明公威灵以摄滇吏民吏民称徐君贤即归德明公而明公乃疑其侵权者何也今徐君闻明公之有意督过之且去去则善不能独留矣都御史愧而止尚书之在滇垂六年而不得移近地时徐文贞在位久讲学倡士大夫诸以讲学名者皆骤显贵而尚书故讲学而独不得移或曰尚书学不尽为新建而为闽洛以非徐公指也或曰不然尚书不能事徐公客客无为游扬者徐公去而为髙新郑拱幸用事其两人若水火谓尚书徐皆南人也而独留滞滇当亡所附丽遂连擢尚书以塞南人意而尚书欲以义报髙时给事中笪东光素有狂易病上疏请僇徐并时之所谓贤而与拱忤者尽逐之以媚髙会上御朝东光噪于陛法当逮髙公为之以病请得罢不究甫归里而属尚书荐起之御史以书来约尚书不听曰吾闻笪病尚未愈何可荐也东光驰而见尚书尚书谬谓曰君病尚在医药而乃轻出耶髙闻之怒曰徐某叛我使我惭见吾客必逐之会败乃得免花园峒贼之在江右者久而剽掠益甚尚书发兵讨平之俘斩以千计捷闻赐白金文绮饶故困于甆而甆于眞红尤不易自宣德嘉靖间再为之其费本巨而数不成民以数倍偿破家比比至是中贵人用侈导上复行所司为之尚书力言其不可辞甚苦人以危尚书上独心动为易浅者饶得以不大破尚书乃一切为寛恤而他所请若复临德仓储东南饷表革除死事臣崇祀罗李诸所规画在国计风教不规规一方多报可既转南而薄其职亡所事事居恒自叹天子不以时见任使即一旦狗马之力罢而使从少年后难矣会江陵相方贵重思立竒功自固而山东漕河■〈氵阏〉羣臣扼腕而谈海运尚书为工部侍郎而其长刘公应节同年也故山东之莱人从容言海运必由淮而踰青莱多山能壊舟避之则益迂有内地经胶莱河二百余里差近三之二而亡覆溺有故址可复也尚书与意合各上疏具言其利便尚书遂兼宪职徃莅之用军兴法不能亡所募发其人乍见以为扰争言之两台臣刘公既理戎政诏往勘处乡人狎刘公噪而从之江陵亦不能决于是尚书乃叹曰天乎以一时害而废百世利固难与虑始哉遂罢役而抚浙之命下矣江陵尚服尚书果势壮徃而是时海塩之堤坏浙之东西亡所不濵海而海塩拒之不能半里许当宋时累石为堤厚十余丈每丈费五百金堤一决则卤潮入而数百里稻田亡弗腐者至是以属尚书与监司合荚修筑之凡二十余里大率费减省于旧十之七而坚壮胜之复浚内濠广六七丈袤与堤等论功赐白金一镒文绮二有副而倭奴复来犯宁台间尚书督舟师逆击之卤级百赐如海堤上将举大婚司礼中贵人来责御服衮绣祎翟诸女红费十倍于昔尚书为委曲调处不足则议加敛尚书曰民力竭矣柰何疏请于上俾司农将作损帑以纾之浙人少安尚书于浙治状非一然其大要在裁冗食汰冗兵他供亿减节以一身先之邮传逹官还徃虽造请不废然宴不过五簋馈食不过筭器而已又为三办法以定租调奸吏不得指为奸窟于是浙人益大安而终以纎啬少纵舍不能尽合贵势心虽再迁至八座甫离事而言者有所齮龁初江陵之遘丧而夺情也天子为之杖谪诸沮止者而尚书为书草大指谓即夺情不可以无奔丧即沮止者之不当不可以重致罪与廷尉陆公光祖约以上江陵而尚书先之江陵弗悦也是以有里居命亡何而事大白台使者亟荐之遂预推南司冦而尚书以齿风不数日卒矣春秋六十有三尚书性孝友事诸兄若父诸从子若子其里居亟为郡邑言利弊娓娓亡非为闾里福者而于姻族惇深矣朴素自喜居平食不再肉一布衣至三澣而未尝不整冠服左凖右绳动止有礼然其自治严而待客则蔼然谈咲若春风尤重友谊尚风节御史宗茂已物故而行部至其邑见遗孤而抚之沈少卿懋孝持夺情事戍岭外道过浙尚书出视无所避为之治薪粲而贻书岭外之大帅人或以撼尚书弗顾也虽不尽为新建学至所推贤惟新建尝上书请从事孔庙廷议有抗沮者辨之颊尽赤于物无所不慈而尤恶杀居恒谓太牢最巨而最有益于世天子无故不杀之而人以为砧盎之恒物者何也以故所莅官必禁止而又梓之书以示人为文章赡而逹有奏议若干巻集若干巻外史氏曰尚书首尾四相国毋论其人不能尽贤而皆欲得尚书或不尽得或甫得而竟离之人将以尚书不能用相国哉夫亦自信其是而已尚书于国称八座亦至贵重矣然而所欲抒发十不得一二也以故竟邑邑死而至暮年扼腕论天下事不小衰彼岂与沈鹜岩穴槁死黄壌者究日计耶若乃不忍一牛而施由亲始则孟子之所谓亲亲仁民爱物者庻几不失序哉
　　
　　少司马赵公传
　　
　　当岛冦讧而为世宗之季先后两贵臣其一以视师往曰赵司空文华而一以督戎往曰胡司马宗宪大江以南不患冦而患是两贵臣者时则有两侍御亦先后以柱后惠文力折之两贵臣之焰卒不获大张而越民恃以小挺旦夕之命然卒不能为两侍御害两侍御者赵公孔昭王公本固也而又皆同年进士乂皆为顺德之邢台人赵公之所值即赵司空最贪鄙无耻恃上宠而挟权相之卵翼之则又最横公时自福建廵按还以风裁举再按浙江司空其部人也而持监军节以吾吴之曹中丞邦辅有战功而不相推逊欲劾其调度失策公业为救曹公草露以示司空而语之曰年来遘贼至惟有鸟兽窜耳所见惟一曹中丞强人意而公摧折之何以励天下司空语塞第曰任公救之上于吾两人者孰重公曰恶是何言也俱为臣子伸所见何以能逆探人主意且公虽重安能越理而重于我司空度不可已又终以桑梓故惧公难之追寝其疏以解而是时公入司棘而司空有一子应试乃谬■〈目匿〉公而要之曰老■〈牜孛〉舐犊柰何公阳为不悟者入棘约束诸僚宷曰司空谓我矣毋得与寒士争进罢其巻弗録司空恚甚然莫能报也而属且入朝因尽笼诸公功而归诸已公当会稾草尽削其张大诬罔语其疏遂有异同司空力能得之大相然竟不能夺公所守而公乃得加奉及赐镒金束帛司空自以告讦迁其后卒败而胡司马者继其后而与王公值其人颇豪健有气于贼多所诱致而其张大诬罔尤甚且恣为干没王公持之力已副臬外地然其后司马者亦败王公得娄迁至南太宰而赵公敡歴中外所至策方面勲而其官仅为左司马坐宿疾故也公讳孔昭字子潜别号玉泉世为邢甲族而大父仿以惇朴父用以刚直皆着声皆用公贵赠如其官父娶张淑人有子光禄署丞孔阳德平丞孔仪矣三举而后得公公生数岁动止卓荦不凡父抚而异之曰官人儿也十六试诸生第一已屡试皆髙等十九举乡荐遂驰声公交车二十六而成进士除河南开封之鄢陵令鄢陵吏人窃少之而公素精习法比便案牍大事斧断小事理解盈庭之讼不移晷而散其兴利若饥渇去大奸宿蠧若蝮螯腕字单赤若哺乳婴每一左顾吏胥虽素舞文长者皆若负霜雪而大指寛时时情辅法而行手程赋书以晓草莽夏秋及期疾于委输四封之外争来质成邻邑师之如大府而公间诣学宫悯其倾圮曰非吾责耶为造饰一新抜诸生梁策童髫中又妻其无妻之尚某者皆育而诲之后先取科第去増修邑城百雉必取穹坚诸所厝置不以烦民葢前公六十年而故少保王康毅公宪为令有善政其人思之至是为语曰前王后赵鄢陵京兆公入台其始按辽左也则已风棱肃然矣大帅李锜者故与咸宁侯仇鸾比而贵贪虐任情公按核之褫其职他债帅以次论夺亡得免者再按福建所操持约畧如辽左而吏治加宻时其地已中倭公筴战守核功罪每奏牍上尚书无不啧啧赏服故满而有浙之命闽浙连壤讴謡交于道其声实亦畧相当而浙所抗贵臣事尤着寻进丞南大理寺亡害未三载进南之都察院右佥都御史督操江防垂上而以赠公忧归服除召抚宣府宣府故敌冲频年土皲瘃且尽公抚循其疮痍寻敌深入精骑突至红山京师大震公与总督江襄敏公东掎而尾之走论功赐金币以不能事言者见苛擿解所任需命于家将发而吏以故事进赎锾直数千金公却之不顾寻丁太淑人忧归服除而诬尽白言路更交口誉公以公所在着绩而浙为最遂廵抚浙东西提督军务浙人讙呼曰是能折贵臣角者公至而岛警属已缓则为汰冗兵节缩一切横赐溢廪尚方织作岁日益民不胜机杼公请寛减之得报可而又条奏地方便宜分欵十而其要者如定属郡之兼辖禁岛土之开垦搜矿盗之窝蓄裁三司之繁礼又若议赈免停勾戌补蠲贷上之朝着为甲令新建伯功髙而爵久不复言者奏下公与御史覆核当复遂儋珪世世召为戸部右侍郎甫四月而以左侍郎兼右佥都御史总督漕运兼抚大江以北时淮徐娄中水飘溢庐舍民采芣苢网鲑虾而供朝夕犹不给公于常请蠲赈外复移帑金招盐商平粜值所全活不可胜计而竟以粮运小阻归里今皇帝初言官复荐公改兵部左侍郎兼官若故抚山西兼督雁门诸塞兵事公行相邉徼要害乗髙为峻因卑就深皆屹然天险敌遁廵不敢入赐白金二十两币二有副无何大臣阅边者以公绩上赐如初而白金加三之一公于属吏贤者加膝而至破侵饷搜伏赎若神一切以三尺绳之不敢用其术支吾晋几理而有恊理京营之召公寻病矣公自释褐即宰剧邑三按巨省四控雄鎭而军旅居十之九再丁大丧哀思焦劳神用耗竭竟不能之官既归疾小间旋发遂戢身医药间时遯草野与田更野老较量雨晴而荐公者无虗岁时王公亦谢尚书偕公里居俱负天下望公卒而王公继之公得寿仅六十五公为人晳而秀眉目朗洞夷坦不为岸谷孝友天性贵至有封诰及二代父母安公养生饰金紫二兄縁以起家且得官盛矣而独习为俭衣浣不至三缉不至三不易也出入■〈彳兊〉素徒从稀简见者不知其为贵人所买产多废丘瘠垄曰以此遗子孙足矣好吟咏尤邃经术遗集若干巻七廵疏稿若干巻藏于家公有三子一心维谦维谨皆为诸生一心早卒余皆通经术而维谨与余善弇州生曰当天下无事时士大夫易为守而难见才及其有事天下易见才而难为守嘉隆之交世岂其有事耶何士大夫之见才易而为守难也乃赵公之慷慨挺贵幸卒以完守终岂不亦烈烈丈夫哉虽然守之难是以数起而数踬才之易则数踬而起亦乗之有由然矣王公之守彷佛赵公而优游显融缓歩而居功名则遘之厚也彼两贤者若二室之相望于歩武间宁非地灵人杰哉
　　
　　陶氏五隐传
　　
　　陶淡字处静其先自鄱阳徙而为庐江之浔阳人至晋太尉侃以勲绩着方面封长沙郡公累赀巨万万珎货逾于天府中子夏以无行被徙然能世其业不废以授淡淡生而冲静逸迈十五六即好读易善卜筮时时行导养之术谓冲举可立致也服饮丹液辟谷不嫁娶库庾所遗积金钱不可指数僮奴数百皆故不为訾省于长沙临湘山中筑竹室以处惟携一白鹿自随亲故有候之者即匿徙深涧不令可踪迹州以淡名家子举秀才淡闻而耻之跳罗县埤山谷终身不返
　　
　　淡犹子潜字渊明一字符亮生而冲素任眞有髙尚博学能文章为乡里之所贵初以亲老家贫求仕得州祭酒不任吏少焉自解归州召补主簿不就躬耕自资遂抱羸疾复召为鎭军建威叅军骎骎用矣顾谓其亲知曰聊欲习弦歌以为三径资可乎执事者闻之俾出令彭泽彭泽故有公田三顷潜悉令树秫田妻子请树秔潜曰令吾时得酒醉足矣安用秔固请之乃听树秔半顷余悉以树秫而亡何郡遣督邮行县吏白应束带见之潜叹曰吾安能为五斗折腰乡里小儿遂弃官归着归去来文以见志其辞曰归去来兮田园将芜胡不归既自以心为形役奚惆怅而独悲悟已徃之不諌知来者之可追实迷途其未逺觉今是而昨非舟遥遥以轻扬风飘飘而吹衣问征夫以前路恨晨光之希微乃瞻衡宇载欣载奔僮仆来迎稚子候门三径就荒松菊犹存携幼入室有酒盈樽引壶觞以自酌眄庭柯以怡颜倚南窓以寄傲审容膝之易安园日渉而成趣门虽设而常关策扶老而流憇时矫首而遐观云无心而出岫鸟倦飞而知还景翳翳其将入抚孤松而盘桓归去来兮请息交以絶游世与我而相遗复驾言兮焉求悦亲戚之情话乐琴书以消忧农人告余以春暮将有事乎西畴或命巾车或棹孤舟既窈窕以寻壑亦﨑岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为乎遑遑欲何之富贵非吾愿帝乡不可期懐良晨以孤往或植杖而芸耔登东皋以舒啸临清流而赋诗聊乗化而归尽乐夫天命复奚疑潜既归得山田而耕之然时不给葆真养恬无所求忮园着五柳树因以为号焉闲静少言不慕荣利好读书不求甚解每有会意欣然忘食性嗜酒而家贫不能恒得亲旧知其如此或置酒招之造饮必尽饮已必醉而退曽不吝情环堵萧然不蔽风日布衣穿结箪瓢屡空晏如也常着文章自娱颇示已志忘懐得失以此自终潜之自叙云尔寻征为著作郎不就当义熈中车骑将军刘裕虽以义帅剪大憝光复宗社娄移敌国威望崇着而志存剪商九鼎臲趾潜心知之自以先世为股肱不忍覩其事肥遯弥贞放迹事外迨晋命既革益务沈冥唯所标咏不着新统以见志而已潜既自逺城市他亦无所诣报独乡戚张野及周旋人羊松龄等或赍酒相诣或要之过饮遇不识人亦便共醉亡所忤间之田舍及游庐山五老峰履迹可数时释慧逺结诸苾蒭白衣为西方之社康乐公谢灵运少年丽藻损赀为营精舍凿池种白莲求预社中席逺以其心猥■〈叅〉不许而独钦迟潜故邀之入逺与其徒断饮独潜入听饮如故而潜犹难之每将至寺闻钟声輙攅眉而返元熈中王弘为江州刺史慕潜甚使使请之不得乃躬造之复匿不见既而语人曰性不狎世因疾成懒岂敢不以王公纡轸为荣弘乃蚤伺潜知当往庐山使其故人参军龎通之为酒于中道相要潜见酒便与对引欣然忘徃弘遽出掩之遂酣畅穷曰欲要与还州问潜有所乗否荅曰素有脚疾向藉蓝轝亦粗足支顾询乃一门生二儿共舁之耳弘载以副乗与至州咏言咲赏都不间也自是欲见潜輙于山泽间中道置酒以为恒性好秇菊尝于菊时欲有所契领而酒不具适弘使白衣送酒且饷钱二万潜大喜即便酣畅以钱付酒家取尽乃已常云夏月虚闲北窓之下清风飒至自谓羲皇上人性不解音而蓄素琴一不具弦徽时抚而歌曰但识琴中趣何劳弦上声客送酒浊不堪釂顾无漉者即取头上葛巾漉毕还复戴之既久病羸困为挽歌二章已复为文自吊其辞旷朗无所覊恋取酒独酌少时翛然而迹年六十三有五子俱不仕潜生平好为诗诗自东京十九首以还建安三曹浑浑有气潘陆因之渐成雕靡至潜而始自然出之大巧若拙至秾若澹令人撃节有淳古想后潜之百余年而有弘景弘景字通明丹阳人也汉兴为功臣桃侯舍传子青翟为丞相十三传而至吴交州牧璜璜弟浚以鎭南将军降晋仕终尚书六传而为孝昌相贞寳是生弘景弘景仪度秀朗目踈眉细瘦长额耸耳右膝有数十黒子皆成七星文四五岁即好书九岁识六经十岁能属文时即有出世志尝得葛洪神仙传昼夜读之已而叹曰仰青云覩白日不为逺矣遂不娶时时服青饥饭荤血絶口踰冠与丹阳尹刘秉之子司徒祭酒俣善俱有文学声遂从秉之石头城与司徒袁粲建节弗克而秉死俣亦盆死狱中弘景得脱收俣尸而葬之转入太傅萧道成府出为巴陵王侍郎不拜父忧归即家以振武将军起复侍宜都王读遂总知国掌故以材敏称服除拜左卫殿中将军职如故上清溪宫颂称旨遣中书舍人刘某宣旨褒赞将有显擢而复以母忧归再起前职复上武进宫颂寻除奉朝请怏怏不乐与从兄书云意应以四十左右作尚书郎出为浙东一名县粗得山水便投簮髙迈今年三十六矣方除奉朝请头颅可知不如早去无自劳辱明年上疏归禄告隐诏赐帛十疋烛二十挺仍别勅有司月给茯苓五斤白蜜二升以资服饵弘景行卜地得句容之句曲山曰此华阳洞天也有三茅司命府在焉遂于其中立馆自称曰华阳隐居于人间书疏以此代名人亦因而称之弘景善稽古备解七经大义博通五行阴阳风角气候太乙遁甲星厯筭数山川地里土产国俗分剂方药考校草木虫鸟无所不洞精善隶书行草创新体有骨气以至骑射琴奕亦皆能品尤好道家符箓秘法既慕扬许与九真安妃之事而悦之寻得其手书真迹益倾信遂上疏请于浙之东西访求灵异至会稽大洪山谒娄慧明已至余姚太平山谒杜灵产已又至始宁兆山谒锺义山又至始丰天台山谒朱僧标皆法门耆宿两有所证发并复得扬许真迹十余巻遂游东阳之长山吴兴之天目于潜临海安固诸名胜且徧弘景既所夙好济胜轻捷每经涧谷必坐卧其间吟啸盘桓不能己巳谓门人曰朱门广厦非不覩华乐而都无欲往之心望髙临危瞰大泽知难矣然恒欲就之当非虚也既返驾筑危楼三层其上层自居之弟子处中宾客止下百应遂絶间一听吹笙而已庭院皆植松每一聆风响欣然而乐尝有絶句诗荅客山中何所有岭上多白云只可自怡悦不堪持赠君其标寄类此梁武帝与弘景有布衣之素垂当革命使使扣问国号择郊墠日弘景所推测皆合指即位后恩礼弥笃书问不絶冠葢相望后手诏召之欲使入辅弘景畵两牛一散放水草一着金络头纼而策之帝咲曰此何必减庄生龟曵尾耶乃罢不复征而朝家大事多取决进止帝每得弘景书必焚香盥读尚书令沈约以下皆屏师资之敬时人谓之山中宰相后复移止积金东涧时时行辟谷导引法独以大药易就而苦无资帝所事给足竟不能成即成亦不能具黄金色未敢服而以八十五卒尸积日不变香气欝浡既殓而棺之甚轻若所称尸解者诏赠中散大夫谥贞白先生当武帝时上下好谈名理而轻政术弘景有诗曰夷甫任散诞平叔坐谈空岂悟昭阳殿化作单于宫后纳叛虏侯景帝失位景僣伪号于昭阳殿人以其语类谶云潜之后至唐而有岘者少负材气好吟咏不肯出求宦槖中有余则为二舟极坚丽一以自载一以载宾客侍女酒食逰遨江湖间惟意所适不复问津番禺帅与有连邀之至而馆宴之弥月所遗赀物甚厚因市得古宝剑一玉环一皆直百金复得一黒昆仑奴善没水岘抚之而戏曰此吾三寳也遇险深輙投环剑使奴没而取之以为乐偶泛洞庭最深处复投环剑如故奴没未久即出勃如曰不可取也是二物者堕一寐龙前金色而利爪吾且以身为饵岘曰二宝失矣汝生之何益必于汝乎取奴泣曰一入穷泉永不复矣投身而下忽跃出水面者三尺余一金爪攫之没不复可迹岘悒悒回棹赋七言律遂终身不复出
　　
　　九成字宗仪天台人少贫以经术教授乡里而博学工文章喜纂述贫不能市书间从友人借贷得则録其要语名之曰说郛凡百余巻又籍古之善书畵者而纪之曰书史会要曰图绘宝鉴所志胜国之文献曰草莽私乗而有手録朝典世系土俗民讴禨祥物恠若虞初齐谐之类曰辍耕録合之又且百余巻属兵乱则碎置之瓮甓藏深山土中事定而后出之其后寓居秀州转徙云间洪武初杨维祯宋濓辈皆为之序其书再辟修元史不就人或强之则揺其首曰吾何知史吾野人也竟以髙寿终善楷隶八分书文亦雅赡有味
　　
　　赞曰陶氏固称唐帝后然未有显者独汉有彻侯舍侯于承相青翟品皆在中下至汉末而有交州牧璜至晋有太尉侃皆着方面勲侃尤矫矫然非一族而侃之后为淡为潜璜之后为弘景始皭然隐德焉淡也人而几天者也若乃出不失身退不忘君文不蔽质质不灭文潜其人隐之最乎弘景庻几通极于天者哉不然吾斯之未能信也岘故不晓媒仕进然客游诸侯以资其适九成之身一乱一治而不与其荣辱卒保全归斯为优矣
　　
　　弇州续稿巻七十七
　　
　　●钦定四库全书
　　
　　弇州续稿巻七十八
　　
　　（明）王世贞 撰
　　
　　○文部
　　
　　△传
　　
　　昙阳大师传
　　
　　至道之精无形无名竺干澜之震丹堤之流遥派踈世名三之与媾为鬬孰知其非超一函三惟我大师作昙阳大师传
　　
　　昙阳大师者姓王氏讳焘贞昙阳其号也盖皆圣师朱眞君所命云父曰礼部侍郎翰林学士锡爵是为荆石先生母曰朱淑人始朱淑人梦月轮坠于床而孕故难产前者几坼副意忧之而一日侍姑吴淑人语而立生甚易且无血也宗党乃贺学士而学士甫捷应天解以师当桂祥遂名之曰桂时嘉靖戊午十一月之二十一日也师产既弥月所致乳母病絶乳凡三易輙三病絶乳而又苦疡疥昼夜啼肤色黄尰学士及淑人不甚怜爱之有请字者輙不许曰是尚未卜吾女敢卜妇而最后始许今叅议徐君廷祼之子景韶师五岁为儿戏輙剪纸作小幅写若观世音大士像者辟而设膜拜焉旦醒从被中拈豆数诵阿弥陀百余声而后起遂为常又时时拜天地嗫嚅喉吻间耳之则为父母祝厘者乃始稍竒之令就内傅所受孝经小学未终篇輙罢去学士既宦逰燕中以师从一日忽槖其所授经曰此岂女子所繇功业耶于是稍就女红然亦不肯竟学朱淑人讽之竟卒弗竟也而时时闭门隐几独坐若有思者时万厯之甲戍师年十七矣徐君所使使自浙来谋置币学士业已趣具装嫁且办而师乃洒扫净室奉所携观世音像稽颡自称名愿得长斋受戒充弟子朱淑人大惊曰咄咄何物女作何态且安所欲师曰欲了生死耳朱淑人益惊曰吾不晓若语第晓岁月间为徐郎妇将遂负之耶师黙不应已而叹曰嗟乎岂彼负哉彼固无我縁也朱淑人亦不敢诘而介弟衡少于师三岁一夕从之嬉而师偶以石击地铿有声恠而蹑之声鈜鈜与履应益劲久之有光若萤隐见柱础间自是光连夜輙见而輙加巨或轮囷若轻云或歘闪若电或散喷若坠宿或腾起若炬或晶白若凝霰或青紫若靺鞨惟衡与一二龀女亦覩之以白学士曰姊所居恒尔得非珠宝气耶学士戒勿泄而阴伺之具如衡语又旬余师忽戒左右母进饭饭吾吾不饥也学士悯而强之饭则吐乃别进诸果饵则又吐唯进少许鲜枣桃杏取汁液耳学士念不食久以为疾而召医脉之师咲曰儿故无疾儿所以不饭者夜梦一上眞美丽非恒冠七梁冠蹑绣履扶五色云下凭几坐抚白玉琴而无弦左侍一女冠緑衣垂髾者状略如之年可三十而少右侍一媪衣褐色冐絮年可七十而老少者指中坐者曰此而所奉大士也指老者曰此而导师偶霰■〈弥上女下〉也余则朱眞君大士熟视儿而哂顾偶师焚香香袅袅缕烟成篆书善字真君谓儿速吸之可却食证圣矣自是醒而所繇以不饭也儿何疾学士乃与朱淑人稍稍听师意而自是真君与偶师一再夕輙至大士亦数夕至皆于危坐时见之以为梦则境甚真以为真小不类大士始色庄已而庄稍解间有所指授而真君则摩顶慰引欵■〈目匿〉娓娓时出机语相闻得一捷会即啧啧叹赏而稍渉拟议未出口已谯让随之曰道在汝卜度耶一夕梦真君口授一编曰法照悟圎灵寳真经觉而能臆之且书之以语学士曰是道经也而禅语居三月徐景韶病死其家以讣来朱淑人匿而谓师曰若言徐郎无縁者何也师不应手书一囚字示之朱淑人为解曰人也而四周之得无幽且死乎师乃愀然曰死久矣朱淑人为发讣师蓬跣而哭三日出其槖则有成制缟服草屦御之以见学士夫妇曰儿故徐郎身也念父母不获死且当为徐郎称未亡人学士谬难之曰若岂已妇于徐而未亡人为师曰父谓不食禄者不王臣耶则日者大行之诏下而吏民何以哭临成服也学士不能答而师苦节愈甚诸真又以不时至朱淑人意不怿阴洒猪狗血床荐间冀以禳却之师乃谓学士真君有言吾曹非可禳却者且以节义成女名宁吊诡也乃止俄而有芝产所居室前荣数百武豆麦黍稷之属殆徧学士试谓师是固吉祥如燕中不能稻何一夕而稻生即芄然颕俄而并实师乃手挼之以施鸟雀会有诏议祀故新建伯王守仁学宫学士当属议乃具草曰夫夫覇儒也阴事禅而外攻之不宜祀草成而师见之曰父以王氏学非耶则可而以朱氏辟王氏则不可夫百歩五十歩者皆走也学士为削草而阴恠师何所得二氏学既迁国子祭酒师乃请别筑一土室居之适廨傍一古槐滴如血师过而祝焉即止寻长至大雪师洁扫若有待者俄红光二道从西南来羣真从之其上体极明了而下皆为白云拥羃不可辨朱真君手拂师髻杪雪取金刚经为订句读解释疑义移晷乃去学士闻而掩之无有也其余红犹施庭雪若染者葢自是多昼见矣又一日学士晨起若謦欬者觇其室门有光大于钲殷赤闪闪似初日又似紫金在镕芒颖百千道灿烂注射不可正视声絶光亦隐其夕师梦谒大士毕集于诸真所凡坐而冠帔者十人首坐则苏元君也貌仅可二十许玉莹絶世见即呼师为小弟子真君坐第四偶师最老而坐最居末自是元君亦微有所指授然黙而寡咲容不若真君优详家人母子也一日学士率然语师道果不食而已耶柰何诡迹以忧若父母师曰吾父言之善命进白饭粥亦时噉虀菜第毋令杂盐酰耳居月余而学士之父母封詹事公与吴淑人来封公谓曰闻若久不食今乃食耶如初志何师曰大父言之亦善遂复却食而所进桃杏汁液亦加少夜则真君袖仙果啖之果圎长可二寸青黄色亦具小核无皮滓轻滑如夕露而特甘不可名质也师自是每入定即见真君与大士元君及诸真来一切敛容正念不为起以告学士学士尤之曰彼不责我慢乎曰不我责也夫何知非试我我一起而魔娆之矣于是诸真来益数而稍稍以魔事试师尝梦之旷野则有妇妆而偶坐手簿书其标曰相思师念此非邪也耶叱使去忽复一狡童见凌辅且属师极力挤之坎俄而介者来露刃謼曰柰何伤吾儿从吾婚则生不者立断汝颈师即引颈受刃欲下而真君至大咲遂苏一夕少年衣冠者前通刺曰余徐生也念夫人以我故过自苦特来相慰呴师正色对曰吾自守吾志耳宁为情守唶而它鬼耶则速灭果徐子耶归而待我异日之魄于墓少年乃愧谢去最后一羽衣星冠者叹息谓师曰痴女子天下宁有仙人若前后所覩皆狐魅耳久之能令人死师嘿不应则又曰吾哀若命等菌露而欲救若今为若复故食媺肤偷鬒以穷世法娱何似师复不应道士忽不见而真君与偶师皆在傍抚掌曰娄试子娄过矣挟其神谒大士而觏所谓西天七寳莲花座者问师佳否曰佳亦爱之否曰弗爱也曰审佳者胡弗爱师谢曰闻之师所授经语若以色求我不能见如来今此界者色也是以弗爱也大士称善相属真君为之喜动眉宇出而遇大神关将军趋拜之将军止拜称王贞姑曰贤哉幸自爱某请得効力师每谓将军故髯而美姿观白晳色微酡其乗马亦白世所圗不尽尔也寻学士自国子长宫宷而封公偕吴淑人复来视念邸中隘因而外生得失遂携师归属徐生已葬念欲往视恐不得请属些辞百余言使保媪酹而焚之墓师故寡言自其归而与诸姑姊辈处益务为韬黙亦不便习苛礼乃创一龛置之楼而键之时时讽诵金刚楞严诸经有所得輙书其隙若注者且周岁忽谓其弟衡曰心可调矣我相人相俱忘之矣即出与姑姊辈狎委曲周详时杂以谐浪诸姑姊人人相欢甚然内不无少疑其怠即吴淑人亦疑之谓曰汝习静久今逐种种相得无乱性乎师曰习事以錬性不闻乱性也夫静自女习之亦女识之心摄境则真空也为境摄则顽空也吴淑人异其荅然卒莫晓所谓久之师忽大悟觉脑中仙音缥缈自空而来先天气融融周五臓遂成丹初仅若黍米已渐长若弹丸外类轻纱縠色正赤黄居恒置下丹田时有所升降间出之掌煜然吐光彩自是水火絶不复进诸果矣而学士业予告偕朱淑人归师骤得父母喜甚旦夕修问安刺纴绣织勤于他姊妹逢迎约畧如常时仅不食而已朱淑人抚且诮之曰若向者谓了生死此为了不耶师咲曰徐之以了日还母明年正月为己卯间日燕居深坐若有忧者学士恠问之师曰儿神乍一出而惝恍夣境数惊数喜岂其阴神耶夫阴神者鬼趣也余希上乗而性命之不俱彻如负吾师何是时不佞世贞屏迹小祗园窃闻师之槩而心慕之适学士见访语次不佞叹曰此天人关也虽然神欲出而尼之离舍不易也神已出而惊之返舍不易也其机在吾子学士归而师果属之父幸母它出姑守儿儿目光下垂面发赤口鼻息俱敛此神出也慎母令家人子窥我亭午神果出学士乃屏息拥护以俟及酉而空中泠然若磬声师已醒矣咲谓学士儿幸无它顷刻殆数百千里山川草木龙蛇鸟兽之寓目者种种矣而皆吾身中神也今者内观则万象固森然也夫度此关而五阴之浊障荡然解道舍我奚属哉会学士病痢寖剧师手一杯水而饮之良已乃谓学士闭关期至矣别而登楼学士急与朱淑人尾之不及若有重闬者叩不复应乃痛哭返自是謦欬絶矣凡三月忽下一赫蹏示学士曰儿今所出者乃阳神也问何以验之曰无难也明日学士晨之所居书室启鐍而案头有米面柑橘枣栗诸果饵几二十种墨书其傍曰焘贞子神出东南方至此学士乃益心伏而会所从女奴闻中庭履声以白学士急抉门隙师衣黄衣从楼上下倐忽若飞鸟遥问师何奇乃尔师答曰儿錬形久且轻矣鸒斯决不过寻丈不为奇也学士喜乃固请启关欲一见师报札云儿非不忆父母以錬形故稍改异恐见而惊耳无已请俟于门遂下楼启拒不复从窓腾入学士廹之犹露衣裾尺许顾咲曰见矣何欲速为已而尽露其面作黄金色芒彩掩暎丹唇如烂椹首挽双髻稍稍谈所得已拈一栢枝掷学士曰以此汲井饮之其井故师所选地暑以已学士痢者也学士时复苦脾疾而天大寒口瑟缩不能受师曰姑尽之遂尽之缶可受五升许腹温然暖也已而气休休然乃悉汲以饮大父母及母而属岁且除师以一札白学士曰儿神欲少出出将以有为毋令外人及鸡犬近我楼计数日当返返则以铃声为验居数日铃声起空际则神返矣时庚辰朔之又二日也学士问所以出曰圣师真君指也更穷之则曰非久当自见其又二日间语学士曰可之王某所而诘之前三日门戟有所获否葢是时犹称世贞别号云学士以语世贞亡获也归而告师师乃叹曰此子縁小阂未遂际耶虽然不而遗也又一日而西关之候人以片纸来其题迹云昙阳子列仙到验知为师迹也又四日学士逰于圃而获小黄纸启封则有琥珀数珠一署其纸曰孤峰奇遇古月重逢以问师师曰吾所贻比丘隆魁者也隆魁葢多习内典精戒律时为学士阅华严藏而又四日为上元有优婆夷叩阁言元旦起礼佛而瞥见一女子投之小黄纸中不知何物学士为启封则亦琥珀数珠也其纸署云二十年来一梦元宵得遇主人遂宿之楼之下媪老矣夕恒坐胁不沾席坐至丙夜而覩赤光如初日学士大奇之谓此优婆夷者殆得真空观以诧师师咲曰不然是妪坐深而儿以宗戒二字朱书题领又以花果纳之袖而了不觉所谓顽空非真空也吾力仅使之死不流堕耳明日世贞甫蓐食一妪赍瓯水丝绦踵门请谒曰五鼓之庙所而若有皁衣人手二物谓与我贻王中丞必面之不者且祸汝语毕忽不见余心知所谓即饮水釂而箧绦供浄室其次日质明以告学士望师所居阁再拜谢其又五日漏尽一更孺子来致黄冠下有髪紒承之曰昏时之飞云桥憇而有褐色衣媪以属我曰若可西叩王中丞第而授之我不识中丞第而识侍郎之从者与偕来不佞再拜视冠之梁有细字云霰姆追环其下云昙阳子乃知授冠孺子者偶师也质明复视其里缀黄绢方数寸裹黄纸一银环一纸作小楷七十字中亦有古月孤峰语而银环之约邃矣舍人子外居者见之而惊曰一真兵于门戟得黄冠授我我恶弗收也呼兵则立至得冠与环具如之而字稍赢四五微亦有改易者义则无易也于是知所谓追环者追所失环也师乃谓学士曰我言不而遗果然今乃并得二环故有指哉世贞复之学士所裁启以谢而亡何师有报言满一纸汲引慰借出之苦海迷途而婉导之自是往复皆繇学士不假神力矣学士之倾注师甚师首言于朱真君度之而家人中外不能无少疑且以学士旦夕当大拜柰何忽忘此而攻淼茫之教日亭午忽有黄衣蹁跹舞楼之脊者俄小踊而上去脊二丈许复下家人覩之已而其闾左右覩之知为师也乃稍伏而学士徐风师曷不少湛晦师曰儿固知之夫岂不欲匿光景以夷希进大道也顾家世富贵又女身不得不以迹诲浅知者且吾所苦心为二大人白业地也不然去吾色身旦夕耳学士曰审尔胡弗少待以合形神妙而龊龊狗窦异世事乎师曰儿亦念之顾阛阓非圆满所虽然吾姑示解耳不作狗窦出入也学士曰吾闻之阴神能见人阳神乃能使人见若所出者阳神也即不靳使我暨大父母母见之乎师曰可学士乃埽二室其一居封公而身以子衡从其一居吴淑人及子衡妇从夜扃之仍锢其隙少时风肃然则师至榻旁薆语曰大父在耶回头是路已徘徊几案间久之乃去而吴淑人所居室其语亦如封公比发烛视几上各有玉筯篆书真言三纸以犀象盒镇之语秘不传然多劝行善积庆意也学士复谓师此但声闻耳能一形见我乎请具烛师曰何必烛也具戒学士朱淑人宿如前至夜半师复来口吐光若电俄成青金色照耀满室而中拥人影不甚辨学士不觉失声师遂去翌日谓学士识此光乎法身中真火人人有之不自能现耳父雅向道何不一反求苟有求儿得先容于圣师学士大喜曰幸甚师又曰若欲一接圣师及列真乎学士则又大喜曰幸甚师乃期以三月之望召学士于楼之外门捬门隙屏息以俟良久闻楼中佩环声璆然师瞥下楼埽室焚香布坐寻羣真入咸轻扬雀跃而独有缓歩相次入者则苏元君朱真君也师叩首阶下已微语语不可得闻而诸真衣有紫者緑者碧者青者古色者白者独元君真君施锦文带髙过领縁两肩而下盘要至足其文非绮非绣灿烂五色不可名状元君真君每出入故缓若使学士识之而领以上则拥于袖不获面以为恨将行呼法水洒四壁壁黒者独受水不下如点漆光艶可鍳俄而羣真去其水留壁者学士舐之甘于饴清冷于露以指承之则纯白乃诧谓师此不可使我分一杯而忍弃之壁乎师咲曰未易也后固不乏父供而是时师要世贞上誓帛则上誓帛其文在师所真君见而语师曰新弟子可怜也为日使之一见可乎乃以孟夏之二日呼世贞偕学士见见状及洒法水具如前独真君右郄迩门隙作洪语曰不要悔不要悔葢羣真别而门启世贞入叩首庭中师启一扉曰王君尔闻真君之诲乎哉世贞复再拜乃少与谈化事及以龛见托语毕出葢世贞始获谒师其唇朱独貌黄金色稍澹不尽如学士纪又月余余弟世懋归自觐以启白愿共洒埽役师报许亡何谒辞师适曹仙真与周仙姊至而示衣裾焉自后扉数启闭当启时学士輙从门隙窥往往见彩服或微露手指白于玉凡列真至则必有金铛声独元君真君二圣至则玉佩声珰声急而髙鍧鍧然佩声和而清泠泠萧萧然又时杂咲语或作■〈口风〉呗或歌歩虗夭袅出空际而下然骤听之则絶细不易辨也吴淑人偶过与学士偕闻天乐叩首乞一言忽有片纸飘下得二行字云造化本无工众生自造化吴淑人跪藏之髻中乐器有留于楼者学士得隔棂扪揣之或为螺或似筝为洞箫而皆坚滑如玉石一日谓学士闻王子佛道两藏经可以十之一二来欲阅之经至庋之楼上下而羣真来则与师皆散阅有所解则取吴笺以丹砂石青金粉标其畧自二字至八字散置帙中学士间从一寓目诧以为惊竒而衡遂戢身窃读之会有家宴诸姑姊入畧取视亦不晓所谓甫出而经之有标者数百巻皆失之学士忧叵测世贞亦皇恐请罪师报曰而何罪彼有所以致者虽然亦终为而物耳时世贞与学士谋买地城之西南隅少僻而野有水竹之属筑数椽以奉上真而茅斋翼之冀它日得谢喧以老而师许之曰吾蜕而龛归于是因署其榜曰昙阳恬憺观恬憺者师所繇成道指也署书表里作龙蛇二篆古雅整丽势欲飞动遂为天下冠其祠南面中二位曰观世音教主也曰金母司仙籍者也稍次而南者左即苏元君上师也右即朱真君本师也西向而首者即偶霰■〈弥上女下〉导师也东向而首者纯阳吕公次西向者许郑谢三公常与师谈道者也次东向者崔周邹三仙姊师所旦夕丽泽者也其名号位次皆裁自师手仲夏之十三日学士尚卧未起师忽盛服冠玉佩剑挥麈侍于床时所歴门距楼凡七扄鐍犹故学士惊叩之师咲不答第云导我至大父母所当有言至则先拜大父母已拜父母已拜家庙行告祝礼封公恠诘曰何谓也师曰幸而道有成聊以谢天地宗祠祖父母诸尊耳于是姑姊妹与家亲众悉集乃复请于封公曰向者未敢言今愿得一至徐郎墓而酹焉封公嚄唶未许师跪移时不肯起学士从傍臾之乃许因宻问师曰时至乎曰未也俟毕谒上真而后行耳是月末朱真君以信约谒观世音大士大士召至榻前谕之曰汝冥心契道不负吾解脱良哉毋久恋尘世也葢是时诸真毕集矣已而谒元君真君于集道宫集道宫者即十真所恒会崔仙妃司钥焉而了不知何地四周皆云气环之上不覩日月而恒有光如昼其地无甓砌色正白洁润不容唾栋柱亦不类竹木而螺文斜上糺错可爱师既谒谢欵语移日惟时时呼天酒进之天酒亦曰天浆甘芬清滑不可名状疑即前所用洒壁者也是日以灵蛇见灵蛇者师前是神返而识之携以归置楼之下室空书柜中家人乍见恠之蛇驯伏不动而傍有片纸朱篆乃弗敢煞以告师师曰毋庸也是虽业虫而识不昧至是携之谒集道宫叩首阶下真君锡之名曰护龙而谓师可善度之异日法门力不浅师归蛇复从而归驯伏如故家人大小前狎蛇蛇亦伏师乃谓学士其伏者自为我耳性颇厉且嫉恶毋若狎者何于是谋置之新观时观犹未讫功中道蛇忽跃去不可即三夕复伏师前师咲曰孰谓此蠢然而急于道乃不人若耶观隘繁役者吾虑不及此乃笼而致之弇州园时世贞已浴罢裹帻出见谓曰若既受师戒当皈正道护大法吾与交相励可也蛇啧啧应者再复笼而致之水洞五鼓迹之不可矣六月朔真君之使来师以启白金母请见次日早使来致金母命俟异日师忽忽不乐日下春复有后命许以三日见而世贞亦微闻师非久祭徐氏墓祭必以便道过谒观而后发观甫成拟以月之四日奉大士金母元君真君主祀而师已发不及闻师之集道宫所谒真君毕乃以三日谒金母之一处四周皆积水白云弥滃五彩间发不辨天地中有宫阙宏丽光显大约如集道宫而过之以为瑶池则似近岂其行宫也耶师待命久不得报傍徨于阙门外者越宿踰日而真君至乃与羣真入师亦遂入真君前为师叙致始末师伏谒如礼金母降色慰劳曰子良苦何修而遂证此道也师起立羣真后覩金母状貌非常端美然齿颇亦不卑而左右列女真数百人其傍侍女真亦数百人交相贺曰益一仙侣矣亦有举手贺师者真君之前谒金母金母为起语师听之闻若有及学士与世贞名而弗甚悉他亦多秘弗传左班之首曰毛夫人貌棱棱可畏其三曰南真魏夫人师故所崇奉者乃前礼夫人问何以见礼曰慕天真道久矣夫人莞然曰道固有胜我者其接师温甚寻金母驾起云报谒真君于集道宫羣真从其下体皆五色云拥之亦不见身动而倐忽已逹宫所坐定师复前谒金母乃顾左右启箱出黄色天衣一袭赐师衣如绫锦而不见针线迹服之则紧束称体且曰以御寒暑也又赐金镯二色紫磨环镂梵书十余如印文故称印镯师拜赐归以语学士极详且曰今日早主入观乎学士曰然师咲曰可矣而有未尽也儿以晡谒金母而仙姊从后来谓曰吾覩主之入观而二弟子不手捧也学士大惊曰主臣有之为工先入之而不及捧也然则顷刻万里矣师又言见金母谒大士甚恭大士为起延坐接膝语咲欵欵真君与元君班皆首其谒金母坐大士不坐云金母亦十地菩萨化也或以为文殊又云尝见一大比丘金色而天真僧道妆者数百千皆俯首不敢仰视或以为释迦世尊皆学士闻之师而不能悉何时与何地也至十日师谓学士可戒舟矣寻具服服如前其拜大父母父母亦如前封公复恠问曰向者以道成谢今胡谢也苟以谒徐墓辞徐墓往返不再舍胡辞也学士曰女子不轻出出或繁礼示郑重耳十一日四鼓具缟素服御冠剑毕而真君与诸真来送曰吾不复能就野次候若逺者可三月别师再拜呜咽而学士与子衡宿楼傍室觉异香及履声发俯伏候之师传真君命名学士父子且致慰勉忽传呼曰看光未毕语而楼中通明如昼衡不觉失声曰大竒死（阙）矣光遂灭佩环音亦渐髙师乃乗竹兠子抵观于诸真前行礼其自郑崔而下礼如兄姊礼关将军像如客而世贞与僧无心有始面谒以弟子接謦欬无心有者即隆魁也师为易今名以示诲遂与学士导至舟中他舟焚香问讯者不絶日旰抵直塘谒徐墓具蔬馔为祭出袖中朱符焚于炉前后行八拜礼已命弟衡诵祝文文凡上下篇皆古篆不可读遂焚之立而四睇者食顷谓学士为我屏观者观者且百千人不可屏则又谓墓可宿乎曰榛莽未除剔也其傍有享室可憇乎则导之墓左享室入指庭之东北隅曰是佳地吾不归矣遂以一毡据地而坐当是时吴淑人与朱淑人诸姑姊咸在或环之泣或挽之使归皆不动第云吾向者欲死而不得死今者欲宿墓而又不可宿即勉不死而宿此非志矣而柰何令我归也则召世贞曰为我辞于家大人学士乃又前谬屈师指而曰嗟乎吾女之为徐郎亦足矣今既已成道而犹区区守匹妇谅为大过行是不名障即爱縁耳何所称道哉师太息曰父亦为是言乎儿稚不学问徒以此一念为上真所悯録幸而偶有成而遽弁髦之则自食也且父所云大过者不则中庸乎哉夫诡迹迁就而诧以为圆通者父所夙恶也今乃举以教儿何也学士乃谓世贞曰其言直夺之不祥师自是止宿一毡不复移足亦不令有所葢覆时暑方酷师暴烈日中夜则当风露蚊蚋羣嘬之抚而咲曰吾不受若嘬者五载矣骤雨庭中潦几尺许请徙席不可衣淋漓透肌肉或谓师力不可使不受嘬与暑雨侵乎师曰使我不受嘬与暑雨侵者何名苦愿也学士意不忍持之泣曰柰何而神尚不离色身而摧剥之若是不虞病乎曰儿愧不能死死可也而暇病之虞师少不晳于貌既辟食则渐晳而中以錬形稍示瘠而黄其久暴风日中玉色益明莹眉目益森秀而颊微丰肌体若凝脂学士每谓师体恒有异香虽栴檀沈脑不过也而其气乃微类松栢者时男妇狂走来请谒师一切谢絶之久而不能已于中表女戚则稍见其重者寻叹曰此非平等法也乃又稍见其贫婺者诚者然不能得师语间得一二语则中其宿癖愧心往往自誓请洗改而他祈福利蝇集黾噪示之微咲而已其善根以大小受予或香银牌或麈拂以至栢枝业有病而乞栢枝叶煑水饮者輙愈则谓师能愈病师曰吾岂巫尫医跗耶时学士犹苦痁师指谓吾有术而不先起吾父何也师以久次外家属有不便者且谓学士名髙人或藉以蔑之为不利官相率毁师谓渐复食而谬忧其不能化去冀以揺封公意而学士闻之恚甚师为譬解曰仲尼圣人公伯寮犹毁之大人恚毁者徒自苦不能使毁者苦而何刺促校计也八月望之前五夕忽以朱篆数字属学士过我弇园而呼前蛇曰护龙护龙汝师且化矣可速来则复以笼寘水洞次日探之无少踪也相与惘然曰是奚在且彼宁何渠能识古篆更二日而世贞造徐墓学士迎谓师有言蛇许我十五日早来三鼓大风雨异香发隐隐闻螺梵声蛇至矣其始仅五尺余至是可八尺围亦倍于初师握之出蜿蜒庭中殊自偷快也第目睛蓝白无黒珠封公骤见曰蛇乃瞽者何也次日忽易白而青珠了然矣日驯伏如禅定者且不饮食亡何师以诸真之所标注经笺来葢师之发家未三日而诸经之失者忽复在几学士以报我矣至是云复得之上真世贞不胜喜躬视装成册韬以古锦师闻而取视曰吾且以自随终而物也一日戏谓弟衡若欲我禅者化乎将道人化乎衡不能对则又曰而知二氏之化而不知而儒者化夫乗理而来乗理而去则三化一也衡以语学士知有日矣九月之二日审问学士龛成否重九吾期也世贞乃促载龛而少叅君治栅享室外为席屋以待风雨其又三日即毡所为髙坐召世贞等之称弟子者若而人女弟子亦若而人以后先见各有诲励语质明发八戒以授世贞使张之壁张厚德即摹梓之首爱敬君亲次戒止淫杀三怜恤孤寡四和光忍辱五慈俭惜福六敬愼言语不谈人过七不蓄谶纬禁书八不信师巫外道及黄白男女之事读者谓其核而端朴而要悉而弗苛浅而有深旨葢生人之大纪备矣即老氏三宝佛氏五戒胡能隃也其日乃见诸荐绅先生四民缁黄以下至媍孺可万余人明日复倍之其最后谒者出进学士及弟衡语甚详唯世贞亦与焉睨学士久之忽泪交于睫世贞乃进曰非所望于吾师也遂止泪逆收上穆然而已其又明日具香案遥拜宗祖毕乃悉拜其大父母父母已北向拜曰吾叔父在金陵也已复拜其族属之尊者与诸姑姊已拜其母属之尊者已拜叅议君夫妇已与中外族属之敌者交拜乃复进学士再拜之曰吾道頼吾父而就不敢忘也学士与朱淑人哭失声夜三鼓谋与学士偕之墓祭徐生而田中诵佛号者若蜩螗万炬晃朗又时相惊大仙出乃帕首由间道抵墓设祭毕忽袖刀割右髻于几曰吾以上真见度不获死遗蜕未即朽不获葬此髻所以志也为我谢叅议君幸启徐郎之窆而祔之君子谓师之为夫妇纲也葢三示节而后成终归憇享室西耳舍命笔墨作书凡十余纸日髙犹未竟学士与朱淑人捬门而泣曰期以午且过而犹刺促人间事若何师闻之曰迟之俟午而后告我既告午师具浴竟易新衣衣之冠剑麈履如恒时出复与大父母以下揖而别时已预设几案三南向拜者四曰以酬天地西向拜者四曰酬吾师朱真君北向拜者四曰酬吾主却入龛料理所投衣物多者出之亦有以授大母母者复出龛握剑禹歩三周呼瓯水杨枝洒之顾左右取灵蛇则以鐡笼盛蛇寘龛门左亦以杨枝水洒之抚顶刺刺语若授戒者蛇亦呀其口以待已闭龛尽解其黄冠八卦衣授封公以其副授叅议君独挽左髻披故衣复西向拜者再葢是时绵竹邹仙姊来迓故也已西南向揖大母母及诸女弟子谓大父胡不自偷快谓诸弟子毋退悔又曰吾左髻昙阳风小仙吾行甚逍遥诸观者亦羡之耶则胡不早回首复属学士与世贞愼启闭栅口吾化后毋使男妇得近之遂入龛出所书遗教及辞世歌偈赞凡四纸以授封公及学士一纸以授世贞复命女僮传语吾昙鸾菩萨化身也以欲有所度引故转世耳左手结印执剑右手握麈尾端立而瞑闻栅外哭复张目曰毋哀也遂复瞑瞑半时许两頬气蒸蒸微作红润色而亦少丰下而方以故貌师者其居平与化时少异师所自题有三山眉影殊目虎齿方唇影珠目者每入定时两睫以上各有光隐起若珠其所可彷佛貌者仅眉耳时午晷垂欲昃二白虹长亘天额帻触杨枝水闪闪皆金沙又类列星剑头火大于升逺近皆见之又见二黄蝶自龛所盘旋久之始去师歌有一双蝴蝶空栩栩语咸以为兹应也又踰时且闭龛世贞乃从诸弟子谒辞且泣且自矢而师手剑忽挺然起目微张肩以上隐隐动则亡不人人股栗悚感也退而启椷纸所以训敕勉厉者二百许言洋洋乎陟降左右矣顷之移龛就视笼中蛇无有也笼口闭如故时栅以外三方可十万人拜者跪者哭而呼师者称佛号者不可胜记龛止享室中逺迩进香膜拜日夜累累不歇师化之旬有六日而见梦于学士曰呼王子来我欲有所言世贞乃驰而诣学士与抵足寝则皆梦师来凡再皆梦师来状貌不可复覩而音声琅然训敕敦切其所以语世贞者微少于学士然亦骨肉父子不啻也惟云吾道无他竒澹然而已向语若固灵根去嗜好薄滋昧寡言语久而行之即不得毋厌倦稍有得毋遽沾沾喜自以为得则终弗得也吾今长去若矣虽然吾实不去若若与吾父左提右挈以从事大道毋负我吾誓不舍吾父与若独成也问昙鸾菩萨何人师黙不应已而曰邹姊迎我而以真君之命命我言久当自知之又问蛇何适曰邹姊袖而归靖庐矣非若曹肉眼所覩也前是学士以师甲戌遇道至道成而拜金母赐日有纪且袠矣以示师师目而鐍之一日忽焚之学士乃不敢复言至是请曰而固不蕲名然柰何竟泯泯不一为学人地耶且今人间世务钩隐吊恠不乏矣彼其逞臆于七寸之管者何限也师颔曰然奚为而可学士曰吾欲自传之则避亲欲王子传之则避踈亲则比踈则寡征毋乃使王子传之而吾具草可乎师复颔曰然学士泣世贞拜亦泣寻醒而与学士交相质无爽也又踰月而奉龛归观龛归观之明日世贞与诸弟子过学士谒师成道处徘徊于庭而得师所凿井叹曰惟学士与世贞得饮之世懋亦与沾焉而师今何在也瓿下汲弟子十余人人尽一蠡甚甘洌也家人从者就瓿口之则余水浊矣以视井井亦浊于是俱悚息再拜出学士为封井而又旬日偶阅佛藏经得所谓昙鸾大师传者大师未详何氏雁门人十四逰五台金刚窟有灵异感遂祝髪事浮屠注大集经未就属羸疾乃叹曰欲求道而以危脆之躯承之计不亦左哉于是习养生而闻江南陶隐居先生有仙药方渡江谒梁武帝于重云殿机锋骏发立倾万乗为传之陶先生所尽与其方十巻后见三藏菩提流支悟而舍旃遂修四方十六观精诚之极感异香满室天乐从西来隐几而化魏宣武异之目之曰神鸾而为立碑纪德浄土文亦纪之夫鸾师化屈指至于师千十七年矣或往或来真不思议界也师生而专凝静谧外若示不慧者而中实了了其始受书不尽二巻识人间字十不能一二而既得度上真一切洞彻六经子史趋走笔舌间无能窥所自他注故两藏奥义往往超然有独得者即耆宿总持弗逮也其持论恒依伦物尤能察人情识常变学士虽冲虚负大人器而刚肠疾恶每自恨不能藏汗垢如食在口必吐之师委曲而剂其偏不调不止以故学士每谓世贞毋论大道即事事吾良师友也师之从国子舍而见衡读论语亦取读之曰异哉此何书将毋圣人言乎哉衡曰论语也师曰我固知圣人言他人不办也又举中庸语学士天命之谓性一语而冐天下之道矣试为我草一论毋作朱氏解也学士沮不敢下笔亦不敢重质之至今以为恨又曰毋意毋必毋固毋我有味哉兹所以为孔子乎勿正勿忘勿助孟氏庻几荷担矣又曰道自和光入者乃真门也自无欲速修者乃真路也自不妄语始者乃真芽也贡髙以求异名躐分以示异证沈五欲海而托菩萨行彼哉彼哉学士尝从容求道师曰但于十二时检点身心中过而已学士漫应曰觉未有过在师咲曰此一念即过也学士大愧服而无心有之读宗镜録学士过而拈南泉论六祖衣钵公案令作数百许言以报师咲曰近矣而未也手一札示之大畧谓如来三十二相皆从无相得无相庄严皆由无心作心静神凝自然之理然后可以当空迸火红如血次闻狮子吼三声纔得如意珠照破万象森然所论衣钵虽即心见道尚未见性成真无心有得之为汗下浃体三日不能寝食里有萧媪者故上虞丞与成妇年八十矣日杜门诵佛书虽家人辈不知其异一日过师见餐栢枝而咲曰是不食耶何必栢枝食耶何必不栢枝师遽弃之而呼媪与深语亡何媪以一封嚢使遗师师不发曰此别我也寻媪示微疾卒其体柔如兠罗绵而师始发封果别语也后师神逰归语学士近见萧媪是犹在修地也而初果证矣师之栖徐墓时荐绅先生慕从者投启于学士以希一言之规学士为从臾师度不容已则察其人可与言者而授之言其精若狮乳之散酪要若乌号之破的毋不心折意饱而去其示管宪佥志道云上才学道心欲澹欲死欲愚夫道者知学絶学善用无为以诚而入以黙而守示赵检讨用贤云行人所难行是男子事忍人所难忍是圣贤事道人曽记父母未生前遗下玄珠即今霜降水落时任君自觅示瞿太学汝稷云心死欲生心生欲死既死既生欲不死不生古人千篇文字今人证在何处示屠青浦云大美无美至言无言君直道多闻道之所不弃亦道之所不载智者不自知知之不言言之不文此道机也示沈修撰懋学云人道修身圣道修神神在身中以有情为运用以用情不用为修持凡好名好事交际往来分别是非一切种种总持善趣亦属尘縁示张贡士厚德云欲了生死先了此心无欲无为即心即道示张茂才定安云太上无生次逹生次贵生次伐生而最后贻书家弟宪副世懋最详其大要谓道包天地离有无不出澹之一字存其实则务匿其名自信笃不论人未信既承道门印可便当专志凝虑以待机縁之至向人且勿言色且勿动若愚若昏和光混俗而内念凛凛常如帝师对面乃真学道者也又云吾行之后为官求道俱不可着一分浓艳气呜呼知言哉是数君子者世所称贤贵知名长者也其齿即最少亦视师倍皆北面顺风而称天师千里之内有及弟子籍有不及者至于今踵叩未既也师初不为书既书而八法俨然超洒自得时时在山阴永兴堂室间至于古篆则仓颉以至碧落阳冰近七十体而天圆采阳之类出自三元八会者不与焉毎谓学士儿篆法受之崔姊然仅一习独飞白至再习为崔姊所咲世贞故嗜法书尝见师篆而悦之颇出箧中佳帋墨求书师既许而谓学士彼柰何不好字义好字迹不敬心师敬经师以故世贞不敢数数请而所书金字心经性命三十二体以贻世贞及如来七十二字阴符诸经留学士者吾不知三目老翁如何于籕斯大径庭矣学士间谓师何所受书与文义所由解师曰此皆妙明中物唯静而无欲者能一以贯之师所教人习金刚心经黄庭内景道德阴符以为身心要谓叅同悟真不言黄白男女而诸解者流而为黄白男女以悮世人故于八戒末志之而不亟亟令人受以此
　　
　　王世贞曰余尝读真诰覩南岳紫微诸真所周还司命杨君者庻几与师遘埒然彼不昼日见见不令它人迹之而其语仅口受至杨君乞一真文之书而不可得乃又厪厪身中事而已于竺干圣谛了无渉也禅者言性而不及命玄者言命而不及性儒者言有而不及无至于末季若雠矣琐琐者借世法而符録之窃世赢而服食之欲以是超世而垂不朽抑何蠡管测也净明依忠孝悟真趣禅那祖庭及中庸见以为鲭五侯焉虽然犹不能无芥■〈艹慸〉阂也若乃謦欬帝真跆籍尘滓光显博大精微要眇悟性至命并行不悖如洪河饮如甘露濯方外得之以凋三光方内得之以维九则有舍我师奚适哉夫鸾师之在因地亦辽邈矣忽往忽来屈伸臂顷以是知古先生之语毋诳也不然而我阿那婆罗吉低输胡以降至尊而喋喋浊世哉学士谓世之操觚翰以求从事师者非鲜吾纪之十不能一臆也畧矣然而不敢诬也世贞则曰奉师诲无务文其言今传之陋矣然而不敢饰也夫不敢饰不敢诬以偶有传而后之志道者缩缩如有循庻可以报师一颔也已
　　
　　弇州续稿巻七十八
　　
　　●钦定四库全书
　　
　　弇州续稿巻七十九
　　
　　（明）王世贞 撰
　　
　　○文部
　　
　　△传
　　
　　胡观察传
　　
　　观察胡公僖者字伯安一字子祥胡之先为宋国子直讲瑗所谓安定先生者始家湖州其后避元季乱徙兰溪遂为兰溪人五传而至公父赠仪部郎中富赠公以忠信治贾业旁落计无所之欲委公于医以纾家困时甫丱已悉读素问灵枢和扁诸家言矣一日忽自奋曰医毋论不如秦越人即所治必自吾手能几何孰与夫大丈夫大则宰天下小亦一方少徊虑而起数百千人死哉亟改治儒赠公竒其意而许之治儒之未几即以属文冠其侪补博士弟子故太宰唐文襄公龙养母里居闻而召见公公时裋褐蹑屩以进然神彩秀澈英英照四坐坐客尽倾文襄公顾谓客曰何物宁馨儿国器也有弱息必以归之文襄母谇文襄择壻而得贾人子乃又窭耶文襄意夺然岁时问遗公无虚日当是时学使者少傅雷公礼试公文居首而闽学使者太子太保朱公衡道过之雷公杂公文于它巻以尝朱公朱公独拔公文曰鸡羣鹤也何必仰吭鼓翼而辨雷公大咲语公姓名以相矜赏唐公与雷朱二公世所称人士模楷者也是岁公遂举乡荐在公交车者十载所而后成进士公故贫进士禄薄而迎赠公及母郑邸舍中日治二缶一缶市白粲鲑炙以荐而一缶所与妇共脱粟苦荬而已俄郑病笃公昼宿泣而吁天寻不起毁瘠骨立奉丧与赠公归服除补礼部仪制主事提调会试爬搔其弊得便宜十事将上而报赠公讣公痛不及视含毁逾于丧母郑时公先后治丧贫甚勉自力而已不以毫髪烦有司再补精膳主事迁祠祭员外郎遂为主客郎中值谙达请欵塞众难之不欲许公独是许款者于是诸颁赏典册俱以属主客事悉办竟谙达世无害政府乃大才公调仪制郎中亡何上崩庄皇帝登极时朝仪久旷絶事取公裁与诸覃恩赐赦山陵经筵几务旁午公应之沛然且当有九列除而庆王袭封之事起庆王者薨无后诸郡王于支逺不当袭而近者乃中尉贱例不封中尉故富行万金中常侍恫喝公公固持不可则以谓尚书急乃借口公于是取中旨特予中尉王而公出为湖广右叅议治税粮时大水独荆襄灾甚公旦夕行部精心区画其赋得减省十之四民以大悦而其地故悍相籍也父及诸弟在焉公平视之毎行部无加礼有子试武昌公如弗闻也以是失悍相心頥指漕使论公督漕纲不称职公视他道独先期亡可訾者顾镌秩得云南按察佥事其治兼督澜沧金齿腾冲兵廵与缅甸邻缅酋强而贪念大理饶欲割之而宣抚刁某父死兄弟争立兄自度庻子不得立则媾缅人将举兵合而窥大理公请于台为文檄之其畧谓而自恃强不过明一荒郡耳且不闻而之先以三十万众殱西平侯手无噍类耶即不量送死螳螂之斧见我车辙立靡矣缅人得之气慑不复吐乃以单车驰刁氏所中分其地咸觧散如约台使大悦上书称公仁勇有安民畧遂复故官再迁按察副使凡三政皆不离淇中拊循其吏民若赤子所经歴虽深山穷谷能识公曰胡佛子葢以其慈悲善度人故也然公务持大体不为一切迎合台往往目摄之不顾而同列之文深意忌者见以为枘凿不相容属大计台疏以不及论然尚谓公满腔皆赤子公咲曰彼以其鹰鹯易我鸾凤耶吾用赤子归矣遂致仕百城吏与其老弱牵衣填道曰公毋弃我则又泣曰公果弃我矣公归而悉出其余俸置酒宴亲戚闾里不为差杀然后以次周恤之衣者食者鳏弗室者死弗敛葬者亡不满欲而去然益自卑卑人所为德唯恐其忘之所为德于人惟恐其不忘也性尤恶杀生当省试时谋徙僻地得潘氏圃蚁羣聚于室以数十万计童子构火欲焚之公蹙额曰以我一夕安而轻数十万命吾谨避之耳亟返故居暨入试窘三书义至乙夜矣甫就而蚁戢戢笔端不可逐久之始别构四经义思忽坌溢如泉涌蚁亦絶不见既高荐司试者迎谓公四经义殆神助耶公心知为蚁报益谨于物命所全活龟鳖螺蚌不可訾数尝有遗公鸳鸯者公意放之水濵则复落罟师手棹而至湖心遇风舟几覆客咲之公亦不悔遇早朝即盥潄熟水亦必躬藴火手盎自给恒谓朝我职也而劳人不可驭三尺童必从礼信絶不施鞭朴间一詈数小过輙自悔何以使彼胜也其视所部若家视部众若家人人亦不忍欺公以故所莅官事治公虽温然长者然遇不可必激而遂其志以故公易于下而难于上论者拟公孝谨类石建平恕类刘寛直节类汲黯雅量类陆象先止杀类白居易其乡人则曰吾不识所拟诸贤第公乃里中章尚书耳尚书者文懿公懋也公少羸自念以身贻二大人忧甫强仕即絶房室今六十有几矣貌颊腻白而髪鬒视听饮食步履不衰倦如四十许公为诗文宏壮滚滚数千言若建瓴然不自名诸人取自适而已至子应麟而始以诗负海内称
　　
　　弇州生曰士有不爱其身以成其是者次亦砥节饬行能自树见不冺冺其下乃掉三寸舌操七寸管雌黄月旦标顕而羣趋之即不佞还愿为之执鞭孔子曰文莫吾犹人也躬行君子则吾未之有得夫躬行君子舍胡先生奚属哉仁心为质礼行巽成事不趣名语不徼识虽非宦所由显然于国家之元气深矣
　　
　　赵烈妇尤氏传
　　
　　赵烈妇者尤氏昆之名家女也王父宜春令敷父曰某烈妇生而淑美善女红通晓大义少字诸生赵一凤一凤父曰乡进士镛读书嗜酒不别生产以至卒而一凤其第四子贫不能授室脱身赘于尤时烈妇甫十六耳即日夜机杼间以佐一凤读遂补博士弟子有儁声然三试而三不利竟邑邑病死烈妇将殉之既而强食曰弃君之二孺子而以从君君宁与我亡何二孺子殇烈妇益大悲痛曰可以从吾君矣既而复曰君犹未葬也吾忍暴吾君骨则徙之墓所视治土方中日夜拊棺恸哭行者闻之为咨嗟陨涕而诸中乃有利烈妇之嫁以其聘槖者谓人曰彼姝少且艾谁能容彼久也则又訾其目曰彼盻美而流乌能久也烈妇闻之大叹咤曰吾何知色人乃以色疑我而又目我夜就工所取石灰合许手挼久之血出渍灰立枯矣利烈妇嫁者大愧悔无地而烈妇目楚痛益剧度必死寘一棺自随可岁许视一凤葬毕即自缢有抱而解之者复触石额裂且死乃仰卧棺中喉喀喀已而死矣当烈妇之目枯时呻吟小息輙自谓吾楚痛剧矣而中甚安然则烈妇之死也其中当更甚安耶烈妇死数年御史使祀五贞祠而为上书天子旌其门曰烈妇
　　
　　弇州生曰始刘子政传列女而范氏因之然于媺行嘉言无所不谈若列传之例云而后世乃有妇而称节者若烈者女而称烈者不知所由始亦不知节烈所从辨揆之周公谥法本文未尽当也大要节则终一烈乃能殉一者恒也殉者变也恒则以殉为一变则以一为殉若赵妇者无所不兼诣者也说者又谓吴于土为天下沃而昆居冠焉以故不能尽被周南纯白之化今得一赵妇足以洗及采风者之疏上而天子之诏下呜呼沃自是不为累哉
　　
　　沈赠公传
　　
　　沈赠公者讳武字某其先自汝南徙而吴为吴人者千余年而子孙散处其豪曰渔隐公属元季以军兴责富人赀渔隐公逃之洞庭两山间髙皇帝定三吴始隶籍嘉禾为嘉禾人凡五传而至赠公赠公之父曰茂才公某者娶太守姜公某女未有子置媵周以弘治庚申正月举伯子而庻姜以二月举赠公太守怜爱赠公抚而延师教之伯子乃縁以朝夕侍茂才公得公欢公尽捐其槖于伯子而委赠公使赘吴吴南湖之着族也其儁曰寿官公某无子晩有女其母尝梦青鸾集于帏而生寿官公钟爱之谓赠公淳敏有度请于茂才公曰而子吾子也然吴孺人不以家挟赠公赠公不以赘故小折节闺门之间肃如雝如也久之茂才公卒赠公奔哭如礼不问产人谓汝非沈嫡耶谁敢居赢赠公曰吾人赘也且恐伤逝者心卒弗问产而寿官公亦老死公请于族得所当后者而徙箸于白苎乡曰吴自有后吾壻也且吾耻言赘人乃称赠公譲伯氏产则名赘譲外家产则不名赘以是益服赠公然业益薄赠公虽不获用儒顕而好读诗礼二经及郡国志史兵漕钱谷诸书精心计纵横握筭不爽邑有均田役推择赠公赋曹事立办入从事大寮得冠带需选赠公叹曰髪种种矣安能持资簿受役升斗而会有子今郡大夫尧中少颕工属文赠公延明师塾而诲之因并诲其从子常熟令某时吴孺人以俭勤佐赠公为束修费尚不给稍稍鬻庐产以供客谓姑废塾赠公曰吾急塾甚于息庐产而大夫之学成已举乡荐赠公乃喜谢客庐产幸当无恙居恒戒大夫吾德于人则忘之人德于我勿忘也又曰吾不能治城旦家言若于公以髙门俟汝虽然吾不敢愧冥冥葢赠公慈于物毋论蠕喙即一枝卉不忍折所市禽鱼可活者则活之前后不可胜纪竟以老寿终吴孺人不以耄废毁也泣而语大夫从汝父地下易耳顾老人无殉者会服除设奠闻大夫哭声亦哭气遂絶孺人之卒后赠公三年得寿俱七十有五大夫竟孺人服上春官髙第授南陵令政声为一时冠天子推本赠公与孺人之教而锡之玺书其辞称赠公曰孝友禔躬诗书廸子孺人曰相夫以正玉子于成皆实録也于是赠公秩如南陵令而孺人有今称云南陵令今为吾郡同守故曰沈大夫
　　
　　弇州生曰沈大夫谈赠公之为德不可更仆数矣而大要蔽之曰譲曰慈慈不必情譲不必名斯所以为至乎哉乃吴孺人之为相而沈大夫之为继至厪人主褒葢孝友柔嘉之声隆隆焉是故我观于沈而后君臣夫妇父子之道备也
　　
　　沈淑媛陈传
　　
　　余既已为沈大夫传其赠公若吴孺人矣大夫稽颡蒲伏泣且谢既谢而泣犹涔涔未已也曰始也不谷不敢以吾私先吾尊既也不忍以吾尊竟废吾私也曰不谷之奏南陵令最也天子以考功法核之信锡赠公及先孺人玺书矣已而锡吾亡室陈其称亦如吾先孺人而秩视不糓其辞所谓敬顺承尊俭勤治内莒筐襄馈丝枲佐读谆讳乎其言之也夫亡室陈以匹妇之微厪天子褒奬洞见纎悉不榖宁复有它觊抑不谷闻之纶綍之辞贵岩穴之辞征敢以征累吾子余唯唯大夫又曰亡室陈者故训导寰女也生而丧母育于外王父吕水部穆家少即以柔婉称矣其装槖亦不薄既归不谷而吾赠公中挫产已渐老陈乃悉槖而共二尊人之养行且尽则昼夜勤女红佐之不谷中岁以经术行教授归得少修脯资以授陈陈不为私置葢吾夫妇相对藜藿也而司堂上之甘毳充豆矣衣恒一布襦裙不曳地尝试问之不有嫁时服耶则曰为诸生妇当如是即二尊人被轻暖不逾于适吾体哉然以举孺子不育强不谷蓄媵妾虽脱簮珥不恡也而竟先不谷病死矣不谷之令南陵也差有禄而不及飨其被锡也不以封而以赠今之嗣者贤间与之语若虽俭不二簋然有肉矣不重珥然时时御冠佩矣虽勤不至鸡鸣而治羞馈矣为臧获称贵人矣为子称母矣陈有一乎哉嗟嗟弇州生曰余尝读河阳令悼亡章而叹夫妇之笃也然犹为情役耳读北地氏结肠篇而得妇功焉得夫道焉今覩沈大夫所称何以异哉为作沈淑媛陈传不言孺人者贵德也
　　
　　山东左叅政赠中大夫太仆寺卿冯公传
　　
　　冯公者其官山东布政使司左叅政也而治漕事卒而赠太仆寺卿予诰封寻以公满叅政考赠祖父大中太夫亦予大夫诰叅政法不当赠赠法不当得诰而今得赠及予诰者漕河甫告成天子大推恩任事臣独公最久而前后功又最髙以卒故惜之甚其被恩泽有大臣所不敢望者呜呼冯公可谓遇矣公讳敏功字符卿其先居海塩之大易里改隶平湖已而徙郭中遂为平湖人王父遂平令俊父汝弼举进士授行人擢工科给事中以直諌谪娄更大邑令晋守吾太仓再管杨州同守中单辞罢以公考最封按察副使得赠如公阶者也公生而明颕通古今文集十六补邑诸生十八从其父太仓与诸生儁异若凌尚书云翼徐太仆爌宪副敦张宪副大韶相切劘为制科业而不佞贞忝公同齿叅其末公是时秀眉美姿驰笔而长骛毋能当者还为诸生试輙冠其曹偶廪学宫然大试輙不利时杨州公已谢事归而治生又以其羡赡宗党公一切佐之三十始举其乡第三人上公交车报罢亡何岛冦来廹平湖前是平湖城矣往往多公资力而至是复佐其令慿城为备御计甚详寇去而有援兵乗间为虔刘者令以为倭也惧甚公授甲家众夜坐立睥睨间质明而办兵乃愧退乡人避乱争入城城人虞不给时臬使方按部众谬传且逐之羣咻使所公闻而往以片言折之解当是时微公几叵测凡三上公交车乃见收射策髙第明年授礼部祠祭主事诏选良家子充后宫公在行独不扰座主拜相者所亲道士以公役骚扰道路公伺其归而责笞之相怒甚召公诟曰若不知我门下客而笞者何也公正色曰笞横道士耳不笞师门下客也即笞师门下客而为师少惩横者以为弟子罪未敢闻命相颊尽赤然竟未有以中也寻进主客贠外郎奉庄皇帝即位诏而南道迁其司郎中还迁江西布政司右叅议分守南康九江部公行部至南丰而浙兵调者以饷不足将大掠公召其长好谓曰而与我乡人也故为而言一反手间名为贼天子檄大军至虀粉矣饷不足吾为若治饷其长悦公乃料仓粟库镪次第属于舟而使一郡僚导之选精勇尾之咸摄不敢动属方议均田而公所部多山髙下饶瘠异状公使善计筭者周行阡陌间计畆受税毋得伏匿又为之平亭其役留籍南康未三岁以才举拜山东按察副使饬徐州兵备兼治漕河甫至而河决睢宁由白浪浅而入青阳决者六皆巨新安左右决者七差小其水不制睢宁之陆汇为湖曹口而上故河百余里以南尽为陆淤泥半之漕艘之阻者数千计漂庐舍人畜无筭公甫至受计大吏调士民昼夜并作与其下分功任难无何决塞各就绪漕舟渐通而大风雨弥旬水瀑涨诸塞尽溃湖与河一来攻邳公时按部邳下令土其门水势重不能御公即解衣帬襦嚢沙而塞之诸从官吏卒市人争效公闉沙皆满水逡廵解公乃行视诸决口皆就塞仅月余而水复涨败阎家口以西半戈山左右堤百余丈公又筑之自是堤土渐坚实不受侵矣会徐州灵璧诸州邑旧堤溃公又受计大吏所独治者南自曲头抵青田八十里北自陆湾至吕梁四十里所与监司曹郎合治者直河以下南岸凡九千丈又自茶城踰华戚山曹筑单堤一百六十里以遥卫漕河之闸者诸经画版筑楗木薪土之费与护视斥堠约束唯公行之最精监司曹郎咸取则焉公素庄盛当其治河时往来寒暑无间黧瘠胼胝见者莫可辨识始迁河南左叅政公于职不专治河而其地与事亦故相关抚按臣闻而喜曰吾可髙枕矣而少年喜事者欲从泇口穿葛墟微赤良城等山抵南北大湖中界两长堤为运道以示竒征公与议且属之公念诸山道约二百余里多盘石礓砂不易凿大湖相连十四不易堤民力之几何而虐用之持不可乃寝而喜事者意未已别欲繇海通胶河其视漕稍极而中皆髙岭巨石东土瘠人疲不胜役甫举事而惊溃者再矣乃移公山东公议以胶功不易兴且不易竟即竟亦终塞县官故不乏金钱柰何悉捐以填无用而勤此数十万人力也抚按臣采公议以闻时柄相独擅国前后授指于喜事者怒而下书切责人或为公危曰内意坚且实才公以治河显而弗以治河终之祻且及公公叹曰吾岂不念祸为国家计重耳度必不可已始就役寻具如公言费至十三万金而无尺寸利柄相稍恧沮用廷议罢之然犹谓人冯参沮泇今又沮胶者何也岂惩昔鞅掌故倦耶公寻归职职所治税粮时久已困不给为平亭其额募垦荒土流民占籍者万计已而念扬州公老病乞休归朝夕侍汤药杨州公得公而喜为加飡无何竟卒始公失其母屠淑人戚不废易已失继母徐淑人易不废戚然皆在壮时体犹为之柴瘦而杨州公用老寿被服金紫极园池亭榭之乐其卒也公亲视含敛虞祭当葬日送舟千艘人以为无憾而公业五十余矣孺慕益笃鸡骨支床几不起服除久之荐者相属乃从田间起仍故官改佐漕运公时苦宿痾未平人或难之公奋曰頼上恩得治私今不以为不肖而属之大寄吾何忍负且向者亲身也亲已背矣身当为朝廷有遂冐暑抵淮淮之南故有邵伯寳应高邮三湖相连为巨浸漕舟过者往往多漂溺因议浚内河通之御史大夫王公廷疏上得请而公至即任其艰巨者与北部罗君共治公于河事故心通而役者皆习公能工以大集公益不爱其精力水陆奔走且旁治赋讼览讯牒至丙夜不休五鼓即起以为恒寻驰督漕舟自徐而济凡七昼夜遂昏瞶不复省已而稍苏还进医药微效复出勉治事病寝剧见其妇曹与子相对泣犹呵曰人孰无死吾幸获以勤事死何恨叩之家事张目不荅而趣罗君至曰内河成于国计甚利第太逼湖湖善溃而堤薄万一如瓠子数百里鱼鳖矣幸为别创堤卫之已而顾其子曰吾死死必有赙汝却而归诸官罗君色惨沮谓公堤吾职也毋足多虑若子幼盍以语我我为任之公徐曰有家弟在罗君别而公以季夏望日之午整衣冠端坐而逝春秋甫六十子一即伯礼补邑诸生以秇文着公性孝友扬州公尝卒遘盗公已脱冐锋刃而出之爱其弟敏効尤笃事相师产相譲也与扬州公俱善治生而至饶乃能以义散施不吝平湖之人至今感称公父子
　　
　　弇州生曰冯公所谓能捍大灾御大患者非耶淮之人相率而祠祀之也公于居官他功绩甚多不志志其治河者于国不为利则抗悍相弃其官而不之惜利则鞠躬尽瘁至死而不为已真纯臣哉玄冥之勤官而水死何以异也乃国家之报劳臣厚于汲昌而薄于王延世葢衷之矣
　　
　　陆赠君传
　　
　　陆赠君者讳鍷字子器苏之长洲人也祖父家长洲里中而父敏饶隐德当其殁时赠君甫弱冠而两弟镗鈜业在襁褓母沈痛不能生赠君之治丧以哀毁称而旦夕敛色为母曲慰解务得其意相之抚育二孺子皆成立而镗天无子赠君心念铉且长不能自博一官悉帑而资之游太学后仕为常山丞赠君家居以养母为乐虽小滫瀡亦必微探所嗜而进之岁时行园草木之实新不荐不敢尝也病则时时为洗衵服牏厕然迄不使（阙）赠君负母出之邻家或谓不虞槖耶赠君谢曰（阙）论槖而母沈竟以寛乐终赠君髪且种种矣其哀毁亡异失父时均其产于常山丞曰吾不敢薄先人体訾稍赢则时损以贷施乡戚之乏者生养死归往往见藉曰吾不敢私先人有丈夫子二曰濵曰汴赠君度其质可进延名师诲之课之经术曰吾不获显而王父矣而曹勉之于是二子咸感奋力学然公竟不能待而卒卒之年六十有五赠君既以孝友好施予闻乃其忠信笃敬又有独至者人不能举其详长洲文学掌故俞先生独知赠君为载之邑乗后濵汴俱补愽士弟子而会赠君之嫓马以明婉勤约佐起赠公家又能代父职寻亦卒汴服除举于乡谋葬赠君夫妇走之学士申公汝黙所乞言以铭其幽几十余年而汴成进士拜南京刑部主事奏三载最制诏赠君如主事官其辞谓赠君行谊端良性资朴茂马从赠君品为安人葢亦有淑德慈仪之训云或曰赠君固贤然闾阎之行耳夫安人者迹不能阃以外也何自使天子知之或曰铭赠君夫妇者申公也当是时申公实以首揆视草夫天子以申公铭故褒赠君夫妇申公以俞先生邑乗故铭赠君夫妇即不获生有其飨殁而遇称之伟哉汴今以吏部司勲贠外郎予告归志铭邑乗之后有表有记有序
　　
　　弇州生曰赠君以一闾阎见知圣主贤明相足死矣司勲之复益以诸君若表若记若序何居也岂亦以庙廊之华衮与岩穴相藉而重耶抑闾阎之迹不易竒而托之文言则有任其不朽者耶是不必尽然乃司勲之所以为其亲者笃矣
　　
　　汪山人传
</div>
    <div class="pagination">
<a href="弇州续稿_page126.html">上一页</a><span>...</span><a href="弇州续稿_page122.html">122</a><a href="弇州续稿_page123.html">123</a><a href="弇州续稿_page124.html">124</a><a href="弇州续稿_page125.html">125</a><a href="弇州续稿_page126.html">126</a><span class="current-page">127</span><a href="弇州续稿_page128.html">128</a><a href="弇州续稿_page129.html">129</a><a href="弇州续稿_page130.html">130</a><a href="弇州续稿_page131.html">131</a><a href="弇州续稿_page132.html">132</a><span>...</span><a href="弇州续稿_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
