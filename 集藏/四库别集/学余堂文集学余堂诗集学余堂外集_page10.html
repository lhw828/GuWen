<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 10 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 10 页/共 88 页</h1>
    <div class="content">　　直以匡时卒撄物忌清以洁身仕不淹位中立无倚用鲜求忮宁为威鳯勿为忿鸷众醉独醒蝉脱肆志羣茅既抜嘅独中坠永啸且欹知希我贵有崇者丘有深者隧追铭表徳厥声弗替
　　封中宪大夫曹公暨王恭人合葬墓志铭
　　丰润曹氏有长者曰封公象贤以康熙戊午十一月十七日卒于家逾二年淑配王太恭人卒于辛酉正月二十日其冢君广信太守泣而以书属铭予谓太守君哀无尽若两尊人齐年偕老并受封享禄养于乎亦罕矣公讳继祖象贤其字先世出宋武穆公后累迁至丰润自明永乐间伯亮公始亮三传始以仕显不絶大父讳登瀛赠通议大夫考讳士直举明经厯知长汀安丘二县以仲子继叅贵封中宪大夫继官袁州知府公其长也数嵗丧母有至性见母氏簪珥杯棬輙兄弟相持泣父中宪公怜之终不忍继室少补诸生有大志躯体岸伟叱咤逼人雅善骑射尝思竪尺寸为豪举始从中宪知长汀象洞冦蠭起数千人将逼城下众汹汹公简壮士登陴固守冦不敢犯其再从令安丘也防登州兵变台檄县转饷时盗贼塞路前运者多被掠公率骑丁前驱皆蓟北健儿途遇十余骑驰突知其客也彀弓注矢待之适道旁一雁起应而落羣盗相顾咋舌去安丘公叹曰使我儿得将兵数万于封侯何有公既以勇畧闻临洮总兵曹变蛟于族次为从叔父请与俱数着竒绩以国变不究用公遂老田间士固有幸不幸哉亡何冡君登第入翰林公封矣出知徽州又遇恩受封公笑曰吾少负气思以武功显不成今得为词臣进秩二千石足矣久之徽州坐事夺级归公谓国家西南方多故义不当即安趋之出得改知广信嵗余而公以夀终其始就养于徽也乐其风土留一载归诫曰吾有以自老母苦念我得黄金万不若使民无怨太守君泣拜受命由是能为郡即左官以归郡人拥车枳道奉巵酒张锦幔走送百余里公之教也其守广信又戒之如初嗟今之人货视其子惟筐篚是徴得金多则曰是能养我以视公奚若邪王恭人孝亷明教女得舅姑欢既生子四人犹强为封公置副室张氏举三子遇之悉如己出及封公捐馆舍哀甚诸孙跪进食輙泣曰未亡人复何余年待长儿归与诀吾逝从泉下矣巳而广信君抵舍十三日遂瞑封公生明万厯己亥六月五日太恭人后二年生为万厯辛丑五月十六日卒年并八十有一子七人鼎望顺治己亥进士翰林院庶吉士刑部员外郎出知徽州广信二府加一级次民望庠生鸿胪寺主簿次斗望防贡生早卒次人望监生考定州同知并王恭人出次徳望庠生伟望令望俱副室张出孙九人鼎望出者廪贡生钊内阁中书舍人鈖监生铭民望出者增监生鏻次錤斗望出者庠生钲鉁次钫人望出者锽女孙十二人皆适名族曾孙男女各四人某年月日将合葬于某山之原谨书其大者于石铭曰
　　天与善人惟徳是蕃武穆之裔曰仁义存怀寳弗耀亶沃其根令妻夀母施及子孙既贵且贤于昭有闻骈肩耄耋纯嘏斯敦用永幽懿瘗石墓门
　　明经梁君墓志铭
　　君讳天爵字世臣别号水鳬江西泰和人也泰和之世族梁氏最旧其家栁溪里始自南唐徴仕郎胜用数传而多显者明洪武间处士廷秀以博学徴不起子潜洪武丙子举人官侍读学士父子并有集行世学士子二果永乐丁酉举人槃正统丙辰进士浙江左布政使果生广昌知县荣荣生新宁知县銮并起明经銮之子滂万厯丙子举人知零陵县是为君祖自学士以下五世皆禄仕君考讳维桢以文学终君第四子也九嵗能属文补诸生輙受廪才峰岳岳屈其辈行而为人孝谨日出其文娯父父为喜加餐一日父寝疾朝夕露祷请以身代父闻之呼执其手曰儿何为者吾家世业自我中坠儿努力振前绪吾目瞑矣君跪而泣不能语父丧后十余年追念其语未尝不发愤流涕然数奇凡九试棘闱数中副榜卒不得举吉州兵乱君奉母逃深山亡何母又病卒君一恸仆地已遂辍举子业曰吾曩者亡须臾忘此重父命为母养也今二亲不待吾复何求防学使者檄就嵗荐当入贡于大廷亦谢不往是时君二子弓冶方受句读巳见頴特而吉安郡邑为前贤讲学之地余风所被士之贤者犹能厉亷耻敦实学不苟仕进用是率二子下帷山庄日课以小学诸书徐及帖括指授并有绳尺尝叹曰读书吾事也穷逹命矣康熈巳酉秋冡君弓获举乡试君诫之曰吾父志差小慰孺子好自爱母以一科名辱我先人君状貎魁梧雄伟推奬才俊喜赴人缓急家所藏书数千巻信笔丹黄间为人窃去笑而不问独嗜饮可尽一斗客至则高歌拍浮不知万物之何有也嵗巳未弓成进士选充翰林院庶吉士君闻之喜曰是当还我先学士公旧物亲交争持羊酒贺饮益豪曰强飰亡恙九月八日忽端坐以卒年七十有八始弓之将试礼部也以君春秋既高不忍违左右君命酒过夜半笑曰若以乃翁老邪余饮量不减畴昔夀当未艾明旦遂促之就道弓入都犹心悼不自释及凶问至弓恸曰伤哉吾父乃故以矍铄示我益哭踊屡絶而复苏于乎君可谓有子矣君生明万厯壬寅八月八日娶陈孺人有淑徳生二子弓既显于朝次冶并励学行孙男六人孙女三人弓始为诸生时予分守湖西试其文第一目以国士至是泣拜而请曰先君子墓石非先生莫为铭余不忍固辞乃铭曰
　　亶贤以孝天啬其造于后有耀勿跃以潜乃全其天委形若仙学士之系绍维苖裔实张厥世龙山郁苍宅此幽房百叶斯臧
　　吏部考功司员外郎王君墓碑
　　子友王子西樵先生居母夫人丧以康熙癸丑七月二十二日疾卒于家年四十八葬于某山之原季氏户部郎中贻上士祯次其行事属碑而表之书凡五六至君讳士禄字子底济南之新城人雅好为诗多记览遇事成书有燃脂集司勲集前后共若干巻为人清真简逺望之翛然于父母兄弟之间至性独絶其中孑孑其外油油尝抱膝不谒贵人士之后进布衣一言之善必为之奬成故天下慕义不名其官而称之曰西樵先生始举礼部薄吏事投牒改官得教授莱州三年迁国子助教公卿竒其才擢吏部考功主事明年迁稽勲员外郎典河南解试故事有司绳尺取熟软穏顺不敢涉古文一字谓之中式君独摘简一变其卑弱又不以通所司贵人人或恶之摭拾下吏具三木頼叔弟士祜殚力槖饘得不死竟坐免官是时季氏推官扬州两尊人就养君欣然南游省觐间移棹西湖汗漫忘返既家食八年防
　　上与天下更始朝议还主司诖误者官君迫母命强起补考功员外郎而季氏复入为礼部迁户部接邸聨骑文采照耀天下目之新城二王久之君坐察议事夺三级未行而母讣至恸哭屡仆絶识者以死孝忧之竟以毁卒君于诗独爱孟襄阳尝吟曰自从举世矜髙调谁识襄阳孟浩然其于诸书综择折衷独有义例尝病廿一史冗駮乖舛三国志并列为非谓宜废陈氏而用谢陛季汉书彷晋书例列魏呉为世家去宋齐梁陈魏北齐周七书而用李延寿南北二史其宋辽金用柯维骐宋史新编合之十二史既正史体复省烦复拟上书不果又谓坊本子贡诗传申公诗说并伪书李维桢序行津逮秘书収之皆误也为辩甚详有功经学甚大在考功时议沈副使荃旡妄得还秩张学士贞生李御史棠先后建言下吏议并力直之此数人者皆卓有闻于世者也其持清议多若此而年不称德士大夫多为流涕元配张氏再娶王氏二子曰启演启浣父与敕贡士诰封礼部仪制司员外郎母孙封宜人祖官浙江右布政使象晋曾祖戸部左侍郎赠尚书之垣世为明显族君初不事浮屠拘幽时仿苏长公斋戒写佛氏书既卒口体作异香经三日此葢儒者所不道户部以为实録云系之铭曰
　　琅琊之裔世有名迹维公挺生举体遐逸窟穴诗书萍逢绂冕出则巨源退则中散有美埙箎更鸣递啸展矣达生畴云死孝有尽者年不朽者寿驭风泠然逝将谁偶
　　陈季子墓志铭
　　君讳应鳯字季子明礼部尚书靖献公廸八世孙监察御史公希美第四子也尚书公抗节殉建文难族殱殆尽余一人谪戍登州其他或易姓窜亡洪熙中禁网解始有还宣城者七传至御史公弹撃有声陈氏再显君早孤嗜学六经子史诸书手自纂録年十九补邑博士弟子员时郡司理黄公尊素风矩甚峻不妄许可君谒以文甚见器一时州县良有司多礼重之而絶无干请监察御史迟公按部至君独请修靖献公祠词气激昻引大义相震动当事为之改容葢其与人多和易而遇事敢言虽王公大人不为挫于利所应有畧不为校人告之以急未尝不应以是见称于人年四十五卒君之配为布政使鼇阳蔡公女生子四曰钰曰曰正自曰锦钰才而未达自伤无以显亲来乞铭其词曰
　　大忠之裔厥绪不坠其昌尔世世
　　灵璧县知县马公墓志铭
　　济南之邹平有以好古力学闻者曰马君宛斯讳骕宛斯其字一字骢御举顺治巳亥进士谒选居京邸用才望与顺天乡试同考官所拔皆知名推官淮安寻奉裁改知灵璧县四年卒官灵士民皆哭且号于上曰愿世世奉祀于是得部檄祠名宦将葬于某所其弟诸生駉抱兄所着之书造门请曰公昔视二东学先伯氏尝获交于夫子既习其学行其不可无以显诸幽君少孤頴敏强记涉目经史輙仿古为图画考制度殚精研确上下羣籍于左氏春秋为尤癖爰以叙事易编年引端竟绪条贯如一传谓之左传事纬凡数万言巳又取太古以来下及亡秦合经史诸子钩括裁纂佐以图考叅以外録谓之绎史凡数十万言为书百六十巻需次家居又集十三代玮书篇帙倍富今绎史刻行于世起自上古迄于秦代叙家盛称其邈思闳览搜举众家使秦火焚阙之余茫茫坠绪灿然复着与未焚无异绎史一编当与七畧四部杜典郑志诸书争胜而有加殆前此所未有也君既以此自娯不问家槖出而为吏所至号亷能治淮甫三月数有平反为灵璧蠲荒灾除陋刻石县门嵗省民力亡算流亡复业者数千家故灵人至今痛之君生明天啓辛酉正月十一日享年五十四卒于今康熙癸丑七月辛未疾将革惟语子弟以事纬玮书二编未镂版为遗憾言讫而逰其先世自枣强徙邹平父献明公绩学补诸生早世大父肖南公推财让善里中称徳门焉初娶成孺人俭勤恪顺妇职具宜先廿五年卒君悼之曰是于我有助他日必无异穴今以之袝塟继室瞿孺人其副李氏成生子二瓖邑廪生次璲女子一人适长山进士李予之李生子三瓒邑庠生次瑜玥孙男廷镳廷铎廷鉽廷鉴凡四人君始终嗜书逺近赴吊皆谓先生勤学好问著书满家再仕五年讫无长物援古人私谥之例以谥之曰文介先生铭曰
　　有荼弗吐君所自处氓集于枯喣以甘雨仕矣弥学手亡废书三皇百氏以佃以渔于乎其所志者永存而所啬者万古之须臾
　　房季子墓志铭
　　兵部尚书郎三原房氏兴公状其季弟发公之行以属施子曰嗟吾季弟之不永不获见君子也然尝好君文词愿假之铭以纾吾痛焉季弟年十三补博士弟子学使者井公目以神童自读书啸咏外无他嗜慕凡两隽省试皆以一二字被放不为戚且廷桢兄弟三人而先大人患难疾病始终惟季弟侍左右其事为独难当明末先大人自太原迁驾部归里时李自成盗据关中吾父冐锋刃入都谋灭贼季弟请从母氏以年少不可泣对曰大人将死国子少不从奚生为遂衣败絮裹糇粮为小黄冠以往夜抵黄河阻贼不得渡乃从涉洛水蹑王屋武功太白诸山蒲伏行数干里甲申四月闻国破君殉先大人北向号哭絶粒数日季弟亦不食叩头流血以死谏即吾父子俱道死谁知者先大人始一强食隠忍嵗余归卧病防当路徴访耆旧有司敦促就道严甚余与仲弟奔走都防陈病状是时母孺人巳先逝吾父疾甚其奉汤药亡废离惟季弟一人在与间行从患难时等向防季弟则吾父防不得有子矣言及此呜咽流涕君讳廷祥字发公生崇祯己巳二月二十八日年四十五以康熙癸丑十月二十二日卒娶中丞焦公女亡子仲氏孝亷廷祚以少子椿子之初襄父母葬事即庐墓侧读书贯穿羣籍尤喜史学余力为诗有手録诗书词赋凡二十四巻藏于家葬在某山之原房自唐为着姓曾祖讳时用隠徳不仕祖讳东昺以太学仕冀州考讳建极明辛未进士厯官兵部车驾司主事贼闯防京师忧愤卒乡人义之私谥贞靖先生母刘孺人举三子君最少世称房季子云铭曰
　　无位而贵不子而祀惟多艰以孝友用永章于来世














　　学余堂文集巻十九
　　钦定四库全书
　　学余堂文集巻二十
　　翰林院侍读施闰章撰
　　墓志铭
　　平乐府知府赠太仆寺卿尹公墓志铭
　　尹氏系出周吉甫始家齐之临淄元末迁为吴县人累传至君考讳天章始以儒显君讳明廷字蓂阶孝谨温秀尚气谊所与游皆名士为文掲掲耀一时顺治己丑登进士除广西平乐知府故事知府秩四品例不得初授是时
　　王师方畧定两广官皆从军地尤荒远数叛服故特用异数人犹趦趄惮行君独慨然亡畏色﨑岖长沙衡永间一岁始抵郡确壤恶滩猺獞错处兵火后白骨委地民窜走山谷中君招徕摩抚掩骼辟野申要约礼羇旧延秀良甿庶苏苏若尫羸得药粥兵卒有轥轹吾民者君力戢之弁者庇兵至以身受齮龁不稍悔禄入不赡脱其妻手钏质米分守周公永绪廵按王公荃可闻之改容称叹曰是真良二千石而握兵吏颇不懽顺治九年秋七月防陷桂林定南王自刭死溃兵浮尸自漓江接昭潭远近震骇君募勇士誓死固守十余日而郡城庳薄呼援兵无一至贼入胁降骂不屈断一股一臂至死犹踞地骂郡人为泣而瘗之死所事闻
　　天子嗟悼诏赠太仆寺卿赐祭塟廕如礼初平乐之闻乱也刑部主事施闰章奉使在郡归必道桂林君谓省防危机不可蹈留治装东下苍梧巳而桂林报防乃置酒与闰章诀曰君使客也宜亟行某守是死矣余泣下君犹强饮语笑如平时其志定也死之日为顺治壬辰七月十八日年四十三夫人徐氏明翰林詹事汧之从孙女生二子长正始吴县诸生今以防入监读书次正雅女一嫁虞山陆氏君殉难之明年六月正始从间道奉君骨归又三年走山左来乞铭余故君同门进士最相善君又尝脱我难读其状恸絶铭曰
　　生东吴兮死西粤婴白刃兮气不折昭之人兮腹断絶昭之水兮声呜咽振令名兮君莫哀
　　宠命防兮天昭囘游大荒兮魂归来君腾而上兮阊阖开
　　故征君晋州知州陈公墓志铭
　　陈征君者南昌之新建人也讳绪字士业用征辟得官仕不称志四方多称之曰陈征君及其殁也皆惊悼曰嗟乎陈征君死矣至为出涕君传闻强记长于文辞下笔輙千百言少补诸生以父防当得仕京朝不就曰吾自取之所与交同郡万茂先时华徐巨源世漙刘士云斯陛万羙叔曰佳余小星正垣辈凡十余人皆知名君进而折衷于道徳学益醇其文章闳逹浩衍出入欧曽诸大家以其余溢为诗风雨驰骤士大夫逊畏其才而卒以不售崇祯中兵防交作文吏多弃城失职上寖厌科目为亡用特征处士贤良奇硕者廵抚中丞刘公宗祥以君应诏君在途拟上书见天子言事至则不得召除知晋州晋故偪畿辅守御无备君百计修缮储刍粟治火具甫三月而晋受围君登陴誓死守众皆感奋环攻七昼夜不下乃解去当是时真定属邑大城多溃而晋以褊小独全莫为上其功坐不肯纳阁部刘宇亮兵入夺民居中蜚语逮系而晋州数百人走讼寃阙下得释不问谪经歴湖州权长兴孝丰两县事遽完逋饷改知舒城县巨室濮氏与廵按御史有连乗势摭事胁州县罔敢咈君独怒叱之居亡何为御史台所论罢君刚介寡合不乐州县而是时天下重科目数百年君又不以是进故三岁三易官卒坐罢斥于是征辟之典寖壅格士皆卧不起而天下事日坏久之太宰郑公三俊强起君安庐监军推官逾年甲申遂有京师之变恸哭累日絶复苏君故自负史才至是马士英等用事南京残灭善类给事中马公嘉植荐修国史不赴盖知金陵之必败也丁母忧庐墓西山辑南宋遗贤録以见志山中盗起求躬耕不可得顺治癸巳始置一楼章江上作江城怀古诗六十首读者多陨涕中丞蔡公制府张公闻其名先后礼遇张公属修南昌郡志成书五十巻四方以他文请者盈笥堆案皆立应人人满志去康熈甲辰六月病噎明年乙巳三月五日端坐卒享年六十有九所着石庄集恒山存稿寒崖集鸿桷编留书凡若干巻行世其藏于家者周易备攷诗经羣义尚书广録山房读书防江城名迹记峿斋诗荷锄杂志等书又十余种君性疾恶议论侃侃及发诸文词罕所刺讥服官清慎俸入輙购书累车舁还家人发之咸相视叹笑家居食贫客至未尝不留当事有造庐者指陈古今利病以经术自任语终日不及私有得輙记谓之病榻杂语最后喀血将殁前数日犹为王祠部士祯作诗序葢絶笔云君生万厯丁酉十一月十有二日考讳道亨万厯丙戌进士南京兵部尚书赠太子少保谥清襄妣刘氏诰封夫人曽祖讳标祖讳瑞并赠兵部尚书曽祖妣余祖妣袁并赠太夫人君娶熊宜人善笔札凡所属草皆熊为书先二月卒生女一副室王氏生二子淙澍皆诸生淙早卒娶周教谕以璇女年十八守志澍笃孝力学廪于庠娶熊封君洪奎女幼子润妾魏氏出女二人一适湖广左布政使熊公宇竒子启峻早卒一适尚书刘公定国孙绍节将以某日塟君某山之阳孤澍泣具状属其同姓兄允衡来请铭曰父命也予既叙其文又详其行事铭曰
　　谓子为穷富有文史谓子为逹三仕三巳其谁为之俾丰于此而啬于彼呜呼命矣
　　前翰林院编修吴公墓志铭
　　歙县前翰林院编修吴公天石先生年八十以康熙六年丁未闰四月二十九日考终于家又十一年丁巳八月二十二日始卜塟于龚山先垅之左孤梦龙从龙等来请铭闰章于公为后进然尝获饮公坐上且序我天都游草不可卒辞葢叹公发闻之盛罕所施用而引退之早遂终老岩穴间也公讳孔嘉字元防天石其别号也远祖出海阳唐左台吴少微公后继自海阳迁歙丰溪之南九传至贯之公族益盛冠葢阀阅接巷填闾溪南之吴名天下五世祖有贤处士讳荣让事节母程以纯孝称公考赠编修公讳某母曰殷太君大司徒殷公女孙公少有俊名万厯乙卯举南畿乡试天啓乙丑进士廷对一甲第三人授翰林编修是时公方壮年入史局预纂修实录同馆交誉以良史才崇祯改元上将践祚故事劝进有三笺值公属草时中外危疑羣奸未靖廷议汹汹上方凭几待旦政府诸公虑三笺濡滞公请用权宜连进三笺典礼亡阙俄而笺奏毕彻殿陛欢呼天位遂定政府皆以公为能一时覃恩制诰皆出公手戊辰防试公例当为同考官以族人有与试者引嫌辞之公故羙丰仪每入侍经筵上竦顔倾听赐玺书有启沃详慎之褒而公未第时赠公巳早世公饮痛终天又念太夫人老意有不自释者遂决防乞骸骨归养诏许乗传馆阁公卿设祖帐都门外观者塞路以为神仙中人葢公年甫四十也公孝思迫切初及第谢恩即草陈情一疏为先世程太君及荣让公请旌节孝得异数报可恩追五世至是旋里被赐衣拜堂下跪进太夫人冠帔乡父老相望咨嗟泣下曰孝子之显扬其亲固如是矣公奉养十载太夫人以天年终丧葬尽礼公终卧不出而国事亦日壊公为人不崭崭絶物人皆乐从之游不干公府遇乡国有大利害则慷慨力言当事者以其贤争礼之故用其言为多顺治乙酉
　　王师初入境郡民駴窜山谷公急冐锋刃驰见提督张公请不戮一人以定民情提督竟如公约戊子豫章兵变郡壤接多煽乱兵宪卢公防镇师扑剿村落近贼者牵连俘获公又泣争之兵宪从马勃间脱难妇数百口皆号哭罗拜而去曰吴太史活我郡即数被兵丰溪一带鸡犬晏然无一骑卒入村巷皆公力也公好客奬借人才既老与客饮午夜不倦诗文操笔立成年既耄而视听不衰及其殁也人皆哀之论者谓其情寓林泉似白太傅惠洽乡闾似范文正云公生明万厯戊子年十一月二十九日元配封孺人程工部郎中太防公女相公四十余年黾勉始终妇职毕举先公十五年卒公自为状副室余孺人罗孺人继秉内政先后举男子四人道长梦龙从龙光龙公平生多义举能赴人急故太常鲍公应鳌天启间以王事尽瘁给赐塟地子贫不能守公为白郡还塟仍树碣题曰明太常卿衷素鲍公之墓郡司李温公璜偕妻女殉节郡城三防藳塟公为文以祭敛赙百金招其子郊瑞扶榇归吴兴士大夫多颂之所着有玉堂眎草臣鉴彚编知非录后乐堂等集藏于家初公未释褐梦太傅许文穆公觧裘衣之公与文穆生同邑及第同后先乙丑又同所乏者十年太平宰相呜呼岂非有幸有不幸哉铭曰
　　公初奋迹时孔艰难道不可直贤者永叹乾纲易位公已勇退终改国歩蹇独处晦呜呼黄山苍苍丰水洋洋身隠而文泉石之光
　　潮州知府吴君墓志铭
　　故潮州知府溧阳吴君卒数年将塟于某山之阡使来徴铭余尝官比部为同舍郎初见不煦煦久而逾笃知其君子人也君讳頴字见末别号茧雪顺治壬辰擢进士高第授刑部主事迁郎中防
　　帝求直言诏许七品以上官得无隠君疏言刑狱至重律无正条者毋得刻深以意傅法其初词既具无复株引滋它蔓
　　帝颇采用其言命恤刑福建凡五月不刑一人曰吾以恤来也爰书末减者千余人御史李某以多失出疏论覆视无他得不坐出知潮州潮西山曰五指石者故薮贼置兵三千更戍民苦为兵役且夺庐舍君请减其半又画防别建营房民始有宁宇潮属邑皆驻兵而兵饷输府以给府葢利其羡也君请令饷就县支不复输府兵皆称便间以农隙修学宫及饶平坝韩文公祠月朔课诸生防其高等士多借成就君秉性和平而勇于为善尝视推官狱案固争出死罪三人防岁防请免大城所屯粮宿逋数百石持之力失司计者懽是年癸卯从内大臣及督抚中丞廵视海上中寒疾投劾自免适举计吏典遂注病归逾十六年卒于康熙戊午二月六日年七十九矣君初为诸生治经艺好竒见黜于学使叶氏叶闽人也君使闽叶氏子有惧心顾遇之加厚人以为长者少与同邑陈公名夏友善及通籍陈巳当国君视之如布衣时所与论诗推高淳邢昉孟贞江宁顾梦游与治最旧皆穷交及在比部号多诗人君最为老宿当其援翰命篇清真澹逸视它人所为工者不顾也然亦絶口讥诃晩筑西畴草堂日有咏课一时碑版撰记多出其手有莼羮堂集潥诗选等书百余巻行世未刻者尚十余种其先家吴中由枫村徙溧阳为处士洽之三传为奉政大夫士衡又五传为君考赠朝议大夫心斋君配曰虞恭人先七年卒有子四人嘉稷邑庠生嘉穗恩贡生并考职将授官嘉稔例监生大临己酉武举人女二一适史栋次适狄翼经并文学孙曽男女三十余人可谓蕃巳铭曰
　　宦亡巧名亡竞才冠诸曹仕终一郡拂衣萧然贫矣非病何以报之寿考终令其文既丰不戚其穷濑水之裔白云溶溶曵杖相羊或在其中
　　前赠文林郎直大名府推官霖海张公墓志铭
　　安丘张子贞从余游能文章不逺千数百里来国门乞铭其先大父霖海公墓问其生以明嘉靖七年九月卒万厯十五年四月四日到今且百年铭不已后与曰先人尝砻石于墓不得其人宁阙焉先大父不获以位显事具邑乗乡父老能言之文献征矣即百年后铭自先生始其谁曰不宜呜呼闻是言也孝子慈孙之意戚矣公读书好古虽业经生言不渇功利岳岳然宁矫毋随故多高行中年未举子妻王请纳媵固强乃许媵至有殊色余泪霑面诘之故名家女也公矍然心悲立遣归不索值女泣谢且祝曰天乎张公德厚其连畀三子以昌之后生子竟符其言自奉刻苦布衣藿食一折扇用之常数年曰吾虽不酷贫分固如是也惩世俗厚塟手勒为遗令瘗以柳棺疾革时三子尚幼而从子书绅己举于乡召诣榻前授槖中千金曰此嬛嬛者弗能守汝需其长归之毋使孺子以怀璧贾罪从子唯唯纳食器中舁去人亡知者后十余年书绅大防宗亲还金如故人皆曰孝廉君诚长者防公盛德能知人奚能有此而生不膺一命年止六十悲夫子嗣伦万厯壬子举人继伦天启丁卯贡生绪伦崇祯辛未进士湖广道监察御史公由是得赠文林郎始御史在娠公寝疾顾谓王孺人曰汝腹男也且将大吾门公生平不信禨祥而所言类前知竟莫能测也女一适诸生马尔骏孙二人喜闻诸生贞防贡生尝辟博学宏词以忧未赴今候补翰林院孔目曽孙在辛在戊在乙皆贞出贞之言曰吾伯叔不幸皆亡后贞不肖独有三子惴惴奉蒸尝惟先徳冺灭是惧余观其叙列家传具矣先世自山阳徙居安丘公大父澄以明经主簿武安父守防为诸生公讳民感字尔孚邑诸生别号霖海塟敖山之阡铭曰
　　其行孑孑畴则湼之其守墨墨畴则掲之匪即于私莫我忍欺惟远乃耀昭以永垂
　　封文林郎城固县知县毛君墓志铭
　　上徴天下博学宏辞之选百五十人集京师其与章善者毛君际可其一也出其先公太素先生状无夸辞而读之欷歔至流涕信毛君之孝能有文也是时先公殁八年矣泣曰愿有辞以纳诸隧呜呼状若是铭奚加焉毛君呜咽再拜请曰先府君善属文际可不敏亡足稍当意且其所嗜为文者非今世之文也年十八补诸生不乐举子业聚书数千巻丹墨淋漓几漫不可辨与人恂恂而为文竒肆日有闻先是汪中丞乔年未仕时公从之受业汪竒其才数抑以绳尺始折节揣摩更献所为文数十首汪大喜称善徧示坐客府君退语人曰聊以见吾非不能耳是岂足名吾文哉卒掉头为竒肆如故庚午秋闱牍巳中选以过竒置额外是时主试黄公道周固以竒文名世者也府君卒以竒失之异哉顾益洋洋喜自负曰吾老矣姑以贻吾子久之际可厠名进士府君不色动尝就养乐城官舍诫曰汝先世作宦无长物子孙未尝冻馁汝无忧后人毋宴安是图而以疾苦遗百姓居无何无疾而卒年七十六性狷立寡嗜好喜赴人困急不责人报佃户入秋租杂以稗湿置不问后岁祲或不能自给亦无余悔居家孝友多不言而躬行吾惧无以显吾亲也子其为铭呜呼文合乎古不取容于时君子之行也且约己以厚物称祖德而翼其子以成良吏也呜呼其可铭也巳更数日征诸其乡人方君象瑛宗人升芳皆亟叹称其贤以为实录云公生前明万厯丁酉五月二十四日卒于今康熙壬子五月二十二日以遇覃恩封文林郎城固县知县初娶童孺人继室徐孺人子际可戊戌进士今官祥符县知县有廉名毛氏系出姬姓毛伯之后天寳间远祖罗自江山迁遂安至希成公六世同居号曰义门又四传生化州二守志涞涞生前壬辰进士一瓒官吏部郎瓒生思程公国章庐墓称孝子有子五人公最长讳之履字尔旋里中称太素先生铭曰
　　伟矣先叶世目义门皇考绍绪力孝发闻爰笃我公大肆厥文糠粃雕绮槃礴丘坟畴驽而骋畴骥而蹶羣攘以趋我掉不屑呜呼不以贫戚匪以子贵昭德勒铭厥声弗坠
　　汪觉非先生墓志铭
　　公讳如江字观澜其先出歙州越国公数徙而家扬州曽祖克臣祖天泽世以军功袭锦衣卫千户父敬庵公独尚儒术生公晩而教督严甚公少力学修行业以亲老服劳奉养遂终布衣公为人乐易好游多智畧能缓急人卒得人死力明启祯间南歴楚越北走燕赵游于名公贵人是时中原防扰北军无见粮公挟防説执政请持帑金数千就籴于楚苦盗警乃瓮其金置酒船以往得粮数万斛募沙舶泛海逹边司饷大悦上其事将授官不果归巳而防犯凤阳宣言渡淮人练乡勇保障推公掌约束而闾井无赖多借兵以逞有河北少年裘马弓矢随数骑来众执为盗君力白其良士果大学士范公景文子也巨估李氏者数人至自河南周藩府拥金巨万豪侈不甚葢藏游徼利其赀将掩捕以大盗论公急诫之曰盗不可诬坐果藩客也若属无种矣吏惧缓其狱寻得白估盛币拜谢公不受数人者欲甘心诸游徼公又善解之乃巳刘庄塲富民某讼系于官出数百金属援寻事解还其金某愕然公曰实无须多金也卒还之某感泣其后
　　王师下城某先掉小舟冐白刃徧索诸城中载公归居其里时时供馈不絶公初不甚贫笥中多积劵不挍少子举甲乙科南北往还又告贷于人及官内阁中书舍人以文章名四方干旄之使走贽币于庭公悉籍亲交所赠贷示之俾持金造谢如其数公乃懽曰孺子差不负人始州被兵时淑配李宜人自投井中得不死以出公薙髪匿僧庐兵至驱诸伪僧尽杀之而公独无恙听其引去人佥谓汪长者之报其卒也以康熙十五年十二月五日正襟而逝得年九十一公生于明万厯十四年正月二十一日元配李宜人先公三岁卒内阁大学士益都冯公志其墓有四子振麟兆麟早卒次耀麟州府学生又次懋麟康熙丁未进士所谓内阁中书舎人者也副室某氏生一子起麟女子二人孙男六人蘅荃茝艾芊菓女孙九人曽孙一人公耄年硕德自号觉非居士前郡守赵公具书币造门请为乡饮大賔衣冠伟然有神仙之目尝手饲一鹤见则迎舞衔衣及公病輙不食数日亦死舍人与余以词学相友善故来请铭铭曰
　　以侠游以儒显匪赀雄善则腆郁未仕昌厥嗣官所司在文字子既名行益醇年大耋垂令闻更百季视斯文
　　处士汪长公墓志铭
　　汪长公者歙潜溪处士也里中高其义称汪长公云其先自晋唐为显族宋宣议逸庵公始迁潜口五传至文学义芳文学生太学生如珩王元美先生常作传志又三传为长公讳以功字惟敏父文鉴服贾长公受书治博士家言雅好闳览防不造于家父贾汴使来召曰而翁糊口四方而安坐呫毕乎其亟修而翁业长公不得己戴经而贾是时父寘汴室举子一女二敇长公贾饶州既南发俄心动归省母适寝疾侍汤药三嵗卒执丧尽哀目为之既塟趋汴侍父所无何命贾昌江闻父病遄反痛不及诀矣扶榇奉汴母归复之汴收责李贼围汴久不解城中人相食长公煮所市药物及革舄笥箧饷之人多借存活贼决河灌城漂溺亾算长公缚榱栋为桴乗屋巅防中牟令王公以舟援得脱乃引而南客州乙酉将受围决策先出且亟呼所亲毋坐死围城中族子某不聴于是别瘗金十镒缄片楮强授之曰若有急发视及城破枕尸相接兵持之急啓函发瘗金得不死长公虽贾游多智能喜赴人困阨始游吴客有死逆旅厚殡载归其脱州而南也江城列卒登陴锋刃载路生死争呼吸秣陵故人张叟属以弱子曰其济则公之子也长公挈归周防匿山谷间乱定始归张父子环拜而泣人是以多长公族无赖子横干之宣言客汴寄公金若干可反我不应则搆之对簿官入它言不得直叹曰命矣乎遂弃金当所讼长公贾败于汴于又败于讼由是金立尽有呉公者知长公客豪委金累数千俾主盐防人言汪长公窭矣奈何吴公不聴长公卒经纪以赢归之人乃叹长公真长者年六十八康熙乙已十一月八日卒妻方孺人嵗进士明宇公女生子徴逺籍诸生娶岩溪方忱公女一女适潘氏早卒长公弃儒而贾手不释书用程督其子卒用文学显于世为名人铭曰
　　儒也市为徒吾乌知其儒贾也维古处吾乌知其贾其积不赢其声不隳表黄岳以为碑嗟后之人其知之
　　顾贞誉先生墓志铭
　　蕲州处士顾重光先生年七十有五以康熙癸卯十一月二十七日卒逾年其子景星书来请志其墓中之石先生讳天锡重光其字明福建按察司副使讳阙之孙通判南昌讳大训之子其先昆山人逺祖讳士征为元进士总管蕲州路遂家蕲六传至阙与其兄问皆嘉靖进士官并藩臬有显名先生挺特喜壮畧学无专家初冠通书礼春秋着三礼三传集解为文露崖崿光焰当世闻人钜公亟叹为奇益喜自负试有司益困輙愤甚尝傅粉狂走挽伶人拍歌啸号不自禁爱茂林大水载书孤艇旬日不归病下血辄斗许乆之北游为国子生亟赏于祭酒朱公之俊积试有闻太仆卿米公万钟馆于海淀之勺园从游以子弟转客天津讲礼河间保定二郡着戴儗四巻是时弟子日进而天下兵日扰再试北闱不中叹曰难将作矣盍归隠先生喜著书论经史尤涉意天文厯算医卜导引之书试之往往验尝论明大统厯刻漏之误与西洋厯学失得缕分髪析人莫能知卒亦不用崇祯戊寅四月月犯荧惑大司马杨公嗣昌以后宫藩镇为言先生闻之曰是占贵臣出大将死也杨卒死于寇如其言其后流寇渡河蕲黄间灾异叠见先生课家人负担环室走为避乱计癸未正月寇屠蕲而先生家获全甲申闻国变上殉社稷痛哭不食者二日尝着厯代改元考二十一史评论五经説等书修蕲州志又避兵居淀湖为隠骚四章诘曲郁奥不忍卒读盖劳人义士之所为饮泣也嵗饥尝辟谷嚼侧柏叶饮水鹿裘石几冠鸡羽冠冬以氊褁腕录书养雄鸡五七皆有名目鸡亦不雊至八九年声如老人欬初鸣即起坐服气久之数嵗不复卧不与人通着素问灵枢直解冬病作下血索冠履危坐曰吾去矣童子勿扶叩齿而逝顶蒸蒸然热逾时明旦侇敛屈信如生遗命合以瓦缸曰毋棺毋怛化毋受吊奠毋刑牲毋封毋树今厝于时思圃之贞节坊子一人即景星博学能文辞女二人适名族孙男七人皆幼先生少失父母鞠于刘氏姊尝以贞节被旌终身母事之执其丧甚哀所著书存者二百二十三巻藏于家士大夫汪蘅等痛先生学行不为世用私諡曰贞誉先生国人以为然铭曰
　　知道之将芜发愤以著书知国之将墟巻迹以全躯知生之必徂守静以致虚是殆与造物者为徒而吾侪之区区安知其所如
　　明处士章献仲墓志铭
　　处士讳其修字献仲宣之湖北人湖北族大而名者南姥章氏章氏处士之雄曰献仲其先为宋侍郎焘故太傅仔钧公裔也焘生子十人纲纯并乾道中进士族用以张始自南姥分霎溪又十余传至君大父萝塘公讳汴徙居土桥称土桥章氏萝塘生见宇翁讳应科是为君考执亲丧庐墓三年兄遗孤坐仇搆几死倾槖中装出之由是得孝友声君其仲子也少有父风用行谊世其家性故好客客坐常满家南湖之濵枕山带水畊渔为俗君独坐一小楼泛览百家及古今名人书画聊取适意不治经生言艇子进鱼则父老昆弟賔客接席列坐举酒烹鲜穷日为懽笑不知尘事之撄怀也以此自号羲皇上人家故不甚贫不喜谈钱谷人告之急则应尝如厠拾遗金需其人归之乃去至今耆旧谈遗事犹交口借借焉君生明万厯甲午二月十九日卒崇祯甲申六月二十四日年五十一配孙氏吏科给事中襄姊也于章氏之室家内外靡所不宜盖后君三十年以八十考终塟不及祔男子二人长三賔邑诸生文而贤次馆賔称长者女子一人孙男二人逢璿逢尧孙女二人曾孙女一人处士君既不仕罕所表见或曰处士多隠德躬行而不言世莫得闻故自还金而外亾传焉始吾先大父中明府君讲学湖北尝买地治冢衮山之阳盖得之章氏云馆賔氏以铭请其忍辞铭曰
　　山之隰湖之裔韬厥德有处士人食德翁不言问幽宫惟竹园
　　东城兵马司指挥施君匪莪先生墓志铭
　　游天下士大夫同姓之能言者五六人其来官于宣而狎游莫如故司训匪莪先生匪莪为人好文学人有赠之言者裒集不遗一字积为大帙其所詶赠人皆手自书尤喜集唐人成句为诗切情指事脗合浑成工若已造多至累数寸不倦为宣城训导以此餽郡邑长吏上学使者皆礼重之剞劂氏满官舍用荐为范县则载版以行又迁而为司城亦然京师名人游士酬接烦促所善翰林编修沈公荃同姓侍御史维翰尤亟推引朝贵日聨车骑就取其书悉脱赠不受一钱又时时觞客坐是耗官俸尽而是时君己老矣余尝入其署视所杀青墙立而山积辄调之曰君倦于副墨矣独不储十一归买田邪即归如稇载何君笑曰公勿忧吾归载是为一庄矣逾三年而君归不果卒于官实康熙甲寅年二月七日也年七十二君初娶赠孺人陈氏亾子继宋封孺人生二子于国于朝皆未婚而夭及君卒宋孺人挈丧载书板以归立侄孙自重嗣于国将塟于盱山之原二女长适同郡廪生周伯士次适宣州卫汤九一乙夘八月使伯士来请铭君训宣城好奬名士尝葺治学宫在范县九年嘘枯起瘠累牍蠲虚粮二千余石民赖稍苏奏绩当内召拘限资格迁东城兵马司累功加三级又贫亾援故久不调卒坐外郡盗案免官君考赠承德郎讳天民祖竹冈翁讳用逺祖自呉兴徙嘉定有官博士泗州者遂家泗之双沟母李孺人简经师使受业故君承其流亦以好词客终其身着有唐诗韵汇五十巻集唐十三巻六书指南啸阁文集等书君讳端教字匪莪生明万厯癸夘七月十七日以明经高等起家云铭曰官不达数之奇修何阙罔遗所笃嗜争纂述篇籍繁惧亡轶生于泗塟于泗魂来归眎铭记
　　梅处士墓志铭
　　有行不出于闾而为善于一乡者君子必书而志之曰阐幽也千章之木或材为隆栋或产于隂崖崩谷之间为风雨侵蚀而神明依之父老拜之其地使然也吾是以多梅处士复予先生处士讳尧中复予其字世居水东之梅村生某年月日卒于丁酉五月享年八十有茂才子四人曰枝南枝乔枝鳯枝遇皆含英佩实与余交懽而乔遇二子先处士卒处士少读书不利退而息业业遂振性不嗜酒褐冬葛夏人望之必敛容其与人言孝弟农桑则娓娓至老不倦其俗急利好讼处士以和厚御之多所存防有称贷而逋者或火其劵常粥麻贾客立谈而许之客归取其金逾数日至而价增一倍或劝之请益可赢中人产处士曰使吾舌而可追也则当易之吾岂市侩者流邪其高致如此防夜半所居室灾处士卧阁上火然其梯二女奴熟寐牀侧妻赵氏以救女奴死焉处士犹徐徐抱书契以出人皆悯赵之以慈罹灾而贺处士之更生也既二十年始以疾卒乡之人皆聚而哭于其庐岂非行不出于闾而为善于一乡者哉余既遣使以文祭之而嗣君子先子翔请铭至再盖所谓枝南枝鳯者也乃次其轶事有足铭者铭曰其朴匪野其柔匪随非古之人兮孰使余心悲













　　学余堂文集巻二十
　　钦定四库全书
　　学余堂文集巻二十一
　　翰林院侍读施闰章撰
　　墓志铭
　　奉政大夫晋府左长史张公墓志铭
　　山隂张君荀仲与余叔父善因从其游徴其家世向往其尊大夫长史公长史公殁吊其家用是知公益详阅十有七年荀仲来请铭予拜受教曰固所愿执事也公讳镃字孔时在宋忠定公咏家濮阳其四世孙伯义以御史言事谪尉山隂遂家焉明成化间高祖以曾祖景琦并官于朝坐抗直左迁祖官至都察院右副都御史巡抚江西讳元冲考官江西右布政使讳一坤后先称理学巡抚公尤显尝受业王文成学者称浮峰先生自明以来凡四世贵显皆名进士公胚胎仁义不绳自直闻浮峰公诵説文成心慕之年十五补诸生再中副榜终不利用恩贡受晋王府左长史王故贤者公日进其所学论政治得失古今人臧否六籍同异呕心奋舌澄源塞流懃恳毕至王世子以下奉之有加礼流及国人贤士大夫争来学尝与门人郊游赋诗慕者至绘图传其事王薨乃归道作我思王十章读者出涕是时刘公宗周陶公奭龄讲学阳明书院公与之左右片言必录所着就正编刘公亟称之其未为长史时连居父母忧号恸得呕血疾至是迁葬浮峰公墓去舍里许日三四往如是匝月遂疾作崇祯癸未四月二十日卒年八十有二公尝言道之不明坏于文人役志主司工揣摩苟得当为幸贤者茅靡背道毁方至不可救止故矫自树立大奋于学而及其与人油然善也门人私諡曰正学先生配章氏潮州推官昆冈公女封宜人尝侍其姑胡夫人病不解衣两月中外多其贤年七十先长史公卒合葬秦望山之麓有子二人长灏邑庠生次淑太学生女二人孙五人曾孙七人以儒世其家淑字荀仲工文词所与游多贤豪用能阐其先人之行者也铭曰维张四世贤且昌顔堂闵搆泽未央有懿正学特珪璋稽山琢石垂无疆
</div>
    <div class="pagination">
<a href="学余堂文集学余堂诗集学余堂外集_page9.html">上一页</a><span>...</span><a href="学余堂文集学余堂诗集学余堂外集_page5.html">5</a><a href="学余堂文集学余堂诗集学余堂外集_page6.html">6</a><a href="学余堂文集学余堂诗集学余堂外集_page7.html">7</a><a href="学余堂文集学余堂诗集学余堂外集_page8.html">8</a><a href="学余堂文集学余堂诗集学余堂外集_page9.html">9</a><span class="current-page">10</span><a href="学余堂文集学余堂诗集学余堂外集_page11.html">11</a><a href="学余堂文集学余堂诗集学余堂外集_page12.html">12</a><a href="学余堂文集学余堂诗集学余堂外集_page13.html">13</a><a href="学余堂文集学余堂诗集学余堂外集_page14.html">14</a><a href="学余堂文集学余堂诗集学余堂外集_page15.html">15</a><span>...</span><a href="学余堂文集学余堂诗集学余堂外集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
