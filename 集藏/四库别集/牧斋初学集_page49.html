<!DOCTYPE html>
<html>
<head>
    <meta charset="UTF-8">
    <title>牧斋初学集 - 第 49 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋初学集 - 第 49 页/共 115 页</h1>
    <div class="content">不若春宵酌春酒，促席行杯递为寿。明灯箫管度新曲，夜雨盘餐剪春韭。 
惜君别去殊草草，春来未几君去早。却怜君去似春归，但愿春来比君好。 
今年元夜两冰轮，料理三春作四春。莫放梅花随腊雪，更栽桃树待春人。 

（雪中杨伯祥馆丈（廷麟）过访山堂即事赠别） 
去年燕山雪如掌，巢车雪暗胡尘上。紫髯参军疋马嘶，黑头总理靴刀响。 
今年江南春雪飞，雪花满头来款扉。菡萏灯前谈战垒，梅花树下看征衣。 
自从瞽史持汉节，金缯辇载边庭血。虏骑争夸曳落河，庙堂自倚中行说。 
翰林飞书叫帝阊，至尊感激模御床。但令中使催房，肯为金人缚李纲。 
贾庄战血高楼橹，元戎堂堂徇旗鼓。周处讵死齐万年，韩愈宁作孔巢父？ 
匝天锋刀一头颅，鬼护神九死余。秦庭自效《无衣》哭，汉党终惭举网疏。 
明发堂中酌君酒，笑问于思无恙否？神州幸免犬羊族，太史何妨牛马走。 
酒阑耳热夜欲分，错莫同云是阵云。红袖白衣犹未返，彤弓矢竟何云？ 
江天漫漫失山树，雪柱冰车塞行路。江南老翁鬓如雪，拥鼻吟诗送君去。 

（寄西蜀尹子求使君二首） 
歌残棋罢曲廊东，笑语依然涧户空。万里音书灯火外，十年身世雨声中。 
黄杨节比余生在，苦笋心期晚岁同。约略封题重搔首，并将花信寄春风。 

△其二 
帘阁焚香道气和，雷琴晋帖手摩挲。诗依岁月偕苍老，才与功名未折磨。 
秋水每将河伯笑，春风自度雪儿歌。轻红重碧犹能赋，惆怅难随鸟翼过。 

（尹西有弃官归觐侨居成都赋长句寄讯西有尝为余上万言书于政地不见省纳故有感慨之言西有子求之子也） 
官满曾无担石装，传家共羡汉循良。谈兵磊落如师鲁，谋国频烦论少阳。 
髀里何当悲老大？膝前应复念疏狂。勒铭筹笔须公等，莫恋西郊一草堂。 

（题女郎楚秀画二首） 
曼绿轻红约略分，墨华凝碧溅罗裙。烟岚一抹看多少，知是吴雪是楚云？ 

△其二 
小艇疏帘水墨间，落梅风过点朱颜。欲看粉本频临镜，自埽修眉画远山。 

（送曾霖寰使君左迁还里二首） 
流言且莫问操戈，节钺名高即网罗。海内正人当路少，年来清吏左官多。 
落梅几瓣添行李，新柳千丝挽去波。讠失荡天门无路撼，白头野老自悲歌。 

△其二 
珠投璧抵亦何妨，国论忄昏呶重可伤。浮躁科偏收卓异，考功法为中循良。 
十州铸铁看他错，径寸熔金笑我狂。从此山中老樗栎，因君嘉誉比甘棠。 

（张玉笥中丞抚吴七载晋秩少司空总河奉旨召见枉别山堂渍酒先陇于其行也赋长句送之兼以为赠四首） 
喧呼节钺辟蒿莱，罨画旌旗照水隈。伏腊村翁看上冢，弓刀小队候登台。 
桥边彩仗差新柳，花外金鞍糁落梅。衰晚惭恩兼怅别，苇间自棹钓船回。 

△其二 
吴关楚望上游赊，天堑真成只手遮。东海云帆输北极，西陵候火到南沙。 
发兵每见头须白，忧国还看鬓发华。早晚丹青传画像，为君点笔继乖。 

△其三 
金陵铁瓮赖，新领河堤节镇同。橘柚秋苞长向日，桃花春水正分风。 
马衔沈璧开前路，龙护探珠徙旧宫。千里洪河才一曲，恩波取次到江东。 

△其四 
秘殿传宣画诏余，材官传遽趣锋车。少陈南服疮痍状，徐奏东封暇豫书。 
漏刻从容成故事，天章笔札久单疏。频年侧席劳明主，莫讶神铃撼直庐。 

（送林自名宪使归闽二首） 
以君移疾意，正值左官时。不耐归心切，翻嫌吏议迟。 
江花愁解缆，堤柳笑牵丝。独有君山石，犹存《堕泪碑》。 

△其二 
δ晚谁怜我？仓皇又送君。不堪垂老别，长恐此生分。 
雁塔嗟前梦，骊歌怆暮云。天涯双鬓发，能不白纷纷。 

（春夜听歌赠秀姬十首） 
烟蛾掩敛睡痕轻，撼起朦胧意态生。无那泥人肠断处，似酲如梦最关情。 

△其二 
懵腾梦起逗春寒，薄鬓丛丛宿粉残。台上争传寻梦好，恰留残梦与君看。 

△其三 
依约新莺乍啭喉，含情含睇总含羞。一声迸娇歌发，玉裂珠跳不自繇。 

△其四 
当歌解得唱歌情，无限情从歌里生。唱到夫怜弦管急，就中簇拍更分明。 

△其五 
一曲《霓裳》教一回，九歌天上少人猜。明珠万颗歌喉里，不信明珠换得来。 

△其六 
口叶宫商耳辨词，一声偷误恰先知。安歌顾曲谁兼得？惊倒当筵老曲师。 

△其七 
歌声摇曳发《阳阿》，急雪停云舞袖多。骨节会歌声解舞，请君评泊道如何。 

△其八 
烛花偏趁舞ェェ，画鼓银筝揭艳歌。只有氍毹不解语，勾留红袖似回波。 

△其九 
兰缸如昼夜乌栖，漏点歌声簇簇齐。一曲未阑郎未醉，莫教明月过花西。 

△其十 
歌罢轻身下舞筵，歌场如月舞如烟。侬今也解寻他梦，三日歌声在耳边。 

（乞兰诗示西隐长老） 
山僧养秋兰，蔚蔚青与绿。闻香嫌破戒，插鬓苦头秃。 
譬如绝代人，寂寥守空谷。荣悴向秋风，何异凡草木。 
卖得十千钱，三径离松菊。酒肉相薰染，珠翠并攒簇。 
譬如汉明妃，嫁与胡虏族。终当刈作薪，遑恤美如玉。 
</div>
    <div class="pagination">
<a href="牧斋初学集_page48.html">上一页</a><span>...</span><a href="牧斋初学集_page44.html">44</a><a href="牧斋初学集_page45.html">45</a><a href="牧斋初学集_page46.html">46</a><a href="牧斋初学集_page47.html">47</a><a href="牧斋初学集_page48.html">48</a><span class="current-page">49</span><a href="牧斋初学集_page50.html">50</a><a href="牧斋初学集_page51.html">51</a><a href="牧斋初学集_page52.html">52</a><a href="牧斋初学集_page53.html">53</a><a href="牧斋初学集_page54.html">54</a><span>...</span><a href="牧斋初学集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
