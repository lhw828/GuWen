<!DOCTYPE html>
<html>
<head>
    <meta charset="UTF-8">
    <title>始丰稿 - 第 13 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>始丰稿 - 第 13 页/共 16 页</h1>
    <div class="content">
庐陵丘子强氏聦敏而详慎既世居文学之郡而其诸父又多以经术起家子强习熟见闻固有以异于人矣且又益励子学乡评韪之会朝廷收揽材畯以子强贡擢丞杭之余杭其为丞时诣会府白事暇辄晃余于冷署意甚恳欵斯足以见臭味之相同者矣兹将上京师考绩过余言别余告之曰圣明在上思致太平之治一去壅隔之弊聚天下之贤才而用之公平正大之道知青夫白日奴隶亦知其清明士生斯时患无材尔不患无用用矣患不能宣力不患上之不知余闻子强之丞余杭也日坐讼庭上与其令可否事不持一见务协民情而止干征输则多寡以莭于期会则后先以信于趋办则缓急以宜上官称为佳丞其民亦曰是能司平于我者也夫丞所以佐令者也事无所得遂古人之为此者有丞负予之叹今子强为之而致善誉斯不负丞矣徃遵着令条疏治行于尺咫之简以上于吏部以闻若夫显被光宠盖不必命之蓍龟而有以知其然矣天髙气清彩舟容与覧畿甸之博大瞻天阙之伊迩神怡思豁无不足之意不其快哉虽然褒典有二或仍授前官以竟其抚字或膺不次之擢而大其设施皆异数也子强行哉如授前官而还将必访我于寂寥之境吾当执手而与之倾写如膺不次之擢其亦有以慰我乎

送吴景纯归省序

今年冬十有二月余坐论堂上天雨且雪有二客沾湿而来迎而挹之浙司从事潘彦吉尹仁茂也坐既定徐扣之曰二从事职掌公牍胡为担簦蹑蹻访我于寂寞之濵耶二从事进而言曰属有所请僚友有呉景纯者括苍人也姿粹雅且有材谞布政使司辟为承差者三年传命于各州县关决趋办事无不集上官贤之比者朝廷有除弊之政自完者鲜独景纯如一丸璧无纎毫璺抑不谓之贤乎兹将谒告归省其亲愿假宠于执事者得一言片辞张之是亦扬善之道余谢之曰余坐痼疾觚翰事踈久矣诚如所云则又不能已于言也括为郡在浙水东素多材杰其在前代者吾不暇逺引若我朝之诚意伯以谋畧而建辅运之勋章按察以风猷而扬澄清之烈皆表表伟伟于当世其余以文学政事扬歴中外者又不一而足景纯生长其乡习熟见闻固异于众人矣宜其自见者敻出乎寻常之表也余尝闻之景纯性至孝其承差于使者府也不得奉晨昬于其亲行迈之余顾瞻白云在彼故山情不能自已用狄梁公过太行故事规摹为图以系其思亲之心此有以见景纯一举足而不敢忘父母者矣呜呼孝也者百行之原也人而能孝则其行诸已者如执玉如奉盈可知已括多材杰他日有位于时扬芳迈伟岂复后如诸公哉归哉归哉可以慰恱而亲矣天稍霁道无泥涂吾当扶惫送之浙河之上

送徐子贞还官序

潭府典寳正徐君子贞将还子贞世居杭其去杭也五年矣始获与乡里朋友一相见其乡里朋友甚欲欵留之而势有不可者或告余曰典寳君将有数千里之役职务在躬复欲如今日之相会聚亦浩未有期其行也不能无离别可怜之意子幸以片言只字慰解之余告之曰凡人之不得志于时必有覉穷无聊之思与之游者故皆有言以慰解之吾谓子贞此行有得志之事三宁待吾言以慰解之哉子贞以才行选于朝得为亲王官属趋跄王廷夙兴夜寐敷陈尊主庇民之术为王所知遂蒙予告归塟其亲所谓得志此其一矣古人有亲丧弗举者必请乞于朋友而后获塟其情盖亦戚矣今子贞不烦请乞蒙王特赐奉襄之费举二十年未举之丧所谓得志此其二矣人有逺行有萹什之赠人且寳之子贞之来也王为赋诗三首至亲洒翰墨以宠其行珠玉照暎鸾凤飞翥光耀被于乡里所谓得志此其三矣士之仕也患不得以行其志今子贞既得贤王而事之又克尽人子之大事天下之乐孰有大于此者乎六月之吉彩舟容与泝浙河而上西过彭蠡而观大江之演漾又折而南夷犹乎洞庭之野时雨初霁夏山如沐瞻望王庭在紫云之间欣快可知又安用慰解为也吾见子贞所携无他长物独见牙籖锦轴动盈箧笥皆晋唐人墨迹诚千百年秘蔵之物今子贞俱収并蓄以备馆阁博古之用诚难得也行哉子贞吾与朋友遥见翼轸之间有光如虹必吾子贞至也夫是为序

崔彦龄徃海南省亲诗序

崔彦龄氏才质秀整秦川之彦也与之游者虽未悉其中之所藴见其容止进退自不敢以常流目之矧与之雅者乎一日持故人郭文伯甫书来见余于武林愀然有不怡之色拜而请曰吾母氏逺在海南兹将往省道阻且修愿假宠于执事者赠之以言盖彦龄方髫龀时失其所怙其母改适桑君后桑君仕于朝以事谪海南其母与之偕往而彦龄留落乡里不见者数年思之不置故往省焉以常情言之彦龄之母盖有托矣然自此而去泝浙河过彭蠡出大江之西南踰五岭下恶滩之水而后渉鲸波之茫洋乃得见其母是行也■〈必〉跋万里盖亦艰矣而彦龄不以为艰视万里若跬歩讵非孝人也哉且吾闻之而母尚康健彦龄年方向壮积学累行声誉日着将向用于时他日取范文正公故事迎母北还享有五鼎之奉亦未为晩安用戚戚为哉余既嘉其志又重以文伯甫之请赠之以诗

崔生秦川来面有忧戚姿问生何所为念母无已时母也在何方南海渺天涯渉川水增波陟岭路多岐区区寸草心不敢辞险危晨兴霜露零夕息烟火微去去一万里视为跬歩为人生穹壌间母子故相依胡为若鸿燕南北相背驰白日行中天宁不照吾私愿言崇令德逺大以为期

送前郡守王公还鄱阳序

昔率谓天不可必余独以谓不然天者理而已矣曷尝不可必哉顾吾之所存者何如耳土之沃者其叶茂膏之沃者其光烨亦理之自然也设有不可必者特其暂耳而非一定之天也余于鄱阳王公必先观之而信公负材气蚤有志于功名值天下乱集乡兵以守土会国家收揽羣策而公连有典郡之命其典郡于杭也鞠躬尽瘁一以公勤处之而其为治慈爱之意恒存于威严之中杭为郡地大物众供亿浩繁公区别有条理吏畏其严民懐其惠事无不集者声誉赫然而公刚介不阿有挠其政者以非道干之虽其势焰熏灼终不肯曲法以狥挠者衘之以他事诬公竟坐是去官谓之天不可必者亦近之矣而公之去虽逺谪数千里肉食湩饮亦未尝有无聊不平之意及耄而归意气固自若也一日慨然有懐曰吾旧所治惟杭为佳湖山城郭不知无恙否一日命舟东下苍颜白髪从一二童子曵履而行望湖山之郁纡顾城郭之盘曲徘徊乆之父老遗民相见道左曰此吾故侯也再拜歔欷问安否外依依然不忍去若欲得其再任者嗟乎自公之去其挠公者固已声销响灭而继公者朝荣夕萎亦不知其几易自公观之有得于天者多矣天果不可必乎余年与公相上下其来杭学亦尝辱公之荐而性戅愚且加之痼疾他不能有所为也出处去就然亦一信于天而已今见有如公者又已然之明效大验也宁不重余之自信乎公留杭逾月而还鄱阳故吾道其得于天者送之

送岁贡生蔡长年序

今天下广设学校为储材之地法至备也衿佩之士选于编戸而廪于学官朝修暮习外于太学以待国家之任使此固着令然天之生材不一其等为之师者虽有智力亦不能强之使齐茍其人未足以贡虽欲颕脱而出不得遏众论而先之其人可以贡矣而欲谦逊自持亦不得曲徇其意而后之也蔡生长年之为杭学弟子贠也其质粹然其气温然其言动举止悉中礼度而其治经义辞章善自磨揉理达言畅琅然可诵蔚然可观推其余力以及字画一波一磔亦不茍且务得晋唐人笔意私窃以谓使廪于学官者皆如此庸非职教者之幸乎洪武十五年圣天子新作太学以教育天下之英材言者以州县所贡弟子贠推选未至奏今拔其尤者岁贡一人且着为令岁十有二月适廹贡期余忝论荐集分教师与其同学友而询之曰岁贡生孰为宜佥曰无如蔡生杭学乃两司一府所莅质诸两司一府之长亦皆曰吾月旦望视学亦独视伟此生贡之为宜而生乃欲自晦有不敢先之意余进之曰子独不见夫玉乎其肤理之温润光华之畅达玉不自寳也而知玉者过见之曰是物也为瑚为琏为珩璜为璁瑀为环玦此其选也彼不即人而人即之矣生宜勿辞于是以其名上古者论士亦必于学无他为其公也兹当岁贡之初而拔生于四十人之列以之充贡此一乡之公论也今去而列于大司成之馆与天下之俊彦角立他日论秀于天子之廷则有天下之公论在焉生其勉之如玉之必为美器吾党之望也

送蔡平赴会试序

去年秋大比浙闱取士凡六十又六人杭学以弟子贠选者得六人焉有蔡平字持正者其一也古人有言非静无以成学盖静则心志专壹不为外物之所揺夺而后能有成尝读唐书至禇无量传叹曰禇公之学以静而成者也禇公杭人家居临平湖邉一日龙起湖中环视者如蚁禇公读书自若如罔闻见者非能静者乎禇公博极羣书号称大儒为唐名臣至今读书堆尚在人以为美谈余忝教杭学每举以劝学者大抵从古以来名公巨人所以扬声光于当时埀名誉于后世者莫不由此而至岂独禇公为然吾不暇逺引他人而独举禇公者以此郡学者视禇公为先贤得诸见闻者为近且切易以感发故也生之为人姿朴茂生长在郡城阛阓中声音采色非不足于耳与目也而泊然无所好静者也自其来学余数为言穷经之要为文之法初若未之领会徐而考其日之所业遣辞析理于余言无弗合者吾固期之科制既颁有决取之志以诵舎羣居未免譊譊以乱思别择一室取凡书籍而致力焉会大比之期至有司取材于学校甚备生以髙等贡在场屋中濡笔伸纸以荅问目给烛至三皷而退考官得其程文读之见其敷绎详明援引精核曰此必力学之士置其名于苐二计其所获非能静之效验欤嗟乎静之功于学者大矣兹将歌鹿鸣而上春官愿益以一言之教余辞之曰吾固尝为生言之生用余言有效验矣今上春官不过移其试于乡者而试之耳无难事也又奚言为吾窃以谓程文者国家取士之具耳今去而掇巍科行将见诸事业记诵文辞云乎哉陆宣公有云吾上不负天子下不负所学敢诵斯言为赠凡同年之友亦请并以告焉

送俞齐赴会试序

国朝学校之制郡设教授一训导四弟子贠四十俱廪于官每训导教弟子贠则以十人为率而日课其业教授则月考四十人所课有进与否而加程督焉余来杭学会训导缺弟子贠有俞生齐王生羽者从余授经余则以训导之所课者课之又不但月考其业之进与否而已齐性详雅羽性聦慧皆知向学周旋衿佩中不烦绳尺私独爱之科诏既颁二生舎吾寒厅之旁以便承教青灯永夜诵习质问之余吾尝与论本朝科目之设至甚备也欲观其穷性命之奥达万物之情则在乎经与书欲观其得好恶之公通古今之变则在乎论与策欲观其处决之足以比律情辞藻之足以华国体则在乎判按与夫拟诏拟诰拟表视隋唐以来或专于经义或专于词赋为足以得人者为不同矣且其定式多其条件少其字数一洗前代冗长之弊使其制作有可以趋于古者学者茍能如其法而致力焉虽古人不难至岂直取名爵之具而已岁当大比有司取材于学校甚悉羽以年未及姑留卒业齐年差长虽欲留之亦不可得其岁杭学以弟子贠中选者六人齐其一也撤棘之日他生皆以一得为喜而齐独有不怿之色余诘之曰生岂不欲去父母之邦耶今国家取士惟尚英俊此生得志之秋也奚不怿为生谢曰非此之谓也齐事先生于兹有年矣以质鲁故未克卒业今也持不足之学而侥幸于一得未知所设施朝廷悬名爵以待士固不靳于齐也意者一旦蒙恩忝膺华资峻级殆将不免制锦之讥是以忧也余曰生之志如此则逺且大矣非吾所知也吾闻宋欧阳公文章为一代宗师与人言不言文章而言政事其称曰文章止于润身政事可以及物生而知此所进未易量也余老且病且材识黤昧不足以及此生今去此而游京师必有如欧阳公者在掇科之后其尚求而师之

送孙生性初上兴化县主簿序

孙善性初以杭学洪武十九年岁贡补太学生夏五月上以天下郡县吏弊未尽除民蠧未尽去由近民之官有杂流厕乎其间悉取郡县弟子贠之在太学者随其年材之次第授之以州县之职欲使传效暴白于天下除目自天而降盖千有余人不其盛哉于是性初生得调兴化县主簿始余主杭学生以俊秀选在衿佩之列性警敏为经艺辞章若不经意而能处师友间情谊翕翕热遇是非利害必开口别白不以隐讳为贤吾尝譝生他日从政必有可观者及上太学仅五阅月遽得八品官与有民社之寄余窃自庆向之所以期生者不孤矣其上官也道浙而闽求奈言以赠夫赠之为言増也其意欲増其所未至云尔余尝忝为都授师谊不得而辞因告之曰近民之官莫切于令而簿所以佐令者也大要不贵立异或立异以为髙则戾心生而政乖焉不可不知也在易同人之初九曰同人于门无咎当筮仕之初乃出门同人之象出门同人不于异而于同同则天下之公生焉公则焉徃而不利是道也不止于为县为郡可也不止于为郡旬宣邦国吁谟庙朝亦可也吾所以为子赠者如是是亦师友相规之道也吾又闻之尔祖诚父先生异时为行省掾后为县于闽中有声至今人称之诗曰伐柯伐柯其则不逺尚念之哉

重刋中峯和尚广录序

昔在大德延佑之间江之南有大和尚曰中峰本公居天目山发大愿力具大辨才痛救末法之弊大机大用变化翕霍雷震电走如大医王视一切众受病已剧悉皆因其病而药之故其所为书有曰信心铭辟义解曰楞严正心辨见或问曰金刚般若畧义曰别传觉心曰拟寒山诗曰幻住家训曰山房夜话曰东语西话曰续集曰语录曰别録千言万语反复辨说无非随机开示俾凡叅学之士证上乗也緫名之曰天目中峰和尚广録和尚化去其徒表请于朝愿如五季永明寿禅师所著宗镜录宋明教嵩禅师所著辅教编传法正宗记得赐入蔵与内典并行朝廷允之镂版于杭之南山大普庆寺未及广布而数遭小刼版与寺俱毁有武弁之士曰张子华者善人也得其残编读之惕然有省于中曰和尚之言切实明白因事示理真对证之良药若我之迷钝且犹有所警发而况圆机之士乎呉山有云居庵亦和尚法嗣所筑也子华谋于其庵上首智暠慧泽二师曰吾愿重刋广录以广流通吾捐已槖为之倡师皆倡其道者也幸助我募縁成之二师曰是吾志也时和尚之慈风被于人者未泯乐助者众版材既具择日命工以镂刻焉逾年而功完请余为序呜呼和尚之道大矣其见于虞文靖公集宋正献公本所著塔铭与道行碑者修矣至于广录入蔵揭文安公曼硕又奉勑为之序顾余何敢追继三公之后纵一言之其于和尚之道犹指虚空而加赞叹安能得其彷佛哉尝试论之言禅不尚文字其来尚矣要之第一义谛非文字亦莫能以传譬之渉长江大河非假舟筏之力未免望洋而退恶能济彼岸故凡传宗之家必有语録者此也夫文字者舟筏之具也何可废哉方元室全盛之日崇尚佛乗前古未有有能续佛慧命大弘法量力尸化权普应十方而无碍者和尚一人而已当其住世王公贵人学士大夫以至遐陬裔域之长攀萝縁磴跻千仞之巅瞻其光仪聆其謦欬得悟于一棒一喝之下固无资于文字及夫报缘已尽光仪不可得而见矣謦欬不可得而闻矣虽欲承其策励邈不可得犹幸其应世之迹见于文字者可以为究竟之地不然光沉响絶未有不舍正涂而趋邪道者此广録之书所以不容废也虽然能仁氏之道累千万亿言至于无一言可说乃为大彻呜呼是书也其大彻之门乎是故广录之书完和尚虽已化去使四众持诵常如住世之日然则张子华氏有功于心宗之传岂小补哉书凡三十巻字以枚数凡二十八万有竒若其族出之懿承传之的则有虞宋二公之碑铭在兹不着

天镜禅师哀颂序

浙河之上有大浮图曰天镜禅师根噐超迈气岸魁伟其渉世也泛乎若秋空之云其待物也煦然若冬日之日言其学则博观乎内外而持其中言其识则精别乎事理而融于一可以谓之名师硕德也已尝住杭之灵隠禅寺有东序僧构讼于崇德县县久稽闗决后有新令至上其事于刑部刑部付谳曺置对既坐构讼者罪以禅师实领寺事法当连坐遂逮之事实禅师未住持时事禅师既赴谳曹亦不自白如谳引伏比律谪居闗陜时年六十有七行次寳应县之佛舎觉气体颇惫谓侍者曰吾縁殆尽适遇其妹婿之官道经其处遂嘱以后事奄然而逝洪武十一年正月十九日也四方缁素闻其殁莫不作为诗偈以哀之捴凡若干首其法属大济彚次成帙以余与禅师有方外之好也征余序之序曰禅师世为越人幼有异禀不溷俗状慨然慕出世法时方尊尚佛乗不屑为凡缁始去氏时庄莭先生韩公以文学德行教授乡里禅师从之游讲说羣经大旨至于诸子百氏悉务记覧贯穿博洽发为文辞大篇云行小篇铿鍧得韩公之法人称曰韩门方袍髙弟使其挟此固足以夸于大方矣而禅师盖曰吾将藉此以入佛知见且以入佛之门有二其由文字而显者曰教离文字而悟者曰禅泥文字则失之滞畧文字则失之诞去滞与诞其必由教而禅乎天竺之阳有以宏辨硕学而弘天台之教者为济公天岸禅师徃依之纵横辨说而得三乗四教之旨径山之杪又有髙风古道而振临济之禅者为端公元叟禅师徃依之机缘脗合而得教外别传之妙乃遂去教归禅犹不自足也凡馆阁名流玄门髙士同袍巨擘负海内之望者如虞文靖公之在临川黄文献公之在寳婺忠介公台哈布哈之守越危内翰素之使浙欣公咲隠之在金陵张公伯雨之在钱唐近而百里逺而千里又逺而三四千里莫不造见挹其风裁接其议论而诸公亦皆极口誉之称为法门伟噐呜呼禅师道容德量既异于人且本之于传资之以教归之于禅廓其见地于大方其所造诣岂众人之所能窥哉吾儒之论有云世有千人之人有万人之人如禅师者千人之人欤万人之人欤苐惜其道之不大行也在至正中虽尝出世两坐道场未几以乱退处幽夐之墟值圣朝更化固尝被召说法钟山之广会且蒙赐对便殿然亦不久抱道而还至如灵隠之席实五山之望刼灰之余兴废补弊之不暇方将据貎床挥麈拂以振宗风而崇德之事遽作呜呼惜哉禅师之来灵隐也余适为校官于兹徃来相好道间阔外輙及文事余语之曰吾意禅师尽空诸有而犹不忘此耶禅师曰吾固衲流犹幸及见前軰作者寥落今见吾子瞠乎其后以故未能忘言余谢以不敏至其被逮仓皇走慰之问事所根柢禅师具告以前所云余解之曰如此固未住持前事司平者必能辨之可无虑也禅师曰有定业生死不足较余观其容了无忧色退而自谓有道者之于患难盖如此故其赴谳曹也不复自白而甘坐之呜呼禅师于无生之理见之彻矣其视此身如幻泡然其起其灭曽何容心于其间彼执世相者固自以为当然何其狭哉四方缁素哀之见于诗偈不约而同亦岂过情也哉其皈依之诚向慕之意有不能自已焉耳虽然此其迹也若论其至则有非世俗言语之可得而疑议者矣

全室集序

昔者文物之盛士有髙世之志托迹桑门者既有得于其宗而亦以撡觚染翰为事以与海内作者齐驱并驾使其教益大以显有若季潭泐公者焉初公负聦明特达之资既释士服翱翔大方择所依归之地时广智禅师欣公学统传释肆笔于文事卓然成一家言施之著作之廷而无媿天厯至顺间光膺帝眷说法金陵官寺缁素向往得其片言只字以为秘寳驰骋出入以应其请如羣饮于河各满所欲声誉赫然泐公既自得师当是之时金陵亦东南都会内而台阁名流外而山林遗老至其地者莫不折莭而与广智交泐公叅请之余又得博其闻见凡六籍之所存百氏之所粹名家宏之所録日务记览涵揉停蓄而后吐出其胸中之竒譬之筑九仞之台其基既厚何患其不崇且大也故公学甚辨博才甚瓌伟识甚超迈而皆发于声诗其诗不沦于空寂推叙功德则发扬蹈厉可以荐宗庙褒赞莭义则感慨激烈可以厉风俗至于缘情指事在江湖则其言萧散悠逺适行住坐卧之情在山林则其言幽敻简澹得风泉云月之趣在殊方异域则其言慨而不激直而不肆而极山川之险易风俗之媺恶其诗众体毕具一句一字涤去凡情俗韵一趋乎雅有一倡三叹之意焉故其大篇短章之出四方万里争相传诵震耀耳目皆曰泐公犹广智也余与公同里闬及壮而游又托方外之好公躯干魁硕音吐洪畅其与人交也意度豁如望之者知为法门伟噐初出世李白题诗之寺值天下乱入山益深入林益宻以养其髙会大朝混一肇隆像教之事今京师苐一禅林即广智说法之地桑门上首非有宿德重望为上所知者不以授之公以广智大弟子继席据猊挥麈之日四众云会莫不荣之而公处之不以为泰佛有遗书在西域中印土有旨命公往取即衘命而西出没无人之境往返数万里五年而还艰难险阻备尝之矣而公处之不以为戚定力所至出乎世相之表夫岂庸流之所能窥哉若其见诸语言文字则又特其寓者耳公之从子永祚得公诗法之传既彚萃其所为古乐府歌行五七言近体为若干巻公别号全室因緫题曰全室集以集示余意欲得余言以引其首者呜呼广智之集虞文靖公序之谓如洞庭之野众乐并作铿轰轩昂蛟龙起跃物怪屏走沉发兴至于名教莭义则感激奋厉老于文学者不能过天下以为知言有如余之昬鄙庸陋得而观之如以贱目而窥羣玉之府但骇其光采之粲烂而莫能枚指其名也恶足以言之哉余不敢咈其从子之意因以区区之见姑评其槩若论其至则必有能言之士如虞公者为之言也

钟偈序

钟偈緫凡若干首净慈禅寺新铸钟成丛社上首一唱众和以落之也偈亦诗类佛所说诸经必重之以偈以申前义然多五言或七言敷扬佛理以便诵读而不叶以音韵诗则四言五言以至七言缘情指事而以音韵叶之净慈钟成诸上首争以言句落之然不曰诗而曰偈者崇法噐也初杭之南北两山禅黉教苑差次林立钟鱼之音此鸣彼应自罹兵燹惟净慈岿然独存而钟亦就毁今同庵禅师蕳公以宿德雅望来主净慈之席缁素向慕又有修比丘之行者曰镇庵静雪堂立为之募施以资其行道于是化铎宏宣法云逺被施者川委遂能以废为兴凡栋宇之挠缺者瓴甓之澷漶者既一新之又聚铜造钟得铜至二万余斤乃命攻金之工作模范设垆鞴择日鼓铸一冶而就曽不苦窳扣以巨莛大音发越彻于大千之内瞶者以醒迷者以觉见者闻者莫不赞叹禅师宏愿所致语云逃空谷者闻足音跫然而喜当两山閴黙之秋独净慈成此宏伟之噐先众刹而鸣诚为希有兹诸上首之偈所由以作欤余观诸偈四韵八句其体如诗因噐寓理以振扬宗风非世谛言语之比而其辞铿鍧炳熠又有诗家所不逮者盖合二而为一也天门师缮写成帙持以示余且请题辞巻端余惟唐李睦州制尊胜幢以资冥福而栁州先生实为之赞余覩兹希有而不能赞一辞诸上首既播响于无穷余虽鄙劣何可不以寸莛少试乎乃辄序之

送铨上人谒■〈木荖〉山泐禅师序

〈木荖〉山在长淮之内森欝峭拔绵亘数千百丈盖天造地设以障夫淮流之荡潏其山藴灵閟异光耀未发故不得与五台天台匡庐虎林诸山角胜灵僧古佛不一示现畸人静士亦未始一至其处而修名山志者亦或见遗其势盖若有待而兹山距今天子龙兴之地不满百里直隶中京王气所锺发祥覃秘所及者广一旦若培而崇若濡而郁先时人生其间气习懻忮圣天子更化欲使其人有佛菩萨之行使其地为乹竺鹫岭之区爰诏名师德二三軰居之蕲以阴翊王度焉耳于是全室禅师泐公在行禅师道噐宏博襟度开朗尝坐大道场肆口说法为人天师又往西天竺国取世尊遗书以备内典而斥其绪余为世谛文字亦清畅宏逺足以振其宗居■〈木荖〉山三年慈风所被民俗遂随以化四方衲子闻之接踵而至隐然有大藂若之规摹有铨上人字仲衡者嘉兴产也尝出家郡之报忠寺禅师唱道天界禅林时上人往依焉禅师爱其朴茂有受道之资俾居侍香之职上人昕夕左右凡禅师动静语黙悉得其要领久之通内外典为同袍所推许所谓绳墨之下无枉木是也今年春又自嘉兴谒禅师于■〈木荖〉山蹐予门请赠其意以在昔道林道安惠逺汤休文畅之徒与谢安石王逸少习凿齿谢灵运鲍明逺栁子厚诸人游间或别去必征制作以华其行故亦不鄙余而见请余老且病又属有忧患之事神摧气耗勉强秉笔媿不能追前人之逸轨虽然吾闻尔宗古德勇于求道虽履巉岩披蒙茸出入虎豹之窟亦弗之惮矧今■〈木荖〉山在神州赤县之内去此而彼又有禅师为之依归亦安用吾文为哉吾闻尔师之往■〈木荖〉山也有妙云资公蒲庵复公同日被旨资公则余所向慕复公则尝与游者也上人请益之次幸为一问讯焉

香炉峯诗序

余少时读太白诗考其游歴之迹多在庐山其咏香炉峰之诗曰日照香炉生紫烟大槩庐山之胜在香炉峰而香炉峯之胜又在日出之时隽永其语欲揽其胜而不可得后余西游道经会稽山之阳其山磅礴千仭深欝峭拔山上有峯穹然而峙状如香炉亦号香炉峯余时自逆旅蓐食而出行三四里许日方出正照峯上日光山气相射紫翠成围丹青莫能点染踞坐道傍石缔玩久之想象庐山之胜当亦类此因曰使太白一见其吐出语必愈益竒矣余忆过峯下时今亦不知歴几甲子有思上人者字无念其得度寺在会稽山香炉峯之下上人秀而文其师命之出游大方今僧録同庵蕳公时以雅德重望尸南屏之席见上人有向上根噐必有得于地灵之助为赋香炉峯诗一首以致属望之意已而宗门上首亦皆相继而作久而成帙持以示余其诗搜竒骋异极天造地设之秘发而观之金鸣而石应吾别香炉峯之日久一旦隐然如在几格上亦足一快余独以谓匡庐之香炉峯幸托于太白之品题名扬海内而会稽之香炉峯其名差劣抑岂杜子美称会稽山水止及于若耶溪云门寺而不及于香炉峯故耶兹峯虽不见称于子美而诸公之作视太白为益富自今而后会稽之香炉峯与匡庐之香炉峯气势两相髙矣不彼劣也上人之得度寺曰铜佛寺师曰东谷海师云

○墓志铭

国子助教李君墓志铭

李辕之奔其父丧也道过钱塘衰绖见余泣而言曰辕去亲五千里为丞于耀之三原仅朞月而讣音至终天之痛何可言今归奉襄事自伤禄不逮养茍能图其所以不朽者亦庻几慰先人于地下先人之友惟先生辱知最乆愿哀而赐之铭辕宁舍于逆旅忍死以待余谊不得辞乃为辕作叙而铭之君讳曅字宗表其先汳之封丘人有讳初者从宋南迁遂居钱塘其占籍金华之永康则自君始曾祖讳某妣王氏祖讳某杭州路杂造局提举有阴德尝储粟于市贵籴贱粜且俾籴者自操斗斛妣徐氏父讳贵绍兴路新昌县税务大使妣柴氏元初有以善相见世祖赐名柴碧眼者其父也教子有法见文学之士与其子游则命欵留治具待之否则戒其谢去君生于延佑甲寅十二月廿日姿俊爽美风仪意气超迈衣冠洁修状类贵游子弟少从乡里师口占诗已能出惊人语稍长好蒙古字学元制蒙古字学视儒学出身为优噐局疏通之士多由此进君喉中能吐蒙古人语手写横行书颇习尝侍大使府君宦游新昌浙东佥宪苫思公行县君以诗谒之公喜曰天才秀发其进未易量也又问习何书则以前所习对公正色曰明经应进士举独不可以发身耶公以西北处士起家连持部使者莭有重望君惕然有省于是刻意明经徃从永嘉郑公僖学郑公登泰定甲子进士第需次未上官从学者甚众君得其指授大要为经义辞章骤出同軰上公命删润他弟子所业君加删润輙粲然可观公喜曰如李曅者科第不难致也当以子妻之李秘着孝光郑公友也以古文鸣东南君持制作请教秘着极加称赏曰吾友得壻矣其后业成还就乡试有司以其程文为说过髙弃不取君曰科举岂足以尽儒者之事耶乃营草阁于北门之外取未读之书尽读之盖有毅然直追古人之意阿勒呼木公元室文献之老自翰林侍讲学士退居郡城之东闻君才名延教其子其家多蔵书可资记覧君为三年留用是誉日益彰才日益髙学日益博矣浙西宪司以君茂才异等荐补衢之常山县学教谕又荐补衢之包山书院山长皆弗就未几钱塘被兵挈妻子居会稽进士穆尔古苏以江东宪司经歴緫督浙东诸路军事以得君为重延居幕下待以宾师之礼居无几何君度其事无成力辞去遂适婺翱翔东阳永康二邑之间有陈世恭者龙川先生文毅公之后也迎君馆于家永康诗书之邑士亦多敬爱君为之买田筑室君亦以永康地幽夐乐居之著书赋诗若将以老其身会今上龙兴定鼎江左令下郡县搜访遗逸有司首以君贡时方开成均以育羣材既诣考功奏补国子助教君以国家聚材兴治之初日从其长设为教条以责成效未及考竟以疾免宿留踰年而还永康其还也尝语其所亲曰吾材纵不如古人吾志亦不敢后于今人今老矣且病复何为哉青山嶙峋白云在目聊亦乐吾全而已从容自适十有余年而殁洪武十四年二月三日也初娶郑氏同知黄岩州事僖之女僖君所尝从学者继池氏德清县尉飞之女子男四长辕今耀州三原县丞次金刚奴次闰童次庆童皆早亡女二长适东阳蒋大本次适胡士程前乡贡进士宗熹之子孙男三人曰峒曰嵩曰嵣初辕在三原凡衣衾棺椁之事皆其壻与其友治之今辕卜以今年某月某日塟于永康县某乡某山之原而以池氏祔焉洪武初元余至京师君方养痾秦淮之上余走见之握手道契阔甚慰既而余二人者后先得还虽居有东西音问固不絶也讵意君止于斯哉君天性孝友其兄贯赀颇裕奉母备至君客授于外或时月不见母辄归省有异味必以遗母在浙东幕府时其兄病疫方有公事忽得书仓惶戒行李至则其兄病已危瞪目视君頥指取计簿并箧笥鐍噐蔵之君不避疫之染已百端营救而愈悉还其兄前所付而别君博览强记隆寒盛暑巻不去手为文苍古必有为而作不茍不泛至于为诗縁情指事机动籁鸣无穷搜若索之熊而语皆天出不烦刻雕豪放驰骋不见其有余収敛顿挫不见其不足緫其槩要皆不踰乎盛唐人之家法有所谓草阁集者大篇短章近至万首呜呼又何其多也有瓌玮杰特之材不得见之事业而徒见之呻吟占毕之间可慨也夫铭曰

仙李之系其支实稠其来于南则自封丘有绵世德不显伊晦仕不择禄已阅两世维助教君克奋自儒云霄辽阔髙歩未舒晚值更化幸拜一命未摅其藴俄已引病平生之志何以见之戚忻激慨一发于诗亦既有子以图不朽虽踬于前而裕于后有崇新阡子也所营九京有知其安且宁

故元赠承务郎江浙等处行中书省左右司贠外郎呉君墓志铭

浙河之濵古所谓西陵也潮汐震荡风气雄紧故其民俗懻忮士生其间喜为事功之学若元赠承务郎江浙行省左右司贠外郎呉君讳世澄字茂夫者是已君少负竒气渉猎书史不务钩章擿句以为工取适用而止年方壮值天下承平有志自奋叹曰吾安能龌龊与乡里儿伍北走三千里翱翔故都营绍介见当路贵人上书言事其言磊落可用自谓取显官甚易时方重惜名爵仅得奏补两浙都转塩运使司广盈库大使君所居官既卑时时欲有所建白徃徃轧于上官视上官面目以为进退莫能自遂则又叹曰得官如此祗茍禄耳何能为役竟移疾归乡里其居当浙东西之冲家又饶财宾客过门无虚日至辄张酒髙会谈说古今成败得失意豁如也久复自念曰夏日道傍木犹能芘人吾宁没没以老吾纵不能行吾所学以利天下独不可取吾乡里所当为之事为之乎于是振贫乏兴学舎修渠堰凡可以利其乡之人者见无不为至于捄菑恤患为之尤勇徃大德丁未之岁江南北大旱饿莩载道路君顾家虽少积安能独饱时惟广东丰穰乃裒家赀驾大舟循海而南运粟以济其乡之人乡人頼以活者亡筭泝浙而上去君家三十余里有山横截水浒曰庙山波涛洄洑甚险而闽浙贾舶之所必经凶民有姓史者聚羣不逞每暮夜狙视过者刼杀之过者怖不敢前官府亦莫能捕君曰何可使此軰为吾乡里累踪迹其出没设方畧擒之无弗获者君平生多所设施而此二事尤为卓伟故浙濵之人至今称道之而君自弃筦库之命更不叙迁后以子贵得赠前官年六十五以殁至正丁亥三月二日也君之先本汳人宋南渡后徙居浙河之濵其地隶越之萧山县曽祖讳某不仕祖讳师曾不仕父讳璇两浙都转运塩使司西兴场管勾君初配徐氏继配孙氏末配窦氏君殁时窦氏纔二十有八守莭不移抚育前妻子如己子朝廷旌表其门闾子男三长琛徐出也次范孙出也次凖窦出也三子皆克承父志而凖尤卓荦有材气所交皆当世名人硕士官至中书兵部主事女一适韩升孙孙男七孙女二其子以某年某月某日塟君于某乡某山之原今三十有九年矣始以国子生林右所为状来乞铭余既按状叙其行实世系作而言曰使贠外君移其所以施于乡者于国则夫功利之在人者不既多乎乃竟赍志以殁呜呼惜哉铭曰

世固有食于官而旷厥职者矣彼家食者而克建立如此讵非千人之特乎西陵之阿有坟奕奕遗泽不磨过者其式

始丰稿巻十二

●钦定四库全书

始丰稿巻十三

（明）徐一夔 撰

○墓志铭

故元松江府儒学教授孔君墓志铭

前松江府儒学教授孔君既塟之十年其孤希智以文学被荐濒行告于天台徐一夔曰先人塟已久不肖孤未遑图其所以不朽者兹将去坟墓而听调于朝失今不图致先人之潜德或遂堙没将堕于不孝幸矜而赐之铭且子辱与先人有平昔之雅子其勿辞希智别去调补华之华阴丞以有能声擢审刑司详议贻书来趣文而余比岁困于痼疾觚翰事踈有稽前诺已而希智得告来省其母夫人趣之愈亟余告之曰未晚也古之孝者必跻膴仕而后大书深刻以发幽光今子仕方显融树铭之事此维其时未为晚也遂乃扶惫叙而铭之以塞其请按状君讳森字英夫世籍温之平阳平阳之有孔氏盖自五季之乱有讳桧者自曲阜浮海至温家焉殁塟其县之净水山后唐同光中县人表其墓曰唐袭封文宣公曾孙之墓至今石表犹存歴宋渉元平阳之孔氏跻世科登舎选者累累有焉而君之曾祖考讳贵敬宋迪功郎祖考讳漟孙理宗时一再试礼部不利考讳文振度宗末亦试礼部不利元至元初歴建德之桐庐徽之歙县两学教谕后居钱塘故今为钱塘人君方五岁而教谕府君即世长姊适同郡叶氏其母章夫人挈家依焉稍长从潘先生多吉学先生浙之名儒见其聡敏甚爱之因博习经史百氏其姊夫诱之从商久之私谓其母曰叶姊夫诱儿从商资以为养固当而非儿志也吾族人昆弟类出游学四方所至学校官莫不折莭而迎适馆授粲不敢后故吾族人昆弟多所成就儿奈何逐锥刀利辱孔氏哉于是出游四方学日益广元制凡孔氏后得从其族长推举移衍圣公府送所隶类选注学校官出身视庻姓优一等至正初族长元佑举孔氏子孙之在江南者以君为首选衍圣公府移江浙行省注充庆元之翁洲书院山长翁洲在海上去城府逺有司不暇顾殿宇颓圮米廪弗给释奠不备君走谒于郡守以修葺废坠为请郡守是之书院遂得一新为山长三年禄米仰于郡庠俸钱给于府库无所自遂韲塩之况处之裕如人曰孔氏之为学校官者盖如此秩满升松江府儒学教授未上而张氏据苏松干伪署者已占其缺矣君曰逢时不祥庸何言哉乃退处荒闲寂寞之野以教子授徒为事属天朝平两浙即故廉访司为按察司而西湖书院旧附司设教西湖书院者大德中廉访使徐公琰所剏以祠唐刺史白公居易宋知州事苏公轼林处士逋也其制如州县学而国朝之制置州县学而罢书院司风纪者惜其遂废谋所以摄书院事者咸言孔先生德尊望重其摄为宜乃檄君来摄书院事君至视如家塾书院之规摹如初一日被疾其子彷徨营捄弗效遂终于书院之别斋洪武六年正月十日也得年六十有四配范氏宋太傅忠肃公讳宗尹之七世孙男二长希智今审刑司详议次希升蚤世孙男二曰諌曰议君躯干颀硕少时识量过人以蚤失怙故依叶氏姊叶氏无子言于章夫人欲以为子时君方八岁其母曰我家幸托圣人之系何可后他姓以自贬哉他日叶氏果无子儿事之如母可也不可从其姓其后学成行尊致蒙族长推举为学校官屹然为儒林望非有卓然之见定之于初安至是哉故君位虽不满其志而有子向用于时所以显荣其亲者方来未艾将见屡书不一书而足而余惧咈其请不敢复稽也姑书以为先焉铭曰

五季戎马蹂中州乃有圣系来东瓯或视小宗如悬疣树以石表昭所由歴宋渉元硕且稠松江后出克自修有识自稺孰与侔歴游四方学行优大宗飞荐不敢留位虽弗称泽则流有子进列簪绂俦式瞻宠赠贲松楸

故元仙居县税务副使张君墓志铭

仙居张子恭氏跋山逾江见余于武林拜而言曰先大父之塟于今二十年矣当大朝更化之初凡仕胜国者例从他郡吾父亦以有官籍于和阳用是未遑乞铭于当世名人以贻不朽子恭深惧大父之潜德日就泯没敢以教谕谢弘文所为状请愿矜而赐之铭按状君讳道谦字仲益姓张氏其先金华人徙台之仙居至君四世矣曽祖恒祖彧父瑶有隠德元至元中岁大侵有司推择上戸出钞易粟以振饥民征期甚急有某氏者实下户质钱五十锭以帛包之而输官行憇张氏市肆而遗之其父得之护视封识悬于门移时有泣而过者其父呼之曰得非遗钞者乎曰是也谂所封识而符掷还之翌日其人具羊酒来谢亦弗受人以长者称之君至孝父病衣不解带者累月卧起躬自抱持既革痰液上行力惫不能吐辄以手掬之父既殁诸娣弟未有室家相视赢然曰此吾责也抚育之长大皆择伉俪嫁娶之使不失时且善治生其家视编户为裕比闾族党有不能自存者必周之曰吾何可以独厚尤急于义见人有难奋不顾身捄之其人德之若欲为之死而不得其所者而君无德色有荐其材于江浙行省者擢为其县税务副使君亦不以为卑曰茍能平市为之何伤为之一年号能通商利民上官又将上其最超迁之君以老辞而止至正二十三年十月九日以疾卒于家得年六十有九其年十二月十日塟于其县升平乡洞桥之原其配龚氏有淑德为妇为母有楷范后君十三年卒则洪武八年二月廿八日也其年某月某日祔焉子男七人长德原次德润将仕郎江浙等处行中书省照磨次德泽次德浩台州路仙居县尉女三人长适某次适某孙男二十三人子恭照磨君子也余既序其世系而论次其行实盖亦庶几乎周官六行者焉而仅职征商而止位不满其德可悲也夫铭曰

其德则丰其位则卑虽啬于逢而裕于垂有弗余信请视刻辞

钱塘夏君墓志铭

钱塘夏君之殁也其孤年几弱冠凡丧塟之事其友俞子中甫徐子贞甫实左右之既又与其孤谋曰而父有善行盍志诸石不可使遂泯堙于是其孤衰绖造门再拜以请初余未识夏君时吾友新城周昉为余言其父提举府君殁已八年以未获铭其墓遑遑焉如有求而弗得者其后猥以属余为述其行以登于石其心乃始释然古人言先人有潜德为之子孙者不求名人铭是谓不孝余固不足以当此而夏君能以世俗之所缓者为急其不谓之孝乎今其孤又以夏君之志为请余尚忍不为之述哉君性详雅色夷而气仁在乡党一以谦慎自持善与人交不为翕翕热久而益亲有弗给者不俟其请解衣推食不吝生殖颇殷未始乗约以规利里有以大宅一区质钱者久之质直与屋等君趣之赎其人辞以匮请以屋归之君辞不获乃厚其直立劵以购或曰太赢君曰乗约以规利吾不为也其家有药肆在郡城寿安坊其父所创也储药甲于一郡其父埀殁犹戒以勿轻药事君遵命惟谨捐重资以购良药致药之富川委山积而凡病家非夏氏药不用矣君自念吾生长寿安坊中年踰强仕仅以药剂济人无能为役矣因自号曰寿安处士年四十有七以弱疾而殁洪武十四年十二月二十五日也君讳仁寿字景安世为钱塘人自曾髙而下皆隐德弗耀至其父应祥始为杭之金玉府军噐提举司同提举元配徐氏值冦难死于水以贞莭着闻继配石氏子男二长时徐出也次礼石出也君殁之明年闰二月甲申祔塟于提举府君之兆其孤二皆质良性温所谓称其家儿也铭曰
</div>
    <div class="pagination">
<a href="始丰稿_page12.html">上一页</a><span>...</span><a href="始丰稿_page8.html">8</a><a href="始丰稿_page9.html">9</a><a href="始丰稿_page10.html">10</a><a href="始丰稿_page11.html">11</a><a href="始丰稿_page12.html">12</a><span class="current-page">13</span><a href="始丰稿_page14.html">14</a><a href="始丰稿_page15.html">15</a><a href="始丰稿_page16.html">16</a><a href="始丰稿_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
