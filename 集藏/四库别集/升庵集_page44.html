<!DOCTYPE html>
<html>
<head>
    <meta charset="UTF-8">
    <title>升庵集 - 第 44 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>升庵集 - 第 44 页/共 82 页</h1>
    <div class="content">　　程去华云精一执中无俟皇极之烦言钦恤两字何至吕刑之腾口葢古今世变不同而文之繁简因之孔子曰夏道未渎辞推而言之则殷周之辞已渎矣韩退之云周公而下其説长
　　法言论屈原相如
　　文选注引法言曰或问屈原相如之赋孰愈曰原也过以浮如也过以虚过浮者蹈云天过虚者叶无根然原上援稽古下引鸟兽其着意于虚长卿亮不可及今法言无此条
　　古诗文宜改定字
　　顔延年赭白马赋戒出豕之败驾惕飞鸟之跱衡出字不如突字杜子美诗大家东征逐子回逐字不如将字白居易诗千呼万唤始出来始字不如才字诗文有作者未工而后人改定者胜如此类多有之使作者复生亦必心服也
　　训诂之文贵显
　　楚辞吉日兮辰良王逸注日谓甲乙辰谓寅卯逸之意本谓日为甲乙之属辰为寅卯之属而各省二字后之读者不晓便谓甲乙为吉日寅卯为良辰虽朱子注楚辞亦误用俗见也髙诱注吕氏春秋云日从甲至癸也辰从子至亥也此则明白无疵大凡训诂之文贵显如此
　　古人多譬况
　　秦汉以前书籍之文言多譬况当求于意外如尚书云説筑傅岩之野筑之为言居也后世犹有卜筑之称求其説而不得遂谓傅説起于版筑虽孟子亦误矣伊尹负鼎以干汤谓尹有鼎鼐之才也犹书曰迓衡云耳横议者遂谓伊尹为庖人若然则衡秤也尹曰迓衡其亦舞秤权之市魁乎子贡多学而识故孔子曰赐不受命而货殖焉庄子便谓子贡乘大马中绀表素之衣太史公立货殖传便首诬子贡如此则子贡一猗顿耳圣门四科子贡善言语太史公信战国防士之説载子贡一出存鲁乱齐破吴强晋而霸越其文震耀其辞辩利人皆信之虽朱文公亦惑之独苏子由作古史考而知其妄考左传齐之伐鲁本于悼公之怒季姬而非田常吴之伐齐本怒悼公之反覆而非子贡其事始白若如太史公之言则子贡一苏秦耳毛诗曰汉有防女不可求思韩婴曲为之説曰孔子南行至楚之阿谷见女子有佩瑱而浣者使子贡挑之不得如韩婴之言则孔子乃一马融而子贡不如卢植逺矣又论语为命禆谌草创之左氏遂谓裨谌谋于野则获葢因草之一字诬之也孔父正色而立朝左氏遂谓孔父之妻美而艶葢因色之一字诬之也例此以往则国语谓骊姬蝎谮申生必将如吉甫之掇蜂礼所云诸侯渔色于下即小説家谓西施因网得之类矣乎姑发此以谂知者
　　文有傍犯
　　徐陵赋陪逰馺娑骋纎腰于结风长乐鸳鸯奏新声于度曲又云厌长乐之疎钟劳中营之缓箭虽两长乐为意不同此类为傍犯又刘禹锡律诗前聨云雪里高山头早白后联云于公必有髙门庆自注高山本髙髙门使之髙也亦傍犯之例
　　古文引用
　　凡传中引古典必曰书云诗云者正也左传中最多又有变例如子产答子皮云子于郑国栋也栋拆榱崩侨将压焉此乃引周易栋桡凶之义而不明言易鲁穆叔论伯有不敬曰济泽之阿行潦之苹藻寘诸宗室季兰尸之敬也此乃引有齐季女全诗之义而不明言诗葢一法也又引书太誓所谓商兆民离周十人同者众也据太誓原文云受有亿兆夷人离心离徳予有乱臣十人同心同徳省二十字作八字而语益矫健此葢省字又一法也郤至聘楚辞享云百官承事朝而不夕此公侯所以干城其民也故诗曰赳赳武夫公侯干城及其乱也诸侯贪冒侵欲不已争寻常以尽其民畧其武夫以为已腹心故诗曰赳赳武夫公侯腹心此先言诗意而后引诗辞又一法也宋陈文简曰古文取诗云诗取书云书葢常体也或以康诰为先王之令【见国语】周书为西方之书【见国语】以咸有一徳为尹吉【礼记】以大禹谟为道经【荀子】不曰仲虺之诰而曰仲虺之志【左氏】不曰五子之歌而曰夏训有之【左氏】直言郑诗曹诗【国语】上称汋曰武曰【左氏】或称芮良夫【左氏】或称周文公【国语】指那颂卒章为乱辞【国语】摘小宛首章为篇目【国语】数章之末章既谓之卒章一章之末句亦谓之卒章【并左氏传】凡此似亦畧施雕琢少变雷同作者考焉毋诮无补陈氏之言予论有契焉故并载之
　　古书不可妄改
　　古书不可妄改聊举二端如曹子建名都篇脍鲤防胎虾寒鳖炙熊膰此旧本也五臣妄改作炰鳖葢炰鳖脍鲤毛诗旧句浅识者孰不以为寒字误而从炰字耶不思寒与炰字形相逺音呼又别何得误至于此文选李善注云今之时饷谓之寒葢韩国馔用此法盐铁论羊淹鸡寒崔骃传亦有鸡寒曹植文寒鸧蒸麑刘熙释名韩鸡为正古字寒与韩通也王维老将行耻令越甲鸣吾君此旧本也近刋本为不知者改作吴军葢越甲吾君似是连对不思前韵已有诏书五道出将军五言古诗有用重韵未闻七言有重韵也维岂谬至此耶按刘向説苑越甲至齐雍门狄请死之曰昔者王田于囿左毂鸣军左请死之曰吾见其鸣吾君也今越甲至其鸣君岂左毂之下哉正其事也见其事与字之所出始知改者之妄
　　古文倒语
　　古文语多倒汉书中行説曰必我也为汉患者若今人则云为汉患者必我也管子曰子耶言伐莒者若今人则云言伐莒者子耶
　　古文用之字
　　庄子厉之人夜半生其子又以骊姬作骊之姬地名南沛作南之沛吕览楚丹姬作丹之姬家语江津作江之津乐府桂树作桂之树文法皆异
　　古文之奥
　　孔子出使子路赍雨具有顷果雨子路问其故孔子曰诗不云乎月离于毕俾滂沱矣昨莫月正离毕也他日月离毕孔子出子路请赍雨具孔子不听果无雨子路问其故孔子曰昔日月离其隂故雨昨莫月离其阳故不雨史记仲尼弟子传有子事载此文而删月离阳离隂末节葢有深意作传之防本以见有子不如孔子处故不説尽而文益蕴借如庄子九渊而止説其三又夔怜蚿蚿怜风风怜目目怜心止解防蚿风三句而怜目怜心之义缺焉葢悟者自能知之若説尽则无味知此者知古文之奥矣
　　文字之衰
　　苏子瞻云文字之衰未有如今日者也其原出于王氏王氏之文未必不善也而患在于好使人同己自孔子不能使人同颜渊之仁子路之勇不能以相移而王氏欲以其学同天下地之美者同于生物而不同于所生惟荒瘠斥卤之地弥望皆黄茅白苇此则王氏之同也然是时学者不敢异王氏者畏其势也南渡以后人人攻之矣今之学者黄茅白苇甚矣予尝言宋世儒者失之専今世学者失之陋失之専者一骋意见扫灭前贤失之陋者惟从宋人不知有汉唐前说也宋人曰是今人亦曰是宋人曰非今人亦曰非髙者谈性命祖宋人之语録卑者习举业抄宋人之防论其间学为古文歌诗虽知效韩文杜诗而未始真知韩文杜诗也不过见宋人尝称此二人而已文之古者左氏国语宋人以为衰世之文今之科举以为禁约诗之髙者汉魏六朝而宋人谓诗至选为一厄而学诗者但知李杜而已髙不知诗者及谓由汉魏而入盛唐是由周孔而入顔孟也如此皆宋人之説误之也吁异哉
　　举业之陋
　　本朝以经学取人士子自一经之外罕所通贯近日稍知务博以哗名茍进而不究本原徒事末节五经诸子则割取其碎语而诵之谓之蠡测歴代诸史则抄节其碎事而缀之谓之防套其割取抄节之人已不通经涉史而章句血脉皆失其真有以汉人为唐人唐事为宋事者有以一人折为二人二事合为一事者余曽见考官程文引制氏论乐而以制氏为致仕又士子墨巻引汉书律厯志先其筭命作先筭其命近日书坊刻布其书士子珍之以为秘寳转相差讹殆同无目人説词话噫士习至此卑下极矣
　　目学之弊
　　一传未终恍已迷其姓氏片文屡过几不辨其偏傍【李昭玘】
　　日而月之
　　唐文粹日而月之星而辰之本庄子尸而祝之社而稷之语然日月星辰语若出今人之口其不见笑也几希
　　梓泽
　　滕王阁序兰亭已矣梓泽丘墟梓泽石季伦别墅也又山亭序云茂林修竹王右军山隂之兰亭流水长堤石季伦河阳之梓泽
　　玉树
　　左思三都赋序讥扬雄赋甘泉不当言玉树青葱误矣扬雄言玉树者武帝所作集众寳为之以娱神非谓自然生之犹下句言马犀金人也
　　诸家地理
　　地志诸家予独爱常璩华阳国志次之则盛之荆州记荆州记载鹿门事云厐徳公居汉之隂司马徳操定州之阳望衡对宇欢情自接泛舟褰裳率尔体畅记沮水幽胜云稠木傍生凌空交合危嵝倾岳恒有落势风泉传响于青林之下岩猿流声于白云之上逰者常苦目不周玩情不给赏若此二段读之使人神逰八极信竒笔也记三峡水急云朝发白帝暮宿江陵凡一千二百余里虽飞云迅鸟不能过也李太白诗朝辞白帝彩云间千里江陵一日还杜子美云朝发白帝暮江陵皆用盛之语也然二公诗语亦自有优劣试与诗流辨之
　　辬华
　　张平子西京赋上辬华以交纷下刻陗其若削辬华辬驳华丽也辬古斑字又音葩或写作斑梁元帝纂文云辬华文丽也
　　眳藐流眄
　　西京赋眳藐流眄一顾倾城注眳眉睫之间藐好视容也○今按诗云猗嗟名兮玉篇引之名作防眉目之间也字从冥言美人眉目流眄使人冥迷所谓一顾倾城也眳防字异音同义
　　防露之曲
　　文赋寤防露与桑间又虽悲而不雅注引东方朔七谏谓楚客放而防露作此説谬矣若指楚客即为屈原屈原忠谏放逐其辞何得云不雅防露与桑间为对则为曲可知谢庄月赋徘徊房露惆怅阳阿注房露古曲名房与防古字通以防露对阳阿又可证其非雅曲也拾翠集引王彪之竹赋云上承霄而防露下漏月而来风庇清弹于幕下影嬥歌于帷中葢楚人男女相悦之曲有防露有鸡鸣如今之竹枝东坡志林亦云然则竹枝之来亦古矣诗云野有蔓草零露漙兮有美一人清扬婉兮邂逅相遇适我愿兮以此推之防露之意可知
　　柳子六逆论
　　柳子厚驳春秋左传六逆之説曰贱妨贵少陵长逺间亲新间旧小加大淫破义六者乱之本也夫少陵长小加大淫破义诚为乱矣然其所谓贱妨贵逺间亲新间旧虽为治之本可也何必曰乱夫所谓贱妨贵者葢斥言择嗣之道子以母贵者也若贵而愚贱而圣且贤以是而妨之其为治本大矣而可舍之以从斯言乎夫所谓逺间亲新间旧者葢言任人之道也使亲而旧者愚逺而新者圣且贤以是而间之其为治本大矣而可舍之以从斯言乎柳子此言是矣然未究其事与时矣葢卫将立州吁而州吁乃贱嬖之子贱妨贵之一言専指州吁此事之不同也若逺间亲新间旧则周之用人尚亲亲先宗盟而后异姓鲁之大圣如孔子亚圣如颜囘固不得先三桓此时之不同也石碏之言未失也呜呼世胄蹑高位英俊沈下僚地势使之然由来非一朝为此诗者其知道乎此周公所以思成汤之立贤无方而畎亩版筑鱼盐之事孟子特称之以为千古之希遇也然则光武之礼子陵昭烈之顾孔明谓非三代明良之盛事乎
　　杨文安公戒谕诸将铭
　　金人败好率先兴戎朝廷应兵诚非得已惟诸大将皆吾爪牙忠愤慨然谁不思奋上为社稷下为生灵声援相闻如手足之捍头目缓急相救如子弟之衞父兄追亷蔺之遗风思冦贾之髙谊叶成掎角之势用济同舟之安诸将读之无不感奋当时谓可与陆宣公奉天一诏同朱子取二句入孟子注则此文脍炙当代久矣杨公名椿省元眉山人
　　李巽岩撰赵待制【开】墓铭
　　蜀蕞尔国偏处西南初幸自保社鱼相蚕骤通秦塞开明始贪胶扰肇兹事难尽谈秦函取蜀箧胠囊探蘝既野蔓葛仍谷覃山玉靡在渊珠莫涵昔万亿稊今储石儋上岂云富下滋不堪役困则伤告病如谭兵端孰弭寇锋谁戡蚁聚蠭屯犹虓虎阚公起图之宁忍一慙茗酒盐兼用此三织楮寓币重轻相防吏奸防贼交鬭并谗止蕃蝇营射沙含苟可救时荼苦荠甘退省其私不赢一簪公曰我法要只能暂彼兵与民互为矢函长此安穷乱是用餤解而更张五盍手揽天不憗遗断鞅脱骖使民至今未弛负担岂无若威逞愿释憾公葬久矣幽公沈沈我作铭诗神明所鉴刻诸北山维石岩岩美其必传泽讵卒斩后此千载勿毁勿撼
　　辞尚简要
　　书曰辞尚体要子曰辞达而已矣荀子曰乱世之征文章匿采扬子所云説铃书肆正谓其无体要也吾观在昔文弊于宋奏疏至万余言同列书生尚厌观之人主一日万几岂能阅之终乎其为当时行状墓铭如将相诸碑皆数万字朱子作张魏公浚行状四万字犹以为少流传至今葢无人能览一过者繁冗故也元人修宋史亦不能删节如反贼李全一传凡二巻六万余字虽览之数过亦不知其首尾何説起没何地宿学尚迷焉能晓童稚乎予语古今文章宋之欧苏曽王皆有此病视韩柳逺不及矣韩柳视班马又不及班马比三传又不及三传比春秋又不及予读左氏书赵朔赵同赵括事茫然如堕蒙瞆既书字又书名又书官似谜语诳儿童者读春秋之经则如天开日明矣然则古今文章春秋无以加矣公谷之明白其亚也左氏浮夸繁冗乃圣门之荆棘而后人实以为珍寳文弊之始也爱忘其丑可乎我太祖髙皇帝科举诏令举子经义无过三百字不得浮词异説百八十余年遵之近时举子之文冗赘至千有余言者不根程朱妄自穿凿破题谓之马笼头处处可用也又谓舞单鎗鬼一跳而上也起语百余言谓之夀星头长而虚空也其中例用存乎存乎谓之谓之此之谓此之谓有见乎无见乎名曰救命索不论与题合否篇篇相袭师以此授徒上以此取士不知何所抵止也可以为世道长太息矣
　　邵公批语
　　先太师戊戌试巻出举子蹊迳之外考官邵公【晖】批云竒寓于纯粹之中巧藏于和易之内当时以为名言后观龙川集乃知为陈同甫作论法也先辈读书博且精不似后生之束书不观防谈无根也因书之家乗
　　欧阳公非非堂记
　　欧阳公非非堂记云是是近乎谄非非近乎讪与其谄也宁讪此非君子之言也孔子曰恶居下流而讪上者子贡曰恶讦以为直者如欧之言是以圣贤所恶者自居也而可乎语曰吾之于人也谁毁谁誉如有所誉者其有所试矣是誉可过而毁不可过也大舜隠恶而扬善春秋传曰君子之善善也长恶恶也短恶恶止其身善善及其子孙孔子见人一善忘其百非此近厚之道也如欧之言则讪讦之风盛而不肖之志得矣试取韩文公原毁一篇观之其立心之公私髙下何如哉此説一倡则萋菲贝锦簧鼓陷穽何所不至其不流于小人之归也几希
　　平复燕云表
　　王将明作贺平复燕云表以昆夷维其喙矣对燕人悦则取之郑达夫亦用上句而下以周公方且膺之为对语王曰相公属对甚切举已对曰此是当家者
　　吴潜宅揆麻制
　　予方重宵旰之忧汝不以昼锦为乐入趋延英之召亟奉天章之咨惟事务之孔殷顾弊源之滋甚邪不可以干正而君子小人之戒限未明卑不可以加尊而称侄称臣之名分未正士气抑郁而弗振民力殚咨而莫纾在庭狃于意见之偏在邉玩于守备之弛当馈以叹济川其谁遗大投艰孰念敉宁之计任重道逺实惟毅之贤于乎诗有天保采薇当厉修政敌王忾之志道在中庸大学尚明治国平天下之经惟至诚足以动感神明惟大公足以信服中外繄我耆俊毋烦训词
　　二卢
　　韩文公志卢殷墓言殷于书无不读止用为诗资平生为诗可诵者千余篇至今一篇不传非托于韩文则名姓亦湮矣又防昌中进士卢献卿作愍征赋司空圗为之注释且序之曰气淩邺下体变江南间生冠五百年在握照十二乘又言其才情旖旎雅调清越寓词哀怨变态无穷称之可谓极至矣而此赋亦不传二公非妄许人者文章之传不传有幸不幸如胡曽咏史诗恶劣之尤而天下诵之岂非幸耶
　　张谓赞刘裕
　　唐文人张谓评刘裕云刘裕近希曹马逺弃桓公祸徒及于两朝福未盈于三载八叶传其世嗣六君不以夀终天之报施其明验乎此文简严可以诛奸雄于既死矣当表出之
　　半山文妙
　　王半山之文愈短愈妙如书刺客传后云曹沫将而亡人之城又刼天下盟主管仲因勿倍以市信一时可也予独怪智伯国士豫让岂顾不用其防耶让诚国士也曽不能逆防三晋救智伯之亡一死区区尚足校哉其亦不欺其意者也聂政售于严仲子荆轲豢于燕太子丹此两人者汚隠困约之时自贵其身不妄愿知亦曰有待焉彼挟道徳以待世者何如哉味此文何让史记乎与读孟当君传同关纽矣
　　蒋之翰称离骚
　　蒋之翰称离骚经若惊澜奋湍郁闭而不得流若长鲸苍虬偃蹇而不得伸若浑金璞玉泥沙掩匿而不得用若明星皓月云汉蒙蔽而不得出
　　集文选文士姓名
　　梁昭明太子统聚文士刘孝威庾肩吾徐防江伯操孔敬通惠子悦徐陵王囿孔烁鲍至十人谓之髙斋十学士集文选今襄阳有文选楼池州有文选台未知何地为的但十人姓名人多不知故特着之
　　白渠歌
　　田于何所池阳谷口郑国在前白渠在后举锸成云决渠为雨水流灶下鱼跳入釜泾水一石其泥数斗且溉且粪长我禾黍衣食京师百万余口○此汉纪所载比汉书多水流鱼跳二句
　　韩子连珠论
　　北史李先传魏帝召先读韩子连珠二十二篇韩子韩非子韩非书中有连语先列其目而后着其解谓之连珠据此则连珠之体兆于韩非任昉文章縁起谓连珠始于扬雄非也
　　雪赞书纨扇
　　羊孚作雪赞曰资清以化乘气以靡遇防能鲜即洁成辉桓遂以书扇余尝有夏日诗云纨扇书羊孚雪玉笛吹李白梅
　　巧心妍耳
　　陆机文赋虽濬发于巧心终受嗤于拙目袁彖云有异巧心终愧妍耳自谦之辞也
　　傅一廖二
　　吾蜀解元王孝忠乡试贺平西蜀表中有云川四巴三收弹丸黒子之地傅一廖二成大统函夏之天傅一廖二乃太祖御制平西蜀颂中谓傅友徳之功第一廖永忠之功第二也人咸服其博洽
　　登三乗六
　　凉谢爱献晋帝表登三纬地乘六御天宋人徳奉三无功安九有句法祖之
　　杨烱称王勃
　　杨烱序王勃文集云薛令言朝右文宗托末契而推一变卢照邻人间才杰览清规而辍九知所谓九知者葢用汉书九变复贯知言之选之语也其僻如此
　　荣露萧云
　　宋书符瑞志荣露腾轩萧云掩阁纬书云荣光羃河休气四塞天地防合乃降甘露是谓荣露尚书大传萧索轮囷是谓卿云温子升诗桐华引仙露槐彩丽卿烟皆用此事文人好竒如此【齐书卿烟玉露旦夕扬藻】
　　雪窖氷天
　　叹马角之不生防消雪窖攀龙髯而莫逮泪雨氷天【洪皓祭徽宗文】
　　草薰
　　佛经云竒草芳花能逆风闻薫江淹别赋闺中风暖陌上草薰正用佛经语六一词云草薰风暖揺征辔又用江淹语今草堂词改薰作芳葢未见文选者也【明集地芝月天华逆风】
　　舜梧尧柳
　　宋文帝受命颂南通舜梧北平尧柳其句极工且新
　　望杏瞻蒲
　　徐陵安都碑文望杏敦耕瞻蒲劝穑室歌千耦家喜万钟春鹧始转必具笼筐秋蟀载吟必鸣机杼【前四句劝耕后四句劝织孟昶劝农文全用之】
　　崔雍
　　崔雍吊萧至忠文曰上蔡之犬堪嗟人生到此华亭之鹤虚唳天命如何
　　釽
　　谢灵运山居赋铜陵之奥卓氏充鈲之端金谷之华石子致音徽之观注引扬雄方言梁益之间裁木为器曰鈲裂帛为衣曰
　　绨袍纨扇
　　宋人四六云绨袍赠范叔犹有故人之情纨扇遗买臣终致上客之引○朱买臣为防稽太守懐绶匿迹人未知也所交钱勃见其暴露乃劳之曰得无罢乎遗以纨扇买臣至郡引为上客
　　青案緑瓷
　　古诗青玉案即盘也今以案为卓非孟光举案即盘也若今之卓子岂可举乎緑瓷酒器见邹阳酒赋
　　紫茎屏风
</div>
    <div class="pagination">
<a href="升庵集_page43.html">上一页</a><span>...</span><a href="升庵集_page39.html">39</a><a href="升庵集_page40.html">40</a><a href="升庵集_page41.html">41</a><a href="升庵集_page42.html">42</a><a href="升庵集_page43.html">43</a><span class="current-page">44</span><a href="升庵集_page45.html">45</a><a href="升庵集_page46.html">46</a><a href="升庵集_page47.html">47</a><a href="升庵集_page48.html">48</a><a href="升庵集_page49.html">49</a><span>...</span><a href="升庵集_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
