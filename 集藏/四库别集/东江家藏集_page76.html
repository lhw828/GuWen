<!DOCTYPE html>
<html>
<head>
    <meta charset="UTF-8">
    <title>东江家藏集 - 第 76 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东江家藏集 - 第 76 页/共 77 页</h1>
    <div class="content">
　　士有积学砥行勤一生而不得少试者世恒以天道之难知然古之人求尽其在我而已其得不得我无与知焉而至于盈缩乘除之间天之意卒亦未尝无在顾人之区区求望于旦夕而天以其冥冥者应之则谓之难知岂不固然然自夫知道者观之则见其若左右手之相付受也斯言也吾于南宁判府简一沈君验之而益信其然君湖之徳清人也世载今徳六世祖彦一始迁于乌山大父乐闲翁珎考素斋翁俊并隐弗仕素斋娶忻氏实生君讳洪字世范别号简一为人易直而刚方外不露主角而中毅然不可夺十五补县学生二十七而遭素斋丧哀不踰礼时乐闲犹在殡竭奁篚营葬事奉忻孺人与祖妣马孺人居一室饮食寝处必躬视二母安之诸弟幼延师教之及长为授产成室悉均父祖所遗不私一钱丧忻孺人如丧素斋礼族人贫不给者资赡之颕异者督令就学若从弟汉淇源辈皆用以成名九蹶场屋而气不折学不倦正徳壬申以贡入太学戊寅将参部注官或导以少须且当得善地君曰吾二亲已不幸而祖母年益髙与其须美除孰若早窃升斗禄以尽吾一日乎卒受云南顺宁府通判去便道过家甫十日而马孺人卒或又导以促之官奔丧异时觊可得近改君涕泣曰吾仕为养也其它不能知服丧三年再参部改今官抵家而遘疾遂以不起嘉靖壬午五月十七日也夫君未冠登游泮林五十二而释褐学不可谓不老处家庭乡党无异论受官一志于为亲行不可谓不笃两奉檄佐远州皆善官所不屑者而卒抱空名以死且死自归之于数葢吾夫子云学也禄在其中矣以君之所遇而质之于斯言其不谓之难知所谓天道者亦有时而弗与然方君之未仕也其子松已举于乡登进士第官晋江君贻书督教励以名节松奉以周旋为时贤令士大夫亟称之其所以为君显融者既有余地而其昆季蝉联相续而起者又未艾也昔人论为善之报谓不在其身则在其子孙论士之力学谓不有得于今则有闻于后君之学吾未能尽知其文辞吾不得尽见而在其子孙者又安可泯哉松自晋江书满入京师道闻讣还湖具状走云间属予铭君墓予读其辞而悲君之不幸观其子而又知天之未始忘君也既以慰松遂书以答其请君生成化丁亥五月二十有四日及卒享年五十六配闻氏泰宁训导某之女子男三长即松次杞次柽皆业孺女二葬以卒之年十二月十二日墓在其乡下兰山之原祖茔之次铭曰
　　耕而植亦既有获饙而饎矣而弗启其鼏谓天黙黙孰与嶷嶷吁嗟乎后之人其永食

　　马湖府知府碧潭顾君墓志铭

　　君讳纶字惟诚别号薇趣晩更号碧潭先世居苏之嘉定祖文明元季避兵徙松江占籍华亭故今为华亭人考礼字敬夫号雪隐以公贵赠南京刑部员外郎妣呉氏赠宜人公幼而聪颕善属对出语惊人稍长受诗于贡士朱尚实尚实称之都御史上虞叶公知府事选充弟子员学日益进遇小试必居前列浮梁戴公廷珎董学政尤加赏拔以魁解期之成化甲午领应天乡荐上春官五试不利然气不少衰弘治癸丒复下第乃喟然曰吾明年五十矣安能复从年少辈驰骛场屋也走铨曹试髙等授大理司务尽心职事文按出入无稽谬者以疾谒告归丙辰改南京礼部考订仪文补正遗阙大宗伯童公倚任之太学诸生久不获省觐公议复旧例行之士皆称便正徳丙寅升南京刑部员外郎戊辰署郎中事未几即真方逆瑾用事狱以贿成千户周姓者坐克取军粮下公论如律周愬瑾调都察院审覆御史以公守法卒从公初议时论韪之有田姓者坐为人闗节当戌边同官恶之欲并及其三子公叹曰有是哉非罪人不孥之意也大司宼姑苏刘公闻而改檄公竟坐首恶释其子不问经年之狱决于片言陈季三越玄武湖盗观版籍法当死公原其情请减之有熊丙者当弃市临刑呼曰吾今死不恨顾郎中为我求生至矣其处法寛平信于上下类如此四川地接诸夷蓝鄢余宼且猖獗辛未出公知马湖府人谓公必惮行公毅然就道曰仕皆择近利置远地谁为守邪闻者壮之土官不识资序以袭职岁月为先后有舅甥争长十年不决者公谓官有正副安德尔召其人谕以国法事遂定夷俗杀人及盗皆不死偿以牛马公曰此岂所以变夷也有犯皆以法从事境内肃然府自安鏊猾夏科场不録士者三十年公留心学校课诸生有可进者白于上官弛其禁癸酉程一阳遂举前名士类鼓舞有御史按蜀遣人求桫板拒之已而劾公不职吏部知公治状寝不行而公亦倦游矣明年甲戌遂以老疾乞致仕时诸子皆成立故居廹隘公乃改卜于白龙潭之南涯葺楼居花竹为休老地始有碧潭之号与乡缙绅士而归者十余人为安耆会会必有诗郡大夫岁行乡饮必请居价位皇上御极推恩海内进散官一阶金绯班白徜徉邑里人以为复见睢阳遗老云嘉靖壬午冬属疾十一月二十日考终于正寝将卒为诗有月白风清之句命笔手书无异平日距其生正统甲子七月十日年七十九配赠宜人王氏有淑行事舅姑抚子女咸克尽道躬勤纺织于公有内助焉年四十有九卒子男三长端王氏出次承恩侧室陈氏出承惪季氏出皆国子生女四长适府学生孙承徳次适国子生赵淞次在室孙男十有三人世清国子生世宁安远侯教读次世盈世文世组世启次延桂延泽延嗣延守又次曰远曰逵曰述女五长适钱文耀次适杭允次许嫁杜如玉次二皆幼曾孙女二次许嫁李贡士宜子某端等以卒之明年二月十三日葬公于秀野桥北祖茔之次与王氏合先事奉知麻哈州约庵陈君状致公治命乞葬铭予生晩尝获与公同朝辱公知爱为忘年交谊不得而辞也庸按状序次而铭之公雅好唫咏在南都冢宰清溪倪公辈皆与之倡和有寅清稿纪行稿碧潭稿并藏于家异籍从兄以尺伍连我公言于朝得洗雪又贻谋之大者铭曰
　　星署两京时靡以为盈龙湖万里亦不见予馁维其尔故寿考且宁以归全于此以裕尔孙子

　　封礼部员外郎心远呉公墓志铭

　　荆溪之阳有清尚之士曰心远呉公生大明正统辛酉八月十六日年八十三以嘉靖壬午十月九日卒明年某月某日其子礼部郎中仕将葬公于某山奉其乡人广西参政胡君元孝状谒予松上请为铭仕举于乡予时在场屋公年八十仕告归称寿予尝为之文不可谓非知公者铭不得而辞也公讳纶字大本心远其所自号世家宜兴有讳徳明抱藴弗试者公之曾大父赠户部员外郎讳以中者公大父户部员外郎赠礼部侍郎讳玉者公之父赠淑人徐氏公之母也公弱冠丧父仲兄赠礼部侍郎经方游学宫事进取公左右之奉徐淑人以居家庭雍睦无二言户部素亷无厚蓄暨析居资计萧然公躬率僮奴耕节浮处约不数年家遂以饶然不事封殖每岁饥人闭籴必倾廪以贷乡人有数负公者一日有急无所归悔且叹曰吾诚愧公然非公其孰济我复告公公与之不靳时皆以为难村氓售布者雅信公得钱径持去不视公召之还曰尔能信吾恐人不汝信也为一一选以授之其不欺孱弱类如此性好客久而不厌四方人士乐归之李太仆范庵沈先生石田交最密范庵欲徙居阳羡分田宅以招之事见呉文定公家藏集苏文忠旧业在蜀山岁久湮没公与少司空沈公辈购其遗址作新堂祠之李文正公为之记其于乡人老者敬少者爱分甘遗美奬善而诲其不及病者与之药有见侮者亦不校以是人无少长贤不肖皆敬公慕效忻忻焉及公之丧朋辈有哭之失声者羣从子弟视之皆如已出提携训廸无弗至尚书文肃公俨及其诸弟皆能言之以晩得子爱之不令去左右至负笈千里乃更督遣之不少顾惜郎中官户部贻书戒之令无忝厥祖千物议为门户羞从礼部归省趣令还朝曰尔禄于官尔身非尔有也其厚伦理而着于名义又如此宜兴山水邑东连呉会南通苕霅公年六十辄断弃家务创二别墅枕岩带流曰南山樵隐曰西溪渔乐晩于溪上建心远堂遂因以为号每春和秋清扁舟布帆夷犹徜徉驯一鹿一鹤以自随见者指为天随生玄真子邑素产茶公尤精鉴别伪者辄能辨之至烹治之法有茶经所不载者人又以为桑苎翁复出云郎中初命封户部主事再命封礼部员外郎配施氏淑徳懿行嫓美于公先十六年卒初赠孺人进宜人子男二人长即仕端慎而文以南畿第一人登进士至今官次佶由邑庠升太学女一适徐元祯亦太学生也孙男二女二皆幼惟公孝友着于家信义昭于乡胡君称之谓得之耳闻目见之真参诸物论乡评之是非有所阿私至于有户部以为父有礼侍以为兄有文肃郎中为之子侄前辉后暎而公旷懐真韵髙步于其间以依稀乎耄期之寿则所谓福集于身庆延于后者夫亦岂偶然哉予前寿公谓其行固有以自结于天而天之于公所以与之者亦厚时以为非夸合是而言其足以铭公矣铭曰
　　我有父兄既构既堂我退而耕兮我有后昆龙华振芳惟郎惟卿兮禠我鹿裘加之佩裳惟皇我荣兮棋局诗囊茶炉笔床我惟其恒兮南山西溪竹坞莲塘何时复行兮镵词贞珉黯其幽光奕世其灵承兮

　　赠工部主事杨君配太安人宋氏合葬铭

　　予家食时与故四川按察副使杨君伯玉及其弟今考功郎中仲玉游而知其父南隐公母太安人宋氏之贤考试南畿得考功之子今吏科给事中秉义往来益亲知其事尤悉比考功以太安人丧归公之墓木已拱而四川亦继安人殁矣考功及其弟乡贡进士季玉将葬安人状公及安人行以兄子秉道来乞铭谨按南隐翁讳云字民望家于松南学弗及试故因以自号其先上海人以儒鸣沙冈间有任府别驾及称两足书厨者曾祖寿梅翁讳徳时祖乐耕翁讳景皋始占籍华亭居叶谢镇考文信号月溪龙徳流仁家用益起以例授散官妣金氏公其季子也倜傥有志节笃于孝义父母皆钟爱之月溪老久不能事事比疾革家所有悉归长兄公一无所较宋氏姊不能平取金饰数事投公曰汝虽少独非我父母之子邪翁犹让不受曰兄有即吾有也闻者皆贤之长出赘萧塘宋氏闻金孺人疾与安人匍匐归躬视药膳母亡哀毁踰礼自敛及葬一不烦其兄时屋庐倾圮里父蒋竹居贷三十金以资修葺公振饬支拄畧使可居顾园池竹木犹森然曰得无隳吾先业可矣祖籍系内作坊后隶府局费出无蓻田业多为人有而税额独存公身自料理曰为兄带劳礼也乡邻有嗾兄兴讼者亦顺受之曰兄弟天亲也讼我者特细人耳其于人扶危拯急不惮水火有死无以殡者适当窘狭至辍仓版为之其它解衣推食以济人不足者殆不可胜计也平生口无妄言目无妄视见发人阴事及非礼窥阚者辄趋而避之乡人有为不义者曰杨二官得无知也其为人敬服如此刻意教子延师程课不少怠朋游至留与欵洽而属耳于外闻论及徳艺则喜不然则忧形于色每以所业置角巾中遇知名士出而品评归则指示其可否曰吾家无赢产汝軰学成即吾家之成也弘治丙辰四川擢进士而公以中场后一日卒其后考功季玉吏科相继入仕途公虽不及见而志亦酬矣宋安人萧塘名族故监察御史瑮冬官主事瑛之弟古真处士玚之女国子祭酒南桥陈公询弟诰之外孙聪慧孝谨读女戒小学列女传诸书辄能领悟尤精于女红家居事母孝既归南隐移以事其姑姑意所欲致及南隐所欲为者恒先为之凡劳事一不以他委姑丧脱簮珥为费躬纺绩以为生南隐公独任家艰而不至陨获教子孙咸底成名安人之助也南隐以四川三载恩赠工部营缮主事安人同受封勑至呜咽不已曰昔同其劳今独享其荣邪见子孙荣进不色喜每叹息言汝辈能尽忠报国恩以光汝父祖则吾愿毕矣晩岁犹亲女事左右以为言曰我自乐之且无事以终日不可也衣饰不求新美曰此故物服之自安非力不能办也其勤俭至老不易如此南隐生正统辛酉七月初八日比卒享年五十八安人后南隐二年正月二十日生卒正徳辛巳十月初九日年七十九子男四长玮即四川君后安人五月卒次璨即考功次琦先安人十七年卒次琏即季玉女一适朱佑孙男十一人长秉仁靖江府良医卒次即秉义次秉道秉中俱郡庠生次秉正秉公秉谦秉和秉钧秉鉴秉介女四长适国子生陆应瑞卒次适生员张立敬次适张棠立敬庄简公恱之从孙棠庄懿公蓥从孙次许嫁董宜阳大理少卿恬子也曾孙男一启传女五长适抚州府推官禇嵩子效良其二受监察御史苏恩子克柔故礼部郎中唐祯孙自信聘余尚幼翁之墓在竹园泾葬以年月日太安人葬以卒之明年十二月十八日昔兰畹何君称杨氏之世徳谓有是父祖子孙必兴若子孙忘父祖此心则不可考功述其言以为传世明训予以是益信公及安人之贤铭曰
　　世之徳身以承学不究于行而家政以成中馈之贞子孙代兴谓天孔明而不偕尔荣双璧连城竹园之泾郁郁余馨吾以征吾铭

　　程母呉孺人墓志铭

　　往十年前新安程庆珫氏以所辑声文会选来视予属为是正予以不敏辞然自是识君今年秋庆珫谒予松上以母丧告乞为之葬铭庆珫质厚而文无荣利纷华之好而独惓惓于世徳当代名家若其宗人学士篁墩公长洲文定呉公及吾乡定庵曹公君皆及其门并有文辞为之褒表今兹之请虽自知弗类然获次名先达亦谊所不辞也君母姓呉氏休宁上山名族唐御史少微之后祖某考琳真皆以徳善闻于州里琳真娶程氏宋枢密正惠公卓之裔孙某之女实生孺人宗人若弘号朴轩者出文肃公派于程为世婚其妻胡氏晩得子取孺人育之见其聪慧爱之甚于已子谓必以配良士庆珫大父梅友翁为子景宗择妇闻之以请于朴轩一言而合遂以归之即所谓菊圃先生者是也菊圃兄弟七人羣从房族之盛他姓莫先焉孺人奉舅姑处妯娌一一能适其意岁时祀飨宾客往来恒身先其事不以告劳姑尝得异疮众避传染孺人奋不顾寒则以身温之暑则亲以汤涤其垢如是者久之无倦色姑感其诚曰愿汝子孙事汝犹事我也性尢谨重力勤女事夜分不休刀尺之声未始彻于外家庭上下有终不闻其笑言者菊圃喜读书于生事不甚留意孺人维持综理一不以烦之先生得肆力于学孺人之助也故当时翕然称为贤妇先生卒诸孤茕茕在乳下姑年且髙孺人屏容饰课僮奴力树畜家日以康凡六更婚丧未尝告窘乏而且有以及人孤嫠无托者至捐衣食以周之不吝家人有得人遗物者亟访而还之诸孤就外傅归必究其所习夜张灯于室躬缉纺以助其勤少怠则加切责曰诗书汝家业予弗敢忘汝何可弗力又曰古人之学不专为科第能以善养是吾之望也诸孤承命惟谨业儒服贾皆有成室庐资产视昔有加焉孺人之教也时又称为贤母岁丙子庆珫与定庵有期将戒行孺人曰曹公宿徳往宜也姑少迟之未浃旬忽无疾卒人以为有先知云时正徳十又一年三月廿六日距生正统己巳四月廿八日年六十八子男四长即庆珫号近斋次庆琇庆莹庆班女二适黄锽呉琎孙男七佳传仪作偁佖侹女七人嘉靖癸未十二月日葬和睦干与菊圃先生同穴铭曰
　　母以子贵亦以子贤嘉彼淑懿无惭简编和睦之原佳城孔坚铭于此镌其永年

　　封宜人孙母王氏墓志铭

　　延平郡守雪岑孙先生故参政薇庵任公之外孙与予妻淑人母中表兄弟也故先生视予犹子弟始学及仕奬成助喜懐之不忘先生殁予系官京师吊奠不及礼居闲追往愧无以自致其情也先生继室王宜人之葬子翰林编修贞甫以状来请铭予尚何辞乃序次其事志而铭之志曰宜人姓王氏松之旧族故广东布政使公亮之曾孙通政使司经歴直内合节庵先生臣之从子淞南处士辅之女妣陈孺人幼钟爱父母不轻许人求之者议辄不合久之更以为后时讯之日者曰此当为贵人妻何后时也雪岑丧姚宜人或言宜人故家女年及而贤继室无踰是者卜亦允协宜人既归事雪岑和而能敬综理家政巨细斩斩雪岑性刚遇事不可辄弦急宜人婉辞以谏每为之霁容时编修及其兄行甫年皆在髫龀宜人爱惜抚字不异已生夜灯习诵蓄果饵以资勤苦且执女工与俱或时嬉游触父怒则解之曰儿尚幼姑善诱之可也故诸子亲宜人不啻所出有教无不承雪岑官驾部以执法忤中人将下狱众皆忧之宜人曰官禄不足计要惟自处者是耳先生坐系两月宜人谨门户戢僮隶戒诸子不使轻出入曰汝念汝父无重贻其忧也雪岑无所屈挠而事竟白葢中实有相焉先生素亷介贵而犹贫婚嫁资聘多不能备礼宜人解常御服饰以助之曰我行作姑矣此可畧也雪岑卒延平讣至号恸殒絶移时乃苏间谓诸子曰汝无所恃矣继承事重不痛自策励何以自立也性勤织绩至老犹不废编修劝令少安曰吾忧后生辈过于逸豫尔此自吾乐不厌也编修念无以为养则曰与汝皆清门过求丰腆非吾喜且非所以为我福也遇族人甚厚然有及官府事者辄挥之曰吾可以累吾子邪一日行后园顾池亭花竹泣下编修请其故曰吾痛汝父不及见尔葢老而哀慕犹一日云编修使交南过家宾客填委乡人以为荣宜人不乐曰汝孤子而远涉岭海何以慰先人虽然王命也行矣勉之颇信浮图说自是每晨起诵佛千声曰吾以祈行者安也编修久无嗣既行得男宜人喜交南国有兵请于朝还家听命宜人益喜含饴弄孙母子相对熙如也无何忽遘疾疾亟阴语家人治后事而犹强自力言笑谓编修曰我行瘳矣子无忧其明日遂不起呜呼宜人之慈爱虽垂絶之际犹不忍伤子孙心如此则其平居槩可想见而编修君以使事之不果乃得亲汤药视衾敛人子之心庶几无遗悔焉此固孝诚所格而亦孰非宜人厚徳之报哉宜人生天顺戊寅六月十九日卒嘉靖癸未七月廿八日年六十六子二承徳字行甫廪膳生先卒承恩即编修君贞甫其字女一适唐瀚孙男三大中大猷皆习举子业柏龄尚幼女三长适庠生陆鑐次受黄相聘次幼曾孙男一昌祖亦幼以卒之岁十二月日祔雪岑先生之兆在郡东北蟠龙塘之原铭曰
　　迟其归其归也时家人是宜君子是毗曰位非我恤要自我无非其言可思孝而勤贵而约无育而慈其胥此焉施我思古人休征伯竒生乎不遇吁矣悲庸刻此铭诗

　　东江家藏集巻四十一

　　●钦定四库全书

　　东江家藏集巻四十二【后集九】

　　（明）顾清 撰

　　归来稿

　　○墓志一十二首

　　亡室赠淑人张氏墓志铭

　　淑人姓张氏讳淑正小字寿宁世家华亭谷阳门之西敦厚尚礼有讳孟著者善楷隶书织工取其字为帨文有闻于上者因取以实金陵居织锦三坊至今犹有名祖绅父粲号云石俱读书游泮庠终隐不仕母任氏福建参政勉之孙处士执庵先生弘之女执庵夫人顾氏贤明有识鉴淑人既丧母夫人取教育之予时学于其子长史先生故夫人与先生许以为配任氏既世衣缨张复右室族婣皆以为非耦淑人至能安于澹素承接上下无所失于是众咸宜之尤为先祖遗善翁外祖秉直陆公所称礼先君性严难得意淑人独无迕焉其事先淑人如女事母先淑人尝久病髪■〈月直〉虮虱生焉气羸不胜栉以口啮而去之傍观有难色而淑人若不知也予为弟子员淑人躬缉纺助朝夕服勤尝苦茹纳包容有人所不能堪者中更先祖丧毕两弟婚娶至尽脱服饰以助蓍簮布衣若将终身焉予三黜乡闱不为忧闻得荐亦不甚喜从予居京师每以不及奉二亲趣予归省先淑人讣至哭泣怨悔不自胜相予营葬事役人食饮皆手自品给人感其意无不为尽力其丧先君亦然天性真淳无矫饰不知贵势之可慕贫贱之可侮比邻妇妪最下者与之均礼见人贫困苦疾病在身周之惟恐后或时不及辄惨然不怡待子妇及妾侍皆如女视家人子亦如已生每食时孩穉绕前截少分甘有未尝及口而尽者王给事明遇妻以夫旧学尝来视淑人还家遇婢妾顿厚人以为有所感云痛母早亡奉云石翁礼爱尤笃弟山及其妇殁皆为之敛葬且教其女择士族嫁之葬云石翁视母圹不称属家人厚封树徘徊悲恋不忍还俞氏妹嫁时华盛淑人及其季适陈氏者独萧然一不以介意后俞衰落两家子女来抚视之如一于其它亲戚皆然虽素薄于我者亦无间葢其心知有骨肉初不知有存亡盛衰之变与炎凉厚薄之分也以是处予家四十有五年亲疎内外以及乡人皆称其贤淑及卒皆痛惜之京城邻近妇女来哭奠者不絶比丧还有追送数十里者予为翰林编修封孺人为侍读学士封宜人满礼部三年赠今号歳丙子始通籍内庭预朝谒戊寅孝贞皇后丧尝入临清宁宫助酹奠是岁三月得疾更夏歴秋医弗效冬十月十三日竟卒生以景泰丙子十二月廿四日得年六十三予再入京官再进禄赐日裕淑人恒不乐每劝予归葢其中有见焉予牵连未能决而淑人遽先我逝矣呜呼惜哉淑人生三子长天彝尝习举不就理家政次天叙年十九卒次天秩县学生女四皆不禄孙男九长应阳荫补大学生次应寅应辰应云应禄应芝夭次应昌应明又次应金夭女九长适侯干金山卫指挥藩之子次许嫁故广东按察副使张祚孙太学生宪之子约次许嫁太学生范民彝子启髙次太学生曹锷子梁余尚幼应明应金及范氏女以下淑人皆不及见云淑人之丧遭时多故旅殡四年乃得归是岁予亦致仕为求葬地久之得于郡城北通波塘西张家浜之南其地面巽坐干后盘凤山前汇祥泽塘桥张氏之故物也以嘉靖二年癸未冬十二月六日壬寅襄事铭曰
　　山旋冈水旋隈拥以干环巽维乐哉丘子宁归懐平生感艰危悲复喜系此辞

　　潘母太宜人叚氏墓志铭

　　南京礼部郎中潘君时雨母太宜人叚氏世居宁国建平之叚村祖满父安并不仕以农为业安娶钱氏生宜人少而淑惠乡邻有子者多求之然议辄不合既踰笄犹未有所属郎中先君子涧松翁方求贰室试以请于安安慨然曰吾亦筹之是命当尔也遂诺焉宜人入门事涧松与嫡室严氏甚恪谨分理家务斩斩有条绪严氏礼之涧松继纳二人许氏素多病芮氏年最少宜人视之皆若亲姊妹许有子弗能字宜人躬抚鞠之见者不知非所出也尝得一子失去而芮氏适生郎中涧松遂俾育之岁癸夘涧松得危疾宜人刲股肉以进疾遂愈其明年子溥生乡人盛称之以为诚所感云庚戌翁复病以郎中属宜人曰是儿似可教吾没汝弗能则亦已矣宜人泣曰赖君有遗业吾纺绩以资之何不能若成否则在天耳时郎中年十二溥方七岁而严氏子泽已名荐书矣宜人既襄涧松事即营别墅延明师以专教事恒举泽以励之曰必如是斯无负汝父与吾之志也郎中以甲子领乡荐甲戌对大廷是时溥亦自邑庠升太学宜人就养京邸二子朝夕侍膝下乡人荣之而宜人诲饬不少置遇诞辰称庆必垂泣曰幸汝辈成立惜汝父不及见也郎中为主事封安人已而进今号嘉靖癸未正月七日以疾卒明年九月庚午葬涧松墓右若干步地在其乡之某里某山原初许氏病笃与宜人诀曰生若同气死葬必同穴宜人泣而从之及葬许与芮皆预为圹以齿为序至是藏焉宜人生正统丁夘十一月某日比卒年七十七子二长即郎中名润字时雨其次溥也许氏生正统乙丒月日卒弘治癸丒月日年四十九子一曰濡国子生芮氏今年六十五贞松后雕荣享未艾生郎中后复一子曰濠为最少宜人孙男五僎出郎中备伯仲佖出溥女二长许嫁太学生寗豫次子思幼在室许氏孙男三曰仕曰儆曰仪儆邑庠生女一适典膳濮浚子倯芮氏孙三人曰初曰俓曰某郎中既以父命母宜人而懐所生不忘欲因宜人附録诸母行实勒之墓石以见其恩意之厚虽事微前比而其情有可念也庸具列之而并见之铭云铭曰
　　诗美任妫庄姜之娣秀也嫔周亦大其世繄潘有叚岂曰有子其敬而和实应彤史欝欝涧松下维我室左携右须生死皦日儿也克孝母宁有恒生荣死哀各极其情铭以昭之子孙其昌尚于此征兮

　　周母太恭人李氏墓志铭

　　嘉靖癸未夏四月都察院左佥都御史周君伯明以母太恭人李氏病具疏陈靖乞归休上不许而特赐君告俾驰驿扶侍还呉未行五日辛实四月四日也讣闻命所司谕祭仍给舟归其丧公卿以下毕吊致奠赙如礼行之日送车阗道观者荣之明年冬十二月某日葬其乡马鞍山北之先茔赠大理少卿芝云翁之兆先事两月君命其子凤仪奉书币以春坊谕徳顾君九和状来乞铭予壬子与都宪同升今三十有三年髙堂彩侍尝获称觞从春坊望颜色幽宫之刻不鄙而辱以命予谊其可以辞也谨按太恭人姓李氏与周皆昆山旧族世济徳善曾大父谨光禄寺署丞大父瓖易州知州父讳泉母朱氏太恭人体貌庄重语言简寡行徐而坐端望之知为令妻贤母始归芝云值家世方盛芝云倜傥和易喜宾客爱山水搜竒览胜无拘泥太恭人内奉舅姑共祭祀外给宴饩凡所须必躬亲必致其丰洁退而治女红弗懈中更衰落而事上益虔处姊姒巨细推逊不啻无所争竞其御羣下慈而庄未尝有色喜笃恩布惠疎远不遗助芝云干蛊恒出所藏以资费为子延师友至脱簮珥无恡容夜必篝灯手绩以课业曰吾望汝成令名汝勤于学吾宁倦于绩也抚二孽子若已出夫弟绎早卒鞠其二女咸使有家长孙凤鸣幼失恃爱之踰等然督教备至凤鸣感励绩学遂与都宪君相继登甲科人皆曰太恭人之教也都宪君由知县擢内台太恭人与芝云连被宠命乡人名其所居堂曰三锡其就养京师凤鸣亦官刑部三世一堂萱叶兰支交暎一时缙绅皆艶慕欣欣焉都宪南迁凤鸣解官奉太恭人居呉下及将赴留都趣凤鸣还就官曰汝籍于朝不可以我故废王事也都宪当比还念太恭人涉远有难色太恭人速之行曰汝官至横金吾犹能自力且得孙妇辈聚处甚乐也居三年康豫无恙日久犹课家人治纺绩子孙以为言则曰吾性自乐之且吾逸则下成于习非久远计也其深见远识如此所以荷重封享禄养子孙繁昌生死哀荣岂偶然之故哉太恭人生正统己未二月十七日比卒享年八十五子男三长伦即都宪明慎端方朝省推重次佐夭次佑孙男四凤鸣刑部郎中次凤仪凤翱凤起女一人适生员叶良材曾孙男二汝龙汝瑜女三人长许嫁国子生朱希曾次柴告次幼铭曰
　　三锡之堂我尝称诗今也丘原铭则畴宜玉冈嶐前娄江迤之郁郁芝云此焉同归尚千龄匪亏以昭我辞以永保其来兹

　　封监察御史陆公墓志铭

　　封监察御史怡梅陆公卒将葬其子御史君以四川按察佥事胡君仲申状请予铭先是御史以使事过家为公寿有司举故事表公宅里衣冠毕贺乡里荣之御史既还朝数月而公病思见其子御史亦心动适以四川之节来及江而闻问即上疏乞终养昼夜南驰抵家而翁疾间见之甚欢予亦为御史喜意公寿必未涯而竟以不起然病而思思而父子得相见扶持药饵踰月而后终爱日之情虽无穷而公亦可以少慰矣公仪观丰硕质性敦厚少有志于学以傍无兄弟始退而服家政客游淮泗梁宋间周览名胜既归识益充志意益坚定家临阛阓而端静纯一未尝妄交游其所与必乡之达者间从有司役恪恭以勤小大缓急无敢慢郡邑皆善遇之御史君始就学训督甚严曰汝能学则无忝吾先人亲师取友时不可后也见其从朋辈饮辄不乐御史惧而改然后色豫及学成登科甲公亦无徳色既受封命其自处益卑乡饮请居宾位固让乃就登降兴俯无违礼乡邦重之称为徳人长者及卒皆悼惜焉陆氏本东呉旧族代有闻人公曾祖安尝受学海叟袁公之门叟竒其才劝之仕以亲老辞凡所得一付之篇咏编修杨公廷瑞志墓盛推许之生子绪绪生晨继世闲逸晨娶栁方伯文粹女兄实生公其源流远矣公配施氏先公卒以御史贵赠孺人子男三长翱即御史初任吉安推官以明慎称召进今职次翊次翀女四谢旻俞鲤盛世袁煦其壻也孙男三希岳希岱希旵女十一人长适沈渭次杜炳顾世清次太学生董继贯次孙亿次许嫁周溥胡锡朱克温次尚幼公生景泰辛未月日卒嘉靖甲申十月十一日年七十四葬以卒之后两月二十有二日墓在所居之北白龙潭之南涯相去不一里予以文识御史于科场今二十年不可谓不厚公之行其又足称也乃为铭铭曰
　　卉木之真是曰梅人而悦之人可知处嚣而淳崇益卑雪霜艶阳无我移我寿而康子载驰我忧而疾子来归敛我以藏靡悔遗龙潭之源郁崔嵬云屏曲拥水旋洄我室甚迩神弗迷稽祥迹履铭此辞

　　东崖樊君墓志铭

　　故南京刑部尚书赠太子少保清简樊公之子讳垔字伯通别号东崖以太学生待选家居嘉靖三年冬十月二十四日卒于常山之里第其子鏊将以明年乙酉某月某日葬君于其县之博望乡华棠里前山之冈先事以状走云间请铭其墓石清简公守吾松君实侍行而外人初不知有君予最辱清简公知而亦未始面也正徳己卯君以公葬不备礼具疏白于朝于是始识君听其言察其行事信清简家儿也辛巳予南归嘉靖甲申君遣鳌来视予期以髙秋北行取道会松上方日夜望君及鏊再至而累然衰绖在门矣其贽币犹君之手泽也呜呼君之与予期其殆为此乎而予又忍以不文辞不以慰君之惓惓邪君之先远出成周而再盛于有宋始自南阳迁于常山之迭石予前状清简公之事已详其再迁绣溪则始自髙祖辽东都事逊而曾祖清河训导温祖文检仍之温文检并以清简公贵累赠至南京刑部尚书妣皆赠夫人清简公夫人徐氏有三男长堆已受荫而卒君其仲也幼颕悟有大志尝从学开化吾文山先生授以举业乘间靖曰读书止于为文辞取科第乎文山笑而许之自是屡以文试场屋而天人性命之学操修践履之功未始少间闻公官河南喜曰洛中道学之源委也请从以肆其观于是复以文质于提学车公而闻见日以博矣及公尹天府都宪台陟司宼位望日隆而君犹龃龉或导之以速化之术者君咲曰是宁不有命吾忍以污吾清白家声哉闻者悚而退既承荫入太学再试京闱仍不利而厉志益■〈艹马〉清简公以勇退忤逆瑾擿其问隆平侯事夺官又追论守松江日减官布以纾民困事责输粟五百石君周旋其间独力干济不以及诸弟为公忧公卒服丧哀毁继丧徐夫人亦如之其诣阙陈辞情志恳恻闻者感动虽素不悦公者亦不为沮议而或反有助焉以是蒙恩得赐公夫人葬祭及赠谥公皆如制缙绅称之君居父母丧哭泣过度已得眩瞀疾及是间闗道路风行露宿既归疾大作卧山中者五六年尝自念读圣贤书凭先人余休齿名仕籍而曾不得效一官以自见图所以上报者病小间遂先期来告予十月束装戒行矣已而忽自疑曰踰是日可也及是亟呼鏊书勤谨二字于壁曰吾疾不起矣保家守身理无大于此者遂奄然而逝葢君内静而明而又善虚中氏之学故于此有前知云君孝友出天性虽小必谨清简公宦游于外乡之时物必附寄然后敢尝闲居日必具衣冠定省承候颜色未尝离左右伯兄卒抚其诸子如已生处异母弟若同产族婣里党有贫苦若老疾者必周之惟义之徇虽竭力不顾其自奉则甚约出入里巷谦恭礼下未尝以门地骄人平居无事扫地焚香手一编终日非速客饮酒不过数行夜必集诸儿讲论文史至宵分乃寐如是者以为常其为诗取适情兴不苦心鉥目故所得多不留今所谓东崖稿者财十之一二尔而萧散警拔绰有幽致读之可以得君之为人君生成化己丒十一月廿五日及卒得年仅五十六配王氏信州旧族生子男一即鏊太学生女一适彤山徐都运廷镇子佐侧室郑氏有子男三镳锦锭惟清简公忠谔在朝廷惠利在郡邑轨范着乡邦生完髙节没享荣名可谓盛矣君能继之而其美益彰可不谓能子邪虽抱藴弗泄知者惜焉而君可以无憾矣是宜铭铭曰
　　太末之墟有丘嶙峋其中有人清简之风于此焉存不显其身天乎莫询而情事已伸予尚奚云尚百千春以裕其后昆

　　道州学正梁先生墓志铭

　　嘉靖乙酉秋九月二十四日司训恕斋梁先生辛于华亭之学舍先时道州学正以阙告吏部选学行着闻者奏以先生为之命既下矣月余邸报至众方悼先生不尽所施于吾又叹先生之久淹而卒不闻此命也相与诔先生行谊为状以其子沇等来乞予为葬铭先生在吾学为东斋师予东斋旧生也归田五载辱先生知爱若素交子弟又辱先生教先生已矣予何以慰先生而铭可以辞也梁氏之先本长沙人宋殿中丞鼎尝守吉州乐西昌山水遂卜居焉其后屡迁至讳子祥者始定居庐陵之白沙乡实先生二十四世祖也髙祖朝升曾祖用宏祖承威考尔衷号怡庵并隐弗仕承威父子俱以年髙厚徳赐章服乡里荣之妣萧氏泰和西州黄门某之女弟实生三男先生为之长少颖敏力学不烦父师为文务典实去浮华论学宗紫阳朱氏于凿说支词蔑如也成化已亥岁大祲宼起家业一空先生策功罔怠寻丁内艰葬祭一以礼甲辰补邑庠生提学署其文为上列自是学益闳肆每私试常冠诸生弘治壬子领乡荐凡五试春官不利而志不少衰甲子复治行怡庵命之曰甲科得否诚有命此行脱如旧何如作儒官及老眼一见哉乙丒遂拜衡山学谕之命遵父训也衡山科第久乏人学政亦弛先生至抗颜当席礼贤惩顽仪范肃整有孤贫而行束修者辞之曰吾期教之成而已意不在是也上官俾摄县事复辞曰学吾职也理县政则荒吾学政矣上官弗能违既而尹复缺曰署县非梁教谕不可也强委之讼至即决科罚一清两月间政声流闻举邑按堵方伯呉公某称之曰真贤良也己巳丁外艰服阕改浦城学浦城之人才犹衡山也先生虽训廸匪懈竟以绩效弗称左迁吾华亭华亭近岁多良师先生至士益感奋相淬砺自已卯至乙酉上春官者十余人连得第者尤众士方喜先生之道行而先生已厌世矣呜呼惜哉先生性刚方尚义节遇事英果有不平当辩者虽贵要无所诎或劝以少逊者曰我何有于官哉吾与之论弗胜弃吾官以伸公道可也当其劲挺人或不能堪事已释然无丝毫滞于心曲或行有未当虽下人言之亦立从人以是知先生之无他葢久而益信服云先生初娶萧氏曲山大司马文昭公族有贤行继娶綦氏衡学生祖绶之姑知书达礼以先生好面折人常婉辞劝止裨益良多先生殁诸子咸在家独力殡敛松人皆称之子男三长即沇综理家政次淙次淘俱县学生女一适泰和池头王黄门俨之孙守孙男四女三俱幼沇及淙淘扶先生柩归将以年月日葬某乡之原诸生称先生不汲汲于求名而名以成不屑屑于为家而后以昌大不媕婀徇时以不至髙位而其道已畧见于行其行义足以有立惟斯言以足据以铭先生矣铭曰
　　白沙之乡郁郁崇冈先生所藏不竟厥施惟执弗随而其中匪亏我作铭诗非曰予私惟诸生之辞

　　封工部主事富翁墓志铭

　　自富君子超之登第则闻其父雪峰翁之贤子超使荆州予访之始识翁于其第吊子超之母丧为亡妻谋葬地于祥泽往来益习信所闻之不虚予作寿藏翁持酒来贺意忻忻也别未数月而翁之丧闻又数月子超归自京师具其友吏科给事杨君士宜状来请铭其墓予方重翁之为人而且喜其强健孰意遽为翁为此也翁讳洪字汝深雪峰其别号世居华亭通波塘祥泽汇之东涯曾祖以诚祖某号南郊父某号一村妣汪氏公少而聪颕习举子业已而弃去专力于农圃与兄汝南同居三十年无间言一村病且革呼翁兄弟曰同居义也然而不可久势也吾欲为汝为久远图而力不足且奈何翁闻而悲泣悉让先业于汝南而自筑室以居布衣粝食纷华靡丽之好一无入于其心弘治间汝南被选掌乡赋辞不许翁毅然代之邻区累派积荒租余百石当征之民民不能堪翁又为输之翁家事不甚裕而能为此故人以为难而翁无徳色也翁早生子多不育中岁得子超遣入城就傅去家二十里恐其幼而惰也每日酉而往以课其诵习卯而归以综理其家如是者三年而子超学以成族兄孽子相始生嫡媢之弃而不字翁取鞠之及长配以室爱之若已出相亦事翁如所生其卒也袭含敛殡皆相实亲之配丁氏克俭而勤躬亲织纴有通昼夜不寐者翁之孝于亲弟于兄训成其子侄虽翁之贤亦丁有以相之也子男一好礼即子超正徳辛巳进士授工部主事改刑部女一适陆祁孙男二于文于徳女二受莫氏张氏聘翁生于景泰乙亥五月二十日卒嘉靖丙戌二月十六日享年七十有二以卒之年月日葬九峰第三畲山之中峰其地前瞻玉屏后引细林凤冈东翔天马西踞翁所择也翁为人坦易淳直性尤仁爱见人有急难愀然若在其身与人交开口见心未尝有矫以子超贵受封如其官章服在躬举动恂恂不少异平日人尤以是重之所居面通波园池楼屋据湖山之胜翁晩年与乡父老月一会于其间客至必欵留惟恐其去礼恭而意真无弗为翁尽者古所谓善士所谓吉人非翁其谁欤虽年不登上寿如其中要自以无憾矣是宜铭铭曰
　　东畲之峰郁以葱有洼其中公所宫有宾有从灵秀锺灵乎不穷公之后兮其永隆

　　絅庵姚先生墓志铭

　　先生讳鹏字程夫别号絅庵其先故汴人有讳世荣者以武干仕宋为将军职环卫从髙宗南渡家临安病告寻医遂精于其术姚氏江南之始祖也世荣之后皆以善医名有桂发者尝起安定郡王伯栩竒疾授御医局副使于先生为七世祖子垕号朴翁以名医被荐赐冠带由临安徙华亭居修竹里子文彬号恒斋元惠民局生累官医学教授与鐡崖杨先生为诗友其葬也鐡崖志之私谥为贞靖先生传子处和以文学任江阴儒学教谕先生之髙祖也曾祖栁隐先生讳某洪武初举人材知莆田县祖菊庵先生某尤工医考某以贤良方正任许村场大使两考即致仕徙居郡城是为瞻云先生梅趣翁善太素脉者之弟也娶钱氏南京吏部尚书文通公之妹实生先生明敏凝重言动皆有则七岁能属词善楷书稍长从陆梦庵先生受诗经问学日富补邑庠生与从兄仁夫中夫俱有声场屋间督学浮梁戴公广信娄公皆器之而试辄弗利弘治甲子始以贡上春官试文冠多士授江西南安府儒学训导始至值大水学宫圮壊白于郡遂一新之南安不荐士久矣先生严程约明轨范以身率之士咸奋于学未几刘君寅与其弟宰聨躅取髙第皆归徳于先生先生素慎取予及当官尤以名节自砺苞苴私馈无敢及其门者清风兴行郡守而下皆接以殊礼时有所咨访辞弗敢知守益敬焉修孝宗实録成力求解任守固留之寻以书白当道始获遂其志时乡人仕而归者宪副定庵曹公佥宪一庵许公方倡为安耆会闻先生归甚喜曰会中得君吾属有光矣郡邑诸公与上官行部咸加礼葢优游桑梓者十七年以嘉靖甲申六月二日考终于正寝距其生正统丁夘五月廿七日享年七十有八配孺人余氏养志先生某之女俭勤慈惠与先生一徳相成先生壮年多疾病孺人左右扶持饮膳药饵必亲有所须皆先意而具卒致先生于康宁抚子孙待婣族不以烦先生而事无不治先生卒哭之哀遂感心疾明年乙酉四月廿二日竟卒年七十六其生景泰庚午五月十一日也子男三长淞理家政率礼循义克承先志次汶太学生后先生三月卒次沅女一嫁金凤卒孙男四时周太学生次时皞时敏时茂女六长适举人张松次举人孙堂次宣城伯从孙卫嗣宗次举人王洪子槙州判叶相从子嵓次受冬官主事宋瑛从孙玄徳聘曾孙男一应期先生事亲孝奉祭敬处兄弟友而恭御家和而肃接宾姻恪慎谨抑未尝一失色于人虽后生新进无少忽而人亦信爱敬礼之先生之南安予以文送行所谓一时同辈论学行纯备者必以先生为首称凡先生有言于人无弗信有所托无不为尽心曰姚先生诚信人者皆实録也此其大者至于出入市里未尝亵衣盛暑家居未尝袒裼简札字画仓卒细微必致详谨葢自少至老如一日焉时风日移老成日远虽乡邦俊彦代不乏人求欲如先生亦未可以多得矣淞等以今年丁亥二月廿五日葬先生于城东十里吕荡庙之源以余氏祔奉湖广参议张君徳辉状请铭其墓石予谓铭先生其可以无愧也诺之因以识吾感云铭曰
　　中有孚表有隅位弗充忠已输人归其徳厚而神寿以康愉其尚奚须吕荡之原我刻琳瑜懐哉斯人逝矣其吁

　　杨孺人王氏墓志铭

　　松贰守闗西杨侯丧其配王孺人将图归葬手状其系行属予为之铭杨侯在吾淞以亷慎律身以平直处事蹊径断絶门庭肃清意其中必有相之者乃今观状信然民尝给事府中见孺人行事者追思至今不置然则铭孺人固民之所乐闻也孺人姓王氏与侯俱临潼县安业里永丰乡人父魁隐弗仕以信义重乡里母鱼氏孺人少敏慧精女红为父母所钟爱择配得侯既归恪秉妇道庄重整肃不妄笑言尤不事华侈家故饶裕而晨夕缉纺不少怠岁时苹藻必亲奉舅姑裳衣非手裁饮食非极精洁不敢进侯充弟子员寓省城与弟四川佥事枢荣泽训导栻兄子山西副使淳实俱孺人躬炊爨具膏火以相其学业虽寒裂肤暑沾衣无少厌倦其后侯领乡荐而枢等亦相继取科名宦游内外至今徳之从侯官四方所至必艺蔬茹事丝枲曰廪禄有制此亦聊以助君守也侯令杞县时逆瑾方擅政捡括天下府库重法以立威有同官窃藏金绐侯为借补计侯始至忧之未得所以处孺人问知之曰此非君事也何忧第追守吏尔同官闻而惧阴补之卒以无累其明见达识辅佐君子类如此继姑某性严孺人能顺适其意一日染疫疾家人无大小皆然孺人坐卧寝傍视汤药不少离姑疾以愈而身无染焉人皆曰此孝之致也训幼子以安详或佻戏必加谴斥待妯娌如姊妹乐道其善而掩其不足族婣穷困必赒之所至处同官家室亦如其妯娌常去有后思焉下至于仆使恒察其饥饱寒燠茍暇或亲为理衣曰此亦人子也又各使习微艺曰庶异日不阽于饥寒至于内外之防凛如也乡人论善理家者必以孺人为称首云孺人素有疾乙酉子浚试闗中忧思疾作浚闻而亟来得少间明年三月二十有四日竟卒生以成化辛夘月日及是得年五十六子男二长即浚学生次重光夭女二俱幼葬以年月日墓在渭水之阳石川之涘杨氏之先兆也铭曰
　　国之政自家始中闺之有人君子维祉渭原崔嵬我铭民辞申彼鸡鸣昭我棠溪棠乎我依铭非我私以永我来思

　　封工部主事王公配安人宗氏合葬铭

　　公讳吉字原吉以字行姓王氏世为苏之常熟石塘乡人元末徙县城太平里曾祖寿四祖孟徳父廷美三世皆不仕母颜氏公少而颕敏读书日记千余言属对警捷观者皆耸稍长习举子业以父丧明退而理家政举其力一出于诗故太司空林公廷选为郡推官求可为子弟师者访于公伯兄宪副公原善得公所业喜曰吾视子非庸人顾今日已晩然进取亦何常言于守辟掌县曹案公弗敢违会丁家艰去遂不复出延名师以教其子舜耕舜渔躬课其诵习晨灯夜案欣然若将终身焉未几二子学皆成正徳丁丒并登进士第庚辰舜渔满三载封公为工部主事舜耕庐陵政成召入台冠盖一时鼎盛乡之人服公之善教又荣公以康健而享有禄养也时乡先辈东湖钱公致工部副郎事家居与里中髙年及公为耆英会相与唱酬甚富乡后进皆传诵焉嘉靖甲申忽遘疾十一月初五日竟卒其生景泰丙子七月廿又二日享年六十九配宗氏亦常熟人处士讳道安者之女封安人公卒之年正月初五日卒其生景泰壬申闰九月廿九日享年七十有三公性孝笃于伦理痛母早亡至老语及之必流涕外祖死无后岁时奉祀终其身族子奎早丧父公取鞠之为毕其婚娶且赡其不足奎忘孤焉尝求葬地劵既成且授半直矣或言为故按察使郑公南金墓公矍然曰郑公乡先达其后微不能恤忍复据其地乎亟还之并其直不取乡人义之善谈论且长于料事于古今成败得失人物臧否类引端举法戒粲然事之未来谓某当何若某当何若已而无不酬乡人行事有不当其意者辄面斥然不留于心有曲直求平公据理折之皆厌服去雅性俭素一衣至累年不易独好登览无事相出游庐陵山水国也舜耕数遣人迎养终不许曰尔姑尽尔职吾无溷尔为也人以是尤服公之髙笔札诗语皆清俊有耕读澷録东川稿藏于家东川者其所居琴川一曲遂以自号而集因以名将卒无他言惟以家庙未成属二子其所存可见矣安人专静端淑事继母马尽孝马亦爱之归王氏时年尚少恪秉妇仪处一室治绩纴无事不踰阈事舅姑先意承志两小姑当嫁斥奁具以资之爱其子不废教遇臧获皆有恩溺信浮屠女妇之恒态安人独不然惟推其余以周因乏此在丈夫犹或以为难也舜耕为公长子云南道监察御史舜渔其仲由工部改刑部升山东按察司佥事女一适沈泰孙男五之夔之龙之皋其幼之益之文慧而夭女三受杨九苞朱孙元安如城聘皆望族舜耕等卜以公卒之又明年丙戌十二月廿有四日葬公及安人于虞山拂水岩之阳以翰林侍读陈君鲁南状请铭其墓石耕渔皆予春闱所校士鲁南其同年状所述皆公素履其晦于身以发于后人又可信福善之惟天而凡为公后者皆将有考于斯也遂为铭铭曰
　　学吾志于行微人莫吾与也教吾志于成倐鸾飞而凤翥也中闺淑良齐荣并康虞山苍苍双璧深藏尚百千霜以茂其本支也

　　工部员外郎致仕东湖钱君墓志铭

　　东湖先生既谢事家居二十有二年当嘉靖丙戌八月二十有六日考终于正寝嗣子璠以明年丁亥月日葬公于虞山拂水岩之祖茔以先生治命奉广西叅议丁君状乡贡进士邓君传论请铭其墓石弘治己酉先生举南畿予与之同席舍始识先生己未先生擢进士予有事场屋自是为文字交今四十年矣先生鸿冥凤翔逺迹霄汉予葢望而有羡焉者而君重以是属予予尚安辞先生姓钱氏讳仁夫初字符徳后更字士弘东湖其别号先生本临安人武肃王镠当五季保障呉越有功徳于其民子孙蕃茂散处东南更宋元入我明缨冕诗书蝉聨不絶以及于先生其为常熟人则自讳衎者始葢有赐田于李墓而子孙因遂以为家国初有讳苏号谦斋者由李墓徙昆湖之沙湓尝上书阙下论时事髙皇善之命譔祭幼主文复称旨勑有司官之以老辞不拜寿终于家先生之髙祖也曾祖讳中得祖讳用孝父讳祚并隐迹丘园弗耀厥徳祚字永锡号潜斋以公贵赠工部都水主事母林氏赠安人实生先生幼而颕敏书过目辄能记潜斋异之为择明师得耆儒陈公范张从仁俾从之游尽得其指授自洙泗以下先秦两汉经传百家之言靡不涉歴为古文词已有声弱冠从桑瀹斋检斋二先生受举子业为经义论策复有声浮梁戴公上饶娄公相继董学政咸器重之期以远大而试辄不偶既领乡荐凡四上春官乃得苐人为先生迟之而先生晏如也时进士多减年以就格先生年五十四具以实言或导之曰昔人畏始进而欺君吾不忍也闻者竦然有因而改行者明年拜工部主事分水务于临清戢豪强时启闭稽卫河提举司工作节其冗费而去其不便于民者数事砖厂罢事并属先生剔窳简良谨其出纳宿蠧为之一清秩满改虞衡司乙丒监浙江税疏革裁正如在临清公私便之升营缮司员外郎寻以疾求致仕冡宰桃林许公惜其材持奏未上先生披沥情素示以决去计许知不可夺从之然人犹疑其太遽既而逆瑾势张衣冠涂炭论者始服先生之知几先生天性孝友潜斋病至吁天请代居丧毁瘠葬祭一以礼与弟信夫祈居推腴取羸无少许惜信夫卒复经纪其家事细大必尽孤嫠赖焉念族巨指蕃不能无裕歉割常稔田建广义仓于别墅以资之沙湓之族无过时之婚无缓期之葬者以有先生也为文章深厚典则以韩欧为宗诗祖陶韦时入元白字画兼众体皆有师承而正书尤善一时后进多宗之雅好山水近而三呉远而恒岳东之岱宗谒孔林观封禅遗址伤今吊古感时悯俗一寓之于诗尝为呉中山水图系之长歌以写其胜而呉之地褊赋繁人稠业窘乐少苦多之情状略具焉于此可以见先生之志矣先生著述甚富归闲文纂水部诗歴先忧集皆已梓行其诗塜唱和鸣鹤余音姑苏杂咏诸作及近稿未经编録者并藏于家生以正统丙寅八月十三日比卒享年八十一配徐氏封安人有贤行先年卒子男一即璠己卯顺天乡荐女一适陈绍孙男二梦玉梦梅女二长适周表次适呉中立前大理少卿子升仲子也丁君谓先生秉髙明之性具淳诚之质负通达之才抱宏博之学文足以润身行足以厚裕而飞斜暮景位止潜郎首尾宦途仅逾八载葢时之遇使然而其不假荣达而自传者故在邓君之传谓其病革手书遗戒字画超然临终命迁于正寝戒女侍无得近则先生之素养可知而其所以享髙年全厚徳为宗党所依归士林之推重者岂偶然也是宜铭铭曰
　　临安锦树条叶长绵衍杭越连苏常麾幢敛影发文章五百年来弥炽昌东呉支分李墓旁家法故有谦斋光雪泥沾迹归飞忙赐田化作天平庄庆歴之治仁洋洋范宗百世平山阳公徳孔有言之详我铭于丘举其纲吁嗟后来其弗忘

　　明故封太安人朱母刘氏墓志铭

　　太安人姓刘氏讳某故工部都水主事朱君稷之妻今南京福建道监察御史洸之母也先世家呉门以轩岐氏之学显曾祖叔照尤有名累官至太医院院判祖豫赘常熟双凤林氏林洪武中坐事籍没豫遂徙涂松冈家焉涂松后分属太仓故今为太仓人父讳忠隐居弗仕以善行称娶某氏实生安人幼而端重寡言笑勤于女职豫常以命妇期之曰女非凡人偶也会闻都水君好学且器识不凡曰是可壻吾女矣遂以归之朱故大家自文贵子亮再世长乡赋克已裕人家遂以落都水君初娶或欲令事啇贾以佐家安人蹙然谓君曰贸迁末业也非丈夫所当为且君非其人也君能读书致身起门户何啇贾之足云日躬爨养舅姑夜则然膏攻缉纺以资诵习都水安之学遂以大就都水兄二人以前母子不能无间言安人重自抑损推多任寡潜消黙运于其间至于丧葬大事皆力相工部为之两家如弗知者久而皆帖息焉工部捷乡闱对大廷为名进士人知为有乐羊妻之助而仁孚义浃门庭晏然又昔人所未及也工部卒芜湖囊无余蓄御史年甫冠弟妹累然殆无以自存安人忍死抚鞠拮据绸缪数年间皆克有成立御史既向用得推恩所生弟渊亦自乡校升太学安人寿考康宁人谓天之为善人报者未艾也而卒止于此安人素慈俭平居无故未尝轻宰杀宾客至则委曲延欵虽数不为嫌亲戚之贫者周之无所失下至僮隶饥饱劳逸未始有弗知者以是卒之日人尤思之子男二长即御史以进士授行人进今职次即渊女三长适曹振刚次适太学生凌相次郁黔孙男三长铨次鏊次某女一人安人生以正统戊辰月日卒以嘉靖丙戌月日年七十九明年丁亥冬十二月日葬涂松冈从夫兆也予始入京识都水君既又以文得洸于场屋有世好焉其来乞安人铭谊不得而辞也遂为铭授振刚子乡进士逵以归俾刻之铭曰
　　涂松之冈锺美于此我识其良又善其子考德征贤良曰有以惟其尔肆天与之年而皇厚以祉其来未己铭以纪其始
</div>
    <div class="pagination">
<a href="东江家藏集_page75.html">上一页</a><span>...</span><a href="东江家藏集_page71.html">71</a><a href="东江家藏集_page72.html">72</a><a href="东江家藏集_page73.html">73</a><a href="东江家藏集_page74.html">74</a><a href="东江家藏集_page75.html">75</a><span class="current-page">76</span><a href="东江家藏集_page77.html">77</a><a href="东江家藏集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
