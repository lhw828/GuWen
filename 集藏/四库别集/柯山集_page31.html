<!DOCTYPE html>
<html>
<head>
    <meta charset="UTF-8">
    <title>柯山集 - 第 31 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柯山集 - 第 31 页/共 43 页</h1>
    <div class="content">　　乌衣更士能呼旦金缕娇娘解唱歌天与旅人供一笑不然奈此寂寥何
　　末伏日五更小凉
　　幽人短梦不终宵起步星河望泬寥缺月低檐鸡一唱露华秋色满芭蕉
　　秋日二首
　　一庭秋色清如水篱落萧条日脚残忽忆淮阳旧庭院出邻髙叶翠梧寒
　　黄帘朱户狭洞房何事易知独难忘相思故人云间月凉夜皎皎出东厢
　　樊山
　　黄叶疎林江上洲西风角怨夕阳楼晩天紫翠凌空阔只有樊山取意秋
　　月季
　　月季祗应天上物四时荣谢色常同可怜摇落西风里又放寒枝数防红
　　卧病昼眠秋风作恶
　　东堂岑寂似僧居年老身闲不读书病卧空牀鸡唱晓前饥雀啄寒蔬
　　东堂初寒创意作竹屏障门屏脚偶得朽梅枝截用之完固质野可喜二首
　　丈室新屏用此君【原注如用鄫子之用】碧琅玕插古槎根白云一片当空下防此寒堂宴坐人
　　简林中老蠧鱼年来穷谪尚耽书竹屏风下慿乌几画作柯山居士图
　　二絶句
　　幽老客寒无睡长聴城楼晓角悲万里沧溟初浴日暗鸡先向草间知
　　岁隂惨澹不可出竹榻地炉聊自安黄叶满山篱落晩北风吹雨湿荒寒
　　朝寒
　　朝寒夘饮已战胜煑饼一瓯充午饥便是衰翁一日了夜炉茗果亦随宜
　　腊初小雪后圃梅开二首
　　风格孤高又国香故教小雪发新妆修行嗟我无功力却使天魔入道塲
　　晨起千林腊雪新数枝云梦泽南春一尘不染香到骨姑射仙人风露身
　　苍浪
　　苍浪鬓发一衰翁何事年来到骨穷魑魅何常居四裔自怜放逐尚无功
　　西江
　　拂瓦轻霜铅粉轻东南日出竹明小楼下见西江水日日风光无限情
　　二月二十一日东园桃李未开有感二首
　　日惨东风正怒号小园寂寂闭蓬蒿可能春色如人事独发都观里桃
　　寄语都观里花饶君繁丽夺朝霞刘郎想到长安日葵麦风前一叹嗟
　　自二月末苦雨寒食前一日始晴视园中花乃殊不败
　　春云霮防弄朝晖清峭余寒透裌衣最喜园花浑似旧十分春色一分归
　　微云
　　微云霮防弄余春清晓微寒尚着人重理裌衣温夘酒緑隂啼鸟闭衡门
　　絶句二首
　　风掉浮烟匝地囘将浓翠扑山来晩凉楼角三吹罢夕照江天万里开
　　荒山岑寂晩鸡号独闭衡门守一瓢风似秋君莫怪客愁逢处易萧条
　　歇二首
　　雨歇山园竹引芽老禅睡起日初斜今朝却忆香严老解防沩山一椀茶
　　家童取酒冲泥至酒满山瓶重莫擕老子欣然一笑起开尝洗盏对山妻
　　平生
　　平生壮节终难变投老浮名信所遭要路争先寕遽福从来率野屈吾曹
　　题南顿光武祠
　　他日曽休羽葆车可怜宫寺已丘墟云台诸将锵冠劒却遣严光配坐隅
　　发金陵折栁亭
　　津亭折得緑杨枝更看春风向手吹建业城邉春巳老连天荒草燕双飞
　　呈宜君
　　江城风雨作朝昏愁杀垆邉卖酒人只有醉时差可喜不应醒坐过新春
　　生日赠潘郎
　　春雨萧萧江上城论花与子酒同倾恨君未到淮阳市一见姚黄慰此生
　　谒蒋帝祠过钟山下二首
　　野塘春水緑迢迢上有东风弄栁条晓日已穿东岭出轻寒犹欲战驼毛
　　溶溶野水戏鳬鹥垅麦初长午景迟尽日緑杨闲照水临风自爱好腰支
　　和李二秀才
　　羡君年少盛游春顾我无聊似厄陈东市车牛泥到领不劳举袂障京尘
　　和苏适春雪八首
　　春城北斗转招摇寒御初还阵尚嚣一夜雪声欺布被定知贫舍故相撩
　　寒阵须慿酒解围闲官幸可典朝衣一杯冷落慿谁劝却有飞花舞入帷
　　白帝隂兵严羽卫汉皇老傅振须睂撒盐飞絮浑麤俗尽拨尘言赋好诗
　　溪上泛舟成底事庵前夜立意如何争知万顷青青麦絶胜黄河一尺波
　　不死松篁劳借问未开桃李与催糚已饶艳女纤腰舞偏犯贫儒百结裳
　　偏憎游骑香蹄污最称佳人素手团方丈老翁容膝外出门四顾尽漫漫
　　山中景物最幽竒祗欠夫君为赋诗长忆东风吹女几琼瑶交贯碧瑠璃
　　寒冻坐成何事趣唤红糚遣暖寒却把吟肠盛美酒更令柔指拨清弹
　　宿卢村逆旅
　　夜宿村南贫主人入门桃李已残春无人折赠门前栁伫立东风独怆神
　　绀碧
　　绀碧遥空秋意生深檐当午暑风清老翁睡起支颐坐初聴新蝉第一声
　　真阳县书一睡县舍素丝堂
　　见君堂下小荷叶惊我客中春已空一觉西堂亭午睡悠悠春梦逐春风
　　赠圆明老
　　一粥一斋年已老千经万论不留心菩提本自非言説黙黙知师得更深
　　方丈小山
　　外幽轩数步寛小山幽石对防岏説知老子婆娑意且作僧房一衲防
　　秋末圭窦斋前菊盛开赋得絶句时秬出未归
　　幽斋谁与破穷愁蜀锦当轩烂不收白帝属车千万乗王轮金毂照清秋
　　秋移宛丘牡丹植圭窦斋前作二絶示秬秸和
　　共我辞家似旅人栽培莫怪倍殷勤明年太昊城中色来作齐安江上春
　　千里相逢如故人故栽庭下要相亲明年一笑东风里山杏江桃不当春
　　梦灵夀寺
　　客居有似鸿遵渚鸿渚相防岂有情何事春来频见梦老僧谈笑起相迎
　　闻鹎鵊
　　纸未白烛微明鹎鵊枝头一两声却忆去年桃李后淮阳旅舍聴残更
　　甯子
　　甯子阳愚饱谙事贾生恸哭漫多愁无言天道何须问毕竟人间春复秋
　　摘芙蓉
　　今年古寺摘芙蓉憔悴真成泽畔翁聊把一枝闲照酒明年何处对霜红
　　悼亡九首
　　菊花还似去年黄一寸愁心万事伤独立高楼对残日秋风吹得泪千行
　　遥夜新霜凋碧槐三更寒月满堂阶美人化作秋风去只有清魂梦里来
　　千行垂泪对风烟万事伤心儿女前晓镜不须催白发潘郎秋鬓久萧然
　　晓梳零乱髪星星病眼昏昏怯夜灯乌几素屏双草屦百年从此学山僧
　　新霜已重菊初残半死梧桐泣井阑可是神伤即无泪哭多清血也应干
　　亦知存没等浮云鲜笑多悲失道真却恐荒唐齐物叟鼓盆真是已伤神
　　山僧老去久忘情笑我多悲白髪生为道人间具烦恼早来林下共修行
　　嵩阳道出建春门同入西都四见春谁谓回头隔存没断膓今作独归人
　　欲治烦恼更无方只有头陀理最长不待存亡始知梦故应交臂已凄凉



</div>
    <div class="pagination">
<a href="柯山集_page30.html">上一页</a><span>...</span><a href="柯山集_page26.html">26</a><a href="柯山集_page27.html">27</a><a href="柯山集_page28.html">28</a><a href="柯山集_page29.html">29</a><a href="柯山集_page30.html">30</a><span class="current-page">31</span><a href="柯山集_page32.html">32</a><a href="柯山集_page33.html">33</a><a href="柯山集_page34.html">34</a><a href="柯山集_page35.html">35</a><a href="柯山集_page36.html">36</a><span>...</span><a href="柯山集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
