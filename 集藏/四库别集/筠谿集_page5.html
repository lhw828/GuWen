<!DOCTYPE html>
<html>
<head>
    <meta charset="UTF-8">
    <title>筠谿集 - 第 5 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>筠谿集 - 第 5 页/共 26 页</h1>
    <div class="content">　　尔拥衞宫闱周旋羁绁勤劳备着褒典可忘増秩之荣仰思所报
　　楼炤秘阁修撰知温州
　　萃圗书于中秘独髙论譔之班剖符竹于外藩尤重承宣之寄眷被永嘉之望辍予近列之良尔学有师承辞知典要握兰省戸备罄猷为载笔宸廷时推廉靖方忧国赖忠言之告而爱亲兴志养之思有嘉锡类之诚肆颁从欲之命往分厘于便郡仍陞践于华资尔其布政以扬王之休推恩以及人之老遂安逺俗毋防本朝
　　丁则转一官
　　朕以阃外之事委之将帅而金商道阻民俗军旅之利病难于必闻朝廷患之尔以材能効官帅幕驰驱王事千里而来见之便殿乃以民情军实悉达予听进官一等以慰尔劳其体朕所以待遇逺臣之意归告而长益坚其忠以圗报効
　　梁仲敏太府寺丞
　　朕于养材如养木然拱把而上皆扶持封植之以遂其成尔种学绩文未有所试虽丞于寺事皆在所察而无专责得以时暇亦朕养材之地也往居而职自公而退毋防所能
　　邓名世校书郎兼史馆校勘
　　朕念人材之难既得天下之士则乐与终始作成而器使之尔顷以材名擢居策府以忧去位终制造朝问学之工久而益粹其还雠校之职仍参笔削之官眷任之意思所称焉
　　王利见赠承务郎
　　汉之狄山以博士乘鄣致殒其身虽其自取亦用非所长也尔实儒生以忠及难朕甚悯之肆颁命秩追贲九原魂其有知服我休宠
　　冦逵起复淮西宣抚司将领
　　墨绖以从军事于古有之尔御众有方久临行阵以忧谢事曽未逾时比命将臣出师边徼而抗章来上请汝以行其夺苫块之情以从金革之事移忠之义视君犹亲往服训辞益思自効
　　林季仲检正诸房公事
　　东西台总万方之务而丞弼以佐理为任非事重体大则为之属者皆得以弥缝董正之其选顾不重哉尔学足以饬身智足以周事翺翔显路声闻蔼然有意斯民力求自试朕举能任官用分命尔列属枢机之地其益殚乃心以佐而长使朝廷之上事无不理时汝之职我有好爵恭俟朕命
　　赵涣江西提刑
　　总按一道理察百司皆予耳目之官也择人而付无闲内外尔质直好义不诡于行备官兰台百废以举方将试之言责以观謇谔之风而抗章累来力求自便按刑江右其为朕行移尔纪纲辇毂之方以成澄清郡邑之治使朝廷威惠寖以及逺则为称职
　　董知严州
　　守牧之任莫先惠养近嵗县官急于调度吏茍逃责他置不问甚者头防箕敛重为法而民不胜呜呼岂古循良之治哉具官某学而文克传家法仕优而果夙着能声顷自纶闱出司琳馆朕深轸黎元不安畎亩思见頴川渤海之风次对近班严陵上郡用起汝于闲散之地徳至渥也勿云吏道以法令为师惟行之以简懐之以惠阜安吾民所以报朕
　　韩彦直秘阁
　　中秘储书以待寒隽非所以赏有功也惟尔父有非常之功故报之以非常之典延阁之直肆以命汝朕之所以待将臣者至矣往服异恩益圗报塞
　　浙西提举茶盐钱堪转一官
　　煮海之利食货所先有司用是寛敛息民而足邦计尔顷将使指奉法不苛能致羡増以佐军食朕信赏必罚小善不遗进一官以示能者之劝
　　丁则太府丞
　　外府货财所聚丞实佐于事无所不掌以尔囊封论奏陈甚髙赐对治廷有言动听朕欲观汝能姑试以事往践厥职以俟宠光








　　筠谿集巻四
　　钦定四库全书
　　筠谿集巻五　　　　　宋　李弥逊　撰
　　外制
　　刘大中礼部尚书
　　朕眷有家之多难乘大业之将兴敷求真贤共济当务矧居常伯之任实髙法从之班允副畴咨孰先旧徳具官某智周而宻学富而通直谅之诚言斯可绩刚大之气见于有为早推吏道之师旋陟禁林之表绣衣谕俗问不及于狐狸皂盖临民名亦知于草木惟汲黯可攘于敌国而望之久去于本朝想闲曳履之声亟下赐环之命典朕三礼位予六卿询之佥言莫如汝作大事则从其长既不溺于情文众美以效之君尚勿防于启沃益输忠谠以迓宠光
　　冯义由解围畨贼转两官
　　排难解纷见臣子保邦之节报功崇徳为人君驭众之恩尔素敦诗书晚从金革遭时多难报国一身有嘉乘鄣之功肆颁増秩之命保兹荣宠毋怠钦承
　　胡舜陟买焉及额转一官
　　国家偃武之久归马不闲兴师有年折棰可渡而犹务益之将以制胡虏之长技非得已也具官某风猷敏济器度闳深久践禁林出分帅阃惟桂林象郡旁连多马之野嵗取骏良厥有常数乃能率下应期不扰而集既富在坰之牧无烦请苑之师虽曰守官实为体国宜载加于命秩以昭示于涣恩尚服宠光益思忠荩
　　刘公达转一官
　　仗节守谊者臣之忠信赏必罚者君之柄尔临难有守不与贼俱姑进一阶以为众劝往服予命益励汝为
　　程江军使防辅起复
　　墨绖以从王事于古有之方时多艰御侮之寄非人不可尔却敌摧坚有功百里以忧去位亦既逾时其夺苫块之情勉从军旅之政事君之义移孝为忠益励逺圗伫观来効
　　张戒兵部郎官
　　尚书郎朝廷之髙选近嵗官不必备率以他曹通掌非开敏博达兼人之才不以居是职也尔器识深闳操履纯固顷繇儒馆出领使华中台武部之属姑试之事以观汝能其励乃躬率乃职称朕所以选任之意焉
　　杨晟惇换给事中大夫直徽猷阁
　　朕惟师老敌坚士苦于战有功必録凡赏无常而况于发纵指示御众制胜者哉尔素敦诗书深明韬畧振斩将搴旗之旅收执俘获丑之功比命相臣付以阃外之事而崇阶华职并以命尔载畴勲庸良见忠荩肆颁纶綍之宠以为阀阅之光尚体眷懐益输竒节
　　陈师锡赠谏议大夫
　　江河竞注仰太华之弥髙玉石俱焚见精金之百链士有所守何独不然具官某操尚端方风规峻整当先帝龙飞之运为中朝骨鲠之臣旋被谤伤遂连钩党惟人心之助信亦天道之好还念彼同升既追荣于禁路岂容遗直独衔愤于幽扃是用宠以谏垣跻之法从嗟乎弗及见贾生而席前尚其有知从朱防于地下谅惟英爽歆此哀荣
　　淮西运判梁泽民直秘阁
　　使臣以礼则忠有功见知则説朕于用人茍借其才先之以宠而责其效可谓至矣尔儒雅饰吏从政有方比命从臣推择实材而奏书来上佥曰汝能内阁圗书之府也往参其直朕之所以待汝岂特飞挽之事哉其体兹意益慎厥脩
　　张球等转一官
　　鲁人以思斯才颂僖公能遵伯禽之业比命方伯市骏桂林象郡之间而尔令行千里劝督有方致其土地之宜相予军旅之事载嘉体国可后酬庸超进一阶以示褒劝
　　唐时转一官
　　朕咏鸿雁之章修安集之政慎选百里惠养元元以尽为民父母之道尔涖官江县声闻于朝部使者谓尔奉公洁已戢吏恤民徭役均平催科不扰有令如此朕于斯民无负矣何惜一官不为尔劝哉
　　梁泽民淮西运判
　　朕眷淮右疮痍之余蠲其赋敛飞刍他道以给军食部使者之职惠养斯民安集之尔才学之优习于吏治周旋外服灼知民艰其为朕往抚雕瘵之方奉法绳吏去其害民使流庸自占经界复兴庶几还其旧俗克祗厥事嗣有宠嘉
　　王震湖南运判
　　朕抚御逺民如行宫庭之政异时遣使问俗休戚必闻时巡以来急调度而缓农事非朕意也尔才优敏强习于吏治周旋外服益见所长荆湘转输之任其为朕往惟奉法绳吏去其害民使下不扰而赋用足斯为称职尚往钦哉
　　晁谦之再任福建运判
　　瓯闽地偏而俗悍吏鲜奉法刺举之任一不得人则民不胜其弊尔以才猷蚤见推择绣衣虎节嵗满政成吏奸民隠俱在目中矣是用因尔之能以顺民望申命尔以转输之任尔其益励逺业以继前功毋以久于其官而怠乃事也
　　萧振浙西提刑
　　朕礼遇庶工孝治天下欲为臣者必获乎上惧为子而不得乎亲用舍之间姑从其欲尔以端亮方严任予耳目之寄而抗章有请以亲为辞却之复来志不可夺夫逺而有光华可以荣亲必也使无讼乃能善俗其推锡类之诚以施及人之惠体兹明训往务钦承
　　魏永升换给武翼郎
　　朕念师老敌坚士卒苦战有功必録不以疑废尔久于行阵累赏得官执符而来不加考覆而易以真命可谓优矣其勉尔忠以圗报称
　　衡嗣兴补承信郎
　　仗节死谊知命者所难尔父忠勇帅众至于陨身朕甚悯焉既峻其秩复命尔官恩则厚矣其思所以保之
　　赵成之改合入官
　　县令近民而逺于朝廷剧责众有功难于上达比遣信臣察其勤惰以闻而黜陟之尔效官百里实在盗区治状卓然达于予听朕观其所为主而又延见便朝益信其行矣锡之命秩非曰示恩亦俾尔识朕见知之意益自励焉
　　厐琳王宗等归正
　　朕惟中原染于腥膻军士坠于涂炭寤寐以思不遑宁处尔守节仗义不变于夷帅众来归可见忠荩晋官三等庸示异恩往服宠荣益圗报称
　　勾龙如渊起居舍人
　　朕惟广延四方之俊列于庶位寤寐求之如勿及焉既拔其尤待以不次顾岂循尊卑疏戚之间哉尔周行之秀儒学之英久于郎潜挺然自表朕得之公听试以实能擢居言动之司俾雍容殿陛得陈当世之务尔其追古良史之风载笔不隠善恶必书庶几朕无过举之虞汝亦有常徳之誉
　　常同御史中丞
　　进正可以正邦举直可以直枉予欲绳肃于百僚表仪于多士俾正士之醇风俗之厚则夫中执法之官可非其人哉具官某直谅之风承家不替方严之操临事不回佐邦礼于秩宗代予言于词掖践履之素趋尚益坚兹宻侍于燕闲既灼知其忠谠载稽朝论擢掌台纲夫事有当为而难责速成之效才有可用而耻投求合之机于进退可否之间实治乱安危之系防违于道以酌厥中推汝所知助予图治
　　仲湜赠少傅
　　朕广睦族之恩以本王化崇饰终之礼以厚人伦矧予藩戚之尊夙奉濮园之祀岂无异数冩此永懐具官某深厚而粹和恪恭而清慎惟东平无富贵之累若楚元阅礼义之多董治宗盟率宪章而励众视仪宰路谨言行以端朝有隆磐石之基克壮维城之势方资夹辅奄叹考中介帻贤冠正聨班于帝傅金玺盭绶备仪物于王封追贲佳城并昭茂典尚钦承于休命以永保于后昆
　　勾涛中书舍人
　　朕眷中原之未靖嘉与卿士大夫力圗去危即安之策任子献纳之司必求通于古训达于治体淹练博洽之士岂但取其文词敏妙而已具官某端谅融明老于文学夙抱济时之志屡陈辟国之谋载笔赤墀书法不隠是用擢寘掖垣清切之地俾预论思行其所学尔惟监前世治乱之繇酌今日当务之急明以告朕至于坦明深厚之辞所以慰老癃而感悍武盖汝之优为而已试者又奚训焉
　　知泗州刘纲特除遥郡刺史
　　朕疆理淮甸控制边陲眷惟屛翰之邦备先御侮爰得爪牙之卫力可折冲尔沈毅有谋忠勇不惧夙赖干城之畧坐销多垒之虞事出万全功存千里宜宠分于州刺用増重于兵权惟政简可以安民师和乃能敌忾服予休命勉赴懋功
　　张子华军器监丞
　　除戎器于萃聚之时所以戒不虞而况用武之际乎尔将臣之子余力学文往饬百工尽其审曲面势之艺函人惟恐伤人矢人惟恐不伤人俾各善其事时汝之职
　　张承司农寺丞
　　农臣掌九谷之府收敛葢藏以待振发足兵以来急于馈饷无复红腐之积矣尔老于吏治更练详宻其往丞于寺事惟出纳之吝俾廪有余粟而嵗用不乏时汝之职
　　赵不忙等转官
　　不变于夷古言其难尔脱身异域仗义而来嘉汝尽忠可亡报称爰颁迁秩之恩以劝为臣之节
　　李时雨上书可采转一官
　　朕辟忠谠之门以来踔絶之士庶资羣策用济多艰尔驰誉儒林防心兵畧皂囊来上陈义甚髙已收堂上之竒何虑目中之敌肆増秩序用示宠光勉行所闻嗣有休命
　　张深都大主管茶马监牧公事
　　秦蜀地连多马之野俗富摘山之利异时置使贸易騋牝之蕃动以万计近嵗官无专掌职亦随废而利不归于州县官矣尔通敏之才见于盘错顷为使属悉其利病比命有司分职建官一循故事而首以命尔葢因任也其体朕意往究乃心俾在野之牧毋愧鲁郊则惟汝嘉
　　喻汝砺夔州路提刑
　　朕钦慎庶狱宁失不经唯恐一夫不被其泽况门庭逺于万里任予耳目之寄可非其人哉尔早擅文声夙推能誉惠爱之政及于所临必能推恩狴犴之间俾无寃民以称朕哀矜之意焉防峡之俗尔所习知按兹祥刑钦哉毋忽
　　施廷臣监察御史
　　司宪纪纲之地张官设属选之重独髙一时必惟常徳之彦则在位化之有羔羊之风焉尔学积于躬行着于外粹然之色如玉在山天禄石渠乆于涵养其辍校讐以司纠正之任异时明目张胆陈义于正色之地朕庶几乎见之往祗明命益励汝为
　　刘岑知镇江府
</div>
    <div class="pagination">
<a href="筠谿集_page4.html">上一页</a><a href="筠谿集.html">1</a><a href="筠谿集_page2.html">2</a><a href="筠谿集_page3.html">3</a><a href="筠谿集_page4.html">4</a><span class="current-page">5</span><a href="筠谿集_page6.html">6</a><a href="筠谿集_page7.html">7</a><a href="筠谿集_page8.html">8</a><a href="筠谿集_page9.html">9</a><a href="筠谿集_page10.html">10</a><span>...</span><a href="筠谿集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
