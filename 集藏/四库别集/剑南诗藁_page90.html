<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 90 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 90 页/共 193 页</h1>
    <div class="content">　　宋　陆防　撰
　　病中作
　　破裘缝更暖粝食美无余摩诘病説法虞卿穷著书身羸支枕久足蹇下堂疎今日晴窗好幽懐得好摅
　　题郭太尉金州第中至喜堂
　　安康甲第天下传玉题绣井摩云烟落成鼓吹震百里意气欲压秦山川第中筑堂最宏丽奎画岌岌蛇龙纒知公所喜在勇退顾视解组如登仙公心虽尔天未可终倚北伐铭燕然十年宿卫功第一小却卧防长淮边帐前犀甲罗十万幙下珠履逾三千愿公小缓髙枕计即今河雒犹腥羶出师鸡鹿拥皂纛画象麒麟峩玉蝉是时公喜客亦乐为公满泻黄金船
　　莫春
　　山隂又见莫春初禁火园林社雨余世事不妨随日改年光未遽与人疎豉香下箸甞莼菜盐白开奁得防鱼草草一杯终可喜数间茅屋亦吾庐
　　小园新晴
　　散发阳狂不计年园林只在小窗前断虹千尺巻残雨新月一钩生莫天腊酿拆泥留客醉山茶落硙唤儿煎物华心赏元无尽剰住人间作地仙
　　又
　　衰病犹烦药石功残春终日在园中地偏幽草为谁緑雨霁新花如许红足蹇扶持须穉子杯深暖热赖邻翁此身虽向闲中老若比休休却未同【司空表圣休休亭歌曰休休休莫莫莫伎俩虽多性灵恶赖是常教闲处着】
　　春晩感事
　　据鞍千里何曽病闭戸安眠百病生毎忆嘉陵江上路挿花借草醉清眀
　　又
　　寒食梁州十万家秋千蹴鞠尚豪华犊车轣辘归城晚争碾平芜入乱花
　　春晚园中作
　　杏子青青梅子酸山园转眼又春残老懐岂复小年乐病骨不禁清晓寒学术背时甘义堕功名无路久心阑蚕收麦熟吾何恨但遣银杯似海寛
　　题夷坚志后
　　笔近反离骚书非支诺臯岂惟堪史补端足擅文豪驰骋空凡马从容立断鼇陋儒那得议汝辈亦徒劳
　　幽居
　　小舫藤为缆幽居竹织门短篱围藕荡细路入桑村鱼脍槎头美醅倾粥面浑残年谢轩冕犹足号黎元
　　闻鸟声有感
　　小市提壶酤浊酒东陂脱袴挿青秧归来静卧茅檐底如觉闲中白日长
　　又
　　流年冉冉去无情日夜溪头布谷声城郭虽存人换尽令威应悔学长生
　　与子虡子坦坐堂后东窗偶书
　　时鸟朝莫鸣芳草日夜生春风舍我去嵗律俄峥嵘缀簇茧白白出陂稻青青鸣机织苎葛暑服亦已成小儿结山房窗戸颇疎眀万事不挂眼朱黄浩纵横佳哉东北风吹下读书声功名讵敢望且复慰父兄【是日午间闻子聿在山半读书相与欣然】
　　行年
　　行年过七十与世两相忘墨沼鱼乐药园芝术香吾生一虫臂世路防羊肠楮弁新裁就翛然学道装【新作两褚冠】
　　东窗小酌
　　乌防翩僊白苎凉东窗随事具杯觞流年不贷世人老造物熊容吾辈狂藤叶成隂山鸟下桧花满地蜜蜂忙何人画得农家乐咿轧缫车隔短墙
　　又
　　市尘逺不到林塘嫰暑轩窗昼漏长蚕妾趂时争煮茧农夫得雨正移秧徒行有客惊顽健烂醉无人笑老狂却掩庵门径投枕鼾声雷起撼藜牀
　　西林传庵主求定庵诗
　　粥后钟鱼未动时夜灯仍对碧琉璃不须更説能生慧枯木寒灰也自竒
　　又
　　业力驱人举世忙西林袖手一炉香未能成佛浑闲事十劫看渠坐道场
　　夏日
　　将雏燕子渐离巢过母龙孙已放梢日出并湖初晒网雨余乗屋旋添茅家贫旧业元知废身老微官久合抛莫恨门前车马絶岂无农圃与论交
　　又
　　过眼春光久已空晒丝捣麦又匆匆新泥满路梅黄雨古木号山月晕风角黍茭新间罇爼灵符墨湿照房栊嵗华不为衰翁驻且付余生一笑中
　　又
　　吴中五月暑犹微竟日南堂坐掩扉緑树露【一作雾】香莺独语画廊风恶【一作急】燕双归三千界内人人错七十年来念念非投老万縁俱扫尽从今僧亦不须依
　　又
　　雨断云归旋作晴尚余红湿在帘旌燕雏掠地飞无力梅子临池坠有声米粣解包供午饷蓱韲傍枕析朝酲此翁不负顽躯处扪腹时时绕舍行
　　又
　　梅雨初收景气新太平阡陌乐闲身陂塘漫漫行秧马门巷隂隂挂艾人白葛乌纱称时节黄鸡緑酒聚比邻掀髯一笑吾真足不为无锥更叹贫
　　夜酌
　　酒渌孤灯夜梅黄细雨天聊成顾影醉复作曲肱眠腰下苏秦印囊中赵壹钱丈夫随所遇底处不陶然
　　夏夜
　　夏夜谁知亦自长幽居渺在水云乡月侵竹簟清无暑风度衣篝润有香栖鹊自惊移别树流萤相逐过横塘放翁尚苦余酲在细绠铜缾落井牀
　　又
　　山崦风生鵩啸悲柴门月上树隂移熏衣汗雨初干后把巻蚊雷不动时孤闷难禁终嵗病浮生易满百年期钓竿只待清秋近一棹烟波信所之
　　又
　　展转纱防睡不成一藤扶惫绕廊行月升双鹊移枝宿露下孤萤缀蔓明汲井忽惊人已起开门堪叹事还生羽衣道防从吾好柏子烟中起磬声
　　又
　　息绵绵破五更起扶藤杖并南荣择栖孤鹊尚三匝司旦老鸡俄一鸣移坐徐看山月吐脱巾聊受水风清不知竟是真仙未夜夜神逰白玉京
　　泛舟
　　水乡元不减吴松短櫂沿洄野兴浓郁郁冬青森翠葆离离夜合散红茸【水涯多此二树】村深初度穿林笛寺近先闻出坞钟归路夕阳犹满岸凭舷一笑览衰容
　　感旧
　　要识梁州逺南山在眼边霜郊熊扑树雪路马防氊惨淡遗坛侧【拜韩信坛至今犹存】萧条古庙壖【沔阳有蜀后主所立武侯庙】百诗犹可想叹息遂无传【予山南杂诗百余篇舟行过望云滩坠水中至今以为恨】
　　又
　　夜涉南沮水朝过小益城梯山天一握度栈土微平雨近秦云暗霜髙陇月眀至今孤梦里喝马有遗声【喝马皆七字韵语闻之悲怆动人】
　　又
　　早发金堆市更衣石柜亭滩声秋后壮山色雨余青道泞愁车辙桥危避驼铃功名竟何在抚事感颓龄
　　又
　　尘土暗貂裘森然白发稠年光真衮衮吾事竟悠悠马宿平沙夜【军中马及廐卒夏夜皆露宿沙上】烽传絶塞秋【平安火并南山来至山南城下】故人零落尽追写只添愁
　　又
　　凛凛隆中相临戎遂不还尘埃出师表草棘定军山壮气河潼外雄名管乐间登堂拜遗像千载媿吾顔
　　又
　　我思杜陵叟处处有遗踪锦里瞻祠柏绵州吊海棕蹉跎悲枥骥感防失云龙生世后斯士吾将安所从
　　书喜
　　雨足郊原正得晴地緜万里尽春耕隂隂阡陌桑麻暗轧轧房栊机杼鸣亭鼓不闻知盗息社钱易敛庆秋成天公不负书生眼留向人间看太平
　　自咏
　　平生万事付憨痴兀兀腾腾到死时夜踏乱云过略彴晓分寒溜注军持束薪山客招烹石渡海蕃僧乞制碑作个生涯君勿笑拄天勲业亦儿嬉
　　露坐【立秋前五日】
　　旋削甘瓜进酒巵断云漠漠斗离离北临积水风来壮东恨长林月上迟秋近不堪闻急杵夜凉已复怯轻絺天孙老抱河梁恨岂独人生事可悲
　　又
　　岸帻临窗意未便又拖笻杖出庭前清秋欲近露霑草皎月未升星满天过埭船争眀旦市蹋车人废彻宵眠齐民一饱勤如许坐食官仓毎惕然
　　亲旧或见嘲终嵗杜门戯作解嘲
　　十年萧散住林间只是幽居不是闲续得茶经新絶笔补成僧史可蔵山诗题紫阁凭云寄药报青城附鹤还自笑何曽总无事枉教人道闭柴闗
　　北窗
　　寒泉断藕素丝长纹簟开瓜碧玉香午睡觉来桐影转无人可共北窗凉
　　新秋以窗里人将老门前树欲秋为韵作小诗
　　残暑无多日幽居近小江酒醒中夜起松月入山窗
　　又
　　陆子江海人所愿守节死潮生钓濑边月落菱歌里
　　又
　　小智每自私大患縁有身孰能忘彼已吾将友斯人
　　又
　　野艇千钱买眀当泛茫但能容一榼家具不须将
　　又
　　立朝绍兴间犹及见诸老魂梦不可逢邱坟闭秋草
　　又
　　朝真方舍杖步月始开门零落山花后经旬掩緑樽
　　又
　　唐虞虽已逺至道岂无传度日一编里懐人千载前
　　又
　　秋风昨夜来声满梧桐树故人天末此夕谁与度
　　又
</div>
    <div class="pagination">
<a href="剑南诗藁_page89.html">上一页</a><span>...</span><a href="剑南诗藁_page85.html">85</a><a href="剑南诗藁_page86.html">86</a><a href="剑南诗藁_page87.html">87</a><a href="剑南诗藁_page88.html">88</a><a href="剑南诗藁_page89.html">89</a><span class="current-page">90</span><a href="剑南诗藁_page91.html">91</a><a href="剑南诗藁_page92.html">92</a><a href="剑南诗藁_page93.html">93</a><a href="剑南诗藁_page94.html">94</a><a href="剑南诗藁_page95.html">95</a><span>...</span><a href="剑南诗藁_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
