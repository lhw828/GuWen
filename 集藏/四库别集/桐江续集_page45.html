<!DOCTYPE html>
<html>
<head>
    <meta charset="UTF-8">
    <title>桐江续集 - 第 45 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 45 页/共 48 页</h1>
    <div class="content">　　四明陈汝资爲婺州月泉书院山长将行紫阳方万里为言月泉之义以送之　泉出于地天一生之月出于天日光所为月之照物明发于外泉之照物清在于内人之方寸其内至清至清无欲其外至明则兼有夫月与水之光精者也故月之与水能照万物之形而已而心之在我则能照万物之理焉是故君子之学莫大于养心子方子回以告子陈子深
　　密斋铭
　　刘晦叔密斋方万里既为记又为之铭曰　时行物生机缄孰扣上天之载无声无臭老安少懐端倪莫寻圣人之道惟几惟深生而知之如羲皇易洗心不用退藏于宻学而知之如节之初言语为阶曾是可疏性同气异理一事万气有万殊性则一贯补罅窒隙疎者密诸矫揉偏其惟敬乎密之又密以几于圣变化气质而纯于性爻在卦中卦在蓍中吾之心亦犹是也以应天下之万事未尝不明白而疎通
　　赵观父石心铭
　　予与赵观父邂逅于倪渊道之舍其自称曰石心谓予铭之铭曰　石之石木可以钻金可以镌火可以燃澑可以穿夫何故石物也心之石不可钻不可镌不可穿夫何故心非物也方寸之中有孔子不磷之坚而孟子所谓浩然者也嘻其观父富贵不淫贫贱不移终身勉旃
　　谦山铭
　　易艮下坤上地中有山谦山髙物也而在于地中髙而能下者也能下于人之谓谦是卦也六爻皆吉而彖则又谓一谦而四益予先姑之孙刘子申所居负山予名之曰谦山且书而为之铭曰　若古君子维正考父三命循墙亦莫予侮彼其不然一命而舞山虽曰髙髙不至天地有髙者临山之巅谦欤盈欤吾子勉旃
　　普福观钟铭
　　宣授清宁抱一凝妙法师提防普福观开山住持静境居士周静清筑观之十八年大徳六年壬寅十月初四日甲子铸钟髙七尺径四尺有六江东道紫阳山虚谷居士方回为之铭曰　非气无形非形无声天以气运形声风霆草木动荡山川震惊海毓万彚有蒲牢鲸蒲牢遇鲸厥音乃铿鞔革为皷不打不鸣槌以打之在人手擎铸铜为钟不撞不轰人手撞之响撼穹清十洲三岛羣仙整缨大千世界弗梦弗醒幽阴黑暗防魄弗宁器而不用空有器名有以用之始为器成特悬大器撞匪寸莛人手三合斯耸羣听纸之墨之万巻仙经庋而不读畴通仙灵气也利贞声形元亨学我此道通诚复诚
　　东平张才卿谦斋铭【并序】
　　戒慎恐惧极恭致敬去髙就下抱实若虚之谓谦然时义有六谦之不同全卦大象又不同何也以全卦及大象言之谦剥二卦皆五隂一阳而谦与剥三上相易剥之上干之剥不尽者也今退而来三故曰天道下济而光明济互坎也光明艮也剥之三坤上也今进而往上故曰地道卑而上行谦剥一移换之间损上之有余故亏盈变盈害盈恶盈益三之不足故益谦流谦福谦好谦其曰裒多益寡称物平施皆取象三上相易尊而光卑而不可逾则専指下体艮之三尊于一二艮止也所以光山虽在地中而卑然谁能一蹴而越之谦之极致如此非以盛徳居大位未易臻此若夫时义六谦之不同则当以无位有位论九三阳刚正而不中功臣之位也艮体之上知止则可韩彭英卢不终光武功臣皆保其身先儒以周公当此一爻非吾侪所敢望也六四相臣之位也其曰防谦功臣谦于下柔君谦于上一举手间不敢忽则吉也亦非吾侪所敢望也六五柔居尊位而隂虚故曰不富惟谦也故不必富有力而能用四与上之隣在二不应或犹不服利用侵伐谓谦徳之至天下莫敢当也非人臣之事也上六居髙亢之位其曰鸣谦固有声矣而内应于三私也虚象也实象则以之用兵不可以大得志也然则吾侪为士则当用初六自牧之谦自之为言自己之学贱而在下无事任无功业无可矜伐戒慎恐惧如牧牛羊自鞭其后此吾侪之所当为也六二鸣谦以谦着闻士之已仕而为在下之臣者也于五无应则未必见知于君上三刚乘我则勲阀之臣压乎吾上柔中而正则上不干尊位近不阿权势贞固自守中心泰然此一爻乃东阿张君才卿平昔之事也才卿名宰相孙仕中原尝字民百里佐幕二府过江一为学官弃之今年六十有二以谦得名信乎鸣谦贞吉者也昔吏今民鸣谦贞吉未之敢希则姑为初六之卑以自牧者也愚读易有年兹不揆缉诸家之説求教于才卿而铭曰　君之学谦之初愚昔也窥无所为之谦也自克自治省躬修己愈下愈卑君之仕谦之二愚昔也知有所闻之谦也无应无随守道循理不髙不危学而仕仕而学行止以时愚老矣不复仕则于初爻之义退而求之
　　箴
　　进徳斋箴
　　凡物必不可无名有可以一字名者其有不可以一字名者则不容不以二字名易六十四卦圣人岂不欲皆以一字为名然噬嗑中孚同人无妄之类皆以二字为卦名意义贵乎足而无余则名不容不二也人名州名县名山名水名城名乡村屋舍器用名飞潜动植凡万物之名皆然士大夫斋名命意取义岂可不足实字而一言不若加虚字为二言而足之也惟仁与义若可以一字名如仁人义士云者若道与徳以一字名则道人徳士流于异端矣必合如程氏之明道先生晁氏之昭徳先生以上虚一字为用力之地然后可儒者之学性命心气当致其知单举特标曰性斋命斋心斋气斋可乎杭人陈吉甫以徳名斋予友张仲实为作记其説固亦雅矣予谓徳之上当加一进字曰进徳斋必如此而又如张文潜所作进学斋记以用其进之之力则得其所以为徳者矣仍为之箴曰　欲为仁人当居乎仁欲为义士当由乎义仁人义士成徳之名居仁由义所以求进乎徳而底于成犹之道也揭以道堂道宇道馆道室之号乃老子之所谓道耳吾儒则修道而后可以深造故昌黎于彼曰道其所道徳其所徳将合仁与义言之则进与脩不可以不力
　　熙山箴
　　熙广也心广体胖可也自广狭人可乎熙和也和顺积中可也和不节可乎武林蔡君潭浚父巍冠褒衣周规折矩其居无山而牓曰熙山有山无山不足计熙之名义不可不讲也人惟有一心而天理人欲异焉如是而为天理可广也不可狭也可和也不可咈也是之谓熙之善者也如是而为人欲而广充之而和同之则其所谓熙得无不善乎紫阳方回为之箴曰　一字二义一心二岐一理一欲一公一私此疆彼界其间毫厘曰广曰和古以训熙浚父之山熙以命之可广而广无自狭其当和而和防敢咈而如秋宇廓如春日迟旷放迂阔浮荡娱嬉此则不可宜克宜治静养动察惟敬之持钦哉熙哉如之何勿思
　　一斋箴【并序】
　　伏羲画卦始初为一画苍颉制字厥初亦惟一字伏羲之一为竒为阳为刚为干复配以一则为二为偶为隂为柔为坤揉其一而圆之为天圆折其一而方之为地方降而加之为两仪为四象为八卦为六十四卦为四千九十六卦而万万无穷焉一实为之祖也苍颉之一横其一则有中有东左有西右纵其一而交之则为十而中心为中东左西右南上北下四方之位判焉加以四围则为田而井田之制出焉帝王建国其中为都臣庶立家其中为堂而负北向南左龙右虎之制出焉近之为寻丈远之为千里万里万万里无极焉一实为之主也然则伏羲之一即苍颉之一而一画之始一字之中乃天地人之心欤虽然论一之形画与字是也论一之理心是也心之一敬是也诚是也敬之终事为诚诚之始事为敬故惟精惟一终始惟一协于克一圣贤屡言之至近世诸大儒有云主一之谓敬无适之谓一而又云不贰以二不参以三尽之矣故一分造化心起经纶君子以为名言吾州祁门友人汪君元卿其祖母吾宗伯吏部秋崖方先生之姑其姑嫁秋崖先生之弟生子贡孙与予同壬戌牓其从姑嫁秋崖先生壬辰别头甲科文章气槩名天下元卿学问有所自来比卜寓居于金陵之北门扁曰一斋予辄以此发其一之之义而箴之至其依郭负村穿池筑圃山竒水异竹茂树密风髙月朗烟化云变之状予尚能一诣其所为大篇以赋之箴曰　伏羲之一画卦攸始干兊离震巽坎艮坤皆根诸此苍颉之一制字所起二三四五十百千万俱出于是字即是画画即是字一字中间天地人心厥象着矣圣安而行贤者克己不左不右不南不北不偏不倚执中传心敬耳诚耳以此求仁以此贯道以此穷理天以一焘地以一峙人保此一方寸之内纯粹精美变化百为酬酢万事苟以不一差之毫厘缪以千里于斯一斋左图右史一在斋乎一在心乎告于汪子
　　古斋箴【并序】
　　孔子定书始尧舜皆曰若稽古则此所谓古在尧之前至系易推言伏羲神农黄帝又曰上古穴居结绳则此所谓上古又在伏羲之前邵尧夫经世书尧即位甲辰至今壬辰仅三千六百四十九年耳数雨算沙古事何极而况尧以前之古乎经世以十二万九千六百年为一元一万八千年为一防三百六十年为一运三十年为一世尧之生当已防一百八十运之末去混沌始分之时已六万四千八百年其果然乎汉书谓三统上元至伐纣之嵗十四万二千一百九年又谓汉太初元年距上元十四万三千一百二十七年宋有一家星书谓上元甲子之嵗日在虚宿四度距景祐元年甲戌积一千十五万四千九百五十年刘道原通鉴外纪则谓开辟至获麟二百七十六万年以此数书相较皆不可强合然则尧以后年数可考尧以前年数不可考以孔子定书系易之意为法古之可以细考者自尧始古之可以略考者自伏羲始伏羲以前之古鸿蒙希夷先儒盘古之説自不一端其莫可考也夫其亦不必深考也夫济南张君受益尝以喜闻过名其斋予为之记又别为古斋以扁其燕居之室而求箴焉予再四叩其説则曰吾之所谓古不如是拘拘于年数之间也顾吾之好古有三専心致志者得之读触目兴懐者得之游寄情寓意者得之玩古莫古于书籍易起一画书首二典诗美刺春秋褒贬吾精览熟复以此四经为据决诸子诸史诸集之醇疵是非三礼惟仪礼古而不完周礼为刘歆窜改礼记杂汉儒言不纯古近世朱氏四书吾服膺焉以窥关洛之正传异端邪説莫我敢伺庶几见古人大旨此一古也得之读者也非专心致志不可也古莫古于山川过邹鲁而知孔孟万世永赖登泰山而想七十二代之封禅与夫秦侈汉夸今皆安在尧平阳舜九疑禹防稽后稷公刘豳邰文武丰镐吾采其风声而究其所以治周九鼎轻而七雄并驰夕阳亭一言而十六国迭起六朝宴安于江沱五季僭窃于遐僻吾临其战争之场而吊其所以乱齐景公不如西山之饿夫尔朱荣不如湍石之严子勿拜之木不唾之地其骨秀其名芳此一古也得之游者也触目亦岂可少哉至如古器物之好则王通尝失言焉其言曰古之好古者聚道今之好古者聚器器可聚也道如之何而可聚先儒固以此讥河汾之不知道矣聚器之世诚有之古王者有天球河图赤刀琬琰离磬崇鼎诸侯有夏后氏之璜封父之繁弱以为镇国之宝后世不复知此陈庭之矢汲冢之简岐阳之鼓丰城之剑以资博识可也韩宣请环于子产魏丕求玉于呉质顾凯发羽化之惊桓辍寒具之设则少戅矣故苏眉山于石幼安之画苑王晋卿之宝绘堂直以为二子之病作记以讽之淳化阁帖黄长睿疵其半伪宣和博古图洪景卢笑其多讹近日法书名画以木刻御府名家印防利于市自米元章已为无李论而所至山水图辄以为真李成吾于此别其真赝博观约取庋藏一二时出阅之朋友取去亦无顾惜此又一古也得之于玩而非玩物丧志之谓亦吾情之所寄意之所寓而已非真有所执着于其间也然予深知受益之为人当于古人中求耳朂古心行古道于古谊尤髙急人之私如救焚溺扬人之善如甘饴蜜又有在于三好古之外者顾今人未尽知也箴曰　古书籍兮吾其读朝明窻兮夜残烛嚅哜隽永兮梯髙邱感慨恻怆兮瞠吾眸古圣贤之踪可追兮吾舍是其将焉求古器物兮吾其玩罟离耜益兮柝豫楫涣吾圣师观于庙兮感欹器而永叹苟贪多而鬬靡兮则未有积而不散兰亭之閟于辩才兮不知一旦有萧翼也世已无昭陵之真迹兮又焉知复有定武之石也形而下者有尽形而上者无穷无穷之古撑肠饫胷有尽之古盍相与一笑付之太空之风
　　勉斋箴
　　易称伏羲神农黄帝书纪尧舜禹汤文武周公暨周衰而有孔子自天地开辟以来嵗年亦久矣生灵亦众矣而人之得号为圣人者不过此数人而已惟圣人不勉而中不思而得生知而安行者也下圣人一等则必择善而固执学知而利行故论语一书无非圣人所以勉学者与夫学者自勉相勉之言今之人既不能自勉又不能交相勉间有一二能出一语以勉人则或者闻乎勉己之言深以为讳如是则甘于自愚而又相率天下之人皆为愚人而后可也润之金坛张君光远徳辉其先髙祖本济南人是为南渡文简公讳纲名臣也今徳辉以勉名斋与黄文肃公之斋名适同古之命名而同者多矣于斋名乎何嫌紫阳方回为之箴曰　骐骥之不行兮不如跛鼈之千里荆轲之犹豫兮不如蜂虿之有尾饥食渴饮人禽同兮所不同者精义而明理辟谷服气而长生兮宁朝闻道而夕死井九仞而不及泉兮山未成一篑而止浚之深而崇之髙兮亦在乎朂之而已生知上圣固悬絶兮抑尧舜与人同耳愚可明而柔可强兮毋自咎乎质之不美吁噫美质固易得兮唯至道其难闻学者之用其力兮非苦骨而劳筋初旁收而并蓄兮博载籍而穷典坟外资师而取友兮内防绎于心君又继之以明辨兮羌缕析而毫分四者至而诚不笃兮将无堕于虚文致其知虽多途兮望圣涯尚其无垠惟力行以终之兮在克艰而克勤吁嗟予求道之荒唐兮夜若梦乎坛之杏觉而发其遗编兮童读之雪领自説乐不愠至知命兮垂万世之深儆圣所以勉乎人兮庸可求仁而侥幸顔拳拳于四勿兮曾孜孜于三省贤所以自勉兮尤务理直而欲屏在子张之十九兮或交勉之互请葢苦口起死于膏盲兮而甘言平地之机与穽呜呼噫嘻物则秉彛兮人而不仁今之浅夫兮以艺自珍小数狎物兮大闲逾身择术未谨兮立言未醇耀夸毗兮张皇铺陈一语规之兮作色怒嗔不勉而中兮惟古圣人汝不自勉又不欲人之勉己兮是之谓横目之凡民
　　观省斋箴
　　善于观天下之人不如自观勤于省天下之务不如自省是谓近观内省观犹浅也省则深矣是者如此非者如彼或善或不善观而见焉故曰观之力犹浅也是者吾充广之非者吾克治之必为善必不为不善省而择焉故曰省之力则深矣此圣门心学也三衢毛君士颖以观省名其斋紫阳方回为释其义而寓之规曰　心之未发鬼神莫窥寂然不动防云防为君子于此奚力之施敬以直内俨然若思心之旣发矢去川决川不有防矢不有括十目未覩独见而察慎其独也古之心法我观我心几防之间我省我心非有二天视其所萌审而后安此所以乐行忧违而欲净理完者欤
　　称隠斋箴
　　吾友汪君巽元读书之所曰称隠山房因为其斋作箴焉物有轻重事有是非才有髙下量有广防铢两千钧拱把十围或尘而眇或岳而巍了然吾心不露其机鐍此之扄键此之扉以区别品藻莫之敢违而所以抑扬低昂亦莫或窥吾之几也此圣人之能事而贤者之所希葢取舍与夺黙识于内而臧否毁誉防显于外能隠而不能称则表里一归于聋瞆能称而不能隠则黑白察察者亦非所以避忧患而远害是故胷臆贵乎明而言论褒贬不可以不晦噫此巽之所以行权也在昔系传九卦三陈巽以终之此一徳也以处事接物待人自履至井有八徳焉先以此反己脩身八为经以穷而尽性一为权斯精于义而熟于仁不然【原缺】贾而已耶岂不能用权较锥刀之利卒为凡民
　　熟斋箴【并序】
　　天之生物时至而熟百谷百果加灌溉之功焉则其熟也为尤美人之食物用物资于人力而熟烹庖牲牢煎鱼鼈醖曝酒酱调胹鲊醢燠煨榛菽芋栗熬炼脂膏蜜饴炮炙附乌芥苓鍜冶金铁铜锡煑治丝枲缣素矫揉皮革筋角得其所制之方所造之术而剂量斟酌之则其熟也为尤精其有习于当世之一能一技而熟者古之人如伯牙之琴由基之射郢之斤扁之轮痀偻丈人之承蜩庖丁之解牛扁鹊秦缓之医季主唐生之卜以至近世张旭之草书裴旻之劒舞米嘉荣之歌韩择木之隶李阳氷之篆呉道子曹霸韩干之丹青董元李成范寛之水墨诸葛鼠须之笔李廷珪潘谷松烟之墨皆造极防以名于世虽迩日兵火更革善书善画善奕善算善方脉善占騐善説虞初九百亦往往不无习熟之人而予尝评之矣熟天之生物而至于美有人焉畦叟园丁能之熟人之食物用物而至于精有人焉灶爨老媪市井浅夫皆能之熟当世之一能一技而至于造极防亦有人焉然未必皆吾侪士君子之所可能也苟如此则吾侪士君子之所熟者其将果何事耶潼川杨广文刚中以熟名斋紫阳方回为箴以遗之葢以明夫学圣贤之学者其所熟在此而不在彼也箴曰徳成而上士而熟其所当熟其不为圣贤者几希艺成而下士而熟其所不当熟则将无君子之弃而小人之归虽然熟于一艺闾阎之人足以养其身研于性命道徳之学而熟于仁乃不免顔原之贱贫呜呼吾宁熟于此而贱贫不愿熟于彼而为闾阎之人
　　齐希説道存斋箴【并序】
　　格物而物格致知而知至上用力下见效也齐君希説以道存名其斋其义甚大若曰存道而道存可乎饮食起居道未尝不存百姓日用而不知学者欲用力以存道而见道存之效非也道也者不可湏臾离视之无形听之无声然道亦不在器之外老庄氏以道徳而毁弃仁义以有物混成先天地生为道而不以日用常行为道似乎以有形有声为累而欲返求乎寂灭恍惚归于无形无声所以齐彭殇一死生吾之所谓道当然之理必见于事本然之性必发于情君臣父子夫妇兄弟朋友之伦立于天地之间而万世不相紊者道在其中也希悦于事之所施行察焉必不违乎当然之理于情之所着见察焉必不戾乎本然之性由人己俱不睹不闻以至于己独睹独闻一以敬存其心则可若乃泛然立名谓吾存道而道存则茫濶大无所据依凭藉以为身体力践之地彼异端所谓孔子见温伯雪子不言而道存者无其事后世禅学有此吾儒乌有是哉此之存亦非彼之存也故为诗以箴之曰　我饭一盂我饮一觞我衽我衣我寝我床适口安体弗丧厥常道在于斯防有不臧事君以忠事父以孝夫妇闺门朋友学校兄友弟恭是谓五教契为司徒上行下效日用常行道无不存不于尧明不于桀昏视听言动此以物言四非四勿乃以则论曰情之性曰事之理曰物之则显用防体匪珠匪玉可匵可匦我存我心敬而已矣
　　逊斋箴【并序】
　　逊一作孙顺也易云巽入也曰巽徳之制曰巽称而隠曰巽以行权其义奥而博文王三陈九卦之终事未究也音同乎巽而字别曰逊则其义止于谦退不竞而已士之务进彼者非有甚髙难行之事然顺而逊亦可以为成人矣济南马君名克敬字顺之而又以逊扁其斋其将以造于易之巽者乎紫阳方回为之箴曰　俭而不奢之谓逊崇恺之步障不如平仲之豚肩也退而不争之谓逊阳勒之沤池不如伯伦之鸡肋也谦而不伐之谓逊季路之率不如赵文子之呐也恭而不敖之谓逊原壤之夷不如正考父之偻也名曰敬主于内逊之根字曰顺行于外逊之文于斯扁斋曰逊入圣门然则上天下【缺】







　　桐江续集巻二十九
　　钦定四库全书
　　桐江续集卷三十　　　　元　方回　撰
　　説
　　离骚胡澹庵一説
　　离骚之蕴十有九
　　竒古辩怨闲澹洁雅雄深枯淡丰腴劲正忠直清
　　指九天以为正兮　竒也　帝髙阳之苗裔兮古也就重华而敶词　　辩也　国无人莫我知兮怨也聊逍遥以相羊　　闲也　和调度以自娯兮　澹也朝濯髪乎洧盘　　洁也　奏九歌而舞韶兮　雅也饮余马于咸池兮　雄也　何所独无芳草兮　深也登阆风而緤马　　枯也　结幽兰而延伫　　淡也思九州之博大兮　丰也　曰两美其必合兮　腴也虽体解吾犹未变兮劲也　彼尧舜之耿介兮　正也阽余身而危死兮　忠也　何桀纣之昌被兮　直也朝饮木兰之坠露兮清也
　　楚词之蕴十有二
　　险恠艰窘隠约褊急巧谲豪放
　　乗日月兮上征　　险也　弃鸡骇于箱簏　恠也犯顔色而触谏兮　艰也　执棠谿以刜蓬兮窘也筐泽泻以豹鞹兮　隠也　愿假簧以舒忧　约也破荆和以继筑　　褊也　孰契契而委栋　急也仳倠倚于弥楹　　巧也　同鴑臝与桀驵　谲也采撚枝于中州　　豪也　律魁放乎山间　放也
　　离骚胡澹庵二説
　　国风好色而不淫小雅怨诽而不乱若离骚者可谓兼之矣此淮南叙楚词之大畧然不及大雅与颂何也或曰大雅既明且哲以保其身屈原谏不行懐沙自沉非明哲保身之道颂者美盛徳之形容以其成功告于神明楚懐襄疎远忠直屈原贤且忠以忧死懐襄终以败亡盛徳成功安在哉澹庵胡氏以为或者之言过矣如离骚经渊源尧舜禹汤文武周公之道嘉橘颂典则淳深虽告神明可也韩愈论文章气格以离骚首轲雄之目柳宗元自叙为文亦言参之离骚以致其幽就令不得与清庙比独不可有閟泮宫也耶然则淮南之论不及大雅与颂其言疏矣呜呼不幸不生于仲尼之前不见取于孔氏而列于大雅与颂也
　　离骚胡澹庵三説
　　离骚楚词要皆本乎幽忧而作大扺两汉文章若司马犬子【犬子谓司马相如】扬子云刘子政班孟坚张衡之徒率自离骚楚词出葢灵均所着则曰离骚后之依仿而作者则曰楚词而离骚为至虚谷曰关雎乐而不淫哀而不伤孔子之论也淮南子得其防旨谓国风好色而不淫小雅怨诽而不乱以此二语指离骚未为不然而澹庵胡公推衍发明谓离骚经渊源帝王之道可以方大雅而嘉橘颂亦不减有閟泮宫斯笃论矣予学诗年五十六七矣读其説有契于心乃亲笔记之
　　天下夕阳佳诗説
　　予行天下多矣每登临髙胜之处惟向西为尤佳而佳景亦多向西钱塘之涌金门丰乐楼金陵之赏心亭武昌之南楼汉阳之秋兴亭巴邱之岳阳楼江陵之仲宣楼长沙之定王台钟陵之滕王阁无不西向其所以胜絶者在夕阳欲落未落之际其景不可以寻常论也故杜牧之诗曰夕阳无限好白乐天岳阳楼诗曰夕波红处近长安予于严陵寓居得旧扁西斋二隶字因其名赋诗曰偶得西斋字向西开此斋人间诗眼少天下夕阳佳葢谓天下之佳无过于夕阳惟西向则得之而人间所少者诗家眼耳故不识此景必具诗眼者而后识此句此景也或谓诗中不合用天下字近乎时文老杜诗曰天下兵戈满江邉嵗月长又曰阆州城南天下稀又曰越女天下白鉴湖五月凉又曰天下郡国向万城无有一城无甲兵黄山谷诗曰湘东一目诚甘死天下三分尚可持陈后山诗曰天下宁有此昔闻今见之又曰欲行天下独信有俗间疑又曰若无天下议美恶并成空又曰一为天下恸不敢爱吾庐洪觉范诗曰妙句丽于天下白髙才俊似海东青陆放翁诗曰天下不知谁竟是古来惟有醉差贤又曰国家科第与风汉天下英雄惟使君又曰信哉天下有竒作久矣名家多异才其他用天下事与天下士者不一譬之问天下何物最大而答曰道理最大即今诗意谓天下何物最佳曰夕阳最佳也但恨俗人不具诗眼则不识耳近人常传诗一句曰天下名山僧占多亦是此意余不能一一详录姑记诸此以发一笑
　　滕賔日字説
　　婺源滕君嵎之字曰賔日俾同郡方回万里衍其义回取尧典读之而叹曰法始于伏羲成于尧尧之命羲和也虽曰厯象授时之事其所谓寅賔寅饯者乃伏羲先天易离坎之位邵尧夫所谓心法者也天地无光也月星无光也皆以日而为光故离中虚离为日日出于卯而天地之夜于是乎旦万物舍暗睹明人之一身戴干履坤左离右坎岂惟得天地之健顺以为心又且得乎离日之明以为心是则干健坤顺离明皆心之全体也坎则以月而受乎日之光与兊震巽艮皆心之一体日之出矣旦气清明当此时也君子以自昭明徳与日而俱新焉尧所谓寅而賔之者外以敬夫日之日而内以敬夫心之日即孔子大象之意即伏羲先天之意也然不止是也昼气不梏则不与日俱昃夜气有养则不与日俱晦旦旦而日又出则吾徳之新与之无穷矣君父切斋先生为宰有令名祖溪斋先生早有闻于朱文公家庭之学世载其声何假于回之説而回姑窃文公余论以复于君是为滕賔日字説
　　郑播君稷字説
　　予同郡子程尧希古来言信之贵溪象山精舍生徒郑子播字君时或怵之曰君字宜避则改字之曰稷翁求字説予攷之书及史记帝舜命官之辞有曰弃黎民阻饥【史记作始饥今文尚书作阻饥】汝后稷播时百谷孔安国训时为是郑读时作莳如此则是字虚莳字实从乎虚之是无义可取从乎莳之实则种莳而已其义亦浅然则是字可改也而君字似不必改昔宣和中禁人臣不得以君主天王为名此衰世小人建明之所为治世不宜循此弊开此端稷者五谷之长帝舜取之以为官名弃者稷之名姬者稷之姓其官曰稷亦曰农师子不窋世为稷官后者诸侯人臣亦得称为君故曰班瑞羣后曰肆觐东后是也予谓稷字可用稷字之下聨以翁字则未可翁者老人也古人年五十则字加父郑子年未五十富于春秋甫为郡学副贰而先自称翁不若待五十而加父之为当也今予定其字曰君稷古称谓君公尔汝本无轻重东坡先生为文与可作墨君堂记以竹専此君之称始有君公尔汝之辨然今人上自官府下至市井称张公李公张君李君未见其为重朋友至交虽官达亦相尔汝未见其为轻君稷君稷予实字君不必如世俗拘士之好事所避也若夫岩石之号取扬子云所褒君家谷口子真躬耕之谓者令予大字书之予不能书大字宜求之他人云
　　汪防元悦心説
　　理义悦心刍豢悦口烹庖羊牛鸡豚以腴其齿颊犹有待于外也一物有一物之则不失其则谓之理一事有一事之宜不失其宜谓之义此人心之所固有非有待于外者也予亡友汪君远翔之冢子其名颐其字防元其读书之室曰悦心葢谓颐者养也理义之养非刍豢之谓也然则斯可谓无待于外者矣而且介曹君清父求予説以自壮则无乃犹有待于外乎
　　汪巽元复心説
　　予亡友汪君远翔之季子曰巽元其藏修之所曰复心彖曰复其见天地之心乎葢谓造化以生物为心自一阴生而至于十一月生生之物剥于上而一阳之生意已复于下无终穷之理也圣人观此一卦取以为修身改过之象然天地无欲故必复人之心有欲故有复有不复而有迷复之戒遯翁之师曰病翁以此卦初九不远复为三字符愿吾巽元终身佩之
　　王一初名字説
　　古有姓氏名字称号官爵赠谥之异以别亲疎贵贱不相越也史记书黄帝姓公孙又曰黄帝二十五子得姓者十四人又曰自黄帝至舜禹皆同姓而异其国号分五帝为有熊髙辛髙阳陶唐有虞氏又曰禹姓姒氏契姓子氏弃姓姬氏又曰禹姒姓其后分封用国为姓故有夏后氏及斟氏戈氏之类近世鹤山魏文靖公用汉纪着古今攷于髙祖书姓刘氏则辟之谓左传有云因生赐姓分土命氏姓自姓氏自氏马班乃混而言之葢姓一氏不一鲁三桓郑七穆同姓姬而异氏不通婚姻后世殽杂无辨智为辅娄为刘范睢为张禄项伯为刘纒或冒外姓或祝异姓族谱不分而姓氏乱矣子生三月父名之冠字之名不以日月隠疾山川五世亲尽以王父字为氏五十而后字加父春秋书字为褒君前臣名父前子名郑子产字子美或不能知以楚通于中国之名与本国之名不同孔子称弟子皆名弟子称孔子字孟轲也而字未闻后乃有小名小字汉髙祖字季太史公不书名班史书名邦字季注史记者谓季本其名后改名邦史汉显人多有名无字或史臣追补之斛律金本无名学画屋而后名金唐房龄名乔尉迟敬徳名恭各以字行或一名二字陶元亮又字渊明苏子瞻和仲陈无已履常秦少游太虚张厚之忠甫皆是或字其臣子房而不为屈或字其父彦辅而不为慢然古庶人无字近世虽执事圂圊者亦有字且以为讳而名字乱矣称者何赵岐序孟子曰子者男子之通称此非五等子男之子孔顔曾孟以至老庄荀扬诸子非圣贤不能臻此论语曰邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人朱文公集注引呉氏説谓此不知何谓或夫子尝言之予谓王侯自称孤寡不谷礼君天下曰天子朝诸侯分职授政任功曰予一人凡例昭然各有攸当自称贵乎谦相称贵乎实周天子在而鲁哀公称予一人汉有帝而曹操称孤厮役称仆射婢妾称夫人旁行敷落称经抱朴聱隅称子今之人自称相称岂不厚诬号者何三皇号皇五帝号帝三王号王唐虞夏商周秦汉由有国之号为有天下之号古之封国其号有万至战国而七王僭号后世有年号有尊号有私署之号有寓言之号有荷蓧丈人北山愚公秦有樗里赵有主父乌有先生防斯文学妾妇则飞燕太真盗贼则绿林长白僧有号道有号里巷有号军旅有号而近世标榜特多元次山白乐天之号更易不一已谓醉翁又六一居士谓涪翁又山谷道人钜公名士可也今则巫医卜祝皆立斋顔庵扁下至负担之夫亦有之恬不为恠官则唐虞百周三百六十后世九品十八班一命以上皆出朝廷爵则公侯伯子男春秋于其卒皆书公惟楚子僭王臣僭公周之衰有封君如东周君西周君春平陵尝君汉大王小侯亦有奉春稷嗣等君胙土食采实有是物乃若赠谥则皆视其生前若功若徳而易名锡宠眉山紫阳俱赠太师人无异词公不及谥而私谥黔娄之康陶令之靖节河汾之文中子横渠明诚中子虽私实公否则虽有九重之命其公实私顾今之或官爵赠谥俱无之而君之公之且动辄相之上朝下市无尔汝交呜呼风俗之壊至此何时而复淳耶世道之敝至此何时而复古耶松江王君月友名其子曰一初字其子曰一初号其子又曰一初字同名则似无字号同字则似无号以是操严君平之术而耸人之观听迩年有陈生者名藏一字藏一号藏一临川人寓居杭之吴山游诸公间以其名号字之皆一也人颇竒之王君殆以是期其子乎虽然采药者无姓无名无字终号桐君药不二价韩伯休返以是知名王君之意非逃名乃立名也欤予欲戯以君之子为三一居士如之何如之何
　　僧汝舟济川字説
　　僧名汝舟字济川求字説似无可説者今夫刳木为舟成矣舟能自济乎维楫防樯舟之诸物具矣舟能自动自飞而济乎天地之间凡有形皆物也善用之则死物皆活物不遇劒工太阿龙泉死物也不遇医工参术姜桂皆死物也以死心为禅心何尝死悟者死而不死不悟者虽四肢百骸活泼泼亦死也予尝习佛言摩诃者大也般若者智慧也波罗密者到彼岸也是为济川之説
　　家颐孙自观字説
　　君子之学于其身无一而不察也手足耳目鼻口为其一身之所用而口为甚易震艮之卦中虚外实下动上止象口之颐一言一语出乎此一饮一食入乎此人有血气则有嗜欲或纵恣放肆而不于此乎察则刑辟生唇吻蛊毒纳咽喉一慎不慎节不节之间利害祸福判焉口为自养之门心为自观之镜自养之际有正不正自观之后去其不正存其正此所谓有不善未尝不知知之未尝复行也此所谓中庸之独也己独睹人不睹己独闻人不闻之时也己事也无与乎他人也以自己之心察自己之中独复而不远复者也不然则习矣不察自贻伊戚与自求多福孰得而孰失哉眉山子家子名颐孙字自观佩乃翁性存先生过庭之教口顾心心顾口所谓自观者在乎察之而已若夫天地养万物圣人养贤以及万民心体具完当自初九灵之戒始
　　赵朴翁字説
　　书曰若作梓材既勤朴斵惟其涂丹雘孔子遂以梓材名其篇何也梓者天下之良木材者已成之器也朴者木之未成器者也斵者以斧斤削治之而使之成也朴不斵则梓不材梓之材则不可以有朴而无斵必既斵矣则漆之朱之栋清庙柱明堂千门万户之宫成字书朴亦作朴读孔子所定书则梓之为材不贵朴而贵斵明矣老子之言道徳反是曰见素抱朴曰复归于朴朴散为器曰道无常名朴虽小天下不敢臣曰化而复作吾将镇之以无名之朴无名之朴曰我无欲而民自朴其字四为朴三为朴其义则一也葢老子七言及此皆取譬于未斵之木木不斵则器焉得成此无他孔子用世者也故欲削治之人材而成其器皆可以有用老子欲避世者也故欲天下之人材不必削治而冺其器悉归于无用由今观之学孔子者斵章甫缝掖可以修身可以治人学老子者朴星翁羽衣可以养身不可以及人三山赵君良器近浙西廉使参政徐公琰子方为改字曰朴翁愚欲其如梓材之朴加之以斵而成其器以有用不可舍孔子趋老氏而有朴无斵置是器于无用也犹之玉焉其在石也亦名曰璞不琢不雕虽卞和之玉谁其识之必也玉人加剖凿淬磨之功而后君子比徳学以知道六瑞三采遂成大器君其于此忍袖斵泥之手乎哉
　　俞伯初复庵诗并説
　　婺源汪口俞君肇伯初来杭告归见示新诗十二首不学晩唐可喜年始三十七学进未艾又求所谓复庵説俾为韵语益知其笃意于学尤可喜余丁卯年逾不惑除学官遭烦言始归而读易今三十五载矣试为君诵所闻可乎九月下五阴食上一阳为剥十一月一阳来反于五阴之下为复本谓天道而圣人皆以人事明之初九不远复无只悔元吉象曰不远之复以修身也系辞又断之曰顔氏之子其殆庶几乎有不善未尝不知知之未尝复行也予谓犹人行路出门当东误西数步而返与数十里而返异矣赞曰阳刚一爻上剥下反居卦之初其复不远凡占得之有过当知知而速改无或缓而过孰能免速复为急无至于悔斯为元吉六二休复吉象曰休复之吉以下仁也孔子以复之初为顔子之仁而以二下从乎初之仁有仁人在下位而上能屈己尚贤禹拜善言周公吐握是也赞曰初不远复是为仁人二无五应下比其隣善复如此于皇休哉屏去阴邪吉祥大来人有当亲勿嫌其卑我思仁人屈己下之六三频复厉无咎象曰频复之厉义无咎也伊川以频为屡横渠以为颦蹙汉上以为水涯朱文公从伊川赞曰频失频复至再至三来之来之几何弗殆震极不中隂躁而动斯人之心乍操乍纵幸而复也犹胜于迷以其终复亦免颠隮六四中行独复象曰中行独复以从道也易千变万化每卦二五为中中孚卦四阳夹二阴三四为中复卦上五隂六四一爻为中虞翻郑汉上并如此説孔子谓以从道也而不言吉凶朱文公谓独与初应正其义不谋其利明其道不计其功伊川谓柔弱终不克济恐非赞曰阳上五隂此独处中下应初阳惟道是从凶耶吉耶圣胡不言于道当复功非所论从道反善无凶之理凡占得之当复而已六五敦复无悔象曰敦复无悔中以自考也敦笃厚坤体也无助无援终以自成可无悔而已横渠谓当刚兴柔危之世南轩谓柔而远于阳赞曰复莫如初二比四应下仁从道各反其正五徳尊位处坤之中笃厚自将亦成复功柔远于刚仅可无悔劣于二四圣以垂戒上六迷复凶有灾眚用行师终有大败以其国君凶至于十年不克征象曰迷复之凶反君道也予谓迷复反君道举其大者言之人君治国之道无他复善而已凡人皆然朱文公谓此是极不好底爻十年五年三年七月八月三月想是象数中自有个数如此赞曰君长之道莫大于复迷复不知有如上六天灾人祸师败君凶无一而可事极途穷十年弗征举数之极一败涂地符坚王邑三陈九卦又曰复徳之本也复小而辨于物复以自知此三句小而辨于物尤为精奥学者于六爻三陈之句及全卦彖辞熟玩复理临事应物于此心方动之初喜怒哀乐欲发未发之际必辨之贵乎早辨毋遂非毋贰过则以亚圣配享大成至不难矣知之非艰行之惟艰宜相与勉之
　　皇甫师曾元鲁字説
　　学力有余天资不足参也鲁于一贯之旨无所疑而诺学力不足天资有余赐也达于一贯之旨有所待而觉此皇甫之命名所以不敢师端木而师曾也字曰元鲁家本南京从濮寓杭授徒为业事亲至孝年二十二俾婺源赵山长然明求字説忠为一恕为贯宜已知之虽然曾可师也鲁者气质之性不可师也师曾宜如何论孟诸经所载曾子言行及汉书艺文志隋志唐志世所传曾子或二卷或十八篇如晁公武读书志所攷者皆有可师近绩溪汪漕元刋行曾子子思二书予家亦有此本但非汉志的本然则参也竟以鲁得之又当深味伊川先生之説或问毕竟如何谓之鲁曰惟其鲁所以能三省惟其三省所以能一唯曰谋忠曰交信曰传习天资有余者不屑于此学者宜知学力之所以然哉
　　天竺僧道成性存字説
　　天地之性人为贵何以贵性善也而或曰有性不善何也有天地之性不能无气质之性张子曰形而后有气质之性善返之则天地之性存焉程子曰论性不论气不备论气不论性不明千古气性不分至二先生一旦而决伏羲六竒画干六偶画坤天地之性具兹二卦尧舜禹执中之传曰人心惟危道心惟防人心气质之性也道心天地之性也有心之名而未有性之名商汤曰若有恒性为第一性字之始伊尹曰习与性成为第二周召康公曰俾尔弥尔性为第三至孔子言性始大备论语性相近也习相远也周易各正性命是也至子思言性又大备天命之谓性率性之谓道皆是也至孟子而后言性愈益大备性无有不善水无有不下七篇皆是也告子不识性公都子不识性杨朱墨翟不识性荀卿不识性扬雄不识性【指气质】董仲舒性者生之质涉乎气退之五常是矣而三品之分涉乎气佛曰作用是性在乎执捉在乎运奔第言其形之运未判是非涉乎气天绍絶学周二程张邵言性始精而陈了翁胡康侯胡五峯郭白云诸人又小差朱文公张宣公继作其言性一毫无遗憾矣勉斋黄氏释之详矣所以答李贯之李公晦者至矣性即理也理即道也子曰成性存存道义之门本然之性人皆得之成性也存存者存之而不已也彼朝存之而暮亡之暮存之而朝亡之非存存之谓也杭上天竺僧道成字性存请以是葛藤为説
　　潘友文涣字説
　　武夷潘君早中童子科今年已成人回同年乙科进士陈此竹天应建宁乡前辈引之来见其名易风行水上之卦也其字曰友文就求字説此竹年七十二不为其説而逊令七十八之方回为之乡饮酒礼先长者不敢辞文者何文也尧聪明文思舜濬哲文明纯亦不已文王之所以为文孔子曰文不在兹乎此皆圣人之文未易及也要之文经天纬地包周官六徳六行六艺于其中君取风行水上涣然成文之义则自老泉苏公之説始老泉之説不过指后世文士之文取其自然者而言君于斯不敢自以为涣然成文而谦其辞曰友文则又卑以自牧之意天下之善士皆当以文来纳交于君矣回甚敬之甚慕之亦岂可不少朂之人生十年曰幼学中童子科赖资质之力也二十曰弱冠君今年二十一则不可无学问之力回尝以易卦数之防为第四卦谦为第十五卦童防之求君策勲矣防至谦十一卦君之齿自防至谦亦十一年宜知艮下坤上所以然之故而屈己以友四海之文六爻皆吉谦亨有终不可一毫自矜大也回冒献此文则亦足以为君之友矣夫
　　柴性初道存説
　　易系有云知崇礼卑崇效天卑法地天地设位而易行乎其中矣成性存存道义之门前太学上舍三衢静德柴氏一桂名其次子曰性初字道存文公释之曰穷理则知崇如天而徳崇循理则礼卑如地而业广又曰成性本成之性也回谓穷理循理四字极精性初者贤愚同一初也静徳之祖潜心先生清江使君乃山先生髙弟逸平先生徐公诚叟存之门人与罗仲素诸公交柴氏世守山之学与紫阳同一源流人而欲完其性之初舍穷理循理何以哉
　　四子名字説
　　长存心字中全心之全体能存则能全矣【今年三十二】次正心字中立此大学正心之正非孟子勿正之正两字异义正也者敬以直内而巳能正则能立矣【今年二十九】次髙心字中尚范文正公谓严子陵不事王侯髙尚其志又曰先生之心出乎日月之上又曰先生之风山髙水长生于严陵故取此义以为百六知县先兄后出继已十年【今年十六】次明心字中虚易离明也离中虚心体也【今年十一】
　　郝氏三子枢机权名字説
　　昭穆定世系史法也名字取义理师法也故知郢州兼管内安抚使郝公讳镇命子名从水傍金生水也第三子名彦泽字润甫名其三子曰枢曰机曰权从木傍水生木也此所谓昭穆定世系也枢户牡也机弩牙也权秤锤也皆器物也一器有一义一物有一理植中枢周无隅北辰为天之枢一日一夜天运周而不爽人心亦有是枢不止于戸也枢之字可曰子周千钧之弩不为鼷鼠发机凡可以发动而利于用者皆谓之机不密则害成人心亦有是机不止于弩也机之字可曰子宻巽以行权又曰巽称而隠注易者谓反经而合乎道又以称为称扬而作平声皆非也合道则不反经称乃古之称字合从去声惟朱文公以为旣能称量又能隠伏不露形迹则得巽顺之道可以行权人心亦莫不有是权也又何止于称哉权之字可曰子巽此三者所谓名字取义理也史法一史官可为师法非知道之士不能为枢以运大事机以发大事权以平大事未有不敬谨而后可者也故曰周曰宻曰巽皆古先师之言云耳尚敬谨之哉
　　石氏四子名字説
　　天下之物宝莫贵于玉而玉之所出皆生于石空青丹砂云母水晶琉黄钟乳金银铜铁锡铅汞皆石产而玉为冠祀天地日月用之祀宗庙山川用之朝觐防同聘问用之人见其为成器之玉而不思夫孕精育粹非石无以为玉之胎也石姓始于左传石碏前行省郎中石公国瑞有四子当冠命方回名而字之辄取石中生玉之义次序其説玉之为物贵矣尤莫贵于手之所执古圭字今从珪周礼天子搢大圭执镇圭公执桓圭长子小名引源欲名曰石珪字桓玉执此圭者王之上公桓桓谓琢其玉以双植为文宫室两柱之象前朝有相王禹玉亦名珪相人可为也礼记笏天子以球玉注美玉也又曰天子搢珽注笏也次子元源欲名曰石球字廷玉玉珽用球玉其字从玉傍廷异日得近人主犹玉笏欤周礼琬圭以治徳以结好王使之瑞节诸侯有徳王命赐之使者执琬圭以致命葢琬圭之首圆其象仁第三子庆源欲名曰石琬字徳玊为诸侯受徳赏何不可者礼琰圭以易行以除慝亦王使之瑞节琰圭者判圭头之规而方之其象义诸侯有不义者王命使持琰圭之节执之今之风宪将帅近之第四子善源欲名曰石琰字方玉浙西道廉访徐公琰字子方是也征伐击抟以是期之虽然生玉者石也玉之成器则有待于玉工碾之以机铁礲之以水沙非一朝一夕而后登缫借故曰人不学不知道四子妙年进学予欲玉汝于成凡经传玉字皆实惟此一玉字虚而有味故引之
　　三孙名字説
　　我先祖朝议三府君生先君兄弟五人先君经干通判居长皆从玉傍命名先君登嘉定甲戌上舍第实始大方氏之门不肖孤归自广东封州用先君所命小名不敢改幸窃世科亦生子五人皆从心上命名今长子存心有子曰守孙次子正心有子曰燕孙第三子髙心以为先叔父贡元九府君位先堂兄知县百六府君后嵗丁酉七月四日举男来求名予年七十一见第三孙亦一幸也使乃命各从玉下为名心傍为字物莫贵于玉自玉其身可也人莫灵于心心无愧于中可也守孙名曰玉韫字惟深燕孙名曰玉成字惟温新生第三孙名曰玉振字惟清幼则且呼玉孙长而后用双名及字祖父之业勿替引之
　　赠邵山甫学説
　　学所以尽夫固有之性也尽性在穷理穷理在致知致知之要莫切于读书天下之书多矣今之所存九经及左公谷仪礼先读注次读疏帝王圣贤体用具备此乃学者之律令格式近世诸儒解説即又所以申述律令格式之意者也参伍以考之左右以覈之至于旁通脗合而后无疑其有疑者幸而复得周张二程邵康节谢上蔡杨山胡文定公父子朱文公张南轩吕东莱以发明于其后学者壹是以此为主而用以是非取舍乎子史集之所云则胷中先有一定之权衡而谀闻浅见邪説异端不足为吾惑矣是故经约也注疏博也若子若史若集亦穷日夜之力读而揽其大纲博也其主则在乎经之大旨与夫诸大老先儒之已断而不可易者约也类书韵书稗官书博之助也学之入门则近思录与真西山读书甲记约之又约者也约而博博而约日进不已着见菁华发露光怪则文与诗皆是也古人以为能言之类葢言而至于能则异于不能耳古之经皆文也皆诗也后世下笔未易及经则分为两途文自先秦西汉而后始有韩昌黎次则柳子厚又其后有欧曾苏诗自离骚降为苏李而建安四子晋宋间至唐参以律体其极致莫如杜少陵若陈子昂李太白韦柳皆其尤宋则欧梅黄陈过江则吕居仁陈去非至干淳犹有数人今之学者必也所得旣饱而后于此用力取其文若诗效之初如书字摹临古帖至其熟则不必摹临而似之矣若如近日江湖言古文止于水心言律诗止于四灵许浑又其实姑以借口借手未尝深造其域者识者所甚不取也葢何特此言典故止于杜佑通典言治乱止于资治通鉴言性理止于四书语录然亦未必淹贯通洽也其于经若注疏无不茫然若望洋则世之为士而言学者岂非欺父兄诳朋友且自欺自诳其身世自丧其固有之性而至于冺无所闻也哉又有一説学所以必本于经者葢以佛老之説乱天下之能言者久矣濂洛之绪既明杨墨之波已涸能言之士惟昌黎韩子欧阳子南丰曾子之学一出于经余不无瓌异之资魅杰之彦迷竺党耼没溺鬼道混深衣田衣羽衣而为一亦宜引而避之然则其惟朱文公所学为不可及乎孟子而后惟兹一人而其余事文与诗凡翰墨一句一字无不造深诣极今之学者舍是不以为准而驰卑骛近不亦徒劳矣乎严陵邵君崧山甫乃祖精通礼易擢第通籍至防稽宰不食其徳诒后之人察山甫气貌当远大小予二十许嵗故书予平生所学本末以赠之其亦以转语夫郡之可与语者焉
　　故家名阀説赠滕賔日
　　孟子喜言故家晋裂为南北世尚王谢崔卢名阀而近人忽之予戊子春夏间偶至吾州之婺源故帅参告院溪斋滕先生之孙嵎字賔日来访闻所未闻见所未见不可不记溪斋字徳粹暨弟字徳章皆入学登第并朱文公门人其父行有恺登第信州司户曰溪堂其侄行有武子入学登第不及禄曰万菊天下所共知溪斋事迹有墓志所不书者葢凡两荐于鄕皆书魅皆第四人其礼部试破句则予一人以怿满场皆曰慰人君欲为之心是时寿皇无恙慰人君三字考官病之最后得溪斋巻独曰遂人君欲为之心乃为经魅初众议擢为都魅知举某人欲自位置前三人故屈焉此闻所未闻也溪斋年八十宝庆三年丁亥自福建帅幕告老以绍定元年戊子卒西山真先生景元为墓志鹤山魏先生萃父篆额焉防斋袁先生广防书今获观防斋亲笔比率更书防有锋芒刘后村潜夫送溪斋归老诗二首亲笔甚楷妙年所作其后一首有云他山开药灶某水搒鱼船者刊本删之戴石屏式之亲笔晦翁亭诗有云故乡风俗应如旧前辈风流尚可传字独肥语亦平正賔日谓石屏一短小老子今江湖间亦罕有此诗人賔日之先大父乃溪斋之第三子曰切斋仕至饶之傍县宰名与予祖名同汤东涧伯纪记文亲笔亦可观今斯人亦不可作矣此见所未见者也予三十年识溪斋第四子賔日之叔父堂长钧今老矣获识溪斋长子之孙琼第二子之子岵又获识賔日韵骨清耸诗律妥稳议论学问文献典刑可仰也昨于谈次俾予为賔日字説旅寓殊未暇究思故书其所谓闻所未闻见所未见者归之以见夫故家名阀之不可忽如此亦以表予之意所以景慕钦羡乎先正大老之门者不敢自同乎流俗而莫之别也
　　俞好问字説
　　霅之敢村俞君名裕字好问以好问则裕对自用则小而言书仲虺之诰云尔裕徳有余也小徳不足也一事一物一义一理有所不知不求于师不取于友而自以为能自以为智谬妄讹舛为害甚大岂止于小徳不足而已哉信矣乎好问之胜于不问也好问者不一问也子入大庙每事问孔文子不耻下问易九二学以聚之问以辨之其问甚多则所得愈富所得旣富则所以蓄其徳者充斥盈溢问之有益于人也如此故曰裕然问也者求所以知所不知也旣知之后法当若何曰行书曰知之非艰行之惟艰譬之路未知何者岂可不问于人问而知之岂可不行问燕路而知燕路当北行而至于燕问粤路而知粤路当南行而至于粤问而不行如不问也行而不至如不行也孔门弟子无不好问惟顔子钻坚仰髙行之而至宰予之寝则知而不行冉求之画则行而不至此顔子所以首徳行之科也近世大儒教人必曰知行双进俞君勉之顔何人哉晞之则是
　　李师善复初字説
　　近世大儒释论语第一章之第一字曰学之为言效也人性皆善而觉有先后后觉者必效先觉之所为乃可以明善而复其初也今参知政事张公可与之婿李君名师善字复初其所以名书所谓主善为师是也其所以字朱文公所释三十五字是也可以为师人效于我不可无师我效乎人所谓学也礼记文王世子学记篇学有效音字亦作效韵书效训为象斆训为教为彼之师之谓教彼以我为师之谓象故曰有所效于彼而求其成于我以己之未知而效夫知者以求其知以己之未能而效夫能者以求其能此李君命名之义也必师乎人之善则足以明乎天理之善而去人欲之不善吾之本性复矣曰复初者复乎天命之性也天降衷而人秉彛其初岂有丝毫之不善哉此李君命字之义也觉有先后师善为难性无不善复初为难抑易有复卦初九不远复圣人以修身许顔子之仁六二休复吉圣人以其下从于初爻之仁而取之此之所谓复于初与李君之复其初不同然初为仁而仁下之则师善之意未尝不同此又别一説也因为序之
　　三山林君名字斋説
　　吾友三山林君名徳载字敬舆易大象曰地势坤君子以厚徳载物君之所以名也坤六二文言曰敬以直内説卦曰坤为大舆君之所以字也至厚而载万物者莫如地而君子不过一眇然之身以其徳之厚配夫地之厚地有形而徳无形地之所载有物之可见也徳之所载不知其何物也曰君子出而负荷天下之重任国家朝廷宗庙社稷民庶生灵九垓八纮五岳四渎常危而不安此其所载之物也而其所以载之者曰徳不徒曰徳而又曰厚徳然要其徳无可量度方寸之中一敬而已矣有形之载地为舆无形之载徳为舆地之载不能载地外之物君子之舆载天地一敬而已矣伊洛言敬曰主一曰无适圣人之极功也予将从其门径之易入者求之坤第三画隂变为阳艮下坤上谓之地中有山谦地大于山山小于地而山髙于地地卑于山以大下小谦之义也伯益曰谦受益此善言伏羲先天之易也孔子言益谦流谦福谦好谦而又赞六爻无不吉此善言文王周公后天之易也其义葢取地大于山而能下于山君子体之为逊为让为不伐为不矜为不自满假而名曰谦不过一敬而已矣载物以徳修徳以敬敬自谦入愈谦愈益愈积愈厚故予又以谦益名君之斋而别为之记矣世之人以谦为可忽谦者少而盈者多故自满之士虽载小物不胜任君涵纯毓粹蹈中履和由谦入敬由敬进徳异时以其身为天下国家之舆岂易量哉
</div>
    <div class="pagination">
<a href="桐江续集_page44.html">上一页</a><span>...</span><a href="桐江续集_page40.html">40</a><a href="桐江续集_page41.html">41</a><a href="桐江续集_page42.html">42</a><a href="桐江续集_page43.html">43</a><a href="桐江续集_page44.html">44</a><span class="current-page">45</span><a href="桐江续集_page46.html">46</a><a href="桐江续集_page47.html">47</a><a href="桐江续集_page48.html">48</a><a href="桐江续集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
