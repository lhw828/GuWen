<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 66 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 66 页/共 88 页</h1>
    <div class="content">　　闻郡使君龚扶万左迁
　　不浅陵阳执手情遥闻解组一沾缨云开郡阁频留客春入襜帷早劝耕治行乆无龚渤海风流长忆谢宣城北楼此日重寥落谁把清尊对月明
　　柬毛大可客舍
　　独俯江流望翠防它乡几岁换春衣身随麋鹿家仍破髪短星霜客未归积雨孤城黄鸟歇平沙野寺白鸥飞山中桂树今憔悴何处攀援可息机
　　临江春暮讲学龙冈书院示诸子【时连雨适晴】
　　讲席春风四坐生弦歌一日满江城萧滩帆落争来客閤皁峰开特放晴经学自知惭士匄时贤应复有康成龙冈鹿洞元相接髙会重含异代情
　　布衣杨耻庵自楚来论学
　　鹤髪方颐白角巾扁舟风雨泊江津一尊执手来何暮千里论交若有神楚泽当年传綘帐汉庭它日重蒲轮醉看花下谈经好坐上谁如井大春
　　怀曹秋岳侍郎傋兵阳和
　　云中千骑防门开词客元兼武库才貂锦春闲青塞曲旌旗昼拥白登台度攴旧领军储重方岳曾从海峤来问道彤庭思故老征西车马几时
　　寄陈仲献蜀中
　　十年书记兴翩翩万里桥边春可怜作客好依严武幕题诗肯寄薛涛笺山蟠卭筰峦乡近江过巴渝栈阁连凭仗故人相问讯几时消息峡中传
　　闻家研山侍御按盐河东
　　蒲阪千山木叶残遥闻绣斧出长安河流东控潼关崄岳色西连太华看官暇应成盐铁论风清还称惠文冠对牀兄弟思良会惆怅秋天客路难
　　暮抵西山香城寺怀伯衡【先是相约同游不果】
　　苍苍絶壁逈巃嵸陟磴攀藤一径通茅屋数家松叶下山程十里水声中天开殿阁回峰抱日落云霞半岭红正是登髙时节近故人相望隔江东
　　送黎媿曽司理奉裁还汀州
　　翠防楼上推仙吏青草湖边忆故乡山色逺穿百粤险滩声曲过九龙长清时无事官应简才子闲居嬾不妨便向东山营别墅莫将华髪对沧浪




　　学余堂诗集巻三十六
　　钦定四库全书
　　学余堂诗集巻三十七
　　翰林院侍读施闰章撰
　　七言律
　　丁未秋杪觞客李维饶孝亷宅【时行人呉澹庵以使至进士邹程村孝亷徐原一张天民文学徐伯调髙阮怀皆客南浦予奉裁解官置酒与诸公别】
　　归帆不惜系斜曛歌管畱欢到夜分北极使星初驻节西园才子乍论文当杯坐对疎篱菊过雨檐低别浦云酒罢明朝各天末尺书那得慰离羣
　　送徐原一入楚访李元仗
　　东湖风雨数招寻惜别重看枫树林路入湓城呉岫逺帆低鄂渚楚云深汀洲兰芷含秋思鼔角江山感客心黄鹤楼边逢李白那能相对罢髙吟
　　秣陵数与莲西邵村省斋夜酌【时邵村归自塞外余始相见】
　　老友艰难絶塞回同心复聚凤皇台共看青髩年年换那惜芳筵日日开珍馔天寒围土锉香醪月落倒山杯风流尽是乌衣客疎放谁知卧草莱
　　园斋种树
　　谿上小园春自花主人乆客今还家药栏欹折全应补草阁清隂不厌遮杂蕊新移通径曲髙枝故放出檐斜寻幽更拟桃源去五柳先生未足夸
　　二
　　疎篱野色入山家叠嶂春隂覆水涯乍起白云飞绕槛半枯老梅浓作花人间醉歌许林壑眼底屈伸看龙蛇抱膝吾庐书满坐临风莫问髩将华
　　玉山寺得迟字
　　东臯日夜芳草滋二月未半已黄鹂深竹丛中寻旧径沃州亭畔长新枝【寺后旧有沃洲亭】晴溪緑水随山转隂岫闲云出树迟好结髙斋依白社峰头吹笛月明时【宋李含章隐此风月良夕輙吹铁笛见郡志】
　　牡丹花下集亲旧
　　晴山积翠落江干小苑流莺过药栏并蒂欲翻含露重髙枝独立耐春寒尊移上客风前坐头白名花醉里看自古梁园佳会少百年今日故人欢【时同坐二十余人谈防尽欢月出乃散是夜风雨大作矣】
　　送陶在鲁别驾归山隂【先是官枢部】
　　城东春草日芳菲共饯单车向越归宦薄田园三径在心闲江海二毛稀敬亭山下云随马贺监湖边水绕扉颇忆含香青琐闼可能长卧钓鱼矶
　　入夏十日怀周釡山去年同泛临江
　　五马归来卧五湖今年诗似去年无萧滩月夜同青舫橘圃风亭倒玉壶官罢青山双屐在云深沧海片帆孤呉淞雕瘠重征敛多恐闾阎病未苏
　　呉湖州园次畱宴爱山堂【同阮怀】
　　故人惜别自长安官舍开尊共客欢秋晓云霞天目见夜深风雨太湖寒近阶双鹤随清啸卧阁千峰耐独看我欲南游问岭海扁舟临发一凭防
　　宿呉兴碧岩寺【有白云峰最髙】
　　寺入青防石径幽长风落日客衣秋寒声谷应岩前瀑夜色湖明树里楼对榻一僧诗汗漫过山双屐雨淹畱白云峰下经行少更有何人絶顶游
　　苕上答同里茅楚畹【时授经郡斋】
　　挟策悲歌忆帝都谈经郡阁复游呉髙斋松雪开书帙美酒乌程满玉壶夜雨官亭欢故旧春风画舫入江湖白苹洲畔同君坐雅咏还如柳恽无
　　呉锦雯湖舫同荔裳稚黄武令
　　鹭渚灯前散客筵虎林雨后荡歌船清秋共剧江湖兴旧咏犹传京洛篇【往在都下有京社诗】日落严城喧鼔角年来羁宦总林泉岭南几载音书濶拚醉蓬窗对月圆
　　湖上别呉潮州茧雪【先是同官比部】
　　华髪归来粤海余白云楼上梦应疎百千生事付髙枕七十老人能细书兴满湖山犹杖屦家邻松泖自樵渔眀年肯就扁舟约春水桃花接草庐
　　江郎山【江山县志称江氏兄弟登此山化为石】
　　化石嵯峨灵迹稀江天海峤接清辉苍岩万古谁名氏碧汉千寻人是非秋霁烟霞天外落夜深笙鹤月中归问君何日丹成去更作浮云一片飞
　　建宁九日闻师次延平
　　老去重阳拚客舍落帆斜日投东溪百粤秋深带云雾三山路近愁鼔鼙丛菊炎方底未发芙蓉荒馆傍谁低把酒登髙复何处幔亭尚隔千峰西
　　天游观赠谷语【天界寺僧又将往庐山】
　　已穷九曲复同游一杖凭陵万壑流冒雨逺穿洞窟梯崖独俯幔峰头梦回天界时飞锡兴入匡庐更买舟三笑不须寻白社共扪仙掌坐髙秋
　　过延平【有黯淡滩】
　　薄云苦雾枫欲殷黯淡滩声催客顔城堞万家出水上烟岚一寺衔山湾浮桥沽酒晩相就立鹭伺鱼寒未还千古沉渊好龙劒会须双跃惊人间
　　闽中集刘润伯都使山笑堂
　　岭外孤城暮雨寒天涯握手重交欢匏尊竹榭闻笙筦海错江瑶满玉盘喜接亲朋从坐密擎来稚子入怀看归心莫问青山笑丘壑频年卧未安
　　榕城值陆在兹
　　壮游何事感飘零乆客沧洲两髩青幕府陈琳原草檄朱门贾傅更传经九峰花满仙人宅百粤云依处士星痛饮过从吾不惜髙斋直拟是郊坰
　　客闽即事【旧传城南多名园】
　　殊方不定寒暄节病客难调增减衣江上人家间蜑户城南园馆剰僧扉省兵日见兵船急禁海年来海错稀岭峤近传羣盗在风烟畱滞几时归
　　晋安客舍和家又王
　　难忘春草梦中情几度秋萤客里生旧径荒芜甘瘴海清尊风雨对榕城穷愁渐老疎词赋耕钓随人混姓名惆怅三山今夜月不知何似虎丘明【又王家呉门】
　　莆中赠余季芦先生【公以徙海入城丧其伯兄有诗近万首】
　　旧业芦中胜瀼西飘摇松菊委荒蹊断行独雁愁霜冷移树哀猿带雨啼病卧孤城沧海暗诗成万首白头低鲤湖咫尺仙山在那得晴云共杖藜
　　赠莆中林氏兄弟【祖夏祖涵】
　　东山一拳成草堂几岁杀青书满牀海日防防自烟雨女萝袅袅谁衣裳倚杖寒光豁双眼窥檐怪石蹲羣羊坐语壶公对尊酒【有壶公山】惠连兄弟兴何长
　　侯官畱别林涵斋
　　海隅耆旧不言贫车骑时时问隐沦种竹山堂髙卧地杖藜野寺独吟身自烧紫芋仍畱客闲画沧洲肯赠人朔雁南云真惜别相思书札莫辞频
　　偶书小斋屋壁
　　散带狂歌五十春沧浪终笑未闲身善忘姓字频询客惯咏穷愁忌忤人纵少三山凌海岳那无十亩长松筠坐看水际寒云在白鹭衔鱼过白苹
　　张桐君岭南书至
　　寒山木叶朔风摧万里音书粤岭来事业只应归綘灌文辞谁复问邹枚频传海峤风烟动十见江花瘴雨开客舍乡园各无恙莫伤天末独登台
　　于庐陵慧男致酒赀药物
　　安仁自喜赋闲居谁遣春风到敝庐恨别旧谙双眼泪经年频寄数行书诗耽家学官仍逹力尽亲交义未疎为报老夫凭药饵荒园小健得携锄
　　元夜过唐耕坞舍人【时予适南州唐将往豊城】
　　幽栖草阁接河干数拟花时问药阑斗酒坐畱镫夕永孤舟别去雪江寒白头稍喜亲交健作客宁辞道路难翻笑飘蓬多会合庐峰滕阁倘同看
　　过水阳有怀呉雨若
　　积雪羣山尚渺茫流澌短棹入沧浪剧怜春色郊扉早借问髙斋野径长漂泊审音存季札艰难卖药老韩康文章何物牵情思杖策还应就草堂
　　将次荻港
　　雪满寒江向晩晴舟随浅渚凿氷行蒲苇逺入水云色鳬雁羣飞风雨声潮送石头归棹急矶回板子戍楼明从来扼险成何事废垒年年草自生
　　寄屈清江逊公【先是予官湖西驻节清江】
　　河阳能吏自声名忆昨扁舟送我情一卧空山依桂树几回飞梦共江城龙冈讲席寒云在橘圃官亭茂草生努力莫嗟怀抱尽县前秋水照心明
　　赠李袁州焕章
　　郡连湘楚最关情自许臣心共水清疲邑征输烦五马古祠诵集诸生江边日暖褰帷静野外春深买犊耕风土更间多记述知君早晩报书成【时刻袁州郡志】
　　南浦赠郑次公【贵溪人自翰林转水部时见示咏梅诸诗】
　　谷口幽栖卧几囬较书曾向石渠来郑庄好事贪畱客鲍照新诗咏落梅帝子阁前新涨绿藐姑山下百花开风流水部还青琐后会何时共酒杯
　　兪逹夫邀集螺墩【同周伯衡张干臣杨陶云】
　　画舫清歌倚洞箫精庐小阁出山椒春光到眼忽过半词客同时屡见招散马汀洲芳树少落霞红阁数峰遥从来宦迹随蓬转不拟乡愁傍栁条
　　麻姑山中迟徐仲光不至
　　满树辛夷花气薰石坛精舍竹边分孤亭寒引防流瀑五老晴飞众壑云日暮洞门谁识路春深鸾鹤自为羣幽人尚隔前峰外昨夜仙歌何处闻
　　云门寺是麻源第三谷
</div>
    <div class="pagination">
<a href="学余堂文集学余堂诗集学余堂外集_page65.html">上一页</a><span>...</span><a href="学余堂文集学余堂诗集学余堂外集_page61.html">61</a><a href="学余堂文集学余堂诗集学余堂外集_page62.html">62</a><a href="学余堂文集学余堂诗集学余堂外集_page63.html">63</a><a href="学余堂文集学余堂诗集学余堂外集_page64.html">64</a><a href="学余堂文集学余堂诗集学余堂外集_page65.html">65</a><span class="current-page">66</span><a href="学余堂文集学余堂诗集学余堂外集_page67.html">67</a><a href="学余堂文集学余堂诗集学余堂外集_page68.html">68</a><a href="学余堂文集学余堂诗集学余堂外集_page69.html">69</a><a href="学余堂文集学余堂诗集学余堂外集_page70.html">70</a><a href="学余堂文集学余堂诗集学余堂外集_page71.html">71</a><span>...</span><a href="学余堂文集学余堂诗集学余堂外集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
