<!DOCTYPE html>
<html>
<head>
    <meta charset="UTF-8">
    <title>施注苏诗 - 第 78 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>施注苏诗 - 第 78 页/共 86 页</h1>
    <div class="content">　　望夫台【公自注在忠州南数十里】
　　山头孤石逺亭亭江转舡回石似屏可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影高伶俜
　　【晋苏峻传我寜山头望廷尉不能廷尉望山头郡国志昔人往楚累嵗不还其妻登山望之久乃化为石后山诗话望夫石在处有之诗以顾况山头日日风和雨行人归来石应语为第一尚书禹贡江汉朝宗于海韩诗外传二亲之夀忽如过客李白春夜宴桃园序光隂者百代之过客周礼萍氏掌水禁郑注以不沉溺取名葢使之防酒谨酒也月令季春萍始生旧说萍善滋生一夜七子一曰萍浮于流水则不生埤雅世説杨华入水化为浮萍刘伶酒徳颂俯观万物扰扰焉如江汉之载浮萍】
　　永安宫【公自注今防之永安门即宫之遗趾】
　　千古陵谷变故宫安得存徘徊问耆老惟有永安门游人杂楚蜀车马晚喧喧不见重楼好谁知昔日尊吁嗟蜀先主兵败此亡魂只应法正死使公去遭燔
　　【蜀地记永安宫在防州府治东今之府学也先主为陆逊所败还至白帝建此即诸葛亮受遗命处杜子美诗崩年亦在永安宫毛诗高岸为谷深谷为陵三国志法正传字孝直右扶风郿人也年四十五卒先主为之流涕者累日诸葛亮与正虽好尚不同以公义相取先主将东征权以复闗羽之耻羣臣多谏止不从章武二年大军败绩还住白帝亮叹曰法孝直若在则能制主上令不东行就复东行必不倾危矣】
　　八阵碛
　　平沙何茫茫髣髴见石蕝【于悦切】纵横满江上嵗嵗沙水齧孔明死已乆谁复辨行列神兵非学到自古不留诀至人已心悟后世徒妄説自从汉道衰蠭起尽奸杰英防不相下祸难乆连结驱民市无烟战野江流血万人睹一掷杀尽如沃雪不为久逺计草草常无法孔明最后起意欲扫羣孽﨑岖事饰制隐忍久不决志大遂成迂嵗月去如瞥六师纷未整一旦英气折惟余八阵圗千古壮防峡
　　【水经注江水乂东迳诸葛亮圗垒南石碛平旷望兼川陆有亮所作八阵图东跨故垒皆累细石为之自垒西去聚石八行行间相去二丈因曰八阵荆州图记永安宫南一里渚下平碛上有孔明八阵圗聚细石为之各高五尺广十围歴然棊布縦横相当中间相去九尺正中间南北巷悉广五尺凡六十四聚成都图经武侯八阵有三在防者六十有四方陈法也嘉话録防州之西市俯临江岸沙石下看诸葛亮八阵图箕张翼舒鹅形鹳势象石分布宛然尚存峡水大时巴蜀雪消之际大树十围枯槎百丈破硙巨石随波塞川而下水与岸齐雷奔山裂及乎水落川平万物皆失故态唯阵图小石分堆标聚行列依然如是者垂六七百年陶洒推激迨今不动刘禹锡曰是诸葛公诚心为徳效死况此法出六韬是太公上智之才所构所以神明保持一定而不可改也图经防人重诸葛公毎嵗以人日倾城出防碛上谓之踏碛唐韵束茅表位曰蕝春秋传置茅蕝也汉书叔孙通为绵蕝之仪注立竹束茅以为标凖按石蕝字先生特借用其意耳蕝一音最】
　　诸葛盐井【公自注井冇十四自山下至山上其十三井常空盛夏水涨则盐泉迤迁去常去于江水之所不及】
　　五行水本咸安择江与井如何不相入此意复谁省人心固难足物理偶相逞犹嫌取未多井上无闲绠【汉书蜀多盐井罗褒以盐井富洪范五行水曰润下润下作咸甘泉记甘露泉在林县五行之理相尅相胜山泉多甘而海水咸葢咸者水归本甘者土胜之也后汉书光武曰人苦不知足荘子天运篇名公器也不可多取又至乐篇绠短者不可以汲深】
　　颍大夫庙【一统志洧川县有纯孝伯庙即颖考叔】
　　人情难彊回天性可微感世人争曲直苦语费摇撼大夫言何柔暴主意自惨荒祠旁孤冢古隧有残坎千年惟茅焦世亦贵其胆不觧此防言脱衣徒勇敢
　　【左传郑荘公寘姜氏于城颖而誓之曰不及黄泉无相见也既而悔之颖考叔为颖谷封人闻之有献于公公赐之食食舍肉公问之对曰小人有母皆尝小人之食矣未尝君之羮请以遗之公曰尔有母遗繄我独无因语之故且告之悔对曰君何患焉若阙地及泉隧而相见其谁曰不然公从之遂为母子如初史记吕不韦坐嫪毐免齐人茅焦说秦王云云说苑秦嫪毐之乱始皇迁太后于雍下令曰敢谏者死谏而死者二十七人齐客茅焦解衣立井干之上而諌云云始皇释之迎归太后母子如初法言茅焦可谓劘虎牙矣赵云别传先主明旦自来至云营围视昨战处曰子龙一身都是瞻也】
　　许州西湖【寰宇记许州周许国魏许昌北齐南郑后周许州】
　　西湖小雨晴滟滟春渠长来从古城角夜半传新响使君欲春游浚沼役千掌纷纭具畚锸閙若蚁运壤夭桃弄春色生意寒犹怏惟有落残梅标格若矜爽游人坌已集挈榼三且两醉客卧道旁扶起尚偃仰池台信宏丽贵与民同赏但恐城市欢不知田野怆颍川七不登野气长苍莽谁知万里客湖上独长想
　　【一统志河南西湖一在许州一在鄢陵湖志旧传许颍陈蔡接壤之间皆有西湖而汝阳为最孔武仲诗亭下湖光凝不流百尺高台蘸春绿刘伶酒徳颂止则操巵执觚动则挈榼提壶惟酒是务焉知其余説文榼酒器也荘子适莾苍者三餐而反腹犹果然】
　　江上值雪效欧阳体限不以盐玉鹤鹭絮蝶飞舞之类为比仍不使皓白洁素等字
　　缩颈夜眼如冻雪来唯有客先知江邉晓起浩无际树杪风多寒更吹青山有似少年子一夕变尽沧浪髭方知阳气在流水沙上盈尺江无澌随风颠倒纷不择下满坑谷高陵危江空野濶落不见入户但觉轻丝丝沾裳细看若【一作巧】刻镂岂有一一天工为霍然一麾遍九野吁此权柄谁执持世间苦乐知有几今我幸免沾肤肌山夫只见压樵担岂知带酒飘歌儿天王临轩喜有麦宰相献夀嘉及时冻吟书生笔欲折夜织贫女寒无帏高人着履踏冷冽飘拂巾帽真仙姿野僧斫路出门去寒液满鼻清淋漓洒袍入袖湿靴底亦有执版趋堦墀舟中行客何所爱愿得猎骑当风披草中咻咻有寒兎孤隼下击千夫驰敲氷煮鹿最可乐我虽不饮强倒巵楚人自古好弋猎谁能往者我欲随纷纭旋转从满面马上操笔为赋之
　　【晋佛圗澄传石季龙造太武殿初成图画自古贤圣忠臣孝子烈士贞女旬余头悉缩入肩中惟冠防髣髴微出雪赋盈尺则呈瑞于丰年后汉书河水流澌无船不可渡朝野佥载要宜麦见三白世説羣公对雪尚隆之曰面堆金井谁调汤饼吴永素曰玉满天山难刻佩环坐闲服其韵精宋书大同中元日雪花降殿庭右将军谢荘下殿雪集衣白上以为嘉瑞羣臣皆作雪花诗贺禇少孙补史记齐东郭先生衣敝不完行雪中履有上无下足尽践地道中人笑之晋书王防尝披鹤氅渉雪而行孟昶见之曰此真神仙中人】
　　渚宫
　　渚宫寂寞依古郢楚地荒茫非故基二王台阁已卤莽【公自注湘东王高氏】何况逺问纵横时楚王猎罢击灵鼓猛士操舟张水嬉钓鱼不复数鱼鼈大鼎千石烹蛟螭当时郢人架宫殿意思絶妙般与倕飞楼百尺照湖水上有燕赵千娥眉临风扬扬意自得长使宋玊作楚词秦兵西来取钟簴故宫禾黍秋离离千年壮观不可复今之存者盖已卑池空野逈楼阁小惟有深竹蔵狐狸台中绛帐谁复见台下野水【一鸭】作浮清猗緑牕朱户春昼闭想见深屋弹朱丝腐儒亦觧爱声色何用白首谈孔姬沙泉半涸草堂在破牕无纸风飔飔陈公踪迹最未逺士【一作七】瑞寥落今何之百年人事知防变直恐荒废成空陂谁能为我访遗迹草中应有湘东碑
　　【舆图江陵秦郢地今荆州寰宇记江陵渚宫楚襄王建梁元帝即位楚宫即此史记司马相如子虚赋楚亦有平原广泽游猎之地饶乐若此者乎楚王之猎何与寡人又击灵鼔起烽燧上林赋撞千石之钟立万石之钜墨子公输般造云梯而攻舜典帝曰畴若予工佥曰垂哉帝曰俞谷垂汝共工韩诗雕鑴妙工倕史记管晏列传意气扬扬甚自得也宋玉高唐赋昔者楚襄王与宋玉游于云梦之台望高唐之观王曰试为寡人赋之九辩序九辩者楚大夫宋玉之所作也宋玉屈原弟子闪惜其师忠而放逐故作九辩以述其志史记王翦传李信攻平舆防恬攻寝大破荆军信又攻防郢破之于是引兵而西又杀其将项燕因乗胜畧定荆地珹邑嵗余虏荆王负刍竟平荆地为郡县诗国风彼黍离离彼稷之苗注周室东迁大夫行役过故宗庙宫室尽为禾黍故赋此诗元稹连昌宫词连昌宫中满宫竹又夜夜狐狸上墙屋荆州记府城西南有马融绛帐台与渚宫不逺孔姬谓孔子周公南史梁元帝讳绎字世诚小字七瑞武帝第七子也十三年封湘东王】
　　出峡
　　入峡喜巉巗出峡爱平旷吾心淡无累遇境即安畅东西径千里胜处颇屡访幽寻逺无厌高絶每先上前诗尚遗畧不录久恐忘忆从巫庙回中路寒泉涨汲归真可爱翠碧光满盎忽惊巫峡尾岩腹有穿圹仰见天苍苍石室开南向宣尼古庙宇丛木作帏帐铁楯横半空俯瞰不计丈古人谁架构下有不测浪石窦见天囷瓦棺悲古葬新滩阻风雪村落去防杖亦到龙马溪茅屋沽村酿玊虗悔不至实为舟人诳闻道石最竒寤寐见怪状峡山富竒伟得一知几丧苦恨不知名歴歴但想像今朝脱重险楚水平荡鱼多客庖足风顺行意王追思偶成篇聊助舟人唱
　　【防州志巫山在大江之濵形如巫字路史舜崩以瓦棺于纪是为鸣条三峡记巫峡与瞿唐峡归峡世称三峡连旦七百里重岩叠嶂隠蔽天日非亭午夜分不见日月水经云杜宇所凿古谣巴东三峡巫峡长猿鸣三声泪霑裳寰宇记马鸣溪在防州府俗称龙马溪昔土人牧马于溪上产龙驹四蹏利爪朱騣頳尾高可七尺州将闻之以贡行在所载至溪口攘鬛长鸣跃于冮溪以名易坎卦习坎注习重习也坎险防也彖曰习坎重险也】
　　神女庙
　　大江从西来上有千仞山江山自环拥恢诡富神奸深渊鼍鼈横【去声】巨壑蛇龙顽旌阳斩长蛟雷雨移苍湾蜀守降老蹇至今带连镮纵横若无主荡逸侵人寰上帝降瑶姬来处荆巫间神仙岂在猛玊坐幽且闲飘萧驾风驭弥节朝天闗倐忽廵四方不知道里艰古妆具法服邃殿罗烟鬟百神自奔走杂防来趋班云兴灵怪聚云散鬼神还茫茫夜潭静皎皎秋月弯还应摇玉佩来聼水潺潺
　　【左传使民知神奸许旌阳传旌阳于豫章遇一少年自称慎郎真君与语知非人类谓门人施太玉曰此蜃精宜亟剪戮彼今化为黄牛我当化黒牛以逐之以手巾挂膊为识俄龙沙州一黒牛奔赴黄牛而来太玉以剑挥之中其左股因投于井自井径归潭州先是少年以珍寳数万娶潭州刺史贾至女至是真君见贾曰闻君有贵壻慎郎乃蛟蜃老魅焉敢遁形蜃遂变本形为吏所杀神异记蜀守李氷降毒龙蹇氏锁之于江上水害遂息誓水碑记李冰凿山导江其神怒化为牛出没波上氷操刀入水杀之因立五石犀于水旁誓曰浅毋至足深毋至肩水害遂息神女庙石刻瑶妃西王母之女称云华夫人助禹驱神鬼斩石疏波有功见纪今封妙用真人庙额曰凝真观襄阳耆旧传赤帝女曰瑶姬未行而卒于巫山之阳故曰巫山之女楚懐王游于高唐昼寝梦与神遇遂为置观于巫山之南号为朝云宋玊神女赋于是摇佩饰鸣玉鸾】
　　巫山
　　瞿塘迤逦尽巫峡峥嵘起连峯稍可怪石色变苍翠天工运神巧渐欲作竒伟坱轧势方深结构意未遂旁观不暇瞬歩歩造幽防苍崕忽相逼絶壁凛可悸仰观入九顶防爽凌颢气晃荡天宇高崩腾江水沸孤超兀不让直拔勇无畏攀縁见神宇憩坐就石位巉巉隔江波一一问庙吏遥观神女石绰约诚有以俯首见斜鬟拖霞弄修帔人心随物变逺觉含深意野老笑吾旁少年尝屡至去随猿猱上反以防索试石笋猗孤峰突兀殊不类世人喜神怪论説惊幼稚楚赋亦虚传神仙安有是次问扫坛竹云此今尚尔翠叶纷下垂婆娑緑凤尾风来自偃仰若为神物使絶顶有三碑诘曲古篆字老人那觧读偶见不能记穷探到峰背采斫黄杨子黄杨生石上坚瘦纹如绮贪心去不顾涧谷千寻缒山高虎狼絶深入坦无忌洪蒙草树密葱蒨云霞腻石窦有洪泉甘滑如流髄终朝自盥潄冷冽清心胃浣衣挂树梢磨斧就石鼻徘徊云日晚归意念城市不到今十年衰老筋力惫当时伐残木牙蘖已如臂忽闻老人説终日为叹喟神仙固有之难在忘势利贫贱尔何爱弃去如脱屣嗟尔若无还絶粮应不死
　　【刘安招隐士坱兮轧山曲心淹畱兮恫荒忽答宾戏超忽荒而苍颢封禅书肇自颢穹师古注颢灏也元气浩汗故曰颢招隐士攀缘桂枝兮聊淹留荆州圗记天门角上特生一竹倒垂拂拭谓之天帚永嘉记阳屿有仙石山顶上有平石方十余丈名为仙坛坛陬凡有四竹葳蕤青翠风来动音自成宫商石上净防初无尘箨相传云曽有却粒者于此羽化故谓之仙坛仙经曰神山五百年一开其中石髓出得而服之夀与天相毕金玉之精也神仙传王烈入太行山忽见山破石裂青泥流出如髓烈取食之如饴史记封禅书于是天子曰嗟乎吾诚得如黄帝吾视去妻子如脱屣耳】
　　观大水望朝阳岩作
　　朝阳岩前不结庐下眺江水百歩余春泉溅溅出乳窦青莎白石半洿涂不到津头二三日谁知江水涨天墟遥望横杯不敢济岩口正有人罾鱼
　　【列子无底之谷名曰归墟】
　　沧洲亭懐古
　　湘水悠悠天际来夹江古水抱山回城中人物若可数日晏市散多苍苔九嶷巉天古云埋遥想帝子龙车廻心衰目极何可望九歌寂寂令人哀
　　【长沙志湘江府城西水至清澈圗经九嶷山在宁逺属衡州府唐元结九嶷圗记九峯相似望而疑之故名太公曰舜死于苍梧之埜归于江南之九嶷王韶之神镜记九嶷山半皆植松竹夹路有青涧涧生黄色莲花香气盈谷又有九井昔何侯炼丹于此汲一井则九井皆动屈原九歌帝子降兮北渚又九疑缤兮并迎灵之来兮如云尚书大禹谟九功惟叙九叙惟歌又劝之以九歌俾勿瓌按此因九嶷而思舜故言九歌寂寂似非屈原九歌也】
　　柏家渡
　　柏家渡西日欲落青山上下猿鸟乐欲因新月望吴云遥看北斗挂南岳一梦愔愔四十秋古人不死终未休草舍萧条谁与语香风欲过白苹洲
　　【寰宇记衡山即南岳也周八百里上有七十二其峰高峻者五而祝融为最九域志南岳衡山上承翼轸钤总万物故名衡山度应斗衡位直离宫故曰南岳左传祈招之愔愔唐韵愔靖也】
　　清逺舟中寄耘老【一统志清逺汉中宿地在今广州宋史贾收字耘老乌程人有诗名喜饮酒李公择苏子瞻与之游】
　　小寒初度梅花岭万壑千岩背人境清逺聊为泛宅行一梦分明堕乡井觉来满眼是湖山鸭緑波摇鳯凰影海陵居士无云梯嵗晚结庐颍水湄山腰自悬苍玉佩野马不受黄金覊门前车盖猎猎走笑倚清流数鬂丝汀洲相见春风起白苹吹花散烟水万里飘蓬未得归目断沧浪泪如洗北鴈南来遗素书苦言大浸没我庐清斋十日不燃鼎曲突往往巢龟鱼今年玉粒贱如水青铜欲买囊已虗人生百年如寄尔七十朱顔能有几有子休论贤与愚倪生枉郤带经锄天南看取东坡叟可是平生废读书
　　【南安志大庾岭其上多植梅又名梅岭世説顔真卿为湖州刺史张志和来谒真卿以其舟敝漏请更之志和曰愿为浮家泛宅往来苕霅间道经太上玉佩金铛吴筠诗白马黄金羁后汉独行传范丹所止单陋有时絶粒闾里歌之曰甑中生尘范史云釡中生鱼范菜芜汉儿寛传受业孔安国贫无资用尝为弟子都飬时行赁作带经而锄】
　　书堂屿
　　苍山古木书堂屿北出湘水百余歩谁为往来亏世界至今人指安禅处岂无惊蛇与飞鸟后来那复知其趣不知我身今是否空记名称作常住
　　【楞严经了然自知获本妙心常住不灭释典初禅修五法四禅离八灾患名不动地是为安禅】
　　戏咏子舟画两竹两鸜鹆
　　风晴日暖摇双竹竹间对语双鸜鹆鸜鹆之肉不可食人生不才果为福子舟之笔利如锥千变万化皆天机未知笔下鸜鹆语何似梦中蝴蝶飞
　　【春秋昭二十五年有鸜鹆来巢广雅鸜鹆似鵙而有帻两翼有白防剪其舌可敎以人语方言鸜鹆一名寒臯杜诗有鸟名鸜鹆力不能高飞肉味不足登鼎爼胡为见羁虞网中南部新书栁公权笔偈曰圆如锥捺如凿只得入不得郤荘子齐物论昔者庄周梦为蝴蝶栩栩然蝴蝶也人间世故未终其天年而中道之夭于斧斤此材之患也不才为福句与荘同防】
　　赠山谷子
　　黄童三尺世无双笔头衮衮悬秋江不忧老子难为父平生崛强今心【一作已】降我来喜共阿戎语应敌纵横如急雨生子还如孙仲谋豚犬谩多何足数黄家小儿名拾得眉如长松眼如漆只今数嵗已动人老人留眼看他日笑君老蚌生明珠自笑此物吾家无君当置酒我当贺有儿传业更何须
　　【后汉书天下无双江夏黄童再见晋伏滔传孝武帝尝防于西堂防豫坐还下车先呼子系之谓曰百人高防天子先问伏滔在坐不为人作父如此定何如也晋王戎传阮籍常适戎父浑俄顷辄去过戎良久然后出谓浑曰共卿言不如共阿戎谈三国志曹公曰生子当如孙仲谋若刘景升儿子豚犬耳晋杜又传王羲之见而目之曰肤若凝脂眼如防漆此神仙人也孔融与韦端书不意双珠近出老蚌】
　　鳆鱼行
　　渐台人散长弓射初噉鳆鱼人未识西陵衰老繐帐空肎向北河亲馈食两雄一律盗汉家嗜好亦若肩相差食毎对之先太息不因噎呕縁疮痂中间霸据闗梁隔一枚何啻千金直百年南北鲑莱通往往残余饱臧获东随海舶号倭螺异方珍寳来更多磨沙瀹沈成大胾剖蚌作脯分余波君不闻蓬莱阁下駞碁岛八月邉风备胡獠舶舡跋浪鼋鼍震长镵铲处崖谷倒膳夫善治荐华堂坐令雕俎生辉光肉芝石耳不足数醋芼鱼皮真倚墙中都贵人珍此味糟浥油蔵能逺致割肥方厌万钱厨决眦可醒千日醉三韩使者金鼎来方奁馈送烦舆台辽东太守逺自献临菑掾吏谁为材吾生东归收一斛包苴未肎鑚华屋分送羮材作眼明郤取细书防老读
　　【汉书郊祀志北治大池渐台高二十余丈名曰泰液师古注渐浸也台在池中受水所浸故曰渐台汉武故事渐台高三十丈南有壁门三层内殿堂陛咸以土为之铸铜鳯凰高五丈饰以黄金栖屋上汉王莽传莽就车之渐台欲阻池水犹抱持符命威斗军人入殿中呼曰反虏王莽安在有美人出房曰在渐台众兵追之围数百重台上亦弓弩与相射稍稍落去矢尽无以复射短兵接初莽忧懑不能食亶饮酒防鳆鱼亶与但通一通志铜雀台在彰徳府临漳县魏操所筑上有楼铸大铜雀高一丈五尺置之楼巅操临终遗令施繐帐于上使宫人歌吹帐中望吾西陵墓田世説刘邕尝诣孟灵休灵休先患疚疮痂落在牀邕取食之灵休大惊痂未落者悉褫噉邕邕去灵休与何勗书曰适刘邕向顾见噉遂举体流血注疮痂味似鳆鱼故也南史禇彦回传时淮北属江南无复鳆鱼或有间闗得至者一枚直数千钱人有饷彦回鳆鱼三十枚彦回时虽贵而贫薄过甚门生有献计卖之云可得十万钱庾杲之传清贫自业食惟有韮葅生韮杂菜任昉尝戏之曰谁谓庾郎贫食鲑尝有二十七种注韮与九同音故谓三韮是二十七广志鳆无鳞有殻一面附石细孔杂杂或七或九北齐顔之推云即石决明内旁一年一孔至十二孔而止以合嵗数登州所出其味珍絶光武时张歩据青徐遣使诣阙上书献鳆鱼即此本草鳆鱼治青盲失精方舆记蓬莱阁在登州丹崖山阁上望海如镜忽有若黒豆数防者郡人云海舶至矣不一炊许已至阁下駞碁岛一曰鼍矶岛在蓬莱海中产砚石金星雪浪者佳晋书何曽厨膳滋味拟于王者日食万钱犹云无下筯处魏都赋醇酎中山流湎千曰志怪齐人田无已酿千日酒过饮一斗醉卧千日方醒捜神记狄希中山人能造千日酒饮之千日醉又刘石千日醉见博物志荘子列御寇小夫之智不离苞苴竿牍敝精神乎蹇浅】
　　次韵水官诗
　　净因大觉琏师以阎立本画水官遗编礼公公既报之以诗谓某汝亦作某顿首再拜次韵仍録二诗为一巻以献【附老泉诗水官骑苍龙龙行欲上天手攀时且住浩若乗风船不知几何长足尾犹在渊下有二从臣左石乗鱼鼋矍铄相顾视风举衣袂翻女子侍君侧白颊垂双鬟手执雉尾扇容如未开莲从者八九人非鬼非戎蛮出水未成列先登扬旗旜长刀拥旁牌白羽注强弮虽服甲与裳状貎犹鲸鳣水兽不得从仰靣以手扳空虚走雷霆雨雹晦九川风师黒虎囊靣目昏尘烟翼从三神人万里朝天关我从大觉师得此诡怪编画者古阎子于今三百年见者谁不爱予者诚已难在我犹在子此理宁非禅报之以好词何必画在前】
　　高人岂学画用笔乃其天譬如善游人一一能操船阎子本逢掖畴昔慕云渊丹青偶为戏染指初尝鼋爱之不自已笔势如风翻传闻正观中左袵解稚鬟南夷羞白雉佛国贡青莲诏令拟王防别殿写戎蛮熊冠金络额豹袖拥旛旜传入应门内俯伏脱劒弮天姿俨龙凤杂防朝鹏鳣神功与絶迹后世两莫扳自从李氏亡羣盗窃山川长安三日火至寳随飞烟尚有脱身者漂流出东闗三官岂容独得此今巳编吁嗟至神物防合当有年京城诸权贵欲取百计难赠以玉如意岂能动高禅信应一篇诗皎若画在前
　　【荘子逹生篇顔渊问仲尼曰吾尝济乎觞深之渊津人操舟若伸吾问焉曰操舟可学耶曰可善游者数能若乃夫人则未尝见舟而便操之也江淹别赋虽渊云之墨妙严乐之笔精注王褒字子渊扬雄字子云唐书阎立本传太宗与侍臣泛舟春苑池见异焉容与波上恱之诏坐者赋诗而召立本侔状阁外传呼画师阎立本是时巳为主爵郎中俯伏池左研吮丹粉望坐者羞怅流汗归戒其子曰吾少读书文辞不减侪辈今独以画见名与厮役等若曹慎毋习然性所好虽被訾屈亦不能罢也既辅政但以应务俗材无宰相器时姜恪以战功擢左相故时人有左相宣威沙漠右相驰誉丹青之嘲左传楚人献鼋于郑灵公子公之食指动谓子家曰必尝异味及宰夫觧鼋食大夫不与子公子公染指于鼎尝之而出谭宾録贞观三年东蛮谢元深入朝中书侍郎顔师古奏言昔周武王治致太平逺国归欵乃集其事为王防篇可圗写贻后以彰服逺之徳从之乃命尚书阎立本画之为职贡圗唐画断阎立徳创职贡圗异方人物诡怪之状弟立本画国王粉本昔南北两朝名手不是过也唐太宗本纪龙鳯之姿天日之表胡琮别传吴时秣陵掘地有得白玉如意大帝以问琮琮对曰秦始皇以金陵有天子气处处辄埋寳物以当王气此殆是乎】
　　吊徐徳占【并序】
　　余初不识徳占但闻其初为吕惠卿所荐以处士用元丰五年三月偶以事至蕲水徳占闻余在传舍惠然见访与之语有过人者是嵗十月闻其遇祸作诗吊之
　　美人种松柏欲使低暎门栽培虽易长流恶病其根哀哉嵗寒姿肮脏谁与论【一作言】竟为明所悮不免刀斧痕一遭儿女汚始觉山林尊从来觅栋梁未免傍篱藩南山隔秦岭千树龙蛇奔大厦若畏倾万牛何足言不然老岩壑合抱枝生孙死者不可悔吾将遗后昆
　　【栁宗元枯松诗不以险自防遂为明所误杜甫古栢行大厦如倾要梁栋万牛回首丘山重】
　　题李伯时渊明东篱圗
　　彼哉嵇阮曹终以明自膏靖饰固昭旷归来侣蓬蒿新霜着疎栁大风起江涛东篱理黄华意不在芳醪白衣挈壶至径醉还游遨悠然见南山意与秋气高
　　【顔延年陶徴士诔夫实以诔华名由諡高茍允徳义贵贱何算焉若其寛乐令终之美好亷克已之操其合諡典无愆前志故询诸友好宜諡曰靖节徴士续晋阳秋陶潜尝九月九日无酒于宅邉东篱下菊丛中摘盈把坐其侧未几望见白衣人至乃刺史王送酒也即便就酌醉而后归陶诗采菊东篱下悠然见南山杜甫诗毎恨陶彭泽无钱对菊花如今九日至自觉酒须賖杜牧诗南山与秋色气势两相高】
　　李白谪仙诗
　　我居青空里君隐黄埃中声形不相吊心事难形容欲乘明月光访君开素懐天杯饮清露展翼登蓬莱佳人持玉尺度君多少才玉尺不可尽君才无时休对面一笑语共蹑金鼇头绛宫楼阙百千仞霞衣谁与云烟浮【韩退之谒衡岳庙诗须臾静扫众峯出仰见突兀撑青空唐书上官婉儿初生时其母梦神与大称曰持此称量天下又赵光逄以文章名人谓玉界尺纪闻谈録有海客言一夜见海中大鼇浮出目光照耀天地如白昼葢金鼇也】
　　数日前梦一僧出二镜求诗僧以镜置日中其影甚异其一如芭蕉其一如莲花梦中与作诗
　　君家有二镜光景如湛卢或长如芭蕉或圆如芙蕖飞电着子壁明月入我庐月下合三璧日月跳明珠问子是非我我是非文殊
　　【越絶书欧冶乃因天之精神悉其伎巧造为大剑三小剑二一曰湛卢二曰纯钩三曰胜邪四曰鱼肠五曰巨阙吴王阖庐之时得其胜邪鱼肠湛卢阖庐亡道子女死杀生以送之湛卢之剑去之如水楞严经如汝文殊更有文殊是文殊者为无文殊如第二月谁为是月又谁非月又于自心现大圆镜】
　　饮酒四首
　　我观人间世无如醉中真虗空为销殒况乃百忧身惜哉知此晚坐令华髪新圣人骤难得日且致贤人【荘子有人间世篇楞严经阿难汝观世间可作之法谁为不壊然终不闻烂壊虚空又我此无常变壊之身虽未曽灭我观现前念念迁谢新新不住如火成灰渐渐销殒魏书徐邈传时科禁酒而邈私饮至于沉醉校事赵逹问以曹事邈曰中圣人逹白之太祖太祖甚怒渡辽将军鲜于辅进曰平日醉客谓酒清者为圣人浊者为贤人】
　　左手持蟹螯举觞瞩云汉天生此神物为我洗忧患山川同恍惚鱼鸟共萧散客至壶自倾欲去不得闲【晋毕卓传卓尝谓人得酒满数百斛船四时甘味置两头右手持酒杯左手持蟹螯拍浮酒船中便足了一生矣魏武短歌何以觧忧惟有杜康】
　　有客逺方来酌我一瓯茗我醉方不啜强啜忽复醒既凿浑沌氏遂逺华胥境操戈逐儒生举觞还酩酊【荘子应帝王日凿一窍七日而浑沌死列子黄帝昼寝梦游华胥其国入水不溺入火不乗空如履实寝虚若处牀既寤怡然自得其后天下大治几若华胥矣又宋阳里华子中年病忘鲁有儒生自媒能治之华子之妻子以居产之半请其方儒生独与居七日而积年之疾一朝俱除华子既悟乃大怒黜妻罚子操戈逐儒生曰曩吾忘也荡荡然不觉天地之有无今顿识既往数十年来存亡得失哀乐好恶扰扰万绪起矣须臾之忘可复得乎】
　　雷觞淡于水经年不濡唇爰有扰龙裔为造英灵春英灵韵甚高蒲萄难与邻他年血食汝当配杜康神【家语君子之交淡于水左传有刘累者善扰龙洛阳伽蓝记河东人刘白堕善酿六月以罂贮酒暴于日中经一旬其酒不动饮之香美醉而经月不醒朝贵相饷逾于千里以其逺至号曰鹤觞如鹤之一飞千里也史记大宛国以葡萄为酒富人藏酒至万余石久者至数十嵗不败世本杜康作秫酒晋江统酒诰酒之所兴肇自上皇或曰仪狄一曰杜康唐王绩传闻大乐署焦革家善酿复求为大乐丞革死妻送酒不絶嵗余又死乃弃官去所居东南有盘石立杜康祠以焦革配】
　　大雪独留尉氏【尉氏属河南开封府本秦县】
　　古驿无人雪满庭有客冐雪来自北纷纷笠上已盈寸下马登堂面苍黒苦寒有酒不能饮见之何必问相识我酌徐徐不满觥看客倒尽不留湿千门昼闭行路絶相与笑语不知夕醉中不复问姓名上马忽去横短防【左传楚子乗驿尔雅驲遽传也汉书注传若今之驿古者以车谓之传车其后单置马谓之驿骑诗小雅彼都人士台笠缁撮古注台夫须也即莎草谓以夫须皮为笠所以御暑雨左传绕朝赠之以防注马鞭也晋元逸传送客冐寒举体冻湿】
　　阮籍啸台
　　阮生古狂逹遁世黙无言犹余胸中气长啸独轩轩高情遗万物不与世俗论登临偶自写激越荡乾坤醒为啸所发饮为醉所昏谁能与之较乱世足自存
　　【陈留风俗传阮嗣宗善啸声与琴谐陈留有阮公啸台世説袁羊古之遗狂晋书阮籍字嗣宗陈留尉氏人嗜酒能啸善弹琴文帝初欲为武帝求婚于籍籍醉六十日不得言而止籍虽不拘礼教然发言逺口不臧否人物尝于苏门山遇孙登与商略终古及栖神导气之术登皆不应籍因长啸而退至半岭闻有声若鸾鳯之音响乎岩谷乃登啸也又籍本有济世志属魏晋之际天下多故名士少有全者籍由是不与世事遂酣饮为常】
　　留别叔通元弼坦夫
　　田三昔同寮向我毎倾倒当年或龃龉反覆看愈好寇三我部民孝悌化邻保有如袁伯业苦学到衰老石生吾邑子劲立风中草宦游甑生尘饭水媚翁媪我穷交旧絶计拙集枯槁三子尤见存往复纷纻缟迎我淮水北送我睢阳道愿存金石契凛凛贯华皓
　　【左传同官为寮吾尝同寮敢不尽心乎文帝典论太祖称长大而能勤学者惟吾与袁伯业耳魏武本纪山阳太守袁遗注字伯业绍从兄古诗疾风知劲草尘甑范莱芜事注见前史记吾翁即若翁又母曰刘媪注媪母别名音鸟老反一曰媪女老称也后世父母称翁媪本此荘子天下篇虽枯槁不舍也才士也夫国语人皆集于菀子独集于枯左传吴季札聘于郑见子产如旧相识与之缟带子产献纻衣焉韩诗外传熊渠子见其诚心而金石为之开况于人乎孟郊审友诗莫蹑冬氷坚中有潜浪翻惟当金石交可与贤逹论华颠皓首皆谓白头】
　　和寄天选长官
　　寓形宇宙间佚我方以老流光安足恃百嵗同过鸟顷子萦网罗文采縁自表自古山林人何曽识机巧但记寒岩翁论心秋月皎黄香十年旧禅学参众妙虚懐养天和肎狥奔走閙官居职事理晨起何用早桐隂满西斋叱吏供洒扫眷子东南来野饭煮芹蓼葆光既清尚令尹亦高蹈相将古寺行软语頽晚照公家有畸人【公有族人隐嵩山】虗縁能自保卜筑嵩山阳何【一作行】当从结好中山饶胜景一览未易饱何时命巾车共陟云外峤翻然【一作思】筋力疲不复追踊跳公诗拟南山防拔千丈峭形容逼天真邂逅识其要藩篱吾未窥敢议穷阃奥【归去来辞寓形宇内复几时荘子大宗师大块载我以形劳我以生佚我以老息我以死金楼子楚国龚舍初随楚王朝宿未央宫见赤蜘蛛大如栗四面萦罗网有虫触之而死者进而不能得出焉舍乃叹曰吾生亦如是耳仕宦人之罗网也岂可淹嵗于是挂冠而退时人谓之蜘蛛隠荘子齐物论此之谓葆光大宗师畸人者畸于人而侔于天杜子美诗夜防接软语归去来辞或命巾车或棹孤舟孔丛子巾车命驾将适唐都注以衣饰车也韩退之有南山诗凡百有二韵诗国风邂逅相遇适我愿兮宋玉对楚王问夫藩篱之鷃岂能与之料天地之高哉尔雅西南隅谓之奥】
　　昭陵六马唐文皇战马也琢石象之立昭陵前客有持此石本示予为赋之
　　天将刬隋乱帝遣六龙来森然风云姿飒爽毛骨开飚驰不及视山川俨莫回长鸣视八表扰扰万驽骀秦王龙凤姿鲁鸟不足摧腰闲大白羽中物如风雷区区数竖子抟取若提孩手持扫天帚六合如尘埃艰难济大业一一非常才维时六骥足绩与英卫陪功成锵八鸾玉辂行天街荒凉昭陵阙古石埋苍苔
　　【唐书太宗本纪生四嵗有书生谒高祖曰公在相法贵人也然必有贵子及见太宗曰龙鳯之姿天日之表其年几冠必能济世安民周礼马八尺以上为龙杜子美诗英姿飒爽来酣战又卓立天骨森开张六韬陷坚阵败强敌用大黄参连弩飞凫电影自副飞凫赤茎白羽以钢为首电影青茎赤羽以铜为首杜诗猛将腰间大羽箭唐书太宗尝自制长弓大羽箭皆倍常箭以旌武功英衞英公徐世勣卫公李靖】
　　顔阖
　　顔阖古有道躬耕自衣食区区鲁小邦不足隐明徳轺轩来我门聘币继金璧出门应使者耕稼不谋国但疑误将命非敢惮行役使者反锡命户庭空履迹薄俗狥世荣截趾履之适所重易所轻隋珠弹飞翼伊人畏照影独往就隂息鼎俎荐忠贤谁能死燔炙念彼蔵皮冠安知获尭客
　　【荘子让王篇鲁君闻顔阖得道之人也使人以币先焉顔阖守陋闾苴布之衣而自饭牛鲁君之使者至顔阖自对之使者曰此顔阖之家与顔阖对曰然使者致币顔阖曰恐聼者谬而遗使者罪不若审之使者还反审之后来求之则不得已逹生篇忘足履之适也让王篇今且有人于此以隋侯之珠弹千仞之雀世必笑之是何也则以所用者重而所要者轻也渔父篇人有畏影恶迹而去之走者举足愈数而迹愈多不知处隂以休影处静以息迹愚亦甚矣左传臣不见皮冠不敢进也南史明僧绍屡徴不至隐于摄山高帝谓其弟庆符曰卿兄高尚其事亦尭之外臣朕梦想幽人固已勤矣所谓径路絶风云通仍赐竹根如意笋箨冠】
　　赠狄崇班季子
　　狄生臂鹰来见客不防揖踞牀咤得隽借筯数禽入短后掬豹裘犹溅猩血湿指呼索酒尝快作长鲸吸半酣论刀槊怒髪欲起立北方老猘子狂突尚不絷要须此慓悍气压邉烽急夜走追锋车生斩活离级持归献天王封侯稳可拾何为走猎师日使羣毛泣
　　【南史张充传字延符少好逸逰父绪尝告归至吴始入西郭逄充猎右臂鹰左牵狗遇绪船至便放绁脱韝拜于水次绪曰一身两役无乃劳乎荘子吾王所见剑士皆蓬头突须垂冠曼胡之缨短后之衣瞠目而语难杜诗笑指银瓶索酒尝又饮如长鲸吸百川史记怒髪上冲冠纂文猘屈尾犬也记献犬则执緤注绁絷也按老猘子谓契丹也古今注追锋车去巾葢施通防遽则乗之晋杜预传给追锋车第二驸马班固赋四夷闻奏徳广所极僸佅兠离罔不具集活离疑即兠离汉书夏侯胜毎讲授谓诸生曰士病不明经术经术苟明其取青紫如俛拾地芥耳后汉班超传立功异域以取封侯万里之外安能乆事笔砚闲乎班赋风毛雨血洒野蔽天】题卢鸿学士堂图【唐书卢鸿字颢然范阳人徙洛阳慱学善书籕结庐嵩山名所居庐曰寜极开元礼徴不至】
　　昔为太室花卢岩在东麓直上登封坛一夜茧生足径归不复往峦壑空在目安知有千老舒巻不盈轴一处一卢生裘褐防乔木方为世外人行止何烦録百年入箧笥犬马同一束嗟予防世累归未有茅屋江千百畆田清泉映修竹尚欲逃世名岂须上圗轴
　　【一綂志嵩山在登封即中岳东曰太室西曰少室淮南子楚王欲攻宋墨子闻之自鲁而趋楚十日十夜足重茧而不休息杜诗足茧荒山转愁疾后汉法真传友人郭正称之曰法真名可得闻身难得而见逃名而名我随避名而名我追可谓百世之师矣】
　　寄周安孺茶
　　大哉天宇内植物知几族灵品独标竒逈超凡草木名从姬旦始渐播桐君録赋咏谁最先厥传惟杜育【育当作毓】唐人未知好论著始于陆常李亦清流当年慕高躅遂使天下士嗜此偶于俗岂但中土珍兼之异邦鬻鹿门有佳士博览无不瞩邂逅天随翁篇章互赓续开园颐山下屏迹松江曲有兴即挥毫粲然存简牍伊予素寡爱嗜好本不笃粤自少年时低回客京毂虽非曵裾者庇防或华屋颇见绮纨中齿牙厌粱肉小龙得屡试粪土视珠玊团鳯与葵花碔砆杂鱼目贵人自矜惜捧玩且缄椟未数日注卑定知双井辱于兹自研讨至味识五六自尔入江湖寻僧访幽独高人固多暇探究亦颇熟闻道早春时擕籯赴初旭惊雷未破蕾采采不盈掬旋洗玊泉蒸芳馨岂停宿须防布轻缕火谨盈缩不惮顷闲劳经时废蔵蓄髹筒净无染箬笼匀且复苦畏梅润侵暖须人气燠有如刚耿性不受纎芥触又若防夫心难将微秽渎晴天敞虗府石碾破轻緑永日遇闲賔乳泉发新馥香浓夺兰露色嫩期秋菊闽俗竞传夸丰腴面如粥自云叶家白颇胜中山醁好是一杯深午春睡足清风击两腋去欲凌鸿鹄嗟我乐何深水经亦屡读子咤中泠泉次乃康王谷防培顷曽尝瓶罂走僮仆如今老且懒细事百不欲美恶两俱忘谁能强追逐姜盐拌白土稍稍从吾蜀尚欲外形体安能狥心腹由来薄滋味日饭止脱粟外慕既已矣胡为此羁束昨日散幽歩偶上天峰麓山圃正春风防茸万旗簇呼儿为佳客采制聊亦复地僻谁我从包蔵置厨簏何尝较优劣但喜破睡速况此夏日长人间正炎毒幽人无一事午饭饱蔬菽困卧北风风微动竹乳瓯十分满人世真局促意爽飘欲仙头轻快如沐昔人固多癖我癖良可赎为问刘伯伦胡然枕糟麴
</div>
    <div class="pagination">
<a href="施注苏诗_page77.html">上一页</a><span>...</span><a href="施注苏诗_page73.html">73</a><a href="施注苏诗_page74.html">74</a><a href="施注苏诗_page75.html">75</a><a href="施注苏诗_page76.html">76</a><a href="施注苏诗_page77.html">77</a><span class="current-page">78</span><a href="施注苏诗_page79.html">79</a><a href="施注苏诗_page80.html">80</a><a href="施注苏诗_page81.html">81</a><a href="施注苏诗_page82.html">82</a><a href="施注苏诗_page83.html">83</a><span>...</span><a href="施注苏诗_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
