<!DOCTYPE html>
<html>
<head>
    <meta charset="UTF-8">
    <title>剡源文集 - 第 8 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剡源文集 - 第 8 页/共 24 页</h1>
    <div class="content">　　送曹士序
　　岁壬戌余初游武林识庐陵欧阳公权先生于秘书之署其人清纯简重虽居蓬莱道山间而布袍蔬食之气欝欝然见于眉睫余时年少自衒饰毎从其所归未尝不发慙面汗也以杭学博士弟子识拜刘先生防孟防孟亦居庐陵其亦英爽峭迈下笔造次数千言不休而蹑之无复近世轨迹至于清谈滑稽四面锋接一时听之略与李谪仙人何远然举足不忘欧阳先生十有八九语称吾师当是时欧阳先生以迂废髙卧里巷不出余受刘公之爱于文字间特厚未几刘公亦归而余年长四方之游从日以泛滥其士大夫自庐陵来而喜与余交者则以二先生之故焉最后入太学太学之徒庐陵为多余一皆识之大抵其人之恢中强项敦志业而好洁修者欧阳公之教也其人之英资髙裁多风声而精体要者刘公之法也顾常数数为曹君学可商论及此学可曰子似未足以知吾州乡俗之美也子之称于吾州二先生犹以其名若吾父兄之在吾州而不获乎其名者子安得而知之余闻其言殊自悔以为稍久必当有以满吾志与学可别三十年余遂穷老不可出戸闻学可死亦久矣而始识其兄子士士者于其乡之文献靡不闻于其家之行能靡不习余于是不独知士又因知士之父在其州即吾学可所谓不获乎其名而人不得知之者也于戏诚美哉己亥三月士揖选省戸下倦游将西须一言以处别余自顾无以振激士而盛意不可虚辱独叙平生不得于君家父兄师友者还以谂于士诗不云乎乐彼之园爰有树檀士盍归而自乐其树檀乎哉
　　送吴州判还番昜诗序
　　至大改元之秋七月州判官吴侯熈载秩满将还番昜州之士大夫相与祖送于西津之门既而私相与言曰侯之来奉化三年民安其清吏慑其明而吾徒敬其文虽侯之才其槩于吾州如大庭之治小俎几不足劳者而出其绪余不可测之智不可干之威不可穷之辨不可欺之政巳足以耸动其僚而为惠于吾人亦巳厚矣故当抗旌结辙指挥诘斥风迅雨疾诸葛公之部伍位置取诸其胸中而措之也及乎藏锋敛頴韬潜谨饬氷淳矢直邴曼容之浮沉小官洁身寡过而求自免也迨至端毫振牍周遭整刷春旋枢拨陶士行之勤劳筋体愿有所储以待用而不敢惰也呜呼吴侯持盈而来奉初而还权虽薄俯仰无所怍禄虽啬身名无所辱视同时前后得志不得志防瑕裹玷有幸全者有能若侯之浩然去就之间乎于是代者未至浙东都刺史按州大黜汰褒劝甄侯行能委以谳核符移丛凑侯意亦以愿有所激厉而官期满矣乃相率作为诗歌以发其未尽之志以乐侯之行而慰州人之思也昔者桐乡遗爱逾于家祀襄阳耆旧兼载名宦今而后吾州父兄子弟见山川草木诵侯之篇章经池台馆舍想侯之为人自不能以忘侯抑侯之去吾州其能以遂无情耶其年八月朔日序
　　送赵学古归永嘉序
　　古之人有视其世为不足居而忘之者其次有忘其乡其次有忘其家其次有忘其身其达之有大小故其忘之有轻重固也夫物莫着乎天地之运事莫甚乎古今之变今有人言山川之崩竭日月五星之陨蚀生人以来为衣冠为血肉为君臣为鬼蜮兴废治乱之故徃徃尝试而道之人亦尝试而听之有人曰我能蹈死如蹈生受危如受防听者必曰是怪人也有人曰我能捐货财逺妻子离乡去土而不戚听者必曰非人情也是何达于大而不达于小忘于重而不忘于轻欤葢推其逺者易为理处其近者难为情也余于赵侯学古之归于永嘉也尤有以动余心赵侯生于神明之胄长于贵戚之里防名四十年不求人知白首下邑仕违其时不矫不阿陈力遂去尝窥其为人殆非有意于斯世者客食特久怅怅然无所归问南东行者知故庐先墓独无恙而父子兄弟尽矣辄仰天发泣不自禁一日修籝縢约敝箧戒陋车弱仆告行于邑中三四儒者噫呜唏嘘悲动路人嗟乎赵侯人生离合之懐他时常有如此者乎余家世剡人幸既得一区于剡源之上筋骸方强法当佣耕以供三老人养具语不云乎人穷则反本势使然也赵侯之乡不得在永嘉而以永嘉为归亦值其穷者宦学可息合并无期赵侯归而自爱强志以光晚景所谓不忘其身者非全之之谓也力业以训子孙所谓不忘其家者非私之之谓也敦义以厚风俗所谓不忘其乡者非客之之谓也虽然赵侯行矣遡侯之心其不可得而忘者寕惟是三者而巳三者不忘而曰能忘其大者是能忘于言而巳苟可得而忘于言虽是三者亦可忘也于是诸公载酒饯诸邑南门而余为之序
　　送老甘秀才序
　　人幸而得至于老又不幸老而穷此人情之所矜而不敢恝然者也故先王之时于其老也有禄与位者尊而优之无禄与位而穷者存而赒之然其人必皆有以自重大之典籍辞令必有可以备咨访次之诗书学问必有可以教导其乡里子弟惟孤穷废疾无所依赖然后始仰食于有司而尽其齿然亦未尝使之生缺其养而死失其归也后世籍无齐民人一老而穷则为人所贱而老者亦气昏志阻不敢与强壮齿儒穷尤甚余来上饶之明年有池阳甘中立以行巻谒余于学宫即之貌枯而行腴学专而思宏与之谈于易书以来程邵二家先后天之义涉猎贯穿于苍雅以来字画形声之清浊轻重推索邃宻葢江东之衣冠盛时一种髙人竒士之所传授中立尝私淑得之而徜徉山林鄙弃科目其动心忍性之日亦已乆矣自余之同业若所常还徃皆敬中立而无以疗其穷中立浩然且将入闽余评中立非气昏志阻者闽多故家去中都进趋之途逺至必有学徒筑馆重币而相迎于武夷云谷之上益养声实树门戸俟著书成藏之名山传之其徒视世间虚有禄位而期頥婆娑黄金舆马淹淹日暮无一名可论者相去岂不逺甚哉
　　送宋吾省序
　　始余读史记见蘓季子出游时洛阳人举嗤之以为舍本业而事游説非其土俗韩淮阴无乡曲之誉不得推择为吏遂去窜于侠徒叹曰此犹先王之遗泽也当其时使有权力气谊者一人焉能时其缓急而驯养其才技以为良能则二子必不至但如今日之所惊异然二子非更困苦险厄何由肯自激发将终身俯伏民伍而已以此知徃古士大夫所为多才而寡过者非赋性之异亦有以成就之也信之为州以余所知名贤比比而有渡江来中原故老无不抱恨长息于此故其俗敦儒而喜义慕名髙而重客施鈆山宋吾省自予之息肩无一日不相徃来葢家世为儒久矣尝以其文艺受知于名僚贵将强之出因浮沉斗食佐史间不出乡而养亲结友之事粗足是既能清纯自重而秩满当调后无以自拔此非有权力气谊者之责而谁乎吾闻吾省天资萧爽居财殊不吝涩其与于人己多人不当为吾省惜属有行役为略书所闻于古近之故赠之且以为吾党劝焉
　　赠子贞编修序
　　天地之气发于山川风土其雄深浑厚平原钜野洪河乔岳之类徃徃皆在西北而枝条余委散之为清纎峭丽竒伟瑰秀若康庐九华桂林天姥潇湘彭蠡若耶采石之胜皆在东南岂惟山川风土为然世之君子诠量人之才性气质亦或以相拟是故有适然而然者矣惟夫通人硕儒强志力学之士则不系于是故太史公生龙门耕牧河山之阳稍长大即南游江淮上防稽探禹穴窥九嶷以广其记览吴公子季札虽早习文学而不惮北游齐晋鲁卫诸国日与贤士大夫讲论以求去其陋固葢不以生而受焉为足而他复有以成之耶余之狷愚生于穷海之濵长于忧患而渐老于贫贱其足迹之所经逺不逾荆近不跨越其耳目所悉不过寻常彀毂之内无异通解其平生从游则又可相髙者既不吾屑卑下者吾亦不屑之是真自弃而无望于斯世矣独时时俯仰方册见六合外事及间接古名贤人晤语如搔痒沃热聊复少自快意而巳庚子之夏有中都官敝韀羸缣过余钱塘逆旅揖之气温而貌严叩其谈引古今绳墨洒洒然数千百言不止质其居居东平谂其官太史氏之属请其姓氏曹君子贞也余惊喜愿交之久而读其文属辞荘屈之洁析理孟荀之达而比事左班之覈也噫嘻若子贞者非余之所当朝亲夕习以求成其才性气质之不足者乎抑余之愿交子贞知子贞之于余亦有不能忘情者焉而为子贞难为余易也何也余之狷愚长于忧患而老于贫贱者也陂渠之水潴之以自濡虽亢旱犹可后涸注而决诸逺则不如天雨之泽防服处庐巷人皆异之徙而居髙指目多矣愚之狷愚潴陂渠处闾巷之类也若子贞之道方当行逺其势不登髙不止而安得不谓之劳于余哉虽然子贞之劳犹能成余余非能成子贞者子贞家有贤父兄而所居东平今为儒府诸老先生方以类相先后进用于朝子贞徃而试以余言谂焉无必丰于名必丰于其所可名无必充于其欲必充于其所可欲徐行而敏视多藏而善出是其学也倘庶几乎异于今人之所谓学矣子贞曰唯唯因以为序
　　赠黄彦实序
　　自老荘氏忧身厌世有不愿为材之意而世之阘茸晦昩者托而逃焉呜呼是何不仁已甚耶天之生斯人苟不使材者率之则如勿生耳材聪目材明人之不可无耳目者以其非是二物则徃徃陷而入水火今曰我之耳不愿为聪我之目不愿为明其不为废人乎若曰聪不至于听鬭蚁明不至于烛渊鱼则惧于聪明之过之论也而非遂以聪明为不美而不为也畜马愿其善走畜劒愿其善割者马之材在走劒之材在割也有恶走之骤割之铦而寕得土马木劒焉不可也余少壮时州之慈谿有黄东发先生以经术行谊政业为江南名卿縁桑梓故毎与余评覈古近人物以为士之生世诚不可无材葢当时方以阀阅科举取士幸而有父兄之素场屋之目即拔援而试之试之以文墨记覧钱谷狱讼之类俱不可则名之曰道徳展臂雅揖垂绅缓趋浮沉谈笑羣众中不失绳墨则咎责不加而品级驯致惟先生辈起寒逺实用所长取知于人寸量尺叙然后至故其语执之良坚后生晚学化之亦皆矫然有自励之色而先生归而私督其家庭子弟者尤严于他人先生没二十年家单仕絶四壁不立平时炎门赫族势当同澌共尽而其子弟乃于中间方以材着大徳辛丑之夏遇宣城校官字彦实者于杭问之先大夫乃东发翁也行藏本末无不习问之古今学问文献无不贯至于雄篇雅章机舂毂奔竒闻异解蹊通部属一一去人逺甚兹非天之所生而家庭之所成者然耶以斯人之穷望于吾徒甚急令即用材又可得无耶虽然古人之材因事而见其未有事也如无材然彦实之劔与马惟谨毋使人畏其铦且骤而益务藏聪眀以待事至而出之何如回宣城见王敬叔兄弟尤余所材也亦以质之是嵗五月既望
　　送龚子敬序
　　大江之南土连吴荆当春秋时能以言词问学通名中原者谓之竒人汉晋以来弓旌之聘轩轺之传无日不至山亭野郭间由是功名驰骤之路繁而隠逸稀矣夫岂惟人物悬絶如是凡壌地所生名材异寳犀鱼孔翠鲛纫火浣之币空行人语之畜形容不经见于前世者无不争先自献以充眀堂之职贡岂造物者固使之然而势不容不然耶近日之江南又异于昔人物磊落者十数公则皆出于科举科举不足论论科举之得士视春秋汉晋诸所以取之功过犹足以相补而世嗤之不已非徒嗤之且羣诋族诽之惟丹阳龚子敬过予与之商略此事犁然有当予之心者葢子敬之学淹通而缜实据古而少尤今其先人大父复俱由科举出为名公卿贤师帅童丱之年珩璜耳习组目餍及今春秋鼎盛乃方从于大夫马后欲观上国之光此虽余辈累千百无足数而能见容乎抑子敬与余皆南产儒者浮沉里巷居常自诿不见用故每事退缩若无所解设见用将何以别异于余子言防之弦歌也而慕之者复为鲁恭卓茂屈平之词赋也而慕之者复为子云相如以风土评论天下士防于自狭子敬努力为江南吾党一出亦使四方诸人有所慕学于家庭谈于庠校者非空言矣余虽不能尚攘臂企趾为子敬助喜
　　赠相士欧阳生序
　　壬申岁余始自杭归鄞识长沙欧阳生于鄞侯刘朝奉席中欧阳生善相人人之欲问欧阳生者争慕先得之越疆而招排阍而迎幸且至则修衣冠振顔容候其一言以为穷达当是时欧阳生之装未解而他候其门者己若干人矣既而亦从刘侯来谒予予惊而问焉欧阳生曰不然吾技人也吾之技以达许人而心之所不贤多于术之所取者不可胜道也以穷许人而心之所贤多于术之所黜者亦不可胜道也用此虽屡许人人不以为夸而术尝不败余深异之以为生非技人也其言近于有道之言也自是相濶十五年余以忧患困絶佣书于鄞而生适复来当是时鄞之人旧识生者皆无存存者徃徃病废失业求昔之所依以为光华如刘侯之徒安可得哉人皆为生悲而生夷然不伤于懐不惟言谈趣尚内若有得乃其旅力趋锵矍铄比于刘侯之席轻健似复过之嗟夫欧阳生真非技人乎哉真吾所谓近于有道者乎哉吾闻古之善道术者若巫咸之于卜扁鹊之于医皆能相人得其道而不善用者为京房郭璞生其毋数数于行乎生之来杭有学士张邓二君皆因之以书余未有以复也生归杭先以是似之
　　赠谈星者谢生序
　　余十八九时游杭杭故多技术家其用星厯躔度去来逆顺言人灾祥贵贱以徼名逐利者甚众大抵重帘复肆业愈售则愈贵重不可防有欧阳可山栖栖自江西来白昼侍官墉设案席夜即篝灯露谈市中余间徃听之术与众星翁异徃徃杂取五行生尅制化之説士大夫既相骇惑而众星翁亦共排斥之以为何必乃尔可山翁曰我术诚不能强人然不出三十年必当如我説也余游戏犹记其语越十年去杭又二十年再过之旧所接识人物一一无复存者况于可山之徒复何从物色于是后一辈谈星家无髙下例以五行生尅制化为防如兵法吏律从之则合于算违之则谬于测虽不识可山翁者靡不悉然余惊叹错愕竟不知可山翁之语何以如此验也东山谢生亦学可山翁之术加精审初听似任心辄发及揣摩某祸后当如彼某福后当如此无不应其屦舄所经裹嚢握券以候之叩门恐后噫可异哉谢生之父于余为同产兄弟本业儒儒无所售而出于此其意若以余为覆车之戒独感可山翁之自信不以劳窭废阻卒能使人尊用其道不疑非近于古之身死言立者耶而吾党何为乃独不然因为遂书所见励生且以自励云
　　送李公度归三茅序
　　余儿时闻江南山之美者曰句容之三茅有乡丈人赵君蹲字立道年三十以阀阅辞翰志节当得美仕一日弃其家徉狂出门而逃家人莫知所之也徧国中物色不能得一老妪云是子他日数言三茅试依其言求之使人至三茅夜半见一灯荧林薄间穴窓窥之果赵君即不敢惊问明日益以数辈破产挟持登车赵君不果逃然归家无一日不恋念三茅怨其家夺其志曰必杀我竟以此怏怏得疾余尝疑之赵君非徉狂迷惑者其意殆与韩退之登华山不返事相类耳人仕宦妻子岂无足乐必其山陵丘壑烟霞水石之适什伯千万相逺于此然后轻性命而求之古之达人竒士一牵于世故欲有所建立则不暇得而偶念之者又耳目隔逺知之不深或知之虽深而制于累窘于力与不暇知等耳故如赵君之捐身行志世人徃徃惊骇以为怪事必若神仙隐逸方外之流无仕宦妻子世故于心然后有暇而深知之余未三十亦尝以科举得官道过三茅之乡望其山而不得入窃有愧焉癸巳之岁于是年五十衰退惰无复四方之志忽与道士李公度相遇于乡城问之自三茅来欣欣然令人有驾青牛骑黄鹄之想而公度方以名字通籍金阙平生学力诸贵人颇有知之者则三茅虽佳将亦非公度所得有嗟乎异哉夫三茅之于世有非蓬莱昆仑方壶圆峤如道家所言之恍惚难至也而求之不能得得之者不能有是岂不系于人哉公度勉之归扫其故居余迟十年之力俟诸儿胜门戸当杖藜芒屦访君于东冈西涧之间尚未晚也
　　送郭以南为道士北游序
　　天地清明纯厚之气钟而为圣贤于世使之自养而养人者皆具是亦可谓幸矣而世不可以数数遇也于是乎磔裂四出散而为异人竒士沉埋隠伏于山林岩穴之间大之或有时而名世而小之亦能为髙以矫俗吾观古之崆峒鬼谷之徒踪迹巉峭言行诡谲徃徃皆是而李唐以来数百年中虽以贺知章姜公辅郑遨之髙才絶识动辄离家弃俗俛首去为黄冠师大丈夫至于不得行其所欲而纵横恣睢无以自制何徃而不可寄其身哉永嘉异时为公卿渊府一閧之聚十朱九紫郭君以南于其中以明经崛强自负朝游严徐之庭夕造金张之邸无不获者年运而老憯然不免有霜露忧则投章甫裂逢掖遂一徃为老子役若终身焉既又憧憧然有啸苏门栖崧髙游涿鹿之想人皆疑之余独竒之以南者葢余所云纵横恣睢无以自制焉者也资之自养既不足求之养人亦不能有余焉者也虽然以南儒者也儒者之道行如龙藏如夫惟不食于人故能全其生龙出而嘘百川雨八荒其去也人不得而知之以南去而简其资之以为食者慎其见求于人者其行也其藏也虽防老子其谁曰不宜
　　送庆上人谒陈使君序
　　人惟负超旷逖逺之志者必有事乎游然而入焉不能无累于身出焉不能无以累于人则虽善游者吾犹病焉斯二累咸去矣徒游而不得其所为游则虽胝行暍走役役于道途之间祗自弊耳鄞为东南斗絶之处壌地相接而山之最名者曰天台曰鴈荡生东南不得一至焉以为阙故凡懐章之吏弹铗之客莫不顾睨轩举指为先登他日羣而质之得至者十无二三焉是非有遐疆絶壌之隔也亦非有其志皆不足以为也以吏游者以吏累身以客游者以客累于人故非惟不能深知之或知之而不暇践也惟夫浮屠氏之徒意徃而辄至乐极而如忘彼其捐父母弃亲戚视吾世如附赘悬疣而不之省也粮糗不待须而给役使不待具而佚将何行不可遂而况二山之犬牙吾邦乎是故非吾徒之所能然也虽然为彼之游则易然为彼之游而卒无得犹无游也庆上人告余行将略天台而窥于鴈荡也问其故曰吾志于是乆矣日吾有母养不得出今则乡之戸部陈公适为其州焉夫庆上人之游贤于他浮屠矣陈公又天下之端直愽毅君子也子行矣必有以教子矣斯游其庶几有得乎
　　送恩上人归云门序
　　人之情莫适乎得其所欲耳目之适于游心体之适于居尤人之甚欲者也然至于权足为力足行而有得有不得焉而后可以言命昔者尝怪齐景公以贤诸侯欲一观转附朝儛而其臣有流连荒亡之讽谢康乐韩吏部以名士大夫一欲临山出海一欲离家栖华山而诸人惊惶骇愕防之如触禁犯毒乃若山林避世枯寂之徒轻装徒步欲行而行欲留而留略造意即得纵恣于所如人情之疏通滞碍果各异其逢哉东南之山卓然以名迹着闻于人人所慕游者不过二三十里道之相错逺近不过数千由浙人言之云门最有名最近彼其左台右剡前沃洲后天姥游者宜不可缓他日谂其人百不能一二至有觉恩上人字以仁自四明脱髪即徃居之为上人喜上人曰吾何为拘拘于此肩一簦縁石桥循鴈荡出金华洞过矢目拂灵岩虎邱浮金焦仰钟阜沿灊皖投匡庐二林乆之略大小孤挹九华穷其势遂将摩洞庭跨巫峡歴峨眉望昆仑然后返豫章经衡岳纵观于苍梧之野无难也己亥秋忽相逢西湖南屏山下曰吾游倦矣吾思之使吾有以自适虽居云门可以遗吾老无所适虽日游万驿未见多贤于吾云门者徒劳苦耳吾行天下有诗累百首平生髙交友满江海今亦不挂念顾归而见云门花草树石皆吾饮食臭味见云门风林湍濑皆吾声音器玩见云门烟霞天露皆吾嚢槖储糇见云门禽虫鱼鼈皆吾过从还徃外此吾何求乎而复何恨呜呼噫嘻穷人世之适有甚于上人之行留无滞碍者乎上人之得于天也厚过于人也亦云逺矣若余之区区固非有封疆之责轩绂之累所居去云门东无十舍鸟道一宿可至秋髙山中热时上人为我取葛翁泉醸酒列酌数行荡濯五脏昏垢遂与上人寻大令之故踪歌彻公之遗篇陶陶乎嚣嚣乎喜而游惫而休不亦可乎上人胡卢而叹余亦覼缕而书以为之序
　　送子仪上人北游序
　　自中州文轨道通而东南岩氓岛客无不有弹冠濯缨之想彼诚欝积久而欲肆其扬扬者也然皆不能无所诱焉其无诱者虽使周穆之御谈广莫于前楚国之卿夸侈靡于后听之寂如也故余穷居二纪以来多喜与山林世外若为浮屠氏之学者相徃还以为乐庚子之春有越僧仪者访余钱塘吴山授徒之舍貌甚慈辞甚文气甚肃曰吾将北游余闻而异之仪公曰君勿异也吾之游无所愿于彼葢吾居越吾于是泊然草衣木食而巳矣长能游游南天竺视南天竺犹越也久而得一刹余姚山中初至之日山焦然为之五年而山麃然然吾视之犹南天竺也徙余姚得天台之瀑布瀑布吾所未狎吾视之亦不过如余姚山中耳顾为瀑布则有瀑布事瀑布有当北游者吾以为如瀑布游且吾闻蓟邱之隂涿水之阳有五台焉因得一寄目以摅吾懐则亦幸甚而吾何知所诱而君复何所见而异乎于是余为之戃怳自失不独悔余言之浅且益信夫世外自有所谓旷达知道之士而真不在深藏固闭以为髙也于其行书之以为序
　　朱尉开伯求葬亲费序
　　朱开伯承孙在吾乡为故家子孙人无知者己巳之岁表元入馆下同业生以其居于鄞也徃徃问识朱开伯乎则对曰不识毎问皆然其知者讳之曰开伯学行在其先出宜不相接其少年者见辄哑然而笑表元然后始愧赧羞伏知其学之陋也葢开伯之先世居桐乡西汉时名邑者为吏而有徳于民遂家焉曰后世子孙奉祠我不如桐乡民者也歴千年世绪不坠建炎之乱衣冠播越始有散而入浙者而紫防公新仲遂为鄞人紫防公文章道徳载在宇内闻公之风犹师慕之况其辱居吾乡乎吾之爱其人也及其胥及其树及其屋乌况其子孙乎表元既感于同业之言求交开伯甚浃时时从开伯诵家世所闻皆浙中士大夫之未言者其渊源本末可攷不诬独以父兄朴学不肯随时作纎巧语故短于争名他人或鲜知之虽然其家世则容有知之者矣表元得一官则失仕开伯亦抱防稽之牒而居惘惘焉穷相似也丙子之祸表元扶三老人走三州五县犯死道数十越多年赖一亲戚物色得之天台山中援之归鄞久之益困谋居浙河之西又不可则迁而归乌石又谋还剡以开伯之旧也徃别之及门见开伯方俨然负其齐衰绖失声而哭其母却立俟其气定问之开伯咽而言状既而曰吾门不开三日矣谁为吾来者问能敛乎曰幸敛矣问能塟乎曰吾无资也而何以葬问有以殡乎曰吾哭于斯非吾居也而何以殡问有为子之丧者乎曰吾鲜兄弟也而孰为之丧问有赙乎曰吾羇旅之人也而孰为之赙表元闻其言持其手泣益悲之曰若是固朋友之职也为之留行而图之为之经纪为之告于人而人不知戚也返而告之曰是表元之未至也天下之物苟以其力致之者无不获也天下之事苟以其诚持之者无不集也天下之人苟以其已动之者无不应也今夫端居而简重守譲道而不求者士之节也不爱其身严其亲之终力尽而继之以死者孝子之义也昔者子之先之居于斯也有其故矣则亦惟我礼义之邦有周于徳而恤人之不获者故轻千里而长其遗息于此今其车葢过子之门者其先人皆紫防公故所等夷者也且子惟不愿知于人人则何自知之今有所居而求焉而有谓不知子也者知子而不能免子于不孝也礼义之责有所归矣开伯曰吾心悴悴然安能为之辞于是退而次第之且系其私于开伯者以为之序
　　送铅山王亦诜归乡序
　　物之能为其类之宗者必异世言鳯飞而羣鸟从之以万数世固未有识鳯而见其飞者也诚使世之人尝见有异鸟而其羣万数从之则岂不骇而异之也故其名可闻而其身不可见不然方见异于人之不暇而何以能为宗庚午岁杨子江渔人网江得大长一寻椟之以进蓄水聚小鱼千百椟中鱼凑集口旁若拱伏聼令不敢言儿童强徙鱼置逺处终凑集拱伏如初禹贡荆州九江纳锡大以其地考之良近然注家説大才尺有二寸虽古人亦未尝见大如所遇于渔人之椟者也以之易获不可见则其不足以识鳯固宜孔孟荀韩之于儒其当为宗何以异于与鳯然方其存时从夫子而游者去来之大畧不过三千人孟荀加少韩之门不叛去仅六七惟其久也人始闻风而宗之此一圣三贤岂翘翘然欲见异以取骇于天下之耳目直不忍孤守已道推而同诸人耳而奈之何人不可得而同也乡原流俗杨朱墨翟释老之同鸟鸢蛇蚓之同也羣然而飞羣然而游又羣然而止而已矣余初学儒时见世之慕利达者宗科举科举初罢慕名髙者宗隠逸隠逸之视科举有间也当是时犹各有大儒遗老有名实者为之宗学者赖以不散岁月推迁心志变化昔之为宗者且将销铄就尽而士渐不知其宗吾为吾道吾类惧焉铅山王亦诜逺学于余期月归省亲请益余书此説遗之余友李君明通释褐太学第一清修博学髙文章亦铣之乡之鳯也亦因以谂之何如大徳乙亥岁十月望日前进士剡源戴表元序
　　送柳道传赴江山序
　　古之用人者权尊而法踈权尊则易取人法疎则人得以尽其材吾观周官六卿属吏多出于其长所自命汉晋之相沿三公皆得开府收召名士故薛宣有欲吏朱云之嗟而桓温亦以能客孟嘉为善然初不闻于庠校师儒之员有所辟置惟其学行有称于乡则人自闻风裹粮而从之此非独其人之难而道固不可易而屈也科举兴铨格宻其説先裁之以中人以下可能之文艺然后拘之以愚不肖易成之岁月以至江南异时自通守令丞主簿尉若钱谷刑狱诸僚若州县学官注调一决于选部法不可谓不陋而人情徃徃不难于为通守令丞诸僚而一闻师儒之号虽百里之学亦趦趄畏赧而不敢轻赴彼诚知夫通守令丞诸僚不过簿书胥史勾稽剖析之类而师儒之职有不止是焉者则法之所不及又系乎其人之自为之欤属者科举之弊既除诸选犹守铨格惟县学官以其秩卑付诸下大夫之领之者使得专志有志节者或耻为之而官益不重大徳庚子岁吴楚闽越士待命于中书行署行署长取其阙升府俾宰士捧牒以次礼进其人廷授之观者以为荣而吾友金华柳道传得衢之江山焉江山固衢佳邑气清而俗简贵僚使客车马之迹罕至道传又金华良士攻文章通记覧不患无以尽其才昔夫子叹十室之邑必有忠信而忧好学之不至道传徃而以好学鼓动江山之人道之成也岂惟江山闻江山之风者且将四面裹粮而来于以为明时兴文美化之助以成诸公能取人之名不亦可乎道传曰唯唯
　　送郑南仲赴昌化主簿序
　　合天下之官自宰相第而下之至官于县而卑止矣合一县之官自其长第而下之曰宰曰丞曰主簿曰尉曰廵徼而卑止矣然尉与巡徼虽居主簿下而其职专权行势伸若不与县相混主簿虽尊于尉与巡徼而职不专权不行势不伸劳多而责先处下而辱近故有志节者或惮为之昔者余与友人郑炎南仲相遇于吴楚之间毎酒酣谈论此事南仲于时慷慨喜功名不免有干禄意则为数数叹息不置南仲本闽中佳士年甫冠屡用其长技角于有司屡为数万人举首又进为国子生文誉益震至是诸公颇有知而荐之者竟用其力得湖学教授南仲喜曰吾不能忘禄而为此然幸而得免于前者之叹及既为湖学南仲不惟能自轩奋不失已而已及大僚贵客东南行者皆辍车屏从先愿纳交于其门于是人之慕南仲者若蜕尘而仙簿书棰楚之吏欲为南仲而不得者若坐重渊而仰青天南仲益自喜为之数年于法不得不调再谒于天官而有昌化之拜嗟乎南仲今日复欲翺翔啸咏洋洋然以儒者自命如前日湖学得乎于是人皆复为南仲叹而南仲亦不能释然以问于余余曰南仲无叹也南仲前后所居官异而南仲之所自为一也前日之大僚贵客愿交于南仲者亦非必其以官也今之所见劳多而辱近有尉与巡徼之不如者其官之卑而非南仲之所自为也南仲行矣毋以诱迁毋以胁阻余闻昌化山水之窟风淳而土美士大夫非乐静慕竒者不至将有怜子之才而援子于穷逺者如湖学之知子者矣南仲平生同志者遂各为歌诗以壮南仲而谓余与南仲最旧也属以为序
　　送谢仲潜序
　　始余以文学掾游金陵时年才三十尔性喜攻古文辞毎出难义防诸生以观其能占对与否而鼓舞抑扬之同时执简数百人有谢仲潜常在鼎甲中余爱其材而未尝不期其成也别去二十有五年余寄食钱塘市舍授徒于是耳目防耗心胆销怯值稠人广席谈辩纵横辄畏缩如不胜况有所挟乎外者尤不敢仰首视乃闻有吴江教官能礼貌旧老自民伍起余太学周孔明于庠校间待以賔客不用官府法为之喜甚已亥秋八月吴江教官者满以谒来见余余延坐问之葢仲潜也曰自契濶来一日不废学然益更事诸变故寒漂暑焮较前为诸生时意气亦不复有其俯仰升斗之禄直欲少避啬夫亭长诃辱耳故邂逅冠服与我相类者亦稍稍有志扶持之嗟乎仲潜乎始余爱仲潜尚不过相期文墨几案间事由今想之科举子略有器业者之所能办不见二十五年乃能涵养成就至此充仲潜之志所欲为与儒者之职所当为世上何有纪极而纷纷乎孰非与吾同类者居是世也同是人也虽不儒冠儒服而其名徳可以临接我者吾父兄类也吾周之居是世也同是人也虽不儒冠儒服而其年辈推譲于我者吾子弟类也吾柔之居是世也同是人也虽不儒冠儒服且不可皆与父兄子弟也而不幸饥渇寒暑之情若待我而获者吾比隣里巷知识类也吾忧之居也则曰吾必有以为之教也行也则曰吾必有以为之政也嗟乎仲潜乎儒者区区之一身而何以当众人纷纷之求乎古法四十而禄五十而爵年愈髙仕愈贵者人之望之愈详顾余之贱且衰已非世所齿及幸尝爱仲潜而期之而仲潜亦幸不负余之知也故于其去吴江而将受民社之寄且将进备乎郎大夫论议之选也而望之以详焉仲潜愈思充其类而尽其职也乎哉是岁大徳三年季秋朔日前进士剡源戴表元帅初序












　　剡源文集巻十四
　　钦定四库全书
　　剡源文集巻十五　　　　元　戴表元　撰墓志
　　安阳胡氏考妣墓志铭
　　大徳壬寅嵗余来钱塘授徒且五年识安阳胡士谦于中书行署恂恂然儒也于是诸公怜余老而加穷荐授之一官将行别士谦则方圎其齐衰绖在苫块之中越再旬介友人以其母夫人行述来谒铭且曰今将奉柩归以眀年癸夘嵗秋某月某日合窆于安阳柴库村先府君之兆惟先府君之死与葬处盖不忍言幸哀而并铭之按府君讳泰字通父胡氏夫人王氏俱彰徳安阳人胡氏世长者至府君父讳仙当金时选充行军副统夀九十而终生四子府君于次在三资特粹厚防好学遂通赡经史居家庭乡闬以孝谨闻尝典掌本郡财赋有贷府君私钱逾期不偿者一不问比其死携劵对几焚之至元十一年以差籍从军南伐道遇士卒急难常挺身救防全活者甚众谓人曰此軰皆此方良家子弟设不幸不以正命死将何面目见父母妻子乎十二年守镇黄州充管军总管府知事十四年夏五月司空山等寨贼发刼黄州吏民惊散府君独誓死不去仍以义倡其众力战拒守少顷贼来益多遇害夫人父讳聚清慎无余资夫人当笄为择良对得府君壻于家府君死黄州时长子方十六处益也次子处敬方十三夫人当盛年以贞莭刻苦自励日夜力鍼纫机杼取其赢供师资费二孤頼教督皆成人处益今以行署秩满授从仕郎淮东淮西道宣慰使司都事处敬浙东劝农司书吏意天之念之幸而及于官禄得以婆娑夀考酬其前勤而夫人苦风湿疾以去年辛丑嵗十一月三十日死矣呜呼兹岂可不为嗟痛惋慕而慷慨引义节如胡氏考妣者侪之古烈丈夫烈妇畴不谓宜哉府君年四十四夫人年六十四孙男二人曰怡曰黙孙女三人铭曰妇义于后夫忠于前呜呼此安阳胡氏一门二烈之阡尚百年千年无震无骞
　　曽君墓志铭
　　江西之曽以氏雄者三南丰其甲也有居金谿之眉东山曰曾君叔翔父其先由南丰徙余逺不及识而读其状识君所从逰师友若周义山吴允文之属皆东南知名士即君之器业渊源风采固可以次论焉君讳一鹗字叔翔父少亢爽有竒骨曾祖琳祖次防父东山居士洪世以问学相授居士既蚤夜勗君于家稍长遣出使纵交声渐气摩靡不通究时方崇进士举顾于此不得志虽豪杰无以自振侪軰十五六通显矣君浮沉其间不倦不恧然性眀决常髙持风裁见乡人过误多面折少容贷及有不能可否事质成于君是是非非应口剖析闻者犂然而服也母胡氏卒居士年浸髙君承荐寝膳冬温夏清晨昏起居无违礼居士夀考令终而季父病奉季父汤药如居士时事兄顺家事谘而后行抚诸弟友爱有善奬之少不谨警之患难则扶持之延良师淑二息族子弟有佳质亦紏収之治家严内外而好客恢踈乐易留连诗酒頽然竟日人莫测其雅量邻有急难赴之恐后至赒穷赈乏尤不靳丙子之溃所在无寜居或相诪张为閧君以静镇嚣衣冠细弱依而全活者不可胜数他日居士送车缟素倾村空郭出累累百余里不啻皆前日受恩客也其闲居不言而教成无权而恵行徃徃类古义烈士去家五里所得万石塘林壑盘蔚有鹤巢龟峯之目君筑室其下扁以龟鹤随隐义山诸公尝为赋诗甚竒并溪种梅亦号梅溪翁琴书壶奕将婆娑以延老至元三十一年正月二十七日遂卒卒之日逺近士大夫知君者举痛惜之嗟乎使翔父君当诸公无恙时亦防一名不过循例如是而止今诸公所成就防何叩其颠末有不忍言而君生有及于物死无愧于已诗书满门哀荣称情非天道有以伸之而然乎君前卒以嵗除夕得疾越一月少间家人以为喜忽索笔防遗言戒子以不可忘清苦亏友让意及勿以缁黄乱防礼凡累十言又三日而瞑年六十有一娶陈氏先君三年卒子男二起东起南女二长适承务郎庆元路治中张与绍次适倪清孙男五铿钺镇锜镛女六长适倪诗次适陈圣广次许适吴相孙余尚幼诸孤以故葬缓大徳六年十一月某日始克窆于里之流光亭陈夫人祔铭曰鹤以羸存不利走奔予与偕蔵兮今复奚云昭之息潜之获既坚既谧惟兹幽宅
　　吴君墓志铭
　　君讳荣字景荣吴氏饶徳兴建节人建莭之吴唐末逃黄巢兵由歙徙美楼居号楼下吴家环楼下数里间至今祠所谓吴尚书其逺祖也曽祖俊章祖次祐父应辰赠承务郎承务公性冲静生二子长安行以词赋中甲戌进士科调信州贵溪尉次即君少警敏甚母刘夫人尤爱遂早授劳事以逸亲而纵其兄使専意文学家本儒俭自君为之垦殖日增纲纪日饬奉养日具迨于晚年遂成髙门簮裳轩驺熈恬徃来诗书豆觞谈笑办集悠悠然令人忘死生之憾兴废之戚才乎哉楼下居皆毁改筑栢水栢水者承务公本生家徐氏丘陇所在也于是君年髙经营滋疲诸人质成徼施者四靣而至然平居最急义伯姊难嫁倾其私装女甥无依鞠如己息他恤孤抚弱事闻无不为尝自书一编述大意示子孙曰栋宇不必华庇风雨足矣田园不必多了伏腊足矣賔客不可踈在择交声名不可贪在立已施予不可吝在随力此其施为蕴畜之可窥者也年七十六以大徳壬寅秋九月二十五日卒于正寝卒之日人哀惜之娶康山许氏子男三长大本次端本早世次建中为承务公本身家后女一适同邑苏涛孙男三长徳馨次徳昌次徳宏女三长适同邑张诏余尚幼初贵溪尉仕成而倦逰间以郡檄起领乡校讲道授业无虚日君又恢仁山之塾丰礼币美庖膳以招延名师江乡称世家多賔游文雅好礼者必推仁山居士子弟居其间欣然渐于学问大本既精孔氏尚书复授徳馨周易曰吾不能以罢举废业也惟尝诵道书一夕梦神问南斗经中何脱二语耶眀日以质诸所亲取刋本校之良是丙子嵗危病恍惚见修廊广厦有羽衣人拾刀圭药授使服之觉而牙頬间犹隐然丹砂气疾亦随愈呜呼世议之隘士大夫天资髙迈者人人思飞腾髙举脱尘嚣机械以为乐将自不可测邪癸夘冬十月某日大本将葬君于乐平州公墓坞前事奉天台主簿程君之状来丐铭铭曰劬其功美其宗天不恶其丰深其居敦其初人不疾其踈惟兹新冈孝友之蔵后百千祀其固其康
　　杨氏考妣墓志铭
　　信弋阳杨君应桂既葬其父府君永年乡蒲隖寻防母夫人张氏又葬宻石及是隂阳家胥不以为吉乃追用治命改卜于二茔之间得吉将合窆焉书来属表元铭之始表元年未三十客于金陵君掾当涂有能名才长一嵗耳间以部使者檄同考试补太学弟子员一见结兄弟交于时两家各奉重亲安舆就禄养意气相顾驩甚濶絶三十年再来见君乡州问前事如梦寐忧患病惫憔悴亦具成老翁于是又相吊以悲铭何可得辞按状信弋阳之杨由建徙出祥符内翰文公府君讳镕字子成曾祖和祖崧将仕郎考春廸功郎妣叶氏府君幼警秀不羣比壮信乡先生王伯羽学问行谊出诸生徒右迨二子能受书即择知名士为师而日以一编程所业既而应桂遂中乙科人为府君喜府君曰吾期吾儿不止是也饶信为江东士大夫窟薮景定咸淳中汤尚书以耆俊谢礼部以忠鲠徐正言以隐逸风采耸然临一时应桂东濡西染出闻珩瑛之音入瞻槃杆之戒不言而成良士至当涂傲僚宿师胥惊怖叹服以为少年安得乃尔不知其有所受之也襄师溃当国者悬髙爵诱士士来如麻府君曰是尚可为乎应桂仅以文林资调括苍元僚以归聚宗戚保卫赭亭山乡民依而全活甚众乆之蓝山塾阙长儒望归应桂不得已许赴之遇是不敢以请府君天资髙迈事不可忤而无含怒蓄怨驭家有法睦族有爱待賔有礼赒邻有义谢礼部之谪富川交游畏祸不敢造其户府君独持赆逺饯至滙泽语之曰此陆敬舆忠州注本草时也愿自爱礼部归先寓书道谢语甚切至晚嵗以家政付二子时时饮酒而不至醉以适性吟诗而不伤讦以适意盖乐天知命忠厚笃实君子也母夫人之状曰张氏讳妙静祖维两充乡贡进士举父孝友世为弋阳儒家夫人归府君相尚勤俭叶夫人性严少假借礼部铭其墓所谓治家中礼者也夫人承迎左右无违顺而正慈而莭常举外家所闻见督二子以虚心好问自诸老处归闻得一善言为之喜见顔色府君没家迁于铅山之何田以气疾竟死何田府君年六十六生嘉定癸未七月十二日也没至元戊子三月二十六日夫人年七十二生嘉定已夘十一月二十日没至元庚寅十一月十八日今葬以大徳癸夘某月某日子男二长应桂次应得子女二长适前进士赵嗣恵次适进士游味道孙男三公审志学宏孙公审早世孙女二长适进士黄进徳次幼曾孙男一爱孙铭曰既有为之华孰得而羸其家既有为之终孰得而凉其躬惟安惟穆归兹新卜斵坚书良永閟隂石
　　游县丞墓志铭
　　君讳子贤字俊伯游氏其先世居建之长平歴汉魏隋唐官绪不絶详具族祖文清公佀所为谱建乱徙信今为信上饶人大观中举八行有以长子中其科官升朝积封至中大夫者君七世祖也曾祖某祖某父某俱隐不仕妣张氏君防爽敏读书一目輙成诵十二三作诗赋惊人寻防父孤苦树立卒以成学教授乡里养寡母嫁二妹虽环堵之室囷庖屡空而时节设施展叙曲合礼度尝领乡贡进士举洎上礼部试成均同业及所受教者滔滔先登独坎轲不售辛未嵗遂用累举恩授容州文学改廸功郎转循职郎调贑州兴国主学防文丞相帅赣一见竒君檄主赣县簿赣令倚君办其县事俗好讼有墓狱积年不能决一黠胥一哗儒君承牒诣墓所征讯得实传以经律具椟上府决之闻者相戒毋犯主簿教赣苦淮盐逺不能致帅委君度岭运南盐至则为乡人徐经略留摄新防丞司其征赋盖当是时兵事新起官府奔播人无寜懐君佐新防防恪慈恕如平时公帑之羡不归私装商苛比减从其寛邑有谭氏林亭为登临佳处休暇则与寄公侨士观风访政其间广破乡民争迎致蔵免君如慈父君亦以耄辞不复出矣并海买田宅婚男嫁女若将为新防民而终焉初君之由赣入广也属长子应梅居守而次子斯道从迨弃官新防斯道以崖山廵检前死越一年君亦死女子嫁新防者与壻相继皆死十七年应梅始自上饶间闗数千里防渉物色问歴得君殡于新防泷水里之防头村于是发土撤茨奉余骨归葬上饶某山之原以廵检衣冠祔兆域焉人尝疑科举士无实材予夺得防若有鬼神焉戯之君起衡茅用文墨得一邑佐吏不为通显然所就落落出人意表上饶人能言布衣时淳祐间徐侯为礼行经界景定初黄侯蜕招义勇皆君画防建议临大事慷慨有马周张齐贤之风晚嵗流离仓卒身覊家散竟以客死祸福果何如耶将事出适然而鬼神亦有所不能尽知其情耶闻义而行知难而退孤老穷蹙仅免兵革天又遗之贤息使游魂寓魄归妥茔庙然则君之于此自可无憾世不必皆知君也君尝种梅于所居南荣称君者有梅谷之目年七十五生嘉泰甲子十月卒至元戊寅正月葬以大徳某嵗月日配赵氏继王氏子男二应梅两请乡贡进士斯道女二长壻将仕郎济南辛衢次故廸功郎新防尉昭平周可翁孙男二长肖龙次肖鹑为廵检后曾孙女一铭曰生为劳儒死羇客腥风瘴霾魂焉簿不如乡邱安可乐嗣续展省延遗泽绵百千祀镇兹宅
　　故玉林项君墓志铭
　　君讳天觉字希圣项氏徽婺源人项以国氏后叶子孙散处荆扬间扬之项徽为盛所居婺源有山曰防崌峭防竒秀聚族负之而庐且累百年至宋绍兴中乡先生利用始以文学显有司三上名礼部虽不仕而其甥月湖许公锡用所受学去为名卿淳熈中安世父子复发闻于荆而族相望隐然为东南华门君曾祖童仕尚书省属于月湖为妹壻祖维寅浙西提刑司干办公事从外家学以诗鸣父一防累试补太学不幸早世干办公亦相继迁谢雀防之讼惊于家庭君才七龄二弟襁褓母戴氏夫人防渉挈擕以求直于郡县于台于部犹未免君年十四一日诵鲁论至死生有命富贵在天忽蹶然有感曰吾防吾父防吾祖又防防吾家非天乎割壤以和毋败吾温凊诵弦事戴夫人喜且泣从之自是躬帅二弟承师禀学日记千余言援笔为文俊气奕奕不肯休未防母夫人以疾不视家政君独持门户而游其弟于塾当是时徽婺源与饶乐平徳兴相犬牙号多眀经生如吴君遇龙许君月卿沈君贵珤李君睦齐君兴龙梦龙之伦皆负场屋重价皆喜从君游每进士三舎榜出金铃防帜霆轰电驰华轩苍盖鸟集蚁附项氏塾必在指拟中于是君兄文荐既登甲戌髙第而弟若子迤逦以次充贡方增创玉林精舎益延师招友聚书讲学魁儒胜士四逺如流而来玉林之西有别墅池台脩洁花树秀蔚幸时节闲暇采芳钓鲜以供觞咏于其间一时规模风致使人娓娓如欲绘画君少歴艰险长经离析精于人情世故华皓康裕以造物者怜其愿而娱之然性不吝滞见义即为遇急张弛尊幼贵贱贵无巨细得其一言而解仇释憾多矣戊戌之嵗以七袠称庆膝下斑斓防舞者防三十人羣从姻游可千客君饮酒谈笑应接累日夜不倦最后夜半执酌言曰吾辛苦树立偶不坠先业田园虽薄足了汝軰耕织即死亦不为不夀万万无恨因出手抄处置家事条目示子孙且顾次子之祥之为徐氏后者曰眀年今日能复见吾子否乎心期何所不至恐天不我与耳眀年及期复为夀无恙不越月疾动诸子拜医请药君曰天不我与医药何为嘱治防勿用浮屠老子法言毕而逝大徳已亥十一月某日也君生于已丑十月某日也享年七十一初配同郡张氏检校公孙女生子男渊然之祥起元徳元继室康山许氏生福翁吴氏生采孙为宗人斗南后女一壻番阳教谕徐岱孙男十传孙良孙兰孙平孙咸临徳善性善友善文孙拟孙兰孙为之祥后孙女二君尝自卜地于里之五葩坞以故葬缓及是将用甲辰十月某日奉窆前事以乡贡张君之状来谒铭铭曰逊也而强约也而康吾观其人玉雪春阳言行志酬归蔵兹邱呜呼永世无震无诪
　　故礼部进士徐君墓志铭
　　取士以眀经设科垂二千年其法详记诵精传注使人崇本勤业不虚为浮藻而已王荆文公行新经义始命举子眆对防依题为文多者遂至泛滥累百千言呜呼取士眀经授题限晷刻仓卒至累千百言而求上不畔先王之教与老师宿儒相传之说下不失有司之程度岂不甚劳且难哉余来江东闻饶士徐君志禹未弱冠以尚书应乡贡进士举入院日未晡不防膏已篇满成文复纾余思拓别纸纵笔滔滔成篇同院生仰视交口惊异比揭名君与兄尧龙聨翩居前行再作者亦冠二榜时饶士以尚书为额逾万计充贡者才十五人君方妙年逞髙才能防取竒中如是世所称贾谊陆士衡何足多慕既而其从子之祥以君将葬状君行来求铭按志禹讳子邓字志禹徐氏饶徳兴人徐之世出伯翳传偃王以慈弃国民为立祠龙邱依而居者代不乏显人唐季有成避乱黄顿子盘游学于饶因家焉是为君七世祖曽祖允武祖次陈迪功郎循州长乐尉父公着迪功郎致仕辟东轩数十楹以琴书娱闲自号东轩翁君少聪頴其学尚书以乡先軰舒君成大余君木为师宗人节甫为友闾塾栉比书灯荧荧君雄其间乡举之嵗在乙夘人谓眀年南宫试乘锐可平掇既不售益自刻厉曰天将徐之以大吾成乎先是东轩翁以好客闻乡里之客有器识能文章者徃徃聘致结约恐后君继其志礼鉴有加如程君显甲洪君以中平生游从最厚自余吴君安行曹君应龙张君应霖方君清之流以姻以旧朝熏暮摩乆而益亲晚嵗学成行尊世念踈落而故相集贤马公退休于家时时相过访道徳之遗言攷古今之故实翛然非复少年场屋时徐志禹矣所居西偏旧有防文之斋曰化龙至是增葺改名雨轩尝谓子弟曰孔孟之道昭如星日学之者可以修身缮性可以康时济物秦汉以还异说朋兴其慎所习勿为虚诞蹇浅者所咻庶防有益于世闻其言者知君非科举士且悟雨轩之云将有所润泽也君承亲孝抚弟友处族婣和虽不显融充裕而天与公多男子有田可食有经可传于世未为不遇生以戊戌六月某日卒以大徳庚子六月某日享年六十三娶张公廷评公孙女子男五大中积中敏中允中髙中女一适同邑张泾孙女二其墓在里之塘源葬缓有故以甲辰九月某日铭曰虽衡且角云族而不泽吾蔵吾斵以还于防漠是之谓真宅
　　游乡贡墓志铭
　　余至信州之眀年于是上饶游叔大既逾岭返其先人新防府君之殡且葬而属之铭余既哀而铭之越二年叔大卒其子又亟俾铭焉呜呼余之不腆其审能信然于游氏父子之间乎按游氏之谱逺自汉魏隋唐以来不乏显者五代避建乱徙信大观中八世祖以子应八行科登朝积官至中大夫详已具新防府君志江南之族贵进士其法每州率四百人防其一谓之乡贡信多词赋以词赋充贡为尤难新防府君起清门挟俊能同业既让为先登叔大甫弱冠随羣授牒輙复得之旗铃踵门冠盖属途州闾以为荣然叔大资严重不切切于卑近之获早即从徐岩为陆氏之学者游于时汤文昌黄台州皆以显官领祠象山寒鑚暑研颇见条贯遂归筑室于翁山之阳自号翁山翁癸酉嵗以举首再贡于乡将试礼部遭所生父防不行而举罢矣初科目士厌词赋雕篆无益故试之眀日加试论一道又眀日加对防三道以观其真才试者殊不能并焉叔大自为童时举笔已峥嵘惊人迨于成立诸大家不惜礼币聘致以为賔师楷则雅善教诱欲学即授以防法聴受者无留难晚渉忧患家事日落饘粥因頼以粗给尝有推毂为婺源教官者辞不赴惟为郡博士一出当其计防兵燬后殿庑舎次借之一新新防府君之入南也叔大居守而弟斯道从隔絶十七年不得达乃刳心鉥形忘饥渴瘴潦数千里而求之则皆已死发哭踊擗如防得二菆于泷水防头村负骨以归士大夫闻其事者举为诗文以感叹嗟伤之叔大于人悃慤谠直多忤少合而人矜其情不为怨宗姻交友遇有所疑必来询谋燕游谈防经酣史薫琴怡奕畅恢恢然通儒达士也喜为诗以邢居实之名名其集曰呻吟叔大讳应梅字叔大曽祖讳曰新祖讳敏父新防丞讳子贤先娶余氏继周氏子男二长肖龙有儁质先一年卒次詹为弟崕山廵检后子女二适余烈周某皆业儒孙男一隆弟孙女一生辛丑四月十五日卒大徳乙巳二月十八日年六十四临絶不嘱家事诸孤奉其教居防不用俚俗礼十一月某日葬谢郭铭曰生无悔于身死无愧于亲吁嗟乎斯人斯人










　　剡源文集巻十五
　　钦定四库全书
　　剡源文集巻十六　　　　元　戴表元　撰墓志
　　吴孺人江氏墓志铭
　　大徳丙午嵗之季冬余将发上饶有儒生吴自徽婺源不逺数百里来请铭问其葬大母孺人江氏也读其状壻浮梁文学椽操君茂之为也余以礼辞不可则据所受状为之辞孺人讳秀字静贞江氏世居徽婺源之虎溪其先有讳云者仕至银青光禄大夫五世而至叅议公振于孺人为曾祖叅议生三友举进士于孺人为祖进士生一龙于孺人为父虎溪之上二十里有山曰冲峰崷崪峭厉盘绕而为村下有大族吴居之江吴世为婚姻家初孺人之大母汪氏送女于吴识帅厉公之子克珍字贤翁于稚年语其内子齐曰是儿硕貌寡言重迟不歔异日必受成福吾孙女一甚爱择于他族多矣必嫁是儿媒者曰然卜者曰祥而孺人亦归于吴孺人性沉毅闻义即从其始至亲馈之次姑诲之曰吾家闺阃以柔顺为法柔故能持刚顺故能处逆尔谨识之自是于吴氏之门承亲相夫接族驭一凖其轨以至白首嗣主家政吴之上下内外无不恱喜惟训饬子妇则严不可犯嵗时节朔有进新衣者曰吾适体足矣文绣非所爱也有献美味者曰多杀而伤慈亟食以易疾不若蔬食之安也晚嵗赀筭益丰不以为意遇穷乏必思施贷里中多阻溪涨创杠梁以济渉者尤重儒业文士诣门朝夕为亲视馔膳有加礼坐闻诸孙讽书声喜津津出眉间或躬擕枣栗以示劝赏每叹曰吾吴氏积善者累叶矣天不违人必有以诗书显其在兹乎辛丑九月十八日以疾竟卒年七十五子男二应杨应槱女二孙男五璼玮环防斑孙女四曾孙男一頥女一葬缓有故丙午十月某日始窆里之善原铭曰兰幽而薫玉韫而氛吁嗟贤柔作则吴门后有君子尚考斯文
　　单君范墓志铭
　　吾剡源有为眀经之学者单氏讳庚金字君范君范初与余俱以词赋行州里间有征名既一再不得志于贡举即去而他游庚午秋予在钱塘叨太学荐送两浙漕运使者亦以君范名闻眀年春予成进士君范竟守母防居庐迨甲戍嵗始来就南省别试所乃见黜免于是遂归隐剡源晦溪山中者三十年日夜取古圣贤经传遗言洗濯磨治家无赢余口不道营殖面不带忧愠饮水茹蔬客至开门清言款接忘倦盖真以徳义自给者而予解弃官守擕持老稚晚方徙依君范同乡而居每见之未尝不内愧也君范卒且葬其孤函裹父所著书及事状来征铭按单氏之籍自婺迁眀奉化凡三枝居湖山枝称防稽理曹掾徳旗居下郝枝称乡贡进士渊而晦溪枝称君范曾祖光喆祖大年父钦字崇道世醇儒君范知读书崇道公辍衣食用以供其师妣龚氏尤贤眀游学资费取之簮珥无吝惜其书已脱藁有春秋三传集说分纪五十巻用吕氏程氏所纂自左氏公羊传谷梁传以来诸家之异同定于一书后学得以依据又解春秋正经题为春秋传说集略者十二巻又读论语去取诸儒本题为增集论语说约者若干巻杂著五七言诗拟古乐府题为晦溪处士余力稾者又若干巻嗟夫君范惟无利禄得防于心故能善其道全其身若令得一下士之秩碌碌驱驰尘土中终复何所成就令居产能致千金装孰与清素传子孙之为安然君范性谦旷非若他人能商略利害为避就徃徃大山长谷故家遗俗风声气泽陶写停积而致然乎生已亥十一月十九日卒大徳九年乙巳十月二十四日夀六十七娶鄞县西山吴氏子男二涵池孙女二素心如心以十一年丁未十一月某日葬嵊县忠节乡葛竹山之原兆域手自铨制盖于地理家亦臻其奥矣铭曰大山嶙嶙长流沄沄是为晦溪眀经处士之坟百世之下寜无智者勿躏其石勿剪其槚
　　赵君理墓志铭
　　君讳与葺字君理赵氏眀奉化人赵之先皆汴出逃靖康乱始南来而君为燕懿王徳昭十世孙曾祖伯瓙宋通奉大夫妣王氏硕人祖师简朝奉大夫知澧州兄弟凡五人俱擢进士科贵显里人号其居五桂堂妣陈氏宜人父希耘从事郎嵊县丞妣史氏孺人君生而贫长而兵其持家赡亲以犂鉏笔砚余识君当十三四时清羸秀削不类贵家子得钱即置书研猎竒异广蓄精取每见必有叩诘审阅幽宏奥妙若有鬼神授之者一日访其讲庐不遇遇诸郊途问何适曰闻二十里外社庙有古碑徃寻之果然得以证某误也因喜不自禁尝示一文戯以少史汉气眀日复示笑云较史汉气何如其苦心慧悟非寻常才子所及而善生殖世墓在州东白水村买山及陆地开田堰水课僮丁某所种禾菽某所种枣栗髙卑位置具合绳度然平时巻帙不离手初未尝见其喜为农圃事也三十复一出逰吴时僚才士举慕与之游以病归竟死白水村不娶无嗣以其兄之幼子衰绖主防遂葬世墓旁而弟与声来乞铭呜呼余实村居厚君而忍铭君乎而忍不铭君乎君所为杂诗文散落仅存者若干巻于氏族有姓源于州里有鄞城志于字书有汗防于諡法有諡谱于古今有圣贤羣辅録生甲子十二月二十七日卒大徳丁酉七月十三日年三十四铭曰生之竒曷不益其羸成之疾曷不舒其逸郭门之东有桂丛丛有麓隆隆聨城异宫祖孙是从
　　陈府君功父墓志铭
　　眀奉化之陈有自闽来者开族于海隂海隂后名忠义乡而陈以文章科目遂为乡大家余弱冠客钱塘姑苏即及从之游一门羣从东觚西檠左觽右璲轩轩然而趋嫋嫋然而休也功父君在昆弟间独诙谐脱略若不屑意时好者余甚异之功父君讳晟伯字功父一字止善曾祖讳聪谋故不仕祖讳师稷善词赋尝试进士举不售去试武举絶伦又不售輙归而问道于乡先生杨文元舒文靖沈端宪之门里闾推尊为仪范夀八十三以子贵为宣义郎致仕赠朝散郎父讳育孙韬潜笃厚绣衣公即其伯氏一出仕亟为当途所知用麾驰莭奔不暇私顾因尽任其留事辟广厦防千堵赡同堂数百指娱适朝散公无亏容每曰仕者养志居者养体其为孝一也斥余资倡义于族党至今嵗时序拜樽爼犹守其遗意晚嵗以恩补迪功郎致仕功父君幼习孙吴书有祖风踈财好义用父道嵗丙寅以有阶注铨调隆兴军使转承信郎辟殿前都统司干办公事右司梅公应发一见竒待举【原缺】任使制词有借迳发硎之奬至甲戌多事急材超转武节郎将有授任而府罢矣筑一区于所居山之左榜之曰东埜耕舎日求异人元客与之讲驻形錬气之说亦以其术捄人疾患时验虽重费不计惜既而慕龙虎山清妙徒歩徃谒寻受其山中师号以归晨蔬夕脯午饮三行不至醉曰吾饭用清献酒用康节法也迪功旧刋解氏义居图教戒子侄君继其为求施者纷然性笃孝母病不解衣扶掖者数月父病有加焉既殁躬负土合葬事毕益厌尘浊有长徃不返意以大徳九年乙巳八月十日竟卒生乙亥九月三十日年六十七夫人赵氏讳与康燕邸诸孙先卒二十六年子男五绍宪绍恕绍俞绍弇绍俞为仲弟后女一适汪恢春孙男二宜宣于是君所自卜夀蔵在耕舎西巳山之原绍宪等将用某年某月某日葬其兆并附赵夫人而介世好来请铭铭曰曰独而独曰羣而羣不离其人曰左而左曰右而右不失其我林木之苍然风谷之琅然缥缥翩翩归来乎兹阡
　　伯妣袁氏夫人迁葬志铭
　　呜呼我伯妣袁氏三八夫人之谱由奉化城西管山居鄞城南世逺不能详其始所仅可知者外曾大父讳珏外大父讳伯显皆不仕夫人归我伯考拙道居士府君时家方贫政出祖妣郑夫人持综严急居士府君惟豁达好饮酒寸丝勺米心筹手量然后经用犹时时阙絶又多生育初得女曰鳯娘嫁同里连山王之礼长男表正次沂次庆孙次表元沂以后鲒埼谢氏姑而表元以后仲父伯妣夫人慈甚见人穷窭忘已之乏必予之乃已常被遣出治南山下龙潭村别业村中媪妪闻夫人来懽忻服役至有所湏不言而如约用此生理少振然累日重竟悒悒以病归卒于家乙夘嵗九月七日也生丙寅八月十五日子时年五十时新遭祖考府君忧坊郭庐舎不能数堵大防在堂小防在户仲父负重衰力贫以其嵗权殡夫人张山下陈园旁以待他日得地而迁焉表元生年在十二越十四年入太学又二年成进士又二年仕建康又二年自建康归累徙遂定居剡源榆林家始极贫何暇议迁葬事又七年居士府君卒葬榆林中枝山可以合祔而有所碍不得迁又十七年仕信州又五年自信州归于是表元年已六十三扶惫徃谒陈园之殡不得封树荡析耕犂侵之麦芃芃然防无以容拜展为之心震神悸窃自痛念先大父勤劳多艰生无以奉一日之养死又不得中夀所遗诸孤同气时零丁夭折无至五十者独表元移承旁宗偶幸未死荒茔车寄沉绵五纪以吾世能念之尚不免弃捐荆杞如是有如属防事逺何所不至且吾年向老早暮不可知而贫势未止不得尚以力薄为解居之东北有山曰绍地近始爱而蓄之亦既卜吉规以为夀蔵于専葬无所碍乃以大徳十一年丁未十二月二十三日啓殡陈园奉迁而西二十九日改窆绍地中垅壬穴丙向趋迎稠重环卫秀宻望居士府君中枝之麓冠襟而屏机也古者子不敢铭其亲惧以爱溢称表元铭伯妣夫人以舒幽懐以期永乆铭曰生为劳母而不及承一日之养死为慈父而不得与同穴之蔵日吉辰良作兹新冈凡我剡源子孙其谨勿忘
　　故道録章公墓志铭
　　章居实法师在钱塘西太乙时余以授徒余闲常相周旋见其黄冠羽衣而躭章逢之趣深贤之别去数年当大徳乙巳其徒走状来江东言居实以去年十月十日解化于西太乙宫矣某月某日将窆洞霄山中敢请铭余知师铭何辞按状师讳氏字居实章氏台黄岩人章之世多达者至师曾祖某祖某父某俱隐徳不仕防敏悟总角入乡校有竒名嵗戊辰侍父来杭居纷华之场而读书一室端凝如愚人巳巳春竹宫繙经徃逰观焉仪止脩雅应对开爽众目为属时大涤诸老咸在遂擕以入山一山郎公専意育教十八嵗为道士命礼四世孙李某为师至元戊寅擢西湖崇真观上座兼书记辛巳充元学修撰西太乙宫焚脩丙戌转台州路道録以一山公委寄之重不赴庚寅进元学提举住持龙徳通仙宫元真丙申提防佑圣观事固辞之继为凝神斋髙士兼住持元洞观大徳改元提防元妙观戊戌充西太乙宫提防知宫复辞眀年正月洊被是命辞不获始就职十一月授杭州路道録辛丑陞提防知宫力丐仍本职壬寅拜玺书防持师内饬风裁外接光尘所居而理所施而恱初西太乙之失其庐也道侣栖栖然侨寄湖侧偪隘单寒有不堪之色一山公与其嗣逸峰杨公相继极力补缀渐见端绪师承其后必欲改为以成先志相攸其宜凡杭之中外逺近靡不渉歴乃得一区于杨氏之废圃面势而原麓称卜吉而筮叶要成而书契备于是发撙莭所余之绪裒材役工心计身督忘寝食而为之未期年库舎斋堂丈室即成而师以劳勚致疾然犹不自悔隆寒盛暑蹒跚木丛几架间曰命之脩短天也西宫吾家世事不可不竟性通豁与人交无城府在元妙元妙之人惜其去在杭録丽罚者自以为不寃将迎之需应贷如已责简文移省勾追代期未满而退人髙其勇故事饯行有彩帐师以沽誉无益却不受事一山公三十年驱驰艰险无倦容丁亥入觐宣勤尤至一山公仙逰与逸峰之防营奉如礼在通仙建层阁辟公帑翼侠庑宏外门在元同则巨搆一切鼎新之钱塘使客中都官徃来如麻师未尝防与之觌初若不可干乆而弥敬酬应稍空骚儒韵士弦奕觞咏潇潇然清事起矣世人言仙不可学以为去人道逺故求之茫茫以余观之古之名能为仙者其人必皆孝弟清眀忠厚然后得之去人道殆甚近观师之为人子孙为人师长为人交友一一无憾使为仙者不絶于世非师軰其谁宜师将化命左右掖以坐知旧问疾有洒泣者张目视之曰死生如寒暑昼夜何戚为复就枕遂化尝名脩真之居曰耕隐人称耕隐翁号眀素真冲妙法师生于甲寅十一月二十三日及是年五十一为之嗣者吴贵徳胡仁方水邱浩然等也铭曰以道为樊以气为驭其形甚劳而心甚豫天目之阳云庭雾台师乎庶防防防去来
　　康济甫墓志铭
　　番阳康济甫卒既菆附于新兴乡查勾源祖茔之旁及是将别卜窆而其孙吉州教授彦博奉族前乡贡进士南龙之状来请铭曰吾康氏之世出卫侯封有邯郸太守谊集卫侯以来至宋初几百世者为京兆谱陶谷学士为序其徙汴可称者曰澄唐大理少卿曰保裔宋彰信节度见吉州太守观所集为开封谱济甫之生在浙亦由京兆徙有曰翼晋左将军吴兴司马十世至义诚唐太子舎人宻州司马宻州之【缺】子子元以通易老庄侍读后乃徙宗正卿事具宻州墓志及唐书儒学传子元之曾孙克遭巢防乱避地黄墩因侨居浮梁之曲溪卒遂葬曲溪其子新家祁门武溪四世有守荣析居板石板石距武溪十里许又四世至澹轩府君景杰登绍兴丁丑乙科调忠南教授桂阳令年未七十以奉议郎致仕始居番阳是于济甫为髙祖曾祖胜千祖必和父震之俱不仕济甫讳燊字济甫资性静慎敬事重亲无家庭之过抚弟妹有恩浃宗姻有礼交隣曲有道从祖茶陵主簿必厚礼部进士梦荐以乡先生教学尝徃受业词藻记览为同軰推许然试场屋輙不利济甫一无沮容浮沉觞咏陶写圗史充然若它有所获者生平足不履官府中更徭役峩冠博带与尘土相持终其身家敝犹招师好客不少废有司采能名檄授徽州紫阳正不赴郡校延为耆儒吉月必黾勉一至焉所居南荣树橘成林里人称之为橘林先生生乙未三月二日大徳癸夘婴风脾疾眀年三月一日遂卒年七十有八眀年十一月某日祔查勾又二年丁未某月某日窆某乡某坞娶李氏子男二朝瑞朝贤女一适进士胡安荣孙男五彦博彦才防孙月孙圗孙女孙三曾孙男四洙泗沂泰余不及识济甫而嘉乡贡之文教授之请知其世之多贤而教行于子孙也乃为之铭曰维橘不迁郁而成林后有闻康叔之风而讯其牒者虽去之百世其独无心噫嘻乎斯今
　　故浏阳教授李君墓志铭
　　君讳梦登字仲实李氏越余姚人余姚之李自逺祖唐相国绅帅越迁其籍至君曾祖润廸功郎祖章承务郎皆跗鄂相承父硕以太学词赋髙选中壬戍进士鼎科仕至从政郎台州教授早卒母黄氏安吉州归安令申女也从政初壻黄即授馆其宗归安见从政有成甚喜既不幸而君与伯氏午发髫龀能斩斩刻厉孤露中已爱期之以为李氏之不亡庶其在此当是时东南士大夫席声望凭膏泽以官学相薫李黄又余姚髙门语少俊者必齿二孤然常小试防大试卒不偶年迁嵗移而举罢不及售矣至元丙子乡校燬帅乡人新之于是提学赵公孟至闻其才檄充徽州月泉山长不赴郡别驾温公廷玉行县访遗佚得君荐于浙东部使者部使者核覆得实移有司上名中书行署授眀学正眀于余姚为隣州眀之儒先如内翰深寜王公犹无恙闻君之来动色相庆内翰即从政仕台时员外司马也君虚心事贤直躬賛长肃客合羣有蔽通之有忤调之有危掖之仪门书阁礼殿论堂斋庑诸役有烦任之钱谷防计有籍公之寮寀愤讼如溃河而庠校頼君不废郡遂以学事委君主摄既而秩满扁舟赋归莳花树木为休闲之计所居之室曰云心并西一轩曰带经客至瀹茶清言防杯浩歌类古之乐天知命者大徳丁未孟春有命授浏阳州教授五月二十六日以疾卒于正寝生甲辰十二月二十八日年六十四娶赵氏先二十年卒子男二长文龙早世次徳麟女五长许适孙氏余尚幼孙男三昌孙升孙昺孙女三余之生长君十月为同甲尝入太学于君家世为同舎比来眀同防相好覩公谨重缜畅踈财急义未尝无思齐之想君平生以门户邱垄为重既幸脱民板袭儒防戒子孙勿轻举动慈水之招提曰金仙与祖茔相望捐田租三十斛以奉香火族故稀少嵗时防集必尽欢洽有不给者亦赡周之呜呼贤哉徳麟将以某年某月某日葬君某山之原而请铭铭曰婴幼耆皓尘劳清素幸完而归以靣祢祖英英新邱从筮良勿震惊之视此铭章
</div>
    <div class="pagination">
<a href="剡源文集_page7.html">上一页</a><span>...</span><a href="剡源文集_page3.html">3</a><a href="剡源文集_page4.html">4</a><a href="剡源文集_page5.html">5</a><a href="剡源文集_page6.html">6</a><a href="剡源文集_page7.html">7</a><span class="current-page">8</span><a href="剡源文集_page9.html">9</a><a href="剡源文集_page10.html">10</a><a href="剡源文集_page11.html">11</a><a href="剡源文集_page12.html">12</a><a href="剡源文集_page13.html">13</a><span>...</span><a href="剡源文集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
