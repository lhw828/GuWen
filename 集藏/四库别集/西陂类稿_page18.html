<!DOCTYPE html>
<html>
<head>
    <meta charset="UTF-8">
    <title>西陂类稿 - 第 18 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西陂类稿 - 第 18 页/共 53 页</h1>
    <div class="content">　　题述鹿轩诗二絶句　　　　　王士祯
　　七十二峰充下陈渔洋一防具区滨胸吞云梦君何有郤对渔洋忆故人
　　燕寝凝香画戟枝放衙花底鹤相随羡君五字风流甚实有文章替左司【白乐天诗敢有文章替左司】








　　西陂类稿巻十三
　　钦定四库全书
　　西陂类稿巻十四
　　吏部尚书宋荦撰
　　沧浪亭诗
　　沧浪亭
　　沧浪之水清且涟亭子结向沧浪边沧浪之亭几兴废沧浪之水今依然苏州南国最幽旷池馆创自武肃年厥后踵事非一姓转眼变灭随云烟湖州长史昔贬谪爱此卜筑将终焉轻舟野服恣啸傲援琴命酒乐静便长史作记欧公赋金钟大镛声相宣斯亭遂与人不朽买得只用四万钱曰余向徃自弱嵗今宦于此嗟华颠手捉孤篁徧探歴荒冈突兀临长川方花古础缠蔓草几株乔木仍叅天都官园空接断垅蕲王庙在余数椽老夫顾此愿修复胜事肯令他人专伐石作亭悬旧额【衡山书】爰餙祠宇肃豆笾蕲王英魂定来此防与长史相周旋观鱼处敞俨对镜自胜轩小疑乗船隔城山色落衣袂歩碕矫首聊迟延回廊略彴纷防缀管领风月淩平泉山僧野老共登眺央央旂旐却勿前官热心冷每自笑山林痼疾良难湔左司文章久避席白傅游宴或比肩绵津沧浪忽对举西堂【尤悔庵】意厚语则偏吴人好事更好我任教画作屏风传
　　腊月十六夜虎丘看月四絶句
　　放衙忽忆虎丘月来到空山月可中一叚新闻任传说爱闲无过使君公
　　钟磬不闻僧闭关池光树影共萧闲扫尽笙歌与罗绮而今真识虎丘山
　　千人石上一杯酒望古情深独慨然沧浪亭子结才就又欲搜寻到五贤
　　剔藓辨出题名字敲门买得水仙花归来与儿作诗话直到严城鼓四挝
　　早春送顾侠君应试入都兼寄阮亭侍郎慕庐阁学二首
　　尔去赋长杨年才二十彊声名动京国特达自圭璋江雨征颿湿梅花祖席香老夫惆怅处未与泛沧浪【时沧浪亭初成】
　　正值芳春候长歌向国门元诗携在箧【侠君有元诗选】易酒快盈樽游屐碧云寺乡心红杏村故人乐奬遥想过高轩
　　望九龙山积雪吊王孟端
　　每过九龙山竟日得怡悦况兹清景殊晴峰戴残雪积素嵌翠微图画造物设维舟独延伫时时呌竒絶舍人烟霞胸云巢旧曾结妙笔黄王闲得力此岩穴遗踪欲相访好待芳菲节
　　妙高台拜东坡佛印铜像
　　谁铸二铜像曰东坡佛印相对俨问答气宇一何俊坡翁长不死【东坡诗云请学长不死】望竝云峰峻高兴留玉带永作山门镇印公霹雳舌触处机锋迅与髥相周旋其人已千仞我来妙高台天畔防一振肃然仰二公再拜瓣香进扪壁读劄子【壁勒东坡小札】江风吹短鬓黄昏月东升钟鼓蛟宫震
　　丙子正月丁卯日过丁卯桥
　　我读丁卯集辄思丁卯桥佳话偶然耳流传年代遥访古润城南曲港通江潮夹岸几家住烟火晨萧条石梁跨其上来徃惟渔樵欹栏与壊柱风物仍前朝吟魂不可接緑水空迢迢酹尔一杯酒为尔赋大招是日又丁卯一笑羇愁消登舟对新月掉头起长謡
　　舟夜风雨闻吴歌二絶句
　　望亭南下水迢迢孤舟风雨寒飘萧搅人一夜不成寐时有吴歌入耳遥
　　十三女儿雏莺声宛宛转转清复清枫桥灯火半明灭羇人此际难为情
　　登华山絶顶望太湖歌
　　十年六作华山游未暇一蹋华山巅石佛岩边小探讨便同栖翼寻归船今日风日大晴好游兴勃发勇无前招提才到不住脚搘笻负笠凌苍烟寺东曲径稍可辨僧徒导我相夤縁礀唇延伫跂野鹿岭脊腾上追飞鸢松风送我到絶顶境忽坦堪受廛乾坤之势尽在望北固题句知良然【北固山有乾坤势尽来题句】三万六千顷震泽涛山浪屋当空旋七十二峰互掩映晴云破碎争绵聨蜺旌芝盖纷来下毛公圣姑如觌焉俯视天池翳榛莽晶莹一勺余寒泉昆山虞山两螺耳岝防拾取湏米颠道人【谓自求上人】继至把杖揖相与长啸惊高天峰西巨石半僵立攒成莲瓣磨星躔蹙踏犇峭气屡鼓攀附藤葛手欲胼渐下莲华厯莲子碨礧几簇苍苔缠闻古尊宿曾住此吾拟结茅食且眠九年靣壁或有待一官嚼蜡何难捐入寺饭罢日垂没灵鼍催客声鼘鼘登舟觅句却鼓吹灯下独耸弥明肩
　　题心壁师万里一归人巻
　　父母恩难报经云右肩负父左负母是知方袍秃顶身未便二人等敝帚迩来灵岩继老人禅室定省意独厚心师继公之犹子家本滇池住庐阜经营开先自打柴梦庭闱每頫首今秋瓢笠去飘然万里归人为亲夀缁侣赠诗山人图【罗饭牛笔】兹事流传堪不朽寄来卷轴到吴江展阅数过卯及酉堂上有佛师径寻卷尾无句余良忸南陔白华亡其辞欲赋踟蹰难下手防苍洱海渺南天想见扶笻此中走
　　【附】和前韵　　　　　　　　【长洲】尤　侗【悔庵】我佛说盂兰盆大目犍连为寻母云何末劫鸯崛
　　罗剖折骨肉扫如帚庐山道人出世间眷恋庭闱意偏厚遥望防苍多白云拄杖飘然去香阜千佛名经总不持独写维摩诗一首莲华煮饭甘露浆万里扶携为亲夀始知四大等虚空惟有孝思堪不朽他日归期定浃辰此月行程方指酉囘看大众满伽蓝无地报恩真怩忸绵津山人善防法新诗弹丸才脱手泥牛解吼木马嘶我亦愿随牛马走
　　题高谡园太常山水小幅
　　太常丰格俨神仙翰墨塲中老郑防流传片纸云烟在感旧题诗一惘然
　　春日雨中同靳熊封儿至过沧浪亭二首
　　客有来南国亭因问北碕三人同防杖一雨恰霑衣溪水春全涨梅花湿不飞观鱼高韵在临眺独依依尚有蕲王庙难寻梅氏园回廊聊听雨小院一开尊绣岭生遥慨【熊封来自秦中述骊山甚悉】沧浪且避喧胡为君又去愁思满川原
　　【附】歩前韵　　　　　　　　　　　　　至
　　客问沧浪胜相将过北碕林光初度雨水气欲侵衣失却青山色翛然白鹭飞最怜新插栁春浅早依依歩向亭南望人传梅氏园风流总销歇览眺自琴尊野寺昏钟发清溪急雨喧愿言停短櫂花事访郊原春晩过沧浪亭四絶句
　　游鱼雨后撇波声宛转溪桥拄杖行一叚斜阳明野岸菜花时节正宜晴
　　荒冈野水无人境亭外闲花次第开却笑吴侬真好事送春都向此中来
　　逶迤石磴坐清隂数罢鱼儿听鸟吟五年白首姑苏客一様轻舟野服心
　　虎丘歌板中秋夜元墓梅花惊蛰时不似此亭多古意到来先办一篇诗
　　初冬过沧浪亭寄尢悔庵
　　沧浪亭畔刈稻了倚杖看山又此回野水鴈飞荷叶烂故乡花送牡丹来经营是处宦情别歌板古人生面开【时有沧浪亭传竒】寄语西堂八十叟石栏防笔待追陪
　　遥题江隂顾山寺茶花三断句
　　野寺山茶信一竒春风迟日动遐思干蔽七楼红十里【传闻如此】招提端合唤花之【青州有花之寺见周栎园侍郎集】
　　老干雕枯已百年孙枝合抱复嫣然笑他拙政园中树浪得梅村赋一篇【吴梅村祭酒有拙政圉山茶歌】
　　虎丘玉兰不一赏沧浪桃花也欠诗山茶句子山僧乞恰值新年发兴时
　　【附】和前韵　　　　　　　　【高邮】李必恒【百药】
　　顾山山寺寺清幽都胜花开照眼稠不是祗园清净地定应署作小红楼【花色深者名都胜】
　　八宝珠光耀蚌胎鄂君绣被拥成堆忽然十里无顔色袖里中丞锦字来
　　题吴阐思画四首
　　空山喧瀑布老树隠柴门一径青苔色幽人不出村溪水自淙潺溪堂永日闲庄骚读未了林际暮鸦还山人写夏山尺幅烟岚起逺追鹤山樵近竝石谷子波影遥空接云光叠嶂含冈头有茅屋知是米家庵【海岳庵也】
　　咏日本山茶二首
　　浅红朶朶小盘盂顔色翻怜过宝珠欲把鹅溪图异种徐手笔此时无
　　海舶春风初到时空帘微雨挹芳姿从来邢尹多相妒吩咐牡丹开小迟
　　雨后由沧浪亭过南禅寺慨然有作【寺为白乐天旧逰地曾贮文集寺中刻碑纪事】
　　鸠鸣宿雨收日出轻烟泮寓公不暇嬾踏屐沧浪畔沿波沙鸟明侵桥菜花乱逺岫列空亭浓翠扑人靣境幽环瞩佳彷佛茱萸沜偶谢缨佩羁顿使腰脚便访古过南禅迳曲苔纹徧老屋但钟鱼危楼尚霄汉鉢插零落桃龛舞呢喃燕徃者香山翁招携此游宴风流不可及玉局旧曾叹忽忽数百年不异卯酉换藏书委蔓草胜事逐激电惟余千个竹清隂满别院繄余景前修坐迨昏鸦返【叶】生平卤莽性拟就初地缮栴檀热恼除饘粥残僧伴还同老居士刻碑记发愿
　　游黄山
　　新安黄山不得游姑苏黄山聊一访开门鼓罢命轻舠防滟横塘水新涨夹岸菜花黄到天防地云峰碧如障老夫癖好过康乐系缆攀藤觉神王伐石野翁连袂迎牧牛小儿折花饷稚松巨石相参错鸟道纡廻频倚杖宝坊址在费追寻贵主坟空足悲怆【山中旧有法云寺及陈国长公主墓今俱无】有僧导我虎洞憩意颇慇懃语全妄顾兹岩壑了无竒却有湖山得弥望洞庭波白众山青应接不暇旅懐畅相看伯仲是横山岝防一巻敢相抗归舟摹写掉头吟自笑今朝脱官様
　　春日过访叶星期二弃草堂不值二首
　　柴门寂历豆花香【蚕豆】一曲清池对草堂常日观鱼人似鹄也应唤作小沧浪【余署中有小沧浪】
　　别浦幽幽境愈竒春风篮轝尔何之小山桂清隂下想见苍茫独立时【书室题苍茫独立处】
　　韦庵闲兴示百药兼寄子湘
　　听罢旗门鼓二挝深沈庭院静无哗鞾纹碧沼飞新燕亚字朱栏防好花老兴自怜追白傅惊才近喜得刘叉韦庵聨句湏髥急怅望蓉湖日又斜【子湘家芙蓉湖】
　　题李工部竹村小照四首
　　窈窕溪山到眼清萧疎无复世闲情阿谁踞石披襟坐尽日松声与涧声
　　不事瞿昙不学僊临流把卷意翛然溪云过树溪鸟寂坐读南华秋水篇
　　筼筜万个防清沦冷艳秋花几簇新解道忘机同海岸飞来鸂也依人
　　屏除驺从爱菰芦风度何人貌得殊旦晩头衔知又换合将泉石让狂夫
　　香严寺看菜花留赠绀池上人二首
　　为赴山僧约南村看菜花黄云晴野布緑树道塲遮入院惟闻磬随縁且吃茶西堂谁貌取鹤骨耸烟霞【寺有尢悔庵小照】
　　开轩仍在野读画却通禅【时携画巻共玩】偃仰香如此林丘静渺然竹鸡喧暝色江月破春烟咏罢淹归骑从师促和篇
　　池上作次乐天韵
　　韦庵之南竹森森深净轩东波沈沈小沧浪只一勺耳此闲跌荡江湖心午衙放罢必周览夜案了却或静临洞庭三万六千顷云涛那用扁舟寻怪石欹柳得位置阶庭寥廓横古今鬭茶逺道致日铸翫画小幅县云林栖迟已过五寒食手栽桐桂清隂深纬萧目断涡河渚饭僧心切嵩山岑拨闷聊和池上作悠然手弄无弦琴乐天是处有真乐何湏海岸方投簪
　　高江村詹事以龙井茶见饷赋此答谢
　　江南春半茶事动老夫幽梦挂碧岩虎丘旧种铲已尽阳羡佳品心所忺小岘春作梅花片【六安茶名小岘春近制梅花片最佳】年来罗致余能兼谷雨已过山坞晓焙香几处吹茅檐江村詹事抱茶癖龙井手制驰邮籖银丝氷芽竝珍重白甀青篛劳封缄山瓢急取酌惠水折脚石鼎安风帘松涛响罢注缥盏清芬拂拂浮晴岚笑他七椀真水厄小啜已令俗韵砭缅兹嘉木出胜地辨才玉局曾遥探性芳味永正可録中郎何事相讥谗【袁宏道评龙井茶作草气】包裹那许钻权幸唐突未敢加姜盐沧浪一杯浇子美酬和七字促邵髥【子湘】从此漫堂开汤社舌本不强容高谈
　　【附】和前韵　　　　　　　　　　邵长蘅
　　古人品茶例烝碾团龙矞云夸芳甘缕金屑饼失本性有如玉环脂粉嫌今人品茶重烘焙拣芽抽叶劳掺掺土锉松薪夜火活三更烟白月挂檐焙成青篛旋包裹韵香色味百不嗛沧浪寓公【先生自号】今词伯琢诗战茗嗜颇兼棊盘北苑小岘春品题甲乙排幖籖我来偶值谷雨过樱桃映盌燕入帘邀我啜茗坐石上渇羌鼓咙惊胡贪公言此茗出龙井石乳云液丛幽嵒论文旧游得高适武林逺寄分缃匳呼酪苍头不肯受秃管城子聊戏拈公诗坚垒提一律草木臭味供镌劖野夫欲和愁险韵霜须断茎口衔箝且放退之教独歩何如玉川六椀七椀余黒甜
　　和前韵　　　　　　　　　　　必恒
　　龙井之泉出天目一石罅流瀐瀐禅老辨才剧风雅汲泉湖上供子瞻何年产茗入包贡名与顾渚夸东南江村先生好事者先春采撷穷林嵒拣制揉焙出新意雀儿鬭语开萌尖鍼芒微粗麦颗小一两直可抵一缣商丘公雅同臭味逺道裹致题红籖是时愁霖罨春晓公忧无麦心如惔开椷破闷忽色喜石鼎活火吹风檐惠山水递况新到烹鱼恰得熊蹯兼湏臾浮碧官字盏色香味胜清而甘余沥分霑及宾从未到口觉华池甜一椀两椀唫兴发青门逸叟来掀髥竞拈新句霏玉屑我诗蹇涩空詀諵忽忆武林岩壑天下胜对此佳味心弥耽布韤青鞵他日到酌泉煮茗寻僧龛
　　和前韵　　　　　　　　　　　髙士竒
　　雨中石花长云窦春半明月生松岩【国史补石花明月皆茶名】浮氲不入将军腹洁色长得诗人忺吴中开府季卿匹清事每许常陆兼【语林常伯熊因陆羽着茶论李季卿宣慰江南召伯熊又有荐羽者兼召之】义兴秋片六安蕊开笼老翠浮晴檐西湖佳种数龙井火前鸦觜如排籖野夫摘香手自焙翦绢穿篾亲包缄青猿急遣致铃阁花隂昼静虾须帘石铫火活汤鼔浪竹廊风定烟凝岚非独雪烦且破睡呕酸滞冷何劳砭【东坡诗草茶无赖空有名性滞偏工呕酸冷】座闲嘉客我未与案头险韵公先探解人自谓独知味君子由来不信谗【中丞诗云中郎何事相讥谗袁中郎言龙井茶时作草气也】品题堪破毁茶论音节如歌疎勒盐何时紫瓯得共坐红莲幕下携苍髥【谓子湘】各搜文字五千卷【玉川诗云三椀捜枯肠惟有文字五千巻】沧浪亭际资清谈
　　歩前韵　　　　　　　　　　　　　至
　　经旬病酒苦肺热颇思啜茗当山岩日铸半瓯聊止渇隔年香味惜不兼昨者蛮牋来吴防字带龙井之烟岚曰高江村饶茶癖筠笼小摘周林嵒雨前雨后分甲乙旗枪烘焙矜亲拈长于雀舌细于粒霏霏玉屑何尖纎笋绷包束快持赠爰博酬倡诗篇三盘空硬句得未有风韵与荈还相参逺道莫能惠煎瀹属和箭急催中男遥忆芳鲜餽春暮牡丹花正开韦庵一吟一臭总清絶举头明月凝湘帘佳品固应供佳客左携短李右邵髥梁溪水递不少缺腻白如乳盈瓶甔蟹眼才过松涛起瓦炉活火湏频添六安梅片岂娣姒敬亭緑雪同封缄却笑古人非知味或舂或碾劳穷檐龙团凤饼失本性况复猥加姜盐我昔秧鞵踏灵隠咫尺龙井未获探坡老辨才化已久谁识此种清而甘读诗疑茶霑齿颊今宵幽梦萦江南题王勤中柳塘聚禽图
　　疎柳残荷弄细飔野塘斜日聚禽时等闲写出无人态都是王维画里诗
　　戊寅七月一日梦入山亭看竹旁一人曰此尧峰老人故居也怆然有作醒而仅记末句因足成之
　　尧峰遗老不可见梦入空山旧草亭风梢月影无人迹賸有秋隂一片青
　　黄海山花图咏二十首【有序】
　　楚州雪庄悟公住黄山之皮篷性孤高有花癖尢擅绘事时时含丹吮粉于幽厓邃壑中貌人间未见花久之成帙新安吴生绮园笺其名寄余平江官舍戊寅七夕携过沧浪亭流览一再过各即其名状而疏之竝系以诗用补山志之未备其中数种不可名亦不能诗姑阙之
　　金缕梅　似蜡梅而瓣如缕春日开时翩翩欲舞
</div>
    <div class="pagination">
<a href="西陂类稿_page17.html">上一页</a><span>...</span><a href="西陂类稿_page13.html">13</a><a href="西陂类稿_page14.html">14</a><a href="西陂类稿_page15.html">15</a><a href="西陂类稿_page16.html">16</a><a href="西陂类稿_page17.html">17</a><span class="current-page">18</span><a href="西陂类稿_page19.html">19</a><a href="西陂类稿_page20.html">20</a><a href="西陂类稿_page21.html">21</a><a href="西陂类稿_page22.html">22</a><a href="西陂类稿_page23.html">23</a><span>...</span><a href="西陂类稿_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
