<!DOCTYPE html>
<html>
<head>
    <meta charset="UTF-8">
    <title>杨升庵集 - 第 68 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 68 页/共 140 页</h1>
    <div class="content">白乐天诗策目穿如札毫锋利似锥札甲也 

鸿宝 

沈佺期诗静夜思鸿宝清晨朝凤京鸿宝道书也淮南王有鸿宝秘术 

马戴喻凫诗句 

积霭沉钭月孤灯照落泉喻凫诗也积翠含微月遥泉韵细风马戴诗也二诗幽思同而句法亦相似 

羊叔子疏语 

高山寻云霓深谷肆无景【绝似诗句】 

女丁夫壬 

韩文公陆浑山火诗女丁夫壬传世婚董彦远曰玄冥之子曰壬夫娶祝融之女曰丁芋俱学水仙是为温泉之神○按韩诗句奇董彦远所觧又奇但不知所出今星命家以丁壬为滛合其说亦古矣 

米元章 

米元章之书法人皆知之其诗律之妙人或不尽知也予爱其望海楼一诗云云间铁瓮近青天缥渺飞楼百尺连三峡江声流笔底六朝帆影落樽前几番画角催红日无事沧洲起白烟忽忆赏心何处是春风秋月两茫然又咏潮云怒气号声迸海门州人传是子胥魂天排云阵千家吼地拥银山万马奔势与月轮齐朔望信如壸漏报朝昏吴亡越霸成何事一唱渔歌过远村又垂虹亭一绝云断云一叶洞庭帆玊破鲈鱼霜破柑好作新诗继桑苎垂虹秋色满东南 

礻?圭熏綦迹 

韩孟城南联句礻?圭熏霏霏在綦迹微微呈宝唾拾未尽玊啼坠犹鎗穴?怱绡疑閟艳妆烛巳销檠○礻?圭熏綦迹宝唾玊啼语精字选惜周羙成姜尧章辈未拈出为花间兰琬助也 

杜牧池州别孟迟先辈 

昔子来陵阳时常苦炎热寺楼最褰轩坐见飞鸟没一樽中夜酒半破前峯月烟院松飘萧风廊竹交戞好鸟响丁丁小溪光汃汃离袖飐应劳恨粉啼还咽慵忧长者来病怯长术喝呼儿旋供衫走门空踏袜手把一枝物桂花香带雪喜极至无言笑余翻不悦人生直作百岁翁亦是万□一瞬中我欲东召龙伯翁水尽到底看海空酌君一杯酒与君狂同歌离别岂足更关意衰老相随可柰何○二诗奇崛而用韵古旧见石刻多磨灭节而书之 

登九华楼【杜牧】 

晴江艳艳含浅沙高低远郭滞秋花牛浦渔村山月上鹭渚鹙梁汉日斜为郡异乡徒泥酒杜陵芳草岂无家白头搔屑倚柱遍归棹何时轧轧鸦 

和杜牧之九华见寄【张佑】 

孤城高柳鸣晓鸦风帘半钩清露华九峯聚翠宿危槛一夜孤光悬冷沙出岸远晖帆欲落入溪寒影鴈差斜杜陵归去春应早莫厌扛山谢眺家 

多景楼【周繇】 

盘江上几层峭壁半垂藤殿锁南朝像龛禅外国僧外涛春砌槛山雨洒穴?怱灯日暮疏锺起声声彻广陵 

又 每日怜晴眺闲吟只自娱山从平地有水到远天无老树多封楚轻烟暗染吴虽居此廊下入户亦踟蹰【此二诗胜张佑金山诗而人罕称之】 

冬日寄庾员外【罗邺】 

曾谒仙宫最上仙西风许醉桂花前争欢酒蚁浮金爵从听歌尘扑翠蝉秋霁卷帘凝锦席夜凉吹笛称江天郄思紫陌觥孟地兔缺乌沉欲半年 

曹松中秋警句 

华岳影寒清露掌海门风急白潮头【松诗多浅俗此二句差有中唐之意】 

七平七仄诗句 

吐舌万里唾四海【宋玊大言赋】七变入白米出甲【纬书】一月普见一切水一切水月一月【佛经】离桂飞髾垂纤罗【文选】梨花梅花参差开【崔鲁】有客有客字子羙【杜】 

锺常侍诗品 

刘绘字士章抱玊者联肩握珠者踵武【言文士之多】骨气奇高词彩华茂情兼雅怨体被文质【曹子建诗】陶性灵发幽思言在耳目之内情寄八荒之表【评阮籍】咀爵英华厌饫膏泽文章之渊泉也【陆机】词彩葱蒨音韵铿锵【张恊】名章迥句处处间起丽兴新声络绎奔会【谢灵运】托谕高远良有凿裁【稽康凿音蔟】善为凄悷之词自有清拔之气【刘越石】得景阳之诡諔含茂先之靡嫚骨节强于谢混駈迈疾于颜延总四家而擅羙跨两代而孤出【鲍照】奇章秀句往往警遒足使叔源失步明远变色【谢朓】诗体总杂善于摹拟筯力于王微成就于谢朓【江淹】范云清便宛转如流风回雪丘迟点缀映媚似落花依草○孔稚圭生于封溪而文为雕饰【封溪今之广东出猩猩处】 

水寺锺 

夜入霜林火寒生水寺锺张佑诗也芳草渔家路斜阳水寺锺李国用句也 

五言律八句不对 

五言律八句不对太白浩然集有之乃是平仄稳贴古诗也僧浩然有访陆鸿渐不遇一首云移家虽带郭野径入桑麻近种篱边菊秋来未着花到门无犬吠欲去问西家报道山中者归来每日斜虽不及李白之雄丽亦清致可喜 

谢灵运逸句 

谢灵运诗明月入绮窗髣髴想蕙质消忧非萱草永怀宁梦寐【寐叶音密】上二句乃杜工部落月屋梁之所祖 

鹅管笙 

李长吉诗王子吹笙鹅管长又步虚词凤凰三十六碧天高太清元君夫人蹋云语吟风风?立风?立吹鹅笙【以上太平广记】 

薛逢老去也歌 

徐山甫诗薛蓬休歌老去也陶潜巳赋归来兮薛蓬诗老去也争柰何击酒盏唱短歌短歌未竟日巳没月映西南庭树柯 

阿那纥那曲名 

李郢上元日寄胡杭二从事诗曰恋别山登忆水登山光水熖百千层谢公留赏山公唤知入笙歌阿那明刘禹锡夔州竹枝词云楚水巴山烟雨多巴人能唱本乡歌今朝北客思归去回入纥罗披绿萝阿那纥罗皆当时曲名李郢诗言变梵呗为艳歌刘禹锡诗言翻南调为北曲也阿那皆叶上声纥罗皆叶平声此又随方音而转也 

洛阳花雪 

何逊与范云联句诗云洛阳城东西郄作经年别昔去雪如花今来花似雪李商隐送王校书分司诗云多少分曹掌秘文洛阳花雪梦随君定知何逊缘联句每到城东忆范云又漫成一绝云不妨何范尽诗家未觧当年重物华远把龙山千里雪将来拟并洛阳花二诗皆用此事若不究其原不知为何说也 

孟浩然诗句 

孟集有到得重阳日还来就菊花之句刻本脱一就字有拟补者或作醉或作赏或作泛或作对皆不同后得善本是就字乃知其妙唐诗亦有之崔颢玊壸清酒就君家李郢诗闻说故园香稻熟片帆归去就鲈鱼杜工部诗题有秋日泛江就黄家亭子而古乐府冯子都诗有就我求清酒青丝系玊壸就我求珍肴金盘鲙鲤鱼则前人巳道破矣 

驱鴈 

鲍照诗秋霜晓驱鴈春雨暗成虹佳句也杜子美诗朔风驱胡鴈惨淡带沙砾之句本此又阳休之洛阳伽蓝记有北风驱鴈千里飞云之语庾信诗秋风驱乱萤句亦奇甚 

飞霜殿 

范元实诗话白乐天长恨歌工矣而用事犹误峩眉山下少人行明皇幸蜀不行峩眉山也当改云剑门山七月七日长生殿夜半无人私语时长生殿乃斋戒之所非私语地也华清宫自有飞霜殿乃寝殿也当改长生为飞霜则尽矣按郑嵎津阳门诗金沙洞口长生殿玊蕋峰头王母祠则长生殿乃在骊山之上迄半亦非上山时也又云飞霜殿前月悄悄迎风亭下风飔飔据此元实之所评信矣 

</div>
    <div class="pagination">
<a href="杨升庵集_page67.html">上一页</a><span>...</span><a href="杨升庵集_page63.html">63</a><a href="杨升庵集_page64.html">64</a><a href="杨升庵集_page65.html">65</a><a href="杨升庵集_page66.html">66</a><a href="杨升庵集_page67.html">67</a><span class="current-page">68</span><a href="杨升庵集_page69.html">69</a><a href="杨升庵集_page70.html">70</a><a href="杨升庵集_page71.html">71</a><a href="杨升庵集_page72.html">72</a><a href="杨升庵集_page73.html">73</a><span>...</span><a href="杨升庵集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
