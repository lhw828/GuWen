<!DOCTYPE html>
<html>
<head>
    <meta charset="UTF-8">
    <title>梁谿集 - 第 20 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁谿集 - 第 20 页/共 100 页</h1>
    <div class="content">　　虞公明出示序观音诗事并颂次韵
　　赠虞公明察院
　　读钱申伯与仲弟唱和次韵见意
　　往复诗多用佛语再次韵示仲辅
　　题李茂举拥书堂　　次韵徽言见赠
　　尧明以五诗賮行次韵第五首为报
　　自海陵泛江归梁谿作
　　次韵和渊明形影神三首
　　形赠影
　　大块已载我何如未生时气变芒芴间七窍谁凿之百骸与九藏假合以成兹与子非故交从我如相期屈伸及动止契合初不思常恐随物化念此情凄洏我生梦幻中变灭不复疑安得永相保聴我悲来辞
　　影答
　　纡余非我妍濩落非我拙与子两相依生来无间絶俯仰随顾指岂是事容恱因光长周旋处隂蹔暌别况复同物化子坏我亦灭冥冥长夜台念之五情热愿子衞生经无使精脑竭千载永相从彭殇孰优劣
　　神释
　　人生若大梦积微以成著少壮得老死一念即非故二子异金石松萝蹔依附胡为羡久生切切儿女语有形防当灭是影无实处惟我谢客尘妙湛乃常住不入造化机岂堕隂阳数廻光试反照凡圣悉皆具不灭亦不增谁毁复谁誉超然外死生卓尔无来去周行万物表独立初不惧二子非吾徒安用多忧虑
　　次韵李似之秋居杂咏十首【并引】
　　予素有髙世之志家梁谿上田园足以结伏腊泉石足以供吟哦归自谪所借此就闲而巨冦方起干戈相邻闻诸弟奉亲挈族旅泊淮甸田园泉石皆未可保慨然感怀过金陵邂逅李似之出秋居杂咏十篇因次韵和之摅情言志不必以秋为兴也
　　逹人有大观曲士多自束忘真供物役终嵗惟仆仆所以梁谿翁归来蓺松菊寒泉友龟鱼丰草侣麋鹿清风为扫门明月相照烛世故悉弃捐吾方乐于独
　　亭亭南山松下防千里道结根既得地秀色亦何好嵗寒霜霰苦独立君子操如何慷慨士百虑绕中抱寸心多感伤揺揺若旌纛逝将归江湖更拜散人号
　　乌鹊故巢心鸿鴈稻梁谋梁谿十亩园嵗晩营菟裘自我去泉石嵗律才一周安知巨盗起千里来蜂蟊老稚适淮东旅泊如寄邮已矣复何言吾生感行休
　　鼓鼙思将帅戡乱属豪杰吾儒贵全才冠履仍佩玦憬彼乘间盗萌蘖傲霜雪锄恶当务本使众宜以恱一扫巢穴空毋俾蚁猬结安得李临淮念此五情热
　　禅恱知道腴寂乐忘世喧自从游宦来常恐嵗月捐愿从善知识超然同晤言心清闻妙香不必炉中烟竹实自鸾鳯腐鼠从乌鸢典籍亦可弃鱼非蹄筌
　　取饭遣化人散花有天女维摩一方丈安用室百堵况我麋鹿姿本非冠冕伍脱身归梁谿蓑笠钓烟雨结交有风月扫念无寒暑巨盗傥削平此志良自许
　　两曜真跳丸百年如转轴富贵能几何飘若云过目惟有金仙书可以静中读冷暖初自知运用要当熟仲尼贵毋我老氏欲为腹悟真奚必多半偈亦云足
　　我行大江濵举头见钟山清风自南来长啸宇宙寛邂逅适相遇取友平生端恋恋故人意怜此范叔寒世路方多虞期子慎所安他时来访我陋巷一瓢顔
　　朝市不可留山林有佳趣结庐无人境散策时逺步手携葛翁杖足蹑祖师屦一笑浮世空欻若草头露幻身粗饱暖此外复何虑休问东陵且种梁谿芋
　　浮云不成雨晶晶行晴昼朝蔽扶桑暾夜掩长河宿廻颷一扫除戢戢见逺岫青天与白日四顾喜瞻搆愿乘六气辩抚手磨宇宙冷然御风行平昔笑御冦
　　阻风舟中有感
　　扁舟泊枉渚邈在大江南风云鬭未息波涛战方酣闭关坐明牕开巻穷幽探气寒觉火冷志苦思蘖甘深炷一炉香黙黙聊自参半世徒扰扰忙如未茧蚕又若伏枥马未脱辔与衔逝将归山林缾锡寄一岩愿从祖师六不学黄庭三得此无所得超然离圣凡
　　喜雨
　　北风吹云云不开蒙蒙细雨和烟来舟行虽阻亦可喜润泽及物诚佳哉我辞闽岭遵江渚百日皆晴未尝雨江淮旱暵已逾年牟麦焦枯但黄土漕渠千里不复通况复巨冦兴兵戎从兹一雨百事散愿化灾疹为康丰
　　双鳬
　　云涛万顷连天雨波上双鳬自容与风髙江濶烟水寒日暮相将何处去
　　雪
　　小雨晩成雪冻云凝不开响牕初索索积岸渐皑皑色与涛头并寒资酒力排平生看图画今日画中来
　　江上值雪戏成短歌
　　我来自南今几月万里不曾看防雪舣舟江南烟水湾雪作春风更竒絶冻云漠漠愁鏁空初闻氷霰响牕蓬鲛人泣下玉盘碎珠玑乱落层霄中湏臾雪片大如指密洒江干浩无际白帝从以万玉妃婀娜旂常堕雪水廻风飘舞转交加坐看汀洲铺玉沙已惊緑柳早飞絮更讶黄芦还带花沙头鳬鴈自俦侣天暝云寒去何处渔翁独立钓清江披得一蓑非好句梁谿居士初归来对此超然慰所懐家在淮东阻行色晴天且为片时开
　　舟次仪真
　　昔年试吏得江城一纪重来若隔生惆怅旧游谁可语南园春色却多情
　　次韵王尧明游北寺
　　小雨湿残花廻风振芳草胜游宜及时嘉此春物好萧然二三子散策穷杳眇招提枕郊头殿阁出林表中有王屋泉一酌百虑澡踟蹰古城隅幽径通翠篠嗟予阻追陪正坐尘事绕衣冠方北渡亲故幸非少客情终念归回首云缥缈遥怜松菊荒仰羡鹳鹤矫园田诚可乐鼙鼓尚惊扰何当终素心永叹忧用老
　　次韵王尧明三絶句
　　春风初入牡丹枝国色天香艳姣姬堪笑谪仙犹半醉清泉沃面与题诗
　　康时致主接英游姚宋开元第一流憔悴三闾空泽畔离骚终日念灵脩
　　郑衞曲终才雅奏词人赋咏本多夸未能句语全无纇犹贵琼瑜不掩瑕
　　次韵茂载海陵寓居有感三首
　　羣盗休慿险天弧正指狼犬羊徒跋扈貔虎极精强寓目江山异伤心花草香淛河那得此回首一彷徨江城飘泊久幽径緑寒莎叹息青春暮悲伤白髪多苍生端若此狂冦竟如何更起乘桴兴沧洲万里波不谓繁华地还飞战鬭尘浇愁空泥酒极目更伤春懐古繙书帙论情托友人谁深医国术吾欲问甘辛
　　次韵王尧明喜雨古风
　　神化茫茫端莫测不雨逾时忽盈尺谁云幽黙志难通一念周圆诚已格井枯河竭欲飞尘麦秀渐渐实半娠翠虬潜伏杳无处遗蝗出地方鳞鳞观音妙智悲慈主为洒杨枝作甘雨应怜祷禬罄勤渠致遣神人梦中语雨旸之数虽有时迟速亦可精神移世间万法尽心造报若影响宁难期不知今夕复何夕千里风云来阵墨驱雷掣电雨建瓴似赴前期初不忒威神自在谁复如噀酒投髗术已疎有秋颇足慰民望可喜更须烦史书衣冠北渡连墙堵旅食经时念终窭已欣霖雨起蟠龙更庆天兵擒猛虎迩来世事不挂心惟有忧国思犹深安得年丰羣盗息归助击壤尧民音
　　送虞季然赴八寳丞
　　流落归来旅海涯相从几集鳯凰池蹔欣捉麈共谈笑还惜整骖言别离为禄未能忘敛板扫防应不废哦诗如公岂是徒劳者勉继前修结主知
　　次韵和曾徽言登北禅寺塔
　　佛教入中土贝多凡几飜摩腾导其流僧伽鼔其澜乃建窣堵波髙标屹参天划如五彩虹上与青霄干兹塔更竒古层檐俯通川江山递隠见万象森廻环公子抱逺韵登临眇风烟仰穿龙蛇穴旁瞰日月悬茫茫悉细碎寓目疑无全归来吐妙句字字劳精甄嗟我方屛处胜游阻清縁幸窥慈恩作如见众寳山宗风久寂寞纻絮何其寒安得师子吼震此龙象筵关弓挟白羽櫜鞬相周旋当分寳塔坐一瞬三万年
　　次韵徽言招饮絶句
　　压架酴醿翠蔓柔经春芬馥未全收主人邀客醉花下共喜王师破蔡州【时间淮东防报】
　　读陈子直短歌三复而悲之次其韵
　　君不见韩昌黎文章二百年又不见杜陵老风月三千首号寒啼饥四壁空谩有篇章在人口书生生事良易足深林一枝河满腹但令藜苋可充膓便把离骚静中读儒冠误身诚可怜陈侯半世身犹邅斗酒初乏青铜钱忍饥哦诗空可传富儿菽粟泥沙掷不必登朝家万石水陆毕陈方丈食锦绣还将被墙壁但资口腹为身谋问以诗书初不识天公赋予真相百彼富吾仁如黒白乡党宁无急义人谁哀王孙与进食尝思漂母饭淮隂何用区区论报徳
　　次韵王尧明四旱诗
　　河运
　　漕渠如坦途泛此徃来宅疏川谁之功乘木本诸益常疑侔沧溟巨钓可龙伯那知旱暵甚有此困涸阨岂无车班班莫胜仓箱积譬犹一鹗飞孰与鸷累百汲江劳瓮盎祷雨费珪璧端为鱼鼈忧无乃云雷斁安得千里波篙师发櫂歌愿借壮士手为乃挽天河
　　井汲
　　我居梁谿傍密迩陆子泉漂流旅海陵又欲买一廛愿言酌甘芳为涤腥与羶居然值嵗旱此志无由全百井尽枯涸简编匪虚传夜汲费烛炬晓趋骈足肩一壶信千金一饮或万钱逝将向井拜飞泉为溅溅澄古镜色吸引星光圆洋洋疗众渇不竭如巨川井收遂勿幕瓶盆送廻旋饮水自可乐安用井底眠
　　酺祭
　　闵旱意不乐驾言游近坰田父纷在野祭酺方乞灵借问何以然东臯产蝗螟主张有神物薄礼羞微馨神歆庶灾熄敢爱酒满瓴导我试往观戢戢初挿翎剪穗齐若刀抱秆牢如钉异哉天壤间孕此妖孽形羣族既蕃衍气类屯臊腥仲尼所不堪纪异垂麟经畀火见周雅捕瘗闻唐庭人力自足胜何须诘冥冥聪明实依人正直神所聴区区觞豆间厥徳安足铭谁能起云师霈雨驱疾霆一洗羽孽息寥落如晨星
　　雩祷
　　雩祭法已古东方见苍龙厥后兹礼废但祷释梵宫淮堧值嵗旱川涸山欲童【已下阙】
　　次韵和虞公明察院赋所藏李成山水
　　画史古多有李生独寳传譬犹古人书墨妙称诚悬尤物世难蓄变化登云天流落人间者遗迹犹緜緜此本更竒絶髙深自山渊想当槃礴时防笔应如椽楼观抱空曲林芿霭层巅屹然岩石姿润比金玉坚倐忽变寒暑霏微起云烟髙堂寓逺目如堕嵩华前廻观旧所藏一一可弃捐乃知盖代手笔力能旋干众工画山水意匠劳雕镌惟兹得简易大巧初天全鉴裁有精识丹青孰争先何须嫫姆丑始辨西施妍嗟我性迂拙漂流方隠幸从长者游坐使伊郁宣啸咏图史间髙台谢牵挛新诗与妙画更使穷钻研愧乏色丝句为续金声篇端思画中趣秪欲休林泉
　　再次前韵
　　妙手不可遇心匠良难传于中营丘生名若日月悬胷次有衡霍笔端合其天坐令众画史缩手嗟材緜公于何处得藏此图书渊昼赏不知厌夜观烛如椽我昔游七足踏羣山巅冣爱演仙峯石色润且坚楼台与妆缀轻素拖晴烟朅来见兹画恍若复造前为技一至此丹青诚可捐譬犹绘神骏不必锦连钱阳岭郁葱蒨隂崖极镕镌人禽与屋木种种法象全往者邈难追后来谁复先新诗为发挥与画争清研寳劔藏古岳贤士隠里一朝遇鉴赏晔若五采宣顾我涉道浅游世困絷挛惟有古人心刻意思精研兹画不可取但诵瑶琼篇何须画中看吾方老云泉
　　次韵曾徽言桂浆
　　金椀擎来碧玉浆端令袢暑吸飞霜何须社瓮麴蘖法自带广寒风露香清入肺肝殊有韵甘余齿颊固难忘七瓯已胜卢仝茗似得仙人石髓尝
　　读王尧明赠诸弟和陶诗次韵为别
　　鹪巢安一枝鹏运图南溟巨细自有适坐见万物情昔别东都门我方堕蛮荆岂知复防合浊酒叙平生念子抱器业出值时清明骞腾发素蕴当使王化平而我志丘壑肃肃正遐征窃比渊明归逝同沮溺耕脱屣谢轩冕超然无所萦出处良异趣勉哉垂世名
　　虞公明出示序观音诗事并颂次韵
　　闻思大士真竒絶俱妙形神侔玉雪譬如水月自清凉能与世间除恼热自从证悟今几刼定慧慈威初不灭解脱曾因无尽宣圆通更假文殊説森然寳臂清净目八万四千犹一吷依怗羣生愿力坚宴坐谛观尘世阅先生往时堕宪网泽雉在樊鹰在绁黙相防诚頼觉慈灼知情实防圣哲逾年海上得归来冐险岂殊探虎穴精刚何翅金百链忠荩端同水万折观音在处皆现前不必图绘劳携挈此方教体在音闻悟入此门良不拙更将妙语賛悲心功德须知莫如舌
　　赠虞公明察院【并序】
　　寓居海陵初欲问道每见輙为棊战所困此殆曹参阳城醉客以醇酎意
　　岧嶤古城隅下为凤凰池凤去不复返池水空涟漪傍有幽人庐松竹森四围结构极爽垲借问居者谁先生闻道久昨自海上归食枣大如定曾见安期不知修何术能夺造化机金鼎灿含葩玉池滟生肥颠倒出龙虎腾降分坎离行年五十余气貎如婴儿余暇付图史不废酒与诗髙堂防賔友落笔风雨驰戏事聊复尔一笑初何为悬知广成子千嵗形不衰顾我抱迂拙与世真相违徒欲睎骥騄曾未窥藩篱寓居迩函丈数造董公帷愿闻众妙门成此一段竒胡为久闭拒客至輙围棊归隠志已定后防知何时铭心誓相学发药幸教之他年倘有得同驾云中螭
　　读钱申伯与仲弟唱和次韵见意
　　未忘世故似梅仙謦欬那离狗马间肯信片言功若药坐使四海安如山从来疗疾应须艾宁有艾丸如许大扁鹊先知今岂无和缓髙谈良有在钱郎志气絶可人不减风流温太真新诗欲嗣汲黯直陋巷更甘原宪贫我有故园依北阜松菊归来知好否着鞭愿子勉为先我已摧颓瞠若后
　　徃复诗多用佛语再次前韵示仲辅
　　逺涉异域求金仙岂知不离方寸间此门悟入真防径安用困苦栖穷山慿君试灼一炷艾能已千疴宁四大病根若悟本来空是则名为观自在平生见尽学道人舍妄求真不识真指端明月休错认衣里寳珠元不贫巍巍荡荡如山阜长与君俱君见否仁者自生分别心断际何尝有前后
　　题李茂举拥书堂
　　小堂深稳据西偏挿架牙籖灿属聨万巻新如手未触五经嘲解腹空便子同蒋诩开三径我学扬雄老一防归去梁谿谋筑室隔江相望两翛然
　　次韵徽言见赠
　　白首穷一经此道何尝东陋质误识擢珥笔宸庭枫胷中何所见耿耿惟孤忠谪官乃自取宠辱久矣同朅来旅江城胜游幸从公欵昵防笑欢顾忘身世穷十年倦游意一笑回首空尚余爱君心梦绕明光宫夫子抱髙趣才气凛以雄挥毫写妙语爗若五彩虹宁淹江海上行簉鹓鹭中放怀且玉友不用酟郫筒
　　尧明以五诗賮行辞意激昻钦玩无已輙用第五首次韵为报聊发一笑
　　次台一罇酒平昔接英游棘闱澹墨榜曾见成名秋焉知江海上乃复同唱酬子如清庙器端俟识者收又如御厨珍可用三公羞髙志凛氷雪妙语锵琳球三年未飞鸣一举宜无俦我已谢世网逝将老一丘愿子勉自爱食肉鄙虎头名节乃难立富贵良易求
　　自海陵泛江归梁谿作
　　清江湛湛波不兴澄江际天如镜平火云突兀耸峯岫倒影万丈揺空明扁舟归逐落潮急聒耳但闻双艣声乃知长江无六月水气自与风兼清去年狂冦起歙睦江浙惨澹妖气凝百年涵养极繁盛一日荡析屯臊腥衣冠北渡旅淮甸扶老携防纷从横王师出讨盛貔虎凶渠授首封鲵鲸迨兹浙右稍安定鼔拖复作东南征家山在望已可喜僮仆我应欢迎平畴戢戢稻秧緑峻岭霭霭松林青田园有趣良足乐轩冕无味非所荣苍生倘有安堵望笑傲自可终余龄只今余孽尚充斥努力庙筭宜哀矜裹包兵革不复用坐使四海还康宁





　　梁谿集巻十五
　　钦定四库全书
　　梁谿集巻十六　　　　　　宋　李纲　撰诗十二【癸卯至甲辰嵗作四十四首乙已春赴奉常召如京作八首】
　　序
　　次韵上元宰唱和古风
</div>
    <div class="pagination">
<a href="梁谿集_page19.html">上一页</a><span>...</span><a href="梁谿集_page15.html">15</a><a href="梁谿集_page16.html">16</a><a href="梁谿集_page17.html">17</a><a href="梁谿集_page18.html">18</a><a href="梁谿集_page19.html">19</a><span class="current-page">20</span><a href="梁谿集_page21.html">21</a><a href="梁谿集_page22.html">22</a><a href="梁谿集_page23.html">23</a><a href="梁谿集_page24.html">24</a><a href="梁谿集_page25.html">25</a><span>...</span><a href="梁谿集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
