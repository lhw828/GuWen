<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 56 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 56 页/共 256 页</h1>
    <div class="content">　　翰林院编修臣湛若水谨奏，为上下一心，同济圣治事。臣近观进忠言者，或斥奸邪之恶，或规圣政之缺，皆蒙圣德包容而未见绎改，近幸未见忧悔。二者盖未知利害之相关，是以不能痛切而猛省也。臣得以近事明之。陛下龙飞水国，习知舟事，请以舟喻。谚云「同舟共济」，岂不信哉！岂不信哉！夫天下一大舟也，治乱安危，未有津畔，犹济大海也。本在人主之一心，犹夫舟之柁也；公卿贤士辅导之臣，运筹指方，犹夫舟之有长年三老；百僚宣力，犹夫篙师榜人为之左右也；内臣外戚，犹夫附舟之人也；天下民庶，实为邦本，犹夫君之宝货在载也。故附舟之人与宝货之利害，在舟之安危；舟之安危，在柁之弛张；柁之弛张，在长年三老之操纵而篙师宣力与否也。故舟危则凡在舟者无不危，舟安则凡在舟者莫不安。盖有恃宠坏法以败人国家，如同舟之人凿舟而破之，自以为安，而鲜不先溺者，如先朝之迹而不知鉴也，可谓智乎？故欲济中兴之善治者，莫若正君心；欲正君心者，莫若亲辅导知学之臣；欲不问辅导知学之臣者，莫若左右仆从，勿用匪人。故一正君心而万化理矣。谚云「同行同命」，君臣上下以之。今陛下不急亲儒学之臣，不闻正心之术，乾刚未奋，宰制不施，初政渐不克终，近习渐为蒙蔽，天戒屡见，不实修省，科道大臣交章，未或举行。臣恐如舟之柁渐弛矣。左右亲信之人蛊惑上心，不引以声色，则引以异教。亲戚希无厌之赏，近幸夺法司之狱；刑赏僣差，纪纲废弛，是皆所谓同舟之人凿舟而破之，而不知自溺之者矣。大臣见斥，则将相继求去，如尚书林俊、孙交者。百僚视之，人怀危心，是犹长年三老篙师榜人引去，而谁与宣力矣？天下万民谁与匡济？臣实痛心，渺乎不知舟之安危。伏乞陛下察同舟之义，讲学以正心，亲礼大臣，听用科道百僚以辅理，戒谕左右亲幸之人，使勿坏事凿舟以自溺，则内外臣庶咸有济於无涯之福矣。臣非纠劾之官，然在以学术开导人主，诚有所见，不敢不陈。具本亲赍，谨具奏闻。 
　　
　　乞养病疏 
　　
　　翰林院编修臣湛若水谨奏，为陈情乞恩养病事。臣广东广州府增城县人，少以险衅之余，孤危之迹，本羁旅之士，樗栎之材，而麋鹿之性也。早失所怙，母子零丁，都赖慈教，以有成立。二十七年而举於乡，十有三年而居於家，诚以膝下无人，离违实艰；而所学未成，胡以致用？后感母言，及我取荣，图报明时。臣乃幡然赴试，蒙有司之察，登之上第。荷先皇之明，选以庶吉士；赖皇上之仁，加以作养。馔饩供於大官，笔札给於上部，考教重之翰臣，书籍出於中秘。臣时鼓舞化育，优游道艺，以为圣上之深恩，而学者之至愿，莫有过於此者也。况一登仕禄之版，即有君臣之义，而此无官守，此无言责，臣愚以为苟进修德业，称上教旨，可以无咎，故从事而弗怠。继而蒙恩授臣翰林院编修，职本文字，官乃供奉。臣愚以为苟益黾勉德业，藏器待用，可以无咎，故守职而弗违。遭时多艰，将母南北，祗图膝下一日之欢，遑恤其它。天罚臣愆，母卒京邸，一恸五裂，将死复苏。臣平生所学，今日不副，上之不能有所建白，以裨圣明；下之不能早自引退，以宁慈母；实为忠孝罪人，夫复何言！用是日夜忧泣，哀愤出於寻常，扶柩南归，间关万里，丧葬切心。郁积日久，血气既亏，精神顿损。如破屋漏船，风水易入，七情所感，百病交攻，眼花头眩，痰涌自汗，诸症以时并见。臣於本年四月三十日服阕，五月初旬即吉。义当遵例起复，实则扶病莫前。计此病之根，积於三年之久，而药石之力，谅非时月可痊。稽违国法，恐增咎愆。况臣所婴，匪直身病，臣之所忧，心病为甚。故寡过未能，而悔吝交作，必假之以岁月，深之以涵养，然后二疾庶几可疗。伏望皇上体天地好生之仁，开日月见远之明，察臣之病，矜臣之情，乞敕吏部准臣原籍调理。谢绝人事，采药西樵，养其身疾以有为，养其心疾以有成。他日未填沟壑之年，皆效犬马之日，所有原领吏部孝字四千六百五十五号勘合一道，赍赴本府，申送本布政使司，缴回本部外，缘系乞恩养病事理，为此具本，专令义男湛　抱赍谨具奏闻，伏候敕旨。正德十二年十月■■日 
　　
　　乞谨天戒急亲贤疏 
　　
　　翰林院侍读臣湛若水谨奏，为恳乞谨天戒，急亲贤，以济否屯，以安大业事。臣观於正德之间，天下濒危者屡矣。当斯之时，科道囚、老臣弃，不亲贤之至矣。以今视昔，可不为寒心哉！臣非言事之官，故不敢以及事。臣职在以经术劝圣学，故不敢不恭职，然而圣学修而万事举矣。臣尝读易，至屯、否二卦，不能不感慨焉。夫屯者，阴阳始交而难生，君臣欲有为而未遂，此则陛下登极下诏时然也。否者，阴阳隔而不通，内外离而不孚。陛下聪明独照，自视今日於此卦何如哉？夫屯而不济，必至於否，否而不济，则事势之将来有不可言者。一二年间，天变地震，山川崩涌，人饥相食，报无虚月，莫非征召。夫圣人不以屯否之时而缓亲贤之训，明医不以深痼之疾而废元气之剂，故屯之彖曰：「天造草昧，宜建侯而不宁。」其象曰：「云雷屯，君子以经纶。」否之彖曰：「否之匪人。不利君子贞，大往小来。则是天地不交而万物不通也，上下不交而天下无邦也。」言不可不亲贤也。今之元气之剂，急亲贤是也。以为不急之务，非知言者也。夫一举而五事皆得者，急亲贤之谓矣。所谓五事者，成君德一也，定臣志二也，审用人三也，正风俗四也，消变致祥五也。故五事举而王道备矣。我祖宗列圣知其然，故有君臣同游之训，文华殿入直之规。诗曰：「不愆不忘，率由旧章。」在陛下今日尤为当务之急也。夫帝王之治莫大乎君臣一德，亲贤而风动之。古之治天下者，盖非家喻而户晓之难也，其为道至约，而其为效至博也。惟恐人君不行，行则可以不崇朝而风天下矣。陛下诚能修举盛典，以大臣之贤为之统领，求在馆、在朝、在野之贤，明先王之学者，俾侍直於文华殿之侧。陛下每日朝罢，即御文华，向晦乃入，俾群贤日相讲磨圣学。其学以德性为本而达於事业；其功在於学、问、思、辨、笃行，以开发聪明而成德行；其要在於体认天理，格物以至知至、意诚、心正、身修，而可致家国天下之治平。人无异学，学无异本，而陛下不时延问，口传神受，左右侍从，罔不闻知；上下内外，同为一心。非惟德性赖此陶成，积此熏蒸，亦可感格。君於此以成其圣，则君德一矣；臣於此以成其贤，则臣德一矣。养之岁月，察其性情，审其材能，孰可以居论道之任？孰可以居集事之职？才德不易用，而匪才德者毋幸进，用人之道於此焉得矣。学有定方，人有定向，歆动情性，鼓舞化机。畿甸之近，四方之远，倾耳而听，跂足而望，闻风慕义，日迁於善而不知为之者。如春风一鼓，百物皆生，风俗於此焉厚矣。天子和德於上，臣庶和协於下，和气絪缊，天地之祥应矣。一举五得，而王道可几矣。何今日天变之屡见而不可消？何今日人心摇动而不可收哉？否则君臣离隔，上下不交，君孤立於上，臣遗远於下，君德日衰，臣志日弛，用非其人，风俗薄恶，虽欲长治久安，以享大业，胡可得乎？惟陛下亟图行之。消变致治，在此一举也。同舟共济，有安无危，上自陛下宫闱，以至戚畹，内外臣庶，天下幸甚。缘系恳乞谨天戒、急亲贤，以济否屯，以安大业事理。为此具本亲赍，谨具奏闻。甲申二月初四日 
　　
　　途中进申明学规疏 
　　
　　南京国子监祭酒臣湛若水谨奏，为应诏陈言，申明学规，以广圣教事。臣惟大学贤关之地，祭酒风教之首，苟非德行道艺，卓为儒宗，则无以造就贤才，以辅圣治。顾臣何人，可以堪？拜此命以来，夙夜兢惕，惧不克称，以负大戾。茫乎若涉渊水，罔知津涯；伥乎若适远途，罔知要路。且行且思，求得其道。及取监志反复读之，乃见圣祖神宗睿谕良规，浩浩乎！其浑然示人约矣，秩秩乎！其灿然示人博矣。如天之无不覆，如地之无不载矣。引而伸之，触类而长之，以言乎教学之事备矣。诸所见行有不容赘，至於圣谕渊深，不无未发之蕴；良规浸久，容有玩弛之虞。臣伏睹求言之诏，敢陈一得之愚，谨条六事上闻。一曰：推圣学以明道术。二曰：示大公以孚生徒。三曰：立邻朋以励德业。四曰：视生徒以恤病苦。五曰：慎升等以立劝惩。六曰：署长材以备器使。盖皆修废举坠，亦或因旧为新。辄敢冒昧上陈，期於有征可信，用臻皇极敷言之效。如蒙乞敕该部议行本监，令师生有所钦承，仰副圣明成贤至意，天下幸甚。缘系应诏言，申明学规，以广圣教事理，未敢擅便，具本令义男湛京亲赍谨具奏闻，伏候敕旨。 
　　
　　　计开 
　　
　　　　一、推圣学以明道术。 
　　
　　　　　臣伏睹洪武十五年二月圣祖敕谕国学师徒，有曰：「古今贤能，首以学为本，次特以操持辅弼其所学。斯二事既行，则善名於两间矣。」臣仰见圣祖之学，与尧、舜之精一，孔子之博约，傅说告高宗学古知行之说，异世同符矣。盖学也者，知也；操持也者，行也。知以觉之，行以恒之，圣学无余蕴矣。又本年六月新建国学成，敕太学生有曰：「致师於是，来生徒以受业，期在育君子，必履仲尼之道，以助后嗣其安天下之苍生。今师徒皆至，若不敕以学道之志，明以乱常之宪，则恐养非君子，用非贤人。」臣又仰见大哉皇言，实开一代　　道学之源，而太宗文皇帝幸学敕谕，亦称太祖御筵讲书，守帝王之心法，继圣贤之道学。臣窃惟圣祖之所谓道学者，其志在於谦柔恭谨，其道在於人伦物理，其实在於孝弟忠信，其用在於开物成务，其蕴在於圣经贤传，其践履在於诚敬笃实。由乡人而可至圣人之道，平易明白，非有索隐行怪，高远难稽，离於日用之常以为道也。近时士异其习，道德不一，而风俗不同。辞华之士，类以訾守礼之人，虽有后辈萌孽之时生，不能胜夫风雨之摧折。殊不知祖宗之重道学如此，远宗先王，非道不学，莫用非道之盛心也。臣今论学，恐或无征不信，请得以同司业、监丞、博士、六堂教官，令诸生钦服圣训，以道学为标的，以知行为功夫，以文艺为华彩，以事业为结果，如树木之有本根，而华实乃成，则所养、所用皆君子，贤才昌而天下安矣。 
　　
　　　　一、示大公以孚生徒。 
　　
　　　　　臣伏睹正统五年六月二十四日，英宗皇帝敕谕北京国子监祭酒，有曰：「南北诸生贫富不齐，入监或一月，或数月，或一年、二年，即得拨诸司办事，亦有遂出身者，利之能移人也。有坐监十余年，贫不得出身，使之艰难嗟怨，其宁忍乎！又与诸司交通，凡办事者，一人有阙，乾求拨补，简帖动致一二十纸，则有势力者终得之。借曰为势所逼，何不执以奏？师之所行如此，何以表励学者？」又曰：「拨历事者，必依资次，不许搀越。办事者，亦须公当，不许徇私。但有私相为嘱托，辄便听从，不奏闻者，必罪不恕。」臣谨因圣谕而推之。拨历一事，为务虽小，似无关於师道，而师道之行不行於此焉系。夫师道之不行，由於生徒心志之不孚，奔竞之不息；夫心志不孚，则言语不信；言语不信，则教训不行；奔竞不息，则礼让不兴；礼让不兴，则教化不浃。二者师道之疚也。其故由於祭酒拨历自专，而未尝示之以大公之法也，人得以私乾之，士得以私疑之。此心志不孚，而奔竞之所由起也。臣请於拨历之时，祭酒同司业召监丞、博士、六堂教官，会集公所，公同序拨。先於诸生到监之日，不徒序於壁，而祭酒、司业，以至六堂教官，又人各书簿以凭。至日序拨，如有请托乾求者，各官即密书於各簿本名之下，监丞又明书於纪过之簿以为罚，甚则钦依敕谕执奏。是所谓示以大公之法也。如此则心志孚、奔竞息，而教化行矣。 
　　
　　　　一、立邻朋以励德业。 
　　
　　　　　臣窃惟生员坐堂讲习，有相观熏陶之义，已有定规。退或放逸，不可不豫为之防。臣更欲於各生居同号舍者，签立比邻，十人为朋，置为簿籍。必使退堂之后，出入相友，德业相师，作事相法，容止相观，进退相度，疾病相恤，有无相济，过失相规。一人过恶发露，九人连坐罚跪；一人为善卓异，九人连赏。如此则进有公堂，退有私居，无非渐摩夹持之益。若久行之，士习当有变化。 
　　
　　　　一、视生徒以恤病苦。 
　　
　　　　　臣伏睹洪武十八年　月内，我圣祖颁降敕谕内一款：「饿死生员，其罪当坐亲教之师。金文征诬言祭酒饿死，祭酒本提大纲，生员有疾，亲教之师必当存问饮食，必知於典簿。疾重者以文上告，药饵尤经有司。失於存问，饮食药饵不节，或有伤生者，罪坐亲教。」臣仰见圣祖爱养诸生之盛典，而尤欲宽贷崇重祭酒之盛心也。窃惟民胞物与，痛痒相关，况祭酒於诸生，恩义兼重，岂敢托於不知？故公堂坐受，请问跪拜，义分之严也。退而开谕委曲，疾病存问，恩礼之尽也。二者并行而不悖，然后师徒交孚而教训可行。臣欲钦依圣谕，生员有疾，令亲教先往问之。甚则祭酒司业当临视之，轸其饮食，节其医药。不幸而死，则临敛之，如例给具。若亲教不往，而祭酒闻知，亦当率先自往，以愧其心，不嫌於违道乾誉。 
　　
　　　　一、慎升第以立劝惩。 
　　
　　　　　臣伏睹洪武十六年学规内一款：「定生员三等高下，定六堂师范高下。」又曰：「凡生员通四书未通经者，居正义、崇正、广业堂。一年之上，文理条畅者，许升修道、诚心堂坐堂。一年半之上，经史兼通，文理俱优者，升率性堂。」又以坐堂实日多寡而升。外此又有积分之法，至为精密。臣窃惟为师长者，所以激励人心，鼓舞士风，不可无进退抑扬，以寓劝惩。此圣祖所立三等之法也。，近来虽有季考，[专]以文艺，而勤惰贤愚，混而不分。臣欲於已拨六堂者，虽不能一旦更张，而於诸生，或季考其文艺，以验其心之精粗；或於其坐堂疏数，以察其学之勤惰；或廉其行义，观其动止，听其讲论，以定人之贤否而递升之。其上等者，堂长、友长、侍直有缺，亦同司业、博士、六堂教官公推选之，而其拨历迟速，一依叙壁先后次第。如此则圣祖之良规不废，而人心亦可劝惩，士风庶乎可鼓动矣。 
　　
　　　　一、署材长以备器使。 
　　
　　　　　臣窃谓孔门之教，同志於仁；四科之贤，因性成就。故宋儒胡(援)[瑗]教授，亦分经义、治事斋，随其材而造之也。其教之必以德行道艺为本，不必悖时反古，举业德业，合为一事。凡其读书作文，就上收敛，随处体认，不至丧志。以此立心，涵养德性，蕴之为德行，发之为事业，出之於言词，皆是一贯。此所谓二业合一之说也。及其成也，人各有长，如四科之品。其法每三岁，各学之长副，会府州县之正官，即其(老)[所]长而考核之，为二等之法，曰：德行、材能。某长某事，如德行则指为孝弟忠信之实，材能则别其水利、兵农之长。署於各名之下，如今内外官府考语之制，以上於提学。提学官又集司二司之长考核之，各署其德行材能如各学之制，及有中举岁贡，即以所署名下行能连达於礼部，礼部以下两监。其举人监生之在两监一年者，祭酒、司业据提学之所署，又会监丞、六堂之官而考核之，各署其德行材能，如提学府州县之制，及有中会试者，即前所署名下行能连达之吏部。吏部考其德行材能，与监学应者，随其材德而器用之，不以枉其实。虽终身迁秩，而所署随之，如脚色之制。署不当实，贿而容私，后有败露者，坐其署主。若所署有功德显卓者，亦连赏之。如是则所用必所养，所养必所用，用得其贤，贤得其用。此不违今日科举之制，而兼德行道艺之教，不违今日考察之法，而寓乡举里选之意。异时稍渐复古，亦扩充此意而尽之。如是则贤材自兴，善政自举，风俗日淳。其视时之徒以举业进身，既入仕途，无所用之，判为二[段，殊昧]祖宗立法之意者，其为得失大有径庭矣。本月二十九日，於通政使司投进。奉圣旨。甲申九月二十五日 
　　
　　鉴灾修省疏 
　　
　　南京国子监祭酒臣湛若水谨奏，为鉴灾修省，乞恩求退，以答天戒事。嘉靖四年五月十五日，钦蒙敕谕，因仁寿宫灾，令文武群臣同加修省者。臣自闻命，夙夜靡宁。窃惟变见於上，积由於下，其理固然，况太学乃贤关之地，在南京为圣化之始，若能成就人材，亦可裨致和气。臣猥以菲才，过承重寄，到任踰时，士风罔变。惟是位育之理未臻，莫非中和之教弗致。上乾天戒，震惊圣心。揆厥感召，臣岂无愆？伏望圣明，察臣避位应天之心，逭臣力小任重之咎，将臣放归田里，别求贤能，育贤化理，庶致休征。臣无任悃逼悚惧之至。为此具本，谨差办事官周朝相赍捧，谨具奏闻。嘉靖四年五月十七日。 
　　
　　灾异自陈疏 
　　
　　南京国子监祭酒臣湛若水谨奏，为自陈不职，乞赐罢黜，以回天变事。该礼部题：奉钦依两京文武衙门四品以上官著自陈，钦此。迩者伏读圣明敕谕，既有纯心一德之诫，又达君心万化之原，此足以仰见陛下克谨天戒，正心一德，以为弭灾之本矣。夫何灾变犹见，和气未臻，岂非由臣下所致耶？夫寸寸之积，乃至寻丈；涓涓之积，必成江河。由是言之，和气致祥，虽自上倡；乖气致异，必由众积。盖人人修和，则和气集矣；人人乖戾，则戾气集矣。故贤才日众，则邦国必昌；冑子之教，而神人以和。臣待罪祭酒二年有余，夙夜忧惶，反观内省，今日致此者，必有其由。恐立教之本犹有未端欤？祖宗谟训未尽修复欤？先王礼教未尽举行欤？群属职事未尽倡率欤？士风弊坏未尽丕变欤？诸生德业未尽进修欤？此臣所以兢兢业业，不遑宁处者。盖由力小不足以任重，材薄不能以致远，无以臻成贤之效，而裨咸和之治，化灾为祥，上辱主忧，此臣之罪也。伏望圣明将臣罢黜，以回天变，以迓休征。为此具本，顺差阴阳生沈淮赍捧，谨具奏闻。嘉靖六年二月初五日。奉圣旨：「湛若水学行素著，宜用心照旧供职，不允所辞。吏部知道。」 
　　
　　考察自陈疏 
　　
　　南京国子监祭酒臣湛若水谨奏，为自陈不职，乞赐罢黜，以公考察事。臣伏惟我朝定制，六年一考察，京官凡四品以上者，许令自陈。今实京官考察之期，臣官忝四品，例该自陈言。念臣岭海菲材，遐方贱士，误蒙孝宗皇帝举臣进士，置之三百人之列而甄录之，荣至极矣。继蒙武宗皇帝察臣庶吉士，登於三十人之中而教养之，恩至渥矣。既而授以翰林院编修，宠踰望矣。七年忧去，八载山居，自分无能，终老丘壑。恭遇皇上御极之初，诏起遗逸，用言官荐举，属部移文，乃不遐弃海滨之士，而取臣於草莱之中，复列侍从旧职，寻充经筵讲官。九年考满，钦升侍读，再迁今职。臣忝受累朝之恩，惭无涓埃之报。窃惟臣守此职，官若闲散，责则重大。在成周有大司成名，在国家有成贤之寄，非德行道艺纯备者，莫克称之。臣自叨任以来，夙夜惶惧，垂及三年。圣祖之规稍修，而薄陋之习未革；皇极之言虽敷，而雍穆之风未洽；启迪之心徒劳，而菁莪之化少著；礼乐之教颇施，而夏楚之刑未措；二业之训已谆，而材德之成尚寡。此皆臣处非其据，罔称厥职，上负国家重任，下负臣愚素心者也。伏望皇上将臣罢归田里，别求贤德，以代兹任，犹可以公黜陟、示劝惩於将来也。为此具本，顺差办事官覃銮赍捧，谨具奏闻，伏候敕旨。奉圣旨：「湛若水不准辞，著用心供职。吏部知道。」 
　　
　　进圣学格物通表 
　　
　　南京吏部右侍郎臣湛若水，诚惶诚恐，稽首顿首，昧死上言。臣伏睹嘉靖四年七月初四日邸报，该司礼监官捧御笔旨意一道，命文臣将历代鉴书中撮其有关於帝王德政之要者，撰直讲解。并周易、诗经、中庸叙次联写，日逐进览。又欲将尚书作为文辞，或诗或赋，以成一代美事，用备开写。臣诚欢诚忭，不揣疏愚，谨采五经、诸子史，及我圣祖圣宗格言大训，疏解成帙，名曰圣学格物通，谨进上闻者。伏以龙兴而云从，圣作而物睹，故上有采菲之诚，则下怀献芹之悃，上有光天之德，则下共臣帝之愿，乃感召之一心，亦丕应而徯志，在物理则固有然者。是以罔避夫位远言亲之嫌，必致其迪德沃心之恳。况乎位有崇卑，而臣子之心则一，乃臣旧忝讲官，而忠爱之念不忘者哉！臣闻帝王之治本乎道，而道德之懿存乎心。心无事而不包，事无一而非道。惟心有所蔽则道不见，如鉴有[所]尘则明弗昭。故圣帝明王必先务学，而修德讲学皆以治心，将达诸事业而成其治化焉。如磨彼鉴，以大其光照也。盖心事合一，体用同原，虽殊涂而同归，实一致而百虑，有天德则有王道，具内圣则具外王。故溥博渊泉而时出，流水盈科而后进，沧溟之广不外勺水，而求华岳之崇必自卷石而累。是知万变万化只在一德一心，故尧、舜、禹三圣授受，惟曰「精一执中」，成汤、文、武千古相传，亦云「懋德敬止」。孔、颜明博文约礼之教，孟轲示详说反约之功。夫群籍所载，皆务此本，而曾子之传，尤得其宗。故大学之书，全功在乎格物，而格物之要，其道本乎知行。知、止、定、静、安、虑相承，即其功夫；意、心、身、家、国、天下贯穿，乃其实地。必纲举而目斯张，惟领挈而裔乃理。虽心有良知，不假外求；然学於古训，乃可有获。六经诸子，皆所以明心，而千圣万贤，必归乎穷理。总是同条同贯，那堪二本三本？言念臣乃岭海鲰儒，旧忝翰林末品，以三十余年而力学，至六十之外而无闻。窃尝有得於大学之正经，自谓不诡於圣贤之中路。下契乎程、张「至其理乃格物」之言，上稽诸圣祖论大学在修身之训。乃於职务之暇，辄加搜罗之功，粤自帝王之经，有伦有要；爰逮祖宗之训，有典有则。辑事以从其类，取义以畅其情，因事以明其理，会理而感诸心。故一闻一见，若决江河；而前言往行，可以畜德。虽或揖一而漏夫万，可因以触类而尽其余。所以开发聪明，扩充良知，庶几为祖述宪章之一助也。兹盖伏遇皇帝陛下，聪明天授，孝敬神通，笃志圣贤之学，既日新而又新；期致天下之治，必会极而归极。奋振委靡之余，大弘中兴之业。仰览乾纲，俯补坤维，掀揭天地，弥纶宇宙，并明日月，奔走鬼神；诚振古大有为之君，实历代仅间见之材也。经筵(目)[日]讲，不间夫寒暑；随处用力，岂贰於宫庭？故敬一有箴，洪范有序，仰仞神衷，深造圣域，犹不以能而自满，抑且以虚而受人。即与尧之清问下民，舜之好问好察，何以异哉？此臣所以不辞夫四载编摩之劳，必尽其一心夙夜之瘁，竭精毕神，刳心戮力，而欲效愚於圣德，庶有俾於涓涘也。乾犯天威，伏祈电览。倘於万几之暇，不遗一得之愚；远宗圣哲之谟，近法祖德之懿，会万理於一心，由成德而致治。式恢荡荡之德，用弘丕丕之基，如天之覆，如地之载，励无前之休烈；如川之至，如日之升，永多所之历年。臣无任激切屏营之至。谨以所纂撰圣学格物通一百卷，并序纂要目录，共二十八册，用黄绫套袱封袭，谨随表进上以闻。嘉靖七年六月初一日，南京吏部右侍郎臣湛若水谨上表。 
　　
　　谢恩进书疏 
　　
　　南京吏部右侍郎臣湛若水谨奏，为谢圣恩以进书籍事。臣先任南京国子监祭酒，嘉靖七年五月十九日，准吏部咨，钦蒙圣恩升臣前职，已於五月二十日到任讫。伏惟南京为国家根本之地，而吏部乃人物衡鉴之司。铨选虽非所专，品题实有所系；苟无知人之哲，难免窃位之讥；必有至公至明之德，乃有其难其慎之心；所宜旁求乎俊乂，讵宁委及於凡庸？伏念臣早岁有志，衰老无成，八年病废於先朝，甘分山林之叟。一旦诏起於初政，洊污讲读之班。继典教事於南雍，未收作人之效。遽承留铨之右佐，岂有抡材之能？抑感洪恩，何以图报？臣敢不滋励素志，用对明时，必同寅而协恭，以举直而错枉，上赞中兴之隆，下扬南国之纪。又念为政在人，固臣职之当务；而取人以身，幸圣德之方新。深惟报德之私，用切酬言之念，乃臣往感四年七月之诏，下敕文臣，而直解经史以进览；遂效四载一夜之勤，竭尽心力，以篡撮枢要而献忠。名曰格物之通，庶备圣学之助。盖物不外乎意心身之於家国天下，而格则在於诚正修之与齐治平。亦惟体用同原之理，窃窥心事一贯之传。卷分门类，注有篇题。事皆取诸大训格言，义则附以浅见薄识。采自往古，以及昭代。庶可祖述，而又宪章。书垂成，将献於大廷；命忽下，乃进乎今职。私计赤心报恩之处，惟有白首穷年之编。傥蒙俯览於独处燕闲之时，岂无少资於天德王道之懿？除望阙叩头谢恩外，谨具本并表一通，及所纂撰圣学格物通一百卷，连重录表文，及序纂要目录於卷端，共二十八册，专差办事官伍世显赍捧，赴通政使司投进其书，副本谨照例送礼部。臣不胜激切悚惧之至。缘系谢圣恩以进书籍事理，未敢擅便，为此具本赍捧，谨具奏闻。嘉靖七年七月十九日，通政司奏，二十一日奉圣旨：「这所编集，足见用心。朕已留览，该衙门知道。」 
　　
　　进天德王道第一疏并颂赋 
　　
　　礼部右侍郎臣湛若水谨奏，为进颂文，广敬天以隆至治事。臣前得观永和录，中载圣制西苑视谷祗先蚕坛位赋。臣於伏读之余，宛然如闻虞廷敕天之歌，有周无逸之训，岂胜欣跃！有感於心，不能已於言，谨为文一篇，名曰圣主躬肇农桑颂。又前拟作西苑赋二篇，不自知其冒妄之罪也。臣仰观圣制之懿，具备众美，然皆本於敬天之一念，故结句亦归之於敬天焉。大哉皇言，一哉皇心，可谓至矣。臣所以谓众美皆本於敬天者，何也？万善同出一原也。天也者，道之大原也，盖无往而非天也。所以谓无往而非天者，天无所不覆也，天无所不贯也。记曰：「人者天地之心。」宋儒程颢曰：「天人一也，更不分别。天地之气，乃吾气也。」是故喘息呼吸皆天也，性情形体皆天也，好恶用舍皆天也，食息起居皆天也。民，天之民也，贤，天之秀也；工，天之工也。故孟子曰：「尽其心者，知其性也，知其性则知天矣。存其心，养其性，所以事天也。」诗曰：「昊天曰明，及尔出王；昊天曰旦，及尔游衍。」书曰：「天聪明自我民聪明，天明畏自我民明威。」又曰：「天叙有典，敕我五典五惇哉！天秩有礼，自我五礼有庸哉！」又曰：「天命有德，五服五章哉！天讨有罪，五刑五用哉！」由是观之，自心性存养，而出王游衍，而视听好恶，而典礼命讨，何往而非事天之实乎！仰惟皇上稽古制作，分郊祀以专其事，精礼乐以致其飨，亲制文以通其诚，敬天可谓至矣。皇上之心，必且至诚无息，故日御经筵，召问大臣，诚祀祖考，敬事两宫，肇兴内教，亲劝农桑，君臣同游。凡若此者，皆天德王道之事，然皆本於敬天一念之端发之也。孟子曰：「凡有四端於我者，知皆扩而充之矣。若火之始然，泉之始达。苟能充之，足以保四海。」程颢曰：「有天德便可以语王道。」惟在皇上扩充之以至其极，与天为一，则天德纯存，而王道大行，治化益隆矣。中庸曰：「诗曰：『维天之命，於穆不已。』盖曰天之所以为天也。『於乎不显，文王之德之纯。』盖曰文王之所以为文也，纯亦不已。」是文王与天为一矣。臣於颂赋中，因躬劝农桑之事，推之於政治之善，而皆本自敬天之诚而扩充之。伏惟皇上俯览而留神焉，天下幸甚。谨将前项颂赋缮写装潢，随本亲赍，谨具奏闻。嘉靖十年八月十二日进，十四日奉圣旨：「览奏，足见忠爱。颂赋俱增入史馆。礼部知道。」 
　　
　　进瑞应白鹊赋疏 
　　
　　礼部右郎臣湛若水谨奏，为进赋颂，昭瑞应以治弘化事。仰皇上修复古礼，以遵祖制，岁一周而四郊成矣。制礼作乐，以和神人。冬至祀南郊，春分祀东郊，夏至祀北郊，秋分祀西郊。由南而东而北而西，周环顺序，亦岁一周而四礼遍矣。将事之前二日，实七月二十有九日也，郑府以白鹊来献，应其时矣。夫鹊灵而又白，乃瑞也。夫白，西方之时也，兆西礼之成，而吉祥至也。夫西方於时为秋也，秋也者，成物之始也，兆四礼之告成，而万物万化於是乎成始也。或谓传曰：「古之明王不贵祥瑞，故春秋不书。」然亦有贵者焉，应时应事而书者有之矣，春秋之获麟也，舜之箫韶九成而凤凰来仪也。盖祥瑞之至，或先事而有开，或后事而适应，皆可贵也，非其时则不贵也，故孔子叹凤鸟之不至，子思以祯祥卜国家之将兴。夫先时而有开者，孔子、子思之所言是也。后时而适应者，虞时乐作而凤仪是也。是故祥瑞非明王之所贵，所贵者，时焉以适应耳。今皇上四郊之礼乐方成，而白鹊来驯，不先不后，适应其时，与虞廷箫韶九成而凤凰来仪，同一时应也。於此仰见皇上之至德，同符帝舜，简易配乎乾坤，高厚配乎天地，明照并乎日月，制作合乎幽明，礼乐和乎上下，故感召之速至於如此。况由此而充积之其感应岂可量哉！昔我太宗文皇帝时亦有白鹤之瑞，其时文武群臣上表称贺，而文学名儒又为诗赋以颂其美。然而礼乐适成，而兹瑞时应，如我皇上今日者，尤可贵也。所以开亿万年无疆之休兆於此也。臣自以菲材，不足以昭传盛事，念旧尝从词臣之后，目睹瑞应，喜不自已，谨为赋一篇，以颂嘉祉。首兴起於时应，中咏白鹊之美，末归功於圣德之宝贤。书曰：「所宝惟贤，则迩人安。」传亦曰：「休符不於其祥，於其仁。」夫仁贤，国之至瑞也。此其人能经邦弘化，燮理寅亮，以参赞化育。明主能自得之，则君臣咸有一德，上下一於恭敬，和气氤氲，天地万物位育，而四灵毕至矣。臣何幸身亲见之。谨以赋颂装潢成帙，具本亲赍，谨具奏闻。嘉靖十年八月十四日进。十六日奉圣旨：「览奏，足见忠爱。赋增入史馆。该衙门知道。」 
　　
　　进天德王道第二疏 
　　
　　礼部右侍郎臣湛若水谨奏，为申明天德王道之要，以裨圣治事。臣闻天下之事必有其本，得其本则天下之事可从而理矣。臣前於本年八月十二日进圣主躬肇农桑颂，其中已具天德王道之端矣。然而未竟其说。臣请再为陛下申言之。孟子曰：「责难於君谓之恭，陈善闭邪谓之敬。」又曰：「我非尧、舜之道，不敢以陈於王前。故齐人莫如我敬王也。」语曰：「虽不能尔至，心尚慕之。」臣之志亦若此而已耳。盖天德王道乃尧、舜之道也。臣幸夙昔闻之於师友，得之於遗经，四十年於此矣。兹幸恭遇陛下亶尧、舜之资，有尧、舜之志，安得不披沥肝胆，陈之於陛下之前乎！然有时焉，不敢以轻易言也。惧诚意之未至，而未有言前之信也。故自臣至京，不敢轻易以言。所以积其诚意，冀有感孚者，二年有余矣。乃今於陛下典礼告成，虚心求学之时，此臣所以因前既启之端而复竟其说也。谨按，有宋大儒明道先生程颢曰：「有天德便可语王道，其要只在谨独。」此言真可谓万世帝王之法也。孔子曰：「人道敏政，地道敏树。」臣请以树喻焉。今夫树之为物也，有生意然后有本根，有本根然后有乾、有枝叶、有花实。故有生意是有其根矣，而无乾枝花实者，未之有也；无生意是无根矣，而有乾枝花实者，亦未之有也。是故王道者，乾枝花实之类也；天德也者，本根之类也；慎独也者，本根生意之类也。是故古之明王必先务本，而盛德大业於此而生焉。故曰：「徒善不足以为政，徒法不能以自行。」又曰：「圣人既竭心思焉，继之以不忍人之政，而仁覆天下矣。」昔者鲁哀公问政於孔子，孔子将告之以政，而必推本於学焉。何也？盖学与政一道也。夫九经即政也，孔子将告哀公以九经，而必先之以达道，又先之以达德，又先之以修身而知天，而曰「所以行之者一也」，何耶？盖九经者，王道之大端也，达道、达德、修身以知天而行之一者，所以谨独而立天德也。然则天德为王道之本，而谨独又为天德之本，断可知矣。孟子曰：「人皆有不忍人之心，先王有不忍人之心，斯有不忍人之政矣。」夫心也者，天德也，生意根本之类也；政也者，王道也，乾枝花实之类也。至其下文又曰：「所以谓人皆有不忍人之心者，今人乍见孺子将入於井，皆有怵惕恻隐之心。非所以内交於孺子之父母也，非所以要誉於乡党朋友也，非恶其声而然也。由是观之，无恻隐之心，非人也。无羞恶之心，非人也。无辞让之心，非人也。无是非之心，非人也。恻隐之心，仁之端也。羞恶之心，义之端也。辞让之心，礼之端也。是非之心，智之端也。」又曰：「凡有四端於我者，知皆扩而充之矣。若火之始然，泉之始达。苟能充之，足以保四海。」夫仁义礼智，天德也。扩之至於足以保四海焉，王道备矣。是故由恻隐之心而充之，则凡省刑薄敛，惠鲜怀保，而天下之仁政行矣。由羞恶之心而充之，则凡纳谏悔过，去(纔)[谗]远佞，而天下之义政行矣。由辞让之心而充之，则凡谦光受善，敬老尊贤，而天下之礼政行矣。由是非之心而充之，则凡内以领恶而全好，外以爵德而讨罪，而天下大智之政行矣。然则天下大政之出於心，而大道之发於天德，帝王之行在养心以崇德，以为万事万化之本，断可知矣。由是言之，则乍见怵惕恻隐之心，无所为之心也，乃真心也，纯王之心也。其纳交要誉恶其声之心，有所为之心也，乃伪心也，[杂]霸之心也。故王霸之道又於此焉判矣。是故帝王之学，在审其初而定志焉尔。恭惟陛下继统以来，以尧、舜、禹、汤、文、武之道为必可法，以尧、舜、禹、汤、文、武之治为必可兴，毅然以复古为己任，制礼作乐，兴废举坠，王道之事，已渐举行，何待臣愚之言哉！然臣尝闻之，道无终穷，学无止足。程明道先生有言曰：「太山高矣。太山之上已不属太山。尧、舜事业也只是太虚中一点浮云过目。」盖言道体无穷，而学不可止足也。仰惟陛下聪明睿智，洞见渊源，进道不息之心，无有穷已。贤矣而必至圣，圣矣而必至王，王矣而必至帝，帝矣而必至皇，何有止极！此臣所以於圣治方升未已之时，尤愿陛下进进於学以为之本焉。所谓学者，即谨独是也。非止於记诵讲说之间，而学、问、思、辨、笃行，所以进乎此者也。所谓独者，固所独知之理也，即天理也，即天德也。察见此理，立则见其参於前，在舆则见其倚於衡。戒慎恐惧，而敬以存养之，令有诸己。终日乾乾，深宫必於是，大庭必於是，静居必於是，临政必於是，随处体认天理而力行之，无顷刻而或离焉。日积月累，则将月异而岁不同，心纯乎天道，诣乎天则，天德日盛。所谓立之斯立，道之斯行，绥之斯来，动之斯和，天下莫不丕应徯志。凡古先帝王之政治，无一而不悉举，而王道大备矣。臣无任恳切愿望之至。为此具本亲赍，谨具奏闻。嘉靖十年九月初十日进。十三日奉圣旨：「览奏，足见纯正有本之学。朕知道了。」 
　　
　　泉翁大全卷之三十七 
　　
　　门人江都沈珠等校刊 
　　
　　章疏 
　　
　　进君臣同游雅诗疏 
　　
　　礼部右侍郎臣湛若水谨奏，为进君臣同游雅诗，以彰圣德，以弘大业事。臣尝读易至泰卦，未尝不三复而为之叹息也。彖曰：「泰，小往大来，吉亨，则是天地交而万物通也。上下交而其志同也。」夫天气下降，地气上升，则天地交而为泰，是以万物遂焉。君德下接，故臣德上达，则上下交而为泰，是以德业成焉。是故欲知上下之交与不交，而道之否与泰者，无他故，亲疏之间而已耳。今夫人之相孚也，家人之情异於邻，邻人之情异於乡，何则？亲疏远近异同之势使之然也。故人君之学系乎习近之养矣。古之帝王，前有丞，后有疑，左有辅，右有弼。左右前后无非正人，使亲近以善养之也。帝舜曰：「臣哉邻哉！邻哉臣哉！」邻也者，近也，盖言臣当亲近也。又曰：「臣作朕股肱耳目。」言臣当相成为一体，非但邻焉而已也，是故有都俞吁咈相可否焉。商王高宗得傅说於板筑之间，而置诸左右，命之曰：「朝夕纳诲，以辅台德。」辅也者，言如车辅之相依以相成也。是故有盐梅面_，相交修焉。尧、舜、殷宗君臣同游之道有如此者，可以为万世君臣之法矣。荀卿曰：「学莫便乎近其人。」孟子谓戴不胜曰：「子谓薛居州善士也，使之居於王所。在於王所者，长幼卑尊皆薛居州也，王谁与为不善？」贾生曰：「胡越之子，生而同声，及其长也，累数译而不能相通。何则？其习使之然也。」故习与善人居之，不能不善，犹生长於齐，不能不齐语也。是故人君之学，系乎习近之养矣。君子养之以善则智，小人养之以恶则愚。故人主一日之间，接贤士大夫时多，则可以涵养德性，熏陶气质，习与智长，化与心成。故曰：「少成若天性，习惯成自然。」习养之用大矣哉。我圣祖之心，即尧、舜、殷宗之心也。知帝王之道必近人以学，而后盛德大业成焉。故有君臣同游之训，以垂范於无穷，欲圣子神孙世守之而勿替。仰惟我皇上，圣本生知，德由天纵，不愆不忘，率由旧章。下谕修复祖宗君臣同游之典，随在召见大臣，又开西苑，新仁寿宫，建无逸殿、豳风亭。祭告落成，赐文武三品以上大臣坐宴，又命辅臣坐讲，逮於讲官，皆与坐宴焉。君臣同游之典，一旦复祖宗之旧，直推斯世於唐、虞三代之上，则夫召问之际，所以讲求弼直交修之道，必有取乎古矣。大学曰：「物有本末，事有终始，知所先后，则近道矣。」孟子曰：「尧、舜之智，而不遍物，急先务也。」夫本始者，末终之一贯也；先务者，庶物之大端也，所宜先焉者也。皇上问辨而讲求者，必超出乎百代，远追乎尧、舜，皆天下之大智，先王之大学，而非近世帝王之所谓学矣。臣幸遇明时，叨蒙余泽，快睹盛事，忻忭不能自已。情发乎词，作雅诗二章，将以彰圣德，弘大业，传盛事於无穷。伏乞俯赐电览而留神焉。谨缮写一通，随本亲赍，谨具奏闻。嘉靖十年九月二十三日进。二十八日奉圣旨：「览奏，具见忠爱。诗增入史馆，该衙门知道。」 
　　
　　奉诏进讲章疏 
　　
　　礼部左侍郎臣湛若水谨奏，为奉明旨进讲章以效愚忠事。臣近於前本部尚书今大学士李处得睹御札：「西苑无逸殿讲七月诗、无逸书，命未讲并不与讲文臣部官，亦各进讲章一篇封来。」钦此。或疑之曰：「此谓九卿之侍讲筵与宴者，臣等不宜作。」臣非之曰：「夫野人食芹而美，负日而暄，犹思上献。卞和献璞，至三刖其足而不悔。何则？爱君之心激於中而不能自已也。书曰：『尔有嘉谋嘉猷，则入告尔后於内，尔乃顺之於外，曰：斯谋斯猷，惟我后之德，惟良显哉。』今臣固非野人之比，忝礼臣之贰，旧从讲官之后。今奉撰进之命，无刖足之辱，抱谋猷一得之愚，少怀芹璞之美，可以自外而不以入告，反不如野人焉，可得为忠良乎？」乃今本部尚书兼翰林学士夏赞臣之决，臣益自奋，谨撰尚书无逸篇首二节讲章一道，以上进焉。自「周公曰：呜呼！君子所其无逸」至「先知稼穑之艰难，乃逸，则知小人之依。」此二节乃无逸一篇之大指，其义尽括於此矣。其后引殷三宗、周太王、王季、文王之事，乃发明乎此而已矣。故臣撰此二则，无逸一书之指焉尽之矣。夫无逸者，无懈惰荒宁之谓，即敬也。所也者，犹言乎居也。所无逸者，犹言乎居敬也，犹召诰之言乎「王敬作所」也。起居食息，动静语默，无时不居於此焉。尧、舜、禹、汤以来，历代帝王之学，相传心法之要，尽在是矣。其知稼穑艰难，知小人之依，乃其由中而发勤民之实心，见於行事者耳。是故有此无逸之学，然后有此勤民之事。若无此实学，则亦无此实心；无此实心，亦无此实事矣。故下文引殷三宗、周文王之勤恤於民者，由其有严恭寅畏，不敢荒宁，不悔鳏寡之心，徽柔懿恭之德，皆无逸之学以为之本也。仰惟皇上下谕辅臣有曰：「这无逸殿之作，虽以勤农，亦以勤学之意在其中。」大哉皇言，一哉皇心也。夫以勤农必勤学以为之本焉，深契无逸一书之指矣。然臣又窃有区区愚忠者，敬为皇上陈之。夫帝王之学，心学也，非徒讲说之间尔也。易曰：「君子多识前言往行，以畜其德。」孟子谓舜曰：「及其闻一善言，见一善行，若决江河，沛然莫之能御也。」濂溪周子曰：「圣人之道，入乎耳，感乎心，蕴之为德行，行之为事业。」是故读书问(办)[辨]，盖为畜德感心，以开决其知见而措诸事业焉耳。故说者陈之，听者感焉；以诚意陈之，以虚心感焉；盛德大业系於此矣。伏惟圣明俯察而留神，臣无任激切愿望之至！谨以所撰讲章一篇缮写，随本亲赍，谨具奏闻。嘉靖十九年九月二十五日进。二十八日奉圣旨：「览奏，足见忠爱。讲章留览。该衙门知道。」 
　　
　　进圣学疏 
　　
　　礼部左侍郎臣湛若水谨奏，为发明圣训，以一圣学之功事。臣前於十月内所陈王道天德本於慎独者，非他也，即圣训所谓敬一是也。臣闻帝王之学，一贯而已矣。一贯者非他也，心事合一之谓也。故一则无事矣，一则易简而天下之理尽矣。尧之授舜，舜之授禹，曰：「惟精惟一，允执厥中。」故精则一矣，一则中矣。自天子以至於庶人，同此一条贯而已耳。故孔子告曾子、子贡，一则曰：「吾道一以贯之。」二则曰：「予一以贯之。」及其告樊迟曰：「居处恭，执事敬，与人忠。」是亦一贯也。由是观之，论语二十篇之中，无非一贯之义，无非心事合一之学也。仰惟皇上天纵生知，默契道体，继天立极，作民君师。御制敬一箴，垂示远迩，所以惠教天下后世者至矣。臣自在南京以至於今，常口诵心惟而佩服焉。凡至士大夫之家，有悬於堂壁者，过则必趋，坐则避席，未尝敢背焉。诚信之如蓍龟，敬之如神明，尊之如上帝之临也。盖斯理也，实有以深契乎尧、舜以来相传精一执中之指，一篇之中，反复详尽，帝王之大道复明於天下，皎然如日月之丽天，如江河之行地，有目者所共知，百世以俟圣人而不惑也。至於序文首云：「敬者，存其心而不忽之谓也。一者，纯乎理而不杂之谓也。」此二言者极为明切，又默契乎孟子必有事焉而勿正，心勿忘，勿助长之指也。虽然，圣谕之懿，夫人莫不知之，至於敬一二字之相为功用，夫人未必皆知也。臣愚请得以愚见少发明之。夫所谓纯而不杂，即天理也。孟子所谓必有事焉者，即此也。存心不忽，即敬以体认夫天理者也，即孟子勿忘勿助之谓也。夫忘则不及，助则过焉。皆非所谓存心不忽也。宋儒程子曰：「勿忘勿助之间，乃正当处也。」谢显道亦曰：「既勿忘又勿助，恁时节，天理见矣。」然则二子之言，直足以发孟氏之指，而孟氏之言，真足以扩千古圣人言敬未发之蕴，而我皇上实深吻合焉。夫一者天理也，敬者勿忘勿助以体认乎天理，令有诸己焉者也。是故敬一箴有曰：「匪一弗纯，匪敬弗聚。」则敬一之相为功用，已章章乎明矣。故日用之间，随时随处，随动随静，存其心於勿忘勿助之间，而天理日见焉。有诸己之谓信，充实之谓美，充实而有光辉之谓大，大而化之之谓圣，圣而不可知之之谓神。所存者神，所过者化，上下与天地同流，而帝王之盛德大业尽於此矣。何以言之？夫圣人之德业皆原於性情，常人之性情莫切於喜怒。请试以喜怒明之。孔子曰：「不迁怒，不贰过。」箕子曰：「无有作好，遵王之道，无有作恶，遵王之路。」夫喜怒好恶纯乎天，故其存神之妙，与天地合，斯之谓盛德。是故心存而喜，则喜纯乎理，而天下之心同喜；心存而怒，则怒纯乎理，而天下之心同怒。故古之圣帝明王，一好足以劝天下之善，一恶足以惩天下之恶，是故不赏而民劝，不怒而民威，故其过化之神与天地准，斯之谓大业，引而伸之，触类而长之，夫然后前圣一贯之指，心事合一之学，而我皇上敬一之功用可尽也。臣虽陋儒，不足以仰测圣蕴，徒以一得之见少发明之，诚如以管窥天而忘其愚陋也。不敢自隐，谨以上尘天听。虽然，禹、益、皋陶、周、召、伊、傅之为臣所以望其君，其君之所以望其臣者，未尝以贤圣相自足也。故禹告舜曰：「后克艰厥后，臣克艰厥臣。」傅说告高宗曰：「知之非艰，行之惟艰，王忱不艰。」夫忱者，知而信之之深也，有诸己之谓也。美大圣神，骎骎乎不可遏矣。伏愿皇上以圣训所见，信道体之无穷，学缉熙而不已，而究夫盛德大业之蕴，致唐、虞三代太平之治，天下幸甚！万世幸甚！为此具本亲赍，谨具奏闻。嘉靖十年十一月二十七日进，十二月初九日奉圣旨：「知道了。」 
　　
　　劝收敛精神疏 
　　
　　礼部左侍郎臣湛若水谨奏，为仰体圣心，陈愚忠，图国本，以敦化理事。窃惟皇上幼起名藩，缵承大统，圣德盛大，超越百王，孜孜图治，十年於兹矣。而皇储未建，国本未立，臣不胜惓惓犬马之心，日夜念此，至切也。天下之臣之心，念此至切也。天下之民之心，念此至切也。圣母之心，念此至切也。祖宗列圣在天之灵，念此至切也。皇上体圣母之心，慰祖宗列圣之灵，思祖宗故事，祈圣嗣於神明，以答天下臣民之望。皇上之心，亦念此至切也。输其诚敬，致竭精禋，丹心上享，而又命臣等暨百执事，同致虔诚，格於神天，休敬丕应，其速也如响。兆祥之几，可立至矣。臣闻天地之化，栽者培之。故雨露之施，惟气至而萌芽者得焉。夫内外交修，则神人协应，理之必然者也。皇上求诸神者既至，又当修於在己者，以为交相协应之本焉，所谓修乎在己者，收敛精神是也。夫二气储精而神生焉，夫精神者，天敛之以生物，地敛之以成物，圣人敛之以生盛德而成大业，帝得之以为帝，王得之以为王，人物得之以为生育昌。易曰：「夫乾，其静也专，其动也直，是以大生焉。夫坤，其静也翕，其动也辟，是以广生焉。」解之者曰：「不专一则不能直遂，不翕聚则不能发散。」故专一翕聚以为发生遂成之本，天地之道然也。五行二气藏於冬也，故春得之以为生，夏得之以为长，秋得之以为成。故闭藏者，所以为生长收成之本，四时之运然也。夫天地四时且然，而况於圣人乎！而况於万物乎！是则天地四时之所以为天地四时，帝王之所以为帝王，圣人之所以为圣人，万物之所以为生遂，在收敛精神而已耳。夫精神者，敛之则全，用之则散。故目多视五色；则精神散於五色；耳多听五声，则精神散於五声；心多役於百为，精神散於百为。是以古之圣帝明王慎之，以保惜其精神焉而不敢散。故帝舜曰：「臣作朕股肱耳目，予欲左右有民，汝翼。予欲宣力四方，汝为。予欲观古人之象，日月星辰，山龙华虫，作绘宗彝，藻火粉米，黼黻絺绣，以五采彰施於五色作服，汝明。予欲闻六律、五声、八音、在治忽，以出纳五言，汝听。」是帝舜之制作图治也，但示以欲为之志，而以耳目股肱之用，托之於臣，而使翼为明听焉。大舜不自劳役以散其精神，保养而爱惜之，以为出治之本，化育之原，是亦体天地四时专一翕聚闭藏之道，万物发育之理也。仰惟皇上德配帝王，道合天地，而制礼作乐，孜孜不倦，以新一代之治，垂百王之法，甚盛心也。臣愚窃虑圣心渊微，精神恐有过用，而皇嗣未立，臣愚诚不胜犬马心，故不避斧钺，陈其收敛精神之说。诚愿圣明凝心定虑，端庄静一，凡於笾豆之类，付之有司，不役精於耳目，不劳神於思为。翕聚完养，深根固蒂，以为生育之本焉。夫既求诸神，而又内修诸己，则神人协应，而兆祥斯至，前星斯耀，亦可以立本敦化，以延亿万年无疆之休，而后[圣母之心可]遂，祖宗列圣之灵可慰，天下臣民之愿足矣。臣不胜愿望恳切之至，为此具本亲赍，谨具奏闻。嘉靖十年十二月初八日进。初十日，奉圣旨：「这所言朝廷已知。尔既欲朕收敛精神，便不必烦扰。该衙门知道。」 
　　
　　进演雅疏 
　　
　　礼部左侍郎臣湛若水谨奏，为进演雅以昭圣治事。恭惟圣德格天，祥瑞叠见，乃嘉靖十有一年十一月初五日，四川巡抚右副都御史宋沧以蟠龙岭所获白兔进於阙庭。礼臣请称贺，皇上谦冲不以自德，荐之祖考，献於两宫。礼臣再请，皇上乃俯从群臣之情。既受贺，於是凡诸文臣咸为歌颂，以侈希有之事，以扬无穷之休。臣窃以为，荐之宗庙，法当作雅。夫雅所以述圣德，美神功之诗也。臣过不自揣，忘其疏陋，谨撰雅歌一篇，凡四章，名曰「演雅」。臣为此雅，所以广瑞应之义也。谨上献以备御览焉。臣窃以为汉、唐、宋之君，於芝房宝鼎、异兽祥禽之瑞，乃或侈然自居，形之诗歌，或以改元更郡，岂如我皇上再让再辞，犹自执谦，归之祖考，其至德度越古之帝王远矣。臣又博观前代之臣於白兔之瑞，柳宗元则以征有秋而已，李说则夸正色奇霜毛而已，蒋防则有金气王池、瑶草永光之赋而已，其它歌如练之词，继凝铅之咏而已，夸玉衡之精，耀明月之状而已，祗可以逞词华、献娱悦而已耳，而於白兔之法象，天之所以示告，而开先乎人君世主者，则未之见焉。臣谨按，古三坟云：「龙马负图，神开我心。」诗疏六艺论云：「河图洛书，皆天神言语以教告王者。」臣是以谓祥瑞法象，天之所以示告，而开先乎人君者也，是故瑞不虚出也。夫瑞兔之应有四义焉：其色白，其性驯，其名明视，其德不好杀。此上天所为示法象之精意，所以为瑞之至也。易曰：「河出图。洛出书，圣人则之。」而程颐见卖兔者曰：「观此兔亦可以画卦。」夫马图龟书，瑞也，非有圣人则之，亦一物之奇耳，又何以开文明之治，而为万世之至瑞乎？夫兔，其色白，以诏异常也，且诏洁净也；其性驯，诏柔顺也；名曰明视，诏智远也；不好杀物，诏仁厚也。其诸上天将以皇上进修德业，兼洁顺智仁而有之，且进进於无穷，故出兹祥物，以告诏皇上，若欲皇上则其洁而益净一以敦化，则其柔而益以柔道而顺治，则其智以益其如神之智，则其仁以益其如天之仁。夫然，则瑞不徒出，必有开先，此其所以为希有异常之应也。此上天所以眷爱启诏皇上於无穷之深意也。臣愚冒昧，谨将所撰演雅一篇并拜序缮写，随本亲赍，谨具奏闻。嘉靖十一年十一月二十八日进。奉圣旨：「览奏，具悉忠爱。演雅留览。礼部知道。」 
　　
　　进古文小学疏 
　　
</div>
    <div class="pagination">
<a href="泉翁大全集_page55.html">上一页</a><span>...</span><a href="泉翁大全集_page51.html">51</a><a href="泉翁大全集_page52.html">52</a><a href="泉翁大全集_page53.html">53</a><a href="泉翁大全集_page54.html">54</a><a href="泉翁大全集_page55.html">55</a><span class="current-page">56</span><a href="泉翁大全集_page57.html">57</a><a href="泉翁大全集_page58.html">58</a><a href="泉翁大全集_page59.html">59</a><a href="泉翁大全集_page60.html">60</a><a href="泉翁大全集_page61.html">61</a><span>...</span><a href="泉翁大全集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
