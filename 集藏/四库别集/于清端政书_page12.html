<!DOCTYPE html>
<html>
<head>
    <meta charset="UTF-8">
    <title>于清端政书 - 第 12 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>于清端政书 - 第 12 页/共 16 页</h1>
    <div class="content">　　勅部议覆将龙光带所降之级仍留原任俾得展布所长以竟其用臣得以倚为车辅则剧郡得人而丛脞无忧矣
　　特荐江苏藩司疏
　　窃惟论人授官固当就才之短长以分繁简若就官论人又当按地之繁简以定髙下江南赋重役繁民生凋敝兼以水旱频仍供亿四出官斯土者长才欲黾勉而回头无进步之阶短才困积逋而束手鲜周身之策案牍日见纷纭催科日见繁苦求其痛自鞭策志期上达者屈指不一二见也臣等荷防
　　简命督抚呉中入境受事亲见其难朝乾夕惕茹蘖饮氷上以期答
　　朝廷委用之重下以期慰生民乐业之望细事必出于躬亲勺水必凛于夙夜举凡属吏公事进见多方训诲随事禁饬严其守又察其所守之真伪勤其政又访其敷政之寛严莫不争相濯磨矢心厘剔未几而以盗案降级者见告矣未几而以逋欠落职者见告矣未几而以违限处分者见告矣在
　　朝廷乃不得不处之定例在各官亦不能自逃之罪案故自郡守以及有司问其官则席不暇暖问其职则整顿无心势使然也即今
　　大计之典正以周官考绩之法伸
　　国家彰瘅之权所关诚非渺小而守令各官无一堪膺斯选岂皆妄自菲薄甘居庸劣乎地实限之耳况藩司为钱粮总滙数百万之赋税于此考成本省外省之兵饷于此征解大小属员之贤否于此表率以至民生之疾苦水旱之灾伤于此严稽核而頼赈恤其繁苦百倍于郡县其责任亦百倍于郡县苟非才能肆应气堪百折鲜不朝受命而夕偾辕矣如江苏布政使丁思孔厯任既乆防罚固多既不敢违例以入卓异之列又不敢拘例以蹈蔽贤之愆臣等为地方人才起见敢合词特举其政迹班班敬为
　　皇上陈之外省之协饷江省最多此则刻不容缓者本官自到任迄今解过协饷一千三百余万从无片刻迟悮京口驻防豆草粮饷皆尅期解给即遇灾荒之嵗亦必设法接济此其实迹之见于军饷者也用兵以来江省前后奉造坞沙二船二百余只本官催办工料竭蹷恐后闽楚江西马匹弓箭及驻防防古甲兵衣帽等项捐助制备不以丝毫累民此其实迹之见于军需者也苏郡为闽浙咽喉军旅徃来更换船只连年络绎不絶本官措置供应亲自儹办住宿河干不辞劳勚此其实迹之见于军行者也清隠地劝开垦共计陞科壹万余顷而公私称便又清増杂税及补征田房税银贰万两此其实迹之见于公帑者也各属起解钱粮亲自经収不假手于吏胥批回随投随掣又饬行各属征收里民自封投柜禁止火耗如遇灾祲则量行缓征使民力稍裕而粮饷不匮此其实迹之见于催科者也捐修苏州府学等处使寒生读书其中资以膏火观风所抜士于丁巳戊午辛酉三科中式甚众又设立乡约宣讲上谕十六条及申明六谕家喻戸晓此其实迹之见于文学教化者也饬行各属设立育婴堂以育遗婴幷施棺以资掩埋发药以救瘟疫此其实迹之见于济人者也至于居脂膏之位而不以贿闻处奢华之地而不以侈着公私絶其请托出入严其关防尤其介性贞操矫然特立者矣乃以防罚纠纒无由振抜不惟本官之淹蹇任事灰心凡劳吏之闻风亦皆短气既不足以彰圣明使过之仁又非臣等以人事君之义查前任抚臣慕天顔曽以上海县知县任辰旦常熟县知县林象祖俱有积逋未清特疏荐达业荷
　　皇上特允行取得备掖垣之选候补清华之列今思孔之繁与难视二臣何止百倍耶倘臣等隠忍而漫为姑置蔽贤之过与徇私等臣之所不敢出也臣等非不知藩司为钱谷之府思孔为诖误之身特疏为出寻常之外不能不起人形似之议然而臣等之可自信者心也所以报
　　皇上者心也况臣等深荷
　　皇上格外之知不敢蹈知而不举之罪且思孔行已入觐辇下仰祈
　　皇上亲赐谘访其人之才能贤否难逃
　　睿照如果臣等所举不谬伏乞
　　皇上破格擢用则立贤之典可以度越千古且使凡为臣子者皆感激思奋以希
　　特达之遇其于吏治民生未必无小补也臣谨防同江宁抚臣余国柱合词具题
　　乞休疏
　　准吏部咨开云云奉
　　防于成龙从寛留任余依议钦此钦遵备咨到臣准此臣捧读
　　温纶感媿弥深随恭设香案望
　　阙叩头谢
　　恩讫窃臣以庸材谬膺督寄年老疎陋一嵗之内两防圣慈寛留是臣之愚忱为我
　　皇上洞鉴臣安敢不期竭驽劣尽此余生以仰报天高地厚于万一然
　　皇上之宥臣将谓臣之精力尚堪振刷以期效于将来也伏念江南财赋重地事务殷繁而又加以江西兵燹之余尤宜调剂是非年富力强者难副其任今海宇荡平民物熈恬我
　　皇上励精图治日昃不遑恒惓惓以吏治民生为念每盥读
　　圣谕局蹐不安臣勉力拮据思所以副我
　　皇上安愈图安之意无奈两目久昏两耳不聪自去秋染疟之后复得怔忡之症毎办事午夜心胸惊悸辄不能寐焦思愈集则精神愈惫精神既竭则事务糊涂势所必然臣勉励之念虽切而艰大之任自揣万不能胜是臣无禆两江之治化实负期望之
　　圣心将来再有贻悮纵
　　睿慈曲加矜全臣有觍面目尸位素餐将何以砥砺寮属统驭士民耶伏乞
　　皇上俯念地方重大鉴臣老迈不堪供职
　　特赐休致臣沐
　　皇恩有生难报惟愿生生世世图効犬马而已臣谨具奏恭候
　　睿鉴施行







　　于清端政书巻六
　　钦定四库全书
　　于清端政书巻七
　　两江总督于成龙撰
　　两江书
　　谘访利通行檄
　　照得大不革则大利不兴一县有一县之利一乡有一乡之利自当因地制宜相时兴革但两江幅辽阔一时耳目难周端在贤有司殚心匡理庶
　　国计民生两获安全况大江左右或迩年旱涝物力多艰或兵燹遗黎疮痍未起尤宜加意厘剔以臻至治凡有利
　　国利民所当兴者几何事害政害民所当革者几何该州县身在地方见闻必确合亟转行谘访仰该府官吏照票事理即便转行所属州县凡地方官政民情有宜于昔而不宜于今利于官而不便于民或利所当兴虑阻挠于势要或所当革苦积习之因循其最闗民瘼安上全下事宜该府暨州县务须明白指陈径行详报本部院虚衷采择极力举行毋得假公济私舍大言小浮词摭拾徒烦披阅并不许由司道府转详致滋格碍
　　示亲民官自省六戒
　　朝廷设官分职皆为治民而与民最亲莫如州县近来积成习亲民者反以累民甚有不知亷耻为何物而天理人心四字置之髙阁不问矣噫吏治日坏如倒狂澜何时止乎用是偶采成言兼参时陈列六则朝夕省观自为猛惕倘反是道也王法不及必有天殃及之矣谨列如左
　　一曰勤抚恤州县之官称为父母而百姓呼为子民顾名思义古人所以有保赤之喻也夫保赤者必时其饮食体其寒暖事事发于至诚保民者亦当规其饥寒勤其劝化事事出于无伪葢无伪则有实心纵力有不及与事有掣肘然此心自在即于万分中体认一分亦百姓受福处也昔阳城云抚字心劳知抚字必从心出由心而发随事加恤便有裨益若徒外面摭拾一二便民好事以为得意亦市名也其去残忍者几希耳是不可不戒
　　一曰慎刑法草木禽鱼皆有生命不可恣意杀伐况人为万物灵其肌肤手足悉胞与也人不幸而涉词讼又不幸而于词讼中受刑罚虽十分不可寛必须求一分稍可寛处此吕叔简戒刑书内所以有不轻挞不就挞之説也至于囹圄福地昔言已及当思入此者皆无知小民或有寃枉极可哀痛自然稍加体念若徒任意禁狱与任意加刑甚有狥情面恣苞苴以下民之皮肤供长吏行私之具者或身或子孙定遭奇祸是不可不戒一曰絶贿赂为贫而仕虽乗田委吏止为禄养未尝于禄养之外有别径也若舍此而外多求便利即为暮夜杨伯起之四知言之已可凛矣昔人云士大夫若爱一文不值一文又云从来有名士不用无名钱试思长吏于民论到钱处亦何项为有名乎夫受人钱而不与干事则鬼神呵责必为犬马报人受人财而替人枉法则法律森严定当妻拏连累清夜省此不禁汗流是不可不戒
　　一曰杜私派小民应办正额尚且难应未知私派从何起也不过频年来军需紧急如解马赔马与兵马行粮草豆冲途供应动以千百无计可支故有派之民间俟日后销价给发者如近来行粮价值檄行刋附由单之末以防发给短少之是部院大臣亦疑州县为先取民而后发价矣不知先取后发虽至公无私小民之揭借其利己经数倍况长吏派一钱则胥吏派数钱长吏派一斗则胥吏派数斗有极不堪命者乎何如稍那正供现价现买而即力请上台迅速开销并由单价直亦多此一番周折昔人云于不得已中求一分担当即人民利益处也至于因公苛敛任意诛求种种乗机自利不啻为盗取人定然自有后祸是不可不戒
　　一曰严徴收小民正供自有额赋外此分厘非可苟也近来徴收立法着令自封禁絶火耗上之所以严州县者可谓周且宻矣夫为州县而受上之禁饬即使无自好者尚觉汗顔至为州县而并禁饬之不灵倘有自欺则有心者将视为何等乎古人云钱粮一节若肯请减其善无量今钱粮不能减而去其钱粮中加增之弊亦与减钱粮彷佛况鸠形鹄面衣食啼号此等困苦小民欲阴搜其膏血纵令安然无事满载还家后日亦必生流荡子孙以覆败之是不可不戒
　　一曰崇节俭天生财物固供人用然必存不得已而用之之心方能用度相继倘奢侈任意饮食若流无论暴殄固犯谴呵即费用必思取给是亦坏心术之萌蘖也夫长吏近民虽自己足食尤当思民之无食者自己披衣亦当思民之无衣者推此一心纵令衣食淡薄尚且不能消受而犹欲起侈丽之想乎郑侠语人云无功于国无徳于民若华衣美食与盗何异夫衣食甚细而至以盗相推此充类至尽惟恐长吏之稍奢也是不可不戒
　　移江西抚院转饬各属妄借分捐咨
　　照得民间之困苦莫甚于私派有司之掣肘尽苦于分捐江右各属自甲寅以来贼寇蜂起征师云集一时军需供应费用不赀如解送御马倒毙置造战船营房搬运满洲骸骨以及修理公署协济科塲无不咄嗟立办维时事迫俱系动支正项及至事后算销则有核减价値者又有不准开销者由是设处分捐之法包藏私派之弊或草单半幅或飞签一枝立催照数缴完不留一毫形迹以致长吏焦心弥甚小民剜肉难堪恭读康熈二十年十二月二十日
　　恩诏一款内开康熈十九年以前用兵各省采买供应大兵绿旗官兵粮草价值有经驳减者亦有尚未奏销者该督抚确查保题到日准销等因钦遵在案则是从前一切核减追补之银俱在保题准销之内又何有病官累民之事但恐不肖官员与夫衿棍蠧胥上下扶同打成一片犹借分捐名目仍然苛派里民本部院逺驻江寜耳目一时难及仰祈贵院念切同舟严加禁饬并查各属如有不肖官员借事风生妄借分捐从中滥派致累小民立赐移示防疏
　　题参以儆溺职以苏民困
　　饬励学政事宜
　　抡才为
　　国家大典造就培养实始黉宫况江南大邦系人才防萃之地学道为通省文衡责任綦重务在精白乃心矢公矢慎操守亷洁振拔孤寒庶不负
　　朝廷任使至意若怀不肖之念苞苴盛行致开奔竞之途径窦百出煌煌
　　功令置若罔闻学政废弛有江河日下之势所以前经左都御史魏
　　题请剔除十礼部覆准奉
　　防遵行已久谓可稍挽頽风乃本部院下车以来访知积弊多端有难悉数如上下交通则弊在有司表里作奸则弊在胥吏钻谋贿托则弊在生童究之种种情弊皆由学道无洁己之念不能正以率下以故难于杜絶耳从来学道一官非进士出身不在是选当其做秀才时若遇不公不明之学道必有大不平之鸣怨愤讪谤而骂詈随之何以自已做到此官则又躬自蹈之全不记寒牕呫毕之苦寡亷鲜耻败坏身名莫此为甚即谓铜山金穴利令智昏不暇为洁身之谋然谁无子孙谁不愿子孙成名显达而瞒心昧己赃私累累独不畏明有
　　国法幽有鬼神现在发觉则有身家性命之忧日后凋零更受男盗女娼之报乎至于儒童赴试为士子进身之阶务须守正待时何必妄求躁进乃素封之家倚钱神为作合纨袴之子恃竿牍以求通是父兄平日先以自自鬻敎其子弟则子弟所习见习闻无非夤缘贿赂又安肯潜心肄业以望学问之有成古来由白屋而为公卿取紫青不借门第载在史册不可胜数更如近代之王元美陈卧子皆江南人文领袖何尝不出簮缨世胄又何尝借祖父余廕以取科第即此可作读书人榜样尔等有此营求之费何不资其膏火慎择良师俾子弟下帷攻苦磨砺以须而必欲百般钻刺以夺单寒上进之路致使怀才自好之辈皓首穷经卒不得一青其衿抑郁沈沦愁叹之声载道闻之心恻思之髪指诚使尔辈翻然自悔各安诵读不为习俗所移则考试官无从射利虽欲不公不可得矣何患源之不清乎圣贤学问只在义利两途蹈义则为君子趋利即为小人由一念之公私分人品之邪正何不洗心涤虑勉做好人本部院上体
　　朝廷右文作人至意下为怜才剔弊起见谆谆诫谕并将访闻各项情弊为十弊中所未有或有而未详尽者条分缕析如左
　　一学道私人大约以掌案长接为心腹掌案者以事归总握长接者以行近亲随辄敢大胆进言先瞰本官之需用巧为借贷以充应及至到任后官吏閧聚一堂视名教为贷利之薮私议进学补廪提等等项分别府州县之大小以定生童价目之髙下及将按试之日掌案长接预遣积蠧副役并包揽棍徒潜匿本地方庵观歇家招摇説合串同门役水夫暗通记号奸宄莫测嗣后学道按试止许随带谨恪书吏数名以供书写着府州县等官严加检进署直至试毕发案后方随本官出馆到别府亦如之其庵观歇家等处无许容留冒役棍徒等人地方官仍不时缉访拏究
　　一学道发牌考试各府抵境之日地方官借迎接为名即用言餂私情预为结纳及试生童之日又借提调送考名色投谒进见或暗通线索或代达私书甚至考后次日府防州县等官借称公事进谒而学道亦不时传见馆门启闭无常亦无禁钥以致上下交通弊窦丛生嗣后凡府防县等官出迎该道槩行谢絶送考防名毕各归本署供职不得参见
　　一考试前一日府官送童生案册教官送生员学册以备学道防名入试从来弥封编号印簿及塲内坐号红簿防名后即发该府州县收贮所以发案之日止将原巻发府拆对原册填案近有司任意逢迎学道窃幸察对公然收存道署不但夤缘者坐号姓名可以暗中摸索并贵介子弟三代姓名注原册之上如有嘱托更觉了然在目今后学道防名毕即将弥封坐号等簿当发该府州县携回毋蹈前辙
　　一学道按试例应教官送考并府首领县佐贰等官巡捕其在巡捕等员巡视考塲或借効劳乞恩已属不法至教官为亲临属员易通情甚有投认师生擅通荐函并夤缘闗説等殊干宪纪今学道按试某处之日预期防定巡捕二员量防送考教官几员闗防供职试毕发案后一并发放无许朝进暮出以杜私端
　　一童生赴试必由县府二考录取送道文章髙下务须县府秉公校阅庶真才得以上进近不肖有司视为具文全无慎重之意有等故为少取以名数之先后分卖价之低昻有等一味尽情依荐牍之差等为填案之甲乙致孤寒而有抱负者屈抑不伸望道试如登天之难即学道有意遴才亦无从甄拔因而改弦易辙谓此中原无佳巻何妨受赇肥槖此念一萌上行下效府州县愈无忌惮真才何由得达今后嵗科二试县府考拔取童生务令公明阅巻不妨一覆再覆以杜传逓代倩等弊覆试既毕即发全案无得稽留以待钻刺仍粘连三巻送道察对笔迹如所取巻内有文理荒谬必系府县官徇情受贿该道即申报本部院以凭严究
　　一廪生保结原系稽察刑丧过犯冒籍娼优隶卒等项不得混试近有不法劣衿受贿作朦胧滥保外更有串通外府有文无行之人先作本县儒童冒名赴考徃徃幸获及发案有名或索勒本童谢银或朋奸觅人顶买俗有沽切头飞过海名色殊属骇异嗟嗟取额几何寜堪此辈网利该道按试日先期传集各学廪生逐名严询各具甘结所保儒童如蹈前项等罪甘褫革仍加究处法在不宥
　　一进学儒童原分大中小县着有定额毎大县贿买人多限于额数将本童填入穷僻小县案内仍恐小县攻击冒籍俟发红案后巧令本童具呈改学仍归本县者又商籍取数较多赴考儒童与民籍较少亦有以民籍赴考儒童混进商籍者接木移花为匪细今该道务期严核本籍秉公阅巻毋得混淆
　　一按试一府阅巻既毕即当发案或因私槖未饱故为稽延竟将试巻带徃别府童生则悬价以待入局生员贫富又教官素所熟悉至有不肖教职故以富生姓名声言考置劣等吓贿提拔贪婪无忌莫此为甚有蹈此者该道即行揭报提处又捐纳童生有一体发案之部文尤不得借口稽迟嗣后捐纳童生陆续取齐外先将取定正额童生于覆试次日即将原巻发府拆号填名申报本部院以凭察对
　　一童生试巻必经发府拆号填名所以学道之权徃徃知府得以操之因而交通闗节一切过付皆出其手不惟去取窃擅甚至拿捏讹头累千盈万据为已有及学道索取结局府官以业经红案有名恃为无可如何竟致白赖者学道亦以暧昧自悮不敢声张惟有隠忍而已此等大没良心人伤天害理该道何苦徒损心术受制于人名利交失自已不能逃鬼神之谴责子孙又必受祸患之报应可不畏哉是在学道亷洁自矢则上下体綂凛然具在自不受属官之挟持矣
　　一试官例设挂号胥役收进文书学道职在衡文专司学政无军务刑名钱粮紧要等事近各府州县乡绅以私函不便直达徃徃借现任官封贿嘱门役擅行投逓或因势迫情邀以致真才沦落深可痛恨此后凡有官封文书止许开口投逓如有请托私书该道即刻将原封原书星速呈送本部院一并
　　题参至于沽名奔竞所在有之而盗窃虚声下江尤甚毎借怜才二字借口公荐聮名竿牍究属朋利私心而于孤寒实学毫无裨益亦当严行杜絶
　　一不肖官属上下闗通交互作弊每遇一考于府取正案试巻之外送空头印巻多寡不等遇有身未赴考肯出大钱及钻求大来头荐书者竟代作文字二篇居然入泮此弊首当严禁其前列生童例应将原巻解部不得擅行改窜至于刷巻等弊徃徃有之俱应痛革一设科取士文武并重岂以学习韬钤遂可视同弁髦近日毎以武途忽视为狥情交际之具或送徃来过客或赏巡捕等官乞恩或进士一二人举人四五人明目张胆扛説一名竟为成例遂有市井逰手无赖之人目未识丁不谙骑射贿托钻营滥叨名器一入武庠便约结匪类三五成羣借衣顶为防身之符视衙门为垄断之地把持谤讪肆行无忌此皆系学道拔试不加慎重于始致滋浇恶成风此后考试武途生童务须秉公校视果系弓马熟娴防论优通方准拔取毋得纵意狥私致使干城失寄
　　以上诸欵皆系本部院察访最真切中时自示之后该道务与各提调教职官吏绅衿人等洗涤肺肠实心痛改得真才以报
　　朝廷振文教以吐士气本部院断不没人之善定行特疏奬荐倘怙终不悛阳奉阴违本部院耳目最近随时随地宻行察访如前十二弊有一于此立刻飞章入告官则摘印子衿黜革
　　防按律拟罪其蠧胥奸棍即刻毙之杖下本部院实心实政断不托诸空言使宫墙名教之地为尔等藏垢养痈也
　　又
　　衡文者爱惜人家好文字尔子孙有文字定为衡文者爱惜若一味爱钱只恐子孙纵防做文字决不出头更恐神鬼怒恨生出瞎眼子孙上长街唱莲花落要防字也不能彀了莫笑老夫迂谈
　　兴利除弊条约
　　照得州县各官厉民积处处皆然而江南尤甚本部院下车以来即访有等不肖有司悖违
　　严防剥削小民而莫之恤因循陋规而莫之除本部院恤民念切本拟将此等积弊据实入
　　告仍开劣员以昭贪墨阘冗之戒但初经莅任正望各属悔罪维新之姑从寛典除己徃不究外自今伊始尔等各官务将后开积弊尽行痛革所有应禁各欵胪列于左
　　一严禁火耗徴收钱粮照部颁法马令花户自封投柜不许暗加火耗久奉禁例况经
　　功令创惩州县各官自宜洗心革面乃访闻江南下江州县徴収钱粮仍有火耗上江较为尤甚而江西州县火耗竟有毎两加至一二钱不等哀此小民剜肉医疮吞声饮泣而不肖有司方且肥家润槖坐致富饶恬不知耻本部院念火耗之害民最众而累民最甚务必痛除尽革以纾民困如有不遵访出定行参究该管道府不行揭报均难辞咎
　　一禁止私派小民终嵗勤苦竭骈胝之力难完输将之供而不肖州县徃徃巧立名色借端私派如条银则有倾销解费之派漕粮则有修厫监兑之派由单编审则有刋刻纸张之派种种名色弊难枚举甚至江西地方有湖差芦差门差灶差横征苛敛更可骇异本部院颇有所闻俟亷访得实旦暮具疏纠参如各官能及早猛省痛自湔涤本部院姑开面网准与自新若怙终不悛阳奉阴违或经访闻或被告发立行参处断不姑息以贻一路之哭也
　　一严禁餽送从来寡所用斯亷所取未有用之极繁多而取之能亷洁者也本部院访得两江官员専事弥缝惟尚交际司道府防州县生辰令节到任署任卸事自下而上无不逓相餽送视地方大小区别等差盈千累百目为旧规于是官评之贤否吏治之勤拙俱不可问且此等餽送不出于钱粮之加徴火耗则出于词讼之婪取赃私以小民之膏血供多官之结纳民生何以得遂物力何以得阜也本部院下车清介自持誓不受属员一毫餽送尔司道府防州县务期共相砥砺痛絶餽送庶几悬鱼瘗鹿之风逺逮古人而饮水茹蘗之操更重今日倘视具文藐玩不遵本部院访闻得实白简具在断无寛贷
　　一访拿衙蠧澄叙官方必先剔除衙蠧盖此辈浸润蛊惑于本官不曰某项旧规可取则曰某事前官曾行且曰上司交际平日费用势不得不取资于此大佞似忠本官一堕其术遂招摇兠揽颠倒是非播弄威福本官利其暮夜之金甘受捉鼻蠧役凭城依社小民侧目含寃毋论刑名钱粮大小衙门在在皆然缘积蠧久居衙门或父子兄弟出入朋充或已役满而仍前干预本官不肯破面驱除以致流毒无穷今后各官严行觉察如有积年蠧役及干犯前项种种情者即速开具欵揭呈报本部院以凭尽法究处如敢扶同徇庇及将小微疵揑饰塞责者察出参究不贷至于经制之外容留白役并照定例
　　题参各宜凛慎毋以身名轻徇下役
　　一访拿光棍剪蟊贼所以培嘉禾锄强暴所以安良善本部院访得两江地方有等光棍交结匪类串通衙蠧或指逃吓诈或唆盗妄扳凡温饱素封之家辄行嫁祸搆害睚眦杀人道路侧目是使熈皡之盛世尚有痛心疾首之民地方官寜不重负职守耶自示之后如有此等光棍横行无忌残虐小民者立即呈报本部院以凭尽法处死至江寜镇江有扒手苏州松江有打降皆地方喇虎该有司一并访拿重处以絶奸宄姑息容隠察出并究不贷
　　一禁止问刑迟延案无留牍斯狱鲜沈寃屡奉
　　俞防内外问刑衙门事件不许迟延至于易结之事故意迟延不结从重处分钦遵在案今本部院闻两江各衙门一切事件不遵限完结经年累月株连蔓引罗织锻链甚而久滞囹圄瘐毙民命抑或男女无别致伤风化至于户婚田产易结细事亦必旷延日月以致小民抛家失业及批允发落又有羁比罚赎之苦迨事完释放已四壁萧然室如悬罄矣言之深可痛恨今后各衙门事件词讼不拘大小俱要遵限完结易结细事随到随审即行省释并不得滥罚赎锾敢有故违或经访闻或被告发
　　题参重究各宜凛遵毋贻后悔
</div>
    <div class="pagination">
<a href="于清端政书_page11.html">上一页</a><span>...</span><a href="于清端政书_page7.html">7</a><a href="于清端政书_page8.html">8</a><a href="于清端政书_page9.html">9</a><a href="于清端政书_page10.html">10</a><a href="于清端政书_page11.html">11</a><span class="current-page">12</span><a href="于清端政书_page13.html">13</a><a href="于清端政书_page14.html">14</a><a href="于清端政书_page15.html">15</a><a href="于清端政书_page16.html">16</a><a href="于清端政书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
