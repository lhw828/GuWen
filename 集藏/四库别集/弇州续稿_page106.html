<!DOCTYPE html>
<html>
<head>
    <meta charset="UTF-8">
    <title>弇州续稿 - 第 106 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 106 页/共 228 页</h1>
    <div class="content">　　
　　石峰曾翁偕配严孺人寿序
　　
　　衡之为州至唐犹未以人文显吾尝读昌黎氏言谓衡于中州最逺南方之山以百数独衡为宗最逺而独为宗其神必灵又稍南尽而郴其气蜿蜒扶舆磅礴而郁积气之所感其可证者仅白金水银丹砂石英锺乳橘柚之苞竹箭之美千寻之名材而已进而求之人所谓魁奇忠信材徳者不可得而仅得一廖生则捐妻子为道士且又家郴而学于衡山者夫衡之荒落简陋若是而最后余滥竽楚试于诸生中得一巻最能抉圣贤之所以立言而藻又足以发之其急节缓歩隐若闇合于昌黎氏之指即下而庐陵眉山毋论也用以冠诸生之言易者撤棘而进之问姓名则曾生鳯仪也其产衡产也虽先世吉之安成家于衡三世矣问其年仅踰冠也其貌温然而雅其器寛然而不拘廹也徐而稍窥其藴则所谓魁竒忠信材徳人也既诵习孔子有父母以孝养称不为廖生弃家而托于方之外吾窃以夸昌黎氏而久之余纳节里居曾生挟其长而进试南宫者三矣三辄不利不逺数千里而来谒吾方以世之不能知生为世惜以生之不见用惜生而生冲乎其若无也孜孜乎以不闻道为耻而以一见吾为幸旬而稍露其欵乃复有所谓耻者不能蚤推禄食食父母而有所谓幸者则谓其父石峰公业六十母严亦五十余且将借吾之一言以寿其父母庶为其父母重也夫吾言何足以重曾生之父母然而生之悫诚不可已也以生之举石峰君柔色而安受人之唾匿身而黙解人之哄折节而不夸子之贵师以一艺传虽薄之而终其身以厚报子其兄之子如子母其外王母如王母乃生之所再举于母严者则又能事曾君如严君事曾君之外王母如曾君及他节啬以佐施勤共以佐客敦切以佐训子要亦足称长者令妇然亦闾井闺闼之恒行而今得曾生以闻于予又得予以有闻于天下意者昌黎氏时寕无一二长者令妇如生父母而靡魁竒忠信材徳之子以显之厪厪一廖生又弃家而托于方之外宜其寥寥若此也子归姑以吾言觞而父母而告之若夫共醪肉衣斑斓左右奉养以极志物之敬进而修大人之学继道统使千百世之后尊其亲侑启圣而亡忝此毋论孝小大有生家之郕公在夫一第何足以重生夫生之一第何足以重生父母曾生再拜日谨佩教
　　
　　寿史氏老姑八十序
　　
　　葢王父司马公凡三娶陈而其继为我前王母举伯父都事公与叶氏姑其又继而为我王母举姑史太夫人与先御史大夫公太夫人生十六而归史曰兰溪君当是时兰溪君之父河间公甫罢郡而司马公开蓟府入佐枢廷与河间公后先任南北台两家乔木甲第相望河间公负贵伉声而兰溪君亲其爱子太夫人明艳娴礼教车服光彩暎带中表间毋不啧啧羡媺而太夫人之归史其始事河间公及姑陈孺人用孝谨闻既而奉河间公以礼终则専养陈孺人者又四十年亦以礼终与兰溪君相庄事白首雍容无间也己无子则子媵所举者抚而教之以至成立踰于已子葢太夫人之归史六十有五年前所称血属今无一存者而独太夫人岿然若鲁灵光晚而徃来两姓家共养亡异两姓之族指众间有疑难不能决或阋墙狺帷者取太夫人词组立解太夫人一女子耳其志行磊落若丈夫生平不事佛茹素而自然具平等心作方便事其御臧获一以寛又不耐问米盐钱帛出入数以故家益落太夫人意豁如也曰令吾两郎君在吾何忧饘粥两郎君者谓不佞兄弟也今年八十矣太夫人避觞而来就我于是史之族若诸从子孙有来谒者坐定太夫人左顾而曰我开府之女开府之姊而开府之姑不为不贵矣谓我挟此而妇于史有加色耶对曰否也则又右顾而曰吾少者食若王父已食若父今乃食若兄弟矣谓我缘此而有损色于若王不耶对曰不也于是世贞兄弟乃奉觞前为寿曰此太夫人所以称丈夫也夫贵不人骄贫不人觊此女子之所难也而太夫人易之与贵忘贵与贫忘贫此丈夫之所难也而太夫人易之且夫心志不役易安也形神不琢易坚也恚忮不作易腴也不营酬徳不责人酬易居世也此五者皆寿道也而太夫人裕如矣世贞不幸而中背先父母所谓血属者行尽而独太夫人在即共养宁有倦哉太夫人八十矣而有少容自今而后太夫人之日皆不佞兄弟日也请得岁避史之觞而觞我太夫人夷然若忘己有间曰若之日吾日也吾不若之觞将谁觞于是世懋偕其亲执为诗歌以寿太夫人而世贞叙之
　　
　　寿太保故相严翁七十叙
　　
　　当世贞之自楚而入领太仆以便道归里严翁甫六十三而世贞获从诸公后一称觞焉觞有辞辞人人殊其大较谓翁为徳于天下虽不能甚久而能甚巨用是寓无疆之祝以俟葢迨于今七年矣而翁貌益进而童发益进而鬒天下之望益进而山斗世贞之受知翁益进而深然后乃愧向者称翁之徳未尽夫翁之徳固不惟巨而且甚久也试屈指而迹今之天下不亦蒸蒸治哉宫府之昔棼然丝今较若画一矣大司农水衡之昔惄然饥今饱而思溢矣九边吏士材官之昔累累然尫今勇夺有生气矣边塞之外骜然而羣萃我以逞今纳琛委质称臣妾矣数千万里之逺其居黔首上者不敢饰情以苟避县官三尺为之下者不敢小爱其财力日夜委输而惟县官之是供即不敢以痛且竭告此无他吏治澄故也夫吏治之所由澄则非一朝一夕致也当分宜之用事而中外之心固甘于海若聚溷之瓠而忘其臭其精神意气与苞苴并而注之幸门者知退而稍割其羡以自肥而已虽其人之骤败足以为龟鉴而世犹内疑而莫知所决从自华亭公代为相而严翁拜太宰如冰玉之相辉照以故杜襄阳荀青州之饷有望车门而却者有中道而却者有将发传而却者葢世贞时时晤今陆司空与绳司空故以郎事翁宗伯又事翁太宰间谓不佞严翁夷然坐堂室郎有所建白小中窽翁毋弗唯唯听也中涓贵游有所居间郎不可翁又毋弗唯唯听也即主上有所俞咈而法当持诤以告翁翁又毋弗唯唯聴也事立而天下归重于严翁翁逡巡谢曰此非力所任郎某某议也间一二失主上意或中涓贵游有所指摘翁又逡巡谢曰老臣誖有之郎无与也葢未几而翁入相华亭公恃以左提右挈而翁念其二尊人老遂予告归矣翁虽去国十五年而太宰宗伯絜法有不奉翁画一者哉而况公交车之所抡荐启事之所嘘藉几徧海内羔羊素丝之三事大夫有不自翁出者哉余故曰吏治之所繇澄非一朝一夕葢指严翁也说者则谓翁今去国而乡十五年其所为徳不能巨而能甚久夫久则信然其谓不能巨者非也夫严翁世庙之师臣也握统均佐调燮至贵倨也而挟齿徳以祭酒于吾吴之邦诸邦君大夫非门生而故吏里舎中称觞者非孙曾则亦子姓行也然翁方恂恂然不以尊而踞邑令之庭自胜衣冠而上者靡不讲均礼也严翁虽不至虞饘粥然非有安昌鄠杜之产也而赋率先其里豪五服之外至于稍半面称识者靡不衣食于严也故去严翁之归而十五年其鲜衣怒马盛气而加闾左者鲜矣出而家于官归而家于郡邑而傍操其权者鲜矣矫辞诈欺为侩驵行者鲜矣夫严翁者表也表正而景从之夫严翁一为徳而缙绅以仁让成其俗于上父老子弟以谨厚成其俗于下何言非巨也于是严翁之所共为徳天下者华亭公长于翁八年矣而家居在二百里内翁差少而又最壮有如天子修明堂辟雍之政以三老五更聘二公而亲袒割焉既乃左顾严翁谓公幸未老其强留以陪左右翁亦宁能曰老臣不能敢捐精神与乡之泉石而竟恝然辞哉是言也翁之二子乡进士治太学澄实征之虽然微二子世贞亦乌容以无言也
　　
　　少岳华司谕先生七十序
　　
　　江以南文献无虑数十百家毋如锡山之华其着于华者无虑数十百人毌如故秋官大夫补庵公余以通家子获从公游而是时少岳先生为秋官公伯子博学工制科业补诸生籍籍有声秋官公未悬车而谢南曹政老于家诸家秉悉以委先生伺其所出内操纵咸中窽大器之指而顾其臧获曰此真而主也秋官公性好书又时时受征逐有文役而皆苦爱力或以属先生草及雠校靡不当公意则又大器之日此吾益友也公好客先生则亦好客客若文待诏父子彭孔嘉陈复甫周公瑕袁鲁望辈其果胣脯充溢酒不罍耻而间汰其下者无敢以便佞进公好施先生则亦助之施素侯之产割以赡五服衣食所流羡踈戚尽洽而裁损其滥者毋敢以侥幸奸公又大器之曰此吾畏友也当是时以先生子故众归徳公以公父故众归名先生而先生独坐数竒不获一策辟书目其学益博制科业益精旁及古文辞多瑰伟而试益不利最后应贡谒吏部选得应天训导人或谓先生贵家子奈何挟一苍头青衫瘦马躄躄长干里中先生甚乐之曰官长不吾谪吾得以其便泛澜三山大江之胜何幸也则又谓先生饱膏腴一旦而改舌以干半菽浆藿之味习乎何自苦为先生又甚乐之曰禄易塞使我摩腹而受竹素更以其暇教授诸生何幸也于是人人谓先生宦薄也而有味乎言之寻进上虞教谕未上而持母夫人服归既除先生循其髪叹曰我头颅之何谓而人且以我有味乎薄宦也遂絶口不复挂仕进葢未几而先生年七十矣其歩履矍矍然其颊腻晳而丰肥见者以为五十且未六十人也顾先生少而能以施予奉客益秋官公徳晩节时杜门门鲜候刺秋官公为宏厦奥房茂林曲池以居先生弗居居茅茨广袤不数武公遗阿锡檿丝之服先生弗服服十征布公所常蓄古金石图籍以观先生弗观观止诸生时书厨人荐公所食臡葅膻芗之味先生弗食食仅取一鲑菜于是人人乃谓先生向者非有味乎薄宦也其天性然也先生闻之曰不然夫岂独天性哉老氏三寳吾师也余虽从秋官公游第游先生之日长而以爱女女先生少子其知先生最深先生丈夫子五皆美而材诸孙十余人兰玉茁茂当不下万石五桂君第闻先生居恒持家秉余不佞少于先生十五年而饘粥之遗尽捐以付儿辈束身一亩宫与世事辽矣敢荐綦缟之贵昌葅之甘而为寿曰先生能从我游乎哉信尔百岁殊未足多也
　　
　　寿观察使观海顾公六十序
　　
　　始公之为孤童而依太夫人也其受伯氏经而夺于生且不继人谓两司諌弓冶不中芜乎两司谏者公伯父父也公自奋下帷昼夜不辍而成进士其释褐继其父为行人人乃相诧是必亦司谏弓冶今不芜矣而公逡巡数引郄念太夫人老而轻其身于多讳之年则不忍且谓二父所终位也于是得稍转尚书郎郎都官部诸系囚当谳者咸自以为不寃郎称平矣而又出而守饶州饶饶地也以数困重赋故■〈谷丸〉而公袵席之稍稍称其名亡论公洁亷自励冰蘗所兴革梳爬其弊殆尽恵利孳孳深单赤不知于黄颍川召杜二南阳孰为右然公居恒谓颍川何自数奉玺书赐金增秩召杜何自市父母称夫取名骤者实必不深洽识者以公殆胜之自公之饶髙第而得副宪也人谓去九列歩武耳而公一日复念其太夫人老而乞归养诸所以备物承志毋纤芥憾葢太夫人以显融终而公孝亷声籍籍朝野间公尤不欲自见其徳而部使者数上书具其事天子异之即家补广右入贺万寿还道迁贵州右叅政而令子太史公首自公交车擢读中秘书公乃引疾乞骸俄复迁广西按察使而公不为动其请益力遂得予告归公虽归望日以重葢荐公者无虚岁而公始欿然不自安也久则夷然忘之今年壬午公寿六十诸欲公出者曰公必出是甚健耐饮食其出外之而联百城寄则当为县官拊循元元提纲挈纪饬武吏坚储胥以毋烦宵旰内而与君相筹于细旃墄圮之上使墨者望而饬簠簋苛者望而恻疻痏躁竞者望而玄黄其马尚亦有利哉乃其中外之宗戚与所识穷乏则不然曰公幸毋出公出谁与囷廪我谁与衣槥我即小自饬而干旄之下谁与扬我寃谁与白我公且强我为处可也人或以语予予叹之曰夫言公出者非当言公毋出者亦非当公方栖神于恬淡之境顺适于无何有之乡以与造物出王汝执以为出处而彼视以为浮云之巻舒而曹奚择焉然则为而计者愿世之长有公而已今夫敦璞不凋易完也澹泊寡嗜易足也顺事恕施易慊也固啬不漏易永也此四者公之所富有而曹之所忽而吾老子以为寳以为深根固蒂长生乆视之道而又何疑焉公顾氏葢江左之着姓曰顾梁氏以嫓吾王氏而公父司谏公繇丁丑成进士公之成进士癸丑而太史公复为丁丑吾王父司马公繇辛夘举于乡吾父司马公亦繇辛夘举而不肖以癸夘王与顾世世为婚姻而余少于公三岁先后备朝列晩而归共一衣带水徃来无间从子一纶于公为内戚尤迩故摭余说以侑公之觞
　　
　　贺大司空阳白曾翁七袠荣封序
　　
　　曾翁葢家郢中云郢故献皇帝王时国也昔周之兴文王以缉熙令徳假帝而锺其休嘉砰隐之精于贤士大夫故其诗曰思皇多士生此王国王国克生惟周之桢言周之圣贤君臣交相用也而文王厚为之滋培之槱薪棫朴其材芃芃然茂也故其诗日文王孙子本支百世凡周之士不显亦世言周之圣贤君臣之用衍而代相禅也以我献皇帝之令徳将何下文王而肃皇帝之丕承式廊抑于武有光以故人才之生寖明寖昌至于今凡三易世而愈盛坐论作行之烈冠千古而郢最为敦睦便章之地曾翁之生属正徳岁癸在酉葢献皇帝久道之化已成其和气上蒸与贞元合而为翁翁甫有室则又笃翁以贤子大司空公又姑为之缓翁之达而速司空公之成欲以交观其一时之用而翁遂后司空公而应公交车辟翁之为尚书刑部郎持平无害天下翕然称为长者翁念且老而司空公公望日益重乃慨然曰夫善敛者识几者也勇退者晳分者也吾老倦游矣即仕不止而奈何异日以九卿下迁避三公儿也己又谓司空公太上所立与若交勉之言则吾何敢让焉尔其骏发厥功以毕我之志于是翁甫迁叅议岭南行省而司空公持中丞节填抚全蜀翁遂上书以不任告得请归里翁故工古文辞其在郎时固已为操觚翰者所指慕而至是益纵放其志意以与古之作者下上自署其斋室曰阳白阳白者谓阳春白雪亦故郢语也翁自以即寡和而通国中有数人者于念已愉快而识者不谓然曰而郢非故郢也其被献皇帝化若南国之所谓江沱汝汉兴于文王者哉而于文辞不若屈平宋玉之牢骚而冶靡也温厚和平庶几所谓国风之周召清庙之颂若雅哉即和者不一人胡累盛也于是曾翁之辞益修其体力益胜而司空公奏中丞绩则进翁中丞奏左司马绩则进翁左司马今而复以大司空绩最天子褒嘉之复进翁如其官而翁之春秋届七秩其悬弧之辰与锡命之日相差次公卿搢绅若而人相与艳归之环郢而从翁父子后者若而人相与侈张之为颂赋之类如千万言而谓不佞某亦郢人也其先世徙蜀蜀又司空公填抚地其知翁父子当最深强而属之叙不佞何能知唯窃窥夫献肃之际宛然文武之隆而遐不作人以效成康之用者大而姬公伯禽召奭次而太史司寇蘓公辈所谓不显亦世者其气象可挹想而人可指数也今而后愿翁専精神加匕箸进而八十九十以俾司空公毋内顾则翁之年皆司空公之年司空公务益精白一心以左右王室进而襃翁八命以至九命则司空公之绩皆翁之绩而又何间焉夫君臣父子之盛成周为烈史册固详之以视今未易轩轾也独其时有降岳之吉甫则必有穆如之山甫为颂以扬诩其盛而不佞非其伦也姑即所闻纪其大都云尔翁毋曰之子也为能和郢者也
　　
　　赠赵伯子（阙）五十叙
　　
　　先御史大夫之成乡荐南都而领荐者赵伯京先生当是时先生之文天下莫不知而及其成进士更歴中外者久之而以按察佥事需次归里先生絶不肯复出日赋诗饮酒终其天年天下以为屈而先生夷然更以为快先生之伯子曰（阙）甫十余岁即出应有司试其文烂若舒锦而貌则冠玉一时啧啧以为无让潘安仁而为诸生久之辄不利于省试伯子一日忽自叹曰舎吾好而逐时趣即得之不以适而况不必得也且夫日去我驰矣夸父之捷而逐之竟无及我又安能为邓林槁也于是悉谢去所习制科业而业古文辞彬彬可自显见矣复去之曰舍吾好之大而逐吾小非筴也且夫身后者吾所不及知也吾安能役吾之精神以供人目无已而又供人齿于是日嗒坐一室室无它设一几一榻而已壁无它庋六经外老庄圆觉维摩楞严而己伯子故从其父徙郡而有田在吾州可耕人谓区赋长亦易践奈何不一省视之伯子笑曰夫长五湖者何人也而乃一区长也卒弃之如瓯脱以故家益困而伯子亦不顾都布袷岁久敝则缉之不胜缉则累累下垂■〈敝〉躠草屦第毋令足趾出外而己脱粟不舂时摘园蔬摘拱啜之如享太牢闲出歩中庭小卉草间如登春台唯意所畅寂寥篇什韵之喉咽鍧鍧如奏金石伯子既已挫锐匿声毋论天下即乡之人不能名其屈而伯子抑且陶陶然并其所谓快者而忘之迨伯子之忘其为快而人且以为木鸡乎过其里以为畏垒乎而余独闻之以为善屈者莫伯京先生若也善学先生者莫伯子若也今夫人必至于忘其快而后可以言快余既已持是说而遇伯子之子某乃戚戚语余以伯子文髙而不被名有家而不肯治即窭可具中人衣食而不肯御有美男子四而失其二意者生而见畸于造物者哉乃日覩其冺冺嘿嘿即欲伺所好慕厌斁之一端不得也自所庋诸经籍外息而手一编则维吾子之弇州集数读数俯首而乙之已寻乙复读将无稍有当乎则又谓余吾父今者五十当有贺牢醴羔帛之陈以渎吾父必不得请以乞诸公卿贵人奓大其辞必不得请子之言吾父所数读俯首而数乙复读之言也庶几其有合乎余谢不敏谓某而之父几于道矣而又何所事余言且而之戚戚而以造物畸者而父之陶陶而以造物赢者也而父闭关余亦闭闗而父不问产余亦不问产而父敝衣蔬食余亦敝衣蔬食然余染之深厌而后离之不若而父之离于未染也今夫修有器而受有根其根器完者未染者也其根器损者染者也驷马髙葢其祸甚大是余危而而父安也知我者希则我者贵是余贱而而父贵也余方求去余之所以危者贱者而犹惧其及之是乌足以当而父虽然必欲得余言则而父壁所庋者足已得鱼而忘筌则而父之室一几一榻足已凡有言皆赘也于是某强伛偻书之归以告伯子
　　
　　寿少保兼太子太保左都督南塘戚公六十序
　　
　　徃余与左司马汪公伯玉为石交而伯玉实进今少保兼太子太保左都督戚公元敬于余则竿尺时徃反焉葢嘉靖之癸亥也去于今二十五年矣隆庆之戊辰元敬自闽帅御追锋而北偕伯玉访余弇中弇中故尚称小祗林盖三宿而后别与谈兵事亹亹时娄有边警天子倚元敬若左右臂元敬亦慨然有犂老上庭封狼居胥意寻佩大将军印畀南兵三万人俾训之蓟门边塞间慑元敬威名风尘宁戢而元敬得以其间益治边备边备益饬天子嘉之累进秩至三孤而是时大相实器重元敬以是得展布无所顾忌最后邉警寂然天子之顾渐怠大相坐它事以身后忤旨而元敬屈矣忌元敬者方引绳批根之而元敬亷功名特盛亡可媒孽乃移之左广位寄亡所改而阴夺其权则又屈元敬之在左广嘿嘿不能有所发舒忌者犹挠之俾以故侯需次里中则又屈若伯玉之踵元敬而出出而佐治夏官也予告者十载所矣则亦屈余亦踵伯玉而出出而至抚郧御史中丞以不称归里无所言屈也伯玉年六十元敬自左广属余一文为称觞之侑天下方推伯玉不朽于立言伯玉尚厌薄之精心于太上所谓何敢澹辞以功名进其明年余次六十方抱蓼莪之隐谢客客无以祝来者而元敬还自左广乃走谼中乞伯玉着所谓沧州三会记奉而赠余其辞皆冥契玄着潇洒物外语也余喜甚要元敬宿吾弇复得三日与之谈亦多冥契玄着潇洒物外语而察其际不能无露壮心葢又二年而元敬亦已六十矣蓟门之人推元敬之训士若李临淮课屯田若赵营平筑垣垒若蒙内史雅歌投壶若祭征虏以为前后无两而有识之士则谓天下名为治平而中实鱼馁即缓急非元敬孰可当艰巨者故力荐之朝而卒无以勤天子之顾而塞忌者口元敬葢又屈矣噫将无触其所谓壮心而有不释然乎抑归于所谓冥契玄着潇洒物外者乎是道也蒙庄子能言之而独郭汾阳能知之夫判二君子者若泾渭若夷戎而为此说者何君臣义也无所逃于天地间此蒙庄子言也以汾阳之所知者仅是乎朝而弃之夕而用之即出朝而用之夕而弃之即归用而弃弃而用而我何与也投散地而无觖中委重寄而无徳色出入万死而不慑魄穷极奢侈而无快志此其得于冥契玄着潇洒物外者当何如也卒之位上公爵真王享上寿多贤子婿保有令名垂之八极此数者蒙庄子托而等之于殇贱愚不肖而其中未必尔也吾从子公艺谓余于元敬谊当有所酬因序而寓之元敬业首肯则当更质之伯玉筮之易曰云上于天需君子以饮食宴乐夫饮食宴乐若非所以为训养其身以有待也是故曰需若余则所谓枯木朽株人也而谬见收以留省之兵事夫余能知汾阳不能为汾阳能为汾阳者元敬与伯玉也余且从吾蒙庄子曳尾耳
　　
　　弇州续稿巻三十八
　　
　　●钦定四库全书
　　
　　弇州续稿巻三十九
　　
　　（明）王世贞 撰
　　
　　○文部
　　
　　△寿序
　　
　　奉贺致政少师元辅存翁徐公八十叙
　　
　　万歴岁在壬午特进柱国少师元辅华亭徐公眉寿之八十而内阁诸大臣具其事以功令请天子方日与黄髪图政理为之跃然而兴思若曰是惟我皇祖有一体不二心之臣以嘉靖邦国则公其人哉我先皇帝之御宸极也云蒸龙变公实左右翼戴之惟忠惟勤惟亮惟端夙夜匪懈以终始二圣之治岂唯予一人所丕承将宗社世世永赖谓太傅少傅趣草诏之必当公母遗褒谓大宗伯必遣使谓大司马予之传谓玉府其出朱提精镠五十上褚四石之有副象龙之衮在焉公览揆之辰在九月而以先二月行人至自都用币于华亭里第公拜稽首天子万年已出玺书捧读之凡数百千言诸所褒子非一而大者曰王佐曰儒宗曰达尊皆以归称公乃至所谓定国本宣上徳于危疑于弥留者天下之人不尽能知之即知之不敢言而天子独言之公毕读复拜稽首至泣涕覆面而曰老臣无状何以当上析肺腑若是于是公之乡父老搢绅衿裾前屈指言我犹及事公进士及第时为癸在未而今度壬午而行覩癸未岁六十矣秩三师一品横玉者岁三十又三矣去登政岁之为十者三矣及去政府而优酉无方之养者岁十而加五矣有子三人孙一人皆列卿尚符玺其长者金紫次亦金绯矣孙所任卿繇进士举矣余诸孙十六人皆有官职可拜其任书者不遽拜而游于郡国学习进士业成矣即儿未任书兰芬而玉润可念矣盖举天下之所谓福者咸趣于公而三相臣自太傅少傅而下若文渊申公余公皆公秘阁公交车所储荐者也六卿自太宰王公大宗伯徐公大司徒张公大司马梁公而下百庶尹大夫士非公故吏则门弟子也开府建牙方岳廉察暨郡国守相皆公之所齿借翼暖者也公既已享使者礼成而诸侯之介出羔鴈璧帛重锦百两堂上接武堂下布武闾左而近君子懐徳小人懐恵千里而遥似者颂实无似者颂声即毋论世贞愚且贱无所容足至无所容口诸君子故称■〈女间〉于辞然有能庶几天子之所归称曰王佐曰儒宗曰达尊者乎有能推公之所谓定国本宣上徳于危疑于弥留者乎而何所藉不佞为独自念公曩者七十时不自量辄以不腆之辞效其大指谓嘉靖末天下之脉几絶于壬人手而公黙延之葢拜公仁寿之赐者三世矣第天下能知公之功而不知公之所以功则甚难公为次辅而轧于所谓首者则甚难为首辅而轧于其所谓次者则亦难欲有所明志于英主而居几望之后则甚难欲有所创革而冺其迹于君臣父子间则甚难当言路之首见推而欲宛曲伸之则甚难言路之尾大几不掉而柔剂之则亦难夫是六难者不佞不能尽窥公之妙用第始而怵于所谓难及得公而犂然节奏理解而遽为易且公有宗社大功二以为不再相当必有巨福盖不佞之言登于公之堂退而侧伏于公之乡者十年所矣公之寿加七而为八其色泽旋枯而为润其子孙加庶而益贵且贤公虽后天下而乐若无意于政事堂一尺地者然天子久愈敦念之至屈命使下玺书尽出尚方之珍贿而毌所靳今夫明兴二百余年于典至修偹也其太和郁蒸磅礴至隆洽也然迨正徳而始有故相刘文靖公以八十居洛当是时县官方右武不闻所以优异者及九十而为嘉靖而始有行自是少保毛文简贾文靖二公继之然不过抚臣一致羊酒束帛慰劳而已未有所谓屈命使下玺书尽出尚方之珍贿如公者刘公于公相业十差得三四焉其它吾不能保其毌径庭也夫不佞所为言固不能当诸君子而至于所自许知公亦不敢谓出诸君子后第窃复有所效于一得夫士大夫进而便便退而恂恂者常理也天子既以非常礼处公公安得以非常礼自处今夫阿衡之为训师尚父之为丹书其年不百岁当亦九十也三相臣虽佩公之教而成启沃卿大夫虽守公之法而成宁壹然广厦细旃之上寕无有扞格而未尽纯者乎蔀屋之下寕无有蒿目郁衷而毌繇达者乎奉行者得无缘狥而失初旨乎理解者得毋斤斧乎保障者得无不胜茧丝乎有之公寕独能已于言也且公不闻之玺书公孤在朝坐而论道老更在学宪而乞言询黄发慰苍生固以意示公矣公即爱筋骨不俨然而造于朝天子即未下太常论袒割鞴邕仪其所神注契恊亦何用此屑屑小礼为公第言之某将从荐绅先生及父老后拜公赐且以卜公之九十且百岁若七十时矣
　　
　　味湖归处士七十寿叙
　　
　　吾吴葢有沙湖归氏云归之重自今宪副先生始其能启先生以式廓其业自先生之父封公始故判太医院张承宗氏尝缕缕为余言之而封公之诸从子姓味湖君者最材而贤其起家由纤微积巨以肩素封而君故尝署其居曰味湖曰湖者表所自也何以味之味其澹而已于是乡之人归归君澹而君所操持竒赢必中窽春而耕秋而收晨而督夕而程什者出之一者息之固未尝漫为不訾省而特不假干没射覆之巧以揜人之有而就我及其小余羡则稍稍以义散之而不责报亦不靳狥知者于是亡论乡之人即荐绅先生亦徃徃归归君澹归君之得称澹于荐绅先生要不尽用宪副先生故君今年已七十健啖工歩便视聴神明之用不少衰而三丈夫子颀然立皆进之儒为太学生归以益重夫君七十而业有家又有三丈夫子而又能使归重天之所以报君者綦隆矣而要其极以澹得之又以澹承之吾闻之犹龙公云道之出口澹乎其无味夫澹乎其无味何预用也而曰用之不可既夫澹乎入者啬乎出此二端者交相为体用者也故又曰治人事天莫若啬夫唯啬是谓重积徳重积徳则莫知其极是谓深根固蒂长生久视之道啬而至于长生久视者何也思不役则精神不溢则实吾是以知治生之能贯乎摄生也其本则自澹出之澹则为陶朱计倪久而仙不澹则为桑为孔久而赤身族恒也虽然啬矣而曰重积徳何居不啬不积不积不能为徳啬者所以徳也徳者所以善全其啬者也于是君之最少子隆佑与余中表史生善诸贺君七十者皆以酒而史生来乞言余姑酌之以沙湖之水而推本其所以啬与积徳者而与之言澹
　　
　　周公瑕先生七十寿叙
　　
　　余少于周公瑕先生十三岁而先生辱引为友又时时言异日传我于身后者必子也余谢不敏则又曰传而使它人见之毋乃使我身见之乎余谢不敏乃请于先生得所自述起居据而润色焉先生聴然曰异哉我之知我似不若子之知我深也而恶用是起居为也卒弗与述起居今年春正月先生之寿跻七十而善先生者友人曹子念知其故偻行谒余请一言以为先生重属余颇已倦笔砚谓子念七十者古所称希也是且八十而九十而百岁必以颂乃先生之所欲得于余者传也传以藏徃颂以知来其用不相属而体因之子念其若何则请酌于传与颂之间而名之曰叙于是乃叙先生先生少而负经术为诸生已攻古文辞善大小篆隶行草法当是时文征仲先生前辈卓荦名家最老寿其所取友祝希哲都玄敬唐伯虎辈为一曹钱孔周汤子重陈道复辈为一曹彭孔嘉王履吉辈为一曹王禄之陆子传辈为一曹先后凡十余曹皆尽而最后乃得先生而又甚爱异先生文先生以大耋归而先生继之既谢去诸生益自力为古文辞号大国之赋诸少年见推以渐主词坛而握牛耳顾其于书法尤能擅古所以作者意先生之文与书成即郡国守相之干旄与学士吏氓贾人之綦履麇至于委巷之绾而不可辨大者七尺之碑小至七寸之薄蹏计必获其词组只字被之而后为偷适徃年大司空朱公潘公治河告玄圭锡则公请大将军戚公封蓟山之阳以拟崆峒则公请太傅朱忠僖公树其碑于兄定襄恭靖王之神道则公请已忠僖殁而其家修定襄故事则公请故太师张文忠公至要公于长安邸俾以布衣书金匮之首简将欲言于上官之禁近而先生逡巡避而不敢应竟归先生归其名益显重其造请日益博亡论东鸡林西月窟不声而闻不胫而驰葢少陵氏之所称李秘监若丰屋珊瑚钩麒麟织成罽紫骝随剑几义取无虚岁者将庶几焉然先生不别治生所养孤嫠兄姊戚属指以百计友朋所急徃徃共之而又好治精舎迭石树竹木斥买书画古翫以故所得随手辄散去里中儿艳先生之入而不悉其出悉其出者又欲以是徼先生恵而或不徧争齮龁先生先生夷然弗屑也先生内行甚周备而形骸土木不好饬边幅又易口口不甚藏人过以故其声称不尽如文先生而大指实归于忠厚久而天下信其为长者余尝屈指文先生之始得名在弘正间距先生今八十岁年矣文先生之所庄事者沈启南先生寿亦垂九十沈先生之得名在成化初而生以永乐其取友若史明古周原已邢丽文辈亦十余曹而卒归之文先生自沈先生而文先生以逮先生奉正朔而称盟主者仅三人耳而所歴踰二甲子几与眀歴相埒休抑何悠逺博厚也夫江左之文献莫盛于元嘉以后若王谢江刘诸贤其月露之掞笔与墨池之流润足以黼藻一世然徃徃蚤发而蚤萎甚或以不惑为期頥如谢庄氏所云云良足悯矣说者以为天一之精有限上荣则下竭外涣则中馁此理固有之今亡论三先生而吾吴之隽逺若杨循吉近若陆叔平皇甫子循辈其精思之矍铄又若以期頥为不惑者彼其人岂不文采上荣外涣也说者则又谓寿星在牛女分夫天道逺非吾所悉独我列圣湛恩深徳之所培植渐濊过元嘉诸君万万而吴之山川灵气积自大块者不发之宝玉金锡而发之人其征而悠逺博厚何疑哉子念试以此叙质先生先生如首肯之则不佞将亦其一人焉
　　
　　寿忆萱李翁七十序
　　
　　吴中之最旧姓曰范庄李李世以善积着闻然不好为本富曰农之利几何而徃徃与县官共之又不耐役使自李之工殖而至于今忆萱君则又精其积着则益厚而其为人则益寛然长者君所业机杼之制妙天下三宫九嫔六尚之绮锦文绣岁加新其目以试吾吴而独李君应之沛然有余中贵人不为苛礼绳君徃徃储美酝名馔相慰劳曰吾左右手也君晨起调治红作轧轧声者恒数百千指至暮而毕事酒炙饭羮皆得所毌一喧者君于它声色服翫无所好顾独好治室崇楼伟阁甍云栋雾便房曲廊九折百迷晨起而调治工作丁丁声者亦恒数百千指至暮毕事酒炙饭羮亦皆得所毌一喧者诸受君直恒倍以故争欲归君然不能私君寸丝片瓦之跆藉以入其橐又不能自私其手足肩膂之力君又善叅伍时值而低昻之入必贱积必良以故赀省于它人而功大倍余尝一游居室至移晷不可徧然君之门颇庳而隘骤过之不知其为甲第观也君既不名一田以故无长赋践更之扰即有司巧渔猎者毋所迹之即迹得之有瞪目坐视而已君以故得自寛有余橐则尝浮屠一刹颇壮丽与桥梁之属有余晷则以延明师教授其二子经术彬彬质文矣居平不恒宴客即宴客必丰腆而其自奉有分剂然每遇花时风日酝藉未尝不以一壶一榼自随也曰天授我以隙日我不敢不领畧其诱我以共养我不敢狥吾力而为侈以故君今年七十矣家帑几埒素封而无刁间之奴虏以连结守相二千石富而不受其名无容成玄素之术而饮啖歩履隃少壮五官之用自若寿而不慕其术时时行乐不废然所谓狥力为侈者絶不好之泰而不蹈其责或曰君殆隐于赀者欤史迁氏不得而迹之庶几唐宋传竒之所载长安孟渔蜀山人流或曰君殆类有道者范少伯变姓名称陶朱公踰百年而尚无恙竟以仙去将庶几近之王子曰皆是也而皆未尽第不闻之君鼻祖犹龙公乎曰慈曰俭曰不敢为天下先此三宝也然一恒理也君佹得焉而加勉焉夫所谓深根固蒂长生久视之道绰有余矣舎是而故髙其格曰隐又大其用而曰仙非君所遽解与余所以述君意也葢君之从女弟室余有二子长骐应公交车未归次骏闻而请书之以侑君觞
　　
　　张母钱太夫人寿序
　　
　　天子以钱唐事而垂宵衣之睠于南也则今张端公实揽辔云前是饥卒脱巾而噪于中丞门者中丞避之则益张挟而令于军曰所不甘心者如日端公驰骑徃缓急数言而解亡何市人复寻迹为乱乱且甚公与新中丞合策捕诛之因以戢摄饥卒饥卒恐恐帖服事闻天子大恱赐端公金币逾等公乃徐行观察十一郡之吏民而提衡之节奏理解髋髀斧断盛夏霜负冬则温日而其大指在别淑慝明扶抑诸如表伍行入褚仆射岳忠武于肃愍之闾若墓皆在钱唐者曰使吾威而摄之毋若标节义而诲之余家在吴郡濵海去钱唐葢五百里而遥其称端公异政月以二三至间与王元驭学士及之学士曰是子也不谷之所从事中秘者也已而曰有太夫人之义方在太夫人之嫓学正公以妇徳婉嫕闻学正公有八子咸玉立岳岳周士而五为太夫人出太夫人五子而四举科第两牧方州一令岩邑最少为端公吾向者固习之齿尚卑而挺颖精练若此孰谓芝醴无源根富媪发祥乃实锺之吾故以窥端公之有贤母也余唯唯无何而端公以满闻且得代而太夫人年七十七矣叔君自邳州左为余干令迎养令邸端公将以便道省觐而钱唐守张子振之同守喻子均故善予祈一言以为太夫人寿夫端公行则必道出饶饶守负弩前驱以事御史礼宜然端公业至饶舍而趣余干则必望车门歩而进之曰有叔氏在既入觐太夫人则必具冠帔滫瀡之属以荐且请谢靡盬不遑之罪左顾揖而谢余干令曰某且以为有母之尸饔今者筐筥锜釡叔氏乃尸之耶坐定徐睨太夫人之鬒不改而颊色晳而肤腻则必前请曰太夫人乃幸健母故然不以离忧损匕箸耶太夫人当曰吾晨而起晡而听若兄之谳剖未尝不称快进匕箸也虽然犹未若快于闻而之治浙也邑去而治五百里而遥诸称异政毋虑月二三至焉钱唐之变与捷俱布黠者慑以而为神君弱者畅以而为慈父也则老妇不更恃匕箸大宅之腴滋滋满矣何离忧为余干令闻之则必欣然益市牢醴与端公更迭而寿太夫人太夫人则必悉举二公之觞以母子兄弟融融怡怡无间也于戏以予所闻古之母贤而其子鼎贵者母如万石严妪与李景让母然延年之为忮其谳狱能使母惊而去之卒以不道见法景让之为刻其治军能劳母之坐堂皇使景让拜杖而后定今观端公之按浙其所谳治视二子贤不肖何如也则夫明识至诲其归本于太夫人又何如也因次其言以授二子使奏之端公
　　
　　寿汀倅潘翁八十叙
　　
　　潘翁甫冠而补博士弟子则与它弟子有名者鲍司徒行之方中丞定之辈角秇相甲乙自诧可芥取青紫顾不得志于秋试守弟子廪者二十五年而始贡入太学又十二年而获儁垂六十矣人或谓潘翁不作公孙丞相故事耶潘翁亦沾沾居恒拊腹而问我幸不为曲学即一日射金马何渠出平津侯下而咄咄公交车间复不得志者三上而病于贡庐几殆乃始就吏部选人得光泽令则垂七十矣人谓洛阳强项董君亦垂七十而能霁天子之怒而为快今光泽令何状翁复笑谓使我一佩赤县绶彼湖阳主家当相戒首善为东第冠何至烦柱后恵文也而翁之治光泽务以岂弟子谅收吏民意有罪当赎锾者度其家不给则罢弗赎乃至公赋度不可罢者则捐俸代之又不给则移书取诸家橐光泽议城城翁不忍其民乃诡曰甓工良毌如吾歙则檄歙工徃而复取家橐偿之费可三百金翁所断谳既大指寛辅情而行而又精勤于职毎御史行部问令狱系囚几何令以狱空对又伺知令毁家以纾民困益贤之然竟难翁老荐剡不时上仅得迁倅汀郡至则以阙守告翁遂摄守时有寇警众议戍上杭而摄守独请城河头坪以为上杭援且使戍者无内揺坪城而上杭益固时郡寮多喜为长夜饮翁独不喜长夜饮徃徃先返曰吾不耐入少年场也已遂投劾去郡当是时其乡人江子文帅南赣吴兴徐子与居观察使使遮道留之不得也翁归而诸子之贾成埒素封矣于是争治酒糈益市刍豢之腴分日以奉翁冀得翁一解颜而翁亦甘匕筯数从故所善方文学诸君奕奕稍胜罢而投壶雅谈甚快也人谓翁此何必减陆大夫千金授五子以十日髙车过从极意欢饮耶翁年八十乃从容语客始而拟我公孙丞相我何敢望丞相贵且能以侯印子子弟吾七十四而罢郡其年丞相繇御史大拜方惴惴日候上颜色下媚张廷尉而惭汲主爵我时据奕决胜无所让避卧至日三商始一转侧其时丞相受朔方难犹股栗也且老不御脱粟韦衾人畴能刺讥我既而拟我洛阳董君我不爱人主十万钱光泽之民有遗思矣何忍斥我酷吏我之所受先人产筴之计然而息之以贻诸子诸子以酒食我我不市天子恩博南粤千金装也且我又不为诱辞诸子亦无竢诱辞而后酒食我我又生得汪伯玉传诵之足愉快不若是三君子者委七尺而聴后进弹射也夫是三君子者皆盛际人也而又老寿然欲以彼而易我我有所不屑焉伯玉者司马公也其仲仲淹姻于潘翁于是伯玉过弇而语余且征一言之寿余谓翁为名士而不尽于第为循吏而不尽于宦夫不尽者所以滋余也天故报之以寿且夫食官者家于官者也食乡者官于家者也翁损橐以代民输不家于官矣翛然泊然以新都为畏垒不官于家矣是三君子者不必皆然而又欲尽之是以仅得寿而子孙无闻则岂直报翁寿且将有令裔焉伯玉曰子识潘翁之孙恒乎是有隽才必显以当所谓报者庶几耳余乃谓伯玉我何以寿潘翁第为潘翁言天人之际微矣人启之天必应之天与之人必凝承之今天所以报潘翁若庶几而犹未尽也则潘翁之寿考与闻孙殆征常山符矣仲淹从旁曰善请受简归而佐潘翁觞
　　
　　赠吴大叅明卿先生六十叙
　　
　　余少也从李于鳞先生游而是时诸先生皆称诗而吴明卿先生最后入其所称诗独工诸先生皆内足而气扬以其最工者为泄造化之秘当见嫉嫉必取困阨毌老寿虽至短折不以为讳而间得一语疵则必指謼以为大耋以为大贵人其不欲受之至面颊尽頳归必极琱锼之力而后已以故诸先生之称诗益工而用是得狂声士林间谪逐相继毋一登八生者其于寿考仅一徐子与先生过六袠以左伯终而又茁其后识者以前语若谶云顾所谓最工者吴先生时时在穷达间不可以一端执而竟能操其权于穷达之外以自致老寿诸谓吴先生达者曰先生二十六而举于乡即为第一人明年成进士不待次而授中书舎人预知制诰又不待次而拜给事中间两守郡一董学政一叅藩中州海内操觚翰从事者靡不知有吴先生先生达哉其谓先生穷者曰不然先生少而孤半菽不继晷短褐不掩胫甫一直金华之省未及有所吐而遽逐之浮沉下列甫一司理山郡而又逐之凡数载而始绾鱼绯以坐堂皇据吏民之上而又逐之其后名为董学政乃在贵竹鬼方之域耳中州之吏道成以捧金镜入贺间而谒相公公下堂握手授餐谓旦夕九列女未几而白简尾之矣相公楚人也环楚而仕者靡不扬眉张夸以临要津而先生故若三闾大夫踯躅而吟泽畔也达乎穷哉予独曰不然诸言先生达者不为知世道者也诸言先生穷者不为知先生者也虽然先生所谓操其权于穷达之外者也先生初遘谪以轻薄论嚣嚣然而语诸唁者曰舎我谁当轻薄者我将有所言言必死今幸而奉六尺以浮沉无竞之地固当于是得匡庐彭蠡之间其治匡庐彭蠡言絶胜无何复遘谪于鳞与子诗风之曰尚可以出乎先生复嚣然曰浅之乎二子彼展士师非人也耶其地复得河洛二室治河洛二室言复又胜已而治武夷汀江言则又胜已而治岭南山水言则又胜乃至治贵竹鬼方山水言则又益胜其所谓胜者能曲尽其土风云物人情世态之变幻而不为牢慅困怫其所谓尽者不为韵之言有子厚之工而削其怨为韵之言有沈宋之丽而绌其卑迨其谢中州政而归卧于楚泽也优游出王以食素封日髙舂而起三商而酌稍有吟咏皆纵其天袠而发于天机海内之矢言者踵相接于门曰吾不知叅政何官吾欲藉吴某以不朽耳楚之相公殁而环楚之据要津者惴惴匿避不暇而先生漠然自若也吹毛索瘢者徧楚境而不能以毫髪加先生然后先生翘然而独贵故曰操其权于穷达之外者先生也先生仅六十不为老寿视向者诸先生则径廷自今而后造物所不爱者年以予他人不为重以予先生则重先生其善用之哉大陆之内其工不为韵之言推新都汪伯玉伯玉少于先生一岁余又少于伯玉一岁今年寿先生明年寿伯玉又明年而余方戴笠而坐蘧除受维摩不二门戒自伯玉外无以旗鼓当先生者先生之神益王志气益发舒其寿当益无量也以此赠先生先生当柬笑而举我觞哉
　　
　　寿广东藩幕秋涯朱先生七袠序
　　
　　余始得朱茂才定国之名于张肖甫司马葢褎然重于有司者也已而得其貎则温然而玉润又得其文则铿然而金声乃勅二子骕骏束修而师之宾之家塾相与扬搉道艺甚欢也间与余言其父秋涯先生之贤曰父为制科业而不成然约略得其大指矣亦一再应宾里选未就然尝补吏百石以上业已脱皂衣矣宦游在南粤南粤大都会也其沃能使人忘土父日佐治藩牒无害然一遇家戚而归归即不复出矣父不甚别治生母时讥之久宦减先产奈何亦不顾遇所欲施予辄倾槖以偿之或行贷所亲知得遂辄沾沾喜弗忧息也阔达不为城府所至示赤诚人有欺之者或告之不信曰彼交我而忍欺我哉生平无毁人亦不辨毁曰所虞愧心而已其它吾所不知也凡父之所为徳以自偷适即不必人好之即人好之亦不能名之而父固泊如也既淡陀无它嗜独嗜酒遇乡里为鸡豚社或相与眺赤堇诸山临大海览两湖之胜奋然蹑屩从一奚徃返数十里无倦色居人诧之吾曹少且壮壮且老而彼先生者貎如故而歩武益壮岂其仙耶余乃谓定国子之家先生春秋几何曰腊且尽则甲子而周复十年矣子有母乎曰差少于父而日尚羊于一堂也有兄弟乎曰伯氏少夺于病为制科业弗成壮而能家好文事四壁皆图籍庭莳卉竹矣叔幸已通公交车籍矣季能持门户矣有诸孙乎曰有而及舞象者业属文矣间一呼不佞俾诵所属文乃喜复命叔诵之则大喜呼诸孙诵之益大喜曰丈夫何必身有之哉使汝曹任我劳我任汝曹逸何幸也呼诸妇促具酒炙毌使乃公不醉饱葢衎衎如矣余时甚羡定国言而会故人周二太学自四明归与朱先生还徃颇能称其状大略如定国不爽葢未几而定国迫试事还且乞一言之寿以觞先生余谓审尔先生胡弗寿也语云博厚无疆又曰神大劳则敝先生之好为厚徳如畏垒其当天意精矣不役役于人我恬然如华胥其养神裕矣日中则昃月盈则食先生之子若孙虽才而未至荐贵若半璞之璧其光不尽露矣造物之厚于人也必渐而益之人之凝造物厚也必冲而用之夫先生能冲而用矣何以弗寿也余纵欲有言称子之家先生先生业不问人毁何以问人称哉定国曰虽然请姑受而以告于家先生
　　
　　弇州续稿巻三十九
　　
　　●钦定四库全书
　　
　　弇州续稿巻四十
　　
　　（明）王世贞 撰
　　
　　○文部
　　
　　△序
　　
　　世经堂集序
　　
　　世经堂集者何今致政少师元辅华亭徐公着也堂者何公所憩止也其名世经者何公世世以经重名之志不忘也公所著有奏对有视草有奏疏有序有记有志有铭有墓表有碑有论有策有说有辨有对有解有引有原有跋有赞有箴有规有祭文有书有赋有颂诗有古近体为巻凡二十六公之诸子太常君辈鸠而梓之家塾以世贞之辱公知也获卒业焉凡八阅月而始敢效一言于末简曰于戏盛哉盖自古之言文者莫吾夫子若而其大要曰辞达而已矣又曰文明以止文于天地间有二其达者为经世止者为垂世而雕虫之技不与焉可大之谓达可久之谓止其用虽二其原一而已矣当公为诸生而受经即以经明显试南宫遂魁其经射策金马即以其策魁天下天下艳于得公之辞而公于时亦不能遽无意于工拙以故其文足宏丽而晳体裁及其慨然有志斯道悉取濂洛闽粤之说融会于心神而躬验之既涉其津而舍其筏以为破支离则道与器融而无间破藩篱则物与我融而无间其所结撰若讲筵之沃君讲席之示弟子皆务摘其精实而竟吾所诣而已即天下后世不能尽舎公之华以为操觚者法而要之谈性命而约于公之止泥伦物而企于公之止者孰能外也公既思以其学济天下而其在史馆时用持先圣典得谪外公不卑厌小官诸郡邑士风吏治靡不以身试之而大者若国家典故名公政绩下上数百千年之史而与之叅会敛而融之方寸之际而亡碍阂苟有所触则功与言一发而俱就今亡论他文即肃庙之有顾问咸取诸仓卒度不能无喜怒而公或剀言以绳之正或婉言以诱之道化投石为转圜代言之草摘綮洞括使河西吏人以为明见万里之外山东父老愿少须臾无死以待徳化人主之徳日显而国体尊乃至部疏覆核根理据事有敬舆之精而不为俳诸报藩镇郡国书牍衡势审几有文饶之练而绌其倨其它志铭碑表之类提纲絜矩有孟坚之则而超其识公之文所谓达者其效至于奠社稷润生民而一旦让迹于堂序敛而归之无何有之乡天下徒知嘉隆之际取治于公公不眀其所以而庶犹有可窥见者兹集在也窃闻之泰陵之季太和至顺磅礴郁蒸发之为献若文天子又时时吁天以求真才而公始生而应之积至于嘉隆而后人文之化成于戏盛哉其亦不易哉昔苏文忠有云言有大而非夸达者信之众人疑焉今夫昆崘之原湛如耳而日夜流浸于百川水而舟陆而耕食者炊饮者汲其用长足而其体不少损盖公集行而后之君子有能潜以求夫所谓经世垂世者固随分俱满也即不佞言虽大谁得而以夸疑之是为序
　　
　　周易辩疑序
　　
　　余尝为吴江孙汝化序其所著易说而窃有慨以为易之冠六经久矣秦存之以筮家而小汉衍之以训故而支晋出之以意解而遥明束之以时制而浅盖至于今愈盛而愈去其真矣当是时独汝化不帖帖时义而其为说独精详今年秋州司训王子某复以郡丞施君之易学辩疑见示及卒业而后知君之所得于易者深也易者易也随时变易以从道也君所为说非有绌乎筮家然微而入于理非不闗于意解然显而周乎象非不根之训故然指要而删其蔓非不工于时制然得意而超乎筌君所为易非君之易羲文以至于今彻上下之易也吾闻之汉有沛人施雠长卿者乡童子时从田王孙受易事师数十年然谦让常称病废不教授及其友梁丘贺荐之始与诸儒杂论同异于石渠阁而所授张禹至丞相鲁伯至会稽太守禹所授彭宣至大司空戴崇至九卿天下称施家有张彭之学君岂其苗裔耶何其说之有根抵也然长卿斤斤守其师言不能有所损益而君独能通古今之变以其臆合于圣人之精而又不诡戾于时其儒而教授于浙官而教授于髙邮咸抗颜坐皋比即后先诸生受易显者比比当又何让张禹鲁伯也迟之天下称今施氏学贤于长卿故多矣余不佞家亦世世受易前后踰二十人然仅以取科第而亡能名一家言施君数典大郡负贤声其治得干之用九泰之九二为多而汝化之褆身又若有资于谦之诸爻者皆余所深以为愧而逊焉者也故并志之
　　
　　荔子编序
　　
　　余所善松陵王承甫者晳而肥耐酒累数十觥船不醉醉即仰天叱叱自快其骤见人不喜具宾主礼及叙寒暄通间阔与之语即竟日不倦然不好避俗于书鲜所不窥而不恒读书为文儁朗多竒思尤长歌诗大抵类青莲居士而以不胜才情故间离之然识者开巻而知其非今人也承甫游河洛所著作辄为人梓行其游楚亦然而最后访其友顾益卿于闽闽既饶佳山水其海错珍苞之类又足以佐酒而益卿居恒推事承甫气益发舒歌诗益富前后得诗近三百首名之曰荔子编范宫允伯桢胡侍御原荆期传之而属序于予夫荔最先着蜀品最下次着岭品小胜闽最后着品最髙遂以其味居天下冠承甫之所游闽者岂为荔子故耶其所为謌诗岂尽发之荔子耶今承甫之所咏荔子百不得一而其所游闽则以闽之山水足赏而益卿足依也顾名编而以荔子母亦承甫有所托谓其后出而能冠天下之味也耶余览承甫诗一再过真若所谓绛繻绡单玉肤冰液望而以为海山仙人者吾不知视三危之瑞露何若要不在中山紫花西域蒲萄下矣虽然以之植上林寕能侧生杂沓于霜露摧剥之余而媚时口哉承甫休矣其即吾南中安矣
</div>
    <div class="pagination">
<a href="弇州续稿_page105.html">上一页</a><span>...</span><a href="弇州续稿_page101.html">101</a><a href="弇州续稿_page102.html">102</a><a href="弇州续稿_page103.html">103</a><a href="弇州续稿_page104.html">104</a><a href="弇州续稿_page105.html">105</a><span class="current-page">106</span><a href="弇州续稿_page107.html">107</a><a href="弇州续稿_page108.html">108</a><a href="弇州续稿_page109.html">109</a><a href="弇州续稿_page110.html">110</a><a href="弇州续稿_page111.html">111</a><span>...</span><a href="弇州续稿_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
