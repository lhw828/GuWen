<!DOCTYPE html>
<html>
<head>
    <meta charset="UTF-8">
    <title>诚斋集 - 第 118 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诚斋集 - 第 118 页/共 120 页</h1>
    <div class="content">　　伤哉世珍言折其玉言就于木言穸于谷视人以身视疏以亲视金以尘无复斯人有实在鼎有泉在井可荐可羞莫予云省我有嘉賔谁其酧之我有穷人谁其之賔筵散矣行道叹矣伤哉世珍古斯万矣
　　夫人李氏墓志铭
　　故承务郎监淮卤江东总领所惠民局胡君泳字季永之夫人姓李氏绍兴府上虞人曽大父髙累赠太子太保大父先擢进士第宣靖间为大御史有敢谏声绍兴叅大政防宰相秦桧主和议公力诋其非坐削爵贬儋耳桧死复资政殿学士諡庄简父孟坚气慷慨方庄简在商籍里人诬以私史下诏狱贬陵父子各天一方既偕庄简复官丞晋陵宰锡山守嘉禾俱以最闻方用为淮东提举常平而没善类嗟惜夫人惠淑庄重容止有度喜愠未尝见声气庄简爱之甫齓而祖父俱逺谪复罹母郑忧泣呱呱然哀动左右乳下弟疾甚夫人视不少置卒頼以安姻族称其孝友忠简胡公之再谪珠厓也季永侍行年十有二庄简见而异之问其始生之岁辰适与巳相似庄简喜谓忠简曰是儿气质不凡为胡邦衡子而命复类我他日宁为畸人必不为佞人吾有孙女当以奉箕帚故夫人年十有九归于胡氏事舅姑如父母笑言不闻于中闺敬父如賔时节朔望必端拜视诸姑妯娌如同产未始有丝髪畦畛忠简严于事先夫人躬视涤濯为诸妇倡季永志逺业夫人以米盐自诡不以累其夫至诸姑之有行毎辍囊箧相之妇德优优式是里居忠简毎训诸女必曰冢妇非而辈法耶季永官金陵不幸早世夫人才三十有三抚羣幼泣且誓之死靡他不御铅泽不服华侈惟饬诸孤从师就学比其长也皆奋然有立槼始筮仕监铅山酒税务以防介为今政萧公尚书叶公论荐榘自明州比较务摄令象山郡太守岳公以尤异荐于朝有防书姓名于中书人以为母训之修云初夫人念父母家欲其子官于浙几一归省榘既官甬水遂奉板舆以东夫人归拜松楸见诸父昆弟心甚喜淳熈戊申冬自象山复还上虞阅数月以疾卒实巳酉七月十日也享年四十有七男三人长即槼今为承事郎签书光化军判官防公事次即榘修职郎次桯亦好学孙男一人复孙孙女四人婉孙夀孙粲孙【阙】　诸孤将以绍兴改元五月庚申塟夫人于庐陵县顺化乡龙囘之原先事以通直郎江州驻劄御前诸军都统制司干办公事王宗孟所纪夫人行实移书乞铭于万里万里与季永父子间游最故且师事忠简公先生其何敢辞铭曰
　　胡李两翁儋崖相从婚姻南东一世清风季永不年夫人其艰松雪其寒兰玉其蕃漕邑言归言慰其思载驰一诗嘻其废而













　　诚斋集巻一百二十九
　　钦定四库全书
　　诚斋集巻一百三十
　　宋　杨万里　撰
　　墓志铭
　　萧君国华墓志铭
　　君讳饬字国华萧氏世居庐陵之横溪曾祖吉祖琇玠皆隐德不仕父僴字伯寛博闻强记为崇观三舍名贡士国华生九岁而孤母朱氏日诵栢舟之诗以自誓是时兵乱未敉强宗内逼豪氓外陵殆无以安其居毎羮藜饭糗教育国华兄弟三人耨以诗书耘以师友国华防而颖异长而温冲方頥广防重厚寡言事母至孝友兄弟以义有愉色无间言宵尔诵昼而干蛊术业有闻士林称焉岁在隆兴甲申冬国华改葬伯寛而雨雪兼旬国华忧之前一夕斋沐祷于庭曰天其或者假某半日之霁得奉窀穸不然请以死报诘朝昒爽云物开除日光穿漏得以襄事咸唶国华之孝感云淳熈十年岁大饥郡守赵矦方讲荒政国华兄弟首请于郡愿身先之凡活饥民三百余人侯甚谊之年三十余丧室师玉阳子非华元之戒乃于所居之偏别筑一堂揭以仁夀幅巾藜杖徜徉其间棐几明窓炉香独坐尽繙佛老之书而呻之中夜夙兴终始无倦者五十余年一日嫡孙谦侍国华于堂上国华曰居五语汝吾子孙森然矣吾年八十有二将何之汝其大吾门乎谦掖国华以归沐浴而逝实绍熈二年八月十有七日也国华处已以敬待人以诚乡人有争不诣官府就折衷焉乐善好施岁饥则倒廪活人丰则修舆梁并非求利益也子男三人揆振拱揆好学善谈论振拱以乾道间输粟助赈贷官奏之朝补将仕郎乡先生广西主管罗巨济器重之言于部使者檄振以邕州上幕拱以封州遂溪尉揆振皆前卒女二人适周侃孙男八人谦枢权谔谟机纪皆强学女五人适陈作砺叶孚荣刘粲胡埙刘千秋曾孙男六人女三人皆幼拱与枢将以绍熈四年七月十有三日丙子葬国华于髙泽乡余陂之原国华所预卜也拱介予弟万遇以国华之行实来请铭铭曰
　　岵兮斯徂屺兮居呱兮其孤横溪之萧众睨厥巢雨风摇摇予手予劬予口予书其妥岿如既培其根孰韡其芬彼茁者兰
　　刘君季从墓志铭
　　君讳大同字季从姓刘氏世居庐陵之石塘曾祖华祖珍父逄辰皆不仕父以儒学行义劬躬防友所与游皆州里名士尝从叅政董公学政贤之为其子聘其女焉君生三岁而母胡夫人卒又八岁而孤哀毁已如成人有兄既壮不夀君抚其犹子而教之因谓曰先人门户托予二人若不力学何由自立乃聘士之善讲者能文辞者相与北面师之君种学绩文弥久不懈月生日长从进士举数无遇于有司君学益不懈性谨厚不妄笑语平居接物色怡气平惟恐伤之尝曰与物无竞吾乐也笃亲宣慈善行纯表终始若一侄寖长欲分田畴畀之沃壤而已取其瘠焉量入为出不蝇营于锥刀倒廪于贵之岁辄痛损其估以济人人多德之里有大东塘溉田数十百顷岁久不治将遂圮废众惮其费莫敢议其役君一旦视之慨然曰吾田须此水者甚寡然使水既潴亦众利也乃捐金鸠民筑之疏为沟塍取之不竭旱有先备岁大祲吉塘有小溪横道患无舆梁毎雨集暴涨及隆冬凝寒徃来者病渉君乃召匠计工伐石他山桥其上费一钱粒粟不徴于人桥成行道呼舞君之乐于利人类此使天假之年则其推有余济不足其事当益宏大又非今所见闻者比也绍熈三年三月乙亥君以疾卒于正寝年三十有八娶杨氏赐左中大夫徽猷阁待制諡忠襄邦义之孙故右朝奉郎都提防坑冶铸钱司主管文字振文之女生三男防詧謩皆竞爽四女许嫁罗歩萧昌龄宣溪王桯卢溪王溉泉江郭栖鳯君卒之明年其孤欲以九月甲申君于髙泽乡遥塘之原前期以迪功郎潭州浏阳县丞萧一致之状来请铭于予忠襄予叔祖也主管予叔父也虽予官游南北与君未觌面然与君亲也且闻其贤则哭而铭之曰齓而不夭壮而不年学而不鶱其立匪易其劬匪置其折匪意莫贤者渊莫孝者骞则亦云然君也何怼子也可诲庸讵不大
　　孺人贺氏墓志铭
　　孺人贺氏吉之永新人故迪功郎致仕寗君名隽字公才之妻也元祐宣政间有文名于辟雍号江西大小贺者其先也父师孟潜德不仕孺人生有淑行嶷然其殊女红媍德兼茂并秀二亲爱之选所宜归以适公才入门下气怡声允协上下妇职所宜靡务不辑姑嫠居二十余年孺人晨昏肃祗阃内之事禀命无遂绍兴丙辰米防千钱廪有余积孺人语致政曰乡有饿莩积而不散非仁也乃平直倒廪且为粥于路以食丐者所活甚伙鄱阳有贼聚不逞掠居民致政女弟之夫为所刼质孺人闻之号泣倾槖赎之一簮不畱致政叔母寡居屡空字二幼孙桴橡不给孺人白致政迎致于家生养死塟以所事姑礼事之蚤鞠一孤女自髫及笄训之劬愉嫁之敷腴闺壸妯娌以为爱女贤于爱子葢甥也致政雅好賔客一日无客意象闷闷客至必取车辖投之井壶觞淋浪豆笾旁午卜夜继昼尽欢竭赀靡有小靳孺人躬馈未尝形惰容乾道之季岁大侵帅叅政龚公奉诏劝分悬爵传谕致政谋之孺人孺人唶曰活州里之饥此吾愿也握粟贸官岂吾荣哉且吾儿欲取官以啓吾家何不读书于是倾赀市书万巻旁招名胜秀杰以淑其子居无几何其子综贯易经种绩萟文琢切新义声闻日章孺人教也性贱货贵义梁川甓涂捐金卖珠玉至于浮屠老子之宫罔不修饬州里冠婚丧祭莫能举者戚疎薄厚周之为无倦了无德色一日立子孙于堂下而诲之曰贵出如粪土贱取如珠玉此货殖家者流所谓上筞也吾则不然富为怨府利为身仇苟免冻馁奚以赢为小子志之隆兴甲申遇朝廷庆典驰恩老妇封为孺人遂与致政同日称庆艮斋谢公扁其堂曰华夀云致政既逝孺人体力康强有加无衰后六年忽晨起属疾子孙尝药以进孺人却之曰人生百年七十者稀吾今跻登上夀又奚药焉复举似它日堂下之诲言终而逝实癸丑二月二十有八日也子男三人千龄千能昌英女二人适进士吴少阳刘藻皆士族云千龄及二女皆前卒孙男九人有志有谦有秩有功有开有为有文有永有兴俱力学有俊声女六人适进士曾迈将仕郎刘崇一谈宗元吴有兴顔世德其季许嫁刘载曾孙男四人炳煇燧女四人其孤千能昌英命詹尹诹大蔡宜某日地詹尹卜之曰是在嗣岁其月星纪干丙支午其塴之晷义和之里一牛鸣地石角之潭封之右臂先事昌英以太常少卿曾公三复所状孺人之行来请铭于予先是予尝铭公才矣今其可辞铭曰
　　允孝乃姑允恭乃夫允才乃雏其庄其劬金珠之氛罗縠之尘龟布之缗濯以兰芬有青者编有锵者篇有来者贤儒我子孙子孙昌昌厥阀斯张我铭其藏讫古其光
　　通判吉州向侯墓志铭
　　侯讳澣字节之向氏河内丞相文简公五世孙也少以父秘阁防补将仕郎授右迪功郎再监潭州南岳庙循右从政郎监洪州修船场改宣教郎知潭州安化县厯广西经畧司干办公事湖北安抚司干办公事五转左朝散郎锡五品服通判吉州未之官而卒享年六十葢淳熈辛丑三月二十有八日也江西旧以官舟转饟日漏者辄弃逄侯汝霖搃东西饟事请置船官于洪岁取旧舟更其十二听之漕司州不预焉岁久官失并修舟舰侯曰是可不正言于转运使使家是之州不敢强安化故梅山地拊以诚慤率以公防税节赋时氓獠安业丁秘阁忧始秘阁问学于文定胡公故丧祭不事浮屠法或以为宜杂用俗尚者侯曰先志不可违乃悉遵司马氏仪侯执丧哀毁礼无违者母毕夫人先秘阁三十五年卒旅殡于洪侯方九岁能记其物色至是始克易棺敛以迁祔又访收毕氏后自秘阁没宗族流落异方侯必载以归而振业之广右连谿峒官属之辟置马政之便宜悉帅司幕府侯毎賛其长行之尽公桂帅李寳文浩与侯有旧毎尽言不隐浩欲籍近城为屯田从事皆承意借取逃氓絶产以广其数侯曰所借硗确无勤师徒后竟废之侯尝至中都故人刘公珙在西府使人问讯侯已于铨曹得湖北掾始见珙珙敬叹久之荆州再岁易五帅侯澹然自守不可戚疏沈资政复委侯行城于襄阳为之尽力条具其宜复深器之既得吉之二喜曰文简顷尝居此官吾甚荣之戍期方及而侯已病矣曾祖受西京左藏库副使祖宗琦大中大夫致仕累赠少师父子忞奉直大夫直秘阁致仕累赠太中大夫自建炎南渡中原故家﨑岖兵乱多失其序秘阁寓湘中纠合羣从卹孤继絶始按程氏书建家庙正神主严祭祀事恩泽生产先犹子后已子长防雍肃侯率而守之故江南称旧族之有家法者曰伊山向氏侯资质直遇事鲠挺义不可者虽上官亦面折不少借至接亲族慈爱欵曲人有缓急倾槖济之故所至人畏而亲敬而乐方秦丞相桧用事张魏公居二水秘阁家伊山侯毎徃来魏公所问起居魏公甚爱重之遂以其侄孙女妻侯之长子娶黄氏今封太宜人六男士克从政郎武冈军武冈县令士允未仕士充迪功永州祁阳县主簿士光士寛士先皆未仕四女长适从政郎潭州湘隂县丞宋刚仲次适免解进士田竒次适进士王瑊次适承务郎前随州酒税李正夫孙男八人女四人尚防以其年六月十五日葬于法轮寺髙塘山袐阁茔之右从侯志也士克以其壻宋刚仲状侯之行乞铭于予铭曰富而好礼非贵介公子如彼寒士敏而好学非乐骄乐如金玉追琢故家子孙不淟厥身不阤厥门文献俱存于湘之濵维伊山之向云
　　端溪主簿曾东老墓志铭
　　予生二十七因入州府谒友人郭克诚郭于曾乎馆暄凉外道旧故未竟主人子出年可十七八许颀然玉立眉目如画即之似不能言与之语泉迸雷出予惊喜自失遂与定交曾其姓栝其名禹任其字也一字伯贡后更名震字东老云其先金陵人五季徙袁又徙吉之吉水里曰兰溪曾大父君彦隐不肯仕大父光逺补将仕郎至父敏恭始自奋发有志于当世防外舅匠监丞欧阳珣使敌死焉无子朝廷官其壻三迁知兴安县以宣教郎致其仕东老结髪不防不妄言笑入小学日诵数千言少长发藻蔚甚是时今尚书焕章阁学士艮斋毎课诸生所肄业未尝不首东老且谓兴安曰是将亢而宗年甫逾冠亟荐于乡侍兴安徃官下兴安卒东老自桂林徒跣防丧以归间关数千里毁瘠骨立见者为泣奉继母彭夫人拊二弟四妹尚丱允孝族党州闾称焉筑文友咏归二堂旁招明师躬率二弟与其子问业焉父子兄弟讲画酿郁诵音声洋洋如也以故弟雩虽蚤世已崭然露头角需亦再荐天朝荐行锡类之典母夫人以东老兄弟得封宠锡便蕃珈翟焜燿岁时举觞为夀率子弟拜堂下孝友怡愉叶气蔼然东老自少驰俊声人为一第不足溷也晩乃试集英得仕非东老雅意也予与艮斋先生皆勉之曰官无小政无不可为君臣之义之可乎则相与剡章荐诸朝调德庆府端溪县主簿单车之官防郡愽士阙府选东老摄焉诸生望其容貌听其议论起敬起畏得所矜式秋大比士子哗讼某官墨不可监试者复选东老摄通判州事徃董之鏁闱语考官曰诸君无陋南州异时张曲江余襄公皆一代人物之英愿畱意勿草草既揭牓士称得人钟官冶金之课屡殿使者病之符东老行诸郡督其滞还至章贡遇侍郎赵公彦操经略畨禺一见懽甚曰南海事丛吾惫其孰助我子其与我偕开府亟以户曹掾辟东老东老为尽力补弊敷繁一府嘉赖盐使者岁贡金毎若干镒谓之一纲至三未得所宜畀谓东老防且才俾尽防以归水衡东老辞不能使者曰吾求其人乆矣微君莫可东老不得已遂行至贑属疾卧舟中其子克已遡洄及之于西昌则东老病矣然一见其子独问母夫人安否语讫而逝时绍熈四年十月十日也得年五十有八东老风谊甚髙有以患难空乏告者不以有无为解可赒赒之久假不庚不问性不好丽羞服取给未尝过制至奉先事亲则否治家始若不肃终而不弛友朋至随所有治具爵不逾五客主不及乱罢则谈经説理商略终古纸窓竹屋风雪萧然寒炉青灯相对终夕人人自以为得所欲也所居面玉笥诸峰多晋梁隐君子之迹尝暇日杖屡徃游毎有诛茅山侧之兴因自号羣玉隐居言语文章自出机轴无一语袭前作尤喜为诗平淡简古深得陈黄句法凡悲欢忧乐登髙怀逺览古行役一切寓之于诗得若干萹并杂文凡若干巻目曰羣玉集又于书字画遒劲人比虞禇云藏书数万巻又得欧阳氏故书数千巻阁以庋之终日徜徉其间虽隂阳卜筮天官地理浮屠老子之説无不综贯人有问者随扣随应时辈见谓殚洽配毛氏同邑贡士颖士之女先东老二十三年而卒男子克已克允克寛克家皆嗜学克巳克寛尝预秋荐二女长适朝散郎荆湖南路安抚司干办公事陈梦才之子东次在室孙男女二人尚防诸孤厝东老于仁夀乡佛塔冈之原将以十二月巳未塴克巳持陈君梦材之状来见拜且哭曰先君子辱先生与游先生不铭之孰铭之铭曰
　　近世勃兴兰溪之曽兰玉盈庭四士收科东老则那暨仕而皤二士舒英曲台承明东老伶俜文行可传诗可管人后已前其生不昌其死不亡东老何伤
　　临贺太守简公墓志铭
　　公讳世杰字伯俊姓简氏其上世逺矣周有大夫师父汉有昭德将军雍至公之先自建业徙豫章今为进贤人曾祖真祖英世有隐德考乔累赠朝请郎妣安人宋氏公自防颖异读书略章句要为有用之学隆兴癸未第进士授左迪功郎辰州录事参军丁父忧服除调静江府司理参军有兄弟杀人者吏当以重比且连坐公阅其实弟初不与谋卒以谳奏外邑盗上府凡六七辈府以属公公物色非是出之后果获真盗时参知政事范公成大为帅将重劾邑令而请赏公公力辞范公荐公治狱详明有诏记公名于中书载籍淳熈初元范公徙镇全蜀辟署公为四川制置司准备羞遣蜀自中兴以来置帅尤重于时频易帅西南夷防边前帅坐免至是边防机事范公专以委公公悉心襄賛夙夜不懈所辟客惟公一人相倚如肺腑边备稽饬则考论西蜀利害次第兴除其大者如对减折估岁十五万缗罢关外四州之和籴以苏民力实自公白发其端蜀人大和异时士大夫有谒于制司者不得则讟幕府故僚属徃徃怵于权利公防已和物援寒畯通下情事有未安必尽言不阿范公虚心以听尚书郑公丙手书以贻云闻蜀士翘楚皆为范公得可谓自吾有囘门人益亲范公召还荐公于上前乞不次擢用上方畱意吏治以公新改秩诏中书除知卾州蒲圻县当承平时赋入甚伙今视旧十不能一且经畍不正徭役失平以作业若干訾民民皆窜易名数吏手得以上下公下令覈欺隐第甲乙为书藏之有司至今利焉频岁荐饥振廪劝分境无流莩诸使者列公治行以闻有诏秩满诣中书察防丁母忧服除通判靖州靖深入五溪环以夷獠王氏土爬山耕荒伧相望而官赋无定式钱曰经总制者岁五十万其出无从徃徃虐侵巧夺以啓蛮心乃尼穿捡赢余相为补除削其苛政蛮官林顺才要者结五砦坎用牲于夷鬼将有异志公课知之亟白郡守遣腹心谕以祸福莫猺听命有罗鬼蛮者开山通道以马市为名包藏不测符公经纪其事公躬渉险阻创立砦栅折其奸萌边以无事于是丞相赵卫公与诸使者以公才能列于朝除权知贺州入见绍熈新天子因问公徃在制幙成都酤之课近年益殿何也公对以昔赵开笼鹾荈酒之利以佐军兴此犹张弓也今数十年不弛民其有不困乎比年西蜀岁丰物贱而民愈贫养生之需有急于酒者课之殿也则宜上深然之元年冬公始至郡首修孔子庙及郡学民知公意在教化相率服从岭外自盐娄更复用官自鬻之法民以为病公一切罢之乃痛自酌损必由身始斋厨不炊賔筵生尘佐吏服其清苦云诸使者疏一道郡守之课以公为第一书闻而公已疾矣以绍熈三年十月十有七日致其事未几卒享年六十有六州民罢市巷哭官为朝请郎假服三品娶帅氏靖安贡士亢之女封安人子男三人约纶绅约绅先亡女六人二女早夭次适进士吕仲良次适进武校尉新监涔阳镇酒务叶洪防许嫁进士叶沂孙男二人防度孙女四人公风度凝逺不形喜愠其学问通古今其议论守大体其好善出天性试进士为范公所识拔因是游公之门及在广蜀再为其属主賔相懽金石不渝及范公退归公亦婆娑于外范公所荐蜀士数十人公为之首同荐辈流有至执政者公了无羡心当路诸公有欲钩致竟谢不徃初公官粤蜀皆单车之官妻子不至官寺暮年安人及其子始偕徃临贺更未尽安人先归闻公讣悲伤感疾而殁纶将以明年二月甲申奉公及安人之柩合塟于靖安县长安乡石马冈予与公雅素且厚纶以公壻眉山吕仲良之状来请铭则哭而铭之曰范公帅蜀载万只玉归献黄屋大者钧枢小犹伏蒲刺天鱼鱼上客伯俊而马不进卒老于郡我能非贤我否非天毋悼下泉
　　夫人邹氏墓志铭
　　夫人邹氏世居临江军新淦县曾祖复祖昌龄父敦礼昌龄字永年大观间登进士第终建昌士曹敦礼字和仲绍兴初乙科登第仕至通直郎贑州节度推官邹氏世儒而士曹教子尤笃尝仕于衡因家焉故通直两以贡士冠于衡又以类省试冠湖南娶衡人都曹谷氏之女谷夫人适邹氏两族荐绅文学相髙礼法相砺故诸女日闲训诲夫人有女德通直尤爱之毎曰吾此女不妄与人绍兴丙子朝廷行乡饮酒礼县尹黄君钺与人士约试毕而后行礼于是曽君德贤以书一经就试黄君喜其文及行礼通直摄僎介事黄君出德贤文巻示之且于行礼间觇其人物仪矩秀茂通直一见倾盖遂许以夫人归之夫人归曾氏时德贤之大父仲平年七十余方康彊好欢乐其子庆美庆善日娱侍左右夫人于妯娌间序为下陈凡膳羞牢醴顷刻而办仲平得优游晩岁与亲賔相娱悦虽其家之肥亦夫人先意承志之助仲平既终而庆善夫妇亦老矣夫人下气怡色昏定晨省奉醴以进必极其防奉馔以进必极其丰退又探其所嗜罗列而进庆善尤喜賔客毎与客燕集必卜其夜式歌且舞曼衍毕陈以极賔欢弥日乃罢其蔬果腵脩山肤海错何珍不致彻已不进庆善毎喜其后春秋益髙牙车豁摇宰夫烹熬皆不合意至夫人刀匕所供毎事必尝曰有妇如此吾无饥矣方其时庆善二女将及笄其长子德元适早世孤女三人俱防庆善夫妇既爱其女择对维艰又忧其孙之无归夫人于视膳间必寛其意愿以身任至五女者言动视听织絍纂组必手携面命俾如内则之礼庆善视女若孙婉娩听从叹曰微吾妇之贤畴克尔厥后以其长适临武今奉议郎蒋君昻其次适静江府观察支使文林郎洪君光谦诸孙亦各择良匹而嫁之其槖中装皆夫人协力营之加隆乃已蒋洪二君既殁则又劝德贤收卹其孤淳熈乙已庆善夫妇与德贤兄嫂相继而逝德贤治丧哀毁不支夫人昼夜哭临总齐内外及至葬车辙填门夫人戮力应接终日忘食由是感疾绍熈辛亥毕防子赵氏尤为夫人所爱入门未几而卒夫人益哀由是疾笃以是年十二月二十日终于正寝享年五十有五子男二人千能千龄女五人长适从政郎新州新兴县令李昌龄次适迪功郎建昌军司户参军胡卿月余在室夫人生于儒家甚德而度礼无违者敬事尊章为诸姒率同室千指俱无间言下而媵仆抚柔慈惠各适其意方德贤少之时笃志问学求师结友夫人经纪家事井井不紊逮子之长训诲尤力好学之士愿与子游者悉招延之故其子学以成毎母子尊俎谈笑间时以姬女诫及今古列女传反覆评论听者忘倦乡里之为妇为女者是则是式其孤以今年某月某日归夫人之柩于同乡西江之石兰原前期千龄以迪功郎新广州增城县主簿刘汝明之状来请铭于予予与和仲居则邻郡官尝同僚和仲江西诗人也夫人当能诗而未闻者何也铭曰伯偕之子封胡之姊林下之风闺中之懿妇德妇言彤管有炜岂无胡笳之辞应有栁絮之诗胡不传兮应见其二子而闻之
　　安人王氏墓志铭
　　安人王氏庆人也赠少保茂之曾孙枢宻副使资政殿学士赠太子少师庻之孙知归州之道之女朝请大夫直秘阁张公允蹈之介妇朝奉郎新通判隆兴军府事奭之妻也奭字叔保叔保当靖康初侍直阁公﨑岖兵间自亳社南来居庐陵今再世矣安人自防警悟德性敏淑枢使尤所钟爱遴择名阅良对年十七归张氏时直阁公犹未脱吏部选赋禄甚薄儿女在髫龀者数人尤重义好客有无尽费安人不逮事姑归先长姒闺阃之政一出经理仰尽父礼俯育诸防尽斥簮珥以葺生理初年堇堇今则裕如穉者壮壮者婣聘不汰装不褊粤自设帨首造祭器祭日必躬涤濯必致丰洁如是者终其年身既莫止子妇满前不以属也张氏有逺属三女落南直阁公归而字之未及适人公已捐舘安人力賛叔保择可妻者费皆已出不靳叔保异居从弟两孤女贫不能嫁安人尤不忘俱有归已有孤侄则纳为仲子妇仁及中表举族亲间范焉楷焉叔保莅官所至有声亦惟内助实贤不以秋毫家事为官事累延师儒以淑其子弟尤笃平时自奉苦淡不妄费一文至赒人急难忻然倾倒遇媵妾不可犯而无小大皆怀其恩纪先是柄臣当国枢使公以异议退居江之德安薨子之竒兄弟为其下所告时直阁公为邑长为白其诬再告于朝直阁公坐殿课之竒谪岭表道庐陵谢直阁公曰一日见天日誓不忘后之竒佥书枢宻院事有举前恩贺叔保者安人独曰此古人所絶口者报亦不及语孟诗史皆蚤岁成诵毎与家人语辄训以古义初封孺人再封安人五子履贲随临观孙男三人孙女七人属纩无他语惟勉诸子以学且深念叔保孰当为举案者实绍熈三年五月二日也得年六十有一里之人见者防闻者恻至出涕曰安人之贤而至于斯卜以九月十三日葬于庐陵县髙泽乡永和镇新庄之原将辟叔保以其女弟之夫监察御史曽公三复所状安人之行来请铭铭曰
　　外家方屯焘以捐身尊者之仁外家复兴不防于庚亲者其宏北客南翔家孰其昌今称曰张非鸾畴依非曜畴齐不偕其耆















　　诚斋集巻一百三十
　　钦定四库全书
　　诚斋集巻一百三十一
　　宋　杨万里　撰
　　墓志铭
　　太孺人刘氏墓志铭
　　吾州乡贡进士胡籛与其弟太学待补生问自瑶环瑜珥衣文褓时已婴陟岵之戚惟胡氏有西昌黄漕之胡有卢陵值夏之胡籛之先讳衍第庆厯十一年进士官至朝奉大夫者黄漕之胡也近世澹庵先生资政殿学士忠简公值夏之胡也二族同源而异委皆为吾州名族而籛问以侲子而孤人谓是家其不竞矣夫则有贤母以母之鞠兼父之训倒箧胠簏一簮不留尽周以招聘一郡之名师逺方之良朋以儒其二子二子少长隽声四驰文学韡如淳煕十年籛贡诣太常问亦娄中待试太学生员明年夀圣皇太后夀郅隆天子率百官奉巵上千万岁夀上自公卿大夫下逮士之尝与计偕者其父母皆行封有差于是籛之母锡紫诰象轴封太孺人又三年光尧太上皇夀湛恩加赐冠帔于是里之人唶曰微此母孰才是子微此子孰祉是母二子乃取纶言子与宾兴身逢休庆之词作堂奉亲扁曰逢庆艮斋尚书谢公特书以记其事乗成先生监丞周公大书以揭其扁少傅大观文左丞相益国周公赋诗以侈其荣一时名胜和者山列岁时二子及妇若孙百拜于庭升堂上夀芝兰相辉爼壶即叙太孺人朱顔鹤发正坐举觞观者艳焉一日御板舆升轻轩盛服往外家留连竟日与诸戚属欵语特异平时周谆若逺别者暮春又与妇子谈外家事甚悉诘朝夙兴盥潄冠衣危坐忽若得疾人无觉者问家人子曰日将午否曰过午矣即奄然而逝实庆元戊午十一月十九日也享年八十有六太孺人姓刘氏吉之太和人也父讳獬左奉议通判徳庆府太孺人自幼柔恵警敏父授以孝经论语孟子一过能诵畧通大义终身不忘父爱之异诸女择对得邑子胡着字慤仲遂以女焉慤仲茹古绩文士友推表于是胡氏刘氏两族皆以文儒相高以词锋相摩州闾敬焉无禄慤仲蚤世而太孺人廸子能家自苗而实将薾而浡君子以为难太孺人经理家政有纪有条于俭于勤初约终丰视前过之无不及者然天性急义铢视货宝雍内睦外宗附婣懐孰儿而孤我与室之孰女而嫠我与嫁之孰寒孰饥谷之丝之晩好浮屠书若有得者尝语家人子曰吾他日当无疾而逝已而果然二子四孙长曰天麟中待补太学生四女孙长适进士刘处愚余皆幼后二年其岁庚申其月仲吕其日丙申其县吉水其乡中鹄其原梅太孺人焉先是籛与问以奉直大夫广南东路转运判官黄公夏之状来谒铭铭曰天孙云机织锦为词如纶如丝桂栋兰梁荷葢为堂龙炙玉浆有轩斯鱼有防斯夀觞斯愉胡松胡楸言閟其丘言千其秋
　　节妇刘氏墓铭
　　予亡友安福西溪先生刘君彦纯育徳丘园遁光閟芬孝友忠信茂于家庭蔼于州里闻于冕旒淳煕圣人骏发书诏褒嘉幽潜表厥门闾用旌髙蹈先生既没其名益尊其善弥章过其门而闻诵之声登其堂而薫雍睦之风遇诸涂而逊行临乎财而逊得者不问而知其为先生家子弟也然未足观先生之化也先生有女生长见闻餐义服仁袭礼安诗自毁齿时不待姆训不繇师诲有齐且淑宗妇咏赞者不问而知其为先生女也然未足观先生之徳也后数十年则闻安福彭氏有节妇刘氏其姓者予闻而惊异焉一日有客自彼所来者问以刘节者为谁曰同邑人士彭云翼之妻应时之母而西溪先生之女也予曰其节何居曰刘之归于云翼也春秋二十有三至其嫠也二十有六其没也一星终者五始其夫以苦学属疾授室三年竟不起云是时舅姑俱存而子未晬也里之人曰夫亡畴依子幼畴希是能安其室而畴归乎夫人闻之曰曾谓世无共姜妇皆文君乎舜何人也予何人也则鬻簮珥以其夫祝鬒髢以训其子孙兰膳以奉其舅姑至于洁蠲苹蘩经纪生业不懈益勤不约益丰买书充栋秩宾满座明师谅友自逺云集子学日新子誉日闻于是周急施患拊生收死族亲表里咸被庥赖至其自奉荆钗葛制嚼氷脱粟萧然一窭人子也夫人一女子耳而彭氏之烝尝托焉父母托焉子孙托焉而其身则四十年无俪而安焉兹不谓节妇而谓之何哉予于是毛髪尽竪胷臆愤发不觉起立而长太息曰伯夷家儿无夺席后稷之孙无惰穑非其性有乎尔则亦习有乎尔故不知西溪之徳者葢亦无观其人而观其子弟无观其子弟而观其女乎可谓今之宋伯姬陈孝妇也已夫人一子即应时也秋闱三预待试太学生员之选一女适进士罗日新孙女一人许嫁欧阳三杰夫人没于庆元五年八月乙酉以明年十月己酉乡曰庆云山曰潭北先是其孤应时以通直郎新知隆兴府武宁县事欧阳俣之状来请铭予与西溪先生友且亲非予铭之而谁也铭曰耋哉二亲呱哉一婴夫也不存嗟未亡人言防其身而当其门胡宁有旻言遗之屯烈彼松筠外铄霜氷上贯月星彭氏有祀西溪有子维节妇之韪
　　陈养廉墓志铭
　　天下有独立之士乎无有也葢有之矣我未之见也若永丰陈生懋简者其庶矣乎邑之里曰沙溪故有六一先生祠堂久而莫之葺葺与不葺不校也而生一日过之若大戚焉独奋而葺之新而大之予闻而嘉之曰此庶几所谓独立之士也非乎或曰此士之细也奚嘉焉曰汉世春秋之学尝尊公羊矣又尝尊左氏矣时之所尊势之所归也归乎彼必叛乎此在彼无归在此无叛其独立之士也欤陈生是已生字养廉懋简其名也世居吉之永丰曾祖言祖深考畧俱不仕养廉幼敏慧意趣磊落少长励志问学从试有司累无遇则喟曰经不耕不得道田不耕不得食是可一废乎每读书小倦则取陶朱治生之书而考问焉昼尔于田宵尔简编经史内饫食货外羡卒擅一乡士农之赢然营以胼胝享以锱撮积以豆区施以庾釡遭父防及送车数十百两母夫人春秋高养志养体情文兼隆食上必察所膳食下必请所与先意将迎先事贮储择地爽垲筑室广深凡数百楹聚兄弟子侄无得异居无不合食尔学于斯尔稼于斯宅里冲裕亲庭怡愉乡人仪之罔蹈非义其子自伯虎而下竞爽有令质可才可儒则择明师以廸厚礼币以资之今皆有称复命伯虎筑一精舍不嚣不尘庋书于间其专其勤艮斋先生谢公扁曰立斋以朂之云岁辛夘大侵绣漕者流乘之蕴年官劝之分则上其估以朘民养廉痛下其估逺至旁郡异县咸赖以活百里之内疾者药死者藏婚者不失时缓急叩门不以存亡为辞不以有无为解养廉既一新六一先生之祠大夫士翕然称之适新太守万俟崧卿下车闻之驰书致礼且谂泷冈阡无恙否亟出公布属邑尉陈元勲汛除焉又请养廉赞之养廉欣然曰吾志也即尽力佐费屋庐垣墉是葺是周是坚是饬工告成而养廉以疾逝矣葢绍兴二年八月一日也享年六十有五娶徐氏先卒八子长伯虎也次朔大度大明大用大中大雅大敏二女适进士徐少逸乡贡进士毛作宾孙男十六人无悔佥无为无莫介无咎无勉无伐防弇无已无竞无倦无违无惑女四人俱幼其来年正月辛酉诸孤养廉于邑之明徳乡沙溪里之塘原予尝以罗椿之请为养廉记六一先生祠堂之役矣今其孤又以廸功郎新临江军清江县主簿曾焕状因予犹子夀森来请铭铭曰道初一源派百其川自百而千以燕伐燕六一皇皇仁义其相金玉其章与韩相望祠之奚巍莫祠奚卑陈生其嘻其梧其枝有为为之无为不为陈生不知知者其谁
　　太恭人董氏墓志铭
　　孝妇董氏衢之西安人赠奉直大夫刘公讳蕴之妻朝请大夫司农少卿縂领淮西江东军马钱粮頴之母也初皇姑某氏性严且急里人以为难事惟夫人能得其懽心姑被末疾起居饮食非人不动夫人夙兴问安否退区处日用复适姑所掖以兴为之衣服率家人舁置使坐理发靧面具药饵胹膳饮节寒暖而进之且代之手匕筯间则虞侍左右至夜寐始敢休息抑搔疴痒澡沐垢污罔弗躬者每有肴核必导其防甘宻为贮储问所欲而敬荐之如是八年犹一日叔姒姑之犹子也至前辄麾却曰大妇事我有和气无倦色吾心安焉顾谓夫人汝尽孝他日子孙必孝汝姑疾竟不起其父母皆年耄无恙每语夫人吾女不幸久婴沈痼夫人事之孝虽死吾无恨恨无以报夫人天必能为我报之姑之弟兄来过夫人出拜辄引避或避或不觉膝为之屈曰夫人事吾姊孝莫能报其敢辱尊礼以重吾过夫人无勤愿厚自爱当必享后福姻族敬慕乡里称愿教其女妇必以夫人为言夫人之先好善乐施乡人以佛称之夫人生而家已贫归刘氏又贫以冡妇任家政艰难辛苦有人所不堪者烹餁涤濯织纴组缝靡不亲之刘自五季居西安之潘村世服田畆奉直公始入小学箪瓢不能自给先进多怜而教之或与之训童防而受业焉自是斆学于外惟岁时归觐其亲家事一不暇问葢二十余年遂以贤能荐于乡上书天子又免乡荐学成行尊为乡国善士后軰多师从之奉直公所以能忘内顾之忧得一意于学既以美其身又以淑其子皆夫人之助也姑之没十年少卿君甫冠遂以进士起家夫人享其养葢三十有六年累封至太恭人晩岁益康宁面有孺子色歩履啖啜如少壮自少卿君入官中都出使右辅江淮迎侍板舆几徧东南居处膳服之奉燕逰登览之胜子妇孙曾扶牀坐膝朝夕笑语嬉戱之乐皆人所难全者人以夫人夀考安荣为孝感之报夫人虽未尝习知图史而天性敏悟言行中于义承宾祭睦姻族交乡隣待奴仆诚敬恩意无不曲尽事有是非立语可决人有善为之喜跃不善多面折之有烈丈夫所不如者自其贫时或告之急觧衣推食惟恐后少卿君仕有余俸率推以补不足皆夫人之志也姻族家事有疑必于夫人谋之可否斟酌咸服其当乡邻之至者无老幼必请拜夫人以得见顔色为喜幸资勤俭至老未尝一日晏起服新丽不常御食多品不遍尝间辍以与僮御人谓夫人以惜福夫人曰吾知不忘其初少卿君不择仕宰壮县佐幕府治赋调兵备尝险阻后所厯多剧烦夫人念其劳而勉其忠在官下未尝问外事惟以寛刑罚恤贫弱成就寒晩为训素少疾一旦暴下顾谓家人曰吾平生六府坚壮今若此吾其死矣家人晓譬之笑曰不然夜半啜粥晨起饮汤复小卧奄然而逝享年八十一初少卿君解褐为溧阳簿始奉重亲至建业仰斗食洎夫人再至视旧什百甚自慰悦乃终始于是防车东归防二千里皆少卿君旧所临者官吏迎吊相属人士耋老奔走塞涂观瞻嗟叹至于泣下可谓五福备顺生荣死哀也已男三人长即少卿君次颢次颀女二人孙男七人长强学迪功郎新全州清湘县主簿次正学迪功郎潭州宁乡县主簿次志学次务学余未名孙女五人曾孙男女八人其卒以绍煕三年六月十八日少卿君卜以某年某月某日合于奉直公之兆实其邑靖安宁济川里蒋家坞云将辟遣一个走书二千里以朝散大夫权知恵州陆律状来请铭于万里万里与少卿君最固且同官于金陵虽未至升堂之拜然尝致生刍送美槚铭其敢辞铭曰
　　宋有孝妇有孝无古有痛其姑得妇不痛指不挟匕尔我之指身不屈躬尔我之身三千朝夕不懈弥力姑瞑而神请于帝旻报以荣光防狄伊煌报以耋夀开秩伊九报以子孙是生名卿天表此老式是东土爰碣其窀俾夜作晨
　　夫人张氏墓志铭
　　予顷职在太史当世之孝子慈孙不以予不能文往往诡以铭状其先世钜人长徳之功行用谂于后千年者予欲拒得而拒哉如莆田大丞相魏国陈公枢宻权公资政胡公或以知己或以师友或以其子孙契好皆欣然为之落笔既归自江左得臂痛之疾且心罢于绩文囊研椟笔今数年矣予亡友之子刘庭杞一日犯风雪欵予门跽而请曰庭杞知先生以作文为讳然有士友廖执中自长沙走数百里以来属庭杞以其母夫人菆而未非不无以也今天下名能文词不在诚斋先生乎妣氏不得先生铭之其何以惟先生动心焉予曰诺今三年矣丙辰八月望庭杞再至予迎劳之曰子不趣廖氏铭诗乎再拜曰幸甚则因其擕至朝请郎新通判袁州曾光祖之状而序次焉夫人张氏湘潭人也祖大任贡上舍尝注春秋学子争传之父廸功郎能传业夫人鬌而警敏笄而婉嫕授孝经女训于其祖畧通大义攸县人廖君主簿闻其淑问以次子天经请昏入门而娣姒咸喜既馈而尊章胥庆鸡鸣盥潄勤以先众蓍簮大布俭以率下每遇秋罢必勉其君子以下粟之估用活捐瘠道无殣者主簿既殁又勉其君子以悌于同产货不已丰食不已独再阅一星乃如一日艮斋先生谢公尝铭廖氏先阡深唶其奕叶之雍睦云夫人尤喜教子为其子聘明师徕益友延名胜宾客辏集川至林立讲习洋洋夫人尝曰鬄鬒秣荐实心慕之陶妪何人哉年五十一终于绍煕辛亥孟冬之晦前一日菆于来年之季秋于乙夘二月五日乡曰清阳里曰宣化原曰曹冲男女六人执中用中致中皆业进士有称用中为季氏后云女适成忠郎监建昌军广昌县酒税李希道进士谭知言季尚幼铭曰
　　彼儒者子嫔于斯士同徳有维诗及礼诒尔子孙无念尔亲聿修厥身对于母勤诗礼一巻尔畬尔耕匪懈尔蓘用载尔稇
　　夫人左氏墓志铭
　　乾道戊子亡友刘彦纯尝与予语州里儒家者流其子孙能世其业者鲜焉因及永新谭氏曰是儒其躬者四世矣未防谭君防仲以彦纯书来属予记其一经之堂又书其桂林精舍之扁未几又识防仲之弟明仲于行在所之客舍自是予与谭氏子弟还往今年九月朔予族弟奎来请曰微仲之季子鳯能世微仲者也其家无禄以绍煕五年十二月某甲子防其母以今年十二月某甲子襄事敬介奎以谒于兄有明仲之状在愿徼福于兄乞铭以托不腐则序而铭诸夫人姓左氏世为吉之永新人父时彦绍煕间为乡里儒宗晩以累举得官终于安逺丞以奉议郎致其仕夫人之生頴异絶羣奉议公竒之每语所亲曰欲为是女择对未见可者其所亲曰姑徐之是时邑里先进谭公致政朝奉讳某名能文词妙龄乡赋荐名既以累举得官不愿仕后学从之游者奉议公亦在焉致政之子长讳其蚤策上第终官朝奉郎子景先即明仲今为朝散大夫昌化军次讳观复观复之长子讳吉先微仲其字也微仲嗜学为文下笔不休奉议公见之欣然曰是子非池中物吾得佳壻矣遂以夫人归之夫人之归也当致政朝奉公大耋康强羣从樷居不啻千指夫人平心以处一无间言朝奉公喜曰吾家得此孙妇谭氏其昌乎夫人闻之不矜不懈事姑尹晨夕侧立无娇容视姑顔色愉悦夫人始喜不然徐请曰得无有不可于意者姑见妯娌必称夫人之贤常俾诸妇视以为矜式久之朝奉公及舅姑相继即世夫人送终无一不尽时节烝尝必痛哭流涕闻者恻楚夫人既荐履难疚觉生理寝微谓微仲曰世有无职而食者乎男职耕耘女职组紃弗耘弗紃寒饥其臻于是倾槖倒篚一簮不以着身尽用以为生绩麻条桑以烛继晷脱粟营蒯以菲自奉三年而成室庐五年而辟菑畬七年而倍其初于是微仲得颛颛于文字间延师儒训子弟暇则从宾客投壶奕棋酾酒赋诗翛然有出尘之想诸子感父母之训相高以行相先以学相琢以文州庠邑序春秋课试非兄以诗经首选则弟以书经首选夫人曰未也有大于是者岁当上熟谷价如土夫人必赞微仲上其估以敛之及歳大侵谷价如玉夫人必赞微仲下其估以散之邑人徳之微仲既没夫人数从中表族亲诹之曰今儒士中谁可为子弟师或曰某人又博诹之佥曰然夫人始命其子聘之及至其礼益加于前夫人天性寛裕而理家肃严诸妇事女红不夜分不得息夫人坐堂上夜听诸子读书喜而不寐或至申旦既属疾犹语诸子曰汝等宜自强为善以缵乃祖父之志绍兴乙夘大饥汝大父与汝曾大父朝奉公为粥以食饿者所活甚众朝奉公粝食恶衣坎瘗缗钱将终以告汝父汝父不省者三十年一日出此钱以畀羣从诸弟小子识之第力学后岂无兴者言终而逝得年七十有六夫人男女各四人长男鹗志学勤家先卒次鸿鹄好书以气节自许次鹏性慤而志大为文出侪軰右早世无子鳯以其次子卿月后焉次鳯至性孝悌刻意学问属文盈编才敏意新长女适段昌胄次适龙光朝皆进士次适训武郎新融州管界都巡检使张安世次适秉义郎新监行在省上界张镒孙女八人曾孙男三人曾孙女八人铭曰
　　谓姥不龄八秩其年未姥不昌四叶其孙谓母不福五者其全中正之里汉山之址姥宫于间祚尔孙子后以五鼎其不源于此
　　静庵居士曾君墓铭
　　艮斋先生尚书清江谢公未仕日尝假馆于庐陵兰溪曾氏之槐堂授徒讲学一时俊秀自逺来学者北自九江南暨五岭西而三湖东则二淛鳞集于堂下诗礼之训仁义之实诵之音洋洋如也后数十年异材林立布列朝野或以学传或以行着或以能称或以文炳者多艮斋之门人弟子也曾氏为加多其大者首出二史兼官六卿冠豸栢台拂芸道山其次者乘别驾车试治县谱其小者犹累举补官荐名太常也惟静庵居士其学得艮斋之源委其人经艮斋之品题逺之为同业迩之为同宗皆推之为艮斋之高弟乃韫玉而莫之与沽种徳而莫之与秋有司不以荐扬天子不闻幽仄旣在于人而邦弗获其用复畸于天而躬乃婴其疾兹命也耶兹命也耶居士讳机字伯虞姓曽氏其先金陵人五季自宜春徙吉之吉水祖光逺将仕郎父敏才宣政问游太学有声绍兴间以秉义郎终官监防州船场君生而小异防而頴出夙呻占哔夜诵申旦请饪忘尝请席忘牀家人怜之曰书谁不读一何自苦如此竟不改既冠从谢公学公语人曰静敏寡言不事表襮必是子兴曽氏者旣无遇于有司则叹曰学殖也画而弗殖吾则我咎也殖而弗稔吾复谁咎哉旣而又奋曰原夫之軰岂学也乎自是不以阿房诵于人浩然赋招隐之诗所居正对玉笥诸峯每琴觞酒卧兴揖之曰清风招我明月呼我诸峯友我尚应接不暇而暇问槐花之黄否乎筑一室独居之揭曰静庵监丞周公扁以一大字而大丞相益国公铭之曰不出户庭能定能应葢惜其定应之两能而巻懐之无施也君于书无所不观于文既敏而工于诗尤幽而淡晩得末疾安之若无有来问者笑荅之曰大块劳我以生逸我以疾庆元庚申八月己亥谈笑而终年六十四有诗文十巻焉目曰静庵猥藁配娄氏承务郎天任女也二男曰克定克永俱好学有文克永尝与计偕一女妻进士娄巩孙男四暐旼昉三女明年二月丙申其孤君于县之仁夀乡归仙里龙子冈之原克永尝以诗谒予予读之惊是何黯然有后山之味至是持通直郎新知全州灌阳县事王梦得之状来请铭予既善克永又尝记君之庵者其何辞铭曰
　　幽哉若人如渊斯奫如璞如珍如衢如堙珍莫予售堙莫予疚维静乎守惟徳乎楙尚书之称丞相之铭有锽有声有姟其龄
　　太宜人郎氏墓志铭
　　庆元六年五月八日小男幼舆归自中都因问昔同朝故人今在列者几人抑有未忘老朽者否幼舆首出朝请大夫太常少卿虞公书二札其一问暄凉访生死寄药物其一则曰俦不天防所恃塴七年矣而未有以焯诸幽夙夜祗惧无以诒孙子谂将来俾母得其埋厥辜谁归托契不浅言立而传防执事畴控焉有朝散大夫尚书吏部郎中林公湜之状在某敬再拜序而铭旃太宜人郎氏宁国府宁国县人父侗乡先生也太宜人生而静专先生特异之尝曰此女类我虽贫不以妻凡子故朝散郎虞公璠先生忘年友也遂归之太宜人既自忘其外家之贫朝散公亦自觉其妇徳之富君子谓郎先生善于择壻朝散公庆于宜家两族有炜州里仪之太宜人事姑孝姑尝寝疾适免乳且哺子且执事于膳于药匪躬弗置匪尝弗进姑见其勤谕遣之曰汝自须人扶吾小愈毋久苦汝太宜人曰敬诺然终不斯须离也既亡春秋祭祀之日鸡初鸣急起盥潄涤笾豆具牲酒皆出其手既秩既蠲而家人有未知者如是终其身朝散公每观书至夜分而归太宜人逆之闑右如大宾大客肃雝庄栗慈抚诸子每见朝散公义方严甚从容言曰儿诚嗜学彼自彼励频督过之将无伤恩遇下以寛有过失未尝笞骂又为之开释一家之中上无卞急下无赍志朝散公平日诗酒为乐客至必取其车辖投井中摽从者出之门外禁无得歌骊驹于是卧尊罍飞琖斚投壶奕棊赓酬诗句大笑为乐不极驩不止太宜人既不惮烦且为备前具以待不时之须是以朝散公益得以交天下名胜至于家人燕集丝竹间作则独凝然危坐若不闻者一坐肃然平居似不能言时发一语理尽而气和每谓妇有长舌维厉之阶多言祗以贾祸其子俦自监察御史按刑湖南孝宗皇帝以太宜人春秋高改使浙东四明阙守复命兼摄绣衣玉节导迎板舆翟茀朱幩晖映行路往来千岩十洲之间每至登临胜处芝兰诜诜冠盖欣欣防服后先上千歳夀士夫艳之半歳御史得郡九江诸子恐动老人之念不敢言既而闻之喜曰吾久矣动归兴今得过家天赐也既归会亲戚诸姥之高年者杯酒接欢恩意周洽家有名园日渉其间御史承迎母心欲求为祠官以便色养遽以疾捐馆绍熙三年九月二十四日也临絶湛然享年八十五太宜人生长儒素归大家见其子冠豸为部使者又以高宗慈福庆恩三封至太宜人人谓贫富异观贵贱易志而自奉甚薄自视甚卑一毫不怵其心御史尝谂同院御史林公湜曰吾母虽当燕衎未尝不勉俦以名节常惧无以称塞人见御史立朝以直言见排居外以振职左迁皆韪御史不知家有师也晩耽释氏书讽不渝清晨未尝茹荤葢五十年云诸孤以五年正月壬午祔于西山宝干朝散公之墓从治命也男五人价伸俦佃倬伸迪功郎新黄州黄陂县主簿倬以乡贡进士入太学前卒女四人俱嫁士人今惟季在孙男六人衟衎衢衡卫术衟国子进士衢迪功郎新镇江府丹阳县主簿女九人曾孙男六人熹余未名女一人铭曰
　　朝散造家相维淑嫔奉常蹇躬匪师它人奉常何师萱堂老椿帝曰此母是生鲠臣予狄汝服予锦汝纶若节春秋夀觞其芬九龄有开言归其真有西者山有岿者坟而叶而根禔厥子孙











　　诚斋集巻一百三十一
　　钦定四库全书
　　诚斋集巻一百三十二
　　宋　杨万里　撰
　　墓志铭
　　贑县主簿李仲承墓志铭
</div>
    <div class="pagination">
<a href="诚斋集_page117.html">上一页</a><span>...</span><a href="诚斋集_page113.html">113</a><a href="诚斋集_page114.html">114</a><a href="诚斋集_page115.html">115</a><a href="诚斋集_page116.html">116</a><a href="诚斋集_page117.html">117</a><span class="current-page">118</span><a href="诚斋集_page119.html">119</a><a href="诚斋集_page120.html">120</a><a href="诚斋集_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
