<!DOCTYPE html>
<html>
<head>
    <meta charset="UTF-8">
    <title>淮海集 - 第 11 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淮海集 - 第 11 页/共 21 页</h1>
    <div class="content">　　伏审光膺睿命入拜仪曹凡有识知所同欣抃窃以大儒之出处实为当世之重轻三仁去而商寖微二老归而周始大长孺仕汉诸侯寝谋中立相唐列藩听命殆亦天时之有数岂伊人力之能为伏惟礼部郎中先生道贯神明智周事物决科射防亟闻董相之风逆指犯顔屡夺史鱼之节周旋台閤而风采可畏流落江湖而容貌不枯葢好仁无以尚之故特立有如此者斯文未丧果防日月之照临吾道将兴更属风云之盛防既补郡守俄迁侍郎虽未厌于人情渐当陪于国论昔神龙失水防为蝼蚁之所侵今猛虎在山将见藜藿之不采某乆操茇篲获侍门墙叹刻鹄之未成念攀鸿而何敢闻之不寐知告于人晛见曰消颇动雪云之态厦成相贺独申燕雀之私
　　贺中书苏舍人啓
　　光膺中诏进直西垣伏惟庆慰恭以某官当世大儒斯民先觉论议为四海之轻重出处系一时之安危萧夫子之文章蛮夷亦慕张使君之威望草木犹知始从记注之严爰掌丝纶之重奸邪闻命投匕筯以自惊忠义承风引壷觞而相庆某猥縁幸防谬接光仪昔者先生甞防论次兹焉伯氏又获追攀窃闻进拜之崇倍切欣愉之至
　　谢程公辟啓
　　某啓比縁省觐薄防勾践之都获执扫除叨预老之役辱品题之巳过惭报効之何从伏念某少也妄庸长而屯贱枘方乖凿人指为狂钩直失鱼自知其拙碌碌抱箦中之耻栖栖衔跨下之羞不谓修撰给事误赐采葑曲加推毂引置金台之馆俾叅珠履之游萧洒兰亭甞继孙王而奉笔风流莲社屡陪刘阮以焚香既令冯子而出舆仍为穆生而设醴至于升将军之故第泛宾客之旧湖兴与天横情随水逺牙樯锦缆拥南国之佳人玉斚金罍醉西园之清夜往来乎十洲三岛之上俯仰乎千岩万壑之间曽微琼玉以报刀祗枉明珠而弹雀从游八月大为北客之美谈酬唱百篇永作东呉之盛事退而省察何以堪胜血指汗顔徒为今日输肝剖胆期在异时庶追王国之风少尽门人之礼
　　谢馆职啓
　　法同博士阅五载而迁官例比编书通三年而改秩宠灵既逮愧惧实深伏念某族系单微器能浅陋少时好赋仅成童子之雕虫中嵗穷经未究古人之糟粕始防名于进士俄充赋于直言滥居方物之前叨被传车之召文章末技固非道义之尊箕斗虚名秪取谤伤之速亟从引避几至颠隮褒未就于衮华恶巳成于疮痏三朞之内王尊乍佞而乍贤七年之中鲁田一与而一夺但以偏亲垂老生计屡空聊复腼顔以居未能投劾而去日期沙汰分絶进升岂期积日以累劳辄亦逢年而遇合束緼还妇虽防假借之私惩羮吹虀尚虑谴诃之及窃观前史具见鄙宗西蜀中郎孔明呼为学士东海钓客建封任以校书虽为将相之品题实匪朝廷之选用夫何寡陋遽有遭逢此葢伏遇某官道欲济时仁能锡类始怜贫女稍分秦壁之光终念播臣为激越江之水矧兹竒蹇亦与甄收敢不以古人行已之方为国士执君之义千金弊帚聊依翰墨以自娱一割鈆刀或兾事功之可立过此以往未知所裁
　　贺崔学士啓
　　伏审显膺明命荣领近藩凡在庇庥所同欣抃恭以知府学士妙知德奥精契道真斥百氏之竒偏传七师之要妙着于书者乃其糟粕见乎业者亦其绪余即之如浑金璞玉而难名望之如髙山深林而莫测作歌而去陋董之不为应聘而兴指臯防而自许既参璧水之直俄预道山之游入则陪国论于五房出则督工徒于二监世推前軰地号要津然而了不器于盈虚澹无心于舒巻愿奉二年之最固辞五兵之曹邸音播腾士论耸叹矧汝南之奥壤为右辅之名区僊圣所栖英豪斯聚竞欲识先生之杖屦匪徒瞻太守之旂于昔诵髙辞极太行之表里行观美化遍汝水之隂阳尚疑未驾于征轺固巳召还于法从某谬聨服役叨预婚姻顾罪悔之方虞幸依归之遽获车逢峻阪空嗟两耳之垂船在中流实有一壶之望
　　代贺吕司空啓
　　伏审光膺显命正位公台伏惟庆慰恭以司空相公学师古始道造渊微以一代之人英为四朝之国老允廸厥德克世其家言乎时则韦平岂可分道而行论其事则袁杨安得同日而语年髙德邵而臣节益峻功成名遂而帝眷愈隆进拜冬官非止居四民而时地利平章国论实惟有一德以享天心圣王之文章具焉天下之能事毕矣某叨分符节辱在陶镕陪班谒以无縁苐承风而窃抃
　　代贺中书仆射范相公啓
　　伏审光奉明恩进陞右弼伏惟庆慰恭以中书仆射相公器兼文武学备天人出处系一时之安危议论为四海之轻重临大节而不夺虽小善其必为荀氏羣龙慈明为最河东诸鳯伯褒尤竒投闲散而闻望愈隆渉忧患而精诚益壮果济世美简在上心昔执鸿枢既致干戈之戢今居端揆何难礼乐之兴坦然众正之路开行矣太平之责塞某叨分符节【云云】
　　代贺门下孙侍郎啓
　　伏审光奉明恩进陞东省伏惟庆慰恭以门下侍郎星躔异禀岳镇殊钟先朝藩邸之旧臣今日庙堂之耇老正直如羔羊之徳信厚有麟趾之风解剧枢庭乃心不怠均劳辅郡报政斯成民心竚以旋归国论倚之进断粤从琳馆入践鸾台薄夫抚已以自慙吉士举酒而相庆矧同升之俊乂皆妙选于搢绅三王之法本人情固无过举六官之长皆民誉兹谓昌期某辱在陶钧叨分符节第承风而窃抃念称庆以无縁
　　代贺中书刘侍郎啓
　　伏审光奉明恩进陞西省伏惟庆慰恭以中书侍郎智周事变道本诚明语黙不愆其时进退必度于礼雪霜既防知松栢之后凋鸟雀或鸣见鹰鹯之必击君未比隆于二帝我则若挞于市朝民有失所之一夫我则如挤于沟壑大任既降英声益飞岂止邦家之光实为天地之纪逮兹进拜尤慰具瞻亷陛难跻益致髙堂之峻股肱克壮重增元首之尊某辱在陶钧【云云】















　　淮海集巻二十八
　　钦定四库全书
　　淮海集巻二十九　　　　　宋　秦观　撰啓
　　代贺王右丞啓
　　伏审光奉明恩进升左辖伏惟庆慰恭以左丞太中夙钟间气早擅英声学穷游夏之渊源文列班之伯仲周旋不挠出处可观共推天下之中庸自得贤人之简易其退也如陂万顷挠不浊而澄不清其进之若火一然用弥明而宿弥壮大任斯降贵名益昭晓逹吏方戴胄旋更于二辖润饰儒术平津即至于三公某辱在陶钧【云云】
　　代贺胡右丞啓
　　伏审光奉明恩进升右辖伏惟庆慰恭以右丞太中抱英杰之器属休明之期智无不照而御之以寛学无不窥而守之以约待时藏器未尝枉尺而直寻肆笔成书惟欲琢雕而复朴风采凛乎其可畏议论坦然而易行俄凿枘之相投遽嚢锥之頴出擢丞御史人无间言进辖文昌朝有故事面折廷争巳闻国士之风内平外成行见大儒之効某叨分符节【云云】
　　代贺京西运判启
　　伏审光奉睿恩荣分漕计恭惟庆慰恭以运判道师古始识造渊微身兼数器而用之以时学备诸家而守之以约讨论不乏尝编简以成图俯仰无心任摘山之变法屡奉三年之最亟更一道之权举属吏以倾心竚前旌之入境矧是右辅实惟奥区南则控引于荆西则转输于秦雍奉严陵寝备缮河防于措置以为难在选抡而尤重登车揽辔初承使者之风结绶懐金行被从官之召
　　贺京西运使启
　　伏审光奉宸恩荣分漕计伏惟庆慰恭惟运使知周事变识照幽微挺忠鲠之一心兼纵横之数器英标特出早膺神圣之知剧任屡更果见事功之立比繇太府来领外台回卿月之余光动使星之异色邸音初播属部增欣蹔驾轻轺坐使邦财之阜伫归法从进谋王体之严
　　代贺签书赵枢宻启
　　伏审光膺睿命进贰鸿枢伏惟庆慰恭以枢宻太中器猷宏博学术精微敏识照于未然竒节见于已试犯顔逆防屡输汲黯之忠别嫌明疑力折董宏之妄进退周旋而可度艰难险阻而不渝俄被召以旋归遽干霄而直上粤自卿曹之贰进陪枢筦之崇邸音播腾士论欣快亟闻赵武越四等以将上军行见千秋以一言而取宰相某叨分符节【云云】
　　代贺蔡相公启
　　光膺制书荣还内殿伏惟庆慰恭以判府观文相公道贯精微智周事变以文章擅一时之誉以器业结万乘之知姚元崇入賛鸿钧初闻逺略霍子孟逮承顾命益见忠谋勲业显隆夷夏欢颂惟三郡均劳之乆当二圣图旧之勤既奉纶言复青毡之旧物竚瞻绣衮反黄閤之故居某猥辱异知欣承嘉命属缪分于符竹阻祗庆于门闱系颂实深敷宣罔既
　　代贺司马相公启
　　显奉明恩进陞上宰老成登用区夏均驩窃以大河之浑持寸胶不能以止积嵗之旱待霖雨然后乃苏故当大有为之时必得非常人之辅伏惟相公望隆一代节着四朝力足以扶持颠危风足以兴起贪懦青天白日奴亦知其明璞玉浑金鉴识莫名其器果符物论克享天心伊尹得君耻一物之失所姚崇作相陈十事而后为奸邪失匕箸而自惊忠义引壶觞而相庆某夙叨记省方预陶甄欣众正之路开信太平之责塞愿稽故事就封富民之侯请与诸生更上得贤之颂
　　代贺胡右丞知陈州啓
　　均逸中台承流右辅地接日畿之重职兼禁殿之华凡在庇庥所同欣抃恭以某人智周事变道本神明学穷游夏之渊源文列传班之伯仲霜雪既至知松栢之后雕鸟雀或鸣见鹰鹯之必击既丞御史遂辖文昌语黙惟时独任天下之事巻舒以道有古大臣之风邸音播腾士类耸叹矧是淮阳之郡实惟太昊之墟风气和平狱讼稀少屈英游而卧治徯惠政之立成腾实飞声巳应半千之用賛元经体竚归尺五之天某夙以单微甞防题品念使旌之在望嗟吏役之攸拘
　　贺钱学士啓
　　被渥帝宸升华儒馆伏惟庆慰恭以学士天资英发地胄髙严翻然鹄止于碧梧卓尔珠遗于沧海申之以闻见之洽重之以探讨之精咸五登三出属休明之运骈四俪六尤多絶妙之词敏疾擅枚臯之风雅徤得子长之体倚马可待下笔不休所以特受眷于先朝屡见称于元老矧册府校雠之号洎刑曹勾稽之司惟实与名既清且要熊掌兼鱼飱之美自古为难羔裘加豹饰之华于今葢寡缅彼文学之贵见乎诸吏之中虽出异恩实繇公议芸台畵省谅难嵗月之淹鼇禁掖垣行复风云之防
　　代贺提刑啓
　　光奉宸恩就持宪节伏惟庆慰恭以提刑器识深宏材猷敏邵进退必度于义夷险不易其诚程辇毂之工徒亟闻善状督江湖之冶铸益着能声既累效于事功肆就分于使指矧兹右辅实号要区士林承命以欣愉属部望风而悚跂传车夙驾暂烦仆御之劳法从进联谅非嵗月之乆
　　代回胡右丞年节啓
　　天端肇正人统全生实万类引逹之期乃四序调和之始恭以某官受时间气为国寳臣天资英发而持之以谦地胄髙华而守之以约履兹献嵗茂拥休祥治誉蔼闻已备赐环之宠恩灵下逮行膺锡马之蕃颂愿之私敷宣罔既
　　代回吕吏部啓
　　宻室飞灰见阳生于本律清台课知日起于初躔恭惟某官望重本朝材髙当世一时千载韦平之遇巳稀四世五公袁杨之兴未艾既承召节仍属嘉辰宜戬谷之骈臻顾颂言而何既
　　代谢中书舍人啓
　　一时承乏方慙越爼以代庖数月为真更愧操刀而制锦才微任过恩重报艰切以三省之兴实先朝之盛典四禁之任尤当代之要津上则润色于典谟训诰誓命之文下则稽参于吏户礼兵刑工之事自非词章妙絶吏术精通何以特被选扬预从班于仗内遂叨任使专外制于笔端如某者少也钝顽长而屯贱请邻祭灶聊为寄食之资卖劒买牛行作归耕之计岂意千龄之防误防二圣之知猥从宂贠属居言责虽奋身不顾颇摧当路之豪彊而烛理未明莫正本朝之缺失日求罢退聊避谤讥忽叨左史之除俄冐西垣之选曽非踊跃冶金偶就于莫耶惟是青黄沟木遂成于牺象此葢伏遇某官道师古始识造防微成就人才为今天下之计主张善类有古名臣之风肆令衰病之余获预禁严之列某敢不温寻旧学激励晩途作汉文章何敢望相如之辈正唐盐法庶防为处厚之徒过此以还未知所措
　　代贺运使啓
　　伏审光奉制函荣分漕计伏惟庆慰恭以运使郎中器猷宏敏道术精微资之以问学之优侈之以闻见之博持纲宪府风声岂畏于悍彊賛治天官冰鉴无私于微惟兹右辅寔号奥区禄廪兵食之资异时或屈陵寝河防之费他路所无肆辍名郎出为肤使符檄未加于一道威名已肃于列城外斡邦财颇欝缙绅之论进谋王体谅非嵗月之淹
　　代贺提刑落权发遣字啓
　　荣膺睿防宠进华资伏惟庆慰恭以提刑风猷妙敏襟韵踈明智无不烛而待之以寛谋无不周而断之以必杰出名臣之后蔼居肤使之前持节陜关仓廪于焉充实按刑淮海囹圄为之虚空属右辅之浩繁屈髙材而刺举既被赐环之宠仍防増秩之荣诏音播腾士论欣快嵩山汝水既乆滞于星轺金马玉堂伫归聨于法从
　　谢胡晋侯啓
　　伏审光奉明恩宠登上第伏惟庆慰恭以新恩先辈器猷闳博问学渊深挺生旌表之门优入英雄之彀臂折惟九终号良医璞献者三竟为美瑞虽邅廻之可叹建遭际以尤荣而观者昔陪綘帐之生近被棘闱之属儿寛早嵗尝为禇大之徒梦得晩年飜作竒章之客矧惟季弟又获同年交情既重于他人喜气亦殊于他日追惟二纪有同梦寐之游复防一时如阅简编之事未修鄙牍遽辱华缄感佩之私敷陈罔既
　　代参寥与钟公实啓
　　伏承较艺数竒献书遇合起家戎幕受职儒宫荣动一时宠逾三舍伏惟欢庆窃以文髙徐乐才赡马周性理内融事机旁照扣角负鼎无羡昔人转海回天复闻今日某夙亲谈防猥与从防覩此盛隆窃深欣忭













　　淮海集巻二十九
　　钦定四库全书
　　淮海集巻三十　　　　　　宋　秦观　撰简
　　荅傅彬老简
　　彬老足下昨奉手教所以慰诲甚勤并防录示寄苏登州书并题眉山集后尊贤善道发于诚心词防清婉近世所希见也发函展读殆不能释手钦想髙风益增企系屡廹贱事修报后时悚愧何已然仆昧陋不能具晓盛意中间有未然处辄为左右具言之惟閤下恕其僣易幸甚幸甚閤下谓蜀之锦绮妙絶天下苏氏蜀人其于组丽也独得之于天故其文章如锦绮焉其説信美矣然非所以称苏氏也苏氏之道最深于性命自得之际其次则器足以任重识足以致逺至于议论文章乃其与世周旋至粗者也閤下论苏氏而其説止于文章意欲尊苏氏适卑之耳閤下又谓三苏之中所愿学者登州为最优于此尤非也老苏先生仆不及识其人今中书补阙二公则仆尝身事之矣中书之道如日月星辰经纬天地有生之类皆知仰其髙明补阙则不然其道如元气行于混沦之中万物由之而不知也故中书尝自谓吾不及子由仆窃以为知言閤下试赢数日之粮谒二公于京师不然取其所着之书熟读而精思之以想见其人然后知吾言之不谬也文翁哀词杼思乆矣重防示谕尤増感怆时气尚热未及晤见千万顺时自爱因风无惜以书见及幸甚
　　与苏先生简
　　某顿首再拜知府学士先生比参寥至奉十二月十二日所赐教慰诲勤至殆如服役把玩弥日如晤玉音释然不知穷困憔悴之去也即日伏惟尊动止万福某鄙陋不能脂韦婉娈乖世俗之所好比廹于衣食彊勉万一之遇而寸长尺短各有所施凿圆枘方卒以不合亲戚游旧无不悯其愚而笑之此亦理之必然无足叹者但以再世偏亲皆垂白而田园之入殆不足奉裘褐供饘粥犬马之情不能无悒悒尔然亦命也又将奚尤惟先生不弃而时赐之以书使有以自慰幸甚幸甚穷冬末由侍坐伏乞为国自重下慰舆情不宣某顿首再拜
　　同前
　　顷防不间鄙陋令赋黄楼自度不足以发扬壮观之万一且廹于科举以故承命经营弥乆不献比縁杜门多暇念嘉命不可以虚辱辄冐不韪撰成缮写呈上词意芜廹无足观览比之途歌野语解顔一笑可也又多不详被水时事恐有谬误并太鄙恶处皆望就垂改窜庶防观者不至诋诃以重门下之辱素纸一轴敢兾醉后挥扫近文并芙蓉城诗时得把玩以慰驰情幸甚幸甚
　　同前
　　某顿首昨所遣人还奉所赐诗书伏防奨与过当固非不肖之迹所能当也愧畏比辰伏惟尊万福某比侍亲如故敝庐数间足以庇风雨薄田百亩虽不能尽充饘粥丝麻若无横事亦可给十七家贫素无书而亲戚时肯见借亦足讽诵深居简出防不与世人相通老母家人见其如此又得先生所赐诗书称借过当副之药物亦可以湔所败辱为不朽矣参寥时一见过他客既以奔军见弃又不与之往还因此遂絶颇得专意读书学作文字性虽甚愚戅亦时有所发明差胜前时汩汩中也懋诚集引寻巳付邵君刻石毕寄上次黄楼赋比以重违尊命率然为之不意过有爱怜将刻之石又得南都著作所赋但深媿畏也文与可学士尚未至如过此当同参寥往见矣春初未侍坐间伏乞保卫尊重下慰惓惓不宣某再拜
　　同前
　　某顿首再拜去冬伏奉所赐教旋又李献甫过此甚得兴居之详欣慰何可胜言寻欲上状而区区之情欲布于左右者一日复一日人事无间断而自春巳来尤复扰扰家叔自防稽得替便道取疾入京改官令某侍大父还髙邮又安厝亡婶灵柩在扬州且买地趂今冬举葬入夏又为诸弟辈学时文应举而家叔至今虽巳改官尚滞京师未还老防夏间多疾病更遇嵗饥聚族四十口食不足终日忽忽无聊頼本欲作书详道至今不果甚可笑也想公当悉此意矣即日初寒伏惟尊候万福前得所赐书承用道家方士之言自冬至后屏去人事室居四十九日乃出又李漕传到城都大慈寳藏记文诵书读记想见公超然逸举于形骸埃之外虽欲从之不可得也辱诲谕且令勉彊科举如某者实无所有岂敢求异于时但长年颇慙为儿女子所嗤笑耳得公书重以亲老之命颇自摧折不复如向来简慢尽取今人所谓时文者读之意谓亦不甚难及试就其体作数首輙有见推可者因以应书遂亦防见録今复加工如求应举时矣但恐南省所取又不同傥只如此恐十有一二可得也前寄呈乱道继亦作得十数篇未敢附上子骏以公言顾遇甚厚尝令作扬州集序并辩才法师见嘱作龙井记言师嘱作雪斋记二记皆黄鲁直为书巳刻成尚未寄到今且録草去因便却乞并此书转致髙安先生处幸甚幸甚子骏以保任不当罢去莘老复固辞不来此亦是无聊一事也莘老云有两书托公择寄去不知曽有书去否渠云非求荅但欲知逹否尔昨过此不多日然相聚甚欵未尝无一日不数十次及公昆仲也虽不求扬州为公作黄楼主人亦是吾党中一段佳事某来嵗东归时庶防到徐见之也黄鲁直去年过此出所为文尤非昔时所见其为人亦称是真所谓豪杰间出之士也但恨去速不得与之从容参寥在阿育王山琏老处极得所比亦有书来昨云巳断吟诗闻说后来巳复破戒矣某数日间便西行未縁侍坐伏乞与时自重下慰瞻依不宣某再拜
　　与邵彦瞻简
　　某顿首啓日月不相贷借奉违未防已复清明缅惟还自诸邑尊履胜常钦企钦企春色遂尔蔼然草木鱼鸟各有佳意广陵多登临之美临风把盏所得故应不赀古语有之良辰美景赏心乐事四者难并今又以风流从事从文章太守游淮海佳郡岂不为七难并得乎甚盛甚盛邑中少所还往杜门忽忽无以自娱但支枕独卧追惟旧游而巳欲南去属私故未能伺舟但増引悒不宣某顿首
　　顷防以集瑞图序文见属此固盛时之事前世词臣墨客所颂叹者不特为南方之美君家之祥也不腆之文何以称此然重逆盛意又窃喜托名图上以为荣故不敢固辞辄撰次并扬州集序寄呈中间尤恶处不惜指示就与改窜尤幸或要手写可先具素令畵史图一本异时渌水堂中为设清酒一樽芍药数枝可乘醉一挥也扬州集序虽鄙陋然颇能道废兴迁徙之详如无他文似不若寘之于前使观者开巻便知作集之意也望与使君议之仍得其集一观幸甚幸甚
　　与孙莘老学士简
　　某顿首司谏学士丈丈屡奉所赐教诲慰殷勤虽父兄之于子弟无以过此仰荷盛意不复胜言幸甚幸甚比日伏惟镇抚余暇尊万福某自入夏得中暑疾去之不时至秋遂大作伏枕余月今虽少间而疲顿非常气息仅属人事殆废起居之问旷然不进于下尘职此之故前书闻姨婆县君服药甚乆徐氏弟兄及妻子皆忧挠不知所为近闻得僧法賔者调治巳平可胜忻慰南方险逺风气固非人所安然丈丈行已二年北归之期甚近更善调防数月即逹中州矣越州祖父得书甚安顷防教以先至防稽迎侍祖父还家家叔径入都甚荷留意巳封所赐教取禀于越州矣苏黄州虽不得书然昨苏子由著作过此及南来士大夫具云在黄甚能自处了不以迁谪介意日但杜门蔬食诵经读书而巳昔之论者常患其才髙太锐今日之事尤足以成其盛德也前日辱齿及乱道诲喻尤详某虽不肖请终身诵之矣自越归后颇无事幸不废所学但乆去门下闻见日益昏塞虽复区区卒无所得耳诗文数篇谩録呈左右因风更乞指喻教育之赐幸甚幸甚
</div>
    <div class="pagination">
<a href="淮海集_page10.html">上一页</a><span>...</span><a href="淮海集_page6.html">6</a><a href="淮海集_page7.html">7</a><a href="淮海集_page8.html">8</a><a href="淮海集_page9.html">9</a><a href="淮海集_page10.html">10</a><span class="current-page">11</span><a href="淮海集_page12.html">12</a><a href="淮海集_page13.html">13</a><a href="淮海集_page14.html">14</a><a href="淮海集_page15.html">15</a><a href="淮海集_page16.html">16</a><span>...</span><a href="淮海集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
