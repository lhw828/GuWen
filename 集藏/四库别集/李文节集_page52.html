<!DOCTYPE html>
<html>
<head>
    <meta charset="UTF-8">
    <title>李文节集 - 第 52 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李文节集 - 第 52 页/共 53 页</h1>
    <div class="content">　　○奉各王府亲郡王及管理府事启 

　　恭惟　国主殿下以金枝玉叶之懿亲备玉质金相之令范德谊闻于　当宁贤声着于诸藩即古之河间东平岂能媲美凡此天潢之泒孰不皈依怙冐赞颂慈仁即职之闻风慕义亦巳久矣职叨礼官仰体　圣主亲亲殿下敦睦德意故于去岁春间条陈简便一疏钦蒙　皇上依拟职遵奉以来频覩　殿下封事为　宗室奏请连章累牍每奏抄到部查不越日题不踰季司属竭其精勤罔或停滞胥史刬其宿弊不敢需求职窃自谓职之于　宗室庶乎尽心焉耳矣惟是伏念积弊难除即职一部一司胥史数人尚有耳目防范之所未及者况在数千里外地远分疏心长力短惟有仰仗　殿下贤仁视同姓如手足恤贫困如痌瘝谊亲则体悉必周地近则沈抑易达　殿下之章朝上　圣主之纶夕宣然后应名者名应封者封应婚者婚　宗室并沭　恩波而职礼官亦得少效涓涘以报　明主暨　殿下耳不然徒恃职犬马之力空自苦辛终不能有补也伏惟　殿下少留睿思加意贫宗申饬长史司教授所等官书役等人以及此外凡于宗室有干者如遇奏报名封选婚等项速令启闻务体殿下之心贻贫宗之便令旨一出谁敢不遵则　殿下大慈大悲无量功德胜造九级浮图定享千秋遐寿职不胜瞻仰恳祷之至谨启 

　　○德府启 

　　职为　圣祖臣子受　君父作养洪恩若　圣祖子孙　君父同姓而不知尊敬体念何以报答君父他日何以见　圣祖于九京用是与二三郎署孜孜矻矻视　宗室名封犹巳名封其困抑犹巳困抑也条陈既奉　明纶遵行乃其职掌何当尸祝可任兢惭至于具启奉于袛为势隔力微之虑重勤　谕扎蔼若春温承示具悉　贵藩禄多人少源洁弊稀有启即行有急必赒行取者不留违慢者不贷伏惟　殿下留心如此职有以知天潢并受其赐礼官亦得举其职矣愿　皇上千秋遐寿永膺带砺长主宗盟职不胜忻仰祷祈之至 

　　○为晋府谕妃父 

　　礼部谕兵马指挥马照得王府嫡庶乃必有者即情爱不同名分自在为女之父者止当以樛木之义劝教其女而巳况查得王氏原系奏选一子王氏所生据呈本部手本及验醮疏内写妃马氏而次乃列王氏低妃一字实未尝称王氏为妃至于旛上称妃此必下人不识字者一时所为决非出王之意也而马家父叔遂以为王之过倘交构不巳则王益不能与妃相安爱女者固如是乎本部巳行文长史司启王善调和存名分兵马尤须劝妃事王不妬不傲安王氏所以自安也其听本部之言毋逞气生弗自贻咎悔 

　　○为晋府照会山西布政司 

　　礼部为乞鉴谗拨事仪制清吏司案呈奉本部送据山西太原府阳曲县南关一都民人马云系授东城兵马指挥马经亲弟告称经女选配晋妃被陈达道等拨王讨妾王氏将马氏金册冠服等物与妾收掌擅封为妃金字封旛可证且囚禁马氏不面七载以庶夺嫡等情到部送司案呈到部看得马云所告事情皆宫闱微暧难以轻信除将原词立案外相应照会山西布政司转行该府长史司启　王知会嫡庶之间名分当存务要调和其间使宫闱肃睦妃安而妾亦安毋得有所偏私以滋衅隙该长史司仍具文回报施行 

　　○咨回南京礼部 

　　礼部为仪注事仪制清吏司案呈奉本部送准南京礼部咨仪制清吏司案呈照得留都乃礼乐剏始之区百官森列一应上　陵拜牌习仪表笺祈祷等项站立有先后相遇有拱手有回避近来彼此参差每相争竞加礼兵二部旧居户部之先今户部有烦言矣都察院司厅旧与科道同列今科道以为非矣此在北京必有见定班次两京一体所当姿明以便遵守至于京县知县遇各部官应否停立逊让京府首领教官各部官应否回避坐营指挥遇小九卿以下应否乘轿径过即不乘轿而乘马应否开棍均乞查明回复一并依行禀堂奏批移咨北部奉此未呈到部拟合就行合咨前去等因到部送司案呈到部看得南北礼仪亦不尽同如南省之不避九卿与郎署之金扇即此一二其余尚多且今北京行仪巳有不循旧者矣若问此中见行朝仪科道列于部属之前一班而吏户为后一班礼兵为次后一班刑工为又后一班司务站郎中之下都察院三厅站工部班之下通政司经厅之上及至行礼北面则户在吏右礼在户右兵刑工以次而右司厅随其部都察院三厅与工部班接大抵不论衙门要冷惟以吏户礼兵刑工都通大为序即如本部逊仓场又如左都御史必繇尚书迁转然使户书一转左都不带衔宫保便站工书之下此类可推矣若翰林尚书科道大金吾稍不序品则以顾问符玺纠弹亲军各有说存焉至于郎官原无避者自京县至首领教官止宜放下轿帏稍逊而过如京官不避小九卿而用眼罩不起手之意若坐营指挥遇小九卿亦合下帏让路若开棍则非若责其乘轿则四品俱不应乘轿吾辈巳如此难责人矣礼者理也理得则心安在贵部必有确见惟是既经移咨理合回复湏至咨者 

　　○附叶台山宗藩纪事序 

　　往士大夫谈天下大计辄忧藩禄以为宗支无穷而穷入有限也其后诸　藩自议以岁额均给但毋逋赋不必益赋矣而议者谓　宗藩所患若乃在春曹令如荼牍如山胥如神鬼弊孔如猬毛糜金钱如实漏卮盖升斗未沾而膏脂巳尽矣因循习惯以为固然典兹曹者有太息而巳晋江李公来为少宗伯先质于当为仪制者亦以为难及受事悉检诸故牍有要例有酌例要例所严有过期擅婚而酌例宽之亡何复议更　诏仍旧例而所司遂以酌例为不行更七八年莫知其误公始正之曰酌例亦旧例也竟行酌例又奏行简便二法曰省重结曰定取期先是　宗室报生有结矣然所司置之其后请名有结请封选婚又有结且多方搜索务在得瑕重则寝轻则勘甚至猾胥受贿改甲为乙甲名既削不得封乙复以洗改为后胥所持封亦罢如此类甚多官不能诘也公于报生时即为积其父母封选及其宗邻诸人为保任者为方册胪列之五年而名十五年而封而婚至期则按册行诸　藩取之不用结也册必手批以防窜易季为一册既定则又梓小册散之藩司人给之令持以为券又悉补前此之未名封者有枉抑来诉者辄为受理其无可考者以问宗正及司封度支诸曹一有左验皆得伸雪不期年而诉者亦尽其诸以名封请者奏至即查即揭示季终即覆　命下即给勘合往勘合一通止一人多则数人皆鬻自胥辈公每藩司共一勘合榜示诸　宗不费一钱矣故事　亲王绝而进封者子孙封爵怕逓加嘉靖末年始令进封之支子皆从故爵不得封郡王着为例至是秦藩数以为请公力争　上无以夺也其在例前应加者胥辈又常以舞文得厚赂公别而着之诸　宗皆洞其故赂遂绝公又时驰书告诸藩及其用事者务便利其　宗人毋相困苦诸藩感公意皆报许公在事五年未尝为操切刻核之法而宿弊尽除　宗人大苏其大指在敏事谓一日积一事十日则积十事事愈多弊端愈起故常戒其属以吾二三同官之劳贻　宗室百千万人之便而不暇顾胥吏数十人之不便譬如扫室日日扫之则尘埃自绝矣又在省事文移小误可情恕者毋轻驳可勾稽者毋轻勘夫省一勘一驳于我辈甚易而　宗室之受惠巳无筭矣又在使事有定期如题覆如发勘合如季册皆严为之程如农畔焉尺寸不越如赴表焉时刻不后则法行事集因循怠废之病无从生矣或有语公曰　宗禄多而不胜给故多为之端以裁之公宽者何也公曰不然夫宗室之有力者夤缘展转不能裁也其裁者皆贫宗耳宽胥史而严　宗室宽　宗室之富而严其贫非所以为法也以　天潢　帝属之尊而令乞哀异姓受制贱胥非所以为等也或又曰彼　宗室之隶既挟糈而来矣即省之不返璧也徒取诸此以与彼何为且公能长子孙于兹曹乎公曰固也璧不可返而可使不再入也夫愚公移山世世不休即操蛇之神助之矣火传于薪政举于人溺职之是惧何虞其它公之所为破拘挛而独行壹意如此乃其所甚重又在立案则名封绝矣非独其身绝也即子孙世世绝矣　宗室既无禄又无他业是坐毙耳吾每举笔至此未尝不恻然也今诸　宗十六万人无不德公三晋之间刀祝相望即胥辈亦心折无后言惟舆隶三十六人盘据日久以公夺其役不无怨望公不恤也吾岂恤三十六人而不为十六万人地乎公历官所至好为人便利不避嫌怨多此类即在春曹所振刷尚多而宗藩其最大者余尝语公昔富郑公赈饥青州全活数十万自言不以此易中书二十四考今公之阴德被于诸　宗世世利赖更者何功名富贵可以易此公笑而为余具言其事使记之余尝叹世人言公清不知公厚言公刻不知公怒言公好琐细不知公乃以琐细成其宽大余与公周旋久亦庶乎知公矣故即公所言稍叙次之以俟后之君子考焉 

　　○知会提学公文 

　　礼部为督学试事宜专繁文可省通行知会事照得革类考行岁考既新奉　钦依而近来提学一官又苦不能及时铨补至于期迫廵历不暇而方教条是饰刻意工文及至阅卷不拘高下必置□题且多为绮语考遍之后可少憩而再考矣复取巳陈之文艺点检润色梓而布之诸如此类不免有分精力亦费光阴实于学政官评未为吃紧也然不一经说破不但相沿故事骤变之难即违众独行亦未容易为此通行知会将一二事宜开列于左 
　　一教条如德行止说推举要当倘不当罪坐举者如文体止说遵传注尚醇正违者不取仍降黜如此之类数语而止不必敷衍其所以然也至于考校关防等规简严为主焉用文之 
　　一批评本部做秀才时宗师蔡见麓先生考晋江县学案首卷批明顺本部考第十一名批亦通无长语也然先生以公严称名督学官至太宰老成风范如此盖旧规考案一等平通二等亦通三等粗通窃谓即此可为卷面批语如乡会中式魁卷以后副考批一取字主考批一中字何独督学批卷而以多为贵乎诚一省之通一省而计所省多矣如遇一二赏心击节处随意不妨 
　　一考卷既不进呈亦难传远况以全省之多才持兼收并录之心而加之以一番检阅删改之劳将此日子工夫可再考一二府矣不梓可也 

　　○咨访单 

　　礼部为咨访廉靖无求之士以励风化事仪制清吏司案呈照得士人有兼耻而后天下有风俗故子游宰武城圣人问其得人而子游称澹台灭明举其非公不至之一节然则士之所重可知矣今士一举于乡即志在温饱于求请托出入公门卑谄贪污廉隅尽丧他日居官何以郄关节何以远苞苴何以激浊扬清何以惩奸革弊何以绳愆纠谬何以正巳率属此其所系良为不小故前日本部议覆直指一疏业巳奉　旨通行今当　朝觐会试之期特设一单传各府州县有司咨访各地方举人不拘见任旧治但有恬静好修不入公门者则其它行可知即开列姓名注不入公门四字于名下黏连此单于见部日当堂面缴以凭转咨吏部其苦节励行卓然不凡者本部查实奏荐各有司务师子游武城之意严核公举不得但取朴愿之士当之庶激劝明而士知砥砺澹台之风行将遍宇内矣夫表扬贤士本部之责有贤而不以闻亦有司之过也须至单者 

　　○行司厅谕观政进士 

　　观政人多从役甚杂须豫传诸进士自行约束一到衙门自有规矩与外面不同察其下有酗赌好鬬者去之人欲寡道欲严若不能自制御及其有犯而本部治之则不雅矣今科进士乘马长安陌上复见前辈之风甚为可喜今不可更聅有言爱身节劳趍时从众者此乃损友庸流勿听也本部衰老矣然无一日不公座当官三事勤居一焉况茂年筮仕尤宜习勤即一揖一躬皆是庸行纵使圣人观政定是如此其退而坐房勿相戏谑或取嗔怪尤欠老成可携律令之书观览讲解可以治巳可以治人不惟吏事以为指南即在纶扉未有法律不谙而议拟允当者且向来事为能无差失一见于律有禁将惕然省改自此行法乃为怀刑及至私寓然后随意观书以资博雅荀子云其为人多暇日者其出人必不远若嬉游过从皆为无益乃讲学谈禅亦是虗幻惟能简淡寡欲学在是矣禅亦在是矣 

　　○序祝君明伦堂箴及示门人语 

　　自世儒文多质少矫之者曰不言而躬行余谓言易为耳乃言之而洞窍中窾亲切而有味非躬行之士莫能为也今夫辙不出里闬而谭四方终不能数其远近举其险易饔牖绳枢之为守抵掌而称宫阙之丽衣冠之富乃所为纵横曲折行列登降靡得而云焉夫惟四方之游而表着之立足之所经身之所履于是有其叩之而以告人也言如指掌而听如发蒙矣夫人之于道未赏身焉而侈谈之此与耳食无异故曰仁义之人其言蔼如也余不佞往计偕时遇祝君于济水之上心独仪之自是更闻君之为人癸未而乃得与君交君故名人魁士而不蕲以位显其文采蔚然足以表见于世而不汲汲于有闻其用心厝意直在乎不朽之途而真率澹泊一切世所为繁缛靡膴之尚不以入于灵府其于义命之际有豁然者一日余复得君所为明伦堂箴及其诏门人语而读之大都出于君素所力行与其所志言言可绎如听达近险易纵横曲折行列登降之谭而知其尝游四方而立乎表着也信乎其为有味之言巳余不佞不能行亦不复敢言顾感夫言之不背乎行而有味如君者所忻慕焉因受君之帙为之序 

　　○申敬中制义引 

　　制举义士之羔雉尔顾有彀率焉卑卑者勿论即出胸臆振矜其气瞋目而豪谭割古文辞妆缀之斯亦称雄飞巳而往往驰骋佚宕亢厉不雅驯以纳于作者之途犹高渐离击筑而歌易水之上怒发指冠自难与清庙明堂黄钟大吕之音同日道也盖吾师持论以典实古雅冲和显鬯为标帜余受习礲磨十余年所而始微有所窥乃敬中氏直不繇阶级而得之今所著大都言言有古人色泽而纾婉温醇绝无所谓驰骋佚宕亢厉之意盖出自性灵而壹禀于庭训究其所至骎骎乎大雅矣恨敬中氏之投笔蚤也 

　　○书哲慕编后 

　　古愚赵先生殁几百年所矣家余四壁诸孙无显者然而先生以文学行谊为人诵术闽越之间学士大夫执鞭慕之至摛辞矢咏烂焉盈编嗟嗟先生可不谓身殁名立称不腐者哉而以其身后拓落犹然未与干俎豆盖议而寝寝而议议而复寝其孙赵君某南走越北走燕儋石之储殚于道路矣余素迂间晓君以为方今祀春秋而列宇下几如置酒高会众宾沓进未尝论行程品选举而登也先生贤宜祀然责在有司要之余荣何足润枯骨余妄欲当世贤者用治命属其子曰死苐亟葬我岁时省吾墓毋函币谒贵人铭母馌学官弟子伺公府向郡邑大夫学使者期期以不急溷其听毋糈胥史徒自罄竭为也余度世未有不胡卢而咲者顾余闻古愚先生达人也先生有知傥有会于吾言 

　　○纪梦篇 

　　余时从传野肖及徐公游见公之称曰蒙庄有言道之精以治其身身不能治恶能治天下哉公即守官翰林执经　潞邸顾雅好内养之学日有余隟輙下扃面壁收视返听虗气守神乃气益充神益王一夕见梦忽之苍莾之野荟蘙之墟一道人露撮披襟趺坐公顺风而拜造而请曰愿有闻也道人瞪公有顷徐谓之曰吾语汝道道欲其入心慎其出戒之哉视汝心心不外游道乃内归公嘉泛焉若有得也召史图而绘之而以示余余见士大夫一婴世网即不能自出内支柴栅外重缠缴决性命之情者悠悠皆是而或黄白之讲而铅□之求其说诞其术诡如系风捕景迄亡验也余独有味乎心不外游之语其宗指即大易之艮大学之静不遗世绝物而涤除玄览自不获世之滋垢可以尊生可以摄身可以尽年眇哉论乎盖非公之早服而有得则不能以见梦而过此以往成然寐籧然觉并兹梦亦不复有矣且庸讵知梦之非觉而语公者之不即为公也余素无灵气常病坐驰蕉鹿之梦盖夕有之方慕公之趣顾一游其樊以息黥补劓而未能也乃为纪其梦如此云 

　　○题潘氏卷 

　　予友潘公宗以子进士君待次天官滞都门时时过予邸中一日为予言大父还金与父封御史公刲股事予以此征潘氏阀阅所繇大也彼其恻怛恩爱动乎自然形于造次视金若砾视肌若赘宁有阴觊预设以俟所不知何人而神司之天鉴之其子孙用其所不掇而常赢蜕其所不有而常丰再世而兴三世而昌岂苟乎哉夫树德如树木前者树焉后者利焉然而培则蕃溉则荣不培不溉而寻斧斤无乔木矣今潘氏之子孙率能培而□之者也其必蕃且荣者也余以是愿公宗父子□为世劝焉 

　　○代跋 

　　天官衡镜之地时有所铨次综核亦惟是旧章絜令是据是稽而载籍阙如即腹笥心秤犹或病之大宰姚江孙公以清贞表率羣僚夙夜在公动诹掌故念不足备探讨爰捐俸购书贮署中而命某勒之珉某检阅诸籍皆关　国宪裨吏治非区区邺架之比而公所属望尤不端乎谨藏广购要在顜音诵明也直□史百□歌萧何□□□□若画一奉公据典兢兢顜若之守毋有失队斯为善绎公之意而有得于斯籍尔某谨识 

　　○书李公传 

　　后人之兴替未必尽繇其先惟是善而兴者人曰善报不则以为天未定也不善而替者人曰不善报不则亦以为天未定也乃吉人为善惟日不足不以积金可遗何人亦岂以积善可遗何人惟为善而巳即为善而罔报善可不为乎施自善念而有以穷乏之得致本心之失者有如李公布衣家世积而以为施斯善哉余独爱其食饿歼寇事比吾里岁凶而中州人相食枹皷起籍令所在有□公内帑可无频发萑苻何忧焉 

　　○求敕命撰文行实 

　　□君谆宗禹蚤受书既以病辍业逐什一然恂恂儒也无市心独嘉与儒者游事先大父母孝居丧尽哀其为人庄肃其教不肖某必严于行立唯诺饮食匕箸之间少不如礼辄谯让居尝撮小学中所载先正格言书而揭诸壁命某曰为人当如是某童髫就傅夜归则先君篝灯课读某读先君亦读先君不命就寝某不敢寝其严如此先母陈氏自归先君而食□性柔和即贫无几微见于色奉舅姑谨甚先□□母感其孝临殁时并举手谢之某以菲劣徼尺寸微先德庭训不及此乃某甫弱龄而先人沦丧于今二十余年往矣兹以满考被圣天子洪恩获有　赠典是用述其行实之大者以备视草之采择伏惟台慈赐观焉 

　　○弟尔立圹志 

　　立斋吾弟也讳廷柱字尔立吾父侍郎公母陈淑人以嘉靖丁巳三月初一日生弟于浮桥祖宅父母亡时尔立方五七岁予育而教之结姻于永春陈氏就试永春入邑庠督学试辄冠诸生以选□授邵阳训导升翁源教谕卒于翁源为万历巳□八月二十六日居官仅五载年仅五十有二予常称尔立事兄如父视嫂如母其修饬类子而□□蓄函子所不及其为诸生屡以行举郡守窦公甚爱重之见邑庠所举无其名怪问校官校官对以生力辞故不举窦公曰惟辞所以当举也予出仕莱尔立家居予得无半刺入公门无得罪于乡里其为子将家人京予得不扰□传其与人处人不知为予弟其平居不言生产其铨授不言地其在宫不言俸入不言迁转其于生从有□馈有周急不问其它其在邵阳按君以予弟故削其荐无愠色此吾弟之行也亦贤矣妇陈氏婉顺善理家予常称吾弟有贤内助惜其不□以戊子年四月十一日卒距生嘉靖巳未年三月十七日享年三十继娶庠生庄君乔镇女侧室吴氏季氏尔立丧归自翁源季氏卒子男二启隆庠生聘太学生黄觐光女吴出次启邵李出女二长适庠生黄君拱奎子中熺陈出次适南京后府经历周君一骐子心灏吴出墓在洛阳桥北西塘山以癸丑二月十三日葬左陈氏圹右庄氏圹一坟坟前左吴氏□□圹右季氏圹各一坟铭曰何笃学而老□毡何□行而仅踰艾年岂命固然藏于兹阡绵绵延延 

　　○修学告先师文 

　　维是学宫多历年所既多朽蠹渐就倾頺不惟崇祀匪虔仰且观瞻弗称某等职司郡邑念切　宫墙诹日鸠工扶倾易朽贯则仍旧义则取新　殿庑堂齐以次而举少伸梁木泰山之仰用慰章甫逢掖之心谨此告弭伏祈　□鉴 

　　○修学告土文 

　　惟此郡庠　先圣先贤俎豆之地章甫逢掖弦诵之区典礼所关人文攸萃历年既久渐至倾頺某等叨仕此邦鸠工修葺虽救偏补敝则有司存而幽赞默成繄　神是赖谨以□酒用告经营伏惟明神俯垂　鉴佑 

　　○宣府镇总图说 【 代笔】 

　　宣镇本秦汉上谷郡其在　国初与辽为唇齿设开平卫置八驿自太宁予虏兴和旋废后以开平单弱无援徙卫独石而宣辽声援绝矣若论形势紫荆控其南长城椀其北居庸左峙云中右屏内拱　陵京外制胡虏西北一重镇也其五路险□则独石锁钥全镇最急而青泉马营等处咸虏□举所繇入称要害云中路葛峪青边诸地与西路张家口西阳河一带为最冲而东路四海冶周四沟诸险次之曩西路之扃不严则洪蔚急北路之藩不固则延永急从金家庄以寇龙门则沙城麻峪急从大白阳以寇赵川则鸡阳新城急繇海子口入四海冶则南而黄花西而永宁不得安枕卧也自欵贡以来虏不阑入而□镇幸息肩今按行沿边若干里高墉崇堡列城联台分兵建将既饬且完北门之势于今为壮矣乃过计者谓史车二属夷散处内地人能汉语熟我蹊径迩者潜媚夫种献女结驩抚赏厚薄易生恩怨为肘腋之虞不知各夷内附世作藩篱巳□□余年第丰其粮饩时其抚赏间察其一二骁智者优恤之朝得其心夕资其力固甚易也或又谓上谷边外咸为黠虏部落哈酋咆哮尤难驾驭顾夷性贪惏可诱以饵彼嗜汉财物因欵市羁之其绦縼在我手耳所虑者备久而懈豺狼之心易生抚久而骄溪壑之欲难餍宣兵素号敢战然熙恬不用玩愒日月将校无校阅之勤行伍鲜鬬击之志能无销铄钝敝一朝不能受甲乎闻弘治中宣镇积粟茭至六七□少不下三四年以今之积不逮远甚乃有谓镇距京师仅三百余里即有急究运可行是直一时之权非为宣府计长久者夫惟抚而毋懈其所以守守而毋忘其所以战训练以待发储峙以待饟宣镇无忧而　陵京之背长巩固矣谭者又谓开平之转运难继则当徙三卫以易大宁大宁之巢穴不除则当通宣辽以为绝□□乎此两筴者姑蓄以竢时可也 

　　○大同镇总图说 【 代】 

　　大同本秦汉云中郡　国初设大同府封代王焉平坡峻阪用武之地北遏三胡西藩三晋而南为三关扞盖自昔华夷互争疆□所必守者也长城久圯障塞灭绝虏骑奄入直至城下往时左右两卫之堡未增内外五堡之规未拓新平平远沦于沙漠威远井坪孤悬无援蔺石渠答湮没而木柴僵落之界悉弃置不饬虏乃乘间数侵轶而中国不得安今按行沿边六百里设险为防墙台城堡棊置星列将士画地而守之全镇三市场而督抚专理其二法制周备武卫精严盖亦称金汤巳而议者犹以□未可辍虑良亦有说虏在套中而平虏西连老营堡与偏关近虏一出套即涉大同之境至逼也蠲恤频繁告灾踵接居者有转徙之忧戍者有疏畧之虞诗不云乎绸缪牖户绸缪云者岂一补苴一杜塞之为巳足哉夫惟规近豫远经始图终窒于将萌葺于未敝相时择宜不余力而让便则西北永无虏忧而东南畿甸庶其奠枕乎若夫士卒憍骜如往日脱巾□呼此风未必尽殄昔恭襄许公论以正纪纲明法令为第一义是亦在事者所当留心也 

　　○宣大图说序 【 代笔】 

　　汉人有云巢居知风穴处知雨亦不足多适所习耳某受事宣大浃岁间行部□中山川地形墙垣台堡将卒刍粟险夷缓急坚脆多寡虗寔粗得其槩某见往襄毅许公进有九边图论近少司寇王公宗沐有三镇阅视录核寔往禩摹写一时亦各殚厥智算巳今迹既不同制亦渐密其揆昔据今　质闻征见亦画为图而缀以说窃以为　当宁诚憪然北顾然边徼辽远何繇呈形效状惟是缃素写载分□□析忧深思远亦或有裨夫列屯分戌不啻唇齿一阵不戒胡马奄入堤墤蚁穴千里成浸可以思忧戎羯叵测因贡市熟我径路卒有纤芥磨牙而噬虎豹窟于麑场豺狼乳于春囿可以思危即有金汤得人乃守将校之不任且以险予敌如耕而不获维禽其飨之课材程气焉得轻授可以思慎士衣?十日夜斥堠侦望不得息乘城拒塞飘胡代犯风霜寒冻瘒瘃可以思劳前剏后缮业费金钱不赀尚或有未甃□拓经久圯剥风雨囓射岁修时葺此不上烦　国即下烦民于何取之可以思节昔燛援议陇蜀当上蒯聚米为山谷指画形势世祖曰虏在吾目中李德裕在剑南建筹边楼图其山川险要部落众寡馈餫远迩咸具召习边事者与之商订凡虏之情伪尽知之彼皆躬履目覩熟悉谙委设必然之画赞庙胜之规某愚何敢希前哲然诗人有云职思其忧夫漆室倚楹支离攘臂愿空竭匈腹中愚策此亦某欵欵之思也两鍞凡图若干说若干其丘马钱粮增损不同分叙两镇总说前各城堡不叙云 

　　○敕修□岳庙碑 

　　都城朝阳□□里许有东岳庙正统中　勑建英宗皇帝御制□在焉越百余年而我　皇上以□圣母慈圣皇太后旨拓而新之维时万历丙子迄今壬辰才文七年矣　皇上寤寐灵岳肸蠁神交敬祀重祠益虔弗懈于是复出帑储若干缗　命司礼监太监张诚选委内臣陈朝用缮葺藻饰更于寝殿左右作配殿缭以楼疏前树棹楔　赐额曰弘仁锡福经始于二月二十六日落成于某月某日　上命立石庙庭而　诏臣某为之记臣惟古帝王怀柔百神崇隆祀事自羣望而下罔不袛肃矧东岳称岱宗为五岳长始育品汇兴致云雨其宜威阴隲鉴视滛善能佐维辟之威福于沕漠髣髴之中其功巨故在昔望秩燎瘗以为彛典而乃传郭就郊栖神于庙不烦登封遣使于以寓仰止而致精禋间值云汉之忧有司则步而祷耳其□□音□寂也清□也诗□顿閟□□□地近且祈报之所坛壝閟侐与众庶隔绝而庙虽领于祠官都人士女咸得不时奔走瞻谒祈且禳焉以遂其私而徼神之佑其泽尤均而漙也　皇上与神合契顺民所欲绎　慈意而勿忘饬崇构于未圯神□益丽像设加严天孙闿怿倍感逾劝且有日新之贶川增之佑纷纶迭委以効厥灵□拜手稽首□□日月而系之词曰　节彼岱宗□岳推雄握□生机运于无穷触石出云品汇攸殖捍患御灾皇度以翊叩皆桴答祈即响臻玄德阴功与造化均人仰神庥　国资神态有庙在垌于震之位我　皇出震咸秩无文袛承　慈命肃恭明神　天宝初登神居巳焕今二十春亦复澷漶好用有式　皇心有虔民力不烦帑缗再捐饰其威容润其梲节益之殿楼崇之棹楔弥完而密载洁以鲜贯仍于旧美乃逾前维兹庙功岂曰神媚慈意是绎繄民是惠神其戾止式悦乃心昭尔锡羡报此精惋何以报之右我　文母纯嘏永绥泰山齐寿又何报之福我元元兵祲不作安于泰山泰山不骞神报无斁臣庸作诗勒于贞石 

　　○读节孝纪有感 
</div>
    <div class="pagination">
<a href="李文节集_page51.html">上一页</a><span>...</span><a href="李文节集_page47.html">47</a><a href="李文节集_page48.html">48</a><a href="李文节集_page49.html">49</a><a href="李文节集_page50.html">50</a><a href="李文节集_page51.html">51</a><span class="current-page">52</span><a href="李文节集_page53.html">53</a><a href="李文节集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
