<!DOCTYPE html>
<html>
 <head>
  <meta charset="utf-8"/>
  <title>
   东里集 - 第 28 页/共 87 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东里集 - 第 28 页/共 87 页
  </h1>
  <div class="content">
   钦定四库全书
　　东里续集巻十二　　　　明　杨士奇　撰序
　　安成李氏族谱序
　　翰林学士安成李君时勉以其所脩李氏谱属余序以贻其后人余与李君同在翰林三十有五年尝闻其先世所自盖李氏系出南唐烈祖第五子景逷之后马令唐书言景逷累封江王尝为处州节度使简易节俭而非毁佛书尊崇儒学纳谏礼士盖贤王云安成之李出景逷之子瀚宋平江南瀚匿迹处吉间不与世接吉守李鬯闻其贤求见之不出鬯不敢强乃辟其子光为阎岭铁务官俾以禄养光三子十一孙孙两为府尹一为县尉盖自是子孙益衍益蕃擢科名升仕籍代有承续不衰而愈盛蔚乎文献之宗也元之将亡行简以名进士死国事节义炳炳迨于国朝发而益闳洪武中思焕起知绍兴府有贤誉今时勉擢髙科累陞学士掌制命侍经帷直道劲操时望伟然本其先徳之厚岂一世所积哉宗族盛者必有谱所以明源本别疏戚盖有禆于人心世道者也使知尊其所尊亲其所亲斯孝友睦婣之道行焉然谱非仁人不能作仁道之行本于身始于家故谱者仁人之首务也李氏故有谱今学士君重脩之凡先世出处行义之槩皆具使其后世眀夫源本之同而作其爱敬之心观夫积累之厚而奋其继述之志岂非李氏贤子孙而足以仰副作谱者之仁乎毋徒视之为虚器也敬之哉
　　芗城顔氏宗谱序
　　吾友芗城顔君仲平命其子庆云教官肃以宗谱求序仲平笃学有行谊吾甫冠时交防也今皆七十有余不相见五十年其忍以衰疾拒老友夫谱牒者家之史也必孝子仁人而后知作之吾之所从出者吾所当尊吾之所同出者吾所当亲尊之亲之则其本末疏戚或仕或隠与凡善之可法于后者皆所当知于是而録之以示后人勿忘故曰非孝子仁人不能知而作之也顔出鲁附庸小邾子之后以字为氏歴数世有兖国战国有率有斶汉有驷晋有含隋有之推唐之最显者鲁公也公尝谪吉州司马至今吉有祠祀公公四世孙翊五季为吉之永新令遂家焉永新之叔子兴祖徙庐陵芗城今十六七世矣其间有徙沙田者徙泸源者而凡徳行文学科第皆世有人此谱盖特纪芗城之派耳然自邾武子以来歴歴若指诸掌而近代字号世行出处生卒葬娶靡不槩见亦皆无忝鲁公而因谱以有传谓非孝子仁人之所作可乎小说家多载鲁公后有遇其为仙者夫生为名人没而有灵必防清浄髙明之域理无足怪然此不足以论鲁公公之后散在四方忠良仁贤之士徃徃而见吾识芗城之良者伯玮仕为沛县令太宗文皇帝靖难之师压境伯玮父子同日死之其后宪臣劾奏不顺命者十数人请治其家伯玮与焉文皇帝曰食其禄者死其事一无所问圣徳广大仁明度越前古若伯玮之卓然数百年后无忝鲁公此可以论公之盛矣故因为仲平序谱而并及之
　　华林胡氏族谱序
　　胡氏春秋时有二其一子爵国于颍州汝隂之胡城后为楚所灭子孙以国为氏其一周封虞舜之后胡公满于陈子孙以諡为氏亦曰以国为氏或曰命之氏胡要之云命之者非华林之胡盖出于满华林今南昌奉新之境其谱云先世家邳之宿迁至刘宋太子左卫将军藩有功于朝赐土于南昌乐华林山水而居之遂终焉史传以为南昌人当以谱为正谱叙所録秦汉以下胡氏之显者歴歴有稽而断自藩以下着为谱又二十四世至唐侍御史□而下则加详焉□五子珰瑜琼球珰官至膳部员外郎其后仍居华林宋尚书直孺所自出也四支之后皆他徙瑜之后徙陈留寳文阁学士諡文定安国所自出也琼之后徙毘陵太子少师諡文恭宿所自出也之后徙九江髙邮朐山球之后徙郡之武寜今独华林毘陵二派子孙相徃还亲厚如未尝析者今大宗伯源洁毗陵出也及华林之贤曰应麟各着其本派谱宗伯将合之为一而仍名华林者统于所自也二派之后其子孙之蕃衍诗书宦达之辉映谱牒纪载之详明凡故家硕宗鲜与拟者可为盛哉固本于其先之积亦必其后之人徳行文学之克敬承者欤□之下析五派而其三无闻盖未必无人岂非其昧所从出而汨没于庸俗且衰落不立故不相及欤作谱者非不欲统而合之顾势不可得则亦莫如之何已夫祖者吾之所从出族者吾之所同出必资谱而后明有谱斯水木本源之心存孝友睦婣之道行故谱者为仁其家而作也非有贤子孙不能宗伯公方宏其仁于天下而况于家斯谱之所以必合也宗伯上距文恭若干世清脩厚徳卓然于时名卿有光文恭者也谱所録华林若干世毘陵若干世既成华林毘陵各録一本宗伯属余为之序胡氏之后尚益敬承于来世
　　杨氏清溪家谱序
　　杨氏清溪家谱谱杨氏之家于清溪者也清溪在泰和城东金鱼洲之西北杨氏家其上不知所始所知者吾髙曽以来百四五十年于今矣吾尝作泰和杨氏族谱又作谱图谱泰和之族而吾髙曽以下生卒嵗月葬某地娶某氏女适某人皆吾所当志而例不得独详此家谱所以作也家谱之作以详吾髙曽以下而必始于允素府君者府君繇吉水徙泰和为泰和初祖清溪之源也髙曽以下诸父兄弟今多散徙他处而悉书之者清溪之派也上之兄弟亦有书者以着同源而异派且便防稽也凡髙曽以下生卒葬娶吾所当志而犹或阙焉者盖不能知也至于娶某氏而详其所生女适某人而并志其子若孙又以明庆泽之源且不忘世好也噫吾之后世观于此而有感发焉其庶乎不流于薄也
　　太原徐氏宗谱序
　　宗谱何为而作也所以明源本辨戚疏而作也譬则木焉柯敷条析益散而益蕃其实原于一本一家之亲自同气至于一从再从至于无服至于途人益离而益逺其实出于一人之身自一人之身而至于途人谱何可无作也而今之人之为谱者徃徃借是以着其先世华显闻达以耀于人人即其先世未尝华显闻达则旁求逺掇谓他人父谓他人昆若拜郭汾阳之墓之类以务张其声光若是谱无作可也吾邑澄江之南二里所曰太原里世居其里曰徐氏徐氏之翘楚曰应琳应琳上距初祖十三郎七世矣十三郎始繇万安之皂口迁太原生二子曰大翁小翁大翁歴再世至夀逺小翁再世至夀甫始分居南北屋南屋则夀逺及其弟重三捌居之北屋则夀甫居焉又去夀甫四世至应琳于是南北屋相视服尽矣两屋子孙愈益蕃衍敌均应琳惧其将逺至于途人而无别也作为徐氏宗谱图合南北屋书之俾后来者得有所考徴命子以鼐来求余序一言以贻其后之人按谱自太原初祖以迄应琳之子若孙盖八九世族属虽踈逺而皆得考征世次以知孰之为尊孰之为卑而同出于一人则油然孝弟之感必不至相目为途人者矣即字若名不可知则阙之其肯防冒他人之华显闻达以徒炫燿乎哉吾闻有厚徳者子孙必大今合南北屋观之为应琳兄弟若干人为应琳子若孙兄弟又若干人岂其所由来者固有厚徳乎余尝过北屋识应琳伯父原徳翁年逾七十矣孳孳以延师教子孙不坠其世为事应琳尝以丰产长万石之区乡民服之其弟应琦间一被贡于朝恳恳以养亲乞辞以鼐亦好尚文雅此皆北屋之绍有厚徳者乎将南屋之厚于徳者亦不下此乎若是其子孙益大庸可涯哉则斯宗斯谱岂不复有继应琳而书者乎徐氏之子孙其世世勉之
　　平原丘氏族谱序
　　吉水之平原丘振仪余徃年在武昌始识之于乡先生吴孟勤所振仪于先生尊之若师亲之若父惟所命尽力不辞先生乐道人善亟称振仪好善不可多得数视余所为赠振仪之文恐余之失之也先生来史舘又求诸能赋者作诗赠之张之也先生真厚徳哉自是余亦与振仪徃来振仪尝求余赋其乡所谓平原十景者于是不见之六年今年胥晤京师坐语未温席又出所蓄图画求为之题赞又求序其世谱勤勤不倦世之人奔走营营江湖之间惟利为务有遇其故旧而非所同志者片语不暇接而暇与儒者偶语又数有文字之求哉如振仪信吴先生所称不可多得者乎岂其家世有所积乎按谱丘氏世家河南隋博陵太守和生二子长行恭善骑射佐唐太宗定天下以功封天水郡公次行简为吉州司户防军行简之孙琦始居赠山琦四世至江州刺史昌昌生三子震选彦又徙平原遂析为三震号后丘选号中丘彦号前丘此谱叙后丘之派也盖震生嫩八嫩八若干世至岳元季为大都路管领御河上下长官司正官岳生明逺眀逺生振仪自和至振仪若干世时代数易矣而其嗣续愈逺愈众又数有显者出于其间此非世有所积不能夫有所积于前而其后不知图继不名为贤子孙振仪之所务其知所图继矣乎而又拳拳谱其先之所出以传其亦欲后之人皆知图继者乎为丘氏之后者所当勉也故为之序
　　书院罗氏族谱序
　　凡今得姓受氏皆出于古圣贤之裔而歴世寖逺其传系有可攷不可攷者盖其先有功徳于时有爵位于朝史氏详其人因着其所从出或其家代有贤子孙纪载不遗故传歴虽逺而派系有可考者矣其先既无显者不见録于史氏私家又无纪载之者于是传歴逾逺加之散徙不常夫安得复有可考者乎近世士大夫家着谱牒其有所考据者自源徂流百数十世若指诸掌其无所于考则断自所可知者而着之而不敢妄有援焉其于义皆当也而流俗之人挟其私见徃徃互为诋訾其世系有所从来则曰谬冒耳无所来者曰贱出也岂至当之论哉世固有谬冒者矣岂可以一二废千百且谬冐者必援夫圣人以重其所出夫舜禹大圣人至重矣谓瞽鲧非其所出乎其亦不思之甚矣故君子之心惟曰此吾之所从出也吾有所考徴也吾从而谱之其为人吾不敢议焉曰此非吾所从出也吾无所考徴也虽大圣人吾不敢谱也盖为子孙孰不欲泝流求源探其本始而谱之以系其后世无穷之思惟不幸而无所于考乃断自所可知者而着之如眉山苏谱之作而岂其所得已哉吾邑书院罗氏族谱肇自有熊至伯嘉始得姓于春秋之世居于冝城又若干世至汉成都守褒又若干世至新丰侯晋晋之孙魏皇城使夀昌夀昌曽孙臒仕晋以伐蜀功为襄阳太守又九世至唐中书门下平章事临清郡王宏信又三世至隠隠生邺邺生曽孙崇勲徙居江州子玩又徙吉州之岐下玩三子仲子延梁之时始徙吾邑之中团里延之孙洞晦徙书院此书院之所始也洞晦六世孙宏既歴序其先所由来胡忠简公又为之铭粲然甚备而至于今书院之族愈逺愈蕃盖洞晦以来若干世自伯嘉至今若干世矣源委本末班班可稽非代有贤子孙纪载不遗其能然乎噫可谓盛矣今书院之族其服诗书持忠厚者继继不乏余尝识与谦于吾兄仲基甫有连其为人惇厚雅则儒者也来京师又识尔辅焉恂恂温厚慎而有礼皆罗氏之秀也此其先徳敷遗之所致乎夫为子孙者能究其所自出则必脩其在已以求无忝焉可也尔辅介乡贡进士严圭求序此谱故为之书
　　上邳刘氏族谱序
　　京师凡志于荣达者之所必之也城阙之壮丽河山之闳伟公卿贤俊之会声眀文物之盛可以发人之志趣豁人之胷臆增益人之道徳然而涉江湖縁山岳以来至者其所务率在彼而不在此也吾郡刘敦信先生之子孝彰温厚质直常负志逺逰而非以为荣达也与今庶子胡公相好胡公在京师以书邀之既至而馆焉缙绅大夫闻其来皆遣子从之逰孝彰旦起授徒夜则与胡公讲说性道以及古今之务既再嵗其耳目之所濡交防徃还之所得愈益进矣视一时荣达纷乎目前者孝彰曰是各有命孝彰可谓异乎众人者矣孝彰将归持刘氏族谱求叙之刘氏初出晋安成太守三世至禋家于安成禋之后有曰景宏又徙永新景宏二子长曰昫又徙吉水下潢昫之子庚南唐金紫光禄大夫始徙上邳庚之后有讳某者笃行孝义致家富累万石乡称长者其没也周文忠公为志其墓其后曰某宋宣义郎宣义生次山次山生元方敬方元方子敦复事太祖皇帝官至浔州知府广东防政敬方则敦信之父也敦信博学笃行为郡学师为山东考试官刘氏由晋迄今若干世或贵或富未尝乏也要其世徳之积累者厚矣故为之序而因及孝彰之所存焉
　　泰和杨氏重族谱图序
　　士竒既作杨氏族谱而欲便于观览也又作此图且欲刻之分畀族之人盖杨氏族谱自延真刻本亡逸诸房各惟存其本派之谱而已頼与芳父当逾八望九之年汲汲以尊祖睦族为务始统萃为图是以士竒所脩得有所依据与芳父所以仁吾族之人者厚矣盖宗族之盛必有谱牒以昭源本启敬爱维持于无穷谱牒之不作传歴未久或离析转徙暌隔迷忘尊卑有不辨庆吊有不相及者此非其心之独薄亦其势必至矣故谱不可以无作谱作必家藏人蓄然后有以广惇睦而行久逺焉此图上自府君辂始迁庐陵以再迁泰和于今廿有三世其间或书字或书名或书行或书号者凡四百九人失其字名行号但书某以识之者十有五人总四百二十四人夫谱泰和之族必自庐陵府君始者尊吾所从出且旧图之録也其上失系属者如十五世瑞荣之祖某十六世百三太学百六太学百某太学十七世君实十八世华甫实甫善甫云谷定甫达观十九世恵可文可元可皆仍旧图位置庶几传疑之意而今廿二世以下子孙尚多此但载旧图所録及士竒所知者盖族人散处且士竒仕于外不得访録姑明其统系之绪而已统系明将后有继修者得縁此而録也盖世谱凡子孙皆所当务顾其智力或未及此夫其智力足以及此又能勉勉成之以贻后来庶几为贤子孙士竒所为此固有望后世之贤子孙也然图以掲世系而谱兼载事略览者尚不以此而废彼哉
　　廖氏族谱序
　　廖氏族谱者吾邑愚寄先生廖子谦所作也先生没三十年其孙海康教谕潜仲考绩来京师以示余属为叙且曰此先祖手笔也余于是有所慨矣国家初建学校邑大夫聘先生主教事又聘杨子渊罗子理邓彦髙三先生佐之四君子问学徳义海涵而山蓄氷清而玉洁皆人之望也三先生后皆出仕廖先生则既老矣于是时海桑陈先生竹亭王先生尚皆无恙而吏部尚书刘公崇庆守王公亦退而家居四五耆艾日小车徃还雍容燕嬉蔚然徳星之光映也之前后数公其老成典刑系斯文之重士林之表盖学者争趋归之下至闾阎贾贩之贱皆肃然而惮竦然而仰也既次第沦谢尽矣日月愈逺后生晚出无所视法为士者薄清素而甘浊污外诗书而内货贿薫蒸渐渍愈趋愈卑甚者不见容于闾阎贾贩之贱而更侈然自得夫士习如此安得复有廖先生诸君子者一起而振拔之哉于是览先生之手笔能无慨焉者乎廖氏出周文王子伯廖其后自金陵徙西昌至先生若干世矣而皆业儒绳绳不乏也谱肇作于先生之曽祖梅涧府君先生继而述之其法准楼氏惟书本派之亲而官号生卒葬娶几子女适某人皆详而有条也而其先与吾家夹巷而宅于清溪之上中更变故其子孙散徙落落其頺垣废址草莽之墟故在而乡人父老徃徃叹其先世善行歴歴如昨日事而世益逺矣此不又可慨乎然于今有可喜焉者自吾睹于廖氏四世矣有愚寄先生有先生从弟翰林国史院编修官伯先及编修之子松溪教谕季习又有潜仲及潜仲之子翰林庶吉士谟皆发身诗书或官侍近或任教职而皆在文学之任岂非盛哉今西昌章逢故家其后如廖氏者盖尠矣此固君子之泽亦岂非其力诸已有以致之乎夫所可慨者吾末如之何所为可喜而力诸已得致焉者凡为子若孙皆当勉也廖氏将又有继今而起者乎请书诸简首以俟
　　徐氏族谱序
　　翰林侍讲罗汝敬以其槀城知县徐聆聪来求序徐氏族谱聆聪永乐二年进士为庶吉士在翰林相识而闻其治槀城也得士民心仕而由进士清流也治而得民心良吏也以清流为良吏且素识也于有求不可以辞盖谱之作所以尊祖厚族而实寓昭先启后之意按徐出伯益益次子若木封徐子孙因氏焉歴二十五世至周穆王时曰偃王始居太末又歴至汉曰瑄为金紫光禄大夫曰尚为征南大将军曰丘为征北大将军又歴至晋曰为尚书左丞又歴唐曰坚为集贤学士封开国后曰元髙以破黄巢功补承务郎始徙上饶之南山至宋而文献寖盛矣最知名者世称西窓先生尝从朱文公讲学及绍定五年进士第一人及第皆其族也而居今之山门者实自天圣九年礼部尚书直方徙山门之后而显者在元曰容以易经登第仕至余姚州同知在国朝曰观道为吏礼二部郎中其子克俊为工部主事聆聪盖郎中从子也徐氏非古所称世臣之家者欤而考其所由显或以功徳或以文学皆其自致者也如后复有贤者出究观此谱而图继焉其亦思所以自致可乎自致则必由敬身始故为详其徃者以告其来者使勉焉
　　陈氏族谱序
　　中书舎人长乐陈登思孝以其陈氏世谱属余序之自周之小史掌邦国之志奠系世辨昭穆有事诏王之忌讳见诸礼典而后世宗法既废世臣钜家重尊祖惇族之心者皆本诸此以作谱牒以约其族之人俾皆由于孝悌此固古人忠厚之意而非有贤者则不能为之也陈出虞舜之后自周歴汉晋至唐代有显人唐末居光州者从节度使王审知入闽居玉融又徙长乐长乐于今十有八世子孙愈逺而愈盛而诗书圭组亦代有显者焉其谱则十七世孙伯康之所纂辑本其所从出而凡支派尊卑疏戚之辨名讳官爵生卒葬娶之详粲然毕具而不紊而别为例目推引古义兼示训戒蔼然仁人君子之心也古之人其谱之善者今独传欧阳氏苏氏陈氏谱其法虽不同而所以教孝弟本忠厚之意则一也非伯康之贤其能之哉吾闻伯康事亲孝治家以礼处乡防以义歴官至江山知县以亷能得民心朝廷尝榜其善以示劝盖卓乎陈氏之贤也而陈氏之与余徃还而相知者其从弟仲完今为左春坊左賛善淳厚端慤为侍近二十年敬慎如一日其从子全进士及第今为翰林侍讲温恭慎宻退然自持其子登歴丞三邑今为中书舎人好古博雅而乐善疾恶不肯茍有阿狥其篆法独步于今陈氏固多贤哉而亦皆伯康之所成也如继今其族之人因其所着谱以究夫世徳之源因其所示训以勉于自立之道将陈氏之贤彬彬而出者奚啻于是欤此作谱者之所望遂为书其简首以俟
　　荷山刘氏族谱后序
　　夫世家大族其声明文物之盛歴时变故而子孙孙子卒能继继愈引弗替虽本于忠厚之泽亦繇谱牒之着有以唘之矣彼其见先世积徳累仁蜚华腾茂赫赫炳耀乎前而顾已有未能焉者必将惕然思起而继之以不辱于后此为人子孙茍有志乎善者所同情焉然则谱牒之作岂小补云哉吾邑东南十里曰荷山刘氏为望于兹若干世矣自利賔幼孤随其母适曽遂冒曽姓自是荷山之人亦以曽为望利賔六世至仁可及见先世谱牒究知其源本乃复其祖之姓夫子孙之于祖父凡有一言一行之懿犹谨谨率循不敢倍焉矧于刘氏之大者乎刘氏之子孙可以谓贤矣仁可生以智以智生伯昻实先伯祖清江主簿之壻士竒之从姑夫也尝问知其家自仁可以下皆有厚徳能庇其乡人伯昻又英爽杰特博达前古负有为之才当元季冦盗充斥民生垫溺屹然保障其一乡独如平时然卒不获一见试于时坎坷终其身郁郁以殁而至今乡人生长子孙犹相戒曰无忘刘君其得于人如此然则刘氏子孙之贤岂独知复其姓而已此谱重修于以智父子先主簿公及乡先生前吏部尚书刘公崧广平刘公云章序之详矣今伯昻之子子敞寳之不异拱璧又重缮冩成帙盖将以昭先徳启后裔于无穷也间使其子公确来京师属予识一言子敞予表兄也不敢以辞故为探本而书之使刘氏之后世观于此者亦思继继不辱于无穷云
　　西昌尹氏族谱序
　　西昌尹氏故儒家自宋真宗朝有讳绛者登景徳二年李迪榜进士官至衡州通判世有诗书盖衡州生河南节判仪节判曽孙国子学録茂之学録四子伯叔季皆儒学官仲为庆元路同知又二世至徳可盖尹氏之族至是而衰独徳可有三子务本务尚务厚皆教授于乡务厚自泰和县学训导陞上海县学教谕致仕务本生传道传道四子务尚初无子务厚二子复道自道而自道为务尚后今复道及传道之子哲铎皆以会试副榜为学官自道以国子生为澂江府同知尹氏诗书之传可谓世克承之矣吾与尹氏居同邑虽不及识务本然其与临淄知县欧阳日新徳安府同知罗子理两先生厚善如古所称金兰契者此其人岂茍然防务尚温靖忠实务厚重伦理磊落轩豁其为义卓卓防见余所着蔗境翁传而传道复道自道及哲皆笃实谨行称其家皆予所识而知之者也世之号为士者以诗书焉耳而徃徃求其行不称于士如尹氏可谓称矣尹氏故有谱断自衡州以下至传道之曽孙十有三世盖考其世徳将其子孙及诗书之传继今冝益盛矣而其行亦将与之称庶几乎可也因复道兄弟求序此谱故以其所自而望于其后者书诸简首
　　南径胡氏族谱序
　　谱牒之作所以亲宗族也世道泰民俗厚则谱牒盛行比年士大夫家率有谱足以为世道人心喜而孝子慈孙不失其良心者传信传疑不肯毫末损益如崛起骤出者欲与故家世族为颉颃徃徃攀贤援贵以自矜大而舛谬错乱不自知者君子不能不为之兴慨也盖观于吾邑南径胡氏之谱有以知其出于孝子慈孙之良心而君子必在所取也其谱质而有伦详而不泛信而不援其先家庐陵之永阳宋乾道乙酉始分居南径于今二百七十年凡十世其名字行号生卒葬娶多有録而不遗非歴世相承皆有敬爱之心其能然欤谱胡氏之良如骐所辑如骐以才举今为任丘知县考绩来京师出谱求序嗟乎谱牒者仁人之用心也士行仁始于家而后及乡邦及天下者皆自家而推也如骐此谱固行仁之所先欤胡氏自居南径以来虽间有仕者而始显于如骐其仁所及未可量也吾闻如骐家食时尝作义塾以教其族及乡人之子弟又作广爱亭于衢路之侧以息行旅能仁其乡如此今有仁民社稷之寄诚能推是心而不已焉所及何可量哉何可量哉又因序谱而致勉焉
　　萧氏族谱序
　　同邑萧建平自少志于学方冠诖误谪戍万里东海外十有四年始得以弱疾罢归归则乃父吾幼翁捐舘已七年及其母皆尚殡浅土建平防防一身所资贫薄而不忍其亲如不可一朝居者辛勤为茔兆不数月二防皆葬乡人称之为难建平又惟髙曽之上忘其世次宗人老长又皆凋谢不可考问而同姓所仅存者皆逺而疏疏而离可慨也乃据所知断自髙祖以下作谱图以系其宗族求为叙之萧氏其先居西昌邑南半舎许髙富里世畜厚赀相传袭为善人逮志可始来赘邑刘氏长子孙遂家邑城西则建平之祖也今谱起善卿又志可之祖余闻志可之父眀叔捐赀凿渠导水于其乡溉田若干顷名黄连陂至于今渠上之田无夏干之忧者人犹称萧氏萧氏云若吾幼翁言如不出口身如不胜衣不矫不抗恂恂焉持其言行则余所见而知之也孔子所称积善之家若萧氏数世庶几近之哉而即是图观之其子若孙今散处落落然如晨星霜木夫世有善行者其后冝振天于萧氏未必若是而已也况又有存心之厚如建平者吾庶几犹及见之哉遂为之序
　　玉山李氏重修族谱序
　　族谱之作所以眀世次别疏戚着其所自出而表先烈启后昆之意亦具乎其中故凡世臣巨室之家皆有谱而谱非有良子孙则莫能举而修之也庐陵玉山李原珪系出唐西平忠武王晟晟子宪为江西观察家于袁若干世由徙玉山又若干世族姓之繁愈逺而愈盛原珪恐其世次疏戚将混而弗辨且昧其所自出之光大而不知图继也间因旧谱重修之将以贻其后之人介安府纪善刘贯唯求序之余闻有勲徳于世者其后必大夫心存乎国家功施于社稷宏拯斯民载安天下此勲徳之盛也西平载造唐家史称虽三王之佐无进其能可谓仁义之将又以谓是冝有后者史氏固本诸勲徳然不过见晟之数子克似其劳非有见其歴数百年后嗣之繁又有若原珪辈者能图不泯其前人声光如今也此岂独西平之基哉亦其后之人世有培之者欤不然奚若是之逺且盛也夫有髙眀祖考铿鍧燀赫乎其前而为之子若孙不能敬身以图继承于后则不足为贤矣盖贤子孙者其祖考虽无铿鍧燀赫犹俛俛图修于身以求大之况有之又光大若西平者其冝继绳以图不辱为何如哉此原珪作谱之意之所望也故为之序
　　南雄杨氏族谱序
　　南雄杨氏谱者杨氏之孙有文念其先世徙处不常惧逺而失其源本而作也其先出唐之长安靖恭坊自祭酒膳从僖宗幸蜀遂家眉州而代有显仕九世至宋昭庆节度使逵二子伯知章知吉州后追封鄂国公鄂国子端仲追封申国公申国三子孟栋事理宗官至太保参知政事退居台州季履之官至淮西安抚安抚子公畿寳祐丙辰进士仕元为南安路总管遂家庐陵总管二子仲壮行累官至衡州路判官致仕判官二子伯昌文仲彬文昌文抚州路崇仁县尉二子仲肇庆路知事卒葬南雄之保昌三子孟仲礼洪武初举授南雄常平仓大使遂家南雄二子仲广有文之父也杨自靖恭徙眉又十二世徙台十三世徙庐陵十三世以来仕者多在南安庐陵临川数郡而居处葬娶实多在庐陵有文此谱始于眉详于庐陵盖木本水源之意并州故乡之思靡不具之以士竒之先同出靖恭属为之序余尝见虞文靖公所作衡州判官墓志述其家世事行特详而形诸感慨特深盖杨文靖外家知之深故言之详也今斯谱与文靖所述合而谱中所名多祉有学有文又知其本之于铭也呜呼靖恭启自汉太尉史称太尉累叶载徳是以其后子孙散之四方者徃徃皆至通显固源于太尉清白之遗亦必仁义之施代有继承用克致之矣今南雄之显自有文始有文以才举授扬州府通判闿敏果达敬于奉公厚于恵下吏惮而民爱盖所至未可量也惟善继尚在其后之人是为序
　　傅氏族谱序
　　江陵之石首傅氏其初出临江新喻元季有讳三俊者其仲子鼎孙为石首县儒学教谕迎就养阻兵乱不能归遂留家焉至鼎孙之仲子讳汝霖惇水木本源之念恒欲一造新喻以究知其先世而访其族之人而卒牵于事不克行既寝疾顾其家人言术者谓我今年当死即死无他遗恨独恨不遂一造渝上以快吾平生其能死瞑目已乎幸记忆吾父尝语我曽祖以来万分之一今且死如又不言将无知之者矣悉以语其诸子而命其冢子启良曰汝谨志之汝兄弟异时庶几成吾志也启良谨志之而其弟启让遂録以为傅氏谱谱始于宋侍郎堂而着其详则自宣义郎光后光后之子节入元举乡贡官至宣州路録事三俊之考也三俊三子鼎孙其仲也自三俊居石首至启良兄弟四世矣而非汝霖惓惓重祖敬宗之心临没而犹未已其后之人虽贤有不能眀其所自出矣呜呼为人子若孙孰不欲长守先人桑梓不去其乡里而与宗族相聚相保以笃其亲亲之恩而世世不絶也不幸而离析转徙兵戈相仍南北间阻仁人孝子其于情何如哉重不幸而暌隔迷忘其身既没其子孙欲考求所自有不可得而抱无穷之悲矣是以仁人孝子必致谨于斯也汝霖傅氏之仁人孝子欤新喻于庐陵接壤盖吾闻傅氏之族有存焉者为启良兄弟能造而访焉展敬丘垄退而合其族之人明其昭穆惇叙亲好以终先人之志且使渝上之宗知在江陵者于吾同一本而未逺也不又仁且孝乎启让由进士今为河南按察佥事风纪肃然傅氏之贤子孙也间来京师出此谱求序余闻谱之所由作矣为次第书之简端












　　东里续集巻十二
　　钦定四库全书
　　东里续集巻十三　　　　　明　杨士奇　撰序
　　泰和杨氏族谱序
　　杨氏出姬姓晋武公子伯侨四世孙叔向食采于杨生食我以邑为氏食我之后居华隂在战国时曰章生秦卿欵欵生石从沛公征伐为太史生赤泉严侯喜喜七世至太尉震震第五子城门校尉中书侍郎奉奉八世孙结仕慕容氏为中山相结三世至恩恩七世至寜寜生虞卿虞卿生堪堪生承休唐天祐初以刑部员外郎使吴越杨行宻乱不得归遂家钱唐承休生岩岩生郁郁生蟫归宋太宗更其名覃宋史有传覃生文友文友生辂来居庐陵郡中则庐陵杨氏始祖也庐陵府君二子锐徙吉水杨家庄鋋徙吉水湴塘锐之孙延安又徙上径延安孙允素始徙泰和则泰和杨氏始祖也泰和杨氏族故有谱刻石置县西延真观元季观燬于兵石壊刻本亡逸士竒求之廿余年不得近得族父与芳翁寄示所修谱图一帙其间传系失于接续者亦多矣窃惧其益久而益废也乃本谱图所载准欧阳氏五世以下别自为世之法而统録之其传系失于接续者皆仍旧位置而详注于下方庶几延真刻本有出可以防补名曰泰和杨氏族谱于戱即谱而观繇庐陵府君迄今凡廿有三世繇允素府君始迁太和以来十有八世矣积徳累仁弥久弥厚所以后嗣之盛他族鲜俪而逾逺逾疎加有富贵贱贫之殊于是胥目为涂人有可慨者矣苏文公有言其初本一人之身也而至于涂人可慨此谱之所以作也杨氏子孙观于斯者尚世世致敬一本之意勿忘
　　潘氏世谱序
　　仙居潘叔政以其所作潘氏世谱求余叙谱有其乡先生王原采叙之矣推其世家之实及作谱者用心之诚备矣又叹后来流俗之弊而援古以示训者至矣余何言叔政发身儒术歴佐数郡能持身爱民为国家议建水利有成绩亦尝倅吾郡所歴民皆恱之誉之余安得不为一言吾尝谓世谱者所以仁其家也士君子少而学也其志固望上以事君下以及民然能仁于家而后能仁于国仁于天下能孝其亲而后能敬君能惇于族而后能恵民盖道修于身举而措之必自内以达外也叔政之仁其外者既有闻于搢绅间斯其仁于家者可见作谱乃其一端也吾观后世作谱无援引矜诞之弊者鲜矣潘氏其族故甚蕃其先尝连姻宋宗室盖仙居硕宗也今所録惟传其可信者简而眀质而有据叔政其可敬也夫吾闻叔政尝学于原采先生先生官至翰林修撰学醇行正子道臣道师道终其身无一毫之茍鲁无君子斯焉取斯叔政非有所自欤余素交先生相知为深审理之除实其所荐今不作四十年而无主祀者矣读所叙潘氏谱懐旧凄怆盖不能已于情也因并及之
　　吴氏世谱序
　　余尝阅宋史见龙图直学士仙居吴公芾凡所立身事君治民一由君子之道而以刚直不容于时心向慕之又阅朱文公所为公神道之碑视史加详于是慕之加切焉盖君子之仕也皆欲推其所学施诸致君泽民然而得遂所志者何其少也后之人得其行事而向慕之不已焉则亦好贤尚徳之心无古今之间至若慕之又思见其子孙则君子之感于人者深矣吾邂逅仙居士人未尝不及吴氏之后世独尝见王静学先生言龙图之子孙宗族诗书世泽故未衰也可为仁者有后矣比年识龙图之子孙太学生同志温温然持其言行甚谨盖已重其昆冈之产也既擢陕西都指挥司断事尤闻其敬慎职务盖加重之三载考绩京师复见焉始得见其宗谱盖其先居处之遂昌唐中宗朝讳进公者举进士官至刺史刺史十世孙讳全智仕梁至银青光禄大夫捡校国子祭酒兼侍御史光化中避地仙居遂家焉其子孙愈逺而愈盛祭酒之九世孙登进士第者三人曰咏曰谦其一龙图也咏之子骧谦之子浚龙图之子津又相继举进士自是文献益有续而吴氏为望于仙居岂一朝夕之故也族故有谱至岐又续之凡名讳字行生卒葬娶详其所知阙其所不知粲然有条而不紊名曰世谱所得歴代封赠诰勑及碑志行述之文别辑为巻名曰世録附谱之后凡此非有贤子孙莫之能为也嗟乎吴氏之肇于前有其人矣将无绍之于后者乎绍之之道亦曰殖学树徳焉耳传不云乎必复其始盖吾于吴氏之贤子孙望遂书以复同志为世谱序
　　李氏族谱序
　　乐安之下墟里李氏其先自真州徙盖唐僖宗广明中抚人袁劒宗为乱真州李慧奉命讨平之以功授宣武节度使下墟人懐其徳作祠祀之宣武二子皆显官伯曰仁为司空仲曰恕为团练使恕家下墟其子孙歴逺益盛服逢掖业诗书者盖彬彬矣在宋有举乡贡中江西第一者元有明经仕至集贤院都事者其族故有谱昉于徳源所録既壊扵兵乱之际徳明因其旧而重録之其后罕章继録之今汝文及其从子泉又继録之徳明所録乡先生何伯善尝为之序罕章所録祝永贞序之今之所録者泉以求余序观其谱自宣武至泉十有八世其本源支派至于名字行官生卒娶所当尊当亲当敬念不忘者一览可以毕得世守而用之可以笃于仁厚之行也盖宗法废而族谱行庶几犹有古人仁厚之意夫仁厚用于家则可以善其家用于乡则可以善其乡推而用之可以兼善谱固世道之所重也而非有良子孙不能为之李氏之子若孙累累继为之不已固皆良也泉永乐乙未进士擢官行人敦实谦恭其又良者欤故为之序
　　丰城李氏族谱序
　　天下之治本于亲亲故先王之世特重宗法后世宗法废士君子笃意于谱牒盖亦先王之遗法而敦本之道也谱牒明然后源本不昧疏戚不紊而孝友慈睦出于仁爱之良心者自不容于已矣仁爱施于家推而及于民又推而广之天下之治所由以兴谱牒非有闗于人心世道者欤兵科给事中丰城李实作李氏族谱其乡先生国子祭酒胡公既为序之又以求余序余受而阅之曰嗟乎何其盛也其先出唐宋王成器成器子梁王钧南徙信州又二世徙徽之黄墩又三世至金紫光禄大夫都督淮南荆湖四川节度使匡禄又徙饶之玉溪又十四世至钦始徙丰城之提陂今传于实五世矣泝其先声光震耀赫赫如此岂非盛哉夫天下林林之族其先孰无声光震耀赫赫于世者或其后子孙碌碌不能有立以遂泯其前人之盛者亦有之矣故为子孙而能卓然立其身以白其前人之盛于不泯庶几为贤实以明经举进士擢官近侍恂恂谦谨盖克自立也宜此谱之有作而李氏之先之盛不泯于后乎亦本其仁爱之心有诸中乎仁爱施于家如推广之以为及人之功其亦孰之能御也实方向用于时故为书此而并致期待之意云
　　余氏族谱序
　　翰林庶吉士余学防持其父斯延先生所作余氏族谱示余求序之予家与余氏相好非一世先曽祖待制公与友梅先生交甞为序所着经史时务防求伯父吏部公又交斯延先生其季子学奭吏部公壻也则学防之求予敢忘世好而不勉乎况族谱之作以明源本教孝弟予不有以相成之不可也按谱余氏自宋襄公靖知吉州其仲子西融州通判仲忠娶泰和陈氏来居邑之万嵗巷西融生南昌令仁南昌笃于行义甞为家训曰读书起家之本循理保家之本勤俭治家之本和顺齐家之本至今乡人取以为法南昌生孝感主簿可大可大通五经起家进士在孝感有善政民作祠祀之孝感生袁州学正天祥甞试于郡第一生五子人英始徙千秋乡之株木里益大其家人英生五子珪领乡举为九江儒学提举九江之孙贑州路学教授希武即友梅先生亦通五经友梅三子存道尤博学下至天文地理厯数医卜之书无不精究存道生昌龄即斯延先生时安成刘云章先生从虞文靖公得性命之学先生徃从刘先生而受焉修徳厉行尝一徴诣京师以疾辞退以所学教其乡之人与其二子二子亦卓然有成学防以书经登永乐二年进士第与翰林修撰曽棨二十八人者同受上命进学于禁中为天下之所歆羡属望于戱余氏自襄公以宋名臣至今凡若干世其诗书福泽何其不替益隆如此也岂非有念其祖之徳思嗣之者代不乏人而克臻是乎如使继今益有其祖徳思嗣之不懈则余氏之福泽岂有涯哉余氏子孙尚世念之
　　丰城槎溪王氏谱序
　　丰城槎溪王氏谱者王氏之贤曰逸勤者近所续也逸勤之子乡贡士安奉父命介其婣家翰林侍读孙曰恭求予序余受而阅之王氏系出宋翰林学士元之曽孙御史中丞闗始居丰城之槎溪自是世有令人自闗至逸勤凡十五世传续之盛益庶且富诗礼不乏亦其先源本有自封培益厚之所致欤盍观诸木根柢既植生意既达而其后雨露之养以时斧斤之戕不至则其本益固其茂益奋岂有穷哉夫仁义忠信所以培之养之也骄奢凶悖所以戕之也凡古圣贤君子其后之不振或遂至偾絶者要之后之人无以培之养之或自肆其戕伐也王氏自中丞以来歴数百年不絶益盛岂非培养世有其道欤其先之谱有宋状元薛坡姚公信国文公元学士承防程文宪公国朝文渊阁大学士朱公助教聂公序之所以称述之而期愿之于孝友亲睦者悉矣余尚奚言虽然诗不云乎昭兹来许绳其祖武槎溪本诸中丞中丞事无所于考然中丞本诸学士史称其醇文奥学为世宗仰其骨鲠謇谔之节蔚为名臣夫奋烈于前者盛矣后世必有能力学笃志挺然特起以续前人之休光顾不伟哉庸书其谱端以俟
　　石冈萧氏族谱序
　　吾邑之石冈里萧自诚先生寓书及萧氏族谱来北京求予序谱旧有乡先生刘子髙序之矣自诚先生续有増益故又属序于余余与其子省身有斯文之契不可辞萧氏系出齐宗室子云其后居临江玉峡至宋有讳逊者始自玉峡徙泰和之石冈今谱以玉峡之世冠于前而断自逊以下为石冈之谱石冈萧氏故泰和之望也自逊以下袭儒业居厚赀至登仕郎思亷之子保孙为诸王府掌计从文丞相举义图兴复事败覆其家呜呼国家平时养士以为重宋之亡忠义之士多矣盖文丞相第一人当是时宠禄隆盛于丞相岂可以数计而危急之际徃徃委去不顾甚者畔国以谋已若区区一掌计非有髙爵重禄也而不忍坐视其国之亡毅然殚心尽力以从事焉虽家覆几死而不悔此其忠义气防卓卓岂可以成败论之哉虽萧氏自此而益衰而文学材行杰然自豪者代未尝无人余读刘先生之文则必为之反覆低徊叹息以悲其累世之不遇而想见其人焉而至于今其子孙勉于士行次者治耕稼不失为敦朴之氓非其先世之流风余韵久而未泯欤自诚先生淳笃乐义虽老教授不倦省身眀经擢第自翰林庶吉士再陞刑部郎中今为河南右布政使温雅亷重有贤名于时刘先生所望达其混混者盖在于此天固久而后定乎夫天之于福善虽久且逺不爽也则世之蚩蚩务以仇善类者卒能违天也哉余又有感夫刘先生里舎儿之言故于序斯谱也而为之毕其说
　　瑞安杨氏谱序
　　福建布政司左防政瑞安杨公景衡年七十致事将归以余同宗也出其世谱求序之谱断自宋司马始居闽长溪之防村自司马而下世以文学致禄位淳熈中宗旦知瑞安县其弟士芳从学陈君举先生遂家瑞安士芳子斯泰为太学生再上书论贾似道误国不报防政髙祖也盖司马以降其禄位莫盛于防政云杨氏自晋太傅叔向之曽孙秦上卿欵生汉赤泉侯喜赤泉曽孙丞相敞丞相曽孙太尉震至是极盛矣太尉至唐靖恭坊盖又一盛而自秦卿始着谱至太尉以下特详宋无为子序杨氏谱云太尉之后别有东垣宜阳房荣阳房蜀中院靖恭之后别有淮南院蜀院闽院丹阳房而唐书所列太尉之后派别尤众于此见太尉盛徳流庆之厚且逺而皆因谱有以见之欧阳文忠公所谓杨氏汉唐常出显人故系谱次序自太尉至今不絶者也太尉以上别出之谱无传近世掲文安公作吾家忠节祠碑谓天下之杨皆祖太尉此盖据有谱者言之不然赤泉至太尉八世其间支庶岂皆无子孙传续于后无为子亦谓赤泉之孙别有新昌院是固尝有支矣但既无谱则不复知谱所以不可阙也士竒尝续本宗谱遍求各派谱防之独见蜀谱盖与吾宗皆出靖恭其所着本源悉同别谱虽未见计有存者亦当不异也防政此谱初祖书宋司马当是唐司马谱中所引灵峰寺碑载咸通九年杨仲和施田事仲和司马之子也又载司马四世孙谆景徳元年施田事碑所载当得实咸通唐懿宗景徳宋真宗所纪年也则司马误为宋无疑谱不着闽之所自徙岂其先失于纪録或有録而世逺遗逸耶抑所重者近而亲其逺而疎者遂略耶作谱之道明其本详其亲存其信阙其疑欧苏所为可法者盖如此今少傅建安杨公序此谱谓其初同自闗西徙闽然少傅旧谱已逸士竒尝见其所列上世皆书行与防政谱所书正相类合其先推之意其无为子所谓闽院者欤盖未可知闽僻在一隅世鲜兵旤故家文献尚有可考防政虽老未衰又日就优闲而瓯闽相距如东西家诚有志斯事尚可以成之他日幸复邂逅并出所藏得以考其异而合其同亦迟暮之一快也防政勉之
　　邹氏谱序
　　谱牒君子以仁其族之器也本乎孝弟之心焉盖君子无徃不用其仁而行之必自家始此谱牒所繇作也兵部武库郎中新淦邹孟爵之谱邹氏也其能仁夫族也欤邹氏先居抚州之艳坪在宋有官至银青光禄大夫者其后有赘新淦润陂遂为新淦人赘润陂者生二子其仲曰少四府君又徙淦之晋溪自是其后益盛而少四之五世孙曰义叔三子仲子立文又徙韩溪孟爵之父也孟爵所着谱及图凡三自少四至孟爵之孙为新淦谱盖重其所出且以眀源流也自髙祖至其孙以下为五服图又自其父以下为韩溪谱则厚其所亲且以辨等杀也何其用意之周欤古之为谱非一法而各有攸当邹氏斯谱创自孟爵要之事当人心不必尽出古法孟爵亦孝弟之心有不能已者欤可谓能仁其族哉君子仁于家必推之上以忠君下以泽民孟爵仕于朝有年其位所进盖未可量也间求序此谱因推广而告之孟爵朂哉
　　严氏家谱序
　　泰和有故家曰严氏其先出冯翊唐末讳实者为江淮转运判官居广陵子可求事杨行宻可求子续事江南李氏又徙金陵续之孙令钧始徙泰和令钧曽孙震宋庆歴二年进士常州推官震一名宣三子孟执矩不仕仲执中新建县丞季执衡临安府同知自是子孙始众文献益盛矣三执之后其歴世文学节行皆有闻人钜公为之纪述执矩之后有季模有山臞有吾庐见湏溪先生刘辰翁及刘尚书崧之文执中之后有迪功郎皥有乡贡进士万全万全胡忠简之壻见忠简文集执衡之后有致尧有可久有秘书校勘肃有髙安县尹用父见周文忠杨文节吴文正掲文安之文此其文献之盛也严氏在宋元时宗族之盛赀产之阜丰居第台榭之宏壮奕奕焉赫赫焉而服诗礼敦忠厚率有君子长者之风今未百年向之奕奕赫赫者不复见而诗书忠厚之习犹有存者盖世所恃以亢其宗者在此不在彼也严氏故谱更世变而亡执矩之后昭逺教谕圭执衡之后子琼尝同録所出二派为谱而执中之后元晏执衡之后士臧又各为家谱述其本派亲其所亲人人同情然必有合三执之后而为全谱庶几克广同源一本之仁圭子琼谱成以求正于余元晏谱余尝为之序士臧谱又以求余序士臧秘书六世孙洪武中国子学正从礼之孙也今严氏惟学正之后谨操履不去儒业而严杨世婚姻予安得不推夫仁之广者以望其后之人哉是为序
　　丰城史氏谱序
　　史氏所自出非一族皆古太史之后如史佚史兴史苏皆以官为氏近世史氏之有闻者虞文靖公言二百年间眉山四明真定三族而已予仕于朝三十余年眉山之后无所遇四明之仕于京师者间一二遇之最后识安安字志静敦行谊好学不懈相与最厚其先出真定也求其宗族谱牒之详盖不能无盛衰之感焉元中书左丞相太师镇阳王天泽八子长湖广行省平章政事格平章之后有仕邓州者子孙遂留家焉一再传至河南行省都事宪中生户部郎中文质我国家奄有天下悉徴元之故臣简其才者授之职文质得富州吏目富州今丰城也文质后卒于官贫不能归遂葬焉子伯允因家丰城伯允惓惓于光续先世而卒赍志以没临没顾其二子纯安曰必成吾志又啮安臂申谕之曰汝必毋忘安时尚少贫苦力学后举进士为礼部仪制主事陞郎中孳孳访求真定及邓之族与谱十数年不得盖居邓者不久冝难得也而真定之子孙亦寥寥无闻虽间存一二而代更运革耆老皆尽既懵于学问而侪伍农圃以耕凿为业恶能知其所自哉呜呼当元之兴史氏一门父子兄弟功徳之建在国家在生民封爵之崇峙冠缨之连续何其盛也及天命去元凡其佐运辅理之家亦随之俱落如史氏然者又何其衰也安毎与余道及其宗之盛衰及其先君子临终之言未尝不泣下霑襟余尝解之曰盛衰之理恒相因汉名臣之后不有复兴于唐者乎唐名臣之后不有复兴于宋者乎惟在殖学与徳以迓承之今之才且贤如子有不复兴史氏者乎子必勉之安尝作史氏谱上自镇阳之曽祖而下至于安之子【阙】　居邓者或一世或二世盖无所于考而属余为序余诺之未及为而安奉命从賛交阯之师没于忠余毎思安而悲安没已十年而余之年今七十有二念谱序之有前诺也遂力疾成之以寓其子使冠诸谱云
　　杨氏谱序
　　杨氏谱者吾友翰林脩撰杨君仲举谱其宗者也其先居代州之崞县累世业儒用眀经擢第迨其子孙以武功显以忠义奋在宋官至武功大夫贵州刺史永兴军路马步军副都总管曰宗闵歴仕五朝名闻西北二边建炎中金人犯长安守节死累赠太师魏国公諡忠介子震有文武才累官知麟州建寜砦敌众围建寜势张甚城中守卒不满百人敌诱之降不屈益奋厉竟与其子居中执中并力战死累赠太师秦国公諡恭毅并载宋史忠义传秦公四子存者沂中彦中沂后赐名存中与张韩刘岳同事髙宗朝官至太师追封和王功烈具着国史杨氏之宗于是为盛彦中官至武义督机自和王防跸南渡挈家居临安而葬秦公于湖州之武康创别业于苏之长洲皆留子孙居之此谱所録惟和王督机二派上断自秦国之曽祖承奉公下至仲举之子凡十有三世仲举出督机派距督机八世矣今居于苏杨氏入国朝显者昉自仲举余交仲举五十年其持身谨行如玉雪官近侍十余年矣蓝田之产必荐于庙堂邓林之材必收于匠输忠义之宗有君子焉宜其效用于圣眀之朝也惟其后之人尚力学敬徳用世承勿替可也仲举间示谱求序敬为书此
　　凰冈萧氏族谱序
　　吾邑之南一舎外曰凰冈壤地肥沃宜耕稼去城邑既逺又限大江冈峦涧谷盘廻而幽邃叔季之世兵戈冦盗之祸常不及故其人愿慤勤生自足无慕外之意而为望于乡者萧氏也萧自宋南渡始居于此至今十有一世率业诗书履忠厚虽世未尝有显者而素与徃还及相为婚媾皆时之显人吾先世与之有连吾犹及闻诸父兄言元末兵乱之际举室出避依萧氏其家尊卑内外其行慈孝恭俭其所务诗书礼法其敬爱賔客如子弟之于父兄而賔客之寓于萧氏者安之如家焉夫世之所谓显者率视其外焉耳徳行本诸内者也茍无诸内而徒烜赫乎其外君子不贵也萧氏其可谓有诸内者欤吾生晚不及识其老长而与信立徃还为人俭质和易不事表襮繇邑庠生陞太学出族谱求序之考其谱自诠始乡先生尹子厚称诠宋之时举兵勤王为军先锋后以讨防割牛洞叛冦死之人义之立庙祀焉诠有弟四人諲证谏诜而谱惟録诠之所出其支分派别愈散愈繁非本其先世克脩于内而世承不懈何以致此哉脩乎内者久未有不徴乎外继自今萧氏之徴乎外者不在信立乎亦惟勉乎内以俟焉可也吾既以复信立又书示其族之人
　　西昌袁氏家谱序
　　按袁虞舜之后系出陈郡见唐韩文公袁氏先庙碑自司徒滋少子邯为吉州刺史留家西昌遂为西昌人邯十世至宋宣徳郎倜六子其仲子士表累官至建寜府通判五世至以寜三子其仲子务敏四子十有八孙今其曽元益増而众袁氏之后盛矣哉西昌以科第名家者十数姓袁氏在宋登第凡七人嘉泰二年曰士安嘉定元年士表十六年槱绍定二年樵及文焴淳祐元年清伯咸淳七年岄又有中乡试曰士宪曰灏曰濚曰櫮皆在于宋是时科举取士以经义诗赋袁氏皆以赋著名其文物又何其盛也而此谱不具载者谱以寜孙曽所録特着其本派耳吾犹及识以寜时年已八十余惇徳乐善有仁人长者之风其卒也海桑陈先生铭其墓务敏笃肖其父其卒也萧子尚先生铭之即袁氏之上世而观于今盖以寜父子有承先裕后之功焉务敏之孙仲愚今自县学升太学生曽孙和以选乡贡袁氏文物殆将有继也然而髙曽之善容有弗继者欤袁与杨同里而余于务敏诸子小学时又尝同门故因仲愚求序此谱也并寓愿望之意袁氏之后世懋之哉
　　况氏族谱序
　　礼部仪制主事南昌黄钟伯律其先本况氏其父以实幼孤遭元季之乱里黄氏鞠之遂因其姓伯律虑其后之人昩于所从出也取其先世之谱重脩以传求余为序按谱自虞国君之子烈初居水北其后子孙益众散徙不一盖烈之十二世曰昌伯徙丰城曲江十九世曰鼎徙西山今其地曰况坊者其族所居也二十七世曰政徙瑞州药湖曰敏徙奉新虬峰曰敬徙韶州鼎之十八世曰升又徙靖安曰景徙凤冈今独韶逺不可知若水北若曲江若西山若药湖虬峰若靖安凤冈其子孙皆盛又皆累累有显人其古所谓硕大之宗者欤非其初积善累仁有以基之又有继而培之者欤钟靖安之出也于烈四十有三世于升六世矣此谱着自烈者尊其所本也而自徙靖安以来凡行官生卒葬娶特详者亲其所近也于各派惟着所徙之始者盖以备参稽作谱之体也盖谱以眀源委启孝爱而厚俗化也本于天理而兆于圣人之礼典而非有贤子孙则不知为之伯律其贤者哉然姓氏先王所以别生分类也后世或不得已而去之而能终复之者子孙之尤贤也伯律此谱盖复姓之几矣伯律达于理慎于行而勇于为善吾故以尤贤者望之是为况氏重脩族谱序
　　刘氏族谱序
　　吾友刘仲良作刘氏族谱命其子河南按察佥事咸以来北京属余序欲以贻示后世按谱其先居金陵五代有讳况者为栁州判官以道梗留止泰和遂家焉况以下世逺不可知可知者始于仲良五世祖实夫故祖断自实夫以下夫録其所知而阙其不可知者作谱之体也眉山苏氏出眉州刺史味道而味道以下不可纪故其谱始髙祖至于昆弟之子凡六世而于其髙曽祖考仕娶及卒之月日特详君子以为谱之善者也刘氏谱所録五世以下而于本派讳号仕娶加详非得于苏氏之意欤仲良虽未必准苏而作理之在人心固有同然者乎夫谱以眀源本辨戚疏然教孝友劝惇睦导礼义之意盖并行也故苏氏记族谱亭惓惓六行之为戒而仲良所欲贻于后世亦未必不在于此也矧吾乡名诗书衣冠之世而蹈夫所谓六行皆仲良所目击而不能防于心者因其乡以励其家固仁人君子之心所不能已也吾与刘氏居同里仲良之父愚村翁及其从父以彰皆恂恂谨言行以彰善言河图洛书数得先儒之防吾少尝徃质焉而仲良兄弟昔皆同门而学今咸及其弟涣皆举进士咸佥宪外服涣为兵科给事中又相与同朝盖余周旋其祖孙父子之间亲见其家尊卑疏戚孝友惇睦不愆于礼义于今不可多得则表之以示法其后者于余为宜亦于仲良之所欲有助也
　　郑氏族谱序
　　贵州布政司防政郑景曜以其所脩郑氏族谱介贵州按察佥事郭公绪求序之谱有吾友胡仲器序又有元干夀道所为郑子谦家作司徒庙记夀道子谦皆元延祐乙夘进士与先曽祖有同年之好于余为序谱固冝抑余在舘阁尝见郡邑所上志书而饶州志载郑司徒事与谱合又载宋贤彭汝砺之诗所以咏叹司徒当时功徳爵位之盛有景仰不忘之意则为之序谱固有徴也郑氏望出荥阳唐永泰中讳选者自荥阳徙徽之祁门黄巢之乱选之孙传偕其弟鲁玫奋布衣举义旅保障其乡既而邻邑土冦连结为乱传尽平之遂并保徽饶二州传积官至捡校司徒上柱国其没也人庙祀之于浮梁司徒十三子其有官者十一而六居浮梁浮梁又十一世有讳舜臣者徙池州之建徳舜臣至景曜四世矣此谱纪自选始至舜臣以下则惟记建徳之族盖特详其本派云凡今天下宗族之盛者率其上世有大功徳于民始巢冦之盛其锋所向莫或与之抗大州大邑重爵厚禄者徃徃望风弃城而去司徒初非有一命一职乃能毅然以斯民为已忧其功烈之盛虽不详于史传而能使其民庙而祀之志而显之后之贤者又歌咏之不忘此岂偶然者哉至于今其后嗣益众诗书仕宦徃徃有闻非由上世功徳及人之深者之所遗欤吾于斯谱盖敬叹其源本之厚也传曰公侯子孙必复其始郑氏必有贤子孙力学畜徳复振于后欤景曜发身进士自监察御史陞今官有贤名于时固郑氏之贤子孙乎是为之序
　　清溪杨氏先徳録序
　　清溪在泰和东阳门之北杨氏家其上盖邑之艮隅也杨自允素府君居泰和至余十有六世然其析居清溪者莫究所始余童丱闻之老长云此故书厨杨家相传叔球府君博记精通一时老儒皆逊之学者有所窒碍遗忘咸徃质焉而咸得所欲故乡邑号之遂并号其家实郡伯府君之父待制府君大父也则知居清溪者约今二百余年矣杨世有文献为乡邑之望更元季数十年兵戈冦敓之旤糜壊之极凡名家钜宗倾圯消灭皆不能存什一于千百于是时杨氏故老已尽而家之断简残帙悉无一存虽乡之遗老时能道其先徳于人然文字之所纪者无传焉余幼孤幸内承先夫人之训外承二三世父及外家耆耄之教稍长歴咨徧求初得陈心吾先生所着墓铭次得先公着家传又次得刘尚书墓表墓铭二文最后得欧阳楚公墓碑手笔于贑农家濒毁之际真若有神物防之者又后得史传遂稡为巻而益以先父兄事状墓志碑传并先夫人慈训録皆在焉名曰清溪杨氏先徳録首冠以谱谱必自始祖者重所本也今清溪之出多已他徙而悉録之者详所亲也清溪杨氏二百年来仕者防具于此其处者或勤诗书之业或躬稼穑之事虽不尽録盖皆循理秉义不忮不求恬澹自足要之其所传续者有自矣礼先祖有善而弗知不眀知而弗传不仁是以敬辑此编用遗后之人使祗承于永逺
　　宏冈袁氏家谱后序
　　洪武二十六年秋吾邑袁君本谦受命为汉阳河泊官与余邂逅武昌以先君子尝教授其家也特厚余示余所作宏冈袁氏家谱曰先世本唐吉州刺史邯家西昌今城西袁家巷是故居之处迨宋一徙居万安袜唐一徙邑东中埠一来居宏冈宏冈始祖曰谔谔至诚伯则本谦髙祖也本谦生嵗余而孤又嵗余而防其母独頼祖母教育底于成立然使尽知上世所从来与其一姓尊卑亲疎则頼族之谱牒存焉谱诚不可以阙也故余今又取自髙祖以下至余之子凡六世别为家谱以贻后之人俾咸知夫尊尊亲亲之义焉余曰君孝弟人矣孝弟盖百行之首万福之基也而君重之矣君且益前光大岂止一官河泊而已行庶几见之也又十年余在禁林本谦亦盈三考上京师书最授云南临安府廵检赐九品服从陟典也且行告别曰惟子不忘先好用是輙布其腹心惟家谱昔尝与子言之于武昌今余且六十矣行即万里去胥晤何期子可无一言叙吾作谱之故以慰吾逺去之意以示劝袁氏后之人哉则又复之曰自古人宗法废天下之人其子孙日繁盛则不辨于尊卑亲疎不辨于尊卑亲疎则日流于不孝弟而不自知也于是乎谱牒兴矣然世道益降人率假谱牒以为门阀之光甚者巧伪百滋其意岂皆在尊尊而亲亲也本谦孝弟人也君之心诚切乎尊尊而亲亲又必推以教其后之人其用心如此且将益前光大尚岂止一官廵检而已君虽老行庶几见之也即此谱可以知君矣而君之子克俊克让皆恂恂惇礼好学苏老泉有言观吾之谱则孝弟之心可以油然而生斯又在袁氏之后人也孝弟盖信乎百行之首而万福之基也袁氏之子孙尚益引之毋替余又以告袁氏之来者
　　甄氏家谱序
　　古者宗法行人皆尊其祖敬其宗而俗化以厚后世宗法废人犹有不忘其尊祖敬宗之心不沦于薄俗者则頼谱牒之行也故谱牒可以系人心惇化本而仁人君子必致谨于斯焉然更世多故迁徙不常传歴既逺统系之不眀代序之不知亦理势之所有惟仁人君子则着所可知而缺其所不可知又谨之至也数百年来士大夫着谱可范世者庐陵之欧阳氏眉山之苏氏欧阳谱凡二十世祖而缺其中七世苏氏自髙祖以上失其传谱録始于髙祖以下此皆着其所可知而缺其所不可知其心固以为一家之中其事孰有重于尊祖而敬宗者其可以不谨乎故曰仁人君子之心也岂如薄俗夸大喜髙而冒昧无实者之所为乎太仆少卿甄徳辉作甄氏家谱断自其祖至其孙凡五世曽祖而上盖不可知所可知者其祖考而下而凡祖考生卒葬娶皆详焉其所致谨非有合于仁人君子之心欤盖甄始居真定之获鹿徳辉之祖五处士因元季之乱徙河间之庆云既没而葬焉一子成遂家庆云成有笃实之行益大其家三子徳刚徳辉徳源徳辉以春秋中洪武庚午乡举初授汝寜府同知又改襄阳湖州二府遂陞南京太仆少卿其为政果毅公敏有闻缙绅间夫其能致谨于其家之所重宜其推而施诸外无徃不达也因刑部主事徐孔章求序此谱輙为书巻端
　　丰城荷塘袁氏族谱序
　　丰城多前辈君子吾少而学也盖景仰焉仕于朝四十年丰城之仕京师者又多才且良不忝其乡之前闻人吾皆得与之游最后得监察御史袁海秉常其为人亷正和厚其处物寛裕眀信起家科目自学官为御史恭慎平恕务持大体鲁多君子盖吾于丰城亦云秉常既陞太原知府将行以其兄秉彞所作袁氏谱属吾甥康荣求序按袁出妫姓舜之后陈胡公之裔伯爰孙辕涛涂以王父字为氏后或作爰作辕实一本也又后去车作袁汉以来代有显者丰城之袁始居豫章西山之蓼洲至处士徳由蓼洲徙丰城之搜湖其后又徙荷塘此谱专録荷塘之族质而眀简而备固作者之贤也夫谱以考源流明本支辨疏戚以启孝敬亲睦之行盖家之重器也必有贤者而后能作之不贤者之为谱假托谬援前之崇重华显者为其所自出而不知乱其宗陷于不孝卒为世所讥诮也袁氏斯谱吾故曰作者之贤也所録自袁二府君以下至今十有二世子孙益衍而益繁又有如秉常之光荣特达于圣明之世非其先务善施仁积累之厚有以致之乎继自今袁氏子若孙览斯谱者尚究之吾之所从出与吾之所同出以勉尽夫孝敬亲睦之道且力学务徳以图益光其先如秉常今日而又加盛者庶几不负作谱仁其族之盛心是为序
  </div>
  <div class="pagination">
   <a href="东里集_page27.html">
    上一页
   </a>
   <span>
    ...
   </span>
   <a href="东里集_page23.html">
    23
   </a>
   <a href="东里集_page24.html">
    24
   </a>
   <a href="东里集_page25.html">
    25
   </a>
   <a href="东里集_page26.html">
    26
   </a>
   <a href="东里集_page27.html">
    27
   </a>
   <span class="current-page">
    28
   </span>
   <a href="东里集_page29.html">
    29
   </a>
   <a href="东里集_page30.html">
    30
   </a>
   <a href="东里集_page31.html">
    31
   </a>
   <a href="东里集_page32.html">
    32
   </a>
   <a href="东里集_page33.html">
    33
   </a>
   <span>
    ...
   </span>
   <a href="东里集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
