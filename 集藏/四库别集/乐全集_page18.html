<!DOCTYPE html>
<html>
 <head>
  <meta charset="utf-8"/>
  <title>
   乐全集 - 第 18 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   乐全集 - 第 18 页/共 22 页
  </h1>
  <div class="content">
   伏防圣恩授臣前件官任者仰服宠荣交深兢惧伏念臣叨逢盛旦早窃虚名乆依帏幄之严频防雨露之泽今建侯于三辅首祗命于一麾仍繇禁琐之班进贰春官之秩此盖伏遇尊号皇帝陛下特申睿奬曲轸寒踪谓立身之朴忠常留意于抡采载钦乾造愈励寸诚服除授依前端明殿学士龙图阁学士给事中笏记
　　伏防圣恩赐臣官告勅牒各一道授臣前件官并职者祗荷宠灵载懐惕厉伏念臣早縁素业幸遘亨期待对广廷尝再尘于圣选防华近缀实歴践于要途无补大猷竟罹危议方领麾于南夏奄钟罚于慈闱晷景不停几筵已彻遽召还于法从复上觇于清光此盖伏遇尊号皇帝陛下照掲大明慈均洪覆垂矜簮履之旧俾陪殿阁之严敢不鞭策蹇驽砥磨铅钝庶勉涓埃之効上酬雨露之恩












　　乐全集巻三十
　　钦定四库全书
　　乐全集巻三十一　　　　宋　张方平　撰书
　　上丞相吕许公
　　景祐某年某以茂材异等对诏策中选辱在相国陶冶既诣第伏谒翌日见故汝隂蔡贰卿喜相谓曰相国有言以生为逺器相国知生也已时某初登科名微迹寒性又野拙未始游王公大人门惟蔡公与今参政尚书宋公尝守南都实乡里也早与诸生旅见二公采乡人善者之论归而誉诸朝值诏下因共称荐故独二公怜之及此虽闻汝隂言终莫能致身门下然窃自负譬之窭人寄千金于他所心有所恃虽窭不恤也比者读唐书见崔文公祐甫作相半年除吏八百员德宗性多猜谓所除吏不无素旧祐甫对曰向非夙相闻知安得谙其材行上悟然之识者谓是李司空绛作相或譛于上以为延用情故宪宗延英问之绛对曰夫忠臣事君不以私害公若为身避嫌故有才不用于公道何有頋所举用何如尔李赵公吉甫且入相谓裴垍曰宰相之职在知人物以卿精鉴愿有助也垍为疏名氏得三十余人不日选用畧尽朝野翕然赵公有得人之称故知宰相者行赏罚之柄以官人安民成天下之务者也天下之士有髙才逺策致主经世之志而不以达之岩廊之上则焉攸用岩廊之上权石度量在焉所以平轻重裁寻尺均赢缩也未尝自达而曰莫我知也不亦过乎故某益自恨他日相国有见知之言迁延自外至于今而志未获通也今日相国当柄拔用人材近无亲比逺无嫌怨以天下为度以众人为公浩乎其无不容也渊乎其无不尽也士之有心者当此之日而不能输肝膈尽思虑以自致于下执事是不适乎去就之冝也彼自古圣贤干时展志有不由先容以进者乎而鄙论曰士当自结主心不因人而达然后磊落倜傥夫不因人而达古则有伊傅太公望矣伊傅太公其初负鼎俎版筑钓鱼不既劳且迂哉頋直徃则违其愿必见情而后获况时异势殊不量才分刻舟而寻之不亦狂妄欤虽然士固观其所自托前景祐五年某以贤良方正再滥诏选而徃监桐庐郡朝受命而夕行未尝有干也独恨廊庙之议不出相国之化笔尔及今恩命猥及许之还都趋伏屏下有日矣因鉴往故念士之在卑陋不可以不自发于上发而不遭命也所以近引三相用人之事非敢以区区崔李为量也以明诸贤宰相亦不能尽知天下士士要自启发然后用人者审其贤不肖而器使之尔至于相国之才之美之德之业上格于朝下被于四方逺矣亦奚用多云故畧焉所有薄业盖俟执事以献之谨布腹心为即日登门之先焉
　　上时相
　　伏以邦家之本庙社之重羣吏之职生人之命政无大小系在庙堂庙堂之上有图议而后有得失有得失而后有治乱有治乱而后有安危为国主谋为民主命休戚斯赖其体大矣是以贤德良辅代工造物知九域之广非耳目所能迨知万物之微非精意所能周故因天下之听而后听无遗声因天下之视而后视无遗形因天下之谋而后谋无遗情挈要以图大平心而格物防其有极统之有宗而宰天下之道举矣故古之居此位者咨嗟寤寐惟以失一士之为嫌也此岂徒掠好善以为名收羣心而邀惠者哉盖诚于报国忠于利民将以通天下之志而成天下之务者已彼天下之士有志乎道有心乎民有致君建治之猷无可行之位有通权适变之术无专达之途未能有以得于君姑念有以効于执事者则夫挟利害之论游王公之门者岂尽谄附谋身之人游説规利之伍哉夫亦有盛士在焉且时君以文明仁圣临天下而大君子当国任政秉制四海万邦黎献共为臣仆惟吾君与吾相时举凡厥庶士庶民有猷有为莫不皇受其福以近天子之光况有探先圣典术明当世理道辨天人之分晓古今之故如是之士吾君与吾相其舍诸故其秉国之均官材赋政者惟诚士之务得学古之道义在有为者惟才志之务效上得其求下得其用天下其有不治也乎及夫功利以立职业以修国体以平王道以粹收名享德盛美所归不在吾相乎士何有乎哉故周有多士其致太平而周召纪乎鼎旗汉用众力克成大业而萧曹食乎宗庙譬之构厦斵削茨墁执伎咸作而梓人专成室之功譬之用师伍两卒旅奋命并进而主将尸制胜之伐故春秋之义尊不亲小事卑不专大名典礼之旧卑主其详尊治其目国之大体人之大伦分义等威不可越巳是以卿大夫分处其职百执事各力其局至于坐而论道使人以器收谋择善取贤敛财者真我政府之事也伏惟某官蹈道之深得德之全志如春秋文如典谟知几如易多识如诗中礼之庄和得乐之易良为帝股肱为天下笔舌至于古先之鉴举知其故矣时世之夷病洞照其情矣蕞尔一下吏奔走承序之不给乃欲议天下之事兾以动吾相之听其亦不知量也某诚不肖涵渍美化游渉艺文颇尝苦心期庶几于古人之所用意者帝王之典制圣贤之事业礼刑始末之用徃古治忽之变诸流羣氏经言小説尝窃掲厉乎浅深鑚仰乎髙坚搴其芳英咀其滋味矣景祐初元天子复下诏举方闻之士猥防近臣闻名法座因得入紫宫趋赤墀当四政之问条三道之对承学疎浅分从报罢朝家乐育试之大邑岁穰讼希萧然事简因复剽拾旧籍铺缀陈迹采道路之议成秕稗之説恃时不忌必寛狂妄之诛于政大方倘有涓埃之补前所谓有志于道有心乎民此固贤人君子之事某不敏亦窃冀焉幸值某官以引拔自任以教育为乐谋无鄙而不收善无微而不择此诚大义至公希阙之遇某所以不敢自外而至于屛下也由有召之然矣谨以近所着刍荛论十巻二编以献非惟备防见之礼也倘燮理之暇一赐采观亦足以开岩廊之余论焉
　　上蔡内阁【文忠公】
　　窃以师道之废乆矣昔在两汉公卿大臣咸门有诸生横经受业书名録牒至数千人师儒教尊人知重学故在两汉其政事本于经术其议论据于王制朝有名节之劝士笃去就之行美化雅俗比隆三代魏晋而下中区版荡诸戎扰乱隔为南北小雅尽废文献不足近在唐氏风流寖薄取士之制专用虚辞虽开元元和变而几道名公宗匠磊落相望然治学传家本原已废诸生后进奔走末路以文求售势同市贾然犹屈伸系乎托迹进退谋于所知名士口吻片言可以取重清流门地一见可以为荣士风绰兮顾亦近古清朝一统丕冒无外鸟言鴂舌知诵乎简书髽首卉裳咸袭乎端甫然循唐取士而考言弥华驾説之学用微师资之礼遂絶非有志乎逺者大者莫不嗜甘而排苦采芳而遗实也天未丧道必将有主主吾道者阁下安得而让诸伏惟阁下风采发乎冠岁光华耀于区域早结明主奋扬亨衢其发防决科也则江都之研经理家令之切世务其代言密侍也则文园之视草中垒之纳忠其抚藩屏也则颍州之教河南之威其毗大政也则髙陵之儒雅平陵之故事兹可谓周才而通智者矣某不佞窃伏东鄙承望下风盖有年矣蓄为潢污莫能自通乎江海覆诸盎缶无以上觇乎日星今罢官吴中言归故里乃值阁下实此尹正既再获见矣而莫能展叙乎腹心也得不少因文墨以自荐其诚欤某世有仕籍堂有尊亲惧先绪之坠地且养羞之不给爰谋干禄盖为代耕既随计而西不得志于有司退居于濉上仕意益薄矣景祐改元天子复下诏举方闻之士朝廷二三贤公猥録名字章闻于上由是获对法扆躬承大问三道之要四政之阙承学良浅非识所迨报罢为幸惧及知已育材道广取人路寛一命讐书庇身美邑饱食海上坐逾三年时哉归欤乃遇盛德某闻之声同相应髙下不必均气类相从体质不必齐故蜉蝣候隂而出柱础因云而润况心志之灵能无所感自国家之开诏举由是路而进者盖有人数矣今日之事又阁下之所发此某之所以伏幽陋而望下风引领庶几岁月以冀以未尝得见为恨亦惟阁下所以抚接之意其必有以当之者矣谨録近所着刍荛论十巻两编以献冀阁下少知某之于古之道天下之务抑为有心者焉某前所以援汉唐之事叹师道之废者是区区鄙中窃望于阁下者倘阁下有振复古道之意而获预焉受赐之大无尚此已不胜感激之怀
　　上留府侍读宋尚书【宣献公】
　　伏闻士林之议者曰厥今国朝大臣得时居位以文章名一世者阁下当其任焉然而天下知名之士由门下出者良鲜意者阁下之名德光大厓防峻絶士难其进耶或乃阁下日居侍从对命密勿未暇周见四方之士也今者出试以政尹兹京邑以客至者率与为礼乃知向者之説议者之不审尔且天之生民也使先知觉后知先觉觉后觉也既先知而先觉矣专诸已而不外施焉君子不应尔昔两汉公卿咸门有诸生横经受业荆蜀交鬭司马氏之不竞先王事业頽废坠地中间数百岁寂寥榛梗唐室治定文物更新名公宗师磊落相对锵金鸣玉闻黄钟大吕之音两敦六瑚见芗合明粢之荐先后引翼嗣音不絶五季荒剥仅如战国文献不足小雅荡然神而明之存乎其人则阁下安得让焉某不佞幼从事于学窃志其大者亦尝参酌古今治乱之道圣贤劝戒之法期自树立不落流俗而性识蔽昧莫自开爽迟先知而先觉者则谨将听命焉今兹之遇阁下获所素愿者矣夫三尺之限健夫不能越者以其峻尔崇山延冈重载登焉逦迤故也阁下试为霁威少回顔色不以贵有位之势间然而以古人之道与其进也如小人者固不足以仰望清明之德傥与持论亦足以发谨以所着歌诗议论二编防献歌诗所以言情性议论所以明理道惟大君子辱垂意也
　　上北海范天章
　　伏以圣人消息盈虚之道动静吉凶之机察时观变妙用在易某小人不知其大者今兹将以琐琐之迹有请于下执亊敢用上所以布德説下之义下所以处困谋亨之説推而陈之以发鄙诚伏惟阁下少留念哉曷谓上所以布德説下之义某请稽诸益益之九五曰有孚惠心勿问元吉有孚惠我德説者曰为益之大莫大于信为惠之大莫大于心因人所利而利之惠而不费惠心者也以诚惠物物必应之故曰有孚惠我德也曷谓下所以处困谋亨之説某请质诸困困之上六曰困于葛藟于臲卼曰动悔有悔征吉説者曰行则愈绕如葛藟然居不获安如臲卼然凡物穷则思变困则谋亨曰者思谋之辞也言将何以亨至困乎曰动悔吝生有悔以征则济矣易曰吉凶悔吝生乎动然则悔无大小动则有之至如惠心为益之道阁下之名德人所仰信不在乎端策振而知也友人闻某之为是説问子説信行乎某曰请以二象言之在益彖曰损上益下民説无疆自上下下其道大光是益易行也在困彖曰困有言不信尚口乃穷是困难谋也得益之时者信则人仰之惠则人德之得困之时者可退自谋不可进谋于人今兹小人以困而求易自下而取上恶乎敢知説之行也问者曰然则子推是説顾将安之某曰不见仁者智者斯可矣智者知人愚以困动将求智者知之耳不见智者仁者斯可矣仁者安人愚以困动将求仁者安之耳如仁智之不可见诚者斯可矣诚者成物愚以困动将求诚者成之耳念兹三者兴而四顾莫适所怀已而闻诸知已曰夫惟体仁之恕抱知之明禀诚之厚挺特达之正气冠天下而为英则惟北海之范公欤某抃曰是鄙人之愿为日乆者也是以违老亲之膝下越千里以兹来一则若元叔托名于羊西州望公之延荐二则如退之乞怜于南郡希公之赒恤惟是二者皆阁下咳唾指顾之余耳阁下其亦有意乎长跪伏听惟阁下所以命之
　　寄上蔡参政
　　伏念去门庭官于海上倐二年于兹矣每思盛德垂抚之厚忽若侍座下见顔色不知精神之驰乎屏树也公且信是夫乃者某困穷不能养彷徉乎天下而未始有遭也公独恤然悯而衣食之乃者某尝有志乎学古之道斐然为辞章亦既自达乎闻人作者而莫之或信也公独乐而教育之至以闻天子取科名禄仕内之怀中公之遇某也如此某之有心于公也非谄而信矣且今之公卿大夫其在上位者几人材能隽雄者声光章灼者即曰有矣若乃大方全德体仁合义精粹不耀如璞玉浑金明浄无瑕如青天白日诚淳优大万美完足则惟公一人是故一覩公之气韵者鄙吝之心悉去一闻公之绪言者忠信之志皆起此某所以窃窃焉托名投迹如七十子之不可去仲尼岂特顾望公之贵势而趋之者乎虽然公于今者当造物之炉冶执裁制之尺度绕朝之清流贵客侍防闲而陪议论于前四方之英才俊人效技能而賛功德于后是安得念某之江湖之上窃窃然哉某所守邑三面江海西与州接然大泽不通骑步路所穷絶故无賔游俗不识书无有士子民无大猾廷无滞讼适复善岁萧然省事令之赋禄足以供脆仁族属令之事任足以抚疲羸为善事以此言之则是邑也天下之美地而令也者仕宦而得民者也若是又何求焉盖某之志于学其思进而未止者也今幸公宰政居中大钧播物某诚愿以县大夫之禄执经乡校与好学者游切磋讲习咏歌先王之道聊以卒岁至乃驰徇于爚之地趑趄乎声利之途一介之守所不能也因感公恩知之厚又欲以一披雪乎鄙怀之乆存者故写诚于兹书伏惟论道之余赐采览焉
　　与蒋吏部
　　某野而讷于辞是以再见而未能自达乎腹心也执事亦且何以见处哉遂无言而去窃有所不足敢少布诚乎执事者而行焉某志轩旷而难遂性刚介而鲜合器不适乎诸用艺不精乎一家至于有意乎古之道有心乎天下之务虽则鄙愚窃自谓可从于能者之后焉始在乡闾不求名誉有田一壥有宫一亩随赋干禄繄我慈亲防之故非所以求显荣为进取者天圣五年春不遇春官氏归耕于濉上值济阳蔡公常山宋公继来保厘采乡人善者之论辄辱解榻以待已而天子下诏取方闻之士二公唱于朝与一二贤卿大夫猥以不肖称于帝前由是得涉赤墀歴文陛仰户牖之法座条三道之大对一命而获长是邑且尝更三太守矣其治可言也范之为政也敏而其失也疎陆之为政也寛其也弛执事之为政期三月矣一之日符令之下于县者三减其二焉二之日追胥悍吏不至于县令之庭三之日事有条而令有章不敏以是知执事之能有成也其无也不敏之所愿从之者也执事之始至也某不能来贺今之来也阁下如有望焉再见而不及以政且鬷蔑不言叔向不知其贤赵子不言魏绛不知其材某独得不言而责执事之不知我乎今以近所着刍荛论两编十巻冀执事少知不敏之于古之道天下之务六经之奥诸家之言歴代治乱之由百王沿革之法亦尝曽慷慨持论究详用心也已不敏之为是书将以献于上惟执事当世之名儒识者且欲咨而考之凡此书之有所不宜言言而非者有所发焉某得以存其是而黜其非是求益之举也
　　与苏州太守陆学士
　　惟古今天下之政事所以乱率由下情不上通下情所以不上通由在上者务贵自贤在下者谄偷求容故帝尧之为君谋于众舍已从人伊尹之为臣匹夫罔不获自尽惟虑下情之塞也朝廷耳目在牧守牧守耳目在县令县令与民最亲也自汉以来郡县虽相摄制而各得为政刺史比课督奸而已故州虽无良贰千石而不害县有善令吏民以是亲信风绩以此成立盖上下之政不相侵故贤不肖较然上之发谪赏擢亦得以无滥近者唐室失保民之道方镇分地一道百城惨舒恩威尽出节度连率之命悍卒鸱张黩夫狼贪郡县长官役属如人关柅动静臂指伸缩奔走号令制不在已故唐仅三百年纪于循吏者无几且治迹功状去汉逺矣岂无良士岂无仁人原其由然盖事有牵制才不专用也今朝廷分局布吏提纲振目等级如堂陛轻重如权衡都邑相维动有绳凖然典刑具在亦系人弛张县非其人州得以请黜州非其人县受其矣故知与天子共理者实牧守也某权不足以合道才无长于经术射防王庭解褐通邑亦惟天幸遭二名侯自明公于藩再获请见接君子之几席闻长者之余论至于诚淳优博温厚敦易亦少得明公之所志者如是而下情不达一州之政不和则无有也且夫子之道至大而曽子称之曰忠恕而已矣得非以忠恕之道可以揔百行之要者欤忠以事上恕以体下虽在闾巷之内蛮貊之邦行矣而况纡墨绶长百乘之邑有民人焉有社稷焉是亦当効忠之地得用恕之位者也矧郡县相附义犹心体休戚同处得失槩及上可言而不言下当从而不从阻下情塞上听岂忠恕之谓耶辄条近符教之不宜于县尤甚者五条以闻于左右倘明公寛其干冒不挥而退之也则谨当时有闻焉若其出位而谋越职而议某非矫激沽鬻者固不是为也窃景夫忠恕之义不可徒黙焉
　　与邵监簿
　　某白青溪邵君足下大雅之道微乆矣士之逐利过于市井足下萧然弃官隐居以求其志不为贤哉鄙人不佞沗贵州上介侧闻髙义窃用嗟挹甫此署事尝遣单札自惟微者不足以荐发有德上闻王朝徒以声类之同黙怀景重尔向防不弃继捐二书辞相推多披展增愧然反复足下自叙出处之意鄙人惑焉何始有掩岩扄之乐又怀趋帝庭之愿是于考槃之际而习进取之业斯乃遯而有所系非确乎不可拔者已夫圣人所贵乎道者莫节乎中莫适乎时时行则行时止则止其斯之谓中也夫盖足下养髙林园乆安内乐以道自信谓今犹古故于世态人事有所未悉者鄙人乏皓皓之白而防乎世俗之尘埃凡近之仕体颇能言之请尝以语诸足下今四方无事朝廷守画一之法以为政当柄任者髙枕优游故其拣别英豪不甚为急事即有管乐之材器良禹之谋识舒雄之经术二司马之文艺谊错之时务魏翟之风力欲其特达拔擢果自树立殆未必然足下独不见布衣白首奔走折腰者岂无俊雄也哉足下又不见朝为诸生以一日之艺而取公卿者岂尽俊雄也哉士之仕者如是假诸葛武乡而在徒死隆中尔足下乃欲挺出山斋直排天阍谒法座计不过欤足下遂能脱屣荣利长徃不顾自逸于是非得丧之外即鸿飞弋者无所慕矣如犹未忘于此世也愚谓冝相时而动见可始进况足下道甚髙忠信笃厚名君子儒蛮貊之邦斯行矣钱唐大府也朝之显贵时此抚临是珠玊之肆衣冠之薮也且学官之礼不与羣掾吏同责受命分职异乎徃教斆学功半未妨著书之志愚谓外台之请抑磐陆之渐平津再上时且耳顺汉阳勲业成于暮齿岁寒而后知松栢之有心也足下聊加防焉来书所示庠序师儒之阙鄙人不量向亦献言于朝雅如髙议置勿用尔所叙颇激讦其尽事情以开足下意惟三思乎时与中择所去就焉
　　荅孙生秀才
　　某白孙生秀才足下比防临访中乃少违曽未逾时继辱三牋若后进之生勤勤乎儒老重德趋名之士汲汲乎当涂在势者某岂所敢当于足下者耶始阅足下之文又数接乎辞气鄙心固畏而爱之矣仆少有事四方自宋卫陈蔡荥洛陜蒲河之北山之东淮服之南歴游也已至于是邦必问其俊豪而从之莫不挹其流而得其浅深尝其实而知其臭味今试追数度足下之比盖无几人焉若仆者行荒漫而无守学谬悠而不精靡有逮人岂曰成器复自守邑海上益惰益愚尝思得敏识英材雅流通士与较时讲古以开防拨滞今生惠然来顾方称所愿何乃不以文义相切劘直谅相悱发顾过言溢美待我为小丈夫骄子弟何相期之浅耶乆矣哉世教之陵迟士之风节寖薄亲爱以利隙交旧以势倾或一命之仅霑视平生如素昧此乃仆尝悲吁伤怀者又可以暮之饱而遽忘朝之饥也乎足下其勿沦胥于俗动荡乎风波诚能舍外伪而出中诚去礼之过者以友生纳仆则仆何敢不尽于生耶凡闻阙败数忠告之有望于足下也昨病无悰为报也缓今聊强书使足下知所志而已其亦察之
　　上河中同理范学士【文正公】
　　始者学士执亲之丧于南都暇日以道义教徒于乡之庠诱人乐善孜孜不足某适奔走于朝夕之养望先生之门墙曾不得升诸堂而望乎室晩日方获持鄙文荐于左右窃尝辱一言之与其进也雅不以晩辈见待感荷知奬甚深厚去春随计辇下捧谒者三先生座上客多小人尘中趣背加复慵拙不善候间随波上下旅为进退竟不得叙款勤布腹心之浅深也矧敢窥先生之门为托名之地耶蒲坂防府中条胜地伏惟大匠游刃多闲燕申之余修讲宁废经术兴于南郡士林归乎北海慕仰髙义心用激发他日孤蓬西转适彼乐国以一日之旧有请于执事者先生尚留意而记怜之耶诗云未见君子忧心忡忡亦既见止我心则降其是谓乎故用布心自达庶知卑诚所存良深愧悚不宣





　　乐全集巻三十一
　　钦定四库全书
　　乐全集卷三十二　　　宋　张方平　撰
　　牋启
　　授翰林学士谢两地
　　伏奉制命授前件职者王人传召怳候防于银台禁从参华遽跻名于王署胡然冒宠惕不自容伏念某识昧事微学无师术幄筵临防尝率尔以应书衡石亲程误择焉而中等射岂期于没羽博偶快于成卢遂齿清游俄陞近缀寖逾始望益骇偿来虚舟无竞于风波疎籁宁谐于钟吕矧此浮鳌之地深切翔螭之庭号令所颁犹决大河之水枢机有益或助泰山之云自匪时髦必孤职选顾忝尘之非次抑荐宠之有初兹葢某官申迪儒猷早熙天縡雾露之润防物咸濡桃李不言成蹊在下致夫茕陋滥此凝严惟勉蹈于忠方庶逭讥于朝议退深愧畏罔既敷宣
　　谢直集贤院
　　防恩充前件职者伏以国家懋建百职分治众政惟是图书之府为养材用之宅天下英俊萃为渊薮至于岩廊承弼之重帷幄侍从之列凡邦之彦由此其选服命无忝必士之择如某者材靡堪乎诸用艺弗精于一家天与愚野之姿早习汗漫之技遭时获售解巾从政姑胥下邑吴江之水清防稽东郡越山之云白皆仕宦逍遥之地实朝廷爱育之私况堂有二人年髙多病旁无手足与同喜惧所畏迹涉乎宠利之末敢以身徇乎耳目之前而辟书交来皆自其听过朝防除遣抑由于名使引趋陛防临锡笥衣且谓陋才顷尘诏选免给尚书之札遂参丽正之游岂无老成之人盖有肤敏之士学则稽古才堪成务居然廏騄未登伯乐之图奚此社樗飜回匠石之顾此盖某官深怀奬善助国树人导源使流本乎长者之论凭风载响成兹竖子之名致此莝微谬膺推择敢不深考所履益期寡咎冀于风雨之晦见乎雪霜之色愚柔自勉无怠乎百千涓撮未遗或增乎万一上报施生之大次酬荐宠之私过此以还未知所措
　　谢贤良方正登科
　　伏奉制恩滥防选第丹扆出策临问乎大政青幄陈对居慙于昧理惟设科之体大矧取人之材难敢自谓能期于一得抚心知沗被恩良优昔汉之官人并开数路唐之辨论广设众科故其名公伟人磊落之器由此其选昌言谠论经济之具于是乎在国家受命祖宗稽古已治不有咨周于下时延特起之士求闻警切之言竒杰之才间复出萃风流不絶于兹有人皇上统揽九维缉熈百志惟是事事之备念夫安安之难复举方闻讲求王务自非发论合乎正道可以美教化防事得其逺体可以尊朝廷有大制度能探沿革之本当大施舍能折损益之衷理之渊源无不贯物之情伪无不通则安能沛然来思膺兹访逮建髙谊而列上副清衷之虚伫如某者一介自守诸虑本恬生遘昌期世蹈淳则幼居里社知从田苏之防早喜古学时就君山之讲逍遥内乐拂略世纷未知朝市之中为趋利名之处一壥莽甚四壁落然无如亲甘始谋禄食属深诏之再下辱宗工之交荐时以异等对于大廷初命起家典校四部之籍有民与社庇身百乘之邑幸在僻处居多暇时因得缉所管窥暨尝道听聊补稗官之説归备遒人之献亦既奏御留置乎尚方俄复得防许预乎大对延阁覆实有司上名得召便殿咸如初礼射之饮羽徃尝出于邂逅昏于注金大惧失乎兢局上倚公朝之明不恤狂言之罪十驾已病未知税鞅之所九霄云逺莫遇便风之势昔平津再上初非优等刘蕡如何乃犹不第敢以一得之虑邀乎万全之功且自复六科逮兹十祀诏书三下中选几人夫何不材再滥名等自非朝家乐育宗儒慎择岂此孤陋而能致然此盖某官公议无阿斯文自任四方依乎光景下自成蹊深虑属乎孤平优为之地致兹庸薄获被甄收得不夙夜丹心初终一节敢趋末路以徇耳目之前义不苟生而为戮笑之事上全国体之重下报化钧之仁过此以还未知所措
　　谢茂材异等登科
　　六月二十六日皇帝御崇政殿引对释褐授前件官者奉对广墀曷塞天临之问校雠秘府获陞仕进之阶服宠良优抚顔有腼窃以汉询三道博观儒术之精唐张众科务尽人材之广歴世得士两朝最光越五季之屯期废先王之旧典语道斯下由时无人我皇家之茂兴大一统以光宅早自先帝爰举六科咨周自乎搢绅虚懐及乎岩壑庸得佳士不减前朝主上嗣擥宝图祗守神器特颁深诏用述先猷招致英髦躬御便座询质经术讲求治方冝得异材以称上意如某者肖灵非粹承学不精生而被化之醇家有业儒之素区区一志断断无他若夫天人之大端皇王之髙致质文更救之礼刑相须之冝时之所以安危法之所以治乱窃尝探其统纪究其宗原而屡预计偕辄从试罢铅磨易巻蹇防益疲间遭细札之书复起方闻之士东方自荐或奏牍以三千北海飞章或举才于累百惟时孱薄分自晦沦乃为迩臣收诸过听猥闻名于宸极爰得召于公车有司辨材敞蓬莱之仙藏凝旒亲防设户牖之黼筵圣谟渊防天听髙邈收至聪而托不逮寛后害以尽下情遘遇阔希愧才疎陋考经防义曽乏一家之精访国大猷曷通万事之纪敢曲学以阿世姑悉心而効愚锥置囊中锋稍铦而必露矢注上势必发而不留盖倚公朝之明退无萧斧之畏迟从罢遣无觊甄收岂谓登衡石百斤之程收刍荛千虑之得言如纶而加宠衣在笥以班荣延阁之冨图书典校乎四部大邑之有民社庇身于一同寘之俊防施于官政深惟叨假实过沗侥此盖伏遇某官燮友万微曲成庶物思广上听尽社禝大臣之心乐育贤材敦太平君子之志器尽成于陶梓物无遁于权衡致此颛防亦获成就窃循顶踵诚有源流敢不祗服官箴遵饬名检忧深思逺敢苟利于当时积精防神尚致勤于他日过此以徃未知所裁
　　江宁府谢上与两地
　　伏防圣恩授前件职就移知江宁府者叅华秘殿易守名藩复亲帷幄之严仍当方面之重宠灵蕃集优幸殊多伏念某阀绪单平性资防固早遘嘉亨之运荐更清要之涂内省短材实安拙分区区一介之守义不自欺碌碌羣居之间心无与校知公朝之为恃忽险俗而弗虞姑勉寛身之仁竟集图全之毁骇机激矢奔车共尘鲁酒致邯郸之围枸酱开昆仑之道国章有体庙论无私解籍禁扃假麾便郡方思补过内惕于危衷岂意疏恩遽还于荣路垢疵一荡坏陶再新此盖某官道賛穆清诚通化育折金投冶钟鼎陈于大廷断木就工牺象荐于清庙故兹甄録逺逮空疎敢不恪守官箴期终素履风雨如晦信晨警之匪渝雪霜既零保后凋之靡变冀酬洪覆用报大钧
　　贺宋侍郎入叅知政事
　　伏审祗若帝咨入叅邦政伏惟庆慰恭以国家基图广厚源流深长亶三后之典刑极百王之轨物念从间岁政出两宫奸微据乎事权女谒干乎王度彛章就紊顺气为愆诚士悼心思投防而忌器匪人得志悉牵牛而蹊田当此一时夫惟自信傥非秉心忠敢达义深明周旋依于本朝造次合乎正道则孰能不虞彼众迥出其朋深懐忧君之心首建复辟之议言虽甚宻固慎出于户庭声实能飞盖隂腾于涂道天惟助顺已则为仁属主上躬擥宝图再造区极天机发于时晦睿德昭乎日跻大明东升廓重隂而霁静北辰上正拱众纬以经行宗社之灵妥安朝野之风清迥正人道长理古事同图任旧良果归全德伏惟某官懿猷防极清照造形以中庸至诚之道治心用春秋原情之法临事知几如易多识如诗如乐易良如书疏逺服迈先宪诞宣古人之猷启迪上心先天子之命早侍颙卭之席雅膺体貎之隆帝多贾傅之才夜谈每乆王锡康侯之宠昼接甚频而静履保常冲光处易止水均乎澄挠定鉴絶于将迎爰入告于忠谟故出司于留钥防圣神之独运正纪律于大中思庸俊良乃眷东顾发节首召赐传促归地密枫宸奉穆清于奥殿望崇槐位贰燮友于钧庭伫当正耀阶符调元鼎席协四隣而同德期万物于由庚遐考舆情大同末志如某者声猷不振神调且卑有数箧之陈书传为绪业无一壥之旧墅得以自存颇游心于艺文幸饰身于端甫顷逢盛德实尹陪京幸占籍于版图得通名于屏树一昨再颁温诏旁取沈英独奬録于不材为荐闻于丹扆迥清晖于蔀隙吹和律于不毛假诸箕斗之名防以虎豹之鞟木仅不雕之朽徒累名工金非自跃之竒第凭巧冶特达成造之力始终顾遇之私每顶踵以窃循压丘山而未重侧闻登拜潜动鄙中盖为元元喜仁人之进用宁惟贺大厦之落成陶化所施懽谐率协伏祈上为朝庙倍保福禧
　　杭州范资政
　　兹者承恩巾检还着内朝复亲帷幄之华仍忝藩垣之重光灵下逮优幸殊多伏念某治世为修散才乏用荐更台阁之要乆依户牖之严窃戒惧于奔沈每逡巡于宠利知公朝之为恃忽险俗而弗虞解籍禁扃假麾便郡方释骈枝之累自容蓬艾之隂反视听于希夷收精神于蹇浅安诸拙分聊以穷年岂意中途遽还近缀炎凉未易渥泽惟新此盖某官时取典刑道恢忠恕言发乎迩世皆信其大公已则为仁物咸防于平施致兹甄録爰暨空疎自省防姿粗存素守若钧与引宁违权度之平终白且坚岂受磷缁之变庶几逺节用荅厚知
　　滁州谢上与两地
　　昨奉勅差知滁州军州事已于十月初五日到任上讫两禁近班歴要途而知沗一麾支郡防便地以为优早依坏冶之仁适遂榆枋之分俯仰知幸成亏盖常伏念某与世阔疎持身简易上加怜于拙守俯垂祐于孤踪耻于諔诡之为庶乎忠恕之道萧然逺籁岂谐钟吕之音泛若虚舟不较波澜之势践歴清华之列逡巡宠利之间控地卑飞谓见寛于雨弹曲辕蟠防竟不舍于风斤有恻仁心免销毁骨濒淮近甸依山僻城值岁大穰与民同泰事务殊简防粗充悄悄危衷虽未宁于臲卼病眼得少啬于精明此盖某官衡度尽公陛亷存体骇机初发诚激矢以难留和律徐吹頋枯荄而必及敢不静循士检动谨官箴助德泽之微分荅陶埏之大造
　　谢转运使奏举
　　伏审某官过听不材露章闻上俾部县之陪长玷防府之介賔惟东南之奥区称仕宦之佳处提封二淛列部百城陟其有闻黜诸无状兹羣吏之治繄在上官之论若夫文雅名流亷能干吏固相望于着职皆属意于宠知何此谬庸猥承刻画如某者学无师法识闇事机须被详延幸承访逮防之国论昧古今治乱之方断以经疑谬圣贤述作之趣分当报罢俄忝恩收尘延阁以起家得通邑而试政疆里逾于百乘版图倍乎万家岁属荐饥民艰粒食惟深仁之不忍哀疲氓之就隮夙宵一心绥救百术年用大有民咸安生利兴而害除私余而公足頋叨抚字徒谨遵承钝铅费于磨砺羸蹇劳乎鞭防所虞废职上黩于刑书敢意误知优称于荐牍此盖某官与人道广乐善诚深匠伯视材尽轮辕之曲直陶工作器就缶甓之方圆将激起于后生故奬推乎一介退量鄙陋实辱甄扬敢不勉强为仁颠沛以礼佩服名教之乐感慨忠义之名所冀近雅不流中清庙之琴瑟负重无挠堪明堂之栋梁上报惠于巳知免贻羞于士友荷卵翼之攸渐循顶踵而岂忘
　　上宋参政
　　伏以推扬士类采拔人材乃贤公之美名抑清朝之本务近世何者兹道阙如岂意猥才亲逢真赏滥首布衣之举得窥黼座之光推行量能固出诸生之下乘风托景遂成竖子之名伏念某立节无竒少文近野为学荒略曽弗究于一家赋性阔疎复靡堪于诸用但弓裘不可以废业而箪瓢非所以养亲聊干禄以代耕实亡心于过分无何天幸孤奉恩知遂霑一命之荣遽叨百乘之长回瞻屏树宛在霄衢几疏记而欲通比内函而辄止盖腾口説者为感之末中心藏者实义之深故将略其外而笃诸诚舍乎薄而居其厚此其志之所在非敢引而自疎仰料汪汪之寛垂谅区区之恳恭惟某官懿文通理吉德蹈中明浄无瑕若青天白日精粹不耀如璞玊浑金掌邦家之衡绳固名教之律度磊落大节着于危疑之时几微逺猷施于醇静之治今夫璇玑在政金铉调元明堂布政之宫方资坐论东閤翘材之馆尚接末游素琯候深黄扉地隔方引领于海上徒驰神于日边伏惟作德逸休代天燮友神明所祐戬谷具宜更冀上为庙朝倍绥福履
　　贺枢密蔡侍郎
　　伏审祗若咨俞升庸宥密伏惟庆慰窃以贯兵民而议政兹实旧经别文武以命官厥惟近制专庙谋于先胜对钧轴以平章属我治朝丕迪王道海寰一统神旗无指伐之行隣敌称和斋钺息受成之命朝廷礼让民俗宴安是以搢绅士人习守兵钤之禁貔貅戎旅罔知战阵之容姑息厚而兵骄威罚弛而将惰竭天下之赋廪稍不充输上林之藏赏颁亡度且军志之重纠命为先蹈水火而必前当急难而奋效岂此治宁之日先成贪慢之风譬有不戒之虞其将何术而用自非权知适变略出经时密而后神达夷吾之妙虑取之必与得柱史之深机过圣上志在求理之辰罄忠臣知无不为之节则何以兴举败度提振頽纲安匪忘危不谋朝夕之逸备于无患永贻子孙之休仰宠拜之得贤实庙朝之系望恭惟某官徽明应世忠淳自天道无磷缁温其美玊之□量容澄挠渊兮止水之清迪吉德以佐王服常修而简上若乃裁帝纶于清禁分侯瑞于价藩执国宪于南司防邦财于北省听民众治理四匦之上封考吏六亷总三钤之比绩率由至正亶与佥谐方主上大振典刑再新区极正人道长理古事同某官嘉防此时光膺陟拜密勿枢衡之地矢明帷幄之谟至于朝绂之老成士林之识者闻斯命矣咸曰休哉伫当正耀阶符调元鼎轴耻为管晏岂曽西之敢当必致勲华乃阿衡之自任窃惟孤藐最荷頋私髙见品题谓是絶尘之力优加赒恤俾忘捧檄之羞虚当国士之知宁效野人之献侧闻嘉拜有激懦衷方岁荐饥乃值京坻之积临川未济更观舟楫之雄调燮所施迩遐胥抃朔风严沍密闼深凝迹方逺于霄程心徒留于屏树伏惟上为邦国倍保崇髙
　　知陈州谢上启
　　右某启奉勅差知陈州军州事已到任上讫伏以太皡之墟肇自上皇之世有妫之后爰开盛德之风承京师首善之流实勲旧均劳之地祗膺朝命滥领藩麾伏念某平世为修散材乏用更台阁之要乆依户牖之严海鸟暂留亦受太牢之飨风箫忽过岂谐雅奏之和顷解郡章获归里社冀安末节遂以穷年摄迹闲曹分从于病废长民近辅复被于诏除此盖某官秉国治均賛时化育亮采通于百志燮友周于万微大道甚夷至诚斯格敢不仰防存録自力衰疲更砺铅刀聊施于一割所忧驽乘难效于长驱过此以还罔知攸措









　　乐全集巻三十二
　　钦定四库全书
　　乐全集巻三十三　　　　宋　张方平　撰记序
　　江宁府重修府署记【奉勅撰】
　　庆厯八年正月癸巳江宁府署火自唐失政奸豪专土更相禽猎或自袭紫色淫声余分闰位李昪冒扬徐之业开国江左大筑城府僣用王制圣朝治定混一区略戈船南渡煜归京师彻其伪庭度留表署然规模壮丽犹雄诸藩至是火焮徼人之庐炀谯门延东西序公私寝既焉府书焚室以闻诏遣内侍韩从礼问故且有后命俾营如旧度除龙图阁直学士知扬州张奎右谏议大夫领军府事属之经治才选也命发运副使许元转运使孙甫鸠材庀工遂以从礼防作奎初下车莽然垝垣拨煨烬略区址计徒庸程事期以赋功于羣吏元调所部方湖滙泽章荡泭集甫效七州二军之卒以待役费稽以尺籍令以鼛鼓斵者如风筑者如雨茨者云舒墁者波巻饩廪称事忘劳竞劝自闰正月至于八月合役二十二万有竒合材用无虑二百二十万考室七伯楹台门崔嵬前达通逵以表命令彰仪范公堂隆深中敞广庭以颁诏条听民成崇榭壮雄东辟坦埸以训军乘严戎备分曹布局旧邦鼎新从礼抨图复命上嘉奎之敏于事而器干足任被之玺书称饰其勤将佐吏卒率有加赐凡民工弛其户租之半盖春秋之义新作必书有诏守臣俾着经始谨按金陵楚邑勾吴旧地东南王气萌于三代秦并六国置鄣郡江南而改曰秣陵厌之也在汉实丹阳郡治所吴主孙权始城石头号秣陵曰建业自京口徙焉晋平吴郡如汉旧析建业为江宁县琅邪绍统畿政领于丹阳尹隋平陈堕其郛而野之故六代之迹扫无遗者唐初扬州督府治江宁后徙江都既而以丹阳县为润州江宁更焉至徳乾元中改江宁郡为升州废置数矣天祐板荡杨行密据有江淮子渭窃号而徐温实专其国督强兵据上游以升州为金陵府自署尹事开宝八年复为升州节度属江南东道区域形胜山川气象三江五湖之一都防泱泱乎大风也哉表于南夏隐然巨屏圣上以天统之正国本之重相攸疏壤肇建赤社故天禧二年制书升为建康军江宁府下教封内存问吏民河海之润潜通日月之光先及暨登储禁诞昌宝祚淳耀濬发兹邦有开朱轓彤防等威随重岩廊旧老台阁迩臣于蕃于宣是均出处领五县版户十万谷帛之输岁百万有余初李景奉淮甸十八州之图以入于周徙其民渡江而均地征焉事充政重朘敛无艺郊甸之赋杼轴空矣逮今杂调旧盖存土涂而沈逺诸货利野无十夫之籍邑无千金之藏纬萧敷台庐鲜瓴甓风雨漂摇尤多火患纎啬蹙急为生偷甚夫民之饥劳吏实其罪合徼而习翫之也古之循吏乎其道恕而已矣施诸已而不愿则勿施诸人老吾老幼吾幼爰及人之老幼夫是之谓恕沈沈乎大府而长吏民于斯养老而抚幼于斯宴乐賔客于斯其亦念闾里甽亩之艰且勤哉为之惨舒者狱市赋役而已狱斯无苛市斯无扰赋斯时役斯均曰惠政也未也语今吏所可及者尔狱有法令市有估赋有承役有更关柅动静臂指伸缩以守以禀放命罪也矜斯无苛约斯无扰期防缓急之谓时比要详允之谓均是则在乎吏长民者知此之恤庶乎奉若仁圣爱育之心而使人有所措其手足矣傥是之弗图而惟庖传观防之务甚者猜祸昏墨以逞虽邦罸未加其不愧于屋漏乎盖记功必及于政犹古道也矧承明命敢不以诫时皇祐元年冬十一月戊申日长至谨记
　　湖州新建州学记
　　宝元二年上命尚书祠部员外郎滕君守吴兴郡始至见吏民问疾苦披图牒考风俗頋谓僚属曰古书建国君民教学为先四代之道起于党遂汉氏继周而王惩秦非圣人之法以败稍复遵用儒术循吏文翁兴学蜀郡变巴夷如邹鲁汉廷多武人莫或賛上褒广其道以孝文之盛德具王道而微者所不至于王一息尔犹能冨庶而不能教也东都中兴儒雅寖隆公卿大臣咸门有诸生横经受业三分多难微言仅絶小雅尽废文献不足唐虽礼典甚讲盖文具而实丧是以后王研究理要终莫致于三代者顾所以化民成俗之道育才官人之法隳其根本矣惟我治朝丕冒出日鸟言鴂舌知诵简册之言髽首卉裳竞袭端甫之服而庠序俶落乎睢澳嗣音乎郏鄏规摹大于齐魏弦诵闻乎荆吴且遍诸郡矣矧是吴兴南国之奥有佳山水发为秀人自江左而清流美士余风遗韵相续也凡为郡者用民之力于署于观于诸不急而学校不建岂守臣布宣王家风教之意欤僚属曰唯吏民闻君子弟畜其人将敺而之善也相与输金愿遂建学乃十二月考景营基鸠材类工且以命教请于上越明年夏四月勅书先至锡名州学仍赐田五夫六月新学成重门沈沈广殿耽耽论堂邃如也书阁屹如也皆相次东西序分十八斋治业者羣居焉入门而右为学官之署入门而左有斋宿之馆又为窣道距闉挟阁构二亭凡溪山之胜眺望悉防庖圃有次廥藏备设复立小学于东南隅童子离经肄简谅者聚焉凡为屋百有二十楹既衅器用币释菜成礼客有兴于座曰美哉学也若稽田既勤敷菑在所播植惟学敏厥修念终始在其所志君子学以聚之问以辨之举而措诸可以成天下之务斯得谓之士矣若其拘文牵义龊龊近思诵焉不通其变习焉不达于用此辟儒之犬患也师乎师乎记问云乎哉能开达学者之志虑使广大深实知道之所以为用兹可以为师矣学乎学乎艺文云乎哉彼先王之糟粕后世且得其味而尝诸苟知道之所用何学而非道者兹可以为学矣士充其业上使其器则致理之本不在学校乎以是而观滕志其已逺哉某不敏岂足以语道之大命纪经始不获让云时康定元年六月日记
　　吴兴郡守题名记
　　唐氏自天宝失驭而忘其利器诸侯专土奸猾乘隙窃国而侯壊法放命不贡不享更相禽猎或自逐五代草草乱靡有定天下为战国者且二百年我太祖武皇帝既擒诸僣王创艾末大之思拯涂炭讲建长防因四方渐定诸帅王觐者辄留宿卫畜其族京师罢节亷诸府裂方镇之地而置转运使罢刺史而遣士大夫行郡事置其贰陈其旅以分其权郡长吏不敏听理不明则转运使纠其谬以直民之曲郡长吏而才足以自为政不复摄属于连帅之为患也故距兹八十年天下如一家政事如一体关柅动静臂指伸缩无有不如意者斯可谓大圣创制从权合义藏身之固置器于安规摹之闳逺者乎吴兴二淛之佳郡自江左以来以处名流令望为养才用之宅宝元二年南阳滕君宗谅子京以尚书郎来领符竹子京文雅风采士林推为卿材国器早歴谏官以论事谔谔无回避不得乆留中换郎外补至郡见吏民问病苦有隠咸照无不革因其俗以教狱市帖然始大庠序育人材诸生负笈自逺方至霅水之上既同洙泗矣凡若因循举兴悉复尝坐防事问前为郡者之名而不纪曰是非阙者欤命録自钱氏奉图朝廷所除吏逮今三十人推次备详见谒以序盖闻诸长者粗习朝家之故惟皇祖经法之善躬揽鐏柄以遏乱略及生人之利大郡长吏由是专于为政贤不肖之迹以辨今列其名非徒载年月记到罢亦俾览之者得以善善恶恶而惩劝存焉实春秋之意已至于纪星土本风俗郡之废置吏之沿革产毛之物山水之胜则于图牒焉观之可也时康定元年夏四月记
　　蜀州修建天目寺记
　　浮屠氏之教流而至诸华也迨晋之东其法益炽以大设权实示方便指因报明利益故自世主至于士民莫不心焉五方异禀四夷殊类气俗之别欲恶不同法制所弗齐礼义所弗加甚者至有不识父而大率辄知奉佛百家之聚必有一窣堵焉两楹之室必有龛像焉矧名都通邑塔庙固错落相望矣晋原在井络之维处陆海之沃玉垒铜梁之阻金沙银砾之饶控犍牂通滇僰即山而鼓民拥素封之资厥篚之华户赢玩巧之利即安乐土知植福田郡有天目寺城郭之最形胜缁素之所萃聚殿焚冦火区址莽然先是郡之善男女合施鸠材僝工构缔既已歴载功绪弗就至是尚书郎王君略领州曲台杨君璵为之倅二君敏材利用周行之彦狱市平简吏民便安修起废出于余力越皇祐初年季春哉生朏二君相造而诹日按令式前诞节祓精庐启梵防以祝延而栋宇未完像设莫备执事者为不防矣顾何以示逺方乃移县大夫杜君济勾攷财簿部防役事于是境内四邑之耆老更相勉曰府君之志上以防邦典下以为吾属也且吾属废居射利墆不知发譬虫食蓼而忘其苦佛言人命在呼吸间一息不属虽至亲爱莫相为救何嗟及矣今此道塲近在闾闬动步而至浄土举首而见化城壮者防焉有以生善念老者依焉有以发后心是府君为之舟航拯吾属于溺也于是乐输善舍如趋期令既羣朴斵且涂塈茨役効其勤匠究其巧岁未云半仁祠鼎新为大殿八楹环属四阿廊庑回合屹若山灿如霞桷雕栾文防花鬘藻盖中为大毗卢遮那像文殊普贤二大士左右之相好殊胜彩饰妙丽紫金光聚极于壮严兠罗绵网依然开合殿之四周图华严九防显佛国之神化增法门之壮观也寺有阿育王塔尝见光相亶有灵迹凌空危耸与殿对峙自兹宝地方为具足既庆成邑人大和防踊跃讃叹欷歔瞻礼以为须弥灯座宝华严饰庵罗树园金色明浄昔未尝有乃今复现信一方之功德海四象之甘露门也二君皆余旧置邮以布其事请有以示之后者余详二君之为抑可谓仁术也欤君子之教民敺而纳诸善而已二君之为也本于严朝章因以导民善是亦仁术也矣异夫举土木之役而事观防亭榭之娱者哉斯可以记矣防中檀越比丘众等盖着之石隂皇祐二年六月二十八日记
　　华山重修云台观记
　　太华三方古迹逺矣上方白云宫在岳顶据苍龙岭云昔羽人焦道广常居之中方太清宫枕太罗峰今犹有老君像下方即此观因云台山名焉唐明皇天宝中因旧基构栋宇命右补阙集贤学士卫包撰修三方记见存五代乱离三方荒毁髙士陈抟披荆榛筑室于下方太平兴国中太宗皇帝累赐诏赍御诗召抟赴阙乃勅有司增葺隐庐复给内府金钱经始坛殿规摹方备今观是也庆厯初某领史官尝阅国书见抟本传云抟字图南亳州真源人始四五岁戯涡水之濵有青衣媪召至懐中乳之自是聪悟及长读经史百家之言一见成诵无复遗忘尤工诗后唐长兴中举进士不第遂不仕肆意山水间自言尝遇孙君仿麞皮处士二人者语之曰武当山九室岩可以隠居因徃栖焉服气辟糓二十余年徙居云台又止少华石室每寝辄百余日不兴周世宗显德三年召留禁中月余因问以黄冶之事对曰陛下为四海之主当以政治为念奈何留意此小道世宗不以为忤命为谏议大夫固辞不受而归诏本州长吏岁时存问问因牧守西行过山下致赐物兴国初始赴召九年复来朝上尤加礼重谓宰相宋琪等曰抟方外之士在华山已四十余载度其年盖百余岁语论甚髙因遣中使送至中书琪等从容问曰先生得黙修养之道可以教人乎对曰抟不知吐纳养生之理神仙黄白之事非有方术可传假令白日冲天亦何益于世圣上博达古今深究治乱真有道仁明之主正是君臣同德致理之秋勤行修链无出于此琪等皆称善以其语白上上益重之下诏曰华山隐士陈抟晦迹丘樊栖心岩穴跌宕世表涵味道腴徃在周朝物色幽遯尝防鹄板之召终遂鸿防之心自尔以来多歴年所今复言迂髙迹来仪帝庭不有嘉名何彰清范可赐号希夷先生上屡与之属和诗什乆之还山端拱初忽谓弟子贾得升曰汝可于张超谷凿石为室吾将憩焉二年秋石室成手书数百言为表其略曰臣抟大数有终圣朝难恋已于今月二十二日化形于莲华峰下张超谷中如期而卒经七日支体犹温有五色云蔽洞口弥月不散抟好读易手不释巻自号扶揺子着指篇八十一章言导养及还丹之事旧相王溥亦着八十一章以笺其防又有三峰寓言及髙阳集钓潭集诗六百余首能逆知人意斋中有大瓢挂壁上道士贾休复心欲之而不言抟谓休复曰子来非有他盖欲吾瓢尔呼侍者取而与之有郭沆者少居华隂夜宿观下抟中夜呼令趣归沆未决复谓之曰可勿归矣明日沆还家果中夜母暴得心痛几不济食顷而愈华阳隐士李琪自言唐开元中郎官人罕有见者关中逸人吕洞賔有剑术虽数百里顷刻辄至以为神仙皆数至抟斋馆与之酬唱如交友时人异之此皆旧史之文也仁宗皇祐三年云台观道士武元亨进希夷先生传所载尤详云初先生居下方茅茨不剪蒿芜不除有访先生者窥其户阒焉无人但鸟声兽迹或樵子山麓荐莽深处有骸如腊尘荄翳焉迫而视之乃先生也扪其心独暖良乆气还而兴曰睡适酣奚为扰我州将以闻周世宗故召见既不受官赐号白云先生故太皇御诗云曽向前朝出白云后来消息杳无闻如今若肯随征诏揔把三峰乞与君既对于延英殿华阳巾垂绦蹑屩用賔礼见上欲征河东先生请姑待军已兴不克下其再对也言天下一统矣果执刘继元平并州密陈天命实在章圣其所启沃幽賛逺图太皇亦欲以为谏议大夫先生恳辞命遂不下委化之年盖百一十有八岁自余先几逆数知来藏徃精微深妙殆不可测至诸竒诡耀之事则未尝为也故先王之道浩然莫得而掲厉之者无贤愚贵贱莫不闻其风而悦之大中祥符四年真宗祀汾睢驻跸华隂再幸云台阅先生遗像伫立凝思乆之命除其观田租召对道士武子华等赐紫服舆驾还京俾就御座所建本命元辰殿内珰防作绘晬容于北壁皇祐二年构神御殿严奉之礼始备自先生去世门人贾得升武子华元亨相承主持观事至是殿成元亨诣阙谢恩仁宗令进歌诗元亨应诏进三篇帝属以御诗又神笔飞白清浄字赐之元亨遂重修七殿至于道院斋堂必葺一新经营累年为力勤矣某徃来秦蜀防谒神御既而瞻礼希夷堂惟神仙之云者盖神本无方道无不在神也者妙万物而为言者也惟神也故不疾而速不行而至漠然与合兹谓至人由是而后可以出死生而通变化虽非积学而至非学则未知或至也夫九室下方岂徒与麋鹿为羣木石为伍而已哉治平四年九月一日记
　　淮南转运使奬谕勅书记
　　何以保大曰兵何以聚兵曰财故国之大政无先征赋汉氏三分天下之入以其一供边孝武事四夷调用不足兴杂算设诸筦笼山泽之利而民始病唐既兵兴蕃戎乘陷河湟凡诸侯之师防秋塞上暨勤王讨伐出本道之境则食于度支有司商利分毫析铢民之膏泽竭矣盖戎狄侵略何代不有非所以为中夏之安危然率由军旅期防应声卒办奸吏因縁邀功市宠为上敛怨生事召乱故中夏之安危不在边防而在闾里也国家自北方通好西戎款服偃革无事且三十年而黠羌饱飞逸于牢圈驱刼种落内惊边人顾其意虑股掌中尔乌足以烦灵诛朝廷思为不可犯之势守备甚设内外当财柄者稍复目动矣时刑部郎中陈君工部郎中张君转输淮服当东南之津要以山海为府藏而二君有才术方略贸迁弛敛资用充冨属王师吊伐边城委输惟淮南供具尤赡而吏民不知有贡也上多其勤下诏褒之某将赴都道由山阳刑曹出诏相示愿纪其故某伏观诏防以其无敛于民谓之嘉绩是以知上心之仁逺也其爱民也二君之体国也其不害民也深惟朝廷寛大之意二君功利之优足以使贪夫亷懦夫起彼邀功市宠敛怨生事者冝知愧畏义可以示天下故及前世备边大略着本末云时康定元年十二月记
　　素书明録序
　　明道二年三月余自睢阳逰山东将至东秦路由兖海过泰山故人田度为奉符簿止余宿官舍出道书一巻纸札精妙朱墨如新且言防山人采蜂者迹之登髙崖入洞穴渐深若有人曾栖止处见石盎发其盖得书百余巻取而束之负下山遇本县尉诘得书状取数十巻去山人挈其余以归相近村落好事者知之稍稍分散略尽度闻急遣人徃问止获此巻皆诸符箓篆章也因相与恨叹此盖有道之士所藏必皆竒书具有诸经诀方术惜不得尽见因从度借之以行还自青社遂入待诏京师未暇传録度俾犹子祥臣来取去后三十二年余守彭门祥臣以都官员外郎致仕在郡而适病卒或言祥臣闻余将到叹曰我与新太守有旧恨不一见也乆之从其子试询其书曰乃先人尝所珍秘者即奉以至匝而鐍之犹是祥臣缄封始令摸録而归其本明年被召还都既素疎懒尤倦人事夙退掩关所与逰者一二林壑之人东阳俞居士数至敝斋喜谈丹灶暇日防素书明诀三巻示余曰此于丹术微而显详而晦妙防备矣予览之信然且言是书三十年前沂州新泰县防山之隂采蜂之人得之崖穴石盎者也余方省向所得书乃自琅邪新泰矣并是而方见四巻信皆竒书也又滕东毛阳地接新泰有王老颇知诸书在处云徐沂间可有五七巻泰山赵生亦知其书有三五巻云在太平医家皆未及访其向者新泰尉取数十巻者竟不知其名氏兹人首获独多若其髙识迨将有得欤治平丙午良月既望京师靖安坊舍西斋序
　　诸朝贤题朱氏小山诗序
　　京都衣冠之渊薮名利之埸有轩冕焉有斧钺焉荣于斯辱于斯万国凑聚以欲是故以恶是故旦夕钟漏风雨寒暑冒没奔逐惟日不足负国门外名园佳墅桃李连蹊台榭接影飞花落叶节物潜换主人惴惴势地皇皇贾区或岁无一至之暇焉芳辰美景风月树石犹胡之舟越之车也有若朱氏子者居禁垣下车马之尘交于门其迹近矣而心若逰方之外者是非得丧纭纭扰扰若一不屑然居有虚斋曲槛小山在轩寒桧在庭闲澹萧洒絶有野趣来防来歌皆朝之清流上才天下之知名士觞羞声妓咄嗟略具雅善娱賔至必为醉亦既醉止方复忘我汝方复遗形骸又奚相别于外物之外者哉且士之立功名取冨贵系于时系于际防不专于材吾观朱氏子纵横通敏轻财利善交结能附托英髦得众懽心兹亦大有用之长也际防于时足以为豪杰虽以吏事进志亦逺哉况早与子防者今已歴歴布台阁不日而当化权器使人矣是必有知子之用而用之者少安迟之先是余待诏毂下出一编诗示曰士大夫不遐鄙仆以是为宠也敢谒以序及余去都三千里而谒书不已余以用取人不索以迹者序何辞欤朱氏子乎尔有酒食且以鼓瑟且以喜乐且以永日彼惴惴皇皇虽有台榭虽有树石弗遨弗康宛其死矣他人是翔子可箕踞而慢骂之矣梁国张某序
  </div>
  <div class="pagination">
   <a href="乐全集_page17.html">
    上一页
   </a>
   <span>
    ...
   </span>
   <a href="乐全集_page13.html">
    13
   </a>
   <a href="乐全集_page14.html">
    14
   </a>
   <a href="乐全集_page15.html">
    15
   </a>
   <a href="乐全集_page16.html">
    16
   </a>
   <a href="乐全集_page17.html">
    17
   </a>
   <span class="current-page">
    18
   </span>
   <a href="乐全集_page19.html">
    19
   </a>
   <a href="乐全集_page20.html">
    20
   </a>
   <a href="乐全集_page21.html">
    21
   </a>
   <a href="乐全集_page22.html">
    22
   </a>
   <a href="乐全集_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
