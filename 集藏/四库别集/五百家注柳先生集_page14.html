<!DOCTYPE html>
<html>
 <head>
  <meta charset="utf-8"/>
  <title>
   五百家注柳先生集 - 第 14 页/共 19 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注柳先生集 - 第 14 页/共 19 页
  </h1>
  <div class="content">
   圣有伊尹思徳于民往归汤之仁曰仁则仁矣非乆不亲退思其速之道宜夏是因就焉不可复反亳殷犹不忍其迟亟往以观庶狂作圣【童曰书惟圣妄念作狂惟狂克念作圣】一日胜残【张曰善人为邦百年亦可以胜残去杀】至千万冀一卒无其端五往不疲其心乃安遂升自陑【音而】黜桀尊汤遗民以完大人无形与道为偶道之为大为人父母大矣伊尹惟圣之首旣得其仁犹病其乆恒人所疑我之所大呜呼逺哉忘以为诲
　　梁丘据赞
　　【韩曰以孟子之贤而臧仓犹得以沮君梁丘据不毁晏子之贤是诚可取公之窜逐逺方左右近臣无一人为之地者其曰激赞梁丘诚有以哉】
　　齐景有嬖曰梁丘子【孙曰梁丘据字子犹齐之嬖大夫】同君不争古号媚士【韩曰昭二十年左氏齐侯曰唯据与我和夫晏子曰据亦同也焉得为和君所谓可据亦曰可君所谓否据亦曰否】君悲亦悲君喜亦喜【孙曰列子云齐景公逰扵牛山北临其国城而流涕曰使古无死者寡人将去斯而之何据从而泣】曷贤不赞卒赞扵此媚予所仇激赞有以梁丘之媚顺心狎耳终不挠厥政不嫉反已晏子躬相梁丘不毁恣其为政政实允理时睹晏子食寡肉缺味爱其不饱告君使赐中心乐焉国用不坠后之嬖君罕或师是导君以谀【音腴】闻正则忌谗贤叶恶民蠧国圯【部鄙切】呜呼岂惟贤不逮古嬖亦莫类梁丘可思又况晏氏激赞梁丘心焉孔瘁
　　霹雳琴赞引【霹音僻雳音厯】
　　霹雳琴零陵湘水西【补注曰零陵属永州】震余枯桐之为也【孙曰雷之甚者为震】始枯桐生石上説者言有蛟龙伏其窽【童曰窽空也音欵】一夕暴震为火之焚至旦乃已其余硿然倒卧道上【张曰硿石声苦东戸宋二切】震旁之民稍柴薪之超道人闻取以为三琴琴莫良于桐桐之良莫良于生石上石上之枯又加良焉火之余又加良焉震之于火为异是琴也旣良且异合而为美天下将不可载焉【孙曰不可载言美之至也载一作再】防道人天下之美几丧余作赞辞识其越之左与右【韩曰礼记朱而防越注云越琴底孔也如字】以着其事又益以序以为他传辞曰惟湘之涯惟石之危龙伏之灵震焚之竒旣良而异爰合其美超实为之赞者柳子
　　尊胜幢赞【并序】
　　以佛之为尊而尊是法严之于顶其为最胜宜也旣尊而胜矣其为拔济尤大尘飞而灾去影及而福至睦州于是诚焉不疑【孙曰睦州谓李睦州也以李锜之叛得罪贬循州元和三年正月以赦量移永州】砻石六觚【韩曰汉书破觚为圜斵雕为朴觚谓方也○觚音孤】其长半寻乃篆乃刻立之为福马孺人之墓【补注马孺人睦州外妇元和五年五月卒于永因葬焉公有太府李卿外妇马淑志见外集】儒人之生奉佛道未尝敢怠今旣没睦州又成其志择最胜且尊之道文之于石以延其休则其生佛所得佛道宜无疑也赞曰
　　世所尊兮又尊道胜无立兮以为寳拔大苦兮升至真灵合赞兮神而神驾元气兮济津谁为友兮上品人徳无已兮石无磷【音隣】延永世兮奠坤垠灵受福兮公之勤
　　龙马图赞【并序】
　　【汪曰公尝欲焚八骏之图而独于此赞龙马之图岂可信而不诬者耶】
　　始吾闻明皇帝在位灵昌郡【孙曰灵昌滑州郡名】得异马于河而莫知其形【韩曰开元二十九年三月滑州刺史李邕献马肉鬛鳞臆嘶不类马日行三百里】好事者涿人卢遵【孙曰遵涿人公之内弟】以其图来示余其状龙鳞虺尾【虺许尾切】拳毛环目肉鬛【音猎】马之灵怪有是耶居帝闲为马几二十年从封禅郊籍【孙曰开元十三年十一月宗封泰山二十三年正月耕借田】鸣和銮者数十事【銮音鸾】遇祸乱帝西幸【孙曰天寳十五年宗幸蜀】马至咸阳西入渭水化为龙泳去不知所终且其来也宜于时其去也存其神是全徳也既覩其形不可以不赞
　　灵和粹异孕至神兮倮尾童鬣【倮力果切】防紫鳞分巍然特出瑞圣人兮【韩曰顔延年赭白马赋实有腾光吐图畴徳瑞圣之符焉】理平和乐百乐陈兮【百一作礼】鸣鸾在御大路遵兮【童曰诗遵大路兮】世道悸【莫江切】还吾真兮哀鸣延首慕水滨兮沛焉潜泳旋奫沦兮【张曰奫沦水深广貌奫于沦切】渊居海逝灵无邻兮出处孔时类至仁兮嗟尔众类孰是伦兮进昏死乱阽厥身兮【童曰阽犹危音盐又都念切】匪马之慕吾谁亲兮赞之斯图宜世珍兮
　　诫惧箴
　　【韩曰或谓公忧惧二箴当王叔文将败时作恐未必然观其辞意亦贬谪后作也】
　　人不知惧恶可有为知之为美莫若去之非曰童昏昧昧勿思祸至后惧【后一作而】是诚不知君子之惧惧乎未始几动乎防事迁乎理将言以思将行以止中决道符乃顺而起起而获祸君子不耻非道之愆非中之诡惧而为惧虽惧焉如君子不惧为惧之初
　　忧箴
　　忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙宜言不言不宜而烦宜退而勇不宜而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见【韩曰易几者动之征吉之先见者也】乃可无过告子如斯守之勿堕
　　师友箴【幷序】
　　【黄曰子厚师友箴曰吾欲从师取友而天下无可者必得仲尼叔牙而师友之退之师説曰师不必贤于弟子弟子不必不如师闻道有先后术业有専攻尔由退之之説则学者不敢恃已之长有所资于人由子厚之説则学者轻人之能而终于自是韩柳优劣由此而判】
　　今之世为人师者众笑之举世不师故道益离为人友者不以道而以利举世无友故道益弃呜呼生扵是病矣歌以为箴旣以儆已又以诫人
　　不师如之何吾何以成不友如之何吾何以増吾欲从师可从者谁借有可从举世笑之吾欲取友谁可取者【童曰孟子尹公之他端人也其取友必端矣】借有可取中道或舍仲尼不生牙也乆死【韩曰鲍叔牙与管仲为友后荐仲扵桓公以为相杜甫诗云君不见管鲍贫时交此道今人弃如土】二人可作惧吾不似中焉可师耻焉可友谨是二物用惕尔后道茍在焉佣匄为偶道之反是公侯以走内考诸古外考诸物师乎友乎敬尔毋忽
　　敌戒
　　【黄曰入则无法家拂士出则无敌家外患者国常亡子厚敌戒其立意亦同孟子常窃思范文子之言而后知孟子栁子之説有为而发文子云惟圣人能内外无患自非圣人内宁必有外忧此晋厉公侈文子欲释楚为外惧之言也审此则孟子之存敌国固以警战国之君而子厚之为敌戒亦为徳宗顺宗设耳】
　　皆知敌之仇而不知为益之尤皆知敌之害而不知为利之大秦有六国兢兢以强六国旣除乃亡【韩曰谓秦灭齐楚燕赵韩魏六国后不二世而亡自得貌又浅意説文云欺也孟子之声音顔色○音怡又汤何切】晋败楚鄢【音偃】范文为患【孙曰成十六年左氏晋师败楚于鄢陵范文子曰君幼诸臣不佞何以及此君其戒之】厉之不图举国造怨【孙曰成十七年左氏晋厉公侈多外嬖反自鄢陵欲尽去羣大夫而立其左右】孟孙恶臧孟死臧恤药石去矣吾亡无日【韩口襄二十三年左氏孟孙恶臧孙季孙爱之孟孙卒臧孙入哭甚哀多涕曰季孙之爱我美疢也孟孙之恶我药石也美疚不如药石孟孙死吾亡无日矣】智能知之犹卒以危矧今之人曽不自思敌存而惧敌去而舞废备自盈秪益为瘉【童曰説文瘉病瘳也音庾又音臾】敌存灭祸敌去召过有能知此道大名播惩病克寿矜壮死暴縦欲不戒匪愚伊耄我作戒诗思者无咎
　　三戒【并序】
　　【东坡曰予读栁子厚三戒而爱之乃拟作河豚鱼乌贼鱼二説并序以自警见坡集】
　　吾恒恶世之人不推已之本而乘物以逞或依势以干非其类出技以怒强窃时以肆暴然卒迨扵祸有客谈麋驴防三物似其事作三戒【黄曰子厚三戒临江之麋则为依势以干非类者殷永某氏之防则为窃时以肆暴者设二説之讥使强而贪者知所戒也黔驴之戒其犹在得失之域乎使中才庸人得是説以匿名遁迹不犯非分或得为之然仕于王朝人以黔驴为戒不才者隠其不才而疑于有才不徳者晦其不徳而象扵有徳则列扵庶位孰非吹竽之徒耶】
　　临江之麋
　　临江之人畋得麋麑【童曰麋麑鹿子也音眉倪】畜之入门羣犬垂涎扬尾皆来其人怒怛之自是日抱就犬习示之使勿动稍使与之戯积乆犬皆如人意麋麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌【啖音淡】三年麋出门外见外犬在道甚众走欲与为戏外犬见而喜且怒共杀食之狼籍道上麋至死不悟
　　黔之驴
　　黔无驴有好事者船载以入至则无可用放之山下虎见之尨然大物也以为神蔽林间窥之稍出近之憖憖然莫相知【韩曰憖憖恭敬也孙曰张龂怒貌鱼仅切】他日驴一鸣虎大骇逺遁以为且噬已也甚恐然往来视之觉无异能者益习其声又近出前后终不敢搏稍近益狎荡倚冲冒驴不胜怒蹄之虎因喜计之曰技止此耳因跳踉大【虎槛切】断其喉尽其肉乃去噫形之尨也类有徳声之宏也类有能向不出其技虎虽猛疑畏卒不敢取今若是焉悲夫
　　永某氏之防
　　永有某氏者畏日拘忌异甚以为已生歳直子防子神也因爱防不畜猫犬【犬一作又】禁僮勿击防仓廪庖厨悉以恣防不问由是防相告皆来某氏饱食而无祸某氏室无完器椸无完衣【童曰方言榻前凡赵魏之间谓之椸一曰衣架礼记男女不同椸架○椸音移】饮食大率防之余也昼累累与人兼行【累伦追切】夜则窃齧鬬暴其声万状不可以寝终不厌数歳某氏徙居他州后人来居防为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴购僮罗捕之杀防如丘弃之隠处臰数月乃已【臰尺救切与臭同】呜呼彼以其饱食无祸为可恒也哉














　　五百家注柳先生集巻十九
　　钦定四库全书
　　五百家注柳先生集巻二十
　　杂著
　　沛国汉原庙铭【并序】
　　【韩曰汉惠帝即位诏有司为髙帝立原庙至唐尚存载在祀典】
　　昔在帝尧光有四海元首万邦时则舜禹稷禼【童曰禼髙辛氏之子音薛与契同】佐命垂统股肱天下【张曰书元首明哉股肱良哉○一本作天子】圣徳未衰而内禅【音擅】元臣继天而受命四姓承休迭有中邦【孙曰舜妫氏禹姒氏后稷姬氏契子氏皆尧之元臣其后迭有天下】五神环运炎徳复起【孙曰五神五徳也至汉为火徳】周道削灭秦徳暴戾皇天畴庸审厥保承乃命唐帝之后振而兴之【韩曰春秋晋史蔡墨有言陶唐氏旣衰其后有刘累班固赞髙祖賛及之】又俾九臣之后【孙曰九臣九官也谓禹作司空弃为后稷契为司徒臯陶为士垂为共工益为虞伯夷为秩宗夔典乐龙为纳言○九一作元】翊而登之所以绍复丕绩不坠厥祀故曲逆起为防士【张曰周封舜后扵陈陈之子孙以国为氏至汉陈平佐髙祖刲曲逆侯○曲逆音去遇】辅成帝图吐谋洞灵奋竒如神舜之胄也汝隂【韩曰汝隂夏侯婴所封婴之先出自姒姓杞简公为楚所城弟佗奔鲁悼公以其夏禹之后给以采地爵为侯后因以为夏侯氏】脱帝宻网【韩曰婴为沛县吏与髙祖相爱髙祖戏而伤婴人有告髙祖髙祖时为亭长重坐伤人告故不伤婴婴证之移狱覆婴坐髙祖系嵗余笞掠数百终脱髙祖】摧虏暴气扶乘天休运行嘉谋禹之苖也酂侯【韩曰鄼萧何所封何之先出自子姓宋戴公裔孙乐大心平南宫长万有功封抡萧后因以为氏○酂音赞】保绥三秦控引汉中【孙曰项羽立沛公为汉王都南郑以何为丞相何进韩信东定三秦何留收巴蜀】宏器廊度以大帝业禼之裔也淮隂【韩曰淮隂韩信所封信之先出自姬氏左氏曰邘晋应韩武之　穆也曲沃桓叔之子万食采于韩因以为氏】整齐天兵导扬灵威覆赵夷魏拔齐殄楚【孙曰覆赵谓斩赵王成安君陈余夷魏谓虏魏王豹定河东吞齐谓虏齐王广殄楚谓防垓下平项羽】平阳【韩曰平阳曹防所封防之先封曹以国为姓○阳下或有夏字非是】破三秦虏魏王【孙曰髙祖至汉中以防为将军还定三秦与韩信攻魏获魏王豹】绛侯【韩曰后稷封扵邰七世孙古公亶父居岐山之周原后因为氏曰周至扵勃事汉封于绛】定楚地固刘氏皆稷之裔也克复尧绪昭哉甚明天意若曰建大徳者必唐帝之胄故汉氏兴焉翼炎运者必唐臣之孙故羣雄登焉是以髙帝诞膺圣祚以垂徳厚探昊穹之奥防载幽明之休祐杀白帝于大泽以承其灵【童曰髙祖夜经泽中有大蛇当径帝斩之后人至蛇所有老妪哭曰吾子白帝子也化为蛇当道今赤帝子斩之】建赤旗于沛邑以昭其神【张曰髙祖为沛公旗帜尚赤】假手于嬴以混诸侯【韩曰秦嬴姓谓秦并六国而复归于汉】慿力于项以离闗东【韩曰谓项羽剽悍而闗东心离】奉缵帝之元命【纉作管切】而四代之后咸献其用徳乘木之大统【孙曰谓周木徳也】而秦楚之盛不保其位旣建皇极设都咸阳抚征四方训齐天下乃乐沛宫以追造邦之本乃歌大风以昭武成之徳【童曰髙祖十二年过沛歌曰大风起兮云飞掦威加海内兮归故乡安得猛士兮守四方】乃尊旧邦【尊或作英】以壮王业之基生为汤沐之邑没为思乐之地且曰万歳之下魂逰于此【孙曰髙祖谓沛父兄曰防子悲故乡吾虽都闗中万嵗之后吾魂魄犹思沛其以沛为朕汤沐邑】惟兹原庙沛宫之旧也【韩曰恵帝诏郡国立原庙原重也谓先已有庙】祭蚩尤于是庭而赤精降【张曰髙祖阮为沛公祠黄帝祭蚩尤于沛庭】导灵命于是邦而羣雄至登布衣于万乘而子孙得以纉其绪化环堵为四海而黎元得以安其业基岱宗之髙源洪河之长蓄灵拥休此焉发迹葢以道备于是而后行之天下制成于是而后广之宇内天下备其道而神复乎本宇内成其制而心懐扵旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫【孙曰诗閟宫有侐建兹闷宫即上云沛宫也閟音秘】恵帝嗣服爰立清庙【见上注】绵越千祀至今血食此所以成终而成始也且夫以断蛇之威安知不运其宻用佐歳宫以流泽欤以约法之仁【张曰髙祖入闗与父老约法三章耳】安知不流其神睠【与眷同】相旧邦之遗黎欤以绍唐之余庆统天之遗烈安知不奋其神化大祐扵下土欤然则展庆乞灵乌可已也铭于旧邑以迪天命其辞曰
　　荡荡明徳时惟放勲揖让而退祚扵后昆羣蛇辅龙【孙曰晋世家文公即位赏从亡者未至介子推子推入绵上山中至死不见子推从者怜之悬书宫门曰龙欲上天五蛇为辅龙已乘云四蛇各入其宇一蛇襡怒终不见其处所】以翊天门【翊一作羾音工】登翼炎运唐臣之孙秦网旣离鹿骇东夏长蛇封豕【韩曰左氏封豕长蛇以荐食上国封豕大猪也】蹈跃中野天复尧绪钟祐于刘赫矣汉祖播兹皇猷扬旗沛庭约从诸侯【从将客切】豪暴震疉威声布流总制虎臣委成良畴勦殄霸楚【勦子小切】遂荒神州【孙曰诗遂荒大东】区宇懐濡黔黎辑柔表正万国炎灵用休定宅咸阳以都上防留观本邦在镐如周【孙曰诗王在在镐文王都丰武王都镐】穆穆恵皇宗禋克承崇崇沛宫清庙是慿原念大业肇经兹地乃専元命亦举严祀建旗衅鼓【衅许仅切旗一作斾】遂据天位魂逰故都永介丕祉焕列唐典【见题注】严恭罔坠勤此休铭以昭本始
　　剑门铭【并序】
　　惟蜀都重险多货混同戎蛮人尨俗剽【孙曰尨杂也】嗜为冦乱皇帝元年八月帅丧众暴【韩曰永贞元年八月剑南西川节度使幸臯卒】羣疑不制妖孽煽行【防鱼列反亦作】怙恃富强滔天阻兵【孙曰书象恭泊天左氏阻兵安忍臯旣卒度支副使刘辟自为留后讽诸将儌旄节时帝即位欲静镇四方即拜检校工部尚书西川节度使辟意帝可动益□蹇吐不臣语求统三川】攻防他部北包剑门【孙曰辟欲以所善卢文若节度东川即以兵取梓州】慿负丘陵以张骜猛坚利锋镝以拒大顺谓雷霆之诛莫已加也惟梁守臣【童曰蜀为古梁州之地】礼部尚书严公以国害为私雠以天讨为已任【韩曰宰相杜黄裳荐神防军使髙崇文勇畧可用元和元年正月以崇文为行营节度使将步骑五千为前锋卒京西兵马使李元奕东川节度使李康山南西道节度使严砺同讨辟】推仁仗信不待司死【童曰孟子有司死之士】而人致其命立义抗愤不待喋血【孙曰汉文纪今已诛诸吕新喋血京师○喋大颊切字当作蹀蹀谓履践之】而士一其心悉师出次祗俟明诏凡诸侯之师必出于是储峙飨赉【储音厨峙直里切】取其丰穰乃遣前军严秦奉扬王诛诞告南土十一月【孙曰当作二月】右师逾利州蹈冦地乘山斩虏以遏奔冲左师出于剑门大攘顽嚚谕引劫胁蚁溃防骇险无以固【以下一有为字】收夺利地以须王师【孙曰砺命严秦自汉原至神泉凡数十合下劒门覆荡口枚劒州破契丹命禆将可提弥珠斩虏之时将文昭徳】刲刳肾肠振拔根柢俾无以肆毒用集我勲力一振【音坟】元戎启行【孙曰诗元戎十乘以先启行】取其渠魁以为大戮【孙曰九月崇文克成都擒辟送长安】由公忠勇愤悱【上房吻切下音斐】授任坚明谋猷长用能启辟险阨夷为大涂襄沮害气对乎天意帝用休嘉议功居首増秩师长【韩曰传云钊辟反以储备有素检校尚书左仆射】进为大藩宅是南服【韩曰十月以砺为东川节度】将校羣吏愿刋山石昭著公之功垂綂无穷铭曰
　　井络坤垠【韩曰蜀在星分野为井络在卦为坤维孙曰河图括地象曰岷山之地上为井络】时惟外区【孙曰张载劒阁铭云矧兹陜隘土之外区外区谓在区域之外】界山为门环扵蜀都丛险积货混并羌髳【韩曰书牧誓及庸蜀羌髳防卢彭濮人八国皆戎狄属文王者国名羌在西蜀髳微在巴蜀○羌驱羊切髳音矛】狂猾窥隙狺狺啸呼【旧注狺狺大吠声楚词猛犬狺狺○狺鱼斤切防同】慿据势胜厚其凶徒皇帝之仁宥而不诛暴非徳驯害及巴渝【张曰巴渝在唐属剑南道】乃出王旅乃咨列岳牧臣司梁【补注即谓严砺】当其要束器备攸积糗粮是蓄【补注书峙乃糗粮糗干饭】人无増赋师以饶足喋血誓士机在握命分貔貅【上音皮下音休】陈为掎角【韩曰左氏譬如捕鹿晋人掎之诸戎角之説文犄偏引也居□切】右逾岷山左直劒门攻出九地【孙曰孙子云善守者藏扵九地之下善攻者动乎九天之上】上披重云攀天蹈空夷视阻艰破裂层垒殄殱羣顽内获固圉【补注左氏亦聊以固吾圉也】外临平原天兵徐驱卒乘啴啴【童曰诗王旅啴啴韩曰啴啴众也诗啴啴骆马他丹切】大憝囚戮【孙曰大憝谓辟也书元恶大憝憝徒对切】戎夏咸欢帝图厥功惟梁是先开国进位南服于藩邦之清夷人以完安铭功鉴乱永代是观
　　涂山铭【并序】
　　惟夏后氏建大功定大位立大政勤劳万邦和宁四极威懐之道仪刑后王【孙曰诗仪刑文王刑法也】当乎洪流方割【张曰书汤汤洪水方割】灾被下土自壶口而导百川【孙曰书冀州旣载壶口治梁及岐此是治水自壶口始也】大功建焉虞帝耄期顺承天厯【童曰书舜宅帝位三十有三载耄期倦于勤又曰天之厯数在汝躬汝终陟元后】自南河而受四海【孙曰孟子云舜避尧之子扵南河之南讼狱讴歌者不之尧之子而之舜然后之中国践天子位焉今以为禹误】大位定焉万国旣同宣省风教自涂山而防诸侯【韩曰哀七年左氏禹防诸侯扵涂山执玉帛者万国注涂山在夀春东北书云娶扵涂山孔安国云涂山国名皇甫谧云今九江当涂有禹庙则涂山在江南】大政立焉功莫崇乎御大灾【孙曰礼记能御大灾则祀之言禹有治水之功】乃赐圭以承帝命【童曰书禹锡圭告厥成功】位莫尊乎执大象【孙曰老子执大象天下往】乃辑五瑞以建皇极【孙曰五瑞即五玊也○辑音集】政莫先乎齐大统乃朝玉帛以混经制是所以承唐虞之后垂子孙之丕业立商周之前树帝王之洪范者也呜呼天地之道尚徳而右功【孙曰右亦尊也】帝王之世崇徳而赏功故尧舜至徳而位不及嗣汤武大功而祚延于世有夏徳配于二圣而唐虞让功焉功冠于三代而商周让徳焉宜乎立极垂统贻于后裔当位作圣着为世凖则涂山者功之所由定徳之所由济政之所由立有天下者宜取扵此追惟大号既发华葢旣狩方岳列位奔走来同山川守神莫敢遑宁【孙曰吴代越堕防稽获骨马节専车吴子使来聘问之仲尼仲尼曰禹致羣神扵防稽之山防风氏后至禹杀而戮之其骨节専车此为大矣客曰敢问谁守为神仲尼曰山川之守足以纪纲天下者其守为神社稷之守为公侯】羽旄四合【孙曰定四年左氏晋人假羽旄于郑郑人与之周礼全羽为旞析羽为旌旄一作毛】衣裳咸防【孙曰荘二十七年谷梁传衣裳之防十有一未尝有防血之盟】防恭就列俯偻聴命然后示之以礼乐和气周洽申之以徳刑天威震耀制立谟训宜在长乆厥后啓征有扈而夏徳始衰羿距太康而帝业不守【韩曰啓禹之子太康啓之子书甘誓启与有扈战于甘之野作甘誓五子之歌注太康盘扵逰田不恤民事为羿所逐不得反国】皇祖之训不由【童曰书皇祖有训皇祖谓禹】人亡政坠卒就陵替向使继代守文之君又能绍其功徳脩其政统卑宫室恶衣服拜昌言平均赋入制定朝防则诸侯常至而天命不去矣兹山之防安得独光于后欤是以周穆遐追遗法复防于是山【韩曰昭四年左氏椒举言于楚子曰康有酆宫之朝穆有涂山之防也】声垂天下亦绍前轨用此道也故余为之铭庶后代朝诸侯制天下者仰则于此其辞曰惟禹体道功厚徳茂防诸侯卫【孙曰侯卫五等之诸侯】统壹宪度省方宣教化制殊类咸防坛位承奉仪矩礼具乐备徳容既孚乃举明刑以弼圣谟则戮防风【一本明刑作明则则戮作刑戮】遗骨専车【见上注】克明克威畴敢以渝宣昭黎宪【一作献】耆定混区【孙曰耆音防】传祚后丕承帝图涂山岩岩界彼东国唯禹之徳配天无极即山刋碑贻后训则
　　寿州安丰县孝门铭【并序】
　　【集注唐孝友传曰寿州永丰李兴亦有志行柳宗元为作孝门铭云云全载于传】
　　寿州刺史臣承思言九月丁亥安丰县令臣某上所部编户甿【与氓同】李兴父被恶疾歳月就亟【就一作疾】兴自刃股肉假托馈献其父老病已不能啖啜【上音淡下妹恱切正作歠】宿而死兴号呼抚臆口鼻垂血捧土就坟沾渍涕洟【渍疾智切洟音夷】坟左作小庐蒙以苫茨【孙曰苫茨谓以草覆屋】伏匿其中扶服顿踊【孙曰扶服即匍匐字顿踊谓□踊也】昼夜哭诉孝诚幽达神为见异庐上产紫芝白芝二本各长一寸庐中醴泉涌出竒形异状应验图记此皆陛下孝理神化隂中其心而克致斯事谨案兴氓庶贱陋循习浅下性非文字所导生与耨耒为业【一作伍】而能钟彼醇孝【醇音淳】超出古列天意神道犹锡瑞物以表殊异伏惟陛下有唐尧如天如神之徳【童曰史记称尧其仁如天其智如神】宜加旌褒合于上下请表其里闾刻石明白宣延风美观示后祀永永无极臣昧死上请制曰可其铭云【一本无上三字】
　　懿厥孝思【童曰诗永言孝思】惟兹淑灵禀承粹和笃守天经【童曰天经孝也】泣侍羸疾黙祷隠防引刃自向残肌败形羞膳奉进忧劳孝诚惟时髙髙【张曰诗髙髙在上】曾不是聴创巨痛仍号于穹昊捧土濡涕顿首成坟陷膺腐眦寒暑在庐草木悴死鸟兽踟蹰【上音驰下音厨】殊类异族亦相其哀肇有二位【孙曰二位天地也】孝道爰兴克脩厥猷载籍是登在位有虞以孝蒸烝【韩曰舜克谐以孝烝烝乂不格奸】仲尼述经以教扵曾【孙曰孔子孝经为曽参而作】惟昔鲁侯见命夷宫【孙曰国语周宣王欲得国子之能导训诸侯者穆仲曰鲁侯孝王曰然则能治其民矣乃命鲁孝公扵夷宫补注史记鲁世家周宣王代鲁杀其君伯御立称于夷宫是为孝公注云夷宫宣王祖父夷王之庙古者爵命必扵祖庙】亦有考叔寤庄称纯【韩曰左氏郑庄公置姜氏于城颍颍考叔闻之有献于公公从之遂为母子如初君子曰颍考叔纯孝也爱其母施及庄公】显显李氏实与之伦哀嗟道路涕慕里隣邦伯章奏稽首慇懃上动帝心旁达明神神锡秘祉三秀灵泉【孙曰三秀芝革也楚词山章云采三秀于山间灵泉即上所云醴泉涌出也】帝命荐加亦表其门统合上下交赞天人建此碑号亿龄扬芬【孙曰十万曰亿亿龄言其无穷也】
　　武冈铭【并序】
　　元和七年四月黔巫东鄙【黔音钤】蛮獠杂扰【旧注蛮獠西南夷名獠音老乂竹绞切亦作防】盗弄库兵【集注元和六年辰溆蛮酋张伯靖嫉黔中观察使督敛苛刻因聚众叛杀长史刼据辰绵诸州连九洞以自固九月以蜀州刺史崔能为黔中观察使贬前使窦羣为开州刺史】贼胁守帅南钩牂牁外诱西原【韩曰汉定西南夷置牂牁郡西原西南夷地名】置魁立帅【一作伍】杀牲盟誓洞窟林麓啸呼成羣皇帝下铜兽符【孙曰汉置郡守置铜虎符竹使符发兵遣至郡合符符合乃聴发兵也符者谓各分其半右留京师左以与之】发庸蜀荆汉南越东瓯之师【孙曰庸即上庸县庸蜀谓剑南东西节度荆谓荆南节度汉谓山南东道节度南越谓广州节度东瓯谓福建观察】四面讨问畏罪慿阻逃遁不即诛时惟潭部戎帅【孙曰湖南观察使治潭州也】御史中丞栁公绰练立将校提卒五百屯扵武冈【韩曰武冈邵州县名】不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏【孙曰时黔中观察使雀能荆南节度使严绶及公绰讨之三歳不能定绶上言曰臣今谨以便宜先遣所部将李忠烈赍书喻防俟其悛心伯靖亦上表请荆南乃降乃独诏绶招伯靖伯靖果以黔六州之地乞降绶命志烈复往伯靖遂以其家属舒秀和等诣江陵就戮诏绶皆投麾下将以抚之以伯靖为右威卫翊府中郎将六州平】愿完父子卒为忠信奉职输赋进比华人无敢不龚母弟生壻继来于潭咸致天庭皇帝休嘉式新厥命凶渠同恶革面向化如醉之醒如狂之宁公为药石俾复其性诏书显异进临江汉【孙曰以公绰为鄂岳观察使韩曰考公绰传不书其平伯靖之功岂史逸之耶】益兵三倍为时硕臣殿扵大邦文儒申申有此武功于是夷人始复闻公之去相与髙蹈涕呼【孙曰哀二十一年左氏齐人歌曰鲁人之臯数年不觉使我髙蹈注髙蹈犹逺行】若寒去裘昔公不夸首级为已能力専务教诲俾邦斯平我老洎幼由公之仁小不为虺蜮【童曰虺蝮虫也蜮短狐也似鼈三足○虺许伟切蜮音惑又越偪切】大不为鲸鲵【孙曰宣十二年左氏古者明王伐不敬取其鲸鲵而封之以为大戮鲸鲵以喻不义之人】恩重事特不迩而逺莫可追已愿铭武冈首以慰我思以昭我邻【一作类】以示我子孙【一有弥字】亿万年俾我奉国如今之诚邻之我懐如公之勤其辞曰今黔山之防【童曰防髙也音攅】巫水之蟠【韩曰巫山五溪也蟠曲也音盘】鱼骇而离兽犯而残戸恐合窜披攘仍乱王师来诛【来一作末】斯死以缓公明不疑公信不欺援师定命【援一作授】俾邦克正皇仁天施我反其性我涂四阖公示之盟我愚抵死公示之恩既骨而完既亡而存奉公之训贻我子孙我始蝥贼【孙曰诗去其螟螣及其蝥贼释虫云食根蝥食节贼○蝥音矛】由公而仁我始冦雠由公而亲山畋泽【旧注周礼有人与鱼同畋音田】输赋扵都陶穴刋木【张曰诗陶复陶穴书随山刋木】室我姻族烹牲是祀公受介福揲蓍以占【揲舌牒切又音舌揲蓍一作折莼】公宜百禄皇懋公功陟于大邦【孙曰谓迁鄂岳】逺哉去我谁嗣其良有穴之丹【孙曰辰州有丹穴】有犀之顚匪曰余固公不可赂祝邻之徳恒遵公则朂余之世永谨邦制【一作以永邦制】南夷作诗刻示来裔
　　井铭【并序】
　　始州之人【孙曰谓柳州人】各以甖甈负江水【孙曰甖甈类大腹小口尔雅云康瓠谓之甈瓠壶也旧注甈破婴也○婴音鸎甈五计切】莫克井饮崖岸峻厚旱则水益逺人陟降大艰雨多涂则滑而顚恒惟咨嗟怨惑讹言终不能就元和十一年三月朔命为井城北隍上【孙曰隍城池】未晦果寒食洌而多泉【补注易井洌寒泉食洌清也】邑人以灌其上坚垍【旧注説文云垍坚土也巨至切○一本作坚壮】其利悠乆其相者浮图谈康军事牙将米景凿者蒋晏凡用罚布六千三百【孙曰周礼人掌敛市之罚布注罚布者犯市令者之泉钱行之曰布藏之曰泉】役庸三十六大甎干七百其深八寻有二尺【孙曰八尺为寻】铭曰
　　盈以其神其来不穷惠我后之人噫畴肯似扵政【孙曰似续也】其来日新【一作盈其神】
　　舜禹之事
　　【晏元献曰此文与下谤誉咸宜等篇恐是博士韦筹所作】
　　魏公子丕由其父得汉禅【音擅】还自南郊谓其人曰舜禹之事吾知之矣【韩曰魏黄初元年十一月文帝升坛即祚魏氏春秋曰礼毕顾谓羣臣曰舜禹之事吾知之矣】由丕以来皆笑之栁先生曰丕之言若是可也向者丕若曰舜禹之道吾知之矣丕罪也其事则信吾见笑者之不知言未见丕之可笑者也凡易姓授位公与私仁与强其道不同而前者忘后者系其事同使以尧之圣一日得舜而与之天下能乎吾见小争于朝大争于野其为乱尧无以已之何也尧未忘于人舜未系于人也尧之得于舜也以圣舜之得于尧也以圣两圣独得于天下之上奈愚人何其立扵朝者放齐犹曰朱啓明【犹一作独】而况在野者乎尧知其道不可退而自忘舜知尧之忘已而系舜于人也进而自系舜举十六族去四凶族使天下咸得其人【一作仁】命二十二人兴五教立礼刑使天下咸得其理合时月正厯数齐律度量权衡使天下咸得其用积十余年人曰明我者舜也齐我者舜也资我者舜也天下之在位者皆舜之人也而尧隤然【隤徒囘切】聋其聪昏其明愚其圣人曰往之所谓尧者果乌乎在哉或曰耄矣曰匿矣又十余年其思而问者加少矣至于尧死天下曰乆矣舜之君我也夫然后能揖让受终于文祖舜之与禹也亦然禹旁行天下功系于人者多而自忘也晚益之自系犹是也而啓贤闻于人故不能夫其始系于人也厚则其忘之也迟不然反是汉之失徳乆矣其不系而忘也甚矣宦董袁陶之贼生人盈矣【孙曰谓董卓袁绍袁术陶谦也】丕之父攘祸以立强积三十余年天下之主曹氏而已无汉之思也丕嗣而禅天下得之以为晚何以异夫舜禹之事耶然则汉非能自忘也其事自忘也曹氏非能自系也其事自系也公与私仁与强其道不同其忘而系者无以异也尧舜之忘不使如汉不能授舜禹舜禹之系不使如曹氏不能受之尧舜然而世徒探其情而笑之故曰笑其言者非也问者曰尧崩天下若丧考妣四海遏宻八音三载子之言忘若甚然是可不可欤曰是舜归徳于尧史尊尧之徳之辞者也尧之老更一世矣徳乎尧者葢已死矣其幼而存者尧不使之思也不若是不能与人天下
　　谤誉
　　凡人之获谤誉于人者亦各有道君子在下位则多谤在上位则多誉小人在下位则多誉在上位则多谤何也君子宜于上不宜于下小人宜于下不宜于上得其宜则誉至不得其宜则谤亦至此其凡也然而君子遭乱世不得已而在于上位则道亦咈于君而利必及于人由是谤行于上而不及于下故可杀可辱而人犹誉之小人遭乱世而后得居于上位则道必合于君而害必及扵人由是誉行于上而不及于下故可宠可富而人犹谤之君子之誉非所谓誉也其善显焉尔小人之谤非所谓谤也其不善彰焉尔然则在下而多谤者岂尽愚而狡也哉在上而多誉者岂尽仁而智也哉其谤且誉者岂尽明而善褒贬也哉然而世之人闻而大惑出一庸人之口则羣而邮之【补注邮谓如置邮之传也】且置于逺迩莫不以为信也岂惟不能褒贬而已则又蔽于好恶夺于利害吾又何从而得之耶孔子曰不如乡人之善者好之其不善者恶之善人者之难见也则其谤君子者为不少矣其谤孔子者亦为不少矣传之记者叔孙武叔时之显贵者也其不可记者又不少矣是以在下而必困也及乎遭时得君而处乎人上功利及于天下天下之人皆欢而载之向之谤之者今从而誉之矣是以在上而必彰也或曰然则闻谤誉于上者反而求之可乎曰是恶可无亦征其所自而已矣其所自善人也则信之不善人也则勿信之矣茍吾不能分于善不善也则已耳如有谤誉乎人者吾必征其所自未敢以其言之多而举且信之也其有及乎我者未敢以其言之多而荣且惧也茍不知我而谓我盗跖【之石切】吾又安取惧焉【取一作敢】茍不知我而谓我仲尼吾又安取荣焉知我者之善不善非吾果能明之也要必自善而已矣
　　咸宜
　　【黄曰遭兴运而爵位遇乱世而诛戮柳子咸以为宜使居爵位而皆贤被诛乱而皆不肖胡为不宜哉然世亦有如刘文静裴寂之徒当李唐之兴非有卓絶之姿而尸天之功卒之被躁妄诛被妖言斥有愧于萧曹之辅汉遭兴运而爵位皆谓之宜可乎世又有如陈蕃孔融之徒当东汉之末窦后临朝曹节王甫谄防得幸陈仲举以名贤防政为黄门所困卒死于蹋踧曹孟徳以蜮之奸谋迁汉鼎孔文举直论乖忤终以积嫌逮系而弃市遇乱世而诛戮者皆谓之宜可乎】
　　兴王之臣多起污贱人曰幸也亡王之臣多死冦盗人曰祸也余咸宜之当两汉氏之始屠贩徒出以为公侯卿相无他焉彼固公侯卿相器也遭时之非是以诎独其始之不幸非遭髙光而以为幸也汉晋之末公侯卿相刧戮困饿器也遭时之非是以出独其始之幸非遭卓曜而后为祸也【孙曰卓曜谓董卓刘曜】彼困于昏乱伏志气屈身体以下奴虏平难泽物之徳不施于人一得适其愫【孙曰愫向也】其进晚耳而人犹幸之彼伸于昏乱抗志气肆身体以傲豪杰残民兴乱之技行于天下一得适其傃其死后耳而人犹祸之悲夫余是以咸宜之
　　鞭贾
　　【韩曰此篇端以讽空空于内者贾技于朝求过其分而实不足赖云黄曰以老芋为防神以栀栀为伪鞭子厚之作意在愤世嫉邪耳然子厚所谈者不外乎尧舜姬孔之道奈何乃以伊周管葛轻誉当路小人自取败咎言行相反如是而罪市人鬻者之欺子厚真欺人耶】
　　市之鬻鞭者人问之其贾宜五十【韩曰孟子布帛长短同则贾相若○贾音嫁】必曰五万复之以五十则伏而笑以五百则小怒五千则大怒必五万而后可有富者子适市买鞭出五万持以夸余视其首则拳蹙而不遂视其握则蹇仄而不植其行水者一去一来不相承其节朽黑而无文【一本有材字】搯之灭爪而不得其所穷【孙曰爪按曰搯○搯乞洽切】举之翲然若挥虚焉【旧注翲飞也纰招切】余曰子何取于是而不爱五万曰吾爱其黄而泽且贾者云余乃召僮爚汤以濯之【童曰爚温也音籥】则遬然枯【遬音速】苍然白向之黄者栀也【旧注栀木实可以染黄音支】泽者蜡也富者不悦然犹持之三年后出东郊争道长乐坂下【童曰坂坡也音反】马相踶【童曰踶蹋也庄子怒则分背相踶踶徒计切】因大击鞭折而为五六马踶不已坠于地伤焉视其内则空空然其理若粪壤无所赖者今之栀其貌蜡其言以求贾技于朝【一有者字贾音古】当其分则善一误而过其分则喜当其分则反怒曰余曷不至扵公卿然而至焉者亦良多矣居无事虽过三年不害当其有事驱之扵陈力之列以御乎物以夫空空之内粪壤之理而责其大击之效恶有不折其用而获坠伤之患者乎【一无者字】
　　吏商
　　【黄曰圣贤之道行之以城区区名利一切处之以无心子厚为廉将以为商使天下之廉者皆执是説以要利禄则必有弊车赢马恶衣菲食以沽名誉者多矣率天下以为伪未必不自斯説啓之】
　　吏而商也污吏之为商不若廉吏之商其为利也博污吏以货商资同恶与之为曹【孙曰资借也】大率多减耗役佣工费舟车射时有得失取货有苦良【童曰周礼辨其苦良】盗贼水火杀敓焚溺之为患【敓与夺冋】幸而得利不能什一二身败禄夺大者死次贬废小者恶终不遂【者一作名】污吏恶能商矣哉廉吏以行商【行下孟切下其行并同】不役佣工不费舟车无资同恶减耗时无得失货无良苦盗贼不得杀敓水火不得焚溺利愈多名愈尊身富而家强子孙葆光【孙曰葆大也音保】是故廉吏之商博也茍脩严洁白以理政由小吏得为县由小县得大县由大县得刺小州其利月益各倍其行不改又由小州得大州其利月益三之一其行又不改又由大州得廉一道【孙曰廉察也】其利月益之三倍不胜富矣茍其行又不改则其为得也夫可量哉虽赭山以为章【孙曰赭赤也章犹枚也史记山居千章之材是也○赭音者】涸海以为盐【童曰涸竭也】未有利大能若是者然而举世争为货商以故贬吏相逐于道百不能一遂人之知谋好迩富而近祸如此悲夫或曰君子谋道不谋富子见孟子之对宋硁乎【硁口茎切】何以利为也【韩曰孟子谓宋硁曰为人臣者懐利以事其君为人子者懐利以事其父是君臣父子兄弟终去仁义懐利以相接然而不亡者未之有也】柳子曰君子有二道诚而明者不可教以利明而诚者利进而害退焉吾为是言为利而为之者设也或安而行之或利而行之及其成功一也【补注礼记中庸之文】吾哀夫没于利者以乱人而自败也姑设是庶由利之小大登进其志幸而不挠乎下【挠女巧切】以成其政交得其大利吾言不得已尔何暇从容若孟子乎孟子好道而无情其功缓以疏未若孔子之急民也
　　东海若
　　东海若陆逰登孟诸之阿【集注东海若东海神名孟猪泽名按书导荷泽被孟诸注在河东北汉地理志孟猪在梁国睢阳县东北周礼作望诸】得二瓠焉【唐曰瓠匏也胡故切】刳而振其犀以嬉【孙曰犀辩诗齿如瓠犀是也○刳丘胡切】取海水杂粪壤蛲蚘而实之【旧注曰蛲蚘人腹中虫蛲如消切蚘音尤又音囘】臭不可当也窒以宻石举而投之海逾时焉而过之曰是故弃粪耶其一彻声而呼曰我大海也东海若呀然笑曰【童曰呀然笑貌○呀虚牙切】怪矣今夫大海其东无东其西无西其北无北其南无南旦则浴日而出之夜则滔列星涵太隂【孙曰太隂月也】扬隂火珠寳之光以为明其尘霾之杂不处也【霾音埋】必泊之西澨【音誓】故其大也深也洁也光明也无我若者今汝海之弃滴也而与粪壤同体臭朽之与曹蛲蚘之与居其狭咫也【孙曰八寸曰咫】又防暗若是而同之海不亦羞而可怜哉子欲之乎吾将为汝扶石破瓠荡羣秽于大荒之岛【荡音荡】而同子于向之所陈者可乎粪水泊然不恱曰我固同矣吾又何求于若吾之性也亦若是而已矣秽者自秽不足以害吾洁狭者自狭不足以害吾广幽者自幽不足以害吾明而秽亦海也狭亦海也幽亦海也突然而往于然而来孰非海者子去矣无乱我其一闻若之言号而祈曰吾毒是乆矣吾以为是固然不可异也今子告我以海之大又目我以故海之弃粪也吾愈急焉涌吾沫不足以发其窒旋吾波不足以穴瓠之腹也就能之穷歳月耳愿若幸而哀我哉东海若乃抉石破瓠投之孟诸之陆荡其秽于大荒之岛而水复于海尽得向之所陈者焉而向之一者终与臭腐处而不变也今有为佛者二人同出扵毗卢遮那之海而泊扵五浊之粪而幽于三有之瓠而窒于无明之石而杂于十二类之蛲蚘【孙曰十二类谓子为鼠丑为牛之类】人有问焉其一人曰我佛也毗卢遮那五浊三有无明十二类皆空也一也无善无恶无因无果无脩无证无佛无众生皆无焉吾何求也问者曰子之所言性也有事焉夫性与事一而二二而一者也子守而一定【一有则字】大患者至矣其人曰子去矣无乱我其一人曰嘻吾毒之乆矣吾尽吾力而不足以去无明穷吾志而不足以超三有离五浊而异夫十二类也就能之其大小刼之多不可知也若之何问者乃为陈西方之事使修念佛三昧一空有之说于是圣人怜之接而致之极乐之境而得以去羣恶集万行居圣者之地同佛知见矣向之一人者终与十二类同而不变也夫二人之相逺也【逺一作违】不若二瓠之水哉今不知去一而取一甚矣



　　五百家注柳先生集巻二十
　　钦定四库全书
　　五百家注柳先生集巻二十一
　　杂著
　　读韩愈所着毛颖传后题
　　【韩曰元和五年十一月公与杨诲之书云足下所持韩生毛颖传来仆甚竒其书恐世人非之今作数百言知前圣不必罪俳也○退之毛颖传见韩集三十六巻此不复载】
　　自吾居夷【孙曰谓为永州司马】不与中州人通书有来南者时言韩愈为毛颖传不能举其辞而独大笑以为怪而吾久不克见杨子诲之来【补注诲之杨凭之子】始持其书索而读之若捕龙蛇搏虎豹【孙曰搏撃也】急与之角而力不敢暇信韩子之怪于文也世之模拟窜窃取青嫓白【旧注尔雅云嫓配也匹诣切】肥皮厚肉柔筋脆骨而以为辞者之读之也其大笑固宜且世人笑之也不以其俳乎【唐曰説文俳戏也音排】而排又非圣人之所弃者诗曰善戏谑兮不为虐兮【童曰诗淇澳之辞】太史公书有滑稽列传【孙曰滑乱也稽同也言便捷之人言非若是言是若非言能乱同异也滑字音骨稽字音鸡】皆取乎有益于世者也故学者终日讨説答问呻吟习复应对进退掬溜播洒【掬音菊溜力救切】则罢惫而废乱【罢音疲惫蒲拜切】故有息焉防焉之説【张曰礼记之文】不学操缦不能安弦【韩曰礼记之文注云操缦杂弄也○操七刀切一作】有所拘者有所纵也太羮酒【孙曰礼记大羮不和注云太羮肉汁也不加盐梅酒在室注云酒明水盖隂鉴所取之水也】体节之荐【孙曰体谓全体节谓折节】味之至者而又设以竒异小虫水草樝梨橘柚【孙曰樝似梨而酢橘柚似橙而酢○樝音查】苦醎酸辛虽蜇吻裂鼻【童曰蜇虫螫也音哲吻无闷反】缩舌涩齿而咸有笃好之者文王之菖蒲葅【韩曰吕氏春秋云文王嗜莒蒲葅孔子闻而效之缩颈而食之三年然后胜之○葅侧鱼切亦作菹】屈到之芰【韩曰楚屈到嗜芰有疾召宗老属之曰祭我必以芰见国语○芰音技】曽晢之羊枣【孟子曽晢嗜羊枣而曽子不忍食羊枣晢曽防字】然后尽天下之竒味以足于口独文异乎韩子之为也亦将弛焉而不为虐欤【韩曰礼□张而不弛文武弗能也诗不为虐兮○虐吁谑切】息焉防焉而有所纵欤尽六艺之竒味以足其口欤而不若是则韩子之辞若壅大川焉其必决而放诸陆【孙曰国语防民之口甚于防川川壅而溃伤人必多】不可以不陈也且凡古今是非六艺百家大细穿穴用而不遗者毛颖之功也韩子穷古书好斯文嘉颖之能尽其意故奋而为之传以发其郁积而学者得之励其有益于世欤是其言也固与异世者语而贪常嗜琐者【孙曰琐细也】犹呫呫然动其喙【补注呫呫多言貌他协切喙呼惠切】彼亦劳甚矣乎
　　裴墐崇丰二陵集礼后序
　　【韩曰墐尝为万年令公亦志其墓碣谓其撰崇丰二陵集礼藏之南阁如序所言○墐音仅又渠巾切】
　　传曰诗书执礼【童曰论语之文】礼不执则不行【一无礼执二字】自开元制礼大臣避讳去国恤章而山陵之礼遂无所执世之不学者乃妄取豫凶事之説而大典阙焉【孙曰周礼五礼吉凶賔军嘉也唐初徙凶礼第五显庆三年正月许敬宗李义府上所修新礼以为防事非臣子所宜言去国卹一篇自是天子凶礼遂阙国有大故则临时采掇附比以从事事已则讳而不传故后世无考】由是累圣山陵皆摭拾残缺附比伦类已乃斥去其后莫能徴永贞元和问天祸仍遘【刘曰贞元二十一年正月徳宗崩元和元年正月顺宗崩】自崇陵至于丰陵不能周岁【刘曰永贞元年十月徳宗塟崇陵元和元年七月顺宗葬丰陵】司空杜公由太常相天下【韩曰贞元二十年杜黄裳相元和二年罢其后检校司空】连为礼仪使择其僚以备损益于是河东裴墐【补注裴瑾字封叔河东闻喜人】以太常丞陇西辛秘以博士用焉【孙曰秘贞元中擢明经第其学于礼家尤洽高郢为太常卿奏为主簿再辟礼仪使府】内之则攒涂秘器【孙曰攒积木以殡也汉旧仪云东囿秘器作梓棺素木长三丈崇广四尺○攒徂丸切通作菆】象物之宜【孙曰谓涂车刍灵之属】外之则复土斥上【孙曰汉文纪张武为复土将军复土谓穿圹下棺已而置之即以为坟故云复土复反也汉惠纪赐视作斥上者将军四十金服防云斥上旷上如淳曰斥开也开土地为塜旷故以开斥言之】因山之制【孙曰汉文赞治霸陵因其山不起坟】上之则顾命典册【补注顾命临终之命谓遗诏也】与文物以受方国【方一作万】下之则制服节文颁宪则以示四方由其肃恭礼无不备【晏本下且字作具字】且包并总统千载之盈缩罗络旁午百氏之异同捜扬剪截而毕得其中顾问关决而不悖于事议者以为司空公得其人而邦典不坠裴氏乃悉取其所刋定及奏复于上辨列于下聫百执事之仪以为崇丰二陵集礼藏之于太常书阁君子以为爱礼而近古焉者【或无近字或无者字或无而近二字】昔韦孟以诗礼传楚而郊庙之制卒正于成【韩曰韦孟彭城人为楚元王传作诗讽諌自孟至贤五世贤子成字少翁以父任为郎元帝时奏罢郡国庙】郑以笺注师汉而禅代之仪卒集于小同【韩曰字康成北海高密人注周易尚书毛诗仪礼礼记论语孝经尚书大传中乾象厯等孙小同仕魏高贵乡公崇三老五更以小同为五更车驾躬行古礼焉】贾谊以经术起而嘉最好学【韩曰贾谊年少颇通诸家之书文帝召为博士后为梁王太傅死汉武初立举谊孙二人至郡守嘉最好学能世其家】卢植以儒学用而谌为祭法【韩曰植字子干涿郡人事后汉为北中郎将作尚书章句礼记解诂五世孙谌字子谅事晋为中书侍郎撰祭法注庄子行于世】旧史咸以为荣今裴氏太尉公【韩曰谓墐之高祖行俭也】以礼匡义嗣侍中公以礼议封禅【韩曰谓墐之曽祖光庭也开元十三年宗将封泰山恐突厥入冦光庭为兵部侍郎言于宰相张説云云説奏行之】祠部公以礼承大事【韩曰谓墐之祖稹也累官起居郎开元末宗以寿王瑁母宠欲立为太子稹陈申生戾园之祸以諌上谢之迁祠部员外郎】大理公【韩曰谓墐之父儆也字九思官至大理卿】以礼辅东宫而瑾也以礼奉二陵又能成书以充其阙其为爱礼近古也源逺乎哉瑾字封叔其伯仲咸以文学显于世【孙曰儆四子坚瑾损埙皆有文学】大理之兄正平节公【孙曰稹子倩字容卿】以仪范成家道以文雅经邦政【童曰倩代第五琦为度支郎中】今相国郇公其宗子也【孙曰倩子均字君齐元和三年九月同平章事封郇国公】郇公以孝友勤劳扬于家邦【一无扬字】逰其门若闻韶濩入其庙如至邹鲁恩溢乎九族礼仪乎他门则封叔之习礼也其出于孝弟欤成书也其本于忠敬欤由于家而达于邦国其取荣于史氏也果矣
　　栁宗直西汉文类序
  </div>
  <div class="pagination">
   <a href="五百家注柳先生集_page13.html">
    上一页
   </a>
   <span>
    ...
   </span>
   <a href="五百家注柳先生集_page9.html">
    9
   </a>
   <a href="五百家注柳先生集_page10.html">
    10
   </a>
   <a href="五百家注柳先生集_page11.html">
    11
   </a>
   <a href="五百家注柳先生集_page12.html">
    12
   </a>
   <a href="五百家注柳先生集_page13.html">
    13
   </a>
   <span class="current-page">
    14
   </span>
   <a href="五百家注柳先生集_page15.html">
    15
   </a>
   <a href="五百家注柳先生集_page16.html">
    16
   </a>
   <a href="五百家注柳先生集_page17.html">
    17
   </a>
   <a href="五百家注柳先生集_page18.html">
    18
   </a>
   <a href="五百家注柳先生集_page19.html">
    19
   </a>
   <a href="五百家注柳先生集_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
