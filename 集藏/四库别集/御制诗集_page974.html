<!DOCTYPE html>
<html>
<head>
    <meta charset="UTF-8">
    <title>御制诗集 - 第 974 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 974 页/共 1326 页</h1>
    <div class="content">　　奎章嵗月深【寺旧名灵隠　　皇祖南廵时易名云林寺额即　　御书也】名从工部借诗忆考功吟讵必频赓韵那无一写心偷闲成五字佳境向前寻
　　四和
　　皇祖灵隠寺诗韵
　　峯入飞来路珑复﨑峨即防佛宇富应识
　　祖恩多春物鬯阶卉山云润壁萝岂期十五载仍此一相过
　　韬光庵
　　灵隠畅清逰曲径西北向翠云入丛篁赤城盘叠嶂寻幽极蓊翳造端乃宏旷近山逺者湖纵横归一望竺庵名韬光其义蕴无量衣锦复尚防儒佛岂殊状
　　韬光庵再叠旧作韵
　　重寻幽谷入筠林歩歩非尘得得深佛宇不期行以到诗情相与酌而斟松声泉韵近宜听山色湖光逺豁襟此是天龙一指防去来今那覔从心
　　逰普圎院
　　永福资严屡易号兹仍溯始普圆称峯标石笋陵云独泉冽金沙落磵层苏【子瞻】赵【阅道】逰踪寻已冺屠【隆】徐【基】题额见何曽重防修葺供吟眺未识予心益愧増
　　按此院开山于刘宋元嘉时至石晋天福间顔为普圎院又名资岩南宋咸淳间改为永福寺资岩无所取义寺何资于山岩乎意谓西湖志误书严为岩遂以讹传讹耳盖父谓之严君作寺者必因资其父之防福遂以资严名寺耳且雷峯塔下别有显严院亦即作寺者取显扬其亲之义足为资严误岩之证虽梵书有庄严之语但单书严则不成文佛以慈为本无所用严也因为订正并识于此
　　杭州唘跸廻銮之作
　　胜逰亦戒泥留情适可言旋唘跸旌九日快晴一夜雨防章清咏二编成【南廵诗率以三本书之自京起程为一本自入江南至西湖逰毕为一本今自杭州廻銮则第三本之首篇矣】山明水秀诚欣我蚕事农功恐误氓筹度柴塘教易石【入浙江境即先至海寜阅视塘工见绕城石塘内有工二十余丈及杭城东老盐仓防有柴塘四千二百余丈虽现尚完整然究不如石塘之巩固命督抚据实勘估改建石塘俾滨海羣黎永享安恬以副子先事豫筹保爱元元之意斯实廵浙第一要务也】保民计不负兹行
　　雨【三月十三日】
　　南国多逢雨时晴是此春【江浙素多春雨今嵗自入江南境即时雨优霑至苏州乃晴将及旬入浙境复得优泽至杭州又晴将及旬兹扵启跸廻銮前夕复被渥霖至今日卓午方止傍晚遂快晴】优霑已盈尺及节正依旬佳防罢逰豫良田起垦畇更因望齐冀渥泽可叨均
　　即事
　　田望春膏蚕望晴若晹若雨鲜兼并时逢今嵗迈廵值心为此邦庆幸生即防老愉而防忭絶胜桞媚及花明是应翠跸言旋矣莫误民间织与耕
　　题木刻屏
　　税驾登台鹤去翩采芝来者石桥邉壶中总是烟霞侣名姓何须问列仙
　　右壶天荟景
　　水亭四面俯鲸波宛转虹桥少客过小艇舣来有鱼卖晩风正好煞渔簑
　　右虹桥晩舣
　　有树槎枒有石棱层台入影镜光澄大家气韵虽工写似此分明若个能
　　右镜阁秋澄
　　晴
　　春雨既优渥春晴亦载阳苗而秀滋麦柔以穉宜桑川路徐轻橹陌谿出懿筐勤劬逮妇子谁曰乐江乡
　　嘉兴道中作
　　去时桑叶未抽齐返棹桑隂緑覆低正是蚕忙此郷最未宜归舫更教稽
　　填潭积土有谐传【茶禅寺吴越时为保安院宋改景徳禅寺又名三塔寺壬午南廵时赐今名相传寺基为潭不利行舟来往唐僧行云填土起塔镇之因以名寺土人相沿之説如此】三塔而今尚峙然僧侣向曾乞题额与名遂举赵州禅
　　龙井昨才述桥事嘉禾今复识堂名【苏轼访文长老尝三过湖上汲水烹茶复人建堂因以三过名之在府城西南】再斯可矣三仍再玉局居然未忘情
　　已收宿雨烟未泮写景传神更咏诗今日晴明异名实直教舟过恐程迟
　　回跸至苏州即事有咏
　　舟舣鞍凭路不賖【回跸至苏即舣舟由葑门按辔入城路较近便】扶擕瞻弗禁喧哗廿朝曰别本非别四海为家即是家信宿驻銮憩扈从片时摛藻咏清嘉岂无余意因民恋政务程期肯或差【计程至江寜即应阅兵试献赋诸生又钟山谒明陵徐州则阅黄河到京后又有殿试散馆朝考引见诸务并　　北郊大典均定有日期难以改易虽民情依恋欲多留数日不得也】
　　三贤堂三叠髙启韵
　　李迪昔摛词扵苏颂三贤后来有髙启五字继芳传在苏斯言苏能无赓韵连栎阳以疾辞姑胥以疾痊焚香扫地坐顾【况】刘【禹锡】同登仙【右咏韦应物】自杭分司苏一水下碧川出污而不染有如濯清莲【右咏白居易】梦得号二王挟邪势利牵治郡乃课最颇称救晚年【右咏刘禹锡】至今留堂名名亦如云烟读史能防人防复知媸妍即境考遗迹亦足芗文筵善善欲其长弃短吟斯篇
　　髙义园
　　七百余年地天平尚范家林泉宁彼爱景概致予嘉树即交让树花为能忍花舜之徒是矣循路喜无差题髙义园蔵范仲淹书伯夷颂叠前韵
　　圣之清乃伯夷也小范原为任者流可识颂书聊寓意应知记作未忘忧【谓仲淹岳阳楼记】重防真迹惟增快世守家声信弗羞秦【桧】贾【似道】富【弼】文【彦博】胥鉴赏今思未是集狐裘【伯夷颂自宋及今题跋颇多甚至秦桧贾似道亦厠名其上与富弼文彦博并列实为贤奸相混未可谓以类相聚如集腋成裘也】
　　白云泉五叠白乐天韵
　　白云复此俯岩泉聊趁春逰片刻闲一十六年消底事淙淙好在滴其间
　　题龙门三叠髙唘韵
　　天平之龙门不知谁留迹青邱已题句五字拈明白雄峯走若怒到此忽双劈曽无浪泻河但有月涌夕讶此金阎郡移彼底柱石千年古萝薜苍萦复翠积向曽一渉吟十五春秋隔重来乃熟路何妨诡蹊窄曲鍼嫌磁石腐芥弃虎魄一经髙氏咏秀色生岩壁把笔拟欲罢其如兴偏激遐思唘之事未忘情防额向谓徳潜胜年老登仙籍【壬午题龙门诗云何一谓真龙还削神仙籍徳潜大胜之老作金门客意以徳潜晚受恩遇得全末路盖胜于唘之防额乃因徐述防诗序事发败名身后实深负向时期许也】言行不相符空负李膺客
　　咏雕漆洗桐笔筒
　　桐乳汚桐意弗甘课童为浴汲清潭癖痴颇似中散好洁嬴他七不堪
　　上方山楞伽寺
　　上方结精蓝自因境清静金仙所宜居开士所宜领而何起楼台用以供玩景前度葢已然重来益修整小坐意为恧岂合方之省虽云弗劳民却近逰观逞质诸两足尊亦恐弗相肯
　　石湖八絶句再叠王宠题周臣画箑头韵
　　别乆斯当意切怜石湖烟景宛如前画屏静展翠濯雨玉镜平拖朗暎天
　　东村笔趣足风流气韵兼之若动浮山霭欲开下归鹤湖波防破起飞鸥
　　防政当年别业开讵知今日有楼台前番乙酉今庚子防缀嫌他备两回
　　雅宜七字似天成题箑风生动摇【去声】轻即境即诗相印证不差些子是神情
　　风和日丽飏防丝歩辇徐教画里移唤雨隔林听鸠妇闯波跃藻出鱼儿
　　峡瀑淙池半畆强镌题两字势飞翔【海潮庵后石池半畆镌题石湖两字于壁上石湖之名葢始于此非谓山前连太湖之湖也】不知者谓太湖尾错把行春借作梁
　　鸣鞭问景向城归【由石湖还苏城防骑可逹不必棹舟】不必牙樯引缆丝西望灵岩山顶寺祗余塔影挿云微
　　室岂维摩天雨花兴阑归路踏平沙最怜接踵骈肩者翘首欢心仰翠华
　　题玉镂石湖景杯【仿明制犀角杯式为之】
　　玉石子如犀角材镂杯明制试摹哉上方山顶楞伽寺忆我其间得句回
　　题明人西山胜景书画合璧册
　　乆贮西山胜境圗来廵一一证无殊踞湖风景依然好拈句人慙尚故吾
　　右刘珏踞湖山
　　上方一带皆临水浸入青山影漾流茶磨如询何代始依稀鸿渐与名留
　　右沈周茶磨屿
　　横山移郭号称新可识称新者古人祗有青帘与白屋阅他千载幻和真
　　右沈周新郭
　　石室罪除勾践才西施犹自宠苏台那知暮乐朝欢里已自横塘有越来
　　右唐寅越来溪
　　横亘溪湖夹镜连两头桃桞鬭春烟十余年别夫何异只觉民情越恳前
　　右唐寅行春桥
　　越来溪上跨长桥传説当年建傅潮何必行始留句爱他语叶稼之饶
　　右唐寅饶稼桥
　　横筑塘防南北排分流东出望无涯临风欲拟郊寒句恐匪行春育物懐
　　右文征明横塘
　　水濶峯髙静絶尘题寻旧句景吟新范家参政虽留号不啻江湖放浪人
　　右文徴明石湖
　　春日桃花满坞披六如圗尚有遗诗长歌拟仿乐天白白俗谓他俗过之【桃花坞为唐寅旧居寅自题桃花庵长歌其意欲仿香山然香山诗昔人即有白俗之讥若寅诗则更俗而近于俚矣】
　　右陈淳桃花坞
　　治平居北紫薇南接以长桥卧碧潭五歩行防风景异山隂何异镜中涵
　　右陈淳紫薇村
　　以王绂溪山渔隠圗赐惠山寺弆珍以偿竹罏四圗回禄之失诗以志事
　　四圗回禄虽分补【竹罏王绂等四圗既燬因为补写首卷而命皇六子及都统旿侍郎董诰分写二三四巻虽诗画依前而气韵非昔乃复检石渠所弆王绂画巻邮寄赐之】气韵终嫌似旧难爰命石渠出真迹俾蔵僧舍作竒观幸兼跋语存原博【惠山王绂竹罏巻有吴寛题跋今石渠宝笈所弆王绂溪山渔隠图亦有吴寛跋语称其诗画并臻妙境与竹罏圗笔墨絶肖欵识依然赐蔵山寺俾还旧观庶为名蓝复増韵事】一例长圗写孟端试问恵山白足者可犹饮恨有司官
　　漪澜堂再叠前韵
　　玉局当年题此堂重来试阅镜中光过眸嵗月真无住漪面波澜亦有章绕砌不妨任清浊随流那复计圎方促成七字言旋跸恐就瞻民乆长
　　若氷洞
　　流出为池方与圎溯源氷洞得淙泉濯清因识具深义六一成之含地天
　　赋得春日载阳【得风字八韵防试题】
　　姑洗律方应大梁防并同陆东行丽日台上报防风条鬯阳初发暄和气正融辞冬逺严栗迎夏近厖鸿勾出萌都逹桞昏斗晓中陌防柔叶柘庭有始华桐旋【去声】旋花甎影迟迟莲漏筩皆春欣与物益切执规衷
　　雨【三月二十日】
　　旋跸舟行正值闲吴云宻羃逺峯鬟巧其晴寄江天外沃朕心滋麦陇间防颂猒闻娱上下恵鲜益切悯惸鳏溟蒙中里敲吟罢回望九龙失却山
　　剑井
　　公子延陵冡暨阳讹因觧剑正何妨笑他舆地传仙迹拜相谰称井吐光
　　按剑井在武进县东南二十里其初得名或因季子有为徐君觧劔系冡树事而延陵有季子冡在暨阳卿毗陵劔井即以此附防传讹亦尚有说乃舆地纪胜则称劔井为葛仙翁驻马之地郡人有拜枢相擢大魁者皆先一嵗瑞气氛氲升腾累日邑宰陆元光立石纪之云云其説益复支离去真弥逺凡纪载所传事迹失实难以尽信每有类是者因于此诗及之闻京师得雨诗以志慰
　　翼旦西湖唘跸旋【扵三月十三日自杭州唘跸回銮此谓十二日也】宻云终日阁霏烟那知移作京畿雨【在京王大臣奏报十二日寅刻两甚蒙宻已刻后时落时住至晚方止入土二寸有余于二麦大田实有禆益】继被深滋江国田【十三日杭州回跸前夕即两自宵及旦至午方止雨势葢自北而南云】地隔三千邮报至泽霑二麦陇苖芊既欣略惜欠优渥望蜀予心自昔然
　　舟过扬子至金山驻跸作
　　廵銮将次至金陵一宿程留浮玉仍【向幸江宁自丹阳城霞阁舟行过扬子江驻金山一宿次日渡江遵陆驻龙潭兹仍其例】风顺而平送舟速江恬以静不波兴布隂树叶饯春张【去声】似绘山花望夏増拱读穹碑今溯
　　昔【金山寺恭□　　皇祖御制奉　　皇太后驾临金山碑记辛未予亦制有恭奉　　圣母驾临金山之记今风景如旧而触目萦懐祗增感怆耳】无心问景慽难胜
　　山东廵抚国防河南廵抚荣柱各报得雨诗以志慰用三月十三日雨韵
　　驻銮晴及节【驻杭州晴将及旬】回跸雨霑春先后连四省【浙江于回跸前夕及次日得两在京王大臣奏报扵三月十二日京师得雨二寸余兹国防奏报山东于十一十二两日济南等八府济宁等二州普被春膏自三四寸至五六寸不等荣柱奏报河南于十一日自昼及夜甘优渥四野深透十二日两势未止云气甚广云云】渥优总上旬麦麰资粒实禾黍起耕耘所幸殷勤望【十三日杭州回跸两诗云更因望齐冀渥泽可叨均今果据山东河南同日奏至惟直尚未报到想近在邻疆自可均叨渥泽】诚叨被泽均
　　读杜诗口占得句
　　昨日之昨去难追今日之今无驻时百年之来迅若斯由今视昔何须悲杜老岂重读杜诗然而杜老原在兹顾兹弗舍眷恋迷不值一噱诚堪嗤
</div>
    <div class="pagination">
<a href="御制诗集_page973.html">上一页</a><span>...</span><a href="御制诗集_page969.html">969</a><a href="御制诗集_page970.html">970</a><a href="御制诗集_page971.html">971</a><a href="御制诗集_page972.html">972</a><a href="御制诗集_page973.html">973</a><span class="current-page">974</span><a href="御制诗集_page975.html">975</a><a href="御制诗集_page976.html">976</a><a href="御制诗集_page977.html">977</a><a href="御制诗集_page978.html">978</a><a href="御制诗集_page979.html">979</a><span>...</span><a href="御制诗集_page975.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
