<!DOCTYPE html>
<html>
<head>
    <meta charset="UTF-8">
    <title>遗山集 - 第 39 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 39 页/共 86 页</h1>
    <div class="content">　　棱磳石磴倚高梯，穹谷无人绿树齐。总为古来征戍苦，宿云常傍塞垣低。

　　墨竹扇头

　　嫩香新粉玉交加，小笔风流自一家。只欠雪溪王处士，醉来肝肺出枯槎。

　　王希古乞言

　　支干空虚不救贫，素衣空染洛阳尘。一龟蚤晚搘床了，袖手风帘阅市人。

　　龙门公墨竹风烟夕翠二首

　　渭川东望水云宽，雨润烟浓下笔难。今日龙门图上看，萧郎只合老荒寒。

　　烟梢露叶卷秋山，挥洒纵横意自闲。莫问笔头龙未化，看看霖雨满人间！

　　从希颜觅笃耨香二首追录

　　绿洋奇品赛浓梅，永忆薰炉试浅灰。尤物也知人爱惜，帘筛风动只萦回。

　　自倚诗情合得消，暮寒新火觉无聊。悬知受用无多在，试往新诗乞断瓢！

　　戏赠柳花

　　谁擘轻绵乱眼飘，不教翠纽缀长条？只愁更作浮萍了，风转波冲去转遥。

　　乔夫人墨竹二首

　　万叶千梢下笔难，一枝新绿尽高寒。不知雾阁云窗晚，几就扶疏月影看。

　　只待惊雷起蛰龙，忽从女手散春风。渭川云水三千顷，悟在香严一击中！夫人参洞下禅有省。

　　醉猫图二首何尊师画宣和内府物

　　窟边痴坐费工夫，侧辊横眠却自如。料得仙师曾细看，牡丹花下日斜初。

　　饮罢鸡酥乐有余，花阴真是小华胥。但教杀鼠如丘了，四脚撩天一任渠。

　　自题中州集后五首

　　邺下曹刘气尽豪，江东诸谢韵尤高。若从华实评诗品，未便吴侬得锦袍。

　　陶谢风流到《百家》，半山老眼净无花。北人不拾江西唾，未要曾郎借齿牙。

　　万古骚人呕肺肝，乾坤清气得来难。诗家亦有《长沙帖》，莫作宣和阁本看。

　　文章得失寸心知，千古朱弦属子期。爱杀溪南辛老子，相从何止十年迟！

　　平世何曾有稗官，乱来史笔亦烧残！百年遗稿天留在，抱向空山掩泪看！

　　讲武城

　　作计千年复万年，似嫌蒸土不能坚。只今讲武人何在？衰柳残杨有乱蝉。

　　药山道中二首

　　石岸人家玉一湾，树林水鸟静中闲。此中未是无佳句，只欠诗人一往还。

　　西风砧忤日相催，著破征衣整未回。白雁未衔霜信过，青林闲送雨声来。

　　善应寺五首

　　平冈回合尽桑麻，百汊清泉两岸花。更得青山作重复，武林何处觅仙家？

　　石潭高树映寒藤，闲有沙鸥静有僧。总爱山阳竹林好，“七贤”来了更谁曾？

　　夕阳人影卧平桥，倦客登临不自聊。且放游鱼觅归宿，争教白鹭逞风标？

　　山中鱼鸟夙相亲，问舍求田有主人。自读旧题还自笑，七年鞍马只红尘！前题善应寺壁，有“红尘鞍马几时休”之句，又七年矣。

　　困不成眠百感生，田家灯火夜深明。无因洗耳风沙底，枉费潺潺落枕声。

　　摘瓜图二首樗轩家物

　　四摘空留抱蔓诗，阿婆真作木肠儿。《履霜》只说琴心苦，不见房陵道上时？

　　高鸟长忧挂网罗，如庵日月共消磨。凭君莫话前朝事，比似黄台摘更多！如庵，密国公所居。

　　黄华峪十绝句

　　岱崧王屋旧经过，自倚胸中胜概多。独欠太行高绝处，青天白日看山河。

　　树经冻雨半青黄，山入高秋老更苍。且就同游尽佳客，不妨五日未重阳。

　　红叶黄花风露清，比来春色不多争。秋山却也堪人恨，白与高欢作锦城。

　　绝壁孤云仔细看，云间龙穴想高寒。碧澜寸寸横秋色，空对山灵说《到难》。唐人《到难篇》有“碧澜之下，寸寸秋色”之句，见《文粹》。

　　玉立千峰画不如，天公自有范宽图。闾山要著黄华老，千尺珠帘得似无？前辈闾山诗，有“向使早逢周处士，子端应不号黄华”之句。处士指周先生德卿。

　　团团石瓮琢青瑶，仰面看云觉动摇。谁著天瓢洒飞雨，半空翻转玉龙腰。

　　万古飞流泻不供，枉教喷薄困鱼龙。谪仙剩有“银河”句，不道香炉更一峰。

　　天汉何因有蚌胎？无穷冰雹落悬崖。只愁驼背模糊锦，翻倒龙宫复此来。

　　落峡飞流散不收，湍声汹汹动高秋。也应嫌被红尘涴，才近山门便洑流。

　　乞得三泉住不成，风沙鞍马负平生。故山定已移文了，又被黄华识姓名。

</div>
    <div class="pagination">
<a href="遗山集_page38.html">上一页</a><span>...</span><a href="遗山集_page34.html">34</a><a href="遗山集_page35.html">35</a><a href="遗山集_page36.html">36</a><a href="遗山集_page37.html">37</a><a href="遗山集_page38.html">38</a><span class="current-page">39</span><a href="遗山集_page40.html">40</a><a href="遗山集_page41.html">41</a><a href="遗山集_page42.html">42</a><a href="遗山集_page43.html">43</a><a href="遗山集_page44.html">44</a><span>...</span><a href="遗山集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
