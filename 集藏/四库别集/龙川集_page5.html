<!DOCTYPE html>
<html>
<head>
    <meta charset="UTF-8">
    <title>龙川集 - 第 5 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙川集 - 第 5 页/共 23 页</h1>
    <div class="content">　　设科以取士而制举所以待非常之才也夫决科之士满天下岂必皆常才而非常之士亦或在其中矣独制举得以擅其名者岂古之贤君其待天下之士如是之薄哉彼其以一身临王公士民之上其于天下之故常惧其有阙也自公卿等而下之以至于郡县之小官科目之一士莫不各得以其言自通然犹惧其有懐之不尽也故设为制举以诏山林朴直之士使之极言当世之故而期之以非常之才彼其受是名也宜何以自异于等夷则亦将尽吐其藴凡天下之所以不敢言者一切为君言之以副其非常之知焉然后人主可以尽闻其所不闻恐惧修省以无负天下之望则古之贤君为是设科以待非常之才者其求言之意可谓切矣岂徒为是区别而已哉五季之际天下乏才甚矣艺祖一兴而设制科以待来者至使草泽得以自举而不中第者犹命之以官以艺祖之规模恢廓固非饰法度以事美观诚得夫古今来设制科之本意而求言之心不胜其汲汲也虽当时才智之士其所见不能有补于圣明歴太宗真宗而涵养天下之日既乆及天圣间仁宗再复制科而富韩公首应焉其后异人辈出仁宗既用以自辅而其余者犹为三代子孙之用及熈宁之初孔文仲吕陶犹能极论新法以伸天下敢言之气虽制科卒以此罢艺祖之规模宏廓其所庇赖后人多矣而仁宗实当其盛时也元佑既复之而绍圣以后又罢之及上皇中兴首设制举以行艺祖之志而士病于记问莫有应者肆我主上切于求言而畧其记问士始奋然以应上之求其于国家之大畧当世之大计人之所不敢言而上之虚伫以待者固将无所不闻矣而执事方以董仲舒刘蕡所对之缓急而论者皆有遗憾发于问目岂将酌其中以警夫非常之士邪夫言之难也乆矣要之以其君为心则其言之缓急无不当于时也汉武帝英明愿治之主也负其雄才大畧欲挈还三代之盛而汉家制度之变亦其时矣仲舒以为汉杂伯道以维持未安之天下天下既安而教化犹未纯也劝帝以更化而更革之际岂可任意而为之哉天人相与之际甚可畏故缓其言使武帝舒徐容与因天下所同欲而更其所当先者岂敢以一毫奋厉之气而激武帝之雄心哉仲舒言虽缓而实切于时者以武帝为心也夫岂计其合不合哉异时固已甘心于胶西矣唐文宗恭俭少决之主也乗主威不振之后欲有所为而辄复畏缩而北司之患至是盖亦极矣蕡以为肃宗代宗德宗失柄于北司元和之痛臣子不可一朝安也劝帝声其罪而讨之而断决之际岂可以阴谋而自陷于不直哉社稷之大计非小故故蕡急其言使文宗奋厉果敢因天下所同欲而易致如反手岂敢徐歩拯溺以待文宗之自悟哉蕡之言虽急而实审于时者以文宗为心也夫岂计其第不第哉彼其见黜固宜矣而恨文宗之不一见也论者病仲舒之不切而咎蕡之疏直是殆未知其心耳夫当世之务亦多矣必其以君为心然后其言之缓急当于时言之缓急当于时而后不负于国家非常之求哉

　　子房贾生孔明魏征何以学异端

　　异端之学何所从起乎起于上古之阔略而成于春秋战国之君子伤周制之过详忧世变之难捄各以己见而求圣人之道得其一说附之古而崛起于今者也老庄为黄帝之道许行为神农之言墨氏祖于禹而申韩又祖于道德其初岂自以为异端之学哉原始要终而卒背于圣人之道故名曰异端而不可学也夫豪杰之士虽无文王犹兴天资既髙目力自异得一书而读之其脱颕独见之地不能逃而背戾之所亦不能以惑我也得其颕脱而不惑乎背戾一旦出而见于设施如兔之脱如鹘之击成天下之骏功而莫能御之者此岂有得于异端之学哉其说有以触我之机耳使圣人之道未散而六经之学尚明极其天资目力之所至伏而读其书以与一世共之当掩后世之名臣而夺之气而与三代之贤比隆矣子房孔明盖庶几乎此者也贾生不得自尽于汉而魏征有以自见于唐亦惟其所遭耳子房为髙帝谋臣从容一发动中机会而尝超然于事物之外此岂圯下兵法之所有哉孔明茍全于危世不求闻达三顾后起而惓惓汉事毎以天人之际为难知管乐功利之学盖未能造此室也天资之髙目力之异卓然有会于胸中必有因而发耳贾生于汉道初成之际经营讲画不遗余虑推而达之于仁义礼乐无所不可申韩之书直发其经世之志耳魏征于太宗求治如不及之时从容议论有过必救有善必达虽礼乐之未暇而治体盖亦略尽纵横之学直发其遇合之机耳豪杰之士天资之髙目力之异未可以一书而律之也嗟夫使圣人之道未散六经之学尚明而皆得以驰骋于孔氏之门由赐游夏不足进也昔者圣人歴观上古之书商周之典礼断自唐虞以下迄于周叹其前定不足为法而伤其后之不可复知所以塞异端之原而使其流之无以复开也而春秋战国之君子卒取唐虞以上不足存之说以驰骛于世则孔子之虑诚逺矣然而诗书执礼乃孔子之所雅言日与羣弟子共之者而易春秋不与焉何以发豪杰不羣之志哉子路以为有民人焉有社稷焉何必读书然后为学则深排而力斥之以为非教人之常也宜其律天下豪杰于规矩准绳之中而乃上许管仲以一正天下之仁下许颜子以四代之礼乐是殆其它未有以当孔氏之心耳贾生魏征可也吾是以三叹于子房孔明焉

　　萧曹丙魏房杜姚宋何以独名于汉唐

　　五百年必有王者兴其间必有名世者圣贤之生亦有定理而君臣相遭亦有定数乎夫是以知天人之难合也盖至于吾夫子有扶天下之道有正四代礼乐之志而时君方骛于功利有道不合有志不遭而徒能叹鳯鸟之不至周公之不复梦见而定理之不应定数之不验孟子所以复叹其未有疏于此时而伤其数之过知天下息肩之日尚逺而圣贤相遭之期犹未也时日愈疏世变愈下使其相遭则君非昔者之君臣非昔者之臣徒以当方来之数而无复三代之盛矣孟子之叹盖叹此也自汉而言之则萧曹之遇髙祖丙魏之遇宣帝盖可谓汉家遇合之盛矣自唐而言之则房杜之遇太宗姚宋之遇明皇亦可谓唐家遇合之盛矣其一时君臣之遇合足以扶斯世而苏生民诒谋方来而光映前古其所谋谟成就后世皆莫之先也而卒有愧于三代岂其期运不接源流不继而天人之际至难合欤何治道之遂踈阔也周室之衰以迄于秦天下之乱极矣斯民不知有生之为乐而急于一日之安也髙祖君臣独知之三章之约以与天下更始禁网踈阔使当时之人阔步髙谈无危惧之心虽礼文多阙而德在生民矣曹参以清浄而继画一之歌此其君臣遇合之盛无一念之不在斯民也魏相之奉天时行故事丙吉之不务苛碎不求快意以供奉宣帝寛大之政亦不负君臣之遇合矣唐承隋旧其去隋文安平之日未逺天下不能无望于纪纲制度之举而致治之隆也太宗君臣独知之兴仆植僵以六典正官以进士取人以租庸调任民以府卫立兵虽礼乐未讲而天下之废略举矣房杜谋断相先而卒与共济斯美此其君臣遇合之盛亦无一念之不在斯民也姚崇之遇事立断宋璟之守正不阿以共成明皇开元之治亦不负君臣之遇合矣自汉唐以来虽圣人不作而豪杰接踵于世有如贾生之通达国体董生之渊源一道欲扬其君于三代之际其君亦既知之而卒于不遇而第五伦李固之徒亦班班自见于东汉而无复君臣遇合之盛亦可为汉家天时人事之难矣有如陆贽之谏论仁义李泌之惓惓古制欲使其君为不世出之主其君亦尝用之而终于不尽而杜黄裳裴度之徒亦各有以自见于世而无复君臣遇合之盛亦可为唐家天时人事之难矣夫君臣之相遭盖天人之相合而一代之盛际也此岂可常之事哉盍于易泰否之象而玩之乎

　　龙川集巻十一

　　●钦定四库全书

　　龙川集巻十二

　　（宋）陈亮 撰

　　○三国纪年

　　序

　　自书契之兴代有注记后圣有作而言动之记分矣自当时之诸侯国各有史一言一动罔不毕载故四方之志外史掌之天子之言动天下之几也诸侯之言动一国之几也合诸侯之言动亦足以观天下之变焉有源有流不可遗也昔者孔子适周观礼晚而有述焉上古之初不可详已着其变之大者易所载十三卦圣人是也至于书断自唐虞定其深切着明者为百篇盖尝欲备三代损益之礼以待后圣是故之杞之宋而典礼无复存者故孔子屡叹之周封二王之后使各修先王之礼物庶几后世有考焉夫岂知其至此极哉于是始定周礼又删取周家之诗以具其兴亾而列国之风化系焉然后古诗之存者无所复用矣初周室东迁而霸道兴当孔子时天下邦君犹知有王而弗克事也故孔子有东周之志焉鲁周之宗国也孔子尝三得其几矣鲁用天子之礼乐非周公之心也盖孔子欲举而还周而不克三都之不便于鲁乆矣大夫僭则家臣窃故乐与三家共隳之孟氏之不隳非孔子之忧也孔子之不用奈何其终哉陈恒弑其君吿诸天子以及方伯而讨之可以震动天下矣鲁君不之听孔子伤其变之为也举其意而寓之春秋春秋事几之衡石世变之砥柱也故春秋易之著者也百王于是取则焉汉兴九十余载司马迁世为史官定论述之体为司马氏史记其所存髙矣出意任情不可法也史氏之失其源流自迁始矣故自麟经以来上下千五六百年其变何可胜道散诸天地之间学者自为纷纷矣夫善可为法恶可为戒文足以发其君子小人疑似之情治乱兴衰之迹使来者有稽焉愈于无史矣岂可谓史法具于此哉先主君臣惓惓汉事之心庸可没乎魏氏之代汉也得其几而不以其道变之大者也孙氏倔强江左自为一时之雄于是乎魏不足以正天下矣陈寿之志何取焉汉实有纪其体如传条章不为书也诏疏不为志也志曰汉略悲其君臣之志也魏实代汉吾以法书其诏若疏也有志其臣若子也吴与汉同彼是不嫌同体也志曰吴略着其自立也合汉魏吴而附之天下不可无正也魏终不足以正天下于是为三国纪年终焉呜呼汉之有魏魏之有晋晋之有刘石读吾书者可以知之矣

　　宗室　外戚　名儒　文士　近臣　刺史　守令　名将　猛将　髙士　列女

　　汉昭烈皇帝

　　陈子曰诸葛亮言昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟关羽毁败秭归蹉跌曹丕称帝其君臣反复于天意人事之际亦可悲哉方汉帝以山阳公宾于魏或曰崩昭烈抚膺大痛始议举大号尚书令刘巴主簿雅茂皆以为示天下不广前部司马费诗争之尤切其略曰殿下以曹操父子偪主簒位故羇旅万里纠合士众将以讨贼今大敌未克而先自立恐人心易疑昔髙祖与楚约先破秦者王及已入关犹逡廵不敢当况今殿下未出门庭耶昭烈以为非是左迁诗部永昌从事

　　汉后主

　　陈子曰以后主之庸而处阴疑于阳之际泰然安之而不疑虽诸葛亮之足任要岂后世之所谓庸主哉亮死汉事不可为矣蒋琬费祎亦相继殂谢汉氏之区区遗文犹不使之自托地上耶天命果可畏哉

　　诸葛亮

　　陈子曰初汉置御史大夫下丞相一等其后有侍中中书令尚书令往往以宦者为之成帝时始更用士人中兴虽置三公而台阁实専国命矣昭烈在蜀以国政归丞相其侍中中书令尚书令有所谓仆射黄门侍郎者更为辅导天子之官诸葛亮以大公之道一整纲纪明白洞达民用其情方连岁出征而平世之文未遑具举是以条章多阙非独注记之失也论者称其兵出之日天下震动而人心不忧死生成败要何足论王者之不作天犹以为未疏哉

　　龎统法正

　　陈子曰天下方乱刘表以同姓坐觊非望如惓惓汉事者取以驻足何名非义而况于刘璋乎当此时曹氏代汉之形成矣不取是厚其资也武王代商曰上帝临女无贰尔心统正策士也发扬蹈厉之志非太公孰当之哉

　　关羽

　　陈子曰余论次羽事至于禁等七军之没未尝不痛恨于吕蒙也当是时羽威震华夏许下之民负檐而立使羽舍樊襄阳乗鋭兵径进虽以曹公之雄岂能禁方张之势哉兵挫坚城之下而徐晃得行其志矣诸葛亮不可出蜀龎统法正之死天真无意于汉哉

　　魏武帝

　　陈子曰东汉之衰贤人君子相继就戮桓灵于是乎不君矣魏武犹藉汉以令天下岂髙光遗泽犹有存者耶法令不必尽酌之古要以必行盖当时苦于无政乆矣汉虽终禅而剪除异已不亦劳乎其子文帝有言舜禹之事吾知之矣参之是时非过论也

　　魏文帝

　　陈子曰世以文帝论汉孝文为过贾谊非其失君人之度余读其论至于欲使当时累息之民得阔歩髙谈无危惧之心未尝不为之三复也于是时吴蜀争帝中国庶几乎息肩矣是以在位七年而谥曰文也

　　魏明帝

　　陈子曰帝生数岁武帝甚异之曰我基于尔三世矣好学多识特留意法理口吃少言未尝接识朝士即位之数日独与侍中刘晔终日欵语晔出语人曰秦始皇汉孝武之俦才具微不及耳其东西征伐大营宫室之意壮矣要亦何尝拒髙堂生诸人之谏哉

　　齐王　髙贵乡公　常道乡公　陈留王

　　陈子曰余论次魏之本纪睹其维持王室之计矣曹爽顾足以当斯时乎王凌以齐王受制于司马懿欲更立长君其子广独曰凡举大事应本人情曹爽以骄奢失民何晏虚华不治丁毕桓邓虽并有宿望皆専竞于世加变易朝典政令数改所存虽髙事不下接民习于旧而莫之从故虽势震天下同日斩戮名士减半而百姓安之失民故也今懿情虽难量事未有逆而擢用贤能广植胜已修先朝之政令以恤民为先父子兄弟并握兵柄未易亾也魏于是不可为矣

　　荀彧

　　陈子曰曹公有言若天命在吾吾为周文王矣使充此数百千年盗贼之谋死固有轻于鸿毛者何至不容文若一言乎齐威之心暴白于葵丘之会頼限于周制之不易裂耳其初管仲岂不知之而不忍天下之无伯也余论次文若事具有本末盖明于天下之大势而通古今之变者也世徒以智计归之岂其然哉岂其然哉

　　荀攸

　　陈子曰攸隠于智者也可以为智矣攸不能安董卓之祸汉魏之际岂其心哉以文若之力因事以导之而卒不能正也攸于是以智隠矣

　　贾诩程昱郭嘉董昭

　　陈子曰汉室再乱于贾诩终于董昭至于左右前后以成魏之霸业者昱嘉之谋为多而曹公尤痛惜嘉之死也

　　（始诩察孝亷为郎以病免还至汧道遇叛氐同行数十人皆已就执诩曰我段公外孙也我死汝别埋我我家必厚赎我氐尽杀余人而释诩时太尉段颎威震西土而诩非其外孙也诩之智大抵如此）

　　锺繇华歆王朗

　　陈子曰当曹公之末年天下无复为异者矣及文帝山阳之际虽朗等皆以为魏真受命也是以甘心相之而无愧色不然身为一时儒宗岂其无耻至此乎然则吴之自立其亦差强人意也哉

　　陈登田畴

　　陈子曰登非自屈于曹公者其心直以为为汉耳畴卒以志义自免使登及畴时又将安所出乎以如是之资而使志士思避就之计岂不甚可惜哉

　　崔琰毛玠

　　陈子曰天下之厌乱乆矣故曹公之兴士无巨细咸起而附之使其听天命之所归二子之所以重魏者顾不多哉

　　袁涣

　　陈子曰此皆汉末守志行义之儒也而尽为曹公用彼其心岂有所利哉始涣尝慨然叹曰汉室凌迟乱无日矣茍天下扰扰逃将安之若天未丧道民以义存惟强而有礼可以庇身乎凡诸儒之所以自处者审矣而曹公亦可谓盛哉

　　刘暄蒋济刘放孙资

　　陈子曰以陈平之智髙祖犹忧其详于避就而缓急不知所仗也放资遂以社稷输人尚何疑乎济徒知専任之非而不知后日之至此及当其祸卒亦不能有所为也晔于其间最号为智而竟以智穷智其足恃乎

　　夏侯玄季丰张缉

　　陈子曰夏侯太初处死生祸福之际而不动名不虚得也而遇非其时矣二子之死义乃与太初同命尚何憾乎

</div>
    <div class="pagination">
<a href="龙川集_page4.html">上一页</a><a href="龙川集.html">1</a><a href="龙川集_page2.html">2</a><a href="龙川集_page3.html">3</a><a href="龙川集_page4.html">4</a><span class="current-page">5</span><a href="龙川集_page6.html">6</a><a href="龙川集_page7.html">7</a><a href="龙川集_page8.html">8</a><a href="龙川集_page9.html">9</a><a href="龙川集_page10.html">10</a><span>...</span><a href="龙川集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
