<!DOCTYPE html>
<html>
<head>
    <meta charset="UTF-8">
    <title>青谿漫稿 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>青谿漫稿 - 第 11 页/共 18 页</h1>
    <div class="content">　　皇太后圣节囘宴皇上致语
　　东朝开寿域又当十月之中北阙啓华筵正在九重之内极崇奉之典敬先于以卑而事尊推亲爱之诚恩始于自上而逮下一时盛事千载竒逢恭惟皇太后陛下功齐山岳福并乾坤礼絶汉仪俨袆翟舆鸾之备举庆镐燕纷烹龙炮凤以交呈廼畅宸懽式囘皇眷仰惟皇帝陛下志隆爱日心切祈天承欢竭虞舜之防夔侍膳尽周文之翼翼亲顔有喜圣德无疆协万国于熈和昭两宫之慈孝日复日而嵗复嵗瑶池醖不老之觞乐其乐而亲其亲金殿谱长生之曲秪陈口号庸引心声慈皇宫内锦筵开先进君王万寿杯天意正教春意转风声初送乐声来珠帘影隔黄金殿宝鼎香笼白玉台何用别寻仙境界湏知此地即蓬莱
　　万寿圣节致语
　　时逢圣诞昭日月之光华世际丰年溥乾坤之熈皥欲献千秋之唐鉴先陈万寿之汉觞凡在生成曷胜懽蹈恭惟皇帝陛下福萃禹畴道延姬箓龙河虹渚既早协于殊祥华祝嵩呼复屡臻乎嘉庆肆璚筵之载啓迓宝辂以徐临扇影分班便觉瑞云之拥乐音交奏正逢爱日之长荡荡难名共祝冈陵之算巍巍莫并遥瞻箕翼之辉宝辇初移防凤翔开寿域自无疆九成初奏虞廷乐万嵗先呈汉殿觞恩溥华夷天浩荡阳囘宇宙日舒长年年仰賛南山颂百辟摅诚拱圣皇鸿图熙洽世乆际于昌辰宝箓绵延时再逢乎诞节率土罄祈天之祝层空增绕电之辉欢蹈所同遐迩无间恭惟皇帝陛下圣由天纵德本日新懋隆祖宗之丕基远绍帝王之大统功敷絶俗蛮夷戎狄之咸归治召殊祥龙凤龟麟之毕至茂对生阳之月聿临载育之期日重光而月重辉宜降年之益永天与长而地与乆惟申命之用休御黄屋以受朝瞻扆龙于五位捧玉巵而为寿来袆翟于六宫庆溥椒房恩覃枫陛啓虞廷之九奏上凟宸聪效嵩岳之三呼载陈俚语天开寿域寿吾皇圣德兼隆宝歴长万国有秋逢嵗稔三边无警荷时康和风徐度钧天乐瑞霭轻笼玉殿香喜溢宫闱争献颂年年愿捧紫霞觞
　　重阳节致语一首
　　举周官之旧职味增糗饵之笾修汉室之新仪香散茱囊之佩九月应九日之候万邦仰万嵗之欢载咏肃霜均沾湛露恭惟皇帝陛下道随阳长德与天孚値令节于有年协清商于无射过尧蓂之八叶琼楼玉宇早临朝列陶菊以千丛金盏玉台先献寿设四筵之芳醴啓九陛之繁音嵩岳懽声雷动飞龙之辇彭城遗话颷驰戯马之台登髙览八荒与乾坤而并永乘时居五位率夷夏以同归拟将歌颂于神功莫罄名言于造化敬陈刍荛之语用伸蝼蚁之诚圣主休民御总章喜逢时序届重阳紫萸先献霜前色黄菊兼呈雨后香授服已知风飒爽食糕应兆嵗丰穰宫庭大啓登髙宴万嵗山中万寿觞















　　青谿漫稿巻九
　　钦定四库全书
　　青谿漫稿巻十
　　明　倪岳　撰
　　大学讲章
　　古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意欲诚其意者先致其知致知在格物
　　这是大学经文孔子说大人之学其明徳新民工夫都有个先后次第孔子意思说明徳是人心同得于天的道理自古大人既自明其明徳又要使天下之人都有以明其明徳不为私欲昏蔽这个工夫却先从治国起盖天下之本在于一国国便似今京都地方一般天下人所视效处必先使一国的人明其明徳方可由近而逺以及天下所以说欲明明徳于天下者先治其国一国之本在于一家家是家庭之内又一国所视效处若要使一国的人都明其明徳必先将一家亲属教训他明其明徳方可由亲而疏以及一国所以说欲治其国者先齐其家一家之本又在于身若要整齐一家必须先从己身上做工夫使一身所行无一件不合理方才做得一家凖则而家可齐所以说欲齐其家者先修其身一身之主又在于心若要修饬一身必须先从己心上做工夫使一心所存无一毫不端正方才做得一身的主宰而身可修所以说欲修其身者先正其心心上念头发动处便是意诚是真实不欺若要正心必先从心上动念处用工夫好善如好好色恶恶如恶恶臭好恶都是真实无一毫虚假如此念头方才不差则心可得而正所以说欲正其心者先诚其意心中虚灵知觉处便是知致是推到那极处若要诚意必先从心中知觉用工夫将那自家心上知觉处务推到至极无一件道理不通贯透彻如此知识方才不杂则意可得而诚所以说欲诚其意者先致其知然致知的工夫却又全在格物上格是至物是事物天下事事物物都有个当然的道理这道理务要穷究到那至极处方才自家的知识无有不尽所以说致知在格物大抵格物致知诚意正心修身五件是明明徳的条目齐家治国平天下三件是新民的条目圣贤相传为学次第莫备于此故孔子于大学之首言之臣甞论这八条目皆以正心为主从天下国家推到修身上无不统于一心从诚意推到致知格物上无不由于一心而帝王之治天下尤以正心为急心正则众欲不能攻天下可得而治汉儒董仲舒甞说人君正心以正朝廷正朝廷以正百官正百官以正万民而四方逺近莫敢不一于正即此意也伏惟皇上懋隆圣贤之学讲明正心之功日就月将纯一不已则理无不明身无不修由是以睦九族以和万邦而治平之效端可以比隆于古帝王矣宗社臣民不胜幸甚
　　所谓诚其意者毋自欺也如恶恶臭如好好色此之谓自谦故君子必慎其独也
　　这是大学第六章曽子解孔子经文中诚意的道理诚是实意是心上所发的念头毋是禁止之辞曽子说孔子经文中所言诚意这两字如何做工夫盖人的常性莫不有善而无恶故其本心莫不好善而恶恶只因被这私欲把心来蒙蔽了虽知善而不肯着实为善虽知恶而不肯着实去恶这便是欺瞒了自家的心所以诚意工夫只要禁止了这自欺之务使心上念头发出来好善恶恶无一毫不着实才能尽修身头一件工夫故曰所谓诚其意者毋自欺也慊是快足的意思曽子又说臭秽的东西是人人着实憎恶的人若恶恶之心由中及外无一毫之不恶便如恶这恶臭一般务要决去了他美好的顔色是人人着实喜好的人若好善之心由中及外无一毫之不好便如好这好色一般务要必得于已这等呵好善恶恶方才都着实为已不是虚假为人私欲尽浄天理俱存心中岂不快然满足故曰如恶恶臭如好好色此之谓自慊慎是谨慎独是己所独知的去处指心上说曽子又说这好善恶恶的心实与不实他人如何得知只是自家心里知道所以君子于这心上念头发动处务要仔细审察若是恶恶便要着实恶决定去了这恶若是好善便要着实好必求得了这善这等用工才是不自欺才到得诚意地位所以又说故君子必慎其独也臣甞考之大学八条目中诚意是第一件切要的事盖意诚则心可正身可修由是推之家齐国治而天下平矣所以唐虞三代之君修己治人都从这诚意上来如克勤克俭者处已之诚惟和惟一者用人之诚好问好察者聴言之诚惟钦惟恤者用刑之诚凡此一念之发表里如一一事之行始终无间其意之诚如此所以治隆俗美而臻于雍熈泰和之盛也降及后世如汉武帝之施仁义而怒汲黯之对唐太宗之喜谏诤而悔魏徴之言皆其意有不诚所以推之天下卒不能比隆上古之治然则诚意之功实万世帝王为治之本伏惟圣明留意
　　论语讲章
　　子曰大哉尧之为君也巍巍乎惟天为大惟尧则之荡荡乎民无能名焉巍巍乎其有成功也焕乎其有文章
　　这是论语中记孔子赞帝尧圣徳与其治功如天的意思巍巍是髙大之貌则是凖则比并的意思荡荡是广逺之貌无能名是不能指言称赞的意思孔子欲赞帝尧之为君而首以大哉为言以见自古人君惟尧之徳至大而无以加有非其他圣人所能及如何见得帝尧之徳至大处盖天之为天巍巍髙大无物可以比并惟有帝尧与之为凖正以帝尧之徳巍巍髙大与天一般即史臣说其仁如天是也天之大能使万物各遂其生然其荡荡广逺处万物不能以言语而形容之帝尧之徳能使万民各得其所然其荡荡广逺处也与天一般万民不能以言语而称赞之即史臣说帝力何有于我是也天之大如此尧徳之大也如此故说惟天为大惟尧则之荡荡乎民无能名焉成功是已成的事业焕是光明之貌文章是政绩中有文采可见的指礼乐法度而言孔子又说尧之大徳如天固人所难名而尧之治功如天乃人所共见故指其功业而言如九族既睦便是他齐家的成功百姓昭明便是他治国的成功黎民于变时雍便是他平天下的成功尧之成功巍然髙大如此可见与天之髙大一般指其文章而言如制器尚象而天道以正颁厯授时而人事以修垂衣裳作咸池而礼乐以备尧之文章焕然光明如此又可见与日月星辰之光明一般盖天之徳不可得而窥即其四时生成之功日月星辰之文而天徳亦可得而窥矣圣人之徳不可得而名即其成功之髙大文章之光明而圣徳亦可得而名矣此帝尧之圣所以与天为一而孔子尊称之辞至于如此也臣惟自古帝王之徳莫盛于尧而孔子赞尧之辞莫大于此且又切切以天为言盖天以至仁之徳发育乎万物尧以至仁之徳覆被乎万民天与帝尧脗合而无间而万世人君继天出治者皆当取以为法也仰惟皇上嗣祖宗之尊位继帝尧之大统盖必徳协上天心潜徃圣诵尧之言而使发号施令罔有不臧行尧之行而使出入起居罔有不敬圣徳既与尧而为一则治功亦与天而无二将见雍熈之治端有在于今日而帝典所书不得専美于前古矣臣等不胜颙望之至
　　顔渊问仁子曰克己复礼为仁一日克己复礼天下归仁焉为仁由已而由仁乎哉顔渊曰请问其目子曰非礼勿视非礼勿听非礼勿言非礼勿动顔渊曰回虽不敏请事斯语矣
　　这是论语第十二篇孔子答顔渊问仁的事顔渊是孔子的弟子名回一日以为仁之道问于孔子孔子答他说克己复礼为仁一日克己复礼天下归仁焉为仁由已而由人乎哉克字解做胜字已是己身的私欲复字解做还字礼是天理之节文仁是本心的全徳仁义礼智都是本心之徳惟仁却包得义礼智故仁为本心全徳孔子说人心本都有这全徳只为私欲昏蔽故有时丧失了若能克去己身的私欲使所行的事件件合乎天理则本心之徳复全于我这便是克己复礼为仁是说为仁的工夫归是称许的意思孔子又说人能一日之间克去己身私欲所行的事都合乎天理则天下的人便都称许其仁盖天下人心都有这仁的道理有能全得这仁的道理便合得天下的人心所以天下之人一时都称许其仁如仁莫大于孝我能事奉父母天下人便都许我能孝亲仁莫切于弟我能恭敬兄长天下人便都许我能弟长这便是一日克己复礼天下归仁焉是说为仁的效验孔子又说这为仁的机括都只在自已不在他人克己是自家能克复礼是自家能复如事奉父母须是自家事奉恭敬兄长须是自家恭敬别人如何替得以见为仁之功在已当尽如此故曰为仁由已而由人乎哉顔渊一闻孔子之言便见得天理人欲分明故无所疑问就请问克己复礼先从何处用工夫孔子答他说克己复礼的工夫只要禁止那不合礼的勾当凡人有目不能不视若非礼的顔色便禁止了不要看他人有耳不能不聴若非礼的声音便禁止了不要聴他人有口不能不言若非礼的言语便禁止了不要妄说人有体不能不动若非礼的事务便禁止了不要妄动这等的则视聴言动都不徇私日用之间一身之事莫非天理为仁之功岂有加于此哉于是顔渊深达孔子之意就谦辞说我顔回资质虽不聪敏请服行夫子今日教我的言语此乃顔渊真能克己胜私所以进于圣人地位也臣甞考之此章乃孔门传授心法切要的言语不止为学者事自古帝王皆从这里做工夫盖非礼勿视即是视逺惟明的意思若视而非礼则为美色所乱凡事见得不明而浅近易蔽矣非礼勿聴即是聴徳惟聪的意思若聴而非礼则为滛声所溺凡事聴得不聪而邪佞易惑矣非礼勿言即是发号施令罔有不臧的意思盖一言非礼则出乎身而加乎民者不能无召祸之忧非礼勿动即是出入起居罔有不钦的意思盖一动非礼则发乎迩而见乎逺者不能无致灾之咎是则人君之于视聴言动其可以不谨哉由此而推可见上古圣贤修身是这道理齐家也是这道理治国平天下也只是这道理所以孔子之言有功于万世者正谓此尔伏惟圣明留意
　　子曰无为而治者其舜也与夫何为哉恭己正南面而已矣
　　这是论语第十五篇孔子称赞帝舜的言语无为是无所作为治是天下平治人君君临天下一日二日万几必须兢兢业业有所作为如何却说无为而治孔子的意思盖说圣人徳极其盛足以感动人心天下的百姓自然人人向化所以不待有所作为而天下自无不治譬如天以一元之气黙运于上自然四时流行万物发生天何甞有一毫安排布置来这便是无为而治自古三皇五帝都是圣人惟舜继帝尧之位以有天下尧是大徳的圣人舜也是大徳的圣人以圣继圣自然不见他有为的形迹而帝舜又能任用那许多贤才如大禹平水土后稷播百谷把土谷的事都付托与大禹后稷这两个人臯陶明刑契敷五教把刑教的事都付托与臯陶契这两个人至于伯夷典礼后夔典乐益典山泽垂典百工龙作纳言与那天下的方岳侯伯都付托得人舜但考察贤否举行黜陟之典一一推心委任要其成功所以当时庶绩咸熈万邦咸宁全不见他有为之迹这便可见无为而治者惟舜为然尔恭己是敬徳的容貌南面是人君聴治之位人君向明而治故称南面孔子又说帝舜无为而治人既不见其有为之迹所可见的不过只是圣人敬徳的容貌观其端冕凝旒处九重之上垂衣拱手居五位之尊身心内外恭敬谨严一毫邪僻之事不干于中一时惰慢之气不形于外这便是恭己正南面的气象谓之而已矣者竭尽无余之辞盖言帝舜恭己正南面之外别无所为所以赞其徳极盛治极隆而非其他帝王可比也臣甞考之舜典所载帝舜之时朝觐巡狩封山濬川举元凯诛四凶皆在摄位二十八载之间固不可谓之无为及其一践天子之位不过只是命九官咨十二牧而已真可谓无为而天下自治矣然其所以能成无为之治者实本于任贤而其所以能知贤才而任之者又本于敬徳皆非偶然之所致也后之人君欲敬徳者必絶耳目之玩而游佃土木之役不兴禁侈靡之习而珍竒诡异之物不御出入起居之必时发号施令之惟一如此则心有所主是非易明所用必贤非贤不用又必逺邪佞之徒使正人不至于间沮斥防譛之说俾君子不至于动摇如此则事有所托政务修举君徳流行民心感化而天下之大不待有为而自治矣然则欲法帝舜之无为当以任贤为本欲法帝舜之任贤当以敬徳为先诚于徳无不敬贤无不任则天下自理治化自隆帝舜无为之盛不在有虞而又在今日矣伏惟圣明留意
　　寛则得众信则民任焉敏则有功公则说
　　这是论语第二十篇孔子论帝王为治的道理如何是寛则得众寛是寛容众是众人孔子说人君统御四海务要度量寛洪但凡事物都在所包含如天之无所不覆如地之无所不载这等呵天下的人自然心恱诚服乐于归向故说寛则得众如何是信则民任焉信是诚信任是倚仗孔子说人君主宰天下务要诚实不欺但凡言动都有个准信如出一令不易如四时行一政不变如金石这等呵天下的人自然有所遵守都倚靠替他做主故说信则民任焉如何是敏则有功敏是勤敏功是事的成效孔子说人君一身万事的根本但凡政事务要行之以勤不可隳废如天行至徤无一时止息这等呵工夫日进积少成多功业所就自然极其髙大矣如何是公则说公是公道说是人心喜恱孔子说人君一身天下的父母但凡政事务要体之以公不可偏向如天道至公无一毫间杂这等呵公道服人私议自息人心喜恱莫不极其亲爱矣故说敏则有功公则说臣谨考之孔子于论语终篇歴叙尧舜汤武之言与其施诸政事者以明万世帝王相传之道如此然始之以允执其中终之以公则说之二言盖帝王治天下之道合乎中者无有不公不合乎中未有不出于私者也故寛而失中则如有罪者当刑或私于嬖幸而故纵无功者不赏或私于亲爱而滥施此寛之非公也信而失中则如虐民之政当革或縁私请而尚存病国之人当去或因私昵而不逐此信之非公也勤而失中或肆为异端声色之事而讲学聴政则怠骋乎犬马土木之役而任贤聴言则倦此又勤之非公也如此则人心怨尤灾害骈至天下何由而治所以自古帝王一徳相传惟中惟公不用他道而我朝列圣相承所以为万世子孙之法者率皆遵行此道也仰惟皇上逺承帝王之统近守祖宗之业盖必执此中以立政事之体秉此公以服天下之心则治道之隆可与古帝王为一而绵太平之休于万万年矣臣等不胜惓惓颙望之至
　　中庸讲章
　　舜其大知也与舜好问而好察迩言隠恶而扬善执其两端用其中于民其斯以为舜乎
　　这是中庸第六章子思引孔子论帝舜之知以明道所由行的意思如何是舜其大知也与知是人的知识帝舜圣人于天下道理无不周知然不自满足又取天下人的知识以为一已的知识所以其知广大人莫能及这一句是孔子首先称赞之如此下文好问好察择善用中便是大知的实事问是询问察是审察迩言是浅近的言语善与恶是这言语中有说得好的有说得不好的孔子说凡人小有聪明的多訑然自足不肯问人惟舜以为一已聪明有限天下道理无穷岂可便自满足还要孜孜问人使人有所知的都来与他说庶几得闻天下之善也凡人闻言语浅近的多忽略厌烦不肯审察惟舜以为人的言语虽是浅近也有至理存焉岂可便不审察还要切切讲求他说的道理之所在庶乎不遗天下之善也舜又以为凡人之言未必皆合道理其中有说得不好的若不与他遮掩则使人皆羞愧谁肯再来说因此将那不好的言语与他遮掩不肯阻了人来说的心这可见舜之心广大能容也人言有说得好的若不播扬于众则人无所感发谁肯喜懽来说因此又将那好的言语与他播扬务要作起人敢言的心这可见舜之心光明不蔽也故曰舜好问而好察迩言隠恶而扬善两端是众论不同之极处如小大厚薄之类中是合中的道理舜于人言虽是好的却又有不同处于是执其小大厚薄之两端而量度以取中譬如赏有功之人或说当厚些或说当薄些便要度量看理上当厚便厚当薄便薄又如刑有罪之人或说当轻些或说当重些便也要度量看理上当轻便轻当重便重凡事都如此度量也无过也无不及只合乎中道的便依着行所以行之无弊也故曰执其两端用其中于民盖舜之所以能此者由其见理明白故心胸广大而光明权度精切而不差凡所行皆能合乎中庸之道故曰其斯以为舜乎以见舜之大知如此非他人之所能及也大抵中庸之道如通衢大路人所共由岂有不明不行之理只因人有知愚贤不肖之分故于道有过与不及之所以子思歴言知仁勇三达徳为入道之门而于此首引孔子之言以帝舜之知明之然其言帝舜之知又不在乎他惟在聴言一事其垂训后世之意可谓切矣臣甞因是而论之自古圣贤之君以行道为己任者莫不以聴言为急诚以人君深居九重之上日览万几之繁在外之事岂能周知在下之情岂能尽达故必广询众论博采群言以来天下之善然又虑阿谀顺防之言常易入激切逆耳之言常难受故不以人之缄黙而谓无言之可聴不以人之狂直而谓其言不足聴每赏直言以销谄佞之风宥妄言以开忠谠之路是以当时鳏寡无告寃抑获伸上下之情意相通逺近之视聴不蔽人君无失徳朝廷无失政生民无失所中庸之道常行天下之治极盛为此故也洪惟我朝太祖髙皇帝法古为治首开言路设六科十三道以为言官而五府六部内外诸司皆许实封言事犹且延访大臣以求阙失引见耆民以询疾苦列圣相承率循是道此即帝舜好问好察隠恶扬善之盛心也仰惟皇上聪明天纵圣学日新临御以来勤于求言而不遗乎浅近乐于闻谏而不厌其烦渎是以政之所行无过与不及之差令之所出得大中至正之理于以隆祖宗列圣之基业继唐虞三代之道统端在于今日斯世斯民不胜庆幸
　　武王周公其达孝矣乎夫孝者善继人之志善述人之事者也
　　这是中庸第十九章子思引孔子所言武王周公之孝在于善继善述的意思达是通达孝是事奉父母的道理孔子说这孝的道理本是众人能知能行的但众人有之而不能尽惟有武王周公能尽这道理所以通天下人都称赞他孝而无异辞这便是达孝故曰武王周公其达孝矣乎如何又见得他达孝实事处即下文善继善述是也继是继续志是心之意向述是遵守事是事业这两个人字都指祖宗而言孔子又说这孝的道理不在乎他只是为人子孙的当以祖宗之心为心祖宗心志有欲为的好勾当当时不曽为得为子孙的即当继其心志务要黾勉成就了这便是善继人之志祖宗在时有已为的好事业后世可以为法为子孙的即当遵守而行不要废坠变更了这便是善述人之事如武王继其祖考太王王季文王的统绪伐罪救民以有天下尊为天子富有四海宗庙飨之子孙保之这是武王善继善述处所以武王谓之达孝周公辅佐成王靖安天下推广文王武王不暇为与不及为之志追王太王王季上祀先公以天子之礼又制为礼法以及天下使后世为子孙的皆尽奉先之孝敬这是周公善继善述处所以周公也谓之达孝大抵众人之孝不能尽继述之大天下人安得通称之惟武王缵前绪以定天下周公成先徳以定礼制其所继述事功极盛有非众人所能及所以天下之大人人称赞其孝无有异辞此非达孝而何子思于此引之以见武王周公能合乎中庸之道其垂世立教之意切矣臣甞因是论之武王之孝莫大乎定天下然拜丹书之戒而不忽细行纳旅獒之谏而不寳逺物访洪范之书而不忘圣学所以修于己者无不至故功成而孝益显周公之孝莫大乎定祀礼然执圭币以事上帝则思竭其诚奠醆斚以奉祖宗则思致其敬颁制度以行天下则思推其仁所以示诸人者无不周故礼行而孝益着武王周公之孝上足以光乎祖宗下足以传之后世如此及成王营建洛邑欲如武王之意康王报诰诸侯用宣文武之业又可见他的子孙也能尽继述之孝所以周家绵八百年灵长之祚有由然也盖自古帝王创业垂统必有功徳及天下必有法制遗子孙由其得之艰难故虑之深逺虑之深逺故行之周宻虽其一言一行之防皆足以为后世子孙法惟在继体守成之君当尽奉行遵守之责固不可有我所变更亦不可使之废坠则国家之政事常修祖宗之基业可保而继述之孝亦无加于此矣洪惟我朝太祖髙皇帝恢复华夏之土宇扫荡冦盗之纵横治迈百王功髙万古然精神之运则具存乎祖训之条政令之懿则悉载于国史之笔创业垂统于斯为盛太宗文皇帝奠安万姓肃清四方凡所施行务遵成宪故诏诰臣民谆谆以申明旧章为言榜谕天下惓惓以紊乱旧制为戒盖与武王周公之孝后先一揆所以贻谋宏逺垂法无穷列圣相承益隆继述式克至于今日休岂偶然哉恭惟皇上以至圣之资嗣大寳之位徳由天纵孝与日新逺鉴武周之心近守祖宗之法每延访三事裁决万几必率循祖训考求故实是以庶政惟和万邦咸服于以衍祖宗太平之厯于以绍帝王中庸之传而区区成康守成之贤有不足言矣臣等何幸躬际其盛
　　孟子讲章
　　居恶在仁是也路恶在义是也居仁由义大人之事备矣
　　这是孟子尽心篇说人之所存所行都要在仁义上的意思居是人的住居恶字解做何字仁者谓心之徳爱之理也路是人行的道路义者谓心之制事之宜也这居字是以居处而言由谓由行大人是公卿大夫有大徳的人孟子因齐王子垫问他士何事推言至此乃自设为问答之词说道人所当处的住居在于何处即这个仁便是盖仁的道理有个天理自然的安乐无那人欲陷溺的危殆便如髙堂大厦一所好房屋一般人当常居其中而不可离所以说居恶在仁是也人所当行的道路在于何处即这个义便是盖义的道理乃天理之当行无人欲的邪曲便如通衢广陌一条好道路一般人当常行其上而不可违所以说路恶在义是也人若果能心纯乎理爱周于物只在这仁中居着一时也不离了这才是能居天下广居的人盖见得这仁是个安而可处的所以不到那卑汚险僻的地上去了人若果能心有所制事必合宜只在这义上行着一步也不达了这才是能行天下正路的人盖见得这义是个正而可遵的所以不到那旁岐曲径的路上去了居于仁则存诸内者有本而大人之体立由于义则应乎外者有制而大人之用行体用两全内外一致士虽未得夫公卿大夫之位而公卿大夫之事尚何所不备哉孟子以是告王子蛰其开示之意明且切矣臣甞考之孟子生当战国之时以救时行道为己任故凡开口论事便以仁义为言非但于此举以答王子垫如欲人君躬行仁义以率臣下则曰未有仁而遗其亲者也未有义而后其君者也如欲人臣以仁义佐君上则曰君仁莫不仁君义莫不义诚以仁义二者乃天地间一个大道理其本原于一心其用则周乎万事故天下之安危国之治乱家之兴衰身之贤愚都只在仁与不仁义与不义两端上若古昔尧舜禹汤文武之为君臯陶伊傅周召之为臣所以治隆俗美垂万世之法者良由其施仁惇义故耳及乎夏桀商纣之为君蜚亷恶来之为臣所以失身亡国而为后世之戒者亦由其贼仁戕义故耳孟子之言岂无所稽哉伏惟皇上圣由天纵徳与日新嗣位以来仁以育万民举世遂饱食暖衣之愿义以正万民普天兴遵道慕义之风然犹望之若未至行之以至诚每简居仁由义之贤益修渐仁摩义之政于以绍二帝三王休声于既徃于以隆一祖四宗洪绪于无疆天下臣民不胜庆幸
　　人皆有所不忍达之于其所忍仁也人皆有所不为达之于其所为义也
　　这是孟子尽心篇说人当推行仁义的意思不忍是恻隠而有所不忍的心即仁的道理发见处不为是羞恶而有所不为的心即义的道理发见处达是推行的意思孟子说人有此身便具有天地生物之理所以慈爱万物的心人人都有若见了可伤可痛的事如孺子入井之类便都心中惕然惊动不能忍他这是仁的道理在心上所以发见出来如此但人有禀得气质偏的又被私欲遮蔽将这恻隠的本心昏昧了遇着残忍害人的事便可伤痛也都忍得这便是不仁所以人要因这不忍之心一有发见时便推广行将去直到那忍得的事都能不忍并不做一毫残忍害人的事这等呵此心所发方才都是仁的道理故说人皆有所不忍达之于其所忍仁也孟子又说人心至灵故能分别是非所以憎恶不善的心人人也都有若遇着可羞可耻的事如穿窬为盗之类便都心中怫然憎恶不肯去做这是义的道理在心上所以发见出来如此但人有禀得气质偏的又被私欲牵引将这羞恶的本心昏昧了遇着不合道理的事便可羞耻也都去做这便是不义所以人要因这不为之心一有发见时便推广行将去直到那所为的事都要合宜并不做一件不合道理的事这等呵此心所发方才都是义的道理故说人皆有所不为达之于其所为义也这一章书重在达之一字上要人察识这不忍不为之心有时发见便用力推行如有一星之火引之使其燎于原如有一勺之泉导之使其流于海务使仁义之心沛然行乎天下这才是达的意思孟子开示于人可谓至明切矣臣甞因是而论之孟子一书専言仁义然仁义之心虽人所同有而推行之功则于人君为甚大何也人君一身为天下之主必当推一心以行天下之政故其他章论王天下之道亦曰古之人所以大过人者无他焉善推其所为而已矣如推行不忍之心便省刑罚而不忍严刑峻罚以伤民生薄税敛而不忍暴征横敛以穷民命节财用而不忍滥赏妄费以竭民财卑宫室而不忍勤兴土木以劳民力使天下百姓无一而不安于仁即所谓先王有不忍人之心斯有不忍人之政也如推行不为之心便兢业万几而不为逸乐之娱缉熈一徳而不为声色之好亲近正人而不为狎昵群小务行民义而不为谄渎鬼神使国家政事无一而不由于义即所谓人有不为也而后可以有为如此则政事得宜百姓得所天命佑助人心归向海宇乂安蛮民慑服天下无不太平矣盖仁义之效广大无穷故古昔帝王与我祖宗列圣皆以推行不忍不为之心以成治平之休岂徒然哉恭惟圣明体念孟子之言推行仁义之道以丕隆祖宗列圣之洪图以逺绍古昔帝王之盛治天下臣民不胜至愿
　　周易讲章
　　君子学以聚之问以辩之寛以居之仁以行之
　　这是周易乾卦九二爻的文言乃孔子所作发明圣人进徳修业的意思君子是指九二圣人说九二圣人于出潜离隠之时当进徳修业以养成君徳盖徳乃人所禀于天固有之理然散见于万事万物之间无有穷尽故虽圣人亦必学而后知之今日穷一理明日穷一理日日穷之无少间断然后有以会萃众理于心这便是学以聚之物理既会于心若不取正于有道的人则是非邪正未免有差故必咨问于先知先觉以审其所学何者是天理所当从何者是人欲所当去然后是非邪正了然明白不至于紊乱这便是问以辩之这两句是说圣人进徳的工夫学问既进若度量浅狭易至满足则不能包容万善故又当寛广此心扩充此量使所学所问之理皆涵养于中不至遗失这便是寛以居之寛以居万善而或持守不固则必夺于私欲故又当以天理为主措之行事自日用彞伦之间以至齐家治国平天下之道皆本乎一心之徳则所行莫非天理之正这便是仁以行之这两句是说圣人修业的工夫君子学问之功至是可谓无余蕴矣臣谨论之孔子于此既以学问之功为言下文又引爻象而断之曰君徳也诚以人君之身所系尤重故必养成大人之徳而居大人之位则可以乘龙徳正中之时以建天下文明之治若帝舜当徳升闻之初大禹在祗承于帝之后惓惓乎允执厥中之相传惟精惟一之相授学问之功莫切于是是以君徳既隆治化益盛雍熈泰和万世莫及宋儒程頥之传此章亦曰进居其位者舜禹也正谓此耳伏惟皇上毓徳于旧学之时体道于临御之日契羲文作经之防成舜禹致治之功是以仁义之泽覃及于万方文明之化光被乎四表天下臣民不胜庆幸
　　尚书讲章
　　戒尔卿士功崇惟志业广惟勤惟克果断乃罔后艰
　　这是周书周官篇成王申戒卿士的言语戒是戒勑卿即是前面说的六卿士是六卿的属官功是百官的功绩崇是髙也业是百官的职业上文成王既已训迪百官了至此又申戒卿士说尔等各官尊则为六卿卑则为六卿的属官虽有尊卑莫不各有当成的功绩然要这功绩崇髙惟在于立志盖必専心向这职事上留意务要期于有成不可有一毫因循茍且之失如此则功可得而崇故曰功崇惟志职虽有大小莫不各有当务的职业然要这职业广大惟在于能勤盖必竭力向这职事上用功务要进而不已不可有一毫懒惰怠慢之失如此则业可得而广故曰业广惟勤克是能果断是勇于决断的意思后艰是后日艰难成王又说功虽以志而崇业虽以勤而广然当事几之来又要以勇而断毅然剖决不可疑虑然后事皆有成不贻后患茍或优游不断狐疑不决则志虽髙大而为之不勇虚用其志勤虽勉励而事不能成虚用其勤又何以望其功崇业广而无后艰乎故曰惟克果断乃罔后艰成王戒勑卿士而以是为言可谓精切而着明矣臣甞考之虞周君臣更相责难之际必惓惓曰志曰勤曰断这三者伯益告帝舜曰疑谋勿成百志惟熈召公告武王曰志以道宁又曰夙夜罔或不勤其与成王之言如出一律虞周之治所以为盛后世如汉唐宋季世之主不能立志心无所主或为声色犬马所诱或为土木祷祠所惑勤所不当勤断所不当断治功废弛事业卑陋后艰之患有不能免由是而观则此三言者岂独卿士之所当尽哉仰惟皇上嗣大厯服有年于兹道遵帝王法守祖宗而大厉有为之志御讲有常临朝无倦而恒持不息之勤日照月临风飞雷厉而独秉刚明之断是以百僚承式四海向风功业所就巍乎其盛虞周泰和复见于今日区区汉唐宋不足言矣天下幸甚万世幸甚
　　春秋讲章
　　四年春正月公狩于郎
　　这是春秋责鲁君不当逺出田猎的意思四年是鲁桓公即位之四年春正月是周时建子之月即今之十一月公是指桓公说狩是冬月田猎之名郎是邑名在鲁疆埸之间非常狩之所古者天子诸侯当国家无事之时不敢忘了武备故每嵗必行田猎之事用民力以训习军旅示之以武以威天下取品物以供祭宗庙示之以孝以顺天下由是兵戎祭祀这两件国家的大事无不讲矣然田猎必有其时不可妨了农业又必有其地不可伤了物命如仲春二月教民振旅于内遂搜取鸟兽之不孕育的故其田猎之名曰搜仲夏五月教民茇舍于野遂除去鸟兽之害苗的故其田猎之名曰苗仲秋八月教民治兵于外遂顺天气严肃以杀鸟兽故其田猎之名曰狝仲冬十一月教民大阅军实遂守取鸟兽无所拣择故其田猎之名曰狩这便是有其时但凡田猎之所皆择山林翳宻地土闲旷去处如鲁的大野郑国的原圃秦国的具囿皆不出郊甸之内这便是有其地鲁桓公即位未久不知古人田猎讲武之意乃于十一月逺狩于郎其时虽是可狩之时其地则非常狩之地肆其骄侈逺出田猎过用民力而不知大伤物命而不恤孔子修春秋以为先王之世田猎之举必于农隙之时而不伤于农必于闲旷之地而不伤于物故当时之民见其田猎莫不欣然喜色有爱戴之心茍惟以习于田猎为贤骋其驰逐为能用民非所教取物非所用或非其时或非其地则民见其田猎莫不疾首蹙额而有愁怨之意一田猎之防而政治得失民心向背有如此而桓公不知也故书曰四年春正月公狩于郎所以讥其怠弃国政荒于逰田之失其垂戒之意逺矣臣甞因是而考之田猎之事一则教民习军旅一则取物供祭祀诚为国家的急务但不可过过则为淫故周公作无逸之书以告成王有曰文王不敢盘于游田以庶邦惟正之供盖以逰田国有常制文王不敢盘逰无度上无滥费则下无横取而能以庶邦惟正之供又曰嗣王则其无淫于观于逸于游于田以万民惟正之供无皇曰今日耽乐乃非民攸训非天攸若则以人君奉天子民当法祖徳戒逰田蠲横敛兢兢业业非礼勿动然后足以正国而治人一或从事耽乐下则非民之所法上则非天之所顺非细故也成王谨守周公之训为守成令主用延八百年之祚盖有由矣桓公乃周公伯禽之后反不能遵其先训劳民动众逺事田猎大失为君之道春秋特笔书之明有天下国家者必当循礼遵法以桓公为监戒也伏惟皇上临御以来逺宗圣贤之训近守祖宗之法垂拱穆清动循礼度所以比隆成周之盛治而益绵太平之丕图者端有望于今日宗社臣民不胜庆幸
　　五月癸丑公会晋侯齐侯宋公蔡侯郑伯卫子莒子盟于践土
　　这是鲁僖公二十八年晋文公率诸侯攘楚以尊周的事公是鲁僖公晋侯是晋文公齐侯是齐昭公宋公是宋成公蔡侯是蔡庄公郑伯是郑文公卫子是卫叔武莒子是莒世子践土是郑地当时楚以荆蛮之国恃其强横侵陵诸夏灭黄而伯主不能恤败徐而诸大夫不能救执宋公而诸侯不敢与之争以至戍谷逼齐合兵围宋战胜中国威动天下其势如水横流无人止遏于是晋文公奋然以攘夷狄安中国为心率诸侯之兵败楚师于城濮乃还兵践土致周襄王下劳其功文公于是作王宫以献楚俘襄王加之以防命之荣命之为诸侯之长赐以大辂戎辂彤弓彤矢卢弓卢矢秬鬯之酒虎贲之士且勉其敬服王命以安中国文公拜受天子之命会诸国之君盟于王庭戮力同心以奨王室无相侵害一时诸侯翕然信从不敢有贰于此可以见晋文公有攘夷狄尊王室之功矣然文公之为是盟初不能率诸侯以朝王而献俘乃致天子屈尊而下劳则非礼矣故春秋削而不书所以正名责实以见天子无下劳诸侯之礼诸侯无上致天子之道此孔子笔削深意也臣甞考之孔子曰天下有道则礼乐征伐自天子出天下无道则礼乐征伐自诸侯出周自东迁王纲不振夷狄侵陵诸侯强横故荆楚有猾夏之罪既不能如采薇之遣戍役以御之诸侯有攘夷之功又不能如出车之劳还率以美之盖因文武之政不修以致冠屦之势倒置以天子之尊而下劳诸侯其于君道父道也谓何以诸侯之卑而上致天子其于臣道子道也谓何所谓上无道揆则下无法守矣后世人主失统御之权人臣挟跋扈之势以至兴不当兴之兵行不必行之赏启衅召祸徃徃有之未必不昉于此孔子修春秋斟酌王法损益时宜以明尊卑大分以正君臣大伦于城濮略文公胜楚之功于践土削襄王劳晋之实于是名实不至于俱丧礼制由之而永存其为天下万世虑岂浅浅哉伏惟圣明留意
　　通鉴纲目讲章
　　刘备以厐统为治中从事
　　这是通鉴纲目纪汉先主能用贤才的事厐统字士元是襄阳人治中是刺史以下官初先主至襄阳访求贤士于司马徽司马徽说此间自有伏龙凤雏先主问是谁徽对说诸葛亮为伏龙厐士元为凤雏先主既领荆州牧乃以厐统守耒阳县令统在县不治事遂罢其官吴将鲁肃闻之作书遗先主说厐士元非百里才使处以治中别驾之任始当展其骥足耳诸葛亮亦言之于是先主召与谈论大加器重遂拜统为治中亲待亚于诸葛亮时法正隂劝先主取益州先主疑虑未决厐统劝先主说今荆州荒残人物殚尽东有孙权北有曹操难以得志益州户口百万土沃财富诚得此地以为资则大业可成先主初未然其言统又说乱离之时固非一道所能定且兼弱攻昧古人所贵今日不取终为他人之利先主遂从其计乃留诸葛亮闗云长守荆州自将步卒数万而西遂取益州凡刘璋所用及姻亲之人皆处以显任尽其才能故有志之士无不竞劝益州之民由是大和先主寻即大位以成天下三分之势者皆由厐统之一言宋儒朱熹修通鉴纲目特书其事以见先主之能用才而厐统果能不负所用也臣谨论之人臣才能各有不同要在知之明用之当则人无弃材而官无废事唐虞之时三徳而为大夫六徳而为诸侯故当时有九徳咸事之效成周之世选士用为乡遂之吏进士命为朝廷之官故得人有济济之盛降及后世便如汉髙帝之用三杰其知之无不明而处之无不当亦彷佛乎帝王用人之意矣先主当间闗用人之际咨询访察不拘一途及得其人乃能随材器而使之诸葛亮以伊吕之俦而为相厐统以谋议之才而为治中从事其卒成大业以绍汉祚四十年之久不亦宜哉仰惟皇上以至圣之徳居大寳之位稽前古用人之典而立贤无方遵祖宗黜陟之公而用才有制是以人才效用天下治平大业鸿休真足以垂万代而无替矣臣民何幸躬逢其盛




　　青谿漫稿巻十
　　钦定四库全书
　　青谿漫稿巻十一
　　明　倪岳　撰
　　奏议
　　礼仪一
　　一为礼仪事勑谕礼部朕惟古者天子九庙而祖功宗徳百世不祧其他则以次祧迁有常制焉恭惟我太祖髙皇帝混一区宇肇正纲常追祀徳懿熈仁四祖同殿异位情文具称列圣相承昭穆有序至于皇祖考英宗睿皇帝九庙已备兹者皇考继天凝道诚明仁敬崇文肃武宏徳圣孝纯皇帝山陵将毕升祔有期当定祧迁之制矧惟皇妣孝穆慈慧恭恪庄僖崇天承圣皇太后祔葬毕日宜有奉享神主之礼尔礼部其会文武大臣并詹事府国子监翰林院堂上左右春坊及科道掌印官详稽古制斟酌情文议处来闻务遵典礼足垂万世用成朕尊祖敬亲之大孝钦哉故谕钦此钦遵会同太傅兼太子太师英国公等官张懋等议得礼必縁情而立义事当据古以证今谨按成周之制天子七庙三昭三穆与太祖之庙而七文王武王为宗不在数中故为九庙盖以后稷为始祖文武为世室皆百世不迁其余则以次而祧前乎周则商以契为祖而汤与三宗百世不迁后乎周则宋以僖祖为祖而太祖与太宗百世不迁彼时僖祖祧迁虽曰迭有异议而大儒程頥朱熹皆以奉僖祖为祖为得礼之正而合于人心之同所谓有其举之莫之敢废者也国朝太祖髙皇帝肇建丕图追祀四祖迨至英宗睿皇帝龙驭上賔遂备九庙在当时则徳祖尊为髙祖以上盖无可推之亲在今日则徳祖尊为始祖以下固有可祧之主洪惟太祖髙皇帝太宗文皇帝功徳隆盛如周文武万世不祧懿祖而下以次逓迁实惟古制今伏遇宪宗纯皇帝升祔之日所有懿祖皇帝神主义当奉祧仍于太庙寝殿之后略仿古者夹室之意别建一殿九室以事奉藏况古有祫祭谓合祧庙与未祧之主于太祖之庙而祭之故谓之祫祫者合也今亦宜于嵗暮享祭之日奉迎懿祖皇帝神主仍居旧位以享祫祭之礼则每嵗一祭视古三年一祫于礼有加近该钦天监选到成化二十三年十二月二十四日宪宗纯皇帝神主升祔太庙后殿未及营建合无暂请懿祖皇帝神主安奉于徳祖皇帝室内以伺后殿之成此即所谓毁庙之主藏于太祖之庙于义亦安又按周礼春官大司乐之职歌中吕舞大濩以享先妣谓姜嫄也是帝喾之妃后稷之母故特立庙以祭之至宋则元徳懿徳二皇太后俱有别庙之享章献章懿二皇太后遂有奉慈之建每嵗五享四时荐新上食并同太庙兹者恭遇孝穆慈慧恭恪庄僖崇天承圣皇太后祔葬茂陵所有神主宜于奉先殿傍近宫室改为别庙以礼安奉嵗时祭享悉如太庙奉先殿之仪仍乞勑奉迁官于祔葬毕日暂奉神主于茂陵献殿以伺二十四日宪宗纯皇帝祔享太庙礼毕然后启行于二十六日文武百官各具素服出城奉迎自大明门进入就赴别庙安奉如仪以是防稽乎情文庶几咸合乎典礼縁系节该钦奉勑防会官议处来闻事理未敢擅便定夺谨题请防成化二十三年十一月二十一日于西角门题奏本月二十三日奉圣防是奉先殿旁近无宫室堪改别庙恁还再议来说钦此钦遵成化二十三年十一月二十六日礼部会官议拟题奉圣防你每既考论明白准议钦此钦遵后于奉先殿之东别辟门改一殿仍扁曰奉慈殿以奉神主云
　　祀典一
　　一为裨补名教事礼科抄出礼科右给事中张九功题臣惟孔子之道与天地相为悠久述六经以教万世其功无穷是以有国者莫不尊崇而奉祀之以报其功于万一当时及门弟子得正派而分余波者皆得与焉后世儒者有能践履真实学术纯正希踪前哲有功来学者亦得以从祀于庙庑用表当时崇儒重道之意此典于名教所闗甚大岂可茍哉臣甞观国学及郡县学从祀儒先有当黜者而后之真儒有当入者若兰陵伯荀况言或近于黄老术实杂于申韩身托黄歇不羞悖乱之人学传李斯遂基坑焚之祸以性为恶以礼为伪以尧舜为矫饰以子思孟轲为乱天下者是以程子讥其甚偏驳而朱子书为兰陵令乃系之以楚以深鄙之也扶风伯马融髠徙秽士糟粕陋儒党附梁冀害忠良而不顾自比毛遂甘轻贱而不羞既失于西第之作颂何补于东观之校书髙堂绛帐沈酣女乐逞豪门骄奢之风破纯儒庄士之矩是以当时正直羞称而深见斥于赵岐也偃师伯王弼唱和何邓祖述老庄遗落世事以万物为天下之粗迹崇尚虚无谓六经为圣人之糟粕清谈之流荡人心伤败风俗卒使人国家随以沦丧而不可救者此辈也成都伯扬雄以善恶混论性学识舛错以安汉公比伊周志向昏谀雕虫之技于道何闗覆醤之物于世何补贪生畏死宁免投阁之嘲臣事新室难逃逆节之党是以朱子莽大夫之笔大书为纲昭垂后世也之数子学失大本身亏大节有玷名教得罪圣门昔山杨时建议斥王安石不使配享孔庙而今之儒臣亦有欲黜扬雄辈者夫如是则此数子岂宜列诸从祀哉臣观今之儒臣礼部左侍郎兼翰林院学士文清公河东薛瑄笃志好学于道有见贵真知实践之益黜矫伪浮靡之病入仕与人同而为国则不同讲学与人同而为己则不同述文与人同而为道则不同接人处事与人同而忠信严正则不同河汾文集固其英华读书一録实为根本立徳立言考诸此録绰有明验是盖濓洛之流波覃懐之步武人所共知也昔洪武宣徳年间甞増董仲舒吴澄入从祀矣今薛瑄无愧二子可不列诸従祀哉恭惟皇帝陛下讲求圣学以孔子之道治天下必于此辩其真伪别其纯驳而使斯人知所向背取舎庶有以正人心明道化而无失如防乞勑礼部进与内阁大臣定议于可黜者黜之可入者入之则孔庙清名教正而斯文幸甚等因具题治元年七月二十四日奉圣防这本所言礼部会各部都察院通政司大理寺詹事府国子监翰林院春坊科道官详议来说钦此钦遵抄出到部会议间又于礼科抄出詹事府少詹事兼翰林院侍讲学士程敏政奏为考正祀典事臣闻古圣王之治天下必以祀典为重所以崇徳报功而垂世教淑人心也故有功徳于一时者一时祀之更代则已有功徳于一方者一方祀之逾境则已然犹欲以劝一时范一方而不敢轻议也况先师孔子有功徳于天下于万世天下祀之万世祀之则其庙庭之间侑食之人岂可茍焉而已必得文与行兼名与实副有功于圣门而无疵于公议者庶足以称崇徳报功之意若侑食者非其人则岂惟先师临之神不顾歆将使典模范者莫知所教为弟子者莫知所学世教不明人心不淑通乎天下而施及后世其为闗系岂特一时一方之可比哉迩者言官欲黜文庙从祀诸贤之有罪者诏礼部集议臣愚亦在预议之列疑其所言尚有未尽而议者相持惮于改作臣考之于书揆之于心不敢妄为异同谨画一条陈上渎圣览伏乞皇上丕显文谟主张斯道仍下礼部通行集议采而行之一洗前代相习之陋永为百世可遵之典使世教有兴起之益人心得趋向之公其于治道未为无补
　　一唐贞观二十一年始以左丘明等二十二人从祀孔子庙庭盖当是时圣学不明议者无识拘于旧注疏谓释奠先师如诗有毛公礼有髙堂生书有伏生之类遂以専门训诂之学为得圣道之传而并及马融等行之至今诚不可不考其行之得失与义之可否而厘正于大明有道之世也臣考歴代正史马融初应邓隲之召为秘书歴官南郡太守以贪浊免官髠徙朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞即是观之则众丑备于一身五经为之扫地后世乃以其空言目为经师使侑坐于孔子之庭臣不知其何说也刘向初以献赋进喜诵神仙方术甞上言黄金可成铸作不验下吏当死其兄阳城侯救之获免所着洪范五行传最为舛驳使箕子经世之防言流为隂阳术家之小技贾逵以献颂为郎不修小节専一傅会图防以致贵显盖左道乱政之人也王弼与何晏倡为清谈所注易専祖老庄而范追究晋室之乱以为王何之罪深于桀纣何休则止有春秋解诂一书黜周王鲁又注风角等书班之于孝经论语盖异端邪说之流也戴圣为九江太守治行多不法惧何武劾之而自免后为博士毁武于朝及子賔客为盗系狱而武平心决之得不死则又造谢不慙先儒谓圣礼家之宗而身为赃吏子为贼徒可为世鉴王肃在魏以女适司马昭当是时昭簒魏之势已成肃为世臣封兰陵侯官至中领军乃坐观成败及毋丘俭文钦起兵讨贼肃又为司马师画防以济其恶若好人佞已乃其过之小者杜预所着亦止有左氏经传集解其大节亦无可称如守襄阳则数馈遗洛中贵要语人曰惧其为害耳非以求益也伐吴之际因斫瘿之讥尽杀江陵之人以吏则不亷以将则不义凡此诸人其于名教得罪非小而议者谓能守其遗经转相授受以待后之学者不为无功臣窃以为不然夫守其遗经若左丘明公羊髙谷梁赤之于春秋伏胜孔安国之于书毛苌之于诗髙堂生之于仪礼后苍之于礼记杜子春之于周礼可以当之盖秦火之后惟易以卜筮仅存而余经非此九人则几乎熄矣此其功之不可泯者以之从祀可也若融等又不过训诂此九人所传者耳况其书行于唐故唐姑以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书亦将论其人而使之尚友也臣恐学者习其训诂之人于身心未必有补而考其奸谄淫邪贪墨怪妄之迹将自甘于效尤之地曰先贤亦若此哉其祸儒害道将有不可胜言者矣至于郑众卢植郑服防范五人虽若无过然其所行亦未能以窥圣门所着亦未能以发圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人褫爵罢祀郑众卢植郑服防范五人各祀于其乡后苍在汉初说礼数万言号后氏曲台记戴圣等皆受其业盖今礼记之书非后氏则不复传于世矣乞加封爵与左丘明等一体从祀则伪儒免欺世之名贤者受専门之祀而情文两得矣
　　一孔子弟子见于家语自顔回之下七十六人家语之书出于孔氏当得其实而司马迁史记所载多公伯寮秦冉顔何三人文翁成都庙壁所画又多蘧瑗林放申枨三人先儒谓后人以所见増益殆未可据臣考宋邢昺论语注疏申枨孔子弟子在家语作申续史记作申党其实一人也今庙庭从祀申枨封文登侯在东庑申党封淄川侯在西庑重复无稽一至于此且公伯寮愬子路以沮孔子乃圣门之蟊螣而孔子称瑗为夫子决非及门之士林放虽甞问礼然家语史记邢昺注疏朱子集注俱不载诸弟子之列秦冉顔何疑亦为字画相近之误如申枨申党但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗林二人不可无祀则乞祀瑗于卫祀放于鲁或祔祭于本处乡贤祠仍其旧爵以见优崇贤者之意亦庶乎名实相符而不舛于礼也
　　一洪武二十九年行人司司副杨砥建议请黜扬雄进董仲舒太祖髙皇帝嘉纳其言而行之主张斯道以淑人心可谓大矣然荀况扬雄实相伯仲而况以性为恶以礼为伪以子思孟子为乱天下以子张子夏子游为贱儒故程子有荀卿过多扬雄过少之说今言者欲并黜况之祀宜也然臣窃以为汉儒莫若董仲舒唐儒莫若韩愈而尚有可议者一人文中子王通是也通之言行先儒之论已多大约以为僭经而不得比于董韩云尔臣请断之以程朱之说程子曰王通隠徳君子论其粹处殆非荀扬所及若续经之类皆非其作然则程子岂私于通哉正因其言之粹者而知其非僭经之人耳朱子曰文中子论治体处髙似仲舒而本领不及爽似仲舒而纯不及又曰韩子原道诸篇若非通所及者然终不免文士之习利达之求若览观古今之变措诸事业恐未若通之至恳恻而有条理也至于河汾师道之立出于魏晋佛老之余迨今人以为盛则通固豪杰之士也今董韩竝列从祀而通不预疑为阙典臣又按宋儒自周子以下九人同列从祀而尚有可议者一人安定胡瑗是也瑗之言行先儒之论已详大约以为少著述而不得比于濓洛云尔臣亦请断之以程朱之说程子看详学制曰宜建尊贤堂以延天下道徳之士如胡瑗张载邵雍使学者得以矜式朱子小学书亦备载瑗事以为百世之法臣以为自秦汉以来师道之立未有过瑗者矧程子于瑗之生也欲致其与张邵并居于尊贤之堂其没也乃不得与张邵竝侑于宣圣之庙其为阙典或有甚焉况宋端平二年议増十贤从祀以瑗为首若以谓瑗无著述之功则元之许衡亦无著述但其身教之懿与瑗相望诚有不可偏废者臣考之礼有道有徳而教于学者死则为乐祖祭于瞽宗乡先生没则祭于社若通瑗两人之师道百世如新得加封爵使与衡同列于学宫最得礼意
　　一自唐宋以来以顔子曽子子思孟子配享坐堂上而顔子之父顔无繇曽子之父曽防子思之父孔鲤皆坐庑下臣考之子虽齐圣不先父食而三代之学皆所以明人伦也夫孔子之所以为教与诸弟子之所以为学不过明此而已今乃使子坐于上父坐于下岂礼也哉若以为此乃论传道之功则自古及今未有外人伦而言道者纵出于后世之尊崇非诸贤之本意臣恐诸贤于防防之中必有不安于心而不敢享非礼之祀者臣考之元至顺三年甞封顔无繇为杞国公諡文裕孟子之父孟孙氏亦甞封邾国公臣愚乞下有司于各处庙学如乡贤祠之制别立一祠中祀启圣王以杞国公顔无繇莱芜侯曽防泗水侯孔鲤邾国公孟孙氏配享庶不失以礼尊奉圣贤之意臣又窃观圣学失传千五百年至程朱出而后孟氏之统始续则程朱之先亦不可缺况程子之父太中大夫封永年伯程珦首识濓溪周子于属掾之中荐以自代而又使二子从逰朱子之父韦斋先生追諡献靖公朱松临没之时以朱子托其友籍溪胡氏而得程氏之学珦以不附王安石新法退居于洛松以不附秦桧和议奉祠于闽其歴官行已俱有称述臣愚乞将永年伯程珦献靖公朱松从祀启圣王使学者知道学之传有开必先明伦之义不为虚文等因开坐具奏本年八月初三日奉圣防这本礼部照例会官议钦此钦遵抄出到部会同太子太保吏部尚书王【阙】等谨按唐太宗贞观二十一年诏以左丘明卜子夏公羊髙谷梁赤伏胜髙堂生戴圣毛苌孔安国刘向郑众杜子春马融卢植郑服子慎何休王肃王弼杜预范贾逵二十二人代用其书垂于国胄自今有事于太学并令配享尼父庙堂宗开元八年始増孔子弟子十哲从祀二十七年追赠顔子以下八十三人为公侯伯爵宋初増修先圣及亚圣十哲塑像七十二贤及经师左丘明等二十一人皆画像于东西廊之板壁春秋二丁行释奠之礼皆如旧典真宗大中祥符二年诏封左丘明等皆伯爵神宗元丰七年礼官言荀况扬雄韩愈皆发明圣人之道有益学者请自今春秋释奠荀况扬雄韩愈并加封爵以世次先后从祀于左丘明等二十一贤之间诏如礼官议洪惟我朝太祖髙皇帝汛扫前朝之陋俗丕显隆古之文风定鼎金陵之初首即应天府学以为国子监顾其隘陋择地于鸡鸣山下乃以天子学制授诸冬官今考学士宋讷所撰碑文有曰庙在学东亢以层台大成有门七十二贤有庑自经始以来大驾临役者不一当时学士宋濓方被知遇任讨论之责乃上孔子庙堂议亦欲罢七十二贤之祀罢汉唐诸儒之祀正顔无繇曽防孔鲤之祀上皆不从国子助教贝琼乃作释奠解末云闻有言于上破贞观之制者既斥而不用矣余恐其惑人也故辩之至洪武二十九年特从行人司左司副杨砥之请罢黜扬雄从祀成化元年该内阁大臣议奏礼部左侍郎兼翰林院学士薛瑄直躬慕古谈道淑徒进无附丽退不慕恋勤学好问可谓文矣归洁其身可谓清矣是以存蒙圣知没赐美諡其为皇朝名臣夫何间然然论其于道所得以与朱子诸徒相比并若黄直卿辅广之亲承防言金履祥许谦之推衍绪说尚未知可伯仲其间否也而遽欲从祀窃恐世之君子将以建言者为非愚则谀孰敢附和其说哉故以为瑄可无施行等因奉宪宗纯皇帝圣防是钦此钦遵今该前因除扬雄先已罢黜从祀薛瑄难以再议外今议得给事中张九功少詹事兼侍讲学士程敏政所奏其间考论固为明白但自贞观肇兴祀典以来歴代相承八百五十余年中间经歴有宋名儒周程张朱数辈一皆尊礼未甞斥议盖自周室东迁世入春秋诸侯僣王夷狄猾夏陵迟至于战国王道不明人心丧失而荀况首明王道推尊孔子况六经之道火于秦黄老于汉佛于魏晋之间而马融王弼之徒守其遗经専门讲授故唐之诸经注疏咸祖其言而今之经传引用尚多其说盖语其立身之节不无可贬语其羽翼圣学之功亦有可褒用其言固不可以废其人大其功则当有以略其过庶几瑕瑜不至相掩而筌蹄亦岂容尽弃也哉至于孔门弟子若以家语所书为得其实然朱子乃云家语只是王肃编古録杂记其书虽多疵然非王肃所作是则家语之书未必真出于孔氏若夫司马迁之作史记文翁之刻石室图乃在汉武帝之时去古未逺未必为无据也今即一图二书论之公伯寮秦冉顔何司马迁何据而书蘧瑗林放申枨文翁何据而刻申枨申党何以知其一人秦冉顔何何以知其字误歴嵗滋久莫之可考矧夫后苍虽能明髙堂生之礼然汉以二戴庆普三家立于学官而苍之礼无闻焉宜乎贞观不以附于经师之列至于王通河汾之师道虽存而其于圣人之经固不免吴楚僣王之罪胡瑗苏湖之教条虽立而其于圣人之道亦安望覃懐迓续之功遽欲跻之从祀固未敢以为然也迨若启圣王叔梁纥泗水侯孔鲤各为庙以祀于阙里者旧矣今欲通祀天下而遂升孟子程朱之父则于礼为太过置无繇防鲤于别庙而遂弗克预享孔子万世之祀则于义为不及况宋儒洪迈容斋随笔亦云子虽齐圣不先父食特相承既久莫之敢议尔或以荀况马融王弼戴圣刘向贾逵何休王肃杜预功防过钜疑于可黜殊不知朱子甞因释奠申礼部状内备举孔鲤孔伋左丘明贾逵公羊髙荀况十哲两庑诸贤考正位次亦未甞一言论其非所当祀之意此非慎于阙疑则必志于从厚者也即今南京国子监乃我太祖髙皇帝之所经画至精至备庙庭之祀除黜扬雄外其他悉从前代之旧是则南京文庙之制天下所当视效者也太祖髙皇帝之神谟圣断万世所当遵守者也且生乎千百载之下而欲究明于千百载之上诚为不易或者前代之所去取盖必有深意存焉今皆不可得而知矣顾欲舍我圣祖崇文之盛典又将安所从乎诗云不愆不忘率由旧章书云监于成宪其永无愆所有文庙祀礼宜从其旧臣等读书未至康成敢谓髙议之能及所愿则学孔子允惟旧贯之可仍縁系从祀重典及节该奉钦依礼部会官详议来说照例会官议事理未敢擅便定夺谨题请防治元年八月初十日题奏本月十二日奉圣防是从祀诸贤都照旧不动钦此钦遵
　　祀典二
　　一为厘正祀典事祠祭清吏司案呈奉本部送礼科抄出太子少保兵部尚书马文升题载考帝舜绍尧之后肇十有二州封十有二山盖每州必封表山之髙大者以为一州之镇如五岳五镇之神东封泰山为东岳在今山东泰安州沂山为东镇在今青州府临胊县南封衡山为南岳在今湖广衡山县会稽山为南镇在今浙江会稽县西封华山为西岳在今陜西华隂县又封吴山为西镇在今陇州北封恒山为北岳在今大同府浑源州又封医巫闾山为北镇在今辽东广宁卫中封嵩山为中岳在今河南府登封县又封霍山为中镇在今山西霍州又封四海四渎之神东海之神在今莱州府南海之神在今广东南海县西海之神在今蒲州北海之神在今懐庆府济源县志载以其济水源通北海故祭于此淮渎之神在今南阳府泌阳县江渎之神在今四川成都府河渎之神亦在蒲州济渎之神亦在济源县三代而下歴秦汉隋俱于原封之山致祭至五代失有河北之地宋有天下未能混一北为契丹所有后以白沟河为界所以祭北岳恒山于真定府曲阳县俗传有飞来峯之说不知祭医巫闾山于何处盖宋建都于汴而真定在汴京之北是亦不得已权宜之道也迨我太祖髙皇帝膺天眷命应天顺人奄有万方建都金陵视真定逺在京都之北所以因循未曽厘正迨我太宗文皇帝迁都北平而真定却在京都之南当时礼官亦未建明犹祭北岳于曲阳县惟北镇仍祭于广宁若以为北岳原在真定则周礼载恒山为并州之镇在正北我朝一统志亦载恒山在浑源州南二十里即北岳以此观之则北岳当在浑源州为无疑矣今本州北岳庙迹犹存故老犹能相传我朝洪武初定岳镇海渎之神封去歴代褒加之帝号真可为万世之法独北岳犹祭于帝都之南非其故封之山诚为缺典臣非礼官考校未真但系国家重事不可不为厘正如防乞勑礼部再加详考如臣所言为是明白具奏行移山西并大同巡抚官员时年丰稔措置钱粮于浑源州恒山旧趾去处修盖北岳之神殿宇务在不侈不隘若旧殿犹存不必从新盖造止可修葺工完之日有司具奏更乞勑翰林院撰文勒之坚石竖之庙前以垂永久今后凡祭北岳之神于此行礼庶数百年之缺典得以正于今日而我朝之盛事亦可昭于后世矣等因具题奉圣防礼部看了来说钦此钦遵抄出送司考得北岳祠事録内附载浑源州志一段云恒山在南二十里乃古北岳也上有岳庙乃陶唐氏所建至舜时十有一月北巡狩至于北岳驾诣大茂山谷值大雪岩壑沍寒驾不能进而遥祀之忽岳庙之右飞一石坠帝前因名曰安王石乃建庙于大茂山又五载复巡狩其石飞于曲阳复建庙于曲阳今州之恒山有观乃唐武徳中道士髙明素所建也其言陶唐建庙帝舜遥祀事属无稽飞石之说亦出谚语不足为据别无其他碑记可考止有本朝洪武十二年重修古北岳庙碑一通内载浑源恒山为古北岳粤自有虞氏受禅嵗十一月北巡狩帝躬行望祀厥后飞石东迁卒建祠于曲阳歴代因之永以为典于是恒山之祠废不复举是则北岳之纪于浑源州者如此及考得禹贡内冀州恒卫既从注云恒水地志出常山郡上曲阳县恒山北谷在今定州曲阳县西北恒山也周礼职方氏正北曰并州其山镇曰恒山今真定府乃禹贡冀州之域周为并州地又尔雅河北恒注云恒山北岳是也郑云在上曲阳县又文献通考云汉恒山郡十八县有上曲阳避文帝讳改曰常山又云定州曲阳县北岳常山在焉汉宣帝神爵元年诏太常祠祀五岳四渎北岳常山于上曲阳即常山郡之县也唐武徳贞观之制祭北岳恒山于定州盖至唐复置恒山郡宋初縁旧制亦祭北岳恒山于定州汉碑不存无所于考唐宋碑刻具载其事则曲阳之祀北岳实非始于五代之际明矣至于元起朔漠正宜祀于浑源而至元以来代祀北岳碑记仍在曲阳迨至国朝洪武二年正月内藏库副使魏士举首奉太祖髙皇帝之命肇祀北岳及三年六月降诏正名定祀着为常典列圣继统有事必告丰碑钜刻林立祠下是则北岳之着于曲阳县者如此及考得曲阳县在隋为恒阳县恒山在县西北一百四十里浑源州元初为恒隂县恒山在州南二十里山南曰阳山北曰隂或者皆指恒山而名未可知也今该前因案呈到部看得北岳恒山之神祀于曲阳歴汉唐宋以至国朝上下几二千年未之有改其浑源州虽有恒山亦名北岳然祀典不闻碑志无考曲礼云凡祭有其废之莫敢举也有其举之莫敢废也正谓此尔况今恒山实为畿内钜镇孕灵已久一旦废此举彼恐有窒碍所据浑源州恒山既为一方之望古迹间存复有洪武年间重修庙宇但恐年久或至頽敝合无行移山西布政司转行彼处官司量加修葺春秋告报以时祭祀庶为两便縁系厘正祀典及奉钦依礼部看了来说事理未敢擅便定夺谨题请防治六年七月二十四日于奉天门题奏二十六日奉圣防是钦此
　　祀典三
　　一为正祀典事礼科抄出本科右给事中张九功题仰惟陛下初登大寳郊天告庙又遍及古之圣帝明王岳镇海渎是即大舜类帝禋宗望山川遍羣神之意臣于治元年二月二十二日钦承上命遣祭北岳恒山之神臣恐敬不足以接神明诚不足以答圣明有孤陛下懐柔百神之意是以斋明戒惧不敢遑宁也臣惟国之大事在祀与戎祀典不正则神人渎乱妖诞所由兴人心所由不正也故祭必有义君天下者祭古先圣王以其有功徳于民也祭日月星辰以其民所瞻仰也祭山岳河海以其利泽及人也祀典所载惟此族类考之祭法槩可见矣方今圣明御极欲其首正人心必先修明祀典不然则人祭非鬼神奸惑人焄蒿妖诞之说纷起欲天下务民义而正风化也难矣如防乞勑礼部通行天下有司除祀典应祭者依例致祭外若神非其地者气非其类者非有功徳于民者非天地之正者悉皆除去勿使惑人务效狄梁公毁淫祀之法推西门豹投妖巫之心凡民间拜天告斗修斋设醮假降邪神妄称弥勒一切佯修善事扇惑人心者严加禁约有犯如律若视为泛常纵容不谨一体治罪于以正人心于以清风俗然朝廷者天下之本欲正其末先正其本臣观朝廷常祭之外又有释迦牟尼文佛之祭有三清三境天尊之祭有九天应元雷声普化天尊之祭有金阙真君之祭有玉阙真君之祭有金阙元君生辰之祭有神父神母之祭宫观中水官星君诸天诸帝之号之祀不可枚举凡此皆异端茫昧之说祀典所不载者也夫人之所戴者一天而已汉儒郑五天六天之说乖谬不经况此黄冠之徒诸天诸君之号岂不尤为妄诞天有二日且不可岂复有如是之多天哉借曰有之不郊而祭则为渎渎固不可也如知其无徒然而祭则为妄妄亦不可也昔秦汉四帝五畤诸神怪荒惑之祷祀非此类乎如防乞勑礼部于诸宫观寺庙中此等不在祀典非礼之祭逐一查出尽行罢去及一切逢七逢九之斋清醮火醮之类通行禁止如此则朝廷正而天下无不正矣臣今与祭祀之事故言及此冒干天聴不胜竦惧之至等因具题该通政司官于奉天门奏奉圣防礼部会官稽详何神立于何代何神有功于国何神泽及生民如今应否祭祀明白来说钦此钦遵会同太傅兼太子太师英国公等官张懋等谨详古制天子祭天地祭宗庙祭社稷祭天下名山大川祭五祀凡载于祀典者皆有功徳垂世如祭法所谓法施于民以死勤事以劳定国能御大菑能捍大患则祀之非此族类不在祀典故孔子曰非其鬼而祭之谄也又曰淫祀无福而先儒亦曰帝王无妄祭无徼福又曰明于天地之性不可惑以神怪知万物之情不可罔以非类皆谓此也自秦以降乃多淫祠歴汉至元有因有革迨至国朝太祖髙皇帝即位之三年首诏天下有曰夫礼所以明神人正名分不可以僭差今命依古定制凡岳镇海渎并去前代所封之号止以山水本名称其神郡县城隍神号一体改正歴代忠臣烈士亦依当时初封以为实号后世溢美之称皆与革去用称朕以礼事神之意其天下神祠无功于民不应祀典者有司毋得致祭钦此钦遵及大明律内一欵凡私家告天拜斗焚烧夜香燃防天灯防渎神明者杖八十若僧道修斋设醮而拜奏清词诔文及祈禳火灾者同罪还俗又一欵凡师巫假降邪神书符呪水扶鸾祷圣自号端公太保师婆及妄称弥勒佛白莲社明尊教白云宗等会一切左道乱正之术或隠藏图像烧香集众夜聚晓散佯修善事扇惑人民为首者绞为从者各杖一百流三千里钦此钦遵其所以拯弊俗于千古垂至戒于万世至深切矣列圣相承恪遵成宪间有因所感应之事而増益祠祭或以万夀千秋等节而修建斋醮一时行之不察后遂袭以为例因循莫改増置益繁异端之徒转相鼓扇怪诞相乘矫诬殊甚夫非礼之祭非类之祷近代帝王固不能无然絶地天之通严幽明之分在帝舜以为当务之急盖非圣明之君卓然有见必不能深禁而痛絶之此给事中张九功之言所以深有望于今日者也伏乞圣明敬事天地孝事宗庙严事山川百神舍此之外凡有一应斋醮祷祠之类通行革罢不惟屏斥异端之奸亦可节省无益之费该部仍通行天下除应祀神只照旧致祭外其余非有功徳利泽及民及不经奏勘不合祀典者即系淫祠俱各查考尽行革去僧道修斋设醮师巫假降邪神左道乱正者严加禁约敢有故违依律问罪其在京各宫观寺庙神只出处不载于正经功泽莫稽其显迹但系非时遣祭者并皆停免中间有经累朝崇建难于輙废亦宜厘正其名号减杀其礼仪庶几朝廷之上允合乎圣祖以礼事神之心至于祀典之存亦足致乎帝舜至諴感神之妙和气协应国祚绵长人心以明风俗以正其于治道诚非小补今将查到在京各项祭祀除太仓之神汉夀亭侯闗某宋丞相文天祥俱祀典应祭外其余各寺宫观神只应否致祭縁由逐一议拟开坐伏乞圣明裁处縁节该奉钦依礼部会官稽详明白来说事理未敢擅便定夺谨题请防
　　计开
　　释迦牟尼文佛
　　三清三境天尊
　　谨按传记西方有佛国曰天竺天竺有五中天竺乃释迦所生之地后汉明帝时其法始入中国后之宗其教者遂以释迦为师其曰三世佛者则以释迦之本性为法身徳业为报身并其真身而为三其实本一人耳今乃分为三像而并列之失其指矣唐儒韩愈有曰三代之时天下太平百姓安乐夀考中国未有佛也明帝时始有佛法其后乱亡相继运祚不长宋齐梁陈以下事佛渐谨年代尤促惟梁武帝舍身施佛其后饿死台城事佛求福乃更得祸由此观之佛不足事亦可知矣至于道家以老子为师其所谓三清者盖仿释氏三身而为之尤为谬妄宋儒朱熹有曰玉清元始天尊既非老子之法身上清太上老君又非老子之报身设有二像又非与老子为一而老子又自为上清太上老君盖仿释氏之失而又失之者也况庄子明言老耼之死则耼亦人鬼尔岂可僣居昊天上帝之上哉由此言之三清三境天尊实无所据况躬亲祠醮倾心崇奉如宋徽宗者可谓至矣卒之陷身沙漠覆亡宗社千载之下可为明戒但縁异端佛老之徒转相模仿惑世诬民歴代因之莫之有废是以逓年以来凡遇万夀千秋等节奉钦依修建吉祥好事或遇丧七七修建荐扬好事俱先期一日遣官诣大兴隆等寺祭告释迦牟尼文佛朝天宫祭告三清三境天尊此皆因袭而行不合祀典今议得斋醮既合停止其前项祭告俱各罢免
　　北极中天星主紫防大帝
　　谨按象纬书有曰北极五星在紫防垣中一名天极一名北辰其北第五星名天枢盖极星之在紫防垣万神所宗七曜三垣二十八宿众星所拱为天文之正中又曰紫防大帝之坐天子之常居也即今朝廷宫殿所在乃其象焉国朝正统初年建紫防殿一所于大徳观之东设立大帝之像每遇万夀圣节正旦冬至俱遣大臣一员祭告今议得日月星辰并曜于天故古有大明祭日夜明祭月幽禜祭星之文祖宗以来每嵗南郊大祀内坛已有星辰坛合祭之礼今乃像之如人称之为帝以极星之正祠于异端之宫稽之祀典诚无所据所有前项祭祀伏乞罢免
　　九天应元雷声普化天尊
　　谨按传记有曰凡隂气凝聚阳气在内而不得出则奋击而为雷霆非如异端所谓龙车石斧鬼鼓火鞭怪诞之难信也雷声普化天尊者道家以为玉霄一府总司五雷而雷部诸神皆其所主而又托以六月二十四日为天尊示现之日故朝廷嵗以是日遣官诣大徳显灵宫致祭今议得风云雷雨皆隂阳之妙用鬼神之盛徳祖宗以来每嵗南郊大祀外坛已有合祭之礼而八月望后山川坛复有秋报之祭况自二月发声之后无非雷霆震奋之日顾乃止于六月二十四日于义何取至于像设名称礼亦无据所有祭告伏乞罢免
　　梓橦帝君
　　谨按图志英显王庙在剑州即梓橦神姓张讳亚子其先越嶲人因报母仇徙居剑州之七曲山仕晋战没人为立庙唐宗西狩追命左丞僖宗入蜀封济顺王宋咸平中改封英显又按文昌六星在北斗魁前为天之六府道家谓上帝命梓橦神掌文昌府事及人间禄籍故元加号为辅元开化文昌司禄宏仁帝君而天下学校亦多立祠以祀之京师旧有庙在北安门外景泰五年辟而新之勑赐文昌宫额嵗以二月初三日为帝君诞生之辰遣官致祭今议得道家谓梓橦以孝徳忠仁显灵于蜀庙食其地于礼为宜祠之京师不合祀典至于文昌之星殊与梓橦无干今乃合而为一诚出傅会所有前项祭祀伏乞罢免仍行天下学校如旧有文昌祠者亦令拆毁
　　祖师三天扶教辅大法师真君
　　谨按传记张道陵字辅汉光武十年生于吴之天目山善以符治病桓帝永夀元年于灵峯白日上升百二十嵗唐天寳七年册赠太师中和四年封三天扶教大法师宋熈宁中加号三天扶教辅元大法师大观二年册号正一靖应真君子孙歴代相传皆有封号迨入国朝仍令传袭正一嗣教真人之封秩视二品嵗以正月十五日为祖师示现之辰遣官诣大徳显灵宫告祭又按宋邵伯温闻见録建安二十年曹操破张鲁定汉中鲁祖陵顺帝时客蜀学道鸣鹤山中造作符书惑百姓受其道者辄出五斗米时谓之米贼陵子衡衡子鲁以法相付授自号师君其众曰鬼卒曰祭酒大抵与黄巾相类朝廷不能讨就拜鲁汉宁太守镇夷中观此则陵本非异人而道家祖陵为天师者特因天寳诏称汉天师而然尔今议得正月十五日乃其生辰自宜其子孙祭于其家所有前项祭祀伏乞罢免
　　大小青龙之神
　　谨按碑记昔有僧名卢自江南来寓西山之尸陀林秘魔岩一日二童子来拜于前卢纳之鬻薪供奉虽寒暑无怠时久旱不雨二童子白于卢能限雨期言讫即委身龙潭须臾化二青龙一大一小至期果得甘雨事闻赐卢师号曰感应禅师建寺设像立碑以记其事又别设祠于龙潭之上春秋遣官祭二青龙神国朝宣徳中勑建大圆通寺二青龙出现祷之有应于是加以封号至今春秋二时遣顺天府官致祭及遇嵗旱遣官祭告盖因旧传二龙能致云雨故累朝崇奉如此然虽称二龙其实蛇也蛇有神蛇其名曰蜦亦能致雨今此二蛇西山寺院处处有之略无灵异近者京师连年亢旱累累祭告祈祷杳无应验则此亦非蜦蛇乃凡蛇耳盖妖由人兴久自衰息无足崇奉明矣昔宋祥符中天庆观有蛇极怪异人以为龙孔道辅以手板击其首死之其患遂息程明道为上元主簿茅山池有小龙如蜥蜴崇奉以为神物明道捕而脯之使人不惑后亦不闻如何则此二龙之怪诞正此类也所有前项春秋祭告之礼伏乞罢免
　　东岳泰山之神
　　谨按图志东岳者鲁之泰山在今山东济南府泰安州山下有庙自黄帝以来封禅者七十二君唐宋元皆加神以封号曰王曰帝若祀人鬼国朝洪武三年诏去封号称为东岳泰山之神有司春秋致祭有事则遣廷臣祭告今京师朝阳门外亦有东岳庙实自元延祐中教大宗师张留孙买地为宫奉祀东岳天齐仁圣帝国朝仍而不废嵗以三月二十八日及万夀圣节遣官致祭夫镇岳海渎以其山川灵气有发生润泽之功故歴代祀之而泰山在鲁封内嵗时已有常祭况每嵗南郊大祀坛八月山川坛俱有合祀之礼所据前项祭告稽之祀典烦渎无据合当罢免
</div>
    <div class="pagination">
<a href="青谿漫稿_page10.html">上一页</a><span>...</span><a href="青谿漫稿_page6.html">6</a><a href="青谿漫稿_page7.html">7</a><a href="青谿漫稿_page8.html">8</a><a href="青谿漫稿_page9.html">9</a><a href="青谿漫稿_page10.html">10</a><span class="current-page">11</span><a href="青谿漫稿_page12.html">12</a><a href="青谿漫稿_page13.html">13</a><a href="青谿漫稿_page14.html">14</a><a href="青谿漫稿_page15.html">15</a><a href="青谿漫稿_page16.html">16</a><span>...</span><a href="青谿漫稿_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
