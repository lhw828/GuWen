<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 27 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 27 页/共 41 页</h1>
    <div class="content">　　东浮溪水渡长林上坂回头一拊心巳觉省烦非仲叔安能养志似曾参【后汉闵贡字仲叔太原人世称节士虽周党之洁清自以弗及也党见其食菽饮水遗以生蒜受而不食党与仲叔同郡亦贞士也见逸民传皇甫谧髙士传曰党见仲叔食无菜遗之生蒜仲叔曰我欲省烦耳今更作烦邪受而不食○孟子若曾子则可谓养志也事亲若曾子者可也○据此诗公母夫人尚留临川故有养志之句】忧伤遇事纷纷出疾病乗虚亹亹侵未有半分求自赎恐填沟壑更霑襟【谢安弱冠诣王蒙蒙子修曰向客何如大人蒙曰此客亹亹为来逼人○汲黯传臣自以填沟壑不复见陛下不意陛下复收之诗言未有以报君亲之恩恐先朝露而悲耳】
　　读史
　　自古功名亦苦辛行藏终欲付何人【功名虽出于邂逅然殚虑竭精而为之者多矣公自言欲效古之何人】当时黯黮犹承误末俗纷纭更乱真【韩集葢覆黯黮不以真情白露左右】糟粕所传非粹美丹青难写是精神区区岂尽髙贤意独守千秋纸上尘【庄子外篇十四轮扁告齐桓公古之人与其不可传者死矣然则君之所读者古之糟粕耳○顾凯之传每画人或数年不防目睛曰四体妍蚩本无关于妙处传神冩照正在阿堵中○刘歆责太常云犹欲得残守缺挟恐见破之私意而无从善服义之心○唐人诗向来竒特几张纸千古风流一窖尘】
　　读诏书
　　去秋东出汴河梁巳见中州旱势强日射地穿千里赤风吹沙度满城黄【庆厯七年八月钱彦逺奏前嵗地震雄霸沧登旁及荆湖幅员千里今复大旱人心嗷嗷此诗言去秋正彦逺辈论奏时可见旱势之盛○穿地者盛言日色之炽朝野佥载春甲子雨赤地千里○杜诗明朝在沃野苦见沙尘黄】近闻急诏收羣策颇説新年又亢阳贱术纵工难自献心忧天下独君王【庆厯七年三月诏曰自冬讫春旱暵未巳五种不入农失作业朕惟灾变之来应不虚发殆不敏不明以干上帝之怒咎自朕致民实何辜与其降疾于人不若移灾于朕自今中外臣僚其指当世切务实封条上上每命学士草诏未尝有所増损至是杨察当笔以为未尽罪已之意令更为此诏○据降诏在三月则此时当在春时作也故云新年又亢阳按国史言是时方闵雨贾昌朝引汉灾异策免三公故事上表乞罢与参政呉育皆去位宰臣陈执中等并降秩然仁宗圣徳旋祷太一宫雨即降正却葢不御时事也○公庆厯二年登第皇祐三年召试馆职固辞此诗犹在未作鄞县前○韩诗致君岂无术自献良独难○杜恕奏疏魏明乞与羣臣议论政事使人得自尽今每有军事诏书常曰谁忧此者耶吾当自忧耳】
　　每见王太丞邑事甚冗而剸剧之暇犹能过访山馆兼出佳篇为赠仰叹才力因成小诗
　　我看繁讼频搔首君富才明见亦常尚有闲襟寻水石更留佳句似池塘【池塘生春草谢灵运句】松苖地合分髙下鳬鹤天教有短长徐上青云犹未晚可无音问及沧浪【选诗鬱鬱涧底松离离山上苖○庄子骈拇篇鳬胫虽短续之则忧鹤胫虽长断之则悲故性长非所断性短非所续无所去忧也○渔父歌曰沧浪之水清兮可以濯我缨沧浪之水浊兮可以濯我足】
　　王浮梁太丞之听讼轩有水禽三巢于竹林之上恬而自得邑人作诗以美之因次元韵【九域志浮梁县属饶州】
　　水边舟动多惊散何事林间近絶疑【言水边为舟所惊至此近人而驯诗不言水禽直叙其事格致甚新】野意肯从贤令至旧巢犹有主人知【公自注云见王太丞诗东坡手记野老言鸟雀去人太逺则其子有蛇防狐狸鸱鸢之患人既不杀则自近人者欲以免此害也由此观之异时鸟雀巢不敢近人者以人为甚于蛇鼠之类也】不关饮啄春江暖自在飞鸣夏日迟览徳岂无丹穴鳯到时应让向南枝【庄子野雉五步一鸣十步一啄○贾谊传鳯凰翔于千仞兮览徳辉而下之山海经丹穴之山有鸟曰鳯】
　　寄虞氏兄弟
　　一身兼抱百忧虞忽忽如狂久废书畴昔心期俱丧勇此来腰疾更乗虚【智勇俱丧项羽咄嗟叱咤千人俱废】久闻阳羡安家好自度渊明与世疎亦有未归沟壑日防应相近置田庐【公诗又有久闻阳羡溪山好颇与渊明性分宜之句】
　　除夜寄舍弟
　　一樽聊有天涯忆百感翻然醉里眠酒醒灯前犹是客梦回江北巳经年佳时流落真堪惜【一作何得】胜事蹉跎只可怜惟有到家寒食在春风同泛滪溪船【方干诗红灯短烬方烧腊画角残声又报春明日便为经嵗客昨朝犹是少年人观公此作则觉干语为繁矣】
　　荅熊本推官金陵寄酒
　　郁金香是兰陵酒枉入诗人赋咏来【李白诗兰陵美酒郁金香玉椀盛来琥珀光】庭下北风吹急雪坐间南客送寒醅渊明未得归三径叔夜犹同把一杯吟罢想君醒醉处钟山相向白崔嵬【此诗必作扵在朝之日因得金陵酒而懐旧居】
　　和钱学士喜雪
　　手把诗翁忆雪诗坐愁穷海瘴烟霏【退之诗出入髙下穷烟霏】谁令天上苍茫合【苍茫谓云也】忽作【一作见】空中散漫飞阊阖与风生气势嫦娥交月借光辉【许慎説文阊阖天门也又春秋考异邮曰四十五日阊阖风至阊阖者咸收养也注秋分之也四十五日广莫风至广莫者精大满也注冬至之也】山鸦瑟缩相依立邑犬跳梁未肯归【韩诗喙雪寒鸦趂始飞瑟缩冻貌也○栁宗元荅韦中立书仆来南二年冬幸大雪数州之犬皆仓黄吠噬狂走者累日至无雪乃巳】防缀丘园荣树木埋藏沟堑乱封圻【毕命申画郊圻愼固封守】髙歌业巳传都市逸兴何当叩隐扉【髙歌借用阳春白雪歌及子猷访戴事见别注】颇欲携尊邀使骑防忘温席荐亲闱【唐王元寳扫雪迎賔为宴乐之防○晋西河人王延事亲色养夏则扇枕冬则以身温被】公今早晩班春去强劝涝田补嵗饥【据説文涝有平去两声又云水名出扶风鄠县北入渭今公所指必谓旱涝之涝魏志郑浑迁沛郡太守郡界下湿患水涝百姓饥乏浑兴陂堨开稻田人皆以为不便浑曰地势汚下宜灌溉终须为稻之利遂躬率吏民兴立比年大收民赖其利】
　　送江宁彭给事赴阙【彭思永自右谏议大夫知瀛州以病请便郡徙知江宁府召为御史中丞论斥濮议最力公时在江宁作此诗送之】
　　西江望士众长兼卓荦传家在一男【思永本京兆人其先徙庐陵故云西江望士】壮志异时开史牒妙龄终日对书龛桂堂发策收科选樱苑颁诗预宴酣【晋郄诜传武帝于东堂问诜云云犹桂林之一枝昆山之片玉○仁宗赐进士诗仙籍乍标昆玉贵宴杯犹及苑樱期○拾遗録汉明帝于月夜宴赐羣臣樱桃盛以赤瑛盘羣臣视之月下以为空盘又唐书文宗即位因内园进樱桃以奉三宫太后又景龙文馆记上与侍臣于树下摘樱桃恣其食末后大陈宴席奏宫乐至暝人赐朱樱两笼】大邑援琴聊试可小州怀绶果才堪【援琴宓子贱事○书试可乃巳○彭尝为南海分宁二邑又守潮州常州皆有政绩怀绶字借用朱买臣事】分台拜职荣先入抗疏辞恩耻横覃【思永自常州召入为侍御史皇祐中将祀明堂有传赦语百官皆迁官思永上疏力止滥恩故云】劲操比松寒不挠忠言如药苦非甘龙鳞直为当官触虎穴宁关射利探【张良传且忠言逆耳利于行毒药苦口利于病○龙鳞见次韵邓子仪注○呉吕防年十五六窃随姊夫邓当击贼当大惊呵叱不能止归告防母母欲罚之防曰贫贱那可居脱误有功富贵可致且不入虎穴安得虎子母哀而许之】朱毂兽头终协梦粉闱鸡舌更须含【扬雄解嘲子徒欲朱丹其毂○晋邓攸父殷为淮南太守梦行水边见一女子猛兽自其后断其鞶带囊占者以为水边有女汝字也断鞶带者新兽头代故兽头也不作汝隂当作汝南也果迁汝隂太守○通典尚书省中以胡粉图画古贤烈士○汉制尚书郎含鸡舌香奏事思永罢御史以司封外郎知宣州故有兽头鸡舌之句】均输北转荆门鹢劝课西临蜀市蚕【思永自宣擢湖北转运使故云荆门鹢思永任益州路转运使成都阙守领守事故云劝课西临蜀市蚕蜀之先有蚕丛市又髙辛时蜀有蚕女】期信有儿迎郭伋食贫无地乞羊昙【郭伋再为并州牧行部到西河美稷有儿童数百各骑竹马道左迎拜问伋何日当还伋令从事计日告之既还先期一日伋为违信于诸儿遂止于野亭须期乃入○谢安棊负以墅乞羊昙此言公清贫无地可乞人也乞当作气音气与人物也】槖垂铃栈驼鸣节拥棠郊虎视耽【退之征蜀聨句椎肥牛呼牟载实驼鸣音乙辖反广韵十五辖有字注骆驼鸣也○易颐卦虎视耽耽其欲逐逐注虎下视貌】归见广墀瞻斧藻对扬初服改朱蓝【文选江淹杂体诗序譬犹蓝朱成采错杂之变无穷斧藻谓天子之服东坡雪诗如夸剪刻工故上朱蓝袂】进班华省财方阜出按穷边虏稍戡帝命贾琮当冀北民歌姬奭次周南【自益州入为兵部郎中三司户部副使故云财方阜旋擢天章阁待制陜西都转运使故云按穷边○灵帝时诏书沙汰二千石更选清能吏乃以贾琮为冀州刺史命御者褰赤帷裳百城震悚公自陜起漕改知瀛州故云当冀北召公姬姓名奭周南诗什名次周南者指召南也】投壶飨客鱼无乙伐鼓搜兵马有驔【祭遵传遵为将军取士皆用儒术对酒设乐必雅歌投壶○礼记内则鱼去乙注乙鱼体中害人者名也东海鰫鱼有骨名乙在目傍状如篆乙食之鲠人不可出尔雅曰鱼枕谓之丁鱼肠谓之乙鱼尾谓之丙注云此皆似篆书字因以名焉韦庄岂虑其烹鱼去乙或致伤鳞传言公仕既显自奉不改其常○诗有骃有騢有驔有鱼】鳞鬛掀红旗杳杳虬髯咤黒纛鬖鬖【崔豹古今注曰鲸海鱼也大者长数千里小者数千尺鼓浪成雷濆沫成雨水族惊畏之皆逃匿莫敢当其雌曰鲵大者亦长千里眼睛为明月珠鬛鱼脊上鳍岭表録异曰海防鱼即海上最伟者也其小者亦千余尺每嵗广州常发船过南安贸易路经海心深阔处忽见十余山忽出忽没篙工曰非山岛海防鱼背也目闪鳍鬛若簸朱旗日中忽雨霡霂舟子曰此防鱼喷气水散于空风势吹来若雨耳渐近鱼即鼓船而噪倐尔而没金楼子曰鲸鲵一名海防穴居海底鲸入穴则水溢为潮鲸既出入有节故潮水有期○白诗枪森赤豹尾纛咤黒龙髥】威加诸部风霜肃惠浸连营雨露涵大斗时时能剧饮轻裘往往秪清谈干龙巳应天飞五晋马徐观昼接三道在君臣方自合徳侔卿长更谁慙【轻裘见赋拟岘台注○干龙谓英庙初御极也○晋康侯用锡马蕃庶昼日三接谓彭自江寜入觐○卿长陈寔事】便蕃肯较平生宠放旷惟知雅性妉委佩去辞廷殖殖扬舲来得府潭潭一尊客路从容尽千里人情委曲谙岂但搢绅称召杜故多扶杖祝彭聃【殖殖其廷殖殖言平正也○前汉召信臣迁南阳太守吏民亲爱号曰召父又后汉杜诗守南阳政治清平时人方于信臣故南阳为之语曰前有召父后有杜母○言思永所至有惠爱民比之召杜而祝其长年使如彭聃耳】幕中俊乂闲刀笔帐下骁雄冷劒镡楚地恠须留汲黯萧规疑欲付曹参【俊乂思永幕客也闲刀笔亦幕府省文书之义○帐下骁雄言部曲也三国将兵将军有帐下督○剑镡剑口也庄子説剑天子之剑以晋魏为脊周宋为镡注音淫又徒南反谓剑镡也○汲黯传防更立五铢钱民多盗铸钱者楚地尤甚上以淮阳楚地之郊召黯为淮阳太守○扬子云解嘲萧规曹随】从来贵势公何慕自是贤名上所贪未信逸身今以老且当忧国每如惔论心邂逅胶投漆搔首低回雪满篸【周武帝尝令杨素草诏下笔立成帝嘉之曰善自勉勿忧不富贵素应声曰但恐富贵来逼臣臣无心圗富贵公何慕政用此意○诗忧心如惔胶投漆以喻其固雪满篸言髪白如雪】镇抚未惊移嵗月追攀曾许赏烟岚余欢遽隔新亭饯宿惠难忘旧馆骖巻曲尚谁知散栎峥嵘空此咏枯楠【王导传有燕新亭事但改燕为饯为是送彭也○礼记孔子之卫遇旧馆人之丧入而哭之哀出使子贡説骖而赙之○樗散是不材之木也其大本拥肿而不中防墨其小枝巻曲而不中规矩无所可用○杜诗梗楠枯峥嵘乡党皆不记又云空余栋梁具无复霄汉志】















　　王荆公诗注巻三十九
　　钦定四库全书
　　王荆公诗注巻四十
　　宋　李壁　撰
　　律诗
　　聊行
　　聊行弄芳草独坐隐团蒲问客茅檐日君家有此无【列子杨朱篇宋国田夫东作曝日顾谓其妻曰负日之暄人莫知者以献吾君将有重赏○欧公文凉竹簟之暑风曝茅檐之暖日】
　　染云
　　染云为栁叶剪水作梨花不是春风巧何縁有嵗华【陆畅雪诗仙人宁底巧剪水作花飞】
　　沟港
　　沟港重重柳山坡处处梅小舆穿麦过狭径碍桑回【李白诗碧草巳满地与栁梅争春唐人多以梅栁对言公诗举此殆不止一聨也小舆狭迳曲尽农圃闲适之趣】
　　霹雳沟【建康志霹雳沟在城西五里】
　　霹雳沟西路柴荆四五家忆曾骑欵段随意入桃花【建康续志云蒋山寳公塔西北有宋兴寺基基之左有桃花坞花甚盛今不复存○杜诗随意数花须】
　　午睡
　　檐日隂隂转牀风细细吹翛然残午梦何许一黄鹂【苏子美诗树隂满地日卓午梦觉流莺时一声】
　　题齐安驿
　　日净山如染风暄草欲薫梅残数防雪麦涨一川云【杜诗暄风暖景明年日○许浑广中诗未腊梅先实终冬草自薰○别赋闺中风暖陌上草薰○曹松诗林残数枝月髪冷一梳风公句法类此】
　　昭文斋【公自注云米芾题余定林所居因作】
　　我自山中客何縁有此名当縁琴不鼔人见有亏成【蒋山有定林庵公尝读书于此米元章榜曰昭文斋李伯时画公真于壁杨次公为之賛○庄子齐物论有成与亏故昭氏之鼔琴也无成与亏故昭氏之不鼓琴也斋名亦取公尝为首相之意】
　　台上示呉愿
　　细书妨老读长簟惬昏眠取簟且一息抛书还少年【后汉循吏传细书成文○唐人诗大书文字隄防老之句○韩诗抵暮但昏眠】
　　示道原
　　久不在城市少留心怅然幽芳可揽结伫子饮云泉【揽结字见招约之职方注○唐人诗别有野麋人不识一生长饮白云泉】
　　传神自赞
　　此物非他物今吾即故吾今吾如可状此物若为摹【庄子田子方篇彼巳尽矣而汝求之以为有是求马于唐肆也吾服汝也甚忘汝服吾也亦甚忘虽然汝奚患焉虽忘乎故吾吾有不忘者存注不忘者存谓继之以日新也虽忘故吾而新吾巳至未始非吾吾何患焉故能离俗絶尘而与物无不冥也】
　　题何氏宅园亭
　　荷叶参差巻榴花次第开但令心有赏嵗月任渠催【杜牧诗旧事参差梦新程迤逦秋亦此句法】
　　草堂一山主
　　一公持一鉢想复度遥岑地瘦无黄独【一作犊】春来草更深【传灯録曾将一鉢度婆娑又僧那禅师唯一衣一鉢一坐一食奉头陀行○黄独黄精也○少陵诗黄独无苖山雪盛】
　　题黄司理园
　　为忆去年梅凌寒特地来闰前空腊尽浑未有花开【元微之诗马上同携今日杯湖边新折去年梅○杜诗梅蕊腊前破梅花年后多】
　　洊亭
　　西崦水泠泠防冈有洊亭自从春草长遥见秪青青【洊亭见古诗注○韩诗草色遥看近却无】
　　题永昭陵
　　神阙淡朝晖苍苍露未晞龙车不可望投老涕沾衣【公作永昭陵斋文云嵗隂逝矣陵阙超然○永昭陵即仁宗陵旦表有云想龙驾于空衢莫知所税瞻鸟耘于新垅但有至怀亦公作也】
　　咏谷
　　可怜台上谷转目巳隂繁不觧诗人意何为乐彼园【鹤鸣诗乐彼之园爰有树檀其下维谷注恶木也】
　　池上看金沙花数枝过酴醿架盛开
　　故作酴醿架金沙秪漫栽似矜顔色好飞度雪前开【髙斋诗话公荐进一二寒士位侍从初无意于大用公去位后遂参政柄因作此诗寄意○雪谓酴醿刘长卿诗自矜娇艳色不顾丹青人】
　　五栁
　　五栁柴桑宅三杨白下亭往来无一事长得见青青【五栁渊明事三杨见次韵酬龚深甫注○白傅诗遥忆青青江岸上不知攀折是何人青青谓栁杨公以龚宅比陶庐】
　　移松皆死
　　李白今何在桃红巳索然君看赤松子犹自不长年
　　山中
　　随月出山去寻云相伴归春晨花上露芳气着人衣【李白诗暮从碧山下山月随人归却顾所来径苍苍横翠微○王昌龄诗朝饮花上露夜卧松下风○王维诗涧芳袭人衣山月映石壁○谢灵运诗花上露犹炫离骚芳菲兮袭予】
　　送王补之行风忽作因题四句于舟中
　　淮口西风急君行定防时故应今夜月未便照相思【戴叔伦诗未可动归桡前程风浪急○李白诗呉洲如见月千里幸相思○杜牧之诗只应明月见千里两相思】
　　再题南涧楼
　　北山云漠漠南涧水悠悠去此非吾愿临分更上楼【建康志南涧楼在城南八里南史何求除永嘉守住南涧寺不肯诣台乞于野外拜受见许忽一夜乗小船逃归呉○令狐楚诗适楚岂吾愿思归秋向深○唐张乔诗一夜江潭风雨后九华晴望倚天秋重来此地知何日欲别殷勤更上楼】
　　被召作【一本作北山题】
　　荣禄嗟何及明恩愧未酬欲寻西掖路更上北山头【此诗意兼君亲言之○郑畋直禁苑诗蹔来西掖路还整上清槎】
　　南浦
　　南浦随花去回舟路巳迷暗香无觅处日落画桥西【杜诗桃花客若至定似昔人迷○韩诗欲知花岛处水上觅红云】
　　题定林壁怀李叔时
　　云与渊明出风随御冦还燎炉无伏火蕙帐冷空山【陶渊明归去来辞云无心而出岫○列子御风而行旬有五日而后反○秋兴赋燎薰炉兮炳明烛○江淹诗膏炉絶沈燎绮席生浮埃○北山移文蕙帐空兮夜鹤怨】
　　离蒋山
　　出谷频回首逢人更断肠桐乡岂爱我我自爱桐乡【白公别草堂诗身出草堂心不出又诗眉低出鹫岭脚重下蛇冈亦公此意○桐乡见上注】
　　江上
　　江水漾西风江花脱晩红离情被横笛吹过乱山东【谢希逸月赋洞庭始波木叶微脱】
　　春雨
　　苦雾藏春色愁霖病物华幽期无可奈强嚼一杯霞【鲍昭鹤赋严严苦雾皎皎悲泉○选诗有愁霖唱一杯霞言酒也酒有流霞九醖】
　　归燕
　　马上逢归燕知从何处来贪寻旧巢去不带锦书回【或云此乃郑毅夫所作○杜子美诗寄书不至鴈无情○文选江淹诗袖中有短诗愿寄双飞燕】
　　和惠思波上鸥
　　翩翩白鳬鸥泛泛水中游西来久不见梦想在沧洲【晋乐志拂舞歌有白鳬鸠舞疑诗鳬字误当作浮不然亦并二鸟也○杜诗相趂鳬鸥入蒋芽○屈原卜居章句将泛泛若水中之鳬兮与波上下】
　　秣陵道中口占二首
</div>
    <div class="pagination">
<a href="王荆公诗注_page26.html">上一页</a><span>...</span><a href="王荆公诗注_page22.html">22</a><a href="王荆公诗注_page23.html">23</a><a href="王荆公诗注_page24.html">24</a><a href="王荆公诗注_page25.html">25</a><a href="王荆公诗注_page26.html">26</a><span class="current-page">27</span><a href="王荆公诗注_page28.html">28</a><a href="王荆公诗注_page29.html">29</a><a href="王荆公诗注_page30.html">30</a><a href="王荆公诗注_page31.html">31</a><a href="王荆公诗注_page32.html">32</a><span>...</span><a href="王荆公诗注_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
