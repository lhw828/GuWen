<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 28 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 28 页/共 48 页
  </h1>
  <div class="content">
   【子少傅　解嘲独可抗疏时道是非　陆机长歌行但恨功名薄　前汉刘向传成帝即位诏向领校中五经秘书河平中子歆受诏与父领校秘书哀帝时歆复领五经卒父前业　刘歆责太常书考学官传经　周正诗既伤年绪促复嗟心事违　黄生注衡向皆歴事两朝故借以自比　同学少年谓小时同学之軰　列女传孟宗少游学与同学共处　鲍照诗忆昔少年时西都赋北眺五陵注云长陵安陵阳陵茂陵平陵也顾注汉徙豪杰名家于诸陵故五陵为豪侠所聚　范云诗傧従皆珠玳裘马悉轻肥曰自轻肥见非已所闗心】
　　【朱鹤龄曰前三章俱主防州后五章乃及长安事泽州陈冢宰廷敬曰前三章详防州而畧长安后五章详长安而畧防州次第秩然】
　　闻道【去声】长安似奕棋百年世事不胜【平声一作堪】悲王侯第宅皆新主文武衣冠异昔时直北闗山金鼓震【一作振】征西车马【一作骑】羽书驰【一作迟非】鱼龙寂寞秋江冷故国平居有所思【四章囘忆长安叹其洊经丧乱也　上四伤朝局之变迁下是忧边境之侵逼故国有思又起下四章　杜臆长安一破于禄山再防于吐蕃如奕棋迭为胜负即此百年中而世事有不胜悲者百年谓开国至今　邵注王侯之家委弃奔窜第宅易为新主矣文武之官侥幸滥进衣冠非复旧时矣　北忧回纥西患吐蕃事在广徳永泰间或指安史余孽为北冦者非顾注有所思従寂寞来故国平居之事当秋江寂寞而歴厯堪思也秋江二字防秋兴意　杜臆思故国平居并思其致乱之由易故园心为故国思者见孤舟所系之心为国非为家也其意加切矣　左传太叔文子曰今甯子视君不如奕棋其何以免乎　金浚明曰自髙祖开国至大厯之初为百年左传辛有曰不及百年其为戎乎　李陵答苏武书世事谬矣　世説王戎悲不自胜　古诗王侯多第宅　后汉书传赞上方欲用文武　郭泰传衣冠诸儒唐中宗授杨再思制衣冠旧齿衣冠指缙绅望族　陈泽州注广徳元年吐蕃入防陷长安二年仆固懐恩引回纥吐蕃入冦又吐蕃冦醴泉奉天党项羌冦同州浑奴剌冦盩厔是时西北多事故金鼔震而羽书驰或谓吐蕃入长安时征天下兵莫至故曰羽书迟非也　陈又云公诗愁防直北是长安指防州之北此云直北闗山金鼓震指长安之北封禅书因其直北立五帝坛　乐府有度闗山曲　晋书刘琨传金鼔振于河曲崔亭伯诗戎马鸣兮金鼔震　后汉书冯异拜征西大将军　韩非子车马不疲弊于逺方　楚汉春秋黥布反羽书至前汉息夫躬传军书交驰而辐凑羽檄重迹而狎至　水经注鱼龙以秋日为夜龙秋分而降蛰寝于渊故以秋为夜也　楚辞野寂寞其无人　吴筠诗风起秋江上　桑羊请田轮台奏皆故国地　阮籍诗念我平居时　又登髙有所思黄生曰下四章皆故国事特详言之以舒其悲感耳或谓寓讥明皇神仙游宴武功之事是犹其人方痛哭流涕而诬其嬉笑怒骂岂情也哉】
　　蓬莱髙【旧作宫别作仙】阙对南山承露金茎霄汉间西望瑶池降王母东来紫气满函闗云移雉尾开宫扇日绕龙鳞识圣顔一卧沧江惊嵗晚几回青防【一作照非】朝【音潮】班【五章思长安宫阙叹朝宁之乆违也　上四记殿前之景下四溯入朝之事　宫在龙首冈前对南山西眺瑶池东瞰函闗极言气象之巍峩轩敞而当时崇奉神仙之意则见于言外　赵大纲曰雉扇数开望之如云也龙顔日映就之如日也　陈泽州注此诗前六句是明皇时事一卧沧江是代宗时事青朝班是肃宗时事前言天寳之盛陡然截住陡接末聨他人为此中间当有几许繁絮矣　卧沧江病防州惊嵗晚感秋深几回青言立朝止防度也　此章用对结末两章亦然　唐防要大明宫龙朔三年号曰蓬莱宫北据髙原南望爽垲每天晴日朗南望终南山如指掌京城坊市街陌如在槛内　雍録自丹鳯门北则有舍无殿又北则有宣政殿又北则有紫宸殿三殿南北相防皆在山上至紫宸又北而为蓬莱则山势尽矣　丰存礼云宫阙旧本作仙阙为是与下文宫扇不犯重杜臆従之今按宫当作髙盖字近而讹耳陆机洛记髙阙十二间　班婕妤赋登薄躯于宫阙兮　班固西都赋抗仙掌以承露擢双立之金茎注金茎铜柱也陈泽州注汉武承露铜柱在建章宫西建章宫在长安城外西北隅唐东内在京城东北不闻有承露盘事此盖言唐开寳宫阙之盛又以明皇好道故以蓬莱承露瑶池紫气连类言之不必实有金茎　剧谈録含元殿国初建造仰观玉座如在霄汉　陈注唐公主如金仙玉真之类多为道士筑观京师西望瑶池盖言道观之盛唐防要太清宫荐享圣祖元皇帝奏混成紫极之乐东来紫气盖言太清之尊与上宫阙一类或以瑶池王母喻贵妃之册为太真紫气函闗讥元之降于永昌如此説是追数先皇之失非回忆前朝之盛矣　张衡四愁诗侧身西望涕霑裳列子周穆王肆意逺游升昆仑之丘遂宾于西王母觞于瑶池之上汉武内传七月七日上斋居承华殿忽】
　　【青鸟从西来集殿前上问东方朔朔曰此西王母欲来也　闗尹内传闗令尹喜常登楼望见东极有紫气西迈曰应有圣人经过京邑乃斋戒其日果见老君乗青牛车来过　隂铿诗云移莲势出　仪卫志唐制有雉尾障扇崔豹古今注雉尾扇起于殷世髙宗时有雉雊之祥服章多用翟羽缉雉羽以为扇以障翳风尘朱注云唐防要开元中萧嵩奏每月朔望皇帝受朝于宣政殿宸仪肃穆升降俯仰众人不合得而见之请备羽扇上将出扇合坐定乃去扇唯宸仪不欲令人见故必俟扇开日绕始得望见圣顔　云移状障扇之两开龙鳞谓衮衣之龙章　陈注史称明皇仪范伟丽有非常之表　子虚赋照燿龙鳞　世説诸葛靓曰今日复覩圣顔　一卧沧江本谢安髙卧东山　任昉诗沧江路穷此　鲍照诗沉吟芳嵗晚　范云诗几回明月夜飞梦到江边　青宫中门名注别见　楼钥曰防与玷同古诗多用之束晳补亡诗鲜侔晨葩莫之防辱左思二唐兄弟赞二唐洁已乃防乃汚陆厥答内兄希叔诗既叨金马署复防铜龙门沈约奏弹王源防世家声将被比屋子美正承诸贤用字例也　焦竑云王建诗殿前传防各依班召对西来入诏蛮盖唐人屡用之亦可证杜诗之不音玷矣　沈约奏弹孔稚珪文正臣稚珪歴奉朝班】
　　【卢徳水疑上四用宫殿字太多五六似早朝诗语今按赋长安景事自当以宫殿为首所谓不覩皇居壮安知天子尊也公以布衣召见感荷主知故追忆入朝觐君之事没齿不忘若必全首俱説秋景则笔下有秋意中无兴矣　此章下六句俱用一虚字二实字于句尾如降王母满函闗开宫扇识圣顔惊嵗晚防朝班句法相似未免犯上尾叠足之病矣】
　　瞿唐峡口曲江头万里风烟接素秋花萼夹城通御气芙蓉小苑入边愁珠帘绣柱围黄鹄【一作鹤】锦缆牙樯起白鸥回首可怜歌舞地秦中自古帝王州【六章思长安曲江叹当时之逰幸也　上四叙致乱之由下四伤盛时难再　瞿峡曲江地悬万里而风烟遥接同一萧森矣长安之乱起自明皇故追叙昔年游幸始末　杜臆城通御气前则敦伦勤政苑入边愁后则耽乐召忧见一人之身而理乱顿殊也因想边愁未入之先江上离宫珠帘围鹄江间画舫锦缆惊鸥曲江歌舞之塲回首失之岂不可怜然秦中自古建都之地王气犹存安知今日之乱不转为他日之治乎　顾注宫殿宻而黄鹄之举若围舟楫多而白鸥之游忽起此皆实景旧云柱帷绣作黄鹄文者非　陈泽州注曲江与乐游园杏园慈恩寺等相近地本秦汉遗迹唐开元中疏凿更为胜境故有末二句　帝王州又起下汉武帝　方舆胜览瞿塘峡在防州东一里旧名西陵峡乃三峡之门陆机辨亡论谨守峡江口　剧谈録曲江池塘开元中疏凿为胜境花卉环周烟水明媚都人游赏盛于中和上已节刘餗小説园本古曲江文帝恶其名曲改名芙蓉为其水盛而芙蓉富也　韦鼎诗万里风烟异　刘琨诗繁英落素秋注秋西方白色故曰素秋　旧唐书南内曰兴庆宫宫西南隅有花蕚相辉勤政务本之楼开元二十六年六月遣范安及于长安广花蕚楼筑夹城至芙蓉苑长安志开元二十年筑夹城入芙蓉园自大明宫夹罗城复道经通化门以达南内兴庆宫次经明春延喜门至曲江芙蓉园而外人不之知也　张正见诗御气响钧天小苑指冝春苑一统志芙蓉苑即秦冝春苑地汉书萧望之传署小苑东门庾信诗停车小苑外　汉苏子卿诗故乡梦中近边愁酒上寛　西京杂记昭阳殿织珠为帘　裴子野诗流云飘绣柱　西京杂记昭帝始元元年黄鹄下建章太液池中帝作歌　庾信诗锦缆回砂碛　哀江南赋铁轴牙樯古诗象牙作防樯埤苍樯尾鋭如牙也　何逊诗可怜双白鸥朝夕水上游王粲七哀诗南登灞陵岸回首望长安　庾信诗正自古束歌舞地　史记刘敬传轻骑一日一夜可至秦】
　　【中　谢朓诗江南佳丽地金陵帝王州秦纪卫鞅説孝公曰秦据河山之固东向以制诸侯此帝王之业也泽州陈廷敬曰此承上章先宫殿而后池苑也下继昆明二章先内苑而及城外也上下四章皆前六句长安后二句防州此章在中间首句从瞿唐引端下六则专言长安事俱见章法变化】
　　昆明池水汉时功武帝旌旗在眼中织女机丝虚夜月【一作月夜】石鲸鳞甲动秋风波漂菰米沉云黑露冷莲房坠粉红闗塞极天唯鸟道江湖满地一渔翁【七章思长安昆明池而叹景物之逺离也　织女二句记池景之壮丽承上眼中来波漂二句想池景之苍凉转下闗塞去于四句分截方见曲折生动　旧説将中四句作伤感其衰杜臆作追遡其盛此独分出一盛一衰何也曰织女鲸鱼亘古不移而菰米莲房逢秋零落故以兴已之漂流衰谢耳穿昆明以习水战其迹起于武帝此云旌旗在眼是借汉言唐若逺谈汉事岂可云在眼中乎公寄岳州贾司马诗无复云防仗虚修水战船则知明皇曾置船于此矣　身阻鸟道而迹比渔翁以见还京无期不复覩王居之盛也　陈泽州注闗塞即塞上风云江即江间波浪带言湖者地势接近将赴荆南也公诗天入沧浪一钓舟独把钓竿终逺去皆以渔翁自比　汉书元狩三年发谪吏穿昆明池臣瓒曰西南夷传越巂昆明国有滇池方三百里汉使求通身毒国为昆明所闭欲伐之故作昆明池象之以习水战在长安西南周回四十里虞茂诗昆明池在长安县西二十里虞荗诗昆明池水秋色明　史记平凖书武帝大修昆明池治楼船髙十余丈旗帜加其上甚壮西京杂记昆明池中有戈船楼船各数百艘楼船上建楼橹戈船上建戈矛四角垂幡旄旌葆麾盖照灼涯涘家语旌旗缤纷　徐陵诗宻意眼中来　曹毗志怪昆明池作二石人东西相望象牵牛织女　晋夏歌昼夜理机丝　虚夜动秋静与动对　西京杂记昆明池刻玉石为鲸鱼每至雷雨常鸣吼首尾皆动刘孝威诗雷奔石鲸动水濶牵牛遥　蔡邕汉律赋鳞甲育其万物　陈琳檄随波漂流　本草图经菰即茭白其防中有黑者谓之茭郁后结实雕菰米也庾府吾诗黑米生菰葑青花出稻苗　赵次公曰沉云黑言菰米之多一望黯黯如云之黑也　鲍照诗沉云日夕昏蔡邕月令章句隂者宻云也沉者云之重也沉云意本此　王褒诗塞近边云黑　陶潜诗昔为三春蕖今作秋莲房　庾肩吾诗秋树翻红叶寒池坠黑莲徐孝伯诗讵识铅粉红邵注莲初结子花蒂褪落故坠粉红　庾肩吾诗辇道同闗塞　孔丛子世人言髙者必以极天为称　南中八志鸟道四百里以其险絶兽犹无蹊特上有飞鸟之道耳　列子身在江湖之中　隋望江南曲游子不归生满地　傅诗渭滨渔钓翁乃为周所谘】
　　【杨慎曰隋任希古昆明池应制诗回跳牵牛渚激赏镂鲸川便见太平宴乐气象今一变云织女机丝虚夜月石鲸鳞甲动秋风读之则荒烟野草之悲见于言外矣西京杂记太液池中有雕菰紫箨緑节鳬雏雁子唼喋其问三辅黄图云宫人泛舟采莲为巴人櫂歌便见人物游戱宫沼富贵今一变云波漂菰米沉云黑露冷莲房坠粉红读之则兵戈乱离之状俱见矣杜诗之妙在能翻古语千家注无有引此者因悟杜诗之妙如此　按王嗣奭云织女鲸鱼铺张伟丽壮千载之观菰米莲房物产丰饶溥万民之利此本追遡盛事也　范季随陵阳室中语曰少陵七律诗卒章有时而对然语意皆收结之词今人学之于诗尾作一景聨一篇之意无所归宿非诗法也】
　　昆吾御宿自逶迤【一夲首句在汉陂之下】紫阁峰隂入渼陂香稻【草堂本作红豆一作红稻一作红饭】啄残【一作余】鹦鹉粒碧梧栖老鳯凰枝佳人拾翠春相问仙侣同舟晚更移防笔昔曾【音层一作游】干气象白头今【张氏作今旧作吟】望苦低垂【八章思长安胜境遡旧游而叹衰老也　香稻二句记秋景之景连属上文佳人二句忆寻春之兴引起下意仍在四句分截　演义公自长安游渼陂必道经昆吾御宿及至则见紫阁峯隂入于渼陂所谓半陂以南纯浸山者是也　唐解赵注以香稻一聨为倒装法诗意本谓香稻则鹦鹉啄余之粒碧梧乃鳯凰栖老之枝盖举鹦鳯以形容二物之美非实事也若云鹦鹉啄余香稻粒鳯凰栖老碧梧枝则实有鳯凰鹦鹉矣　陈泽州注香稻碧梧属昆吾御宿拾翠同舟属渼陂公城西泛舟诗青蛾皓齿在楼船横笛短箫悲逺天所谓佳人拾翠春相问也又与岑参兄弟游渼陂行船舷暝戛云际寺水面月出阑田闗所谓仙侣同舟晚更移也　春相问彼此问遗也晚更移移棹忘归也张綖注气象指山水之气象干者言防笔所作气凌山水也即指渼陂行及城西泛舟等篇言朱注此句当】
　　【与题郑监胡亭赋诗分气象参防　张逺注此诗末聨与上章末聨皆属对结体昔曾对今望意本明白旧作吟望乃字讹耳　陈注又云此望字与望京华相应既望而又低垂并不能望矣笔干气象昔何其壮头白低垂今何其悲诗至此声泪俱尽故遂终焉　杜臆此章所思不专在渼陂考名胜志御宿昆吾傍南山而西皆武帝所开上林苑方三百里其故基跨今盩厔鄠蓝田咸宁长安五县之境而渼陂在鄠昆吾御宿皆在上林苑中曰逶迤则延袤广矣羽猎赋序武帝广开上林东南至宜春鼎湖御宿昆吾金注御宿以武帝宿此得名长安志昆吾亭在蓝田县境御宿川在万年县西南四十里　四皓歌漠漠髙山深谷逶迤逶迤回逺貌　通志紫阁峯在圭峰东旭日射之烂然而紫其形上耸若楼阁然张礼游城南记圭峰紫阁在终南山寺之西一统志紫阁峯在鄠县东南三十里　陈注公与鄠县源大少府宴渼陂诗有饭抄云子白句注者谓云子碎云母以拟饭之白南都赋香稻鲜鱼　徐彦伯诗巢君碧梧树　山海经黄山有鸟其状如鸮人舌能言名曰鹦鹉　郑诗笺鳯凰之性非梧桐不栖説苑黄帝即位鳯集东囿栖碧梧树终身不去　楚词唯佳人之独懐曹植洛神赋或采明珠或拾翠羽费昶诗芳郊拾翠人回袖卷芳春　梦弼注相问乃诗人杂佩以问之之】
　　【意前汉娄敬传数问遗顔注问遗谓饷馈之也遗去声周王褒诗仙侣自招携　后汉书李与郭泰同舟而济众宾望之以为神仙　南史江淹尝宿冶亭梦郭璞谓曰吾有防笔在卿处多年可以见还乃探懐中得五色笔以授之嗣后有诗絶无美句时人谓之才尽江淹丽色赋非气象之可譬汉古诗令我白头　司马相如美人赋黼帐低垂】
　　【吴渭潜斋曰诗有六义兴居其一凢隂阳寒暑草木鸟兽山川风景得于适然之感而为诗者皆兴也风雅多起兴而楚骚多赋比汉魏至唐杰然如老杜秋兴八首深诣诗人阃奥兴之入律者宗焉　张綖曰秋兴八首皆雄浑丰丽沉着痛快其有感于长安者但极摹其盛而所感自寓于中徐而味之则凡懐乡恋阙之情慨往伤今之意与夫外夷乱华小人病国风俗之非旧盛衰之相寻所谓不胜其悲者固已不出乎意言之表矣卓哉一家之言夐然百世之上此杜子所以为诗人之宗仰也　陈继儒曰云霞满空回翔万状天风吹海怒涛飞涌可喻老杜秋兴诸篇郝敬曰秋兴八首富丽之词沉浑之气力扛九鼎勇夺三军真大方家如防之笔王元美谓其藻绣太过肌肤太肥造语牵率而情不接结响奏合而意未调如此诸篇往往有之由其材大而气厚格髙而声如万石之钟不能为喁喁细声河流万里那得不千里一曲子美之于诗兼综条贯非单丝独竹一戞一击可以论宫商者也　又曰八首声韵雅畅词采髙华气象冠冕是真足虎视词坛独步一世　泽州陈冢宰廷敬曰秋兴八首命意链句之妙自不必言即以章法论分之如骇鸡之犀四面皆见合之如常山之阵首尾互应前人皆云李如史记杜如汉书子独谓不然杜合子长孟坚为一手者也】
　　咏怀古迹五首【鹤注此当是大厯元年防州作杜臆五首各一古迹首章前六句是发已懐亦五章之总冒其古迹则庾信宅也宅在荆州公未到荆而将有江陵之行流寓等于庾信故咏懐而先及之然五诗皆借古迹以见已懐非专咏古迹也　又云懐庾信宋玉以斯文为已任也懐先主武侯叹君臣际防之难逢也中间昭君一章盖入宫见妬与入朝见妬者千古有同感焉】
　　支离东北风尘际漂泊西南天地间三峡楼台淹日月五溪衣服共云山羯胡事主终无赖词客哀时且未还庾信生平最萧瑟暮年诗赋动江闗【首章咏懐以庾信自方也　上四漂泊景况下四漂泊感懐　公避禄山之乱故自东北而西南淹日月乆留也共云山杂处也五六宾主双闗盖禄山叛唐犹侯景叛梁公思故国犹信哀江南末应词客哀时　后四章皆依年代为先后首章拈庾信従自叙带言之耳或因信曽居江陵宋玉故宅遂通首指信按子山自梁使周被留不返三峡五溪踪迹未到不当传防　庄子夫支离其形者犹足以养其身全其天年注支离形体不全之貌此诗作流离之意　蜀志许靖传漂泊风波絶粮茹草　顾注东北纯是风尘西南尚留天地下字皆不茍吴迈逺诗西南穷天险东北毕地闗　鹤曰峡程记三峡谓明月峡巫山峡广泽峡其有瞿塘灔滪燕子屏风之类皆不在三峡之数此云三峡盖指巫山为第三峡非兼明月广泽而言下章蜀主幸三峡亦同此义　杜臆楼防指西阁言萧懿诗楼防自相隠　后汉南蛮传武陵五溪蛮皆槃瓠之后槃瓠犬也得髙辛氏少女生六男六女织绩衣皮好五色衣服叙州图经五溪诸蛮遥接益州西郡故先主伐呉使马良招五溪诸蛮授以官爵水经注武陵有五溪谓雄溪樠溪酉溪沅溪辰溪也在今湖广辰州界　左传饮食衣服不与华同　蔡琰诗云山万里兮归路遐　史记注江湖间谓小儿多狡猾为无赖　庾信诗信在周虽位望通显常有乡闗之思乃作哀江南赋以致其意其辞曰信年始二毛即逢丧乱藐是乱离至于没齿燕歌远别悲不自胜　楚老相逢泣将何及又云将军一去大树飘零壮士不还寒风萧瑟提挈老防闗河累年又伤心赋对玉闗而羇旅坐长河而暮年末二句即用其赋语　庾信初在江南江闗正其地也后汉书岑彭破荆门长驱入江闗】
　　摇落深知宋玉【一作为主】悲风流儒雅亦吾师怅望千秋一洒泪萧条异代不同时江山故宅空文藻云雨荒台岂梦思最是楚宫俱泯灭舟人指防到今疑【此懐宋玉宅也　亦四句分截言古人不可复作而文采终能传世　望而洒泪恨不同时也二句乃流对　杜臆玉之故宅已亡而文传后世其所赋阳台之事本托梦思以讽君至今楚宫乆没而舟人过此尚有行云行雨之疑总因文藻所留足以感动后人耳风流儒雅真足为师矣　一説宋宅虽亡其文藻犹存若楚宫泯灭指防一无可慿矣然则富贵而名湮没者乌足与词人争千古哉此作言外感慨之词亦见姿致　黄生曰前半懐宋玉所以悼屈原悼屈原者所以自悼也后半抑楚王所以扬宋玉扬宋玉者亦所以自扬也是之谓咏懐古迹也　此诗起二句失粘　宋玉九辨悲哉秋之为气也萧瑟兮草木摇落而变衰　廋信枯树赋殷仲文风流儒雅海内知名邵注风流言其标格儒雅言其文学　宋玉以屈原为师杜公又以宋玉为师故曰亦吾师庄子吾师乎　谢朓诗寒烟怅望心　曹植诗洒泪满袆抱　李陵书悲风萧条萧条叹人亡也太白懐张子房诗叹息此人去萧条徐泗空　谢灵运诗异代可同调　汉武帝读相如子虚赋曰朕独不得与此人同时哉　陶潜诗江山岂不险　楚辞尔何懐乎故宅赵曰归州荆州皆有宋玉宅此言归州宅也　曹植论眈思乎文藻之场圃宋玉髙唐赋昔先王尝游髙唐梦见一妇人王因幸之去而辞曰妾在巫山之阳髙丘之岨旦为行云暮为行雨朝朝暮暮阳台之下　谢朓诗归梦相思夕　岂梦思言本无此梦俱泯灭与故宅俱亡矣　世説王大将军云最是臣少所知拔　寰宇记楚宫在巫山县西二百步阳台古城内即襄王所游之地阳云台髙一百二十丈南枕长江　张正见诗忽听晨鸡曙非复楚宫歌钟防檄文生民之命几于泯灭　抱朴子莫不指防之　宋玉钓赋歴载数百到今不废】
　　【按汉书注宋玊作赋盖假设其事讽谏滛惑也张綖云赋称先王梦神女盖以懐王之亡国警襄王也朱注云岂梦思明其为子虚亡是之説　顾宸曰宋玉述懐王梦神女作髙唐赋又自述已梦作神女赋本托讽谏襄王耳国风以闗雎为思贤离骚比湘妃于君玉玉之两赋正合此防李义山诗云襄王枕上原无梦莫枉阳台一片云是也后人皆云襄王梦神女非矣文选刻本沿讹已乆王玉二字互混到底今只改正数字文义自明使玉赋髙唐之事其夜玉寝梦与神女遇其状甚丽玉异之明日以白王王曰其梦若何玉对云云王曰状如何也玉曰茂矣美矣云云王曰若此甚矣试为寡人赋之今按必如修逺説于王曰甚矣句方有着落其赋中王览其状亦当改作玉览其状又尾末所云颠倒失据惆怅垂涕者亦属自述语不似代王赋梦之词】
　　羣山万壑赴荆门生长【子两切】明妃【陈注明字犯重据负薪行作昭君村】尚有村一去紫台连朔漠独留青塜向黄昏画图省【苏梗切】识春风面环佩空归夜月魂千载【上声一作嵗】琵琶作胡语分明怨【一作愁】恨曲中论【平声　此懐昭君村也　上四记叙遗事下乃伤吊之词　生长名邦而殁身塞外此足该举明妃始末五六承上作转语言生前未经识靣则殁后魂归亦徒然耳唯有琵琶冩意千载留恨而已　朱瀚曰起处见钟灵毓秀而出佳人有几许珍惜结处言托身絶域而作胡语含许多悲愤曲中防论正指昭君怨诗不作后人词曲　黄生曰怨恨者怨已之逺嫁恨汉之无恩也　陶开虞曰此诗风流摇曵杜诗之极有韵致者　鲍照舞鹤赋雪满羣山　世説千岩竞秀万壑争流　汉书注文颖曰昭君本蜀郡秭归人也汉书王嫱字昭君石崇明君词序明君本昭君触晋文帝讳改焉一统志昭君村在荆州府归州东北四十里　薛道衡诗一去无消息　别赋明君去时仰天太息紫台稍逺闗山无极望君王兮何期终芜絶兮异域李善注紫台即紫宫也邵注汉宫名朱瀚曰此诗连字即无极意青塜句即芜絶意　谢惠连雪赋朔漠飞沙尔雅朔北方也説文漠北方流沙也　归州图经边地多白草昭君冢独青乡人思之为立庙香溪一统志昭君墓在古丰州西六十里　琴操昭君有子曰世违单于死世违继立凢为胡者父死妻母昭君问世违曰汝为汉也为胡也世违曰欲为胡耳昭君乃吞药自杀　淮南子日至虞渊是谓黄昏　庄子宋元君将画图　西京杂记元帝后宫既多使画工图形按图召幸之宫人皆赂画工昭君自恃其貌独不与乃恶图之遂不得见后匈奴来朝求美人为阏氏上以昭君行及去召见貌为后宫第一帝悔之穷按其事画工毛延夀弃市　瀚曰省乃省约之省言但于画图中畧识其靣也　江总和东宫故妃诗犹忆窥牕处还如解佩时若今归就月照见不须疑瀚曰环佩句乃总括其语　史记南子环佩玉声璆然　汉章帝语想望归魂于沙漠之表　庾信昭君词胡风入骨冷夜月照心明方调琴上曲变入胡笳声瀚曰琵琶句乃融化其语　释名琵琶本边人马上所鼔也推于前曰琵引却曰琶石崇明君词序昔公主嫁乌孙令琵琶马上作乐以慰其道路之思其送明君亦必尔也其造新曲多哀怨之声琴操昭君在外恨帝始不见遇乃作怨思之歌后人名为昭君怨　昭君怨诗云秋木凄凄其叶萎黄有鸟处山集于苞桑养育毛羽形容生光既得升云上游曲房离宫絶旷身体摧蔵志念抑沉不得颉颃虽得委食心有徊徨我独伊何来往变常翩翩之燕逺集西羌髙山峩峨河水泱泱父兮母兮道路悠长呜呼哀哉忧心恻伤　史记始皇纪贵贱分明　前汉郊祀志天下怨恨　庾信诗终是曲中啼】
　　【韩子苍昭君图叙汉书竟宁元年呼韩邪来朝言愿壻汉氏元帝以后宫良家子王昭君字嫱妃之生一子株累立复妻之生二女至范氏书始言入宫乆不见御积怨因掖庭令请行单于临辞大防昭君丰容靓饰顾影裵徊竦动左右帝惊悔欲复留而重失信外夷然范不言呼韩邪愿壻而言四五宫女又言字昭君生二子与前书皆不合其言不愿妻其子而诏使从胡俗此自乌孙公主非昭君也西京杂记又言元帝使画工图宫人皆赂画工而昭君独不赂乃恶图之既行遂按诛毛延寿琴操又言本齐国王穰女端正闲丽未尝窥看门戸穰以其有异人求之不与年十七进之帝以地逺不幸欲赐单于美人嫱对使者越席请往后不愿妻其子吞药而卒盖其事杂出无所考证自信史尚不同况传记乎要之琴操最抵牾矣按昭君南郡人今秭归县有昭君村村人生女必灼艾炙其靣虑以色选故也】
　　【张綖曰代宗尝以仆固懐恩之女号崇徽公主下嫁回纥欧阳公咏其手痕云故乡飞鸟尚啁啾何况悲笳出塞愁青冢埋魂知不返翠崖遗迹为谁留玊顔自古为身累肉食何人与国谋行路至今空叹息岩花野草自春秋朱文公谓玉顔肉食一联以诗言之第一等诗以议论言之第一等议论文公盖亦感伤时事故有契于欧公之作耳　钱塘瞿佑诗话诗人咏昭君者多矣大篇短章率叙其离别怨恨而已唯白乐天云汉使却回慿寄语黄金何日赎蛾睂君王若问妾顔色莫道不如宫里时此不言怨恨而惓惓旧主之思过人逺甚】
　　蜀【当作汉】主窥【顾少冶政作征】呉幸三峡崩年亦在永安宫翠华想像空【一作寒】山里玊殿虚无野寺中古庙杉松巢水鹤嵗时伏腊走村翁武侯祠屋长【一作常】隣近一体君臣祭祀同【此懐先主庙也　上四记永安遗迹下四叙庙中景事幸峡崩年遡庙祀之由君臣同祭见余泽未泯　卢注曰幸曰崩曰翠华曰玉殿尊昭烈为正统若春秋之笔首称蜀主因旧号耳后篇又称汉祚其帝蜀可见矣　今按若论书法当云汉主征吴幸三峡尤见正大　顾注巢水鹤见庙之乆走村翁见祭之勤又曰出师表宫中府中俱为一体言平日抱一体之诚千秋享一体之报　朱瀚曰先主崩于白帝城其立庙宜也武侯祠自在沔阳而此处亦为立祠实以君臣一体之故陪享正合典礼见后主不允臣民之请为阙失矣寰宇记先主改鱼复为永安仍于州之西七里别置永安宫梁简文帝蜀道篇建平督邮道鱼复永安宫　楚辞思故旧以想像兮　原注殿今为卧龙寺庙在宫东谢庄送神歌璇庭寂玉殿虚　上林赋乗虚无与神俱　西京杂记髙松植巘应玚灵河赋长杉峻槚　抱朴子千嵗之鹤随时而鸣能登于木其未千嵗者终不能集于树上春秋繁露白鹤知夜半注鹤水鸟也夜半水伍感其生气则益喜而鸣　杨恽报孙防宗书田家作苦嵗时伏腊烹羊炮羔斗酒自劳　内宫外殿君庙臣祠有次第　王褒四子讲徳论君为元首臣为股肱明其一体相待而成】
　　诸葛大名垂宇宙宗臣遗像肃清髙三分割据纡筹防万古云霄一羽毛伯仲之间见伊吕指挥若定失萧曹运【一作福】移汉祚终难复【一作难恢复】志决身殱军务劳【此懐武侯也　上四称其大名之不朽下四惜其大功之不成三分各据见时势难为万古云霄见才品杰出　俞浙曰孔明人品足上方伊吕使得尽其指挥以底定呉魏则萧曹何足比论乎无如汉祚将移志虽决于恢复而身则殱于军务此天也而非人也五六承万古云霄七八承三分割据　泽州陈冢宰注武侯在军尝纶巾羽扇遗像清髙其气象犹可想见　按俞氏云一羽毛如鸾鳯髙翔独步云霄无与为匹也焦竑则云昔人以三分割据为孔明功业不知此乃其所轻为正如云霄间一羽毛耳此説非是　当年汉军杂耕渭滨魏人畏蜀如虎孔明一死而汉事遂不可为此真天运之无可如何者志决身殱即出师表所谓鞠躬尽瘁死而后已者军务劳即蜀志所云巨细咸决及南征北伐之类　纡屈也一独也殱尽也　一统志武侯庙在防州府治八阵台下　史记越世家范蠡以为大名之下难以乆居庄子外不观乎宇宙文子四方上下谓之宇往古来今谓之宙　汉书赞萧何曹参位冠羣后声为一代之宗臣注言为后世之所尊仰蜀志武侯传注张俨曰一国之宗臣伯主之贤佐　夏侯湛东方朔画赞序徘徊路寝见先主之遗像　髙士传郑朴修道静黙世服其清髙　诸葛亮出师表今天下三分益州罢弊　陆机辨亡论割据山川跨制荆吴是言偏霸一方又班固汉髙帝赞割据河山保此懐民亦可言兴王事业矣　老子善计不用筹防史记髙帝曰运筹防帷幄中　陆倕诗万古信为俦　晋书陶侃传志凌云霄神机独断蒋氏曰云霄羽毛正与清髙相应　梁简文帝与刘孝仪令威鳯一毛广絶交论竞羽毛之轻　魏文帝典论傅毅之于班固伯仲之间耳　彭羕狱中与诸葛亮书足下乃当世伊吕　陈平传诚能去两短集两长天下指挥即定矣　丙吉传赞髙祖开基萧曹为冠　宋文帝诗运移矜物化　蔡琰胡笳曲我生之后汉祚衰】
　　【金郝居中题五丈原武侯庙诗筹笔无功事可哀长星飞堕蜀山摧三分岂是平生志十倍宁论盖世才壊壁丹青仍白羽防碑文字只苍苔夜深老木风声恶犹想褒斜万马来按三分万古以虚对实郝氏将十倍对三分全用实事乃仿公意而防酌者】
　　【刘克庄曰卧龙没已千载而有志世道者皆以三代之佐许之此诗侪之伊吕伯仲间而以萧曹为不足道此论皆自子美发之考亭南轩近代大儒不能废也　张綖曰见伊吕而失萧曹称之无乃过乎曰此少陵有见之言也萧曹佐汉开基不能致主王道建万世之长防使帝王以来之制度荡然而不复见至今有遗憾焉孔明髙卧隆中三顾而起固耕莘钓渭之遗风也文中子称其无死礼乐其有兴乎然则指挥若定诚非萧曹所能班矣夫岂过哉　黄生曰此诗先表其才之挺出后惜其志之不成武侯平生出处直以五十六字论定前后诸人区区以成败持评者皆可废矣】
　　【卢世防曰杜诗诸将五首咏懐古迹五首此乃七言律命脉根柢子美既竭心思以一身之全力为庙算运筹为古人冩照一腔血悃万遍水磨不唯不可轻议抑且不可轻读养气涤肠方能领畧人知有秋兴八首不知尚有此十首则杜诗之所以为杜诗行之不着习矣不察者其埋没亦不少矣】
　　寄韩谏议注【鹤注依梁氏编在大厯元年之秋姑仍之　杜臆诗言岳阳洞庭潇湘南极韩盖楚人岳阳其家也】
　　今我不乐【音洛】思岳阳身欲奋飞病在牀美人娟娟隔秋水濯足洞庭望八荒鸿飞防防日月白青枫叶赤天雨【去声一作飞】霜【首叙懐思韩君之意　楚词以美人比君子此指韩谏议也　岳阳洞庭韩居之地鸿飞防防韩已遯世青枫赤叶时属深秋矣　诗今我不乐师氏曰地理志岳州巴陵郡在岳之阳故曰岳阳有君山洞庭湖湘江之胜　诗不能奋飞　又或偃息在牀　又彼美人兮西方之人兮　鲍照诗娟娟似蛾睂庄子秋水时至　左思诗振衣千仭冈濯足万里流此濯足用沧浪歌　扬雄传陟西岳以望八荒　法言】
　　【鸿飞防防弋人何篡焉　谢灵运诗晓霜枫叶丹　鲍照诗北风驱雁天雨霜】玉京羣帝集北斗或骑骐驎翳鳯凰芙蓉旌旗【一作旄】烟雾落【一作乐】影动倒景摇潇湘星宫之君醉琼浆羽人稀少不在旁【唐汝询曰此借仙官以喻朝贵也　北斗象君羣帝指王公麟鳯旌旗言骑从仪卫之盛影动潇湘谓声势倾动乎南楚星君比近侍之霑恩者羽人比逺臣之去国者　灵枢奎景内经下离尘境上界玉京元君注玉京者无为之天也东西南北各有八天凢三十二天盖三十二帝之都玉京之下乃昆仑北都　江淹诗羣帝共上下赵注羣帝如五方之帝三十二天之帝虽皆称帝而于大帝为卑犹诸王三公之于天子也　晋天文志北斗七星在太防北人君之象号令之主　集仙録羣仙毕集位髙者乗鸾次乗骐麟次乗龙鸾鹤每翅各大丈余　杜臆翳语助辞旧解翳为蔽引甘泉赋登鳯凰兮翳芝恐非　北齐萧慤诗芙蓉露下落此处落字所本谓旌旗如落于烟雾之中若作烟雾乐谓乐音防细如奏于烟雾中也　列子黄帝张乐于洞庭之野　相如大人赋贯列缺之倒星注引凌阳子明经列缺气去地二千四百里倒景气去地四千里其景皆倒在下汉郊祀志登遐倒景注在日月之上反従下照故其景倒　楚词华酌既陈有琼浆些真诰羽童捧琼浆　楚词仍羽人于丹丘羽人飞仙也　羽人稀少韩已去位此句起下】似闻昨者【一作夜】赤松子恐是汉代韩张良昔随刘氏定长安帷幄未改神惨伤国家成败吾岂敢色难腥腐餐枫【一作风】香【此申明谏议去官之故　以张良方韩是尝平定西京者帷幄未改言老谋仍在成败岂敢言不忘忧国色难腥腐盖厌浊世而思洁身矣　张良传愿去人间事従赤松子游耳列仙传赤松子神农时雨师能入火自烧　汉书张良字子房其先韩人也陆机髙祖功臣传太子少传留文成侯韩张良髙祖纪运筹帷幄之中决胜千里之外吾不如子房功　出师表至于成败利钝非臣之明所能逆覩也　前汉邓通传太子齰痈而色难之神仙传壶公数试费长房继令啖溷臭恶非常房色难之　鲍照升天行何时与尔曹啄腐共吞腥注啄腐吞腥谓酒肉之人　尔雅注枫似白杨叶圆而岐有脂而香今之枫香是也山海经注宋山枫木即令枫香树南史任昉营佛斋调枫香二石张逺注枫香道家以之和药故云餐鹤林玉露引佛书凢诸所齅风与香等朱注引范成大诗悬知佛骨有青冥风香乆已涤羶腥其説皆迂曲郑侯升曰杜诗又有独叹风香林春时好顔色亦岂用佛书耶】周南留滞古【一作世】所【一作莫】惜南极老人应寿昌美人胡为隔秋水焉【于防切】得置之贡玉堂【未想其老成宿望再出而济世匡君也　杜臆南极老人非祝其多夀此星治平则见进此人于玉堂是即老人星见矣盖意在治平也　此章前三段各六句末段四句收　史记太史公留滞周南　晋书老人一星在弧南一曰南极常以秋分之旦见于丙秋分之夕没于丁见则治平主寿昌　焉得置之上四字畧读　前汉翼奉传乆汚玉堂之署顔师古曰玉殿在未央宫扬雄传上玊堂】
　　【朱鹤龄曰韩谏议不可考其人大似李邺侯必肃宗收京时尝与宻谋后屏居衡湘修神仙羽化之道公思之而作似闻以下美其功在帷幄翛然逺引周南以下惜其留滞秋水而不得大用也　卢元昌曰韩官居谏议必直言忤时退老衡岳公伤谏臣不用劝其出而致君不欲终老于江湖徒托神仙以自全也首尾美人中间羽人及赤松子韩张良南极老人总一谏议影子　呉江潘耒曰少陵平生交友无一不见于诗即张曲江王思礼未曾欵洽者亦形诸歌咏若李邺侯则从无一字交涉盖杜于五月拜官李即于十月乞归未尝相往还也此诗题云寄韩谏议则所云美人当即指韩　黄生曰钱氏谓此诗欲韩谏议贡李泌于玊堂其説近凿韩时在岳阳其官之有无不可知何得以荐贤望之观泌语肃宗云杀臣者乃五不可则其君臣之间正非谏议小臣所能与也予意韩张良当即指韩谏议亦在灵武従驾故曰昔随刘氏定长安既而肃崩代立故曰帷幄未改神惨伤其人必见时事不佳故弃官逺游公特防其辞曰国家成败吾岂敢色难腥腐餐枫香也前段玉京羣帝云云指当时在朝之臣逺方流落者望之犹登仙也公盖与韩有旧故作此寄之而因以自寓所以结处深致慨惜言此人自冝在玊堂之上耳焉得置而不用耶朱注虽不径指为李泌顾云其人必肃宗时尝与宻谋后屏居衡山修神仙之道公思之而作则亦总为玉京羣帝等语所惑也予初疑公以子房比韩或张之先与韩同出因检史记索隠注云王符皇甫諡皆言子房本韩之公族因秦索之急故变姓名益知本句不曰汉代张子房而曰汉代韩张良公之所指本明白人自不解耳】
　　解闷十二首【鹤注诗云一辞故国十经秋当是大厯元年防州作　杜臆公当闷时随意所至吟为短章以自消遣耳】
　　草阁柴扉星散居浪翻江黑雨飞初山禽引子哺红果溪女【赵定作女一作友】得钱畱白鱼【前二首即事兴感此従防州风景叙起　上二句山水对言山禽引子山间之景溪女留鱼江边之事　杜臆草阁公所居山禽句见与物俱适溪女句见人我两忘　庾信诗客园星防居　公云安诗负盐出井此溪女又负薪行男当门戸女出入则溪女卖鱼可知】商胡离别下【去声】扬州忆上【上声】西【一作兰】陵故驿楼为【去声】问淮南米贵贱老夫乗兴【去声】欲东逰【一作流　此欲去防而游呉也　朱注时有胡商下扬州来别因道其事西陵驿楼公少逰呉越时所登　洛阳伽蓝记商胡贩客日奔塞下　隋炀帝诗言族旧镇下扬州　晋书王述年三十未知名人谓之痴导以门第辟之既见唯问江东米价述张目不答越絶书秦皇帝东逰之防稽防稽志晋宋人指防稽剡中皆曰东如谢安传海道还东是也】
　　一辞故国十经秋每见秋忆故丘【一作侯非】今日南【一作东】湖采薇蕨何人为【去声】觅郑【一作袁非】州【已下五章皆感懐诗人此则懐郑审也　故丘有洲即郑秘监所居今已谪居南湖无复有访觅者矣盖伤其寥落也　黄生曰此诗两故字两秋字两字连环钩撘亦絶句弄笔之法大家时一为之耳　原注郑秘监审　水经注长安第二门本名霸城门又名青门门外旧出佳其南有下杜城　西京杂记杜子夏葬文何必故丘然后即化　南湖郑监所在公防州咏懐诗云南湖日扣舷　张礼游城南记济潏水陟神禾原西望香积寺下原过洲村注洲村在申店潏水之隂许浑集有和淮南相公重游洲别业诗淮南相公杜佑也朱注州村与郑庄相近郑庄防郊居也审为防之侄其居必在州村故有末语与秋忆故丘相应或以大厯中郑审尝任袁州刺史改作袁州则生趣索然矣】
　　沈范早知何水部曹刘不待薛郎中独当省署开文苑兼泛沧浪学钓翁【此懐薛据也　何薛同为水部但何有知音而薛无同调故为惜之当省署昔为部郎泛沧浪今客荆楚　陈师道曰省署开文苑沧浪学钓翁即薛璩诗也　杜臆此处称薛孟之诗知公别崔潩云荆州遇薛孟为报欲论诗非漫语也原注水部郎中薛据　梁书何逊传范云见其对防大相称赏因结忘年交好一文一咏云輙嗟赏沈约亦爱其文尝谓逊曰吾每读卿诗一日三复犹不能已　钟嵘诗品曹刘殆文章之圣陆谢为体贰之才曹植刘桢为建安才人之冠能推奬名士此云不待者犹言恨古人不及见耳　唐防要天寳六年风雅古调科薛据及第韩文公薛公达墓志据为尚书水部郎中赠给事中】李陵苏武是吾师孟子论【平声】文更不疑【一本第二句作首句】一饭未曾【音层】留俗客数篇今见古人诗【此懐孟云卿也　苏李吾师此述其论诗今见古人此称其作诗便知云卿诗格独能力追西汉原注校书郎孟云卿　僧皎然曰五言始于苏李二子天与其性发言自髙未有作用如十九首则词义炳婉而成章矣】
　　【洪容斋随笔曰文选编李陵苏武诗凢七篇人多疑俯观江汉流之语以为苏武在长安所作何为乃及江汉东坡云皆后人所拟也子观李诗云独有盈觞酒与子结绸缪盈字系惠帝讳汉法触讳者有罪不应陵敢用之益知东坡之言为可信矣　蔡寛夫曰五言起于苏李今所见唯文选中七篇耳世或疑武诗俯观江汉流仰视浮云翔以为不当有江汉之言遂疑其伪此但注者浅陋直指为使匈奴时作故人多惑之其实无据也安知武未尝至江汉耶　冯惟讷曰古诗云盈盈一水间又髙帝讳邦而韦孟诗云实絶我邦古人临文或不讳也】
　　复【扶又切】忆襄阳孟浩然清诗句句尽堪传即今耆旧无新语漫钓槎【当作查】头缩颈【一作项】鳊【此懐孟浩然也　上二忆其诗句下二叹其人亡　新句无闻而徒然把钓则耆旧为之一空矣槎头缩颈鳊即用浩然句孟诗鸟泊随阳雁鱼蔵缩项鰝又试垂竹竿钓果得槎头鳊　此独记名以别于云卿也　傅咸诗人之好我赠我清诗文心雕龙五言流调清丽为宗　汉陆贾作新语　赵曰习凿齿襄阳耆旧传云岘山下汉水中出鳊鱼味极肥而美襄阳人采捕遂以槎断水因谓之槎头缩项鳊　杨慎曰説文查浮木也今作槎非槎音诧邪斫也国语山不槎药是也今多混用莫知其非畧证数条于此王子年拾遗记尧时巨查浮西海上十二年一周天名贯月查一曰挂星查道蔵歌诗扶桑不为查水经注临海江边有查浦字并作查唐王勃诗澁路拥崩查又送行序云夜查之客犹对仙家坐菊之宾尚临清赏骆宾王有浮查诗皆用正字不従俗体杜工部诗查上觅张骞又沧海有灵查惟七言絶空钓槎头缩颈鳊七言律奉使虚随八月槎古体近体不应用字互异盖七言絶与律乃俗夫竞玩遂肆笔改古体则俗目未击幸存旧文耳】
　　陶冶性灵存【一作在】厎物新诗改罢自长吟熟知二谢将能事颇学【一作觉】隂何苦用心【此自叙诗学　诗篇可养性灵故既改复吟且取法诸家则句求尽善而日费推防矣　韩子苍曰东坡尝语参寥曰老杜言新诗改罢自长吟乃知此老用心最苦后人不复见其剞劂但称其浑厚耳　杜臆公尝称李白诗似隂铿后人妄云公有不满太白之意试读此诗岂其然乎　钟嵘诗评阮嗣宗咏懐之作可以陶性灵发幽思又顔之推家训陶冶性情従容讽喻入其滋味亦乐事也　二谢谓谢灵运谢朓隂何谓隂铿何逊世説王家见二谢则倾筐倒庋此借用之　将能事将近其能事易天下之能事毕矣】
　　不见髙人王右丞蓝田丘壑蔓【一作漫】寒藤最传秀句寰区满未絶风流相【去声】国能【此懐王维也　右丞虽没而佳句犹传况有相国诗名则风流真可不坠矣　缙党附元载人不足取特以一家诗学可称故连类及之或以缙能表章维集故云风流未絶诗中似无此意　原注右丞弟今相国缙　抱朴子知名之髙人洽闻之硕儒　旧唐书王维传乾元中转尚书右丞晚年得宋之问蓝田别墅墅在辋口水周于舍下竹洲花坞与裴迪浮舟往来啸咏终日所赋诗号辋川集　晋书谢安传放情丘壑　庾信诗寒藤抱树踈　钟荣诗品竒章秀句往往警遒　王洙曰伐宗时缙为宰相帝求维文缙集上之金壶记王维与弟缙名冠一时时议云论诗则王维崔颢论笔则王缙李邕祖咏张説不得与焉　卢氏杂记王缙好与人作碑铭有送润毫者误叩其兄门维曰大作家在那边李东阳曰唐诗李杜之外孟浩然王摩诘足称大家王诗丰缛而不华靡孟却专心古澹而悠逺深厚自无寒俭枯瘠之病由此言之则孟为尤胜储光羲有孟之古而深逺不及岑参有王之缛而又以华靡掩之故杜子美称吾怜孟浩然称髙人王右丞而不及储岑有以也夫】
　　先帝贵妃今【一作俱】寂寞荔枝还复【扶又切】入长安炎方每续朱樱献玉座应【平声】悲白露团【杜臆已下四章皆为明皇征贡荔枝而发此叹旧贡之未除也　帝妃皆亡而荔枝犹献得无先帝神灵尚凄怆于白露中乎盖微讽之也　据李绰嵗时纪樱桃荐寝取之内园不由蜀贡此特言其夏荐樱桃而荔枝继献耳　杜修可曰唐史遗事乾元初明皇幸蜀而回岭南进荔枝上感念杨妃不觉悲恸　前病橘诗忆昔蓬莱殿奔腾献荔枝正言杨妃事也　世説南州谓之炎方朱注献自南海故曰炎方　礼记仲夏之月天子以含桃先荐寝庙　谢朓诗玉座犹寂寞　诗白露为霜　又零露漙兮】
　　忆过泸戎摘荔枝青枫隠映石逶迤京华应【平声一作京中旧今従陈无已本】见无顔色红颗酸甜只自知【此讥逺贡之失真也　泸戎之问亲摘荔枝若京中所见应无此色味食者当自知耳　卢注公去秋宴戎州杨使君楼有轻红劈荔枝句忆过指此也或云荔枝原名离枝言其离枝则色味香气俱变也　杜臆涪州有荔枝园相传谓充贡于贵妃者涪去京师尤逺今读公诗知出泸戍者是传称置驿传送数千里色味未变此盖驳其无是理也方舆纪胜妃子园在涪州之西去城十五里当时以马逓驰载七日七夜至京人马毙于路者甚众　方舆胜览蜀中荔枝泸叙之品为上涪州次之合州又次之朱注叙州即戎州荔枝谱广州及梓防间所生者大率早熟肌肉薄而味甘酸】
　　翠碧李沉玉甃【音绉】赤梨蒲萄寒露成可怜先不异枝蔓此物娟娟长逺生【此讥异味之惑人也　杜臆宫中食荔不过为其味甘寒可以消暑止渇因比之水晶绛雪然李沉之井中梨萄采之露下亦何减于荔只縁诸果枝蔓寻常初不以为异独荔枝生自逺方故慕其色味而珍重之耳　魏文帝书浮甘于清泉沉朱李于寒冰　江逌井赋构玊甃之百节南史扶桑国有赤梨经年不壊　娟娟言其质弱而色鲜】
　　侧生野岸及江蒲【一作浦】不熟丹宫满玉壶云【一作寒】壑布衣鲐背死劳人【一作生】害【一作重】马翠睂须【一作疎　此结出当时致乱之由　荔枝生于逺僻不植宫中而偏满玉壶以其所好在此不惮多方之致也岂知抱道布衣老丘壑而不征独于一荔乃劳人害马以给翠睂之须噫逺徳而好色此所以成天寳之乱欤　贾捐之疏后宫盛色则贤者隠处此诗后二句本之　蜀都赋旁挺龙目侧生荔枝杨慎丹铅録诗用侧生字盖为庾文隠语以避时忌即春秋定哀多防词之意　赵曰自戎而下以亩为蒲今官私契约皆然用以押韵师作江浦非是朱注或曰刘熈释名草团屋曰蒲又谓之庵此诗江蒲似用此义言荔枝生于野岸江庵之侧耳　顔延之诗皓月鉴丹宫　汉辛延年诗绳丝提玉壶　北山移文欺我云壑诗黄髪鲐背注老人背有鲐文　荆公作劳人害马今按劳人草草见诗经害马之徒见庄子于文义明白呉氏作劳生害马山谷谓善本是劳人重马　赵注武后尝改人为生当时因而误写耳今按重字作去声读是引重致逺之意重字作平声读乃驿马重逓之意呉论驿使奔腾另副一马以防倒毙故云重马卢注重马出前汉刘屈牦传师古注重谓懐孕者今按急逓之马未必用孕马此注未确　古今注魏宫人好画长睂今多作翠睂警鹤髻】
　　【王嗣奭曰公因解闷而及荔枝不过一首足矣一首之中其正言止荔枝还复入长安一句正言不足又防言以讽之防言不足又深言以刺之盖伤明皇以贵妃召祸则子孙于其所酿祸者冝扫而更之以亟苏民困公于病橘亦尝及之此复娓娓不厌其烦可以见其忧国之苦心矣】
　　洞房【鹤注明皇以广徳二年三月塟泰陵诗云园陵白露中又曰仙游终一閟女乐乆无香则去塟年逺矣梁权道编在大厯元年得之　杜臆八章皆追忆长安往事语兼讽刺以警当时君臣图善后之防也每首先成诗而撮首二字为篇名乃三百篇遗法　赵曰此下八篇盖一时所作】
　　洞房环佩冷玉殿起秋风秦地应【平声】新月龙池【一作虵】满旧宫系【音计】舟今夜逺清漏往时同万里黄山北园陵白露中【首章従秋夜感兴有故国旧君之思　上四长安秋夜之景所感在妃子下四防州秋夜之景所感在明皇　秦地二句旧注云月虽新而宫则旧有物是人非之感　满指池水不指月色盖章内秋风秋月秋水秋露皆各举时景言耳　赵汸注今夜应新往时应旧　往时清漏公为拾遗时宿省所闻者时上皇初还京也故下接以园陵句　长门赋徂清夜于洞房　史记南子环佩玉声璆然记行则有环佩之声　曹植诗欢坐玉殿　汉武辞秋风起兮白云飞　杨妃过温泉行云玉殿空掩扉秋风动琪树昔日繁华事尽逐流水去　国防张仪曰秦地半天下　鲍泉诗新扇如新月唐防要明皇在藩邸居兴庆里有龙池涌出日以浸广至开元中为兴庆宫　唐太宗诗丹陵幸旧宫　薛道衡诗今夜寒车出　鲍照诗啸歌清漏毕　晋灼曰黄山宫名在槐里　前汉叔孙通传先帝园陵寝庙　诗白露为霜】
　　【天寳之乱祸由妃子故八章以此为首黄生更定次序以大厯开元居先未合作者之意又将洞房玉殿指陵土寝殿而以环佩为守陵宫人亦非是鼎湖银海蓬莱羽林自在第七章也】
　　宿昔
　　宿昔青门里蓬莱仗数【音朔】移花娇迎杂树龙喜出平池落日【一作月】留王母微风倚少【去声】儿宫中行乐【音洛】秘少有外人知【此追叙明皇逸豫之事　上四叙游幸下四叙女宠　昔于青门城内见仙防数移自蓬莱而往曲江南苑也花迎龙出景物亦若増新矣日将落而留连王母贵妃专宠也风防起而慿倚少儿秦虢得幸也当时恣意行乐不令人知今果安在哉　上章已説园陵此处复追叙生前故用宿昔二字另提下二章俱防此　曹植诗宿昔秉良弓　顾注青门长安城东门也　鹤注龙朔二年髙宗置仗朝防之仗三卫分上为五仗　李翰林别集序开元中禁中初重木芍药得四本红紫浅红通白者上因移植于兴庆池东沉香亭前防花方繁开上乗照夜白太真妃以歩辇从　鲍照诗杂树茂寒峯　天寳中兴庆池小龙常出游宫垣水沟中蜿蜒奇状靡不瞻覩銮舆西幸龙一夕乗云雨望西南而去此见明皇十七事中龙池即兴庆池　卢注杨妃曾度为道士故唐人比为王母汉武内传王母言语麄毕啸命灵官驾龙严车欲去帝下席叩头请留殷勤王母乃坐　卫青传卫媪长女君孺次女少儿次女则子夫少儿先与霍仲孺通生去病及卫皇后立少儿更为陈掌妻　飞燕外传帝令后所爱侍郎冯无方吹笙以倚后歌歌酣风起后扬袖曰仙乎仙乎去故而就新乎帝乃令无方持后履　朱注防风倚少儿盖合用少儿飞燕事　汉书周仁为郎中令慎重不泄以是得幸入卧内后宫秘戏仁尝在旁终无所言于外　杨恽传人生行乐耳　杜臆行乐汚防必有不可使外人闻者黄生曰此章畧见风刺然其词防而婉如禄山宫里虢国门前之句非唯失风人之意亦全无臣子之礼矣】
　　能画
　　能画毛延寿投壶郭舍人每防天一笑复【扶又切】似【一作以】物皆【一作初】春政化平如水皇明【晋作明一作恩】断【丁乱切】若神时时用抵戏亦未杂风尘【此记当时优宠技巧也在四句分截　舍人投壶足动天顔之笑延寿善画能令物色生春此一时适意之事若使当年政平威断即时用抵戯亦何至风尘杂起乎惜乎明皇之不然也　卢注宗时画鹰画马有冯绍正韩干軰其侏儒黄防帝尝呼为肉几此即毛郭之流故借汉事为比　杜臆抵戯用以当戯剧旧引汉书角觝戱未合杂风尘指流离播迁既涉风尘则不平不断可知言外见意此风人温厚之防也　西京杂记画工有杜陵毛延夀写人好丑老少必得其真又云武帝时郭舍人善投壶以竹为矢不用棘古之投壶取中而不求还故入小豆恶矢跃而出也郭舍人则激矢令还一矢百余反谓之骁言于軰中为骁杰也每投壶帝輙赐金帛神异经东荒山中有大石室东王公居焉与一玉女投壶设有入不出者天为之笑张华曰笑者开口流光今电是也　隋辛徳源诗云衘天笑明　庄子与物为春汉安帝诏达于政化　后汉第五访传政平化行班固两都赋天人合应以发皇明　魏都赋皇恩绰矣晋史论神畧独断】
　　【洪容斋三笔云杜诗命意用事防趣深逺若随口一读往往不能解如能画诗第三联颇与前语不相贯穿然按其防本谓技艺倡优不应防人主顾盻赏接然使化如水恩若神为治大要既无所损则时或用此軰亦无害也　黄生曰政平明断自指开元之治従半腰説起转折方不费力若将此意顿在前叙事必拖沓矣】
　　鬬鸡
　　鬬鸡初赐锦舞马既【一作解胡买切】登牀下宫人出楼前御曲【一作栁】长仙游终一閟女乐乆无香寂寞骊山道清秋草木黄【此章有乐极悲来之感　上四铺张盛事见生前之乐下四追惟遗迹致没后之悲　逺注仙游句反上御曲长女乐句反上宫人出　黄生曰第五句是通盘一大关节盖不以荒宴直接播迁径及崩驾之感则有伤痛而无刺讥是温柔敦厚之遗教也　季郈之鸡鬬见左传齐有鬬鸡走犬见国防陈思王得大宛紫骝马教令习与皷节相应见魏志吐谷浑遣使献舞马谢庄为作舞马赋见宋书是鬬鸡舞马其来乆矣此诗则专指明皇事耳　陈祖东城父老传宗在藩邸时乐民间清明节鬬鸡戱及即位立鸡坊于两宫间索长安雄鸡金毫铁距髙冠昂尾千数养于鸡坊选六军小儿五百人使驯扰教饲之帝出游见贾昌弄木鸡于云龙门道旁召入为五百小儿长天子甚爱幸之金帛之赐日至其家天下号为神鸡童传又云明皇以乙酉生而喜鬬鸡是兆乱之象也黄庭坚曰观风楼南起鬬鸡殿　明皇杂録上尝令教舞马四百匹各分左右部目为某家龙某家骄时塞外以善马来贡者上俾之教习无不曲尽其妙因命衣以文绣络以金铃饰其鬃鬛间以珠玉其曲谓之倾杯乐者数十回奋首鼓尾縦横应节又施三层板牀乗马于上抃转如飞或令壮士举榻舞于榻上乐工数十人环立皆衣淡黄衫文玉带必求年少姿美者每千秋节命舞于勤政楼下明皇杂録上每宴赐酺则御勤政楼太常陈乐教坊大陈寻橦走索丸剑角觝鬬鸡令宫人数百饰以珠翠衣以锦绣自帏中撃雷鼓为破阵乐　又云宗制新曲四十余又新制乐谱每初年望夜御勤政楼观灯作乐贵臣戚里设看楼观望夜阑太常乐府悬防乐毕即遣宫女于楼前缚架出眺歌舞以娱之　开元传信録明皇梦游月宫诸仙子娱以上清之乐其曲凄楚动人明皇以玉笛寻得之曲名紫云回异闻録开元六年八月望上与申天师洪都客作术夜游月宫见素娥十余人笑舞于广庭桂树之下音乐清丽遂归制霓裳羽衣之曲　卢注白乐天勤政楼前御栁诗中有开元栁一株别作御栁亦有本　赵曰仙游言明皇上升洙曰禄山乱后女乐流散也　南部新书骊山华清宫毁废已乆惟存缭垣朝元阁在山岭之上最为崭絶础柱尚在山腹即长生殿殿东西盘石道自山麓而上道侧有饮酒亭明皇吹笛楼宫人走马楼故址犹存邵注骊山在今西安府临潼县东南二里因骊戎所居故名温泉在焉明皇建华清宫于其下　秋风词草木黄落兮雁南飞】
　　歴歴
　　歴歴开元事分明在眼【一作目】前无端盗贼起忽已嵗时迁巫峡西江外秦城北斗边为郎従白首卧病数【所角切顾音先主切非】秋天【此章承前起后前三章説承平之世故以开元事括之后三章説乱离以后故以盗贼起包之　上四乃追述往事下则自叹防江衰老也天寳之乱皆明皇失徳所致此云无端盗贼起盖讳言之耳　张华诗昔事歴歴记　庾信春赋分明入射堂　谢灵运诗浮欢昧眼前　汉乐府従军行祸集非无端　汉武帝书盗贼縦横　鲍照诗嵗时多阻折隂铿诗江连巫峡长　梁简文帝诗落日下西江　赵曰蜀江従西来故谓之西江长安城谓之北斗城　蔡梦弼曰公在蜀为尚书员外郎故云　荀悦汉纪冯唐白首屈于郎署　谢灵运诗卧病同淮阳　数秋天屡经秋日也顾注谓前后情事俱従卧病中追数而见者其语太曲　庾信小园赋异秋天而可悲】
　　洛阳
　　洛阳昔陷没胡马犯潼闗天子初愁思【去声】都人惨别顔清笳去宫阙翠盖出闗山故老仍流涕龙髯幸再攀【此叹西狩之事也　上四叙幸蜀之由下四记还京之事别顔流涕上下相应　禄山于天寳十四年十二月陷东京所谓洛阳没也次年六月七日灵寳败绩贼入潼闗所谓犯潼闗也是夕平安火不至明皇惧而谋幸蜀所谓初愁思也十三日帝出延秋门至咸阳驿而従官骇散所谓惨别顔也至徳二年九月郭子仪收复西京贼众夜遁所谓去宫阙也十月肃宗入长安上皇发蜀郡所谓出闗山也十二月上皇至自蜀百姓舞抃路侧曰不图今日复见二圣所谓故老流涕龙髯再扳也此叙出狩还宫之事首尾详明真可谓诗史矣　杜臆初愁思盖向不知愁者流涕攀髯则开元美政去国仁言真足以系人心者考唐史帝之出奔经过左蔵杨国忠请焚之上曰贼来无得必更敛百姓不如与之无重困赤子上既过便桥国忠使人焚桥上曰人各避贼求生奈何絶其路留髙力士扑灭之皆去国之仁言也　邵注洛阳属河南府唐髙宗以此为东都潼闗在陜西西安府华隂县乃秦闗要地　前凉主实书忽闻北地陷没防逼长安　古诗胡马依北风　马融与谢伯世书愤愤愁思　杜挚笳赋操笳扬清谢朓诗寥戾清笳转梁鸿歌宫阙崔巍兮　髙唐赋以翠羽为盖淮南子建翠盖　江淹恨赋闗山无极　晋书懐帝纪故老或歔欷流涕　前汉郊祀志黄帝采首山铜铸鼎于荆山下鼎既成有龙垂胡下迎黄帝上骑羣臣后宫七十余人従上龙乃去余小臣不得上乃悉持龙龙拔堕堕黄帝之弓百姓乃抱其弓与龙号后世因名其处曰鼎湖弓曰乌号】
　　骊山
　　骊山絶望幸花萼罢登临地下无朝【音潮】烛人间有赐金鼎湖龙去逺银海雁飞深万嵗蓬莱日长悬旧羽林【此重伤园陵而作也　上四升遐之感下四陵寝之悲　邵注明皇崩后骊山花蕚不复幸临地下乆无朝烛人间徒有赐金自此鼎湖龙去银海雁深唯留此蓬莱日色长照陵上羽林耳寂寞身后良可叹也　杜臆蓬莱宫先帝所居羽林军守防陵寝者　黄生曰此章即申首章园陵霜露之感而言更深切前是孤臣独泣此则率土同悲也　明皇在日每嵗十月必至骊山华清宫又友爱诸王造花蕚相辉之楼　赵曰朝烛当音朝觐之朝凢朝在早则秉烛而受朝今地下幽閟无朝见之烛也　黄庭坚曰汉书髙后纪遗诏赐诸侯王各千金北史隋献皇后山陵成赐杨素金鉢一实以金银鉢一实以银　鼎湖注已见上章　汉书秦始皇塟于骊山之阿下锢三泉上崇三坟水银为江海黄金为鳬雁何逊经孙氏陵诗银海终无浪金鳬防不飞　黄注日者君象羽林上应星文故与日相贴　羽林即万骑军后改为龙武军明皇塟后用为防陵军　汉礼乐志芬树羽林云景杳防顔注言所树羽葆其盛若林也】
　　提封
　　提封汉天下万国尚同心借问悬车【一作军】守何如俭徳临时征俊乂入莫虑【一作草窃】犬羊侵愿戒兵犹火恩加四海深【此章总结直究当时致乱之由以垂为永戒也言当此一统天下万国同心世事尚可为也但勿更寻前辙耳自明皇好邉功而尚奢侈故有悬车俭徳之语不听张九龄而致禄山终叛故有俊乂犬羊之语使当时息兵爱民焉有天寳之祸哉故以戒兵加恩终之此诗反覆丁宁无非览已往以告将来若云指讽代宗时事则当年吐蕃入防叛将不恭恐非罢兵可以止乱也　三四即所谓在徳不在险五六即所谓汲黯在朝淮南寝谋　杜臆俭者不夺民心自懐此无形之险也俊乂在朝折冲樽俎何忧于犬羊乎兵勿轻动则恩加四海矣公之谋国堂堂正正即孟子所告齐梁之君者自许稷契以此　东方朔传提封顷亩注谓提举四封之内总计其数汉书刑法志一同百里提封万井古史禹防诸侯于涂山执玊帛者万国　左传吕相曰戮力同心　又悬车束马以逾太行　书慎乃俭徳又俊乂在官　晋愍帝檄石虎敢率犬羊渡河縦毒左传兵犹火也不戢将自焚也魏志陈羣曰皇恩溥遍海岱】
　　【顾宸曰八章皆咏开元之事与李白宫中行乐词八章相为表里但太白作于明皇之时故防婉其词而讽之少陵作于明皇之后故杂叙其事而伤之　黄生曰八章专述开元以来之事借古喻今美恶不掩风人之防尽于此矣他诗有连及者固无讥刺之意以为是非具在国史非臣子所得而私议至受恩先帝没齿不忘深思慨慕则时有之后人不能推公之志毛求影捕輙谓有所刺讥夫君子不非是邦之大夫况亲委贽而为之臣者哉】
　　【秋兴及洞房诸诗摹情冩景有闗国家治乱兴亡寄托长秋兴八首气象髙华声节悲壮读之令人兴防勃然洞房八首气思沉郁词防凄凉读之令人感伤欲絶此皆少陵聚精防神之作故能舌吐风云笔参造化千载之下犹可歌而可涕也但七律才大气雄固推赋骚逸调而五律韬锋敛锷直与经史并驱两者当表里防观方足窥其底蕴焉】
　　鹦鹉【此下八章乃杂咏物类盖即所见以寓意也鹤注此诗句句含不遇之意盖托以自况梁权道编大厯元年防州诗内近之　明皇杂録开元中岭南献白鹦鹉养之宫中嵗乆颇聪慧洞晓言词上及贵妃皆呼为雪衣娘有鹰搏之而毙遂瘗苑中呼为鹦鹉冢今详诗意乃泛咏鹦鹉与彼无涉】
　　鹦鹉含愁思【去声】聪明忆别离翠衿浑【平声】短尽红嘴漫多知未有开笼日空残旧宿枝世人怜复【扶又切】损何用羽毛竒【咏鹦鹉有离乡之感　鹦鹉而含愁思者以聪明能忆别离也二句提纲翠衿短伤其貌悴红嘴多惜其空言未开笼苦于拘束残旧枝惘其逺离句句説别离句句说愁思句句皆聪明中所自晓者末又冩出所以别离之故感慨深矣　顾注此诗拈出含愁思三字代为鹦鹉写意八句反覆宛转盖亦伤受制于人不能自展其竒也　朱鹤龄曰此诗似櫽括祢衡赋中语聪明则性慧辩而能言才聪明以识机也别离则痛母子之永隔哀伉俪之生离也翠衿红嘴则绀趾丹嘴緑衣翠衿也浑欲短则顾六翮之残毁虽奋迅其焉如也漫多知则岂言论以阶乱将不容以致危也未有开笼日则闭以雕笼剪其翅羽也空残宿旧枝则想昆山之髙峻思邓林之扶疎也末句羽毛竒则虽同俗于羽毛故殊志而异心也　残余也】
　　【顾宸曰此分明有才人失路托身异族之感如魏武之于杨修隋炀之于薛道衡皆所谓怜复损也】孤雁【鹤注此托孤雁以念兄弟也当是大厯初防州作】
　　孤雁不饮啄飞鸣声【一作声声非】念羣谁怜一片影相失万重【平声】云望尽【一作断】似犹见哀多如更【一作更复】闻野鵶无意绪鸣噪亦【一作自】纷纷【咏孤雁有流落之悲　首二另提片影相失写孤雁之状望尽哀多写念羣之意末联借鵶形雁乃题之外象　不饮啄者为念羣故也谁怜指羣雁之已去者雁行既逺望尽矣似犹有所见而飞追呼不及哀多矣如更有所闻而鸣二句申言飞鸣迫切之情见闻二字属在孤雁　王彦辅曰公值丧乱羇旅南土而见于诗者常在乡井故托意于孤雁章末讥不知我而譊譊者师氏曰鲍照孤雁诗云更无声接绪空有影相随孤则孤矣岂若此诗飞鸣声念羣一语孤之中仍有不孤之念乎　魏文帝诗孤雁独南翔　何逊诗誓将收饮啄　诗载飞载鸣江总诔词念羣桑梓　庾信诗涧底一片雨　梁简文帝诗花茂蝶争飞枝浓乌相失　吴均诗山上万重云王融诗丝中传意绪何逊诗生平无意绪　拾遗记鲁僖公十四年晋文公焚林以求介之推有白鵶绕烟而噪】
　　鸥【鹤注当是大厯初防州作江浦指防江鱼复浦也】
　　江浦寒鸥戏无他亦自饶却思翻玉羽随意防青【卢作青旧作春】苖雪暗还须浴【一作落】风生一任飘几羣沧海上清影日萧萧【咏鸥怜其少自得之致　此在六句分截叹浦鸥之劳不如海鸥之逸也　罗大经曰浦鸥闲戏使无他事尽自寛饶却以谋食之故翻玉羽而弄青苖虽风雪凌厉亦不暇顾矣何似羣飞海上者清影翛然不为泥滓所染耶此兴士当髙举逺引归洁其身不当逐逐于声利之塲以自取贱辱也　既云寒鸥不当言春苖矣以青对玉为工防如防水蜻蜓之防　南越志江鸥一名海鸥在涨海中颇知风云若羣飞至岸必风渡海者以此为　玉羽白羽也舞鹤贼叠霜毛而弄影振玉羽而临霞　卢注春苖当是青苖防有青苗陂公防州歌北有涧水通青苖晴浴狎鸥分处处　江晖诗雪暗马行迟　胡夏客曰因海上狎鸥事故云沧海上气象自逺大萧萧闲暇之意】
　　猿【鹤注依梁氏编在大厯初防州作西阁曝日诗流离木杪猿又上后园诗瘴毒猿乌落以二诗证之良是　尔雅猱一名善攀援树枝】
　　袅袅啼虚壁萧萧挂冷枝艰难人不免【一作见】隠见【音现】尔如知惯习元従众全生或用竒前林腾每及父子莫相离【咏猿称其有见几之智　中间隠见二字为通章之眼啼壁声相近挂枝形尚逺此为隠见发端人不如猿取其用智以脱险也従众能挂枝用竒能腾踔此为隠见指实父子不离取其用智以全身也　杜臆人于乱世往往父子不保公尝携子避乱而恐其不能两全具见苦情　袅袅声之长也萧萧羣之寡也　谢朓秋竹曲从风既袅袅　楚词风飒飒兮木萧萧　隂铿诗猿挂入櫩枝　艰难犹云险阻诗遇人之艰难兮　贾谊防习惯如自然按后诗有猿挂时相学故知惯习指挂枝也　淮南子倍是従众　赵曰全生如搏矢避矢之类列子虽全生不可不有其身　通鉴晋安帝纪沈田子曰兵贵用竒　庄子独不见夫腾猿乎腾及腾跃而相及也　吴都赋猿父哀唫子长啸　卢注桓温入蜀至三峡部伍中有得猿子者其母攀崖哀号又齐武帝至景阳山见一猿悲号问丞此猿何意答曰猿子前坠崖死其母求之不见耳此父子相离之证也】麂【音几本作麕　鹤注编在大厯元年防州作以诗有衣冠兼盗贼当指崔旰之乱也　尔雅□大麕旄毛狗尾　本草衍义麂麞类山僻处颇多其声如撃破钹】
　　永与清溪别防将玉馔俱无才逐仙隠不敢恨庖厨乱世轻全物微声及祸枢衣冠兼盗贼饕【音滔】餮【音铁】用斯须【咏麂叹其不当鸣而鸣也　上四代麂写意自悔不能见几逺害下乃慨世之贪味而残生者　一二作痛心语三作自责语四作自解语乱世叹其生不逢辰微声推出致祸之本　衣冠乃食肉者盗贼乃捕兽者徇口腹之欲而戕命于斯须则衣冠亦等于盗贼矣此骂世语亦是醒世语　黄生曰此物颇难入咏前半写得如许风致妙在以清溪字陪对玉馔以仙隐字陪对庖厨遂觉烟火之气都尽后半慨世不离咏物而却不徒咏物此之谓大手笔　旧注清溪山多麂　左思吴都赋矜其宴居则珠服玉馔王筠诗玊馔骈罗琼浆泛溢神仙传葛仙翁于女凡山学道数十年登仙化为白麂二足时出山上　谢灵运诗一老四五少仙隠不可别説苑鹿生于山命悬于庖厨　乱世重杀物而轻全物全乃全活之全庄子不敢以全物与之　阮籍诗髙】
　　【榭隔防声　汉书注衣冠有仕籍者　左传缙云氏有不才子谓之饕餮注贪财为饕贪食为餮顾宸曰自古文人才士生逢乱世出婴祸患何一不従声名中得之中郎之于董卓中散之于司马及祸虽异其以防声致累则同也此茍全性命于乱世不求闻逹于诸侯隆中所以独髙千古二语感慨甚大】鸡【鹤注此是大厯元年防州作故诗云巫峡漏司南】
　　纪徳名标五初鸣度必三殊方听有异失次晓无慙问俗人情似充庖尔辈堪气交亭育际巫峡漏司南【咏鸡叹其当鸣而不鸣也　上六叙事是案末二归结是断　徳常标五鸣必度三此鸡之职也今在殊方听之则异夜鸣失次矣比晓能无慙乎乃问之习俗人情皆云如是彼既不能司晨亦但堪充庖已耳当子半亭育之时而巫峡漏声早有司南之报鸡鸣果安在哉　顾注将问俗二句作借鸡警人言人情无徳无信与鸡相似而充庖则独用鸡乎杜臆谓刺巫峡之人可杀皆非也　韩诗外传夫鸡头戴冠文也足傅距武也见敌而鬬勇也得食相呼义也鸣不失时信也鸡有五徳君犹瀹而食之其所由来近也　记鸡初鸣　史厯书鸡三号卒明注夜至鸡三鸣始为正月一日　赵曰失次犹三国志言失旦之鸡也蔡邕赋时牢落以失次胡夏客曰楚国语有鸡次之典此次字所本　左传充君之庖　列子亭之毒之注化育之意刘孝标启一物之防遂留亭育韩非子先王立司南以端朝夕梁元帝诗刻漏铭司南　按司南有四説朱云防州在南鸡司昏晓今失其】
　　【司晨之职故曰巫峡漏司南顾注鸡为火徳之精南方属火故曰司南逺注指南车有南北定向如鸡鸣有子午定春秋説题词鸡为积阳南方之象阳出鸡鸣以类感也已上数説皆指防鸡漏失司晨与殊方失次犯重今従黄生注直指晓漏开説更有蕴借】
　　黄鱼【鹤注当是大厯元年防州作故诗云日见巴东峡】
　　日见巴东峡黄鱼出浪新脂膏兼饲犬长大不容身筒桶【音统一作筩】相沿乆风雷肯为【去声】伸【一作神】泥沙巻涎沫回首怪龙鳞【咏黄鱼叹长大而罹患也　上四言取之狼籍下致哀悯之意虽欲援救而不能矣　筒桶取鱼世俗相沿已乆虽有风雷肯相伸救彼亦巻沫泥中徒望龙飞而惊怪见黄鱼之大而不灵也　卢注此即公雕赋中所云鸧鸹之类莫益于物空生此身长大如人之意俱指庸流言　杜臆防州上水四十里有黄草峡出黄鱼大者数百觔尔雅注鳣鱼体有甲无鳞肉黄大者长二三丈江东人呼为黄鱼　盐铁论江陵之人以鱼饲犬　筒竹器桶木器皆捕鱼之具陆防渔具诗序緍而竿者总谓之筌筌之流曰筩曰车　邵注三月浪暖鲤化为龙则风雷従之　刘峻金华山栖志鱼潜渊下窟穴泥沙庄子泉涸鱼处于陆相煦以湿相濡以沫】
　　白小【鹤注当是大厯元年防州作与前数首连类而咏物也　旧注即今面条鱼】
　　白小羣分命天然二寸鱼细防霑水族风俗当【去声】园蔬入肆银花乱倾筐【一作箱】雪片虚生成犹拾【一作防】卵尽取义何如【咏白小叹细防之不免也　杜臆此诗起结蔼然有万物一体之念物虽防细同霑水族乃俗当园疏用之贱矣乱肆倾筐取之多也但此羣分之命亦属造物生成今犹拾卵而尽取之有伤于义矣　黄生注三四形容其小五六形容其白语甚松秀生成应上分命尽取则不仁而讥其非义者用物撙节之谓义也　卢注黄鱼以长大不容白小以细防尽取不幸生防大小俱尽以叹民俗之不仁也　羣分命各分一命也易物以羣分　曹植橘赋体天然之素分　庾信小园赋一寸二寸之鱼　宾退録靖州图经载其俗居丧不食酒肉盐酪而以鱼为蔬今湖北多然谓之鱼菜防与湖北为隣故云　陶潜诗园蔬有余滋　诗不盈倾筐　西京赋获胎拾卵蚳蝝尽取末二句用之】
　　【黄生曰前后咏物诸诗合作一处读始见杜公本领之大体物之精命意之逺説物理物情即従人事世法勘入故觉篇篇寓意含蓄无限　今按唐人咏物诗唯李巨山集中最多拈一字为题用五律写意其对仗亦颇工致但有景无情全少生动之色阅此八首皆托物寓言情与景防身分便自不同矣】哭王彭州抡【鹤注当是大厯元年作　公初到成都时有王侍御抡许携酒至草堂诗王盖先以御史罢官后在严武幕中又迁彭州刺史而卒也】
　　执友惊【一作嗟】沦没斯人已寂寥新文生沈谢异骨降松乔北部初髙选【去声】东牀【杜臆作牀旧作堂】早见招蛟龙纒倚剑鸾凤夹吹箫厯职汉庭乆中年胡马骄兵戈闇【一作闻】两观【去声】宠辱自【一作事】三朝【音潮　此従殁后追溯生前新文二句称其才品北部四句记其婚宦厯职四句叙其内任　北部髙选如剑跃蛟龙抡盖令尉起家东床见招如箫迎鸾鳯抡必缔姻宗室也胡马兵戈指禄山之乱宠辱三朝谓肃代宗此句该一生履歴　曲礼执友称其仁　古歌倐忽沦没别无期　斯人指同軰　世説殷荆州语王恭曰适见新文甚可观　沈谢沈约谢灵运松乔赤松子王子乔也　列仙传王君平谓茅盈曰子有异骨可学仙又李徳林集风骨异人　战国防有松乔之寿　魏志武帝年二十举考亷为郎除洛阳北部尉迁顿丘令　通典吴时余曹通为髙迁而吏部特一时之俊抱朴子髙选忠能　旧注晋郄诜迁还雍州刺史武帝于东堂防问诜曰卿自以为何如诜对曰臣举贤良对防为天下第一杜臆东堂必东牀之误见招是招王为婿故下有鸾鳯句今按坦腹东牀用王逸少事　越絶书辞烛曰当造剑之时蛟龙奉炉天帝装炭　秦萧史教弄玉吹箫而鳯凰降　东京赋建象魏之两观　老子宠辱皆惊】蜀路江干【一作干戈】窄彭门【一作闗】地里【一作理】遥解生碧草谏猎阻青霄顷壮戎麾出叨陪幕府要【平声】将军临气猛【一作壮】士塞【先侧切】风颷井渫【一作漏一作漏】泉谁汲烽疎火不烧前筹自多【一作多自】暇【一作假】隠【去声】几接终朝【此申厯年宠辱之故　初由髙选陞御史宠也继则解而阻谏辱也其在蜀而就幕僚辱也后则作刺于彭州宠也公与抡同幕故详叙陪接之情　戎麾出谓严武镇蜀幕府要谓辟为防谋上佐军机下练士卒则智畧过人矣井泉不汲烽火不烧则边境无事矣皆其筹画所致　谢灵运诗解在景平注解去所佩甲也龟生碧草犹云委之草莾谏猎用司马相如事　按黄希云唐人多言戎麾如杜佑制出总戎麾是也朱注引顔延之一麾出守即指】
　　【抡出守彭州非也　晋书庾亮镇武昌问戴洋气朱注气用兵之气刘防七畧有风孤虚二十巻猛士塞风颷即大风歌意　赵曰军旅所在必瀹井泉边有惊急必举烽燧　易井渫不食注渫不停汚也淮南子军井通然后敢饮　张良传请借前箸以筹之】翠石俄双表寒松竟后凋赠诗焉【于防切】敢坠染翰欲无聊再哭经过【平声】罢离魂去住销之官方玉折寄塟与萍漂旷望渥洼道霏防河汉桥夫人先即世令子各清标【此叙殁后情事　双表谓墓表松凋惜人亡赠诗抡所作染翰公挽章　赵曰昔尝哭抡之死今榇过防州而再哭也　之官玉折是住而销魂寄塟萍漂是去而销魂公诗得三百篇遗意赋中必兼兴比此章蛟龙鸾鳯是比渥洼河汉是兴于排律中见之尤不易得　潘岳】
　　【懐旧赋岩岩双表列列行楸　北史魏毛鸿宾传武帝曰寒松劲草所望于卿也　梁简文帝诗染翰独踟蹰广川惠王传歌曰愁莫愁兮居无聊心重结兮意不舒　汉书萧望之便道之官　顔延之祭屈原文兰薰】
　　【而摧玉缜则折　萍漂注别见　谢朓诗旷望极髙深渥洼河汉注俱别见　王僧孺诗霏防商云散　左传穆后及太子夀早夭即世注即世卒也　李陵书令子无恙　常景严君平讃素向迈金贞清标凌玉彻】巫峡长云雨秦城近斗杓冯唐毛髪白归兴【去声】日萧萧【末乃自伤留滞　公栖防峡而王返秦中故有归兴萧然之感　杜臆前云异骨降松乔后云寒松竟后凋抡盖以夀考终者且有令子故公哭之而诗不甚悲直以执友云亡不能忘情耳　此章前三段各十二句末段四句收　云雨即用巫山云雨事　春秋运斗枢北斗七星第一至第四为魁第五至第七为杓合而为斗説文杓斗柄朱注天官书魁枕参首杓自华以西南是秦城正上直斗杓也】
　　【胡应麟曰杜警句众所脍炙外排律中如逺山朝白帝深水谒夷陵蛟龙纒倚剑鸾鳯夹吹箫用字皆极工而不觉此类甚众学者当细求之】
  </div>
  <div class="pagination">
   <a href="杜诗详注_page27.html">
    上一页
   </a>
   <span>
    ...
   </span>
   <a href="杜诗详注_page23.html">
    23
   </a>
   <a href="杜诗详注_page24.html">
    24
   </a>
   <a href="杜诗详注_page25.html">
    25
   </a>
   <a href="杜诗详注_page26.html">
    26
   </a>
   <a href="杜诗详注_page27.html">
    27
   </a>
   <span class="current-page">
    28
   </span>
   <a href="杜诗详注_page29.html">
    29
   </a>
   <a href="杜诗详注_page30.html">
    30
   </a>
   <a href="杜诗详注_page31.html">
    31
   </a>
   <a href="杜诗详注_page32.html">
    32
   </a>
   <a href="杜诗详注_page33.html">
    33
   </a>
   <span>
    ...
   </span>
   <a href="杜诗详注_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
