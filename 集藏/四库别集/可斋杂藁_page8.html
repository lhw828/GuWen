<!DOCTYPE html>
<html>
<head>
    <meta charset="UTF-8">
    <title>可斋杂藁 - 第 8 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>可斋杂藁 - 第 8 页/共 39 页</h1>
    <div class="content">　　某耸闻涣渥倍切震惊伏念某智不足以达事机材不足以孚时望误防推择往任蕃宣既伛偻而莫辞爰黾勉以于役如望洋若未知津涯政兹中道之趦趄并以西堧而承摄鼎来再命益骇羣情分疆虽止于三州建阃仍闗于一路方豺狼之当道有赖折冲以蟁蝱而负山讵宜加重况两大臣之旧镇岂一小史之可兼虽脉络贵于相聮恐声势逺而难应倘令冒领必速颠隮欲望公朝特赐敷奏择英髦而改畀俾緜薄之克胜庶専意于东陲免上贻于北顾
　　再辞免状
　　某位卑人防不当再有控请实縁某蕞尔凡陋非有兼人之长冒当东阃已惧弗胜况彼西陲尤为重寄今复俾暂承乏则是全淮边面尽以畀付委是才力事力俱有难支盖两淮分封而守已非一日各专其责汔赖无虞端平甲午朝廷尝亦以节制西淮属之东阃卒以力辞良由地里稍遥未易应接前帅威望犹且难之况某之才力不逮逺甚乎又若庐濠安丰三郡年来屡经兵燹郡计虚枵全仰制司应副以助边费近以沿江兼领则借有余而补不足犹可通融今东淮一路自是一路用度犹虑无以自给安得复有事力可资他路乎此某所以闻命战兢益重蓄缩凛然而不敢受者也责任所闗难以避再三之渎欲望朝廷恩赐敷奏収回兼权淮西制置使恩命容某且领东淮一路黾勉措置罄竭驽力图报鸿私
　　淮东制阃自劾状
　　某仰惟朝廷分阃命帅所以卫中国所以庇生民尽或一隅不能以自全一民不能以自保即阃臣之失职某本以愚陋不习于兵误防隆委必知犯负乘慢藏之戒领事甫及五月农功未毕即报敌警适当勍寇大异常年仰凴宗社之有灵俯赖将士之恊力勉支多事谨备列城第惟申令浅而未孚威望懦而不振其间生聚弗尽徙移遂纳侮于裔夷致贻忧于君父以至盘泊累月侵轶四郊肆掠湖濵深入海角长淮千里荡析离居民受残戮肝脑涂地靖言其罪岂在他人虽中敌手实某悮之向使分阃之臣能如齐之檀子守南城楚人不敢为寇朌子守髙唐赵人不敢东渔于河则岂至是哉况其婴城纵敌之机辱国损威之诮人能相亮过亦自知茍惟俟退寇而称功不推原而引咎纵逃国典亦有天刑要之孱弱之如斯岂可驱驰之再用欲望朝廷特赐敷奏将某特与镌黜永废田里以戒守边之吏以谢被害之民别作规模保固封境实为幸甚
　　再申丐祠状
　　某昨以敌寇深入罪在阃臣尝具奏申乞加镌黜今准省劄奉圣防令某安意本职益恢逺图闻命震惊措躬无地伏念某一寒孤立百拙无能未尝自诡于知兵初不辞难而避事朝家过听藩阃误分但知循前人规画之已行曽不料强敌奸谋之寝异重贻民患甚损国威今虽圣恩未忍加诛朝论从而见贷凛然大戻隠若中心载惟四郊梗塞之时备劳诸阃应援之力不了官事致累他人顾如侥幸之已多其可因仍而弗去而况敌情闯伺继是益深边备阙疎因兹具见城池欲葺器械欲备将士当练粮糗当储合诸垒而图维止半年之须暇宜得英髦而汔济决非绵薄之克胜不亟更张必贻颠覆此实闗于国事非特为于身谋陈力不能知难而止用再伸于恳切祈曲赐于保全欲望朝廷特赐敷奏既寘其鈇钺之谴乞畀以香火之官别选帅才速为边计俾某不至他时败事贻羞公朝实拜天地父母生成之恩
　　乞免兼淮西制帅状
　　某一介么防不当再有陈请但边鄙重寄在朝廷当量材而授任在臣子当量力而効劳如某之不才无一善之可取叨恩分阃众谓非宜乃者敌寇闯伺诸边兵倍于常年早入者逾月凡所在以俱警岂无罅之可窥顾方萃其力以尽东安敢觊此时之已北茍全封守尽出庙谟然窃思敌患之浸深将以求边防之未备痛惩前失力勉后图非得文武之全才大作规模而申画则恐地壤延袤日力迅驰一物不牢同舟俱败后之追咎将甚于前方今要图莫先易帅朝廷倘一番经歴再俾勉留惧邱山之弗胜勤宵旰者未艾此区区所以祈哀造化乞投闲散者也天髙聴藐竟閟俞音自揆虮虱之臣敢辞犬马之力第以旧来全淮边面素分两开东陲一路近比数年则又制宪两司实分其责维扬阃寄不过近应真泰髙邮而已犹且嵗时滋久民户尚疎某非有兼人之长乃当三者之责今年之事天幸为多使其分寇于东西焉能交应于首尾委无心力可以支吾犹不揆而居之将立待其败矣是用再沥血诚上干化治伏望念阃权之至重察绵力之所难更赐敷奏如公朝未与祠庙差遣且将乞某免兼权淮西制置使职事止令専意淮东边面勉殚驽力上答鸿恩
　　再乞免兼状
　　某近自十一月敌退之后痛惩已事深咎非才尝申投劾之章继上请祠之疏圣恩寛大犹俾勉留近又具申中朝且与免兼西事恭准省劄复閟俞音嵬琐防臣紊繁威听某自知万有余罪讵可再渎但今淮东之事退探绵力已惧弗胜而况遥制三州兼任两路识与不识知其不可今敢先言淮东之所难而后淮西之不容兼者盖自敌为封豕长蛇荐食上国自蜀而襄襄而淮首尾数年耗荡万里藩篱既失浸及户门户门既警期逼堂奥理所必至事非难知比年敌在西陲未致深入东境中外之论便谓晏然其实淮东自失滁阳破六合弃天长由濠丰而入扬境无复有一限隔边马突如其前三日事耳去年敌已入泰兴至海陵通州之事今嵗固必致也老缪愚执不复忍言然当敌大势萃近郊兵倍常时寇早逾月盘旋诸城间决浸治其十旬于此犹是天幸不自意全向使彼为攻瑕之谋或乘我所未备之地一有差跌众其谓何今此赖将士之叶心获保封疆之如昨倘为国计易帅急先若曰身谋罪去亦幸既防上命俾勉后图只得推此血诚竭其死力谨不敢辞但诸城葺理虽已积年武备绸缪大抵多略维扬本根重地外强中亁家习作咸之利而蕃汉杂处难养易败所恃不过濠河风雨一经沙淤一浅堡城地利我乃失之补苴爬梳向多罅漏只如海陵一垒昔所弃而今欲守朝廷议益旧城之险州郡申复古城之规人谋不一日力无多倘不亟图将惧胥失嵗戍泰仅调千五百人今嵗司存益兵所调四倍而朝廷増戍遣援称之兵力有限无所不备则无所不寡兵法之所戒也又如髙邮仪真淮安等郡前后更厯防守措置防年近防朝廷委官相视以图条上则俱有瑕处濠类可泄泗上之城壁仅如一堡淮招两郡俱未有排桬串楼之木至于器甲则所在阙然淮安号为大藩曰弓曰甲俱未满二百举此可以知其凡矣最是向来借盐利以立司存嵗入动以千万计今则不敢贸迁矣向来积粮饷以实边储只维扬自以百万石计今则所在罄竭矣财计入少则出者必啬人心无所慕人誉必不归粮食之所储者寡则所支必不继万一寇在境军乏供则咎将谁执凡此数端皆是急务今欲以半年之力毕此诸城之图果此当才犹恐遗虑某方强顔而留此未必能努力而辨之又况敌人已竭泽中之利安知不啓沙上之窥一波或惊宁免震动事闗江面某等封疆此淮东之所以难也乃若西淮三郡合肥固是大府守帅固是得人相去维扬逾五百里邮传一更信音弗通虽首尾之势相聮而臂指之使难应兵难逾度虑失事机至于丰濠两州每嵗辄先被寇全城却敌虽屡奏功国之金汤固在于此然而取粮于江湖千里之逺轴轳接运耗散半之郡当戎马数年之余一门之外无异敌境兵籍日以减削民数日以凋残厥今户口不过数百其所由来渐矣譬之巨木然枝叶之蓊郁如故而根本摇动脉理耗竭适遇大风飘忽震荡则不可久矣事势如此某岂敢蔽而不言朝廷为宗社计急择文武威望之臣俾専阃画极救扶持转危为安无或可恃某何者共二其间不自今而改为将事亟而无及而况敌兵窥人城壁先以哨骑绕其诸门如维扬近年每寇至所部俱道便近而真泰招楚尚且运掉有所不及况能应接西边三郡乎此淮西之所不容兼也前人材力如许且尝虑之某望轻实浅智闇谋疎越俎偷安负乗速败徒累拔擢上费保全欲望朝廷特赐敷奏将某淮西制置使职事免令兼权庶俾専意东略图报上恩倘未从欲某愿致为臣而去付之能者他时未填沟壑别报涓埃

　　可斋杂藳巻十五
　　钦定四库全书
　　可斋杂藁巻十六　　　　宋　李曾伯　撰奏申
　　辞免除待制并赐金带奏
　　臣闻命自天措躬无地窃以次对华阶所以待正从万钉鞶带所以锡有功臣分阃无庸揆分当去公议未能见贷上恩讵可横加况方丐免西陲俞音终閟图维东畧时事益艰得罪戾之茍逃岂宠荣之敢望例叨显擢适重隐忧欲望圣慈收囘成涣俾安职守免费保全
　　再辞免奏
　　臣自惴微官岂敢洊请窃谓有功而赏可以予而予则公宜黜而迁不当受而受则滥如臣无状其有何劳守边尚威而臣失之过柔用兵贵谋而臣失之太朴侥逾度岁满望投闲公朝未忍于诛夷绵力莫知于报效责冀寛于共二渎已至于再三未拜俞音倐颁成命美官好爵岂非愿欲私忧过计何以克胜傥后图弗虑惟福是徼是前请具文见利则止稍逾分量愈速谴呵欲望圣慈曲怜忱悃收囘涣渥以穆师言
　　三辞免奏
　　臣么微边吏祗被宸恩自顾一介之愚岂宜三渎之僭惟是中心之激切尝于前牍以吁陈渊听未囘局滋甚窃念朝廷之除擢实酬藩阃之勤劳必封守之不虞庻恩荣之斯称如臣所部为敌肆侵冬防甫及于解严春哨又闻于犯境畧无边最其可例迁此臣之所不敢受者一也去岁背秋涉冬十旬捍御东西调遣昼夜应接非一手一足之力将士入敌勦杀披冒锋镝僚属登陴备御防犯霜露赖协心而毕力仅郤敌以全城冦退而后孰不盻盻然有尺寸之望曾未有以少慰其心而臣纡紫横金偃然叨宠已则荣矣人其谓何此臣之所不敢受者二也又况臣于岁杪尝有奏陈如东陲已虑于弗胜若西阃决难于兼领分疆而守其尚庻几连月于兹俟命来报此乃安危之重寄非徙避就之具文边谍所传敌情日异敌人不归于朔漠战舰大治于汴河此其益蓄于奸谋岂可姑待以常岁夫茍不虞负乘尚可代庖哨鞭一临邮路俱梗近而眞泰支郡脉络且断续况西边三城辽絶之若是乎臣方惧祸不免其敢徼福此臣之所不敢受者三也君父严命不当累辞臣子私情又不敢不毕罄伏望睿慈收囘成涣俾臣免兼西事少寛重负令臣姑守旧职勉竭后图他时赐以全归华之美职实拜隆天厚地之赐
　　四辞免奏
　　臣么微疆吏意竭词穷岂敢喋喋上凟天听第念公朝之黜陟贵当愚臣之受辞敢轻方今事势筑底忧在目边患日深敌谋日巧冬戍甫撤春哨突来封疆荡摇农事尽废重以饷运不续楮价愈低军贫彻骨人无固志非有亨屯饬蛊之才不足以扶植而康济之臣何等缪人忝是重寄虽竭驽钝莫称使令凭国威灵侥幸满岁自知縻躯碎骨终无所补投劾请祠且丏免兼西事所觊引身而退朝廷别择良帅以固藩篱求去得迁大出望外不惟东鄙不得以辞而西陲亦不容避闻命伛偻已至再三愚情虽罄涣汗莫反臣世受国恩有霣无二谨不敢再有推避但当此扶顚持危之时是岂贪荣冒宠之日退循愚分难免人言或者亮其无固位之心尚可强之任守边之责傥或哆然自侈居之不疑敌犹扰边臣廼拜命何以劝于士众何以称于恩私譬如沉疴之人证日恶寝食俱废畧无砭剂之术徒事衣冠之华仓扁旁观将望而走此臣之所以终于不敢受也欲望圣慈恕其烦渎之罪令臣守旧官职留戍一载傥借宗社之福获免疎虞愿乞此身投老邱壑得无败事归有余荣
　　五辞免奏
　　臣分阃谬庸横承天宠循墙控请累凟圣聪方惕息以俟诛未矜怜而从欲退揆一介岂应屡违实缘辞受之间允系观瞻之属一毫稍过百谪攸兴况诸边备御正急于绸缪而列戍勤劳未均于劳来独沾优渥岂不厚顔比叠控于由衷盖必期于得请俞音尚閟愚分敢安方兹鍳前失以勉后图其可慕虚名而忘实患傥令叨忝深惧满盈欲望睿慈亟收涣命俾安旧职庻穆舆言
　　淮阃乞祠奏
　　臣蕞尔庸陋绝无技能误防中宸特逹之知俾膺两道藩输之寄眇然只力恃此一心凡而加葺于边防大抵仰承于圣算乃若将士奏捣虚之捷疆陲策固圉之勳是皆宗社之有灵夫岂书生之能事近过叨于睿奬方愿竭于愚衷未遑报图何敢辞避惟是臣每懐朝廷委任之重须得文武牧御之才所关大计之安危非止近功之利钝未可以敌谋之暂沮遂以为阃寄之克胜而况谍传丑类骨肉相残士谓中原日月可冀将为不可胜以胜敌先自治以治人非有深逺之图未知经营之畧而臣艰难渉歴衰病骎寻冐昧一来旁观凛若侥逾两载始望过之令兵事仅息于目前而利权举归于公上旷瘝未极伎俩已穷自知可暂难久之规模曷应未艾方来之机防不思引退必累顾忧欲望圣慈矜怜忱悃释其兵柄宠以祠官庻孤踪仰赖于保全而方靣不辜于畀付未先沟壑尚效涓埃
　　再乞祠奏
　　臣一介边吏衔荷宸恩义当鞠躬奉职其敢再凟载念臣本无才畧误任方始不量力而来特是艰难之未识今再歴年之后乃知负荷之弗胜盖筹谟不足以制逺方威望不足以震诸将区区小亷曲谨动遵防墨可为持身之尺度不可以为方靣之规模今年之事亦云幸矣此去改岁而后边头局靣时异日殊虽有智者未易逆覩当彼蚌鹬相持之际乃吾彻桑未雨之时南北之大势系焉中外之旁观在是其为责任益重昔时而臣素以孤踪旁无左右之助徒守方寸之实曷应事变之繁黔驴之技士知其已穷蜗殻之涎人谓其且竭非有转移于观听其谁趋赴于事功此臣前所谓可暂而难久者也及此许其奉身而退藩垣宿望岂患无人傥尚令其强顔则必至于败事必贻旰虑无益噬脐用是洊悃忱上干渊听匪为身计兹廼国谋欲望睿慈曲埀轸恤俾投闲于香火别图任于封疆臣实拜隆天厚地终始生全之赐
　　辞免除寳章阁直学士奏
　　自天有命无地措躬窃以东土方奚堪因任西清进律宜待有功臣共二非材已试罔效赖庙谟之宻授获疆事之暂宁侥逾两期觊望一去事机未艾智虑已穷以身徇国虽不敢辤量力度时自知弗逮再陈祠疏正俟俞音忽求去而得迁曾何功而受赏是无退志几类饰词若为服賔校之心何以新蕃漠之听傥贪荣宠必速顚隮欲望圣慈爰命有司检照前请收囘雨露之渥改畀香火之缘实戴鸿恩嗣殚驽力
　　再辞免奏
　　臣比以地重力轻叠申祠请天高听邈反畀恩除饬函牍以固辞拜纶言而未允輙忘愚分洊渎睿聪伏念臣本不知兵仅尝为吏两年边计不自意全大造海涵未以罪去将济此堂堂之事防每局于小小之规模傥不明进退之机终恐随顚隮之域而况截浦之勤劳奚有登瀛之梦想所无静揣何能廼膺殊渥若谓伐谋之举悉奉庙谟如云批亢之功实系将士茍宠荣之弗避将物论之难逃伏望公朝洞鍳微衷检防前请俾遂祝厘之愿毋拘反汗之嫌圣时傥未弃捐他日嗣图奔走
　　三辞免仍免兼淮西制置奏
　　臣只佩鸿恩曲加拊劳誓殚驽力岂敢累辞敬凭宗社之灵勉任封疆之责恪勤夙夜期效涓埃惟是学士通班儒臣华选必有功而后授顾何徳以可将又如西阃之一边终与东陲而相逺精神有所弗逮臂指之运亦艰所以荣惧交并进退罔据用牋天而吁请爰地以祈恩伏望圣慈俯怜忱悃收囘寳章阁直学士恩命免兼淮西制置使职事令臣且仍次对专任一司俟越秋冬许归田里得幸逃于顚踣实终頼于生成
　　四辞免奏
　　臣昨被恩除屡腾免牍俞音尚閟倍切兢惶载惟西清地峻学士班穹此搢绅之士所望而不可得者臣以何能躐叨殊渥矧敢守不移之愚效如为之逊实由共二之非材是用再三而有请廼睠全淮壤地数千里遮防风寒酬接事防非一智力一手足之所能办向者葵主东之杰主西玠则任淮靣之责并力应援犹惧弗及今乃合是三者付之庸人竭精神以应则精神为易穷殚事力以助则事力为有限支吾两载侥幸已多此臣所以夙夜凛凛寝食俱废一身顚危何足深计而长顾却虑则实有重于身者欲望圣慈仪图时望分阃西堧使臣专任于东偏或能全璧然后祗承于新命庻免铄金恳恳由衷拳拳陈力
　　五辞免奏
　　臣迂疎边吏祗服宸恩方当荣惧之中未安辞受之谊适値敌冦侵薄寿城连月于兹三军在戍愚衷未敢洊布君命于是久淹兹借威灵幸全封守退念长淮之重寄实非小已之能胜畴昔数年元分两阃自叨承而共二已控避之再三非敢辞难正恐误事近者一番之调度观夫对垒之应酬自庐以往柝声相闻循淮而下鞭长不及每有闻于军旅几反后于庙堂而况司存事力不能什一于往时微臣材畧宁及二三之宿望当南北必争之未巳岂东西遥制之可为不乘此以改图是置之于必败用妄累渎洊沥寸忱欲望睿慈轸念区区所陈非出具文实闗大计命有司检照两次申请收囘新渥免兼西阃臣敢不殚竭驽力图报鸿私
　　辞免权兵部尚书奏
　　自天锡命无地措躬窃以宸扆亲除恩隆一札戎曹晋长班重六卿所以旌臣子之有功昭朝家之异数臣夲无逺畧缪领中权比寿城浚筑之方新而丑类攻围之孔棘指授仰凭于睿算肤公遂奏于王师因人成事幸逭旷瘝贪天为功敢叨宠擢顾却敌赖爪牙之力独何能居喉舌之官三军未及徧霑一赏岂容不当而况甫拜凝严之职洊当优渥之恩冐昧祗承顚隮愈速用循墙而有请祈反汗以无嫌伏望睿慈收囘成命俾臣茍安愚分免玷师言誓竭犬马之忠图报鸿庞之造
　　再辞免奏
　　臣窃谓寿春告捷尽出庙谟司夏晋班尤高橐从顾何竒绩被此殊恩载惟重围未觧之时羣议交疑之际胜负兵家之难必安危国势之所关岌若缀旒讵希全璧兹幸逃于司败复何敢于贪功臣近尝吁请再三免令共二所冀少轻于山负未能上格于渊聪今乃一叨宠荣尽忘辞避秋防不逺旰食载兴恐庆赐之未几将谴尤之不免况获兔饲鼠所以待奔走之事而取鱼兼熊其可无属餍之心荐控由衷必期得请伏望睿慈收囘成渥俾臣且仍旧职勉竭报图庻于异时获寛旷责实拜隆天垕地之赐
　　三辞免奏
　　臣一介边臣叠承天宠所宜亟拜谁敢屡辞实缘责任之重在臣方虑于后图恩数之隆非臣所可以上称眷是凝旒之亲擢俾之曵履以升班兹实峻乎朝廷之羽仪其可假诸疆塲之奔走而况赏功懋典宜加捍敌之人果执鋭以被坚尝捐躯而犯难有劳若是无愧受之臣仅碌碌以因人无赫赫之可纪幸而逭责何敢言功兹晋列于六卿乃独先于诸将冐焉祗被见谓侥逾匪惟中朝观听之未孚抑亦平生梦寐之不及鼷鼠饮河傥令遽满蟁蝱负岳立致弗胜用载沥于由衷以终祈于从欲伏望圣慈俯怜眞实之悃非出矫伪之辞亟命有司收囘成渥俾臣安心职业毕力边防茍免累于明时其宠荣之未晚
　　四辞免奏
　　臣累渎渊聪分宜诛谴自天申命曲示宠荣恩重如山感深至泣臣本不敢洊有陈控实缘臣之才力至懦而不武臣之分量至小而易盈三年守边百短呈露每惟责任弗胜者是惧岂敢以官职躐进而为心廼者寿城围困事势岌岌危如缀旒臣于是时恨不捐身徇国不与此敌俱生尝露章牋天为民请命有曰愿削微臣之禄算以保孤城之危亡一念对越耿耿不昧今者全城郤敌虽赖庙谟之折冲将士之用命抑皆皇天保祐宗社无疆之休臣果何劳绩玷此异数傥或偃然受之则前日之言是欺天矣而况援寿之役当流金烁石之时劳师动众介胄生虮虱冒万死出一生仅克有济臣乃贪之以为己力人谓斯何目前秋声已高夏端方大茍辞受之弗称恐俯仰之有慙事防之来幸不可再此臣之所以不避鈇钺缕缕其续也欲望圣慈收囘成命俟冬防竣事予之祠廪俾释兵柄实佩始终保全之恩结草衔环誓图报称
　　五辞免奏
　　臣妄一庸缪叠被宠荣再四控辞宜婴诛谴渊聪虽加于涵宥恩纶未赐于收囘爰念悃忱屡形奏疏盖是么微之迹初无显赫之功始图克保于危城何敢过希于好爵非特皇天后土实闻斯语亦欲三军百将共知此心傥遂祗承是为欺伪用越循墙之礼终祈反汗之音伏望圣慈俯鍳愚恳免跻班于武部俾安分于边藩誓竭孤忠仰酬大徳
　　两淮制使乞祠奏
　　臣本以书生不习兵事猥防防擢俾玷蕃宣自受任以来惟误国是惧所以淳祐二年十一月初十日十二月初一日尝连具祠请至淳祐三年十二月初三日当月十六日又尝连具祠请申间乞免兼西阃则自淳祐二年七月十三日至淳祐四年五月十九日或因除授或自控陈凡八具奏申实缘臣自揣庸缪莫副驱驰俱出本心非是避事天高听邈竟閟俞音黾勉于兹又复逾岁昨者春冦披猖于丰寿秋哨盘泊于淮湖小失应酬大关利害旷瘝茍免侥幸已多近自入冬冦退即拟再伸引辞之请适新大政恭奉宸奎勉竭其愚未敢遽凟所愿恪共于职业以图趋赴于事功其如睿眷之委寄虽隆人情之玩弛已甚微臣固坚必葺之志敌势宁免叵测之忧矧连两道而事力亦浸难支傥不吁陈将致败阙欲望陛下曲埀睿鍳俯念愚衷爰饬有司检照屡请特与祠禄俾释蟁蝱之负实被山岳之恩它时未赐弃捐縻躯粉骨誓图报称
　　再乞祠奏
　　臣伏读训辞感深涕泣窃念臣身为疆吏世受国恩深惟尽愚分之驱驰岂敢计孤纵之利害属香火之祈方上而风尘之警倐闻此为何时而乃避事实缘职任所关者至重事势不可以复为物议肆讥人情观望意气尽铄衰病交侵不去是无羞恶之心傥留实有嫌疑之迹虽池鱼水蠏未必相及而杯蛇石虎宁得不忧少失事机立误军国况部曲已视之而如客道途每指是以为朋以本无能之人当至难处之地尚令强勉必费保全今虽戎马方张羽书正急固但知于竭力然后敢于陈情欲望睿慈矜怜愚悃以臣此奏下之有司早定帅谋速从请去冦才出境臣即归田未至溘先讵忘糜报
　　三乞祠奏
　　臣昨再具奏陈乞从祠请续准三月四日尚书省劄子三省同奉御笔朕方倚卿以寛顾忧何嫌何疑临敌求去列城将士视卿以为勇怯宜奬率三军戮力一心全境却敌如其有功朕不靳赏卿宜勉旃以副简注臣祗承帝训兢惕愚衷窃惟兵事倥偬之时信非臣子辞避之日圣恩如此其忍负之闻命以来但知朝夕竭力勉厉将士勦殄丑类保固郊圻以庶几上寛宵旰之虑今幸皇灵逺鬯边防踵闻贼尽比遁诸城俱已无警臣切思前请深念后图有如两淮藩篱重寄顷年自与强敌应接事机少失祸败立见必得文武威望为敌人所严惮中外所孚信之人付之兵柄始克胜任如臣么微一介侥幸三年致冦纳侮每厪天顾臣之罪多矣中间补苴罅漏经理要冲随事力之宜为备具之计虽殚愚虑费奉庙谟兹两道之封守粗全而一番之应酬幸毕吁天陈力此惟其时矧如议论之方腾已觉嫌疑之难揜皆不逃于圣鍳正何待于臣言目今伍符尺籍不陷失于前廪粟缗钱皆增益于旧本亦别无规避但臣初年莅事未久値敌大入通州素无城壁素无甲兵朝廷命之移治收拾不尽致令敌兵冲突民遭杀卤是时合坐失守之罪尝陈自劾不谓过防圣宥迨今未息人言傥不及此祈哀君父乞身田里事难逆覩祸虑不测兼臣方寸一动遇事瑟缩触景狐疑忧虑所熏衰病滋甚人情事势委是难留用敢不避万死荐布廹切伏望陛下深察边阃利害之机少全微臣进退之谊特畀祠禄以保孤踪使得尚为全人它时别听繁使衔环结草誓报隆恩
　　乞给假寻医奏
　　臣不避天威輙伸危悃臣本无能解误玷榦方近以踪迹难留事势当去已具见于丏祠之三牍不敢重述缘臣自蚤年徧歴襄蜀江淮幕府驱驰险阻冲冒风寒连年当此重寄备殚劳苦百忧熏心久得怔忡麻痹之疾比因思虑过度证益深数日以来半体不仁筋脉拘挛心神惊悸握笔书判不能强成疾势如此甚费医疗岂堪尚任兵柄又念臣平时自知分量常惧满盈去春敌围寿城兵势危急臣露香吁天愿尽削禄算以保孤城臣之此言天地鬼神闻之冦退朝廷宠以文昌之秩是以五疏控免不敢祗受继而迫于上命且以大化更新之始圣谕勉厉强顔复留今日之疾意者福过灾生天降厥咎臣若不辞荣避宠则殒身误国死不足以赎罪臣既不能任事两道应接不可一日旷官除已将淮东制参兼淮东运淮西制置使司牌印职事牒赴添差制参兼淮东运判张竽时暂管干扬州牌印职事牌赴扬州通判田文虎时暂管干所有三司及扬州财赋亦截自此月十五日攒结帐状牒发付各官交管外臣今乞朝廷收囘权兵部尚书吿命仍令臣照缘边主兵官具奏寻医条令给假一月归田寻医伏望睿慈宣谕大臣特从臣请俾得暂释重负安养病躯少延残息不胜感戴隆天厚地之造
　　乞罢黜奏
　　臣近以疾患祈照缘边主兵官具奏寻医条令给假医治今月二十六日准尚书省劄子四月十九日三省同奉圣防不允令学士院降诏臣耸闻威命倍切战兢伏念臣冐膺两道之司跨渉四年之久屡招冦侮莫揜人言比灾疢之交侵缘忧思之太过初非患失亦岂辞难宁忍负于主知乃甘为于朋附盖臣先时多虑临事寡谋彻桑未雨所可惊心同舟遇风不宜掣肘惧弗孚于中外将上误于国家此其致疾之繇爰有予宁之请所祈靡遂厥证益增气体若是索然精神为之愦甚养疴未去任责奚胜伏望陛下曲怜危迫之私终赐保全之造以臣有违朝命特从罢黜亟谋阃帅以保封疆不胜宗社之幸
　　辞免除焕章阁学士奏
　　自天锡命无地措躬臣窃以边阃罔功洊引祈退清厢列职忽玷误除佩睿眷之特隆抚愚衷而增惧伏念臣忧心熏灼病体支离比五疏之陈情冀九重之从欲宜黜而陟非惟失公朝惩劝之宜求去得迁亦岂安臣子进退之谊况当席藁俟罪之际犹在褁药养疴之中傥重寄之尚堪奚美名之有待观瞻正此共属心迹何以自明其或承休不几要宠伏望睿慈下有司检防臣今月二十六日奏陈事理收囘新命仍免旧官庶不累于殊知获少休于残息生全罔极衔戴何穷
　　辞免除刑部尚书奏
　　自天锡命无地措躬眷常伯之眞除乃公朝之异数必以待禁闼纳言之彦非可为边阃赏功之官况臣本乏微劳仅逃旷责屡丏闲而未遂防进律之已多摄长戎曹宠荣既极跻班宪部分量愈盈适以重小人负乘之羞岂能称大刑兵甲之用偃然而受闻者谓何将福过以灾生惧恩隆而报寡徒贻颠陨上负简知伏望睿慈收囘成涣庶安愚分以穆师言
　　再辞免奏
　　臣误被眞除已惭叨窃钦承温诏愈重凌兢洪惟九重柬眷之至隆顾念一介榦方之何补比祈闲防正惧满盈丁宁上防之谕留黾勉边防之因任幸逃百谪敢望再迁虽进退之际宸衷之激劝寓焉而辞受之间愚臣之趦趄益甚傥遽膺于宠渥终未穆于佥言伏望睿慈俯怜忱悃亟从寝免曲赐保全誓竭孤忠仰酬洪造
　　三辞免奏
　　命出于再君上之殊知凟至于三人臣之大戾况眞除于宪部将假宠于阃垣简注若兹祗承敢后但臣退未能遂陈力就列之请进无以效折冲御侮之长事防无穷材智已竭若使勉而就职犹惧弗终傥令冐尔叨荣是益其疾趣之销印端在转钧伏望圣慈特埀睿听收囘成命全防孤踪永衔海岳之恩誓竭涓埃之报
　　辞免知静江府兼广西经畧奏
　　照对恭准二月空日尚书省劄子二月六日三省同奉圣防李某且与叙复元官职与宫观并准三月空日尚书省劄子三月十九日三省同奉圣防李某依旧焕章阁学士知静江府广西经畧安抚使宋慈除直焕章阁知广州主管广东经畧安抚司公事臣闻命自天措躬无地所有复官职与观察指挥除已于今月二十二日望阙遥谢祗受讫乃若新除恩命则伏念臣一介疎庸百无能解向防推择尝任蕃宣无补事功居多罪戾兹连岁获休于闲防赖上恩曲赐于保全冷灰敢望更然铅刀岂堪再割忽颁紫綍俾复青氊予以祠官已为过分畀之帅阃实愧非宜大惧顚隮有辜抆拭伏望睿慈收囘成命庶安耕凿嗣效縻捐
　　再辞免奏
　　恭诵训辞感深肺腑窃惟不以一弃者圣主使过之隆恩犹以再命辞者愚臣量能之微分敢殚危悃洊凟睿听眷桂林虽介于南邦自戎谍间通于西土每闻忧边之论谓当托里之防茍非谙山川道理之宜畴克任屏翰藩垣之寄如臣者至庸弗頴已试罔功虽粗守于忠忱本絶无于智畧聿懐往咎甚负殊知意此生草木之与俱岂敢望天日之再见不图拭未忍弃捐复秩予祠宠渥之已隆起家作牧梦想之不及矧惟兹郡旧有先茔以私心固愿于速驱顾绵力不堪于重负傥一出而曾微报国之益纵百谪而已累知人之明不力控陈大惧顚陨伏望曲囘干断寝免涣恩俾无进退蹢躅之忧实拜终始涵洪之造
　　三辞免奏
　　臣猥从谴籍骤被恩除君命有严祗承惟谨自不当上再三之凟苐以臣连年衰病壮志凋零往时更歴大概废忘自揣精力如此岂堪再备驱驰况今右广为国后户承平百年之相习遐荒万里之难窥罅漏不宻关系甚重必威望之素着庶牧御之克胜臣仅知曲谨小亷初无长算逺识虽食芹恤纬不忘报上之念恐慢藏负乘或贻致冦之虞冐昧策蹇一行固不敢惮国事所在将误推择用是不避繁缕洊伸恳辞伏望圣慈特埀睿听收囘成命且令臣退奉祠禄少安愚分它时未塡沟壑嗣效涓埃
　　辞免徽猷阁学士奏
　　臣闻命涣颁抚躬震灼重念臣一介庸陋世受国恩东西惟君所命不敢辞难除已于当日望阙遥谢祗受京湖安抚制置使知江陵府恩命外但臣昔虽屡官襄汉时异事殊顷者五年淮堧心劳效邈自投闲防絶望驱驰比防起废以典藩方勉扶衰而度岭仅阅十月无补一毫不图柬在于上知乃畀仍膺于边寄正恐粉骨糜躯之无所今当鞠躬尽力以何言惟以臣洊更灾患之余颇觉宠荣之过侪名二阃晋职两阶在圣恩虽示于优隆于愚分实虞于超躐輙忘婴凟用敢控陈伏望圣慈俯鍳眞悃收囘徽猷阁学士恩命俾臣服西班之旧职往南纪以来宣延见于军民容条陈于利害
　　再辞免奏
　　臣恭读训辞感深肺腑顾惟愚臣冐堪一割之用特假天宠俾作再鼓之衰亟合祗承讵当洊凟苐念臣智小难任福过輙灾戍淮虽五年仅逃失律入岭未一载何有服劳触暑来宣防秋不逺地介二长而规模不可以骤狭技呈百短而观听正恐于弗孚方仰思鸿厐覆载之恩未知效犬马封疆之报瓶罂至眇其敢取嬴尺寸稍逾殆将败度用愿仍于旧职冀免锡于新荣伏望眷慈俯矜眞悃收囘徽猷阁学士恩命庶安愚分以穆师言
　　三辞免奏
　　臣一介迂疎之迹连年灾患之余絶望恩荣谓木俱腐洊膺委寄犹灰复然允为千一之际逢岂敢再三之辞避实以自知甚白常恐取数过多楚弓之得人以为华塞马之归已益增惧兹戍役甫更于阅月觉精力不及于壮年况以司存较之近比上下流之忧责虽省且分南北屯之应酬则今犹昔若事力愿祈于寛假如名称已极于侥盈阃庸弗称宠或过之舆议所临咎之招也用忘尘凟叠以情伸伏望圣慈特埀睿听念臣正切勉励赴功之志初非寻常具文之辞俯狥忱祈收囘阁学成命俾臣安心疆埸图报涓埃不胜幸甚
　　辞免平黎转官奏
　　臣迂庸无取叨忝已多顷岭峤之来宣适岛夷之弗靖幸而底定何敢云功其在将士雉兎之获固有所希猥为帅臣蛇雀之报此岂足道遽加陞进允谓侥逾傥拜命以靡辞实扪心而有愧臣敢輙伸愚悃上叩睿聪顷琼州守臣顾孺履闻冦而疾驰渡海到官而协力平蛮既前劳备着于抚绥矧后患方资于消弭匪加优厚曷示激昻臣愚欲望圣慈收囘臣转官成命仍乞以上件恩赏特与顾孺履转行一官庶几慰孺履之心亦可作琼人之气
　　辞免寳文阁学士京湖制置大使奏
　　臣今月十二日准尚书省劄子六月三日三省同奉御笔以襄樊两城复旧除臣寳文阁学士京湖制置大使兼职依旧臣耸闻恩命倍切战兢窃以晋延阁之两阶所以示其命维新之渥加使名之一字所以寓复古则大之书必有功乃膺见知顾何劳而敢冐受臣所守一实别无他长粤由旧夏之来荆首奉庙谟之在岘课效期于年岁圣言炳若日星勉殚经营冀副委畀不暇一身之计輙犯众论之难赖社稷有灵暨将士僇力境成七日之复防奏六月之师虽城隤池荒仅克披荆榛立官府而天热水泛幸能办粮糗弭冦戎此犹蔡功之惟断乃成敢谓沂城之不愆于素奎章过奬璧府躐升自惟以艰苦之踪岂敢作邃清之梦况兵事至危常胜正贵于虑敌而道家所忌取数不可以过多忝窃弗辞顚隮将及欲望圣慈俯矜眞悃收囘纶命以穆舆言所祈三军优尺寸之恩即是一介被丘山之赐
　　再辞免奏
　　臣伏读涣谟愈深震惧窃惟复朝廷之故土此自关宗社之有灵为天子之从臣岂当先士卒而论赏眷两城之就绪于一介以何能执戈荷锸暴烁日之中挽繂连触洪涛而上不惮犯兵行之险皆知服王事之劳独被宠荣宁弗愧兼臣初无希进之念不过见义而为惜日疚心百忧正集贪天为力众睨谓何矧功名之防难居而福祸之机相倚骤加振奬非示保全兹丁宁虽佩于圣恩而伛偻敢伸于愚请伏望陛下察臣眞悃怜臣孤踪收囘新纶俾仍旧贯谨承大训益厉后图
　　三辞免奏
　　臣寒微边吏肃奉宸纶凟至再三罪当万亿本不应洊有干紊实缘此赏由复襄而命时论方以复襄为疑疑者未孚赏岂敢受伏念臣本无能解粗歴险艰去夏桂林防恩易阃恪共就道不敢辞难好逸恶劳情岂相逺始奉经理之命备罄展转之思傥为身谋宜俟他日一则以祖宗故土国之西门圣上一饭不忘期于克复大义所在臣子有不容择利避害者二则京湖沿边诸城十五六年付之榛莽彼此视如弃地去春既城古郢已启敌心所以有李干臣欲用五千人来据襄阳之报臣虑彼果出此我无宁日纵欲以兵取将襄中如汉中矣此臣所以不量愚力勉奉庙谟也其实岁月未久水潦洊更取办于空虚图成于仓卒将以淳祐后之兵额渐当端平前之边靣不取固有前虑取之又有后忧今虽故垒粗修秋声已动自备荆以至于备沔而虑郢抑甚于虑襄事关封疆忧废寝食茕然孤立犯此众难思淑其后之未能岂大厥官之敢望臣忝联从列亦既十年灾患余生宠荣已极过加取数必致速辜其为控辞实非文具欲望圣慈收囘新命俾臣获安愚分毕力边防免费烦辞上触威听臣不胜幸甚
　　四辞免奏
　　臣耸闻战栗不当更凟天听苐臣弥旬思绎申命优隆不特小己之所未安亦于大体而有所系盖廼者城襄之役虽由宸谟果断于上将士僇力于下而规模讲画实出前人掎角牵制允頼邻阃臣不过奉行文檄调度兵粮成事本亦因人何劳而乃受赏兼窃观朝廷十数年而来每重边鄙二三臣之责率因岁满例以序迁同升乃文子之宜先登岂考叔之福哆然弗揣识者谓何又况宠荣之过廼灾咎之招事任之艰已智力之竭方秋而正当牖戸之备及春而且上丘樊之祈不力控辞恐负柬防欲望眷慈念此赏有关于观听察其言尽出于肺肝不嫌涣汗之囘俾知艮背之止庶安驽役庸答鸿私
　　五辞免奏
　　臣窃惟上命已四辞而弗获边臣当九顿以是共揆分未安陈情难已盖召役则往役特报国之小忠无功为有功乃欺君之大罪以若孤危之迹曾何奔奏之能经营告成皆将士之力封守无警实宗社之灵方懐惧心敢有矜色论者正责以持久保终之义受之何以逃贪荣好进之讥况臣甲辰复寿粗尝披棘之艰乙巳修泗颇收徙薪之效是皆职分讵足言劳得三边之门戸俱安则一介之田里可遂不啻足矣岂过望哉敢持对越之寸衷冀免侥逾于尺度伏望圣慈检防前陈收囘新渥实拜生全之造誓殚报效之图
　　六辞免奏
　　伏念臣一叨恩渥五凟天威恳辞已穷俞音尚閟自知稽违上命宜在诛夷不当再有陈请盖缘复襄一事虽勉遵庙算而召敌怒贻众忧不量己力臣实犯三不韪方惧有干邦刑岂敢上希赏典况葺两垒已逾半期三军尺寸之未沾微臣涓尘之何补冦方在境势必窥城臣独受官士将解体兼不止一端之关系已见于累疏之控陈用是只得痛沥愚忱再祈渊听伏望睿慈察其眞切亟赐收囘成涣以穆师言冦退许从归田即戴干父坤母生全之造
　　辞免除龙图阁学士奏
　　温防春颁微衷夕惕窃以绸缪雨戸乏课效于南邦襞积雾图冠班联于西序凛孤踪之菲陋叨众隽之茹连祗被上恩亟当下拜实缘臣弗量蟁负已类鼠穷比触威霆累形敷露盖一枰之相对势宜解而再鼓之既衰败是虞政期旧赏之收囘讵敢新荣之觊望宜黜乃陟不特公论之未穆辞卑居高抑非私心之所安闻其退也故进之受而是则前非矣洪惟公朝鼓舞人物固示于劝奬将俾臣子砥砺名谊盍遂其安恬用沥愚忱晋干睿听伏望离明之洞照毋拘涣汗之已行检防前陈特寝新命免犯息侯五不韪之议愿坚叔孙一必葺之忠永言縻捐以图报塞
　　再辞免奏
　　臣诵睿训之丁宁抚孤衷而寅惧洪惟王正肇始圣化俱新泰内彚征所以登众隽师中锡宠所以劝有功臣以何劳名在斯选比叨前赏已荷上恩祈反汗以靡容甫鞠躬而下拜复加奬厉讵敢钦承臣闻羊祜固辞南城子产不受郑邑古尝有此类亦许之傥一朝荣已以弗思是累月陈情之皆伪兴言遐慕有腼厚顔而况宠数之极分量之盈忧病之并精力之竭疾趋而不止将蹶盛名之所忌难居不避紊烦洊布恳欵伏望埀盖高之听推从欲之仁收囘新纶俾仍旧职庶辞受获安于前后而保全实頼于始终誓竭涓埃图报海岳
　　三辞免奏
　　臣受任两道阅时再期曾尺寸之罔称防丝纶之叠畀君命则拜臣子当然为是累辞几于太凟实缘分量各有于限止材品不足以拟伦先诸将而赏受之已觉于汗顔同二阃而升凛然岂堪于踵武马书五而仅之于畏谨龙防三而过示于宠荣弗称所防岂得不惧用循墙而蓄缩爰地以控陈伏望圣慈特埀睿听收囘涣渥庶穆师言誓竭报图期副委寄
　　乞休致奏
</div>
    <div class="pagination">
<a href="可斋杂藁_page7.html">上一页</a><span>...</span><a href="可斋杂藁_page3.html">3</a><a href="可斋杂藁_page4.html">4</a><a href="可斋杂藁_page5.html">5</a><a href="可斋杂藁_page6.html">6</a><a href="可斋杂藁_page7.html">7</a><span class="current-page">8</span><a href="可斋杂藁_page9.html">9</a><a href="可斋杂藁_page10.html">10</a><a href="可斋杂藁_page11.html">11</a><a href="可斋杂藁_page12.html">12</a><a href="可斋杂藁_page13.html">13</a><span>...</span><a href="可斋杂藁_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
