<!DOCTYPE html>
<html>
<head>
    <meta charset="UTF-8">
    <title>杨升庵集 - 第 38 页/共 140 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨升庵集 - 第 38 页/共 140 页</h1>
    <div class="content">宋人经义云以尔为公则夙夜在公以尔为侯则谨尔侯度劳于王事逸无期矣职思其忧豫无期矣何如怡然处顺慎哉尔之优游确乎不拔勉哉尔之遁思乎盖为国家计则深惜贤者之去为贤者计则又深体其情之不容不去也此深得诗人之旨可补诗传之未备故特录之 
中原有菽 
野间谓之中原菽叶谓之藿螟蛉桑虫也蜾嬴蒲芦也中原有菽庶民尚能采之以飬其子桑间有虫蜾嬴亦能负之以飬其子夫飬其子者盖为似续之计也彼小民微物尚尔今王有子不能教诲之使之用善以为似续之计乃欲信谗而弃逐之何哉说者考之不精乃谓蜾嬴取桑虫负之七日化为其子虽杨雄亦有类我类我久则肖之之说近世诗人取蜾嬴之巢毁而视之乃自有卵细如粟寄螟蛉之身以飬之其螟蛉不生不死蠢然在穴中久则螟蛉尽枯其卵日益长乃为蜾嬴之形穴窍而出盖此物不独取螟蛉亦取小蜘蛛置穴中寄卵于蜘蛛腹胁之间其蜘蝌亦不死不生久之蜘蛛尽枯其子乃成今人飬晚蚕者苍蝇亦寄卵于蚕之身久之其卵为蝇穴茧而去殆物类之相似者又露蜂悬其窠每穴各缀一卵如粟不佑用何物滋飬之久乃渐大成蜂此皆一种细腰之物所谓祝之曰类我类我乃听其声意其如此或谓细腰有术能禁物其祝声可听乃其禁术也列子曰纯雄其名大腰纯雌其名穉蜂庄子曰细腰者化说文曰天地之性细腰纯雄无子此皆信说诗者之言也然彼之所不可知者正谓其能禁螟蛉蜘蛛不生不死以化物身之膏润滋飬其卵而成其形庄子所谓化者理固近之列子以为纯雄说文以为无子殆未可信况诗人之意本不然读之者不审耳古人名物多取其形色之似瓠之细腰者日蒲芦故蜂之细腰者亦名蒲芦正如绶草绶鸟皆名以鹝青黑之菼青黑之鸠皆名以鵻也中庸曰政也者蒲芦也即蜾嬴也谓当以善飬而成之如蒲芦然乃与诗之义合矣此范处义之说也 
裳裳者华 
裳裳者华其叶欢兮气相属润相滋也常棣之华鄂不韡韡体相亲意相承也 
有豕白蹢 
韩诗注犬喜雪马喜风豕喜雨 
不入我陈 
诗不入我陈尔雅庙中路曰唐堂途谓之陈战国策美人充下陈下陈犹下堂也 
启明长庚 
诗缉李氏曰启明即太白长庚不知何星毛氏云一星后世因之遂以长庚为太白故李白母梦长庚名白宇太白郑樵曰启明金星长庚水星金在日西故日将出则东见水在日东故日将没则西见实二星也今注一星一与二字画多少之间误耳元注二星也 
小东大东 
周自平王遭父子之变去丰而迁洛周始东也故曰大东自敬王遭兄弟之争子朝居王城曰西王敬王居狄泉曰东王周又东也故曰小东周有二东之变王迹熄而王室乱矣大国攻战会盟小国贡赋奔走故空其杼柚而怨剌作也曰然则诗词何以先小也曰自今而追昨故先小而后大也曰诗篇名何又曰大东也曰纪乱之原也凡诗篇名多择章首二字此诗名独越首章而取次章不曰有饛而曰大东吾不知作者名之与删定者名之与有旨哉 
大雅小雅 
诗大序曰政有大小故有小雅焉有大雅焉此说未安大雅所言皆受命配天继代守成固大矣小雅所言天保以上治内采薇以下治外亦岂小哉华谷严坦叔云雅之小大特以体之不同尔盖优柔委曲意在言外风之体也明白正大直言其事雅之体也纯乎雅之体者为雅之大杂乎风之体者为雅之小今考小雅正经十六篇大抵寂寥短章其篇首多寄兴之辞盖兼有风之体大雅正经十八篇皆舂容大篇其辞旨正大气象开阔与国风敻然不同比之小雅亦自不侔矣至于变雅亦然变小雅中固有雅体多而风体少者然终不得为大雅也离骚出于国风言多比兴意亦微婉世以风骚并称谓其体之同也太史公称离骚曰国风好色而不淫小雅怨诽而不乱若离骚者可谓兼之矣言离骚兼国风小雅而不言其兼大雅见小雅与风骚相类而大雅不可与风骚并言也咏呦呦鹿呜食野之苹便识得小雅与趣诵文王在上于昭于天便识得大雅气象小雅大雅之别昭昭矣华谷此说深得二雅名义可破政有小大之说特为表出之 
诒谋未孙 
通鉴韩建杀唐宗室通王滋十一人胡致堂管见云唐室至此祖宗诒谋有未孙与集览谓诗诒厥孙谋以燕翼子此引谓未能远谋及孙也其曰未孙文法当然左传引诗云叶比其邻昏姻孔云而申之曰晋不邻矣其谁云之正文人引经之例陈济正误不知此义乃云孙音逊可谓痴人说梦 
不日成之 
古注不设期日也今注不终日也愚按不设期日既见文王之仁亦于事理为恊若曰不终日岂有一日可成一台者此古注所以不可轻易也 
辟雍泮宫 
辟雍泮宫非学名予于鲁颂引戴埴之说而申之既详矣近又思之说文辟雍作廦廱解云廦墙之廱天子享宴廦廱也鲁诗解云驺虞文王囿名也辟雍大王宫名也以说文鲁诗之解观之则与诗镐京辟雍于乐辟雍之义皆合矣辟雍为天子学名泮宫为诸侯学名自王制始有此说王制者汉文帝时曲儒之笔也而可信乎孟子曰夏曰校殷曰序周曰庠学则三代共之使天子之学曰辟雍为周之制则孟子固言之矣既曰辟雍而颂云于彼西雍考古图又有胥雍则辟雍也西雍也胥雍也皆为宫名无疑也鲁颂既曰泮宫又曰泮水又曰泮林则泮宫者泮水傍之宫泮林者泮水傍之林无疑也鲁有泮水故因水名以名宫即使鲁之学在水傍而名泮宫如王制之说当时天下百二十国之学岂皆在泮水之傍乎而皆名泮宫邪予又观宋胡致堂云灵台诗所谓于乐辟雍言鸟兽昆虫各得其所鼓锺簴业莫不均调于此所论之事惟鼓锺而巳于此所乐之德惟辟雍而巳辟君也雍和也文王有声所谓镐京辟雍义亦若此而巳且灵台之诗叙台池苑囿与民同乐故以蒙瞍奏公终之胡为剿入学校之可乐与锺鼓谐韵而成文哉文王有声止于继武功作丰邑筑城池建垣翰以成京师亦无缘遽及学校之役上章曰皇王维辟下章曰镐京辟雍则知辟之为君无疑也泮水诗言鲁侯戾止且曰于迈固疑非在国都之中且终篇意旨主于服淮夷故献馘献囚出师征伐皆于泮宫乌知泮宫之为学校也特取其中匪怒伊教一句为一篇之证则末矣王制起于汉文时其失巳久后世既立太学又建辟雍若有两太学者尤可笑也按致堂之言与予见合而说文鲁诗解戴埴之论皆可迎刃特俗见胶滞巳久可与知者道耳 
天生烝民 
古注物象也则法也性有象情有物五性本于五行故仁义礼智信象金木水火土也六情本于六气故喜怒哀乐爱恶法乎阴阳风雨晦明也孝经援神契曰性生于阳以理执情生于欲以系念 
维昔之富不如时 
首二倒字句也昔时之富善人是富今兹之疚君子在疚也兹年也古人谓兹为年取草木繁茂之义也吕氏春秋今兹美禾来兹美麦文选为乐当及时谁能待来兹昔时之富不如言君子之得志也今兹之疚不如言君子之失志也君子疚则小人肆故曰彼疏斯稗疏斗粟而米十为疏疏谓之粝斗粟而米九为粺□谓之精粝加于精疏斯粺矣是小人而加于君子不自审其分也替并立天下也彼为肆行之小人胡不自替以避君子而使我心专专然怆怳引长而不能自已也 
鲁颂泮宫 
予按通典言鲁国有泗水县泮水出焉然后知泮乃鲁水名僖公建宫于上因水以名宫如楚之渚宫晋之虎祈泮水泮宫泮林一也以泮水为半水泮林亦为半林乎又求之庄子言历代乐名黄帝有咸池尧有大章禹有夏汤有濩文王有辟雍以辟雍为天子学亦非也诗言于论鼓锺于乐辟雍亦无飬才之意庄子去古未远当得其真汉儒因解泮水求其义而不得故转辟为壁解以圆水予谓戴氏之见卓矣其辨博矣按左氏晋侯济自泮泮果水名足证矣近世曲为说者曰春秋经也鲁颂亦经也鲁颂既载春秋可略此说又滞矣高克一事诗咏清人春秋书郑弃其师他如庐漕城楚丘木瓜硕人无衣诗与春秋互见不厌其复安有诗载而春秋可略乎或又曰事亦有特载而不见于经传者季氏伐颛臾之类也曰颛臾之事将然而未举也故论语载之而经传略焉泮宫巳成之迹春秋岂容不书哉愚尝摠春秋与诗而论之信鲁颂之文则僖公为鲁之贤君伯禽以下无其匹者也以春秋所书考之则僖公齐襄卫灵之流乌得为贤哉盖颂乃臣子颂祷之辞例多溢芙如今人之亲知贺寿轴文也春秋所书则其实迹素行如今官府之考语也今称人之贤可例信贺轴而略考语哉观其灭项伐邾取湏句取訾娄取济西田以楚伐齐皆其恶之大者也至其闺门不肃及夫人姜氏会齐侯于阳谷夫人会齐侯于卞其女季姬始遇鄫子于妨而公不制中使鄫子来而公不耻终归于鄫而公不拒淫风流行如此桑中大车不作于鲁而駉与有駜犹以为颂吾谁欺欺天乎夫子存鲁颂见当时上下相蒙好谀悦謟而非以为美也 
食我桑葚怀我好音 
尹和靖曰周原膴膴蓳荼如饴美土可以变恶味食我桑葚怀我好音美味可以变恶声 
大王翦商 
胡庭芳曰愚读诗至大王实始剪商未尝不慨后之论者皆不能不以辞害意也何以言之大王葢当祖甲之时去高宗中宗未远也后二百有六年商始亡且武王十三年以前尚臣事商则翦商之云大王不但不出之于口亦决不萌之于心特以其有贤子圣孙有传立之志于以望其国祚之绵洪岂有一毫觊觎之心哉议者乃谓大王有是心泰伯不从遂逃荆蛮是大王固已形之言矣夫以唐高祖尚能骇世□之言曾谓大王之贤反不逮之乎余谓此言是矣但未知诗之字误也按说文引诗作实始戬商解云福也葢谓大王始受福于商而大其国尔不知后世何以改戬作翦且说文别有翦字解云灭也以事言之大王何尝灭商乎改此者必汉儒以口相授音同而讹亦许氏曾见古篆文当得其实但知翦之为戬则纷纷之说自可息若作翦虽沧海之辨不能洗千古之惑矣谓古曾公亶父之贤君而蓄后羿寒浞之祸心乎 
玄鸟生商 
诗纬含神雾曰契母有娀【音松】浴于玄丘之水睇玄鸟衔卵过而坠之契母得而吞之遂生契此事可疑也夫卵不出蓐燕不徙巢何得云衔即使衔而误坠未必不碎也即使不碎何至取而吞之哉此盖因诗有天命玄鸟降而生商之句求其说而不得从而为之诬史记云玄鸟翔水遗卵简狄取而吞之盖马迁好奇之过而朱子诗传亦因之不改何耶或曰然则玄鸟之诗何解也曰玄鸟者请子之候鸟也月令玄鸟至是月厼?巳高禖以析子意者简狄以玄鸟至之月请子有应诗人因其事颂之曰天命曰降者尊之贵之神之也诗人之词兴深意远若曰仲春之月祷而生商斯为言之不文矣如黄帝之生电虹绕枢盖生之时值始电或虹见之候也帝俊生十日谓有十子而以甲乙丙丁名之也此而可诬亦将曰黄帝生于虹帝俊之子生于十日可乎诗又曰维岳降神生甫及申亦本其生之地而尊且神之便谓甫申为岳神所生可乎傅说为箕星生之日直箕也萧何为昴星生之日直昴也楚辞曰摄提贞于孟陬兮惟庚寅吾以降屈原岂摄提之苖裔乎汉柳敏碑言敏本柳星之后梁江总佞张丽华云张星之精其不根至今人皆知咲之而不疑玄鸟之事者殆以经故岂知经旨本不如是乎按古毛诗注云玄鸟至日以太牢祀高禖记其祈福之时故言天命玄鸟来而谓之降者重之若日天来古说犹未误也自今诗传信史记之讹耳 
【四十三卷】
春秋 
【春秋】
隐公元年 
夏四月辛卯夜恒星不见夜中星陨如雨 
秋大水鼓用牲于社于门 
己卯晦震夷伯之庙 
盗窃宝玊大弓【八年】得宝玊大弓【九年】 
君日不悛以乐慆忧 
两甄 
九国 
程郑 
不能如辞 
绕朝赠策 
陨石 
户字义
九丘八索 
明月 
干侯 
荀息 
皋陶有后 
董仲舒解春秋 
班彪说春秋
能者养以之福 
疆埸 
鹬蚌相持 
克段于鄢 
唇齿 
公子赋河水
袒衣礻?日服 
天王居于狄泉 
禺中 
春秋例 
太史升庵文集四十三卷 成都杨慎着　从子有仁编辑 后学赵开羙校 
隐公元年 
元年鲁隐公元年也春秋大一统所谓一统天下咸奉元朔也天子立元而诸侯遵也天子颁朔而诸侯行也自共和以来诸侯如蜂房蚁穴不用天子之元年矣晋曲沃庄伯改建夏正则有不奉天子之朔矣春秋所以托始于隐与隐公不书即位左氏曰摄也刘道原曰惠公爱少子立为太子而国人不与而立隐隐曰吾将让焉太子桓公徯望十年不获而羽父弒隐立桓桓曰隐摄也吾取之左氏信桓之欺故曰摄公谷信隐之诈故曰让皆失之 
夏四月辛卯夜恒星不见夜中星陨如雨【庄公七年】 
慎曰此记日光不匿列星不见之祥也左传以为夜眀是也汲冡纪年书天再旦亦是也书云夜明则称而不隐书曰再旦则曲而不中春秋书曰夜恒星不见圣人之文称而隐曲而中于是为不可及矣夜明五行志所云昼晦宵光是也汉书武纪书有如日夜出盖此类也通鉴纲目不达班氏之意增一字云有月如日夜出则谬矣 
秋大水鼓用牲于社于门【庄公二十五年】 
慎曰救日古礼也救水非古礼也救日何以为古礼日之食人力不可救也故鼓以充阳也水之灾人力可救也鼓庸愈哉自古水灾莫大于尧之九年鼓何鼓牲何牲乎 
己卯晦震夷伯之庙【僖十六年】 
公羊曰晦者何冥也谷梁曰晦冥也慎按晦非冥也月之三十日也春秋书晦者二此及成公十六年甲午晦晋侯及楚子郑伯战于鄢陵楚子郑师败绩是也公羊乃曲为之说于是月六鹢退飞过宋都之传曰是月者何仅逮是月也何以不日晦也晦则何以不言晦春秋不书晦也朔有事则书晦虽有事亦不书公羊之言何其野哉善乎刘歆之言曰及朔书朔及晦书晦刘原父曰晦朔天之所有取朔弃晦乖伪之深者甲午书晦则无说矣左氏曲说以为阵不违晦故败噫楚以晦而败晋不晦而胜乎是皆剿说之无理者也 
盗窃宝玊大弓【八年】得宝玊大弓【九年】 
升庵曰阳虎将杀季孙不克说甲如公宫取宝玊大弓入讙阳关以叛明年乃得之堤下谷梁曰阳虎以觧众也得其情矣黄东发曰阳虎窃之无所用故复归之也此岂知巨猾之深女奸邪虎初窃时已知无用矣以鲁宝之知必追之以与之则必释巳西方有狗国中华人入之窃其筋而逃狗追啮之人以筋投之必衔而返数返则追无及矣阳虎盖欲狥国鲁也乎晋明帝觇王敦逃归湖阴以七宝鞭获免盖祖虎之故智云尔 
君日不悛以乐慆忧【左传昭三年】 
乐以忘忧则可以乐慆忧则不可陵贾燕喜平勃交欢忘忧也太康逸豫汉惠滛乐慆忧也忘忧待时慆忧玩时忘为在下言也慆为在上戒也 
两甄 
左传将猎为两甄置左右司马注两甄犹两翼也世说桓玄好猎双甄所指不避林壑晋书周访传杜曾攻陷杨口元帝使访击之访令李恒督左甄许朝督右甄自领中军令其众曰一甄败鸣三鼓两甄败鸣六鼓既而两甄皆败访选锐卒八百人夜追破之梁裴邃寿阳之战为四甄以待之挑战伪退四甄竞发魏师大败书传中称军翼曰甄仅此四见然甄之为字不知于军何当也 
九国 
公羊传云葵丘之会桓公震而矜之叛者九国九国谓叛者多耳非实有九国也宋儒赵鹏飞云葵丘之会惟六国会咸牡丘皆七国会淮八国宁有九国乎公羊本意谓一震矜而九国叛犹汉纪云叛者九起云尔赵氏如数求之真痴人说梦也古人言数之多止于九逸周书云左儒九谏于王孙武子善攻者动于九天之上善守者伏于九地之下此岂实数邪楚辞九歌乃十一篇九辩亦十篇宋人不晓古人虚用九字之义强合九辩二章为一章以恊九数兹又可笑 
程郑 
左传晋侯嬖程郑使佐下军郑行人公孙挥如晋聘程郑问焉曰敢问降阶何由子羽不对归以语然明然明曰是将死矣不然将亡孔颖达曰赵文子贤人也将死其语偷程郑小人也将死其言善皆为失常 
不能如辞 
定公六年子西曰不能如辞昭十三年朝吴曰二三子若能死亡则如违之以待所济若求安定则如与之以济所欲僖二十一年若爱重伤则如无伤爱其二毛则如服焉正义曰敢为不敢如为不如经传之文此类多矣 
绕朝赠策 
左传士会自秦归晋绕朝赠之以策云子勿谓秦无人吾谋适不用也策如布在方策之策盖书也其下云云即策文也盖士会将归绕朝谏止之而秦君不听及其行也又难显言故赠以策书云云见秦之有人使归晋而不敢谋秦也今以为鞭策非也刘勰文心雕龙曰绕朝赠士会以策子家与赵宣以书巫臣之遗子反子产之谏范宣详观四书辞若对面据此则岂鞭策乎李白诗临行将赠绕朝鞭诗人趁韵之误耳 
陨石 
谷梁传春秋戊申陨石于宋五是月六鹢退飞过宋都云石无知之物故日之鹢微有知之物故月之此言之诬本不待辩宋万孝恭辩之云梁山沙簏亦无知之物胡为而不日麋与蜮亦微有知之物胡为而不月此殆可作一笑谷梁乃痴人作梦孝恭又痴人觧梦也 
户字义 
左传屈荡户之汉书王嘉坐户殿门失阑免颜师古注户止也又左传门于阳州公羊传无人门其义相止户曰户御门曰门也 
九丘八索 
左传九丘八索九丘即九州岛也八索即八泽也见淮南子或以八索为八卦谬矣通鉴外纪云人皇氏依山川土地之势财度为九州岛谓之九囿各居其一而为之长人皇居中州以制八辅此引春秋命历叙文也九囿取育草木为义即后世所谓九州岛也中州则人皇之都石鼓文所谓寓逢中囿也八辅则余八囿也囿亦作有古字省文书以有九有之师诗九有有截又奄有九有作九囿觧之义尤明畅左传谓之九薮阳纡云梦之属总而言之九有也九囿也九州岛也九薮也一也有与囿以字相近薮州以音相近其实一义也 
明月 
左传齐燕平之月【注此年正月】公孙段卒国人愈惧其明月【注此年二月】子产立公孙泄古书传及俗称谓曰明年明日则有之矣明月仅见此尔 
干侯 
胡一桂云昭公干侯之事与夏王相杀商丘周厉王崩于彘皆天地间人道非常之大变史笔乃妄引陪二之说而谓天生季氏以贰鲁侯又冏?月言社稷君臣苶常奉无常位且妄引诗易以对左氏从而书之其与春秋书公薨干侯如青天白日不可掩蔽以诛季氏不臣之罪者异矣呜呼春秋何等时耶功利之习坏烂人心君臣大义澌灭殆尽不惟乱臣贼子如三家者放逐其君为不知有君而惟季氏之服诸侯不知有君而惟季氏之与史墨不知有君而放言无忌赵简子不知有君而听言不辩左氏亦不知有君而载言不择夫岂知陵谷迁改乃地道之变而非常雷天大壮乃天道之常初非志变况易乃崇阳抑阴之书雷在天上夫子大象但取其成四阳壮长之卦而曰君子以非礼弗履耳未必如杜氏注所谓君臣易位也史墨不求其义妄引以对可谓诬天矣天但使季氏贰君何常使季氏逐君哉如墨言一归之天道则公僣王卿僣侯乱臣贼子接迹千世矣网常安在然则春秋夫子作也易象夫子翼也道一而已请得为易大壮一洗史墨之恶论 
荀息 
</div>
    <div class="pagination">
<a href="杨升庵集_page37.html">上一页</a><span>...</span><a href="杨升庵集_page33.html">33</a><a href="杨升庵集_page34.html">34</a><a href="杨升庵集_page35.html">35</a><a href="杨升庵集_page36.html">36</a><a href="杨升庵集_page37.html">37</a><span class="current-page">38</span><a href="杨升庵集_page39.html">39</a><a href="杨升庵集_page40.html">40</a><a href="杨升庵集_page41.html">41</a><a href="杨升庵集_page42.html">42</a><a href="杨升庵集_page43.html">43</a><span>...</span><a href="杨升庵集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
