<!DOCTYPE html>
<html>
<head>
    <meta charset="UTF-8">
    <title>纯白斋类稿 - 第 17 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纯白斋类稿 - 第 17 页/共 19 页</h1>
    <div class="content">　　春归落絮浮湖面雨过新泉响竹间满地苔防青不扫结庵僧去石床闲
　　老仙日日在湖山得句苍烟古木间云路不随黄鹄举水轩长伴白鸥闲
　　过常州
　　方观鱼鸟春咸若不记人民昔尽刘可是太平时世乆即今风物胜它州
　　子昂畵马
　　松雪高人手自摸百金市骨更収图祗愁伯乐不常有天下何时良马无
　　闻进士唱名
　　礼乐百年全盛日太平人物在中原顾予衰老多归兴却喜门生作状元
　　送刘佥事闽南决狱二首
　　西湖十里藕花风江上潮生过浙东路入闽中天气别火云六月荔枝红
　　驿骑南驰亦快哉闽山叠翠瘴烟开旌麾郊迓皇华使人道刑官天上来
　　四月十九日恩荣晏
　　宰臣宣押宴琼林拜赐恩光雨露深何幸盛筵今再与宫花休笑白头簪
　　示儿
　　衰老情懐祗自知尔来迎我正维时到家湏及身强健今日归田已觉迟
　　告老
　　秩满词林嵗又残备员无补愧朝班挂冠告老成归计好趁青春作伴还





　　纯白斋类稿卷十七
　　钦定四库全书
　　纯白斋类稿卷十八　　　　元　胡助　撰铭类
　　诚铭
　　古昔圣贤一诚而已与天地同运万世如是后之学者亦允在兹欺伪尔屏纯实何资吁嗟乎诚至德盛美先儒有训不妄语始修己治人笃信力行感通造化对越神明内观宻察不诚无物积累之乆表里如一滴水涓涓可使石穿惟日不已逰乎其天
　　忍铭
　　昔张公艺忍之一字九世不分书献天子制字之义以刃在心譬如疾痛允也持任凡百愤怒最难裁制少忍须臾复固元气惟小不忍至乱大谋一日之忍千日之休语言厉阶争闘兴讼力能忍之化鹗爲鳯凡厥不平惟忍是容忍之忍之福禄无穷
　　防云道院铭【并序】
　　特进上御大宗师呉公命其徒作道院于江左山中表之曰防云志将归也奎章阁侍书学士虞先生爲文以记之明理学之原而发老易之奥可谓至矣金华山人胡助輙因其绪余而爲之铭铭曰
　　维云在天万变孰识絪緼元化敷爲五色或弛或张覃及九域风雨雷电盈虚消息从龙下上神运无迹挥手招之归于太极维云在山翳林触石孤飞澹澹千横碧若有所思时万时亿逍遥自在无适非适卷而懐之退蔵于宻同我浮游闲闲寂寂维大宗师空同老仙山中天上羽衣蹁跹蓬莱云气轮囷后先至阳之精在易纯干观之有要黙契真筌冯空虚蹑众妙左顾右盼容与回旋有无生灭来往推迁清都绛阙一瞬千年噫真耶幻耶是耶非耶吾又乌知其所以然耶
　　义门铭【并序】
　　余闻浦江郑氏旧矣间尝见其子弟纯谨笃厚善守家法信乎其能行是义也能由是门也则其八世同居辉光旌表不亦宜乎翰林掲先生既爲之记余郡人也故述义门铭以美之其词曰
　　瞻彼义门表兹郑氏本源宏逺光我闾里阖门百口同居八世子子孙孙诗书孝弟积光之华一团和气帛无私衣食无私味室无私财罔间奴婢推其有余乡邻以济何以臻斯曰诚无伪妇言不聼躬古之义末俗轻浮尊卑唯利秋毫必争父子情异而况兄弟乌得无二分房析户紫荆憔悴义门崇崇有国之制旌之复之以劝以愧俗由兹厚世由兹治敬之保之是在不匮出入具瞻安居良贵旌复非难敬保非易更千百载有引勿替我铭义门用谂来裔
　　尚志斋铭
　　士之所尚曰维其志其志伊何稽古六艺先立者大毋局以卑心之所之圣贤是归千里之遥始于跬歩精践力行罔失厥度车服华靡宫室巍巍犬马声色一皆不爲逹斯兼善穷乃独乐陋巷箪瓢褐衣寛博富贵威武视之若无毅然莫夺诚大丈夫
　　纯一斋铭
　　纯兮不杂一兮不分懿矣纯一道之本原如彼白璧絶无纎翳有粹其容善养其气如彼泉流滴石以穿勿二勿三内也静专圣学工夫主于无适雾散云开青天白日有美君子掲以顔斋我铭章之肃戒允谐
　　聼竹轩铭【并序】
　　著作王晋之居京师铭其轩曰聼竹而未始有竹也或者疑焉翰林应奉黄子肃为记以释之晋复徴余铭铭曰
　　有斐君子轩名聼竹我思古人曕彼淇澳敬慎威仪其声肃肃心之聼矣匪任耳目是故聼于耳不于心吾知吹万之非真聼于心不于耳吾知抱一之在是虚中以清直外以劲动而为声静而能聼崇尔令徳消尔俗病君子有之性情允正噫光风霁月金玉其音坐进此道万古一心
　　太一舟砚铭【并序】
　　户部员外郎杨君友直善八分曩为石氏书先碑得莲叶砚一枚其制精竒盖古物也字之曰太一舟俾予铭焉铭曰
　　斵山骨制莲叶成砚池贮风月玉井润华秋千古意太一舟蓬莱近云气浮助挥洒腾蛟虬畀之谁玉堂仙照青藜草太
　　笔铭【并序】
　　笔于文房厥功最钜韩子传毛頴述其世系封爵勲烈特详故不复云余谓临池之学非佳笔不可也纸与墨诚次之何则今有李氏乌丸蚕茧玉板而中书君不中书安能造钟王之妙追顔栁之竒哉昔人谓笔之夀以日计固然亦孰知有类夫人之道者方其始用也尖圆甚锐未易屈伏一挥千言不挫一毫如人少年志气方盛驰骋英武勇于敢为此孙伯符下江东时也迨其刚锐少敛锋蔵不露入手纯熟宛转适意如人壮年更变既多虑患益深举无遗策此子房遇圮上老人后佐汉谋楚时也及其既退锋偏髪秃画一成二欲左而右不称任使如人暮年精力已衰百度呈露此防将军三遗矢时也呜呼余好工书故能知笔之利钝如此且感其进退始终之道与人合乃为之铭铭曰
　　内刚外圆其用不息始锐终钝败于饕墨运诸掌握惟意所适天禄石渠嘉乃丕绩顔筋桞骨心维正直书匪徒书允观厥德
　　芳逺堂铭
　　伊古君子学以修身馨香令望百世攸闻譬诸草木惟其所好物由人显妙契斯道楚植之兰佩于灵均岂以幽寂而冺厥薫濂溪独爱亭亭净植香逺益清懿哉无极东篱之下采菊悠然令名芳节垂千万年亦有梅花处士是似氷玉其芬嵗寒擅美观是四者永懐其人迈往千古其何能臻仁熟善积树艺不息流芳之逺允符尔德
　　省心斋铭
　　维人之心道贯古今无逺弗到无近弗临大包宇宙细入防尘虚灵不昧是曰天君贤愚善恶悉由此分放而不収爲厥心病省之有要操持一敬垢去镜明潦澄水莹潜思宻察恒守中正其用无方物来能应
　　敬止斋铭
　　君子之心止乎一敬纯粹无杂清明有定大学至善中庸至诚始焉致力终也安行君子之学敬其所止居之不迁俨思若是掲以顔斋修息允臧如临上帝视此铭章
　　惟善铭
　　惟善爲寳贤人是好虚灵不昧知止深造忠以事君孝以事亲万物备我一视同仁内主乎善外邪莫入奉之如师服膺弗失嗟惟此寳人孰无之不有其寳溺于己私所寳惟贤明徳至善诚身谨独罔间隠显所寳惟善乐莫大焉一动一静希圣希天
　　时思铭
　　仇氏得姓爰始春秋宋大夫裔世居陈留厥后迁徙自西徂东维高维曾显于金国曰祖曰考仕我皇元衣冠积善庆绵子孙追荣三品祭祀备物焄蒿凄怆孝敬诚一神灵如在昭格时思永久勿替刻此铭词
　　虚斋铭
　　君子斋居心兮孔虚存诚渊黙太极之初由静而动妙化之枢灵明空洞善应容物八牕玲珑一扫滞窒光风霁月悠然在室庶几坐忘匪事外驰硏硃防易观象玩辞无中含有亲见庖羲
　　颂类
　　庆云颂【并序】
　　皇朝将作匠善织御容其工妙非绘畵所及前古未之闻也泰定二年冬十一月英宗皇帝御容既成有防奉安于万安寺越辛酉丞相率百僚备仪仗导引防舆之次教坊乐作而庆云见中书叅议臣王士熈作颂以纪盛美而草野臣胡助窃获观焉其颂之序有曰昔至治元年百官迎仁宗御容至万安寺庆云见英宗命翰林学士元明善赞之小臣尝载笔太史今预中书谋议目击心悚盛美不可以不志也呜呼休哉昔助尝舘于元氏而叅议故所交游知其家学渊源实擅太史公瑰伟者也助虽种学有年而不获备太史氏之洒扫将老矣覩盛典技痒于中若夫肆刍荛之歌咏以待上之采择亦诗人之义也遂作颂云词曰
　　穆穆帝容于赫在人昭回爲章时降时享奉安卜吉爰奏钧韶普天同庆有云伫霄五色流丽非烟非雾炳焕郁纷舆卫是覆惟昔仁庙徴祥若兹前圣后圣一揆同归丕纉皇元河清海晏式武昌运历年亿万两朝载见太史屡书野人作颂播之康衢
　　传类
　　大拙先生小传
　　大拙先生者湖海士也姓陈氏名信逸其字自号大拙人称为大拙先生不详其乡里世系所出或云淛人也常往来蘓湖间穷山水之胜先生貌清古瘠而长双瞳炯然若方外士性恬澹无机心温和乐易不作崖岸见人有善亟称之恒以孝悌忠信语人独好儒学能文章喜为诗且善书有晋人风致人或求其书輙挥洒不倦求诗亦不辞江湖间徃徃传其所作微好饮酒量不宏醉后喜诵陶渊明归去来辞蘓子瞻赤壁赋慨然慕其人间与释老二氏游而不崇信其法也年逾六十髪不白齿不衰若四十许人行歩如飞屡逰京师若有为者然未始交权贵人每于稠人中有所注视或疑其善风鉴扣之即拂然怒尝自吟大拙诗曰我有大拙知巧灭絶不贵王侯不爱田宅衣冠不饰饮食不择五湖四海到处爲客一片襟懐风清月白世莫测其何如人也先生与蘓人钱翼之好钱予友也爲予言先生大畧如此盖有道之士也又曰先生昔在维扬见予殊喜且谓予外秀内纯庶几可学道者惜乎其汨没尘埃而不知返也予闻悚然异之顾恨不获执鞭下风而请教焉于是追録钱语为作小传云
　　胡子曰余观先生之为人是亦不夷不惠之间焉尔大拙自吟盖有见也至于数造京师夫何为哉得非济世之志未能忘诸呜呼若先生者古之隠君子之徒与助既传大拙先生之事或者疑焉今特进上卿大宗师防云老人呉公见之甚喜爰命装潢一卷俾其徒之善书者书焉且赋律诗题于后舘阁羣公亦为着语于是大拙之名传播京师助也倦游老矣将归故山他日或因钱君幸获一见先生于广莫之野出此卷诵之宁不为之捧腹絶倒其亦拙者之遭耶
　　附传
　　有小拙先生者容貌性情学行大抵与先生类喜诗攻书嗜酒又同不交权贵不务货利不事庄饰滋味亦同称胡公不知何许人喉中作呉越声再官京师秩三百石官小史氏举相似与先生处淡然天游违去晨夕梦想未尝不神交也慕鲁连为人颇忧人间事愿谨职业年逾五十须发尽白身长七尺量差小时人称为小拙先生云
　　纯白先生自传
　　纯白先生姓胡氏名助字履信一字古愚婺之东阳人上世来自霅川有讳神者为仙居令始南湖居焉高祖讳翺为寜都尹舍西山宅建寺乃迁东湖曾祖讳居仁任学谕从东莱吕成公学与葛端献公为友祖讳中行隠居行义乡称善士父讳祐之宋乡贡进士用荐者授廸功郎辟史舘实録院主管文字今赠承事郎秘书监秘书郎从子请也先生防頴悟性淳朴恬静无机心弱不好弄稍长唯善读书自以早失怙恃孤苦刻志树立所居山野去城府稍逺独学无友里人咸笑其迂凡经史诸子百家之言悉究其大防而不屑屑为章句学尝读论语至君子食无求饱居无求安敏于事而慎于言就有道而正焉可谓好学也矣及士志于道而耻恶衣恶食者未足与议也喟然有省遂致游逺求天下之竒文壮观平居酷好韩文未尝一日不观诗好渊明山谷之诗怡然自得于心闻子昂赵公以书名世故亦习晋唐人书得其法年逾三十郡举茂才为教官行中书授建康路儒学学录建康六朝故都之地今行台治为监察御史日至泮宫勉励诸生先生之为学官也实兼太学斋训导凡御史台郎子弟悉从授书去后登科入仕者众其最显者前中书左丞吕仲实江西监宪刘伯温辽省叅政廉公亮今礼部尚书赵伯器是也治书侍御史赵公子英监察御史周公景逺礼部尚书曹公克明皆一时明徳最相知周御史荐江浙士之博学通经能古文宜居舘阁者七人首胡石塘方谷而先生与焉故侍御史刘公甫之时为台郎赠诗有曰作者七人尔君才十倍加士大夫欣艳之会司业呉草庐先生南归过金陵见先生所为诗大加称赏列在上品由是名振一时实皇庆初元也明年科举开台章例格不行复就行省调美化书院山长考满赴礼部选再游京师见知于翰林学士元公复初中书叅政王公继学翰林侍讲袁公伯长虞公伯生集贤学士贡公仲彰御史中丞马公伯庸国子祭酒宋公诚甫皆待以竒士而于继学公尤深知日相唱和俾二季从游既授温州路儒学教授需次差逺用诸公荐改翰林国史院编修官至顺初元从虞学士分院清署上京虞公为表先君之墓而铭焉今刻诸石秩满久之又以例格保举调右都威衞儒学教授衞文庙在涿州新城白沟之浒昔者宋金之界其地荒凉苍莽皆屯田士伍羽林老兵之居无所事教也秩满再任国史院编修会修辽宋金三史议者谓先生宜秉笔而一时后生奔竞图进挟势求为之中书总史事者往往视人情选择非才贻笑当世同僚有不平者率先生上言辞职先生因晓之曰修旧史固史官职也然用否在朝廷昔之为史者不有人祸必有天刑甚可惧也且以昌黎公职在史官而不肯为史况我辈耶是宜退避何庸较同僚服其言识者韪之秩满授承事郎太常博士年几七十竟告老于朝致仕以归实至正二年也先生凡两任史官适遇大比之嵗三行中书选为河南山东燕南乡试官所取多得人于河南得余廷心进士第二乌希说张约中为时闻人燕南得张仕坚进士第一先生貌清古气禀虽弱而善自调理少疾病絶嗜欲平生诚实无伪见人有善亟称之与人交淡而久人益敬之素薄世利故于人无怨恶若释老二氏之学亦知其防而不惑焉尝着大拙先生小传寓言以自况又取荘子汉隂抱瓮语自号纯白道人初在山中所作曰巢云稿至建康曰白下稿往来京师几三十年有京华杂兴上京纪北游前后续稿命子编集合三十卷名之曰纯白斋类稿观其文可以知其人或讥先生好文辞而懒著书先生闻之曰道六经而文不六经者有之未有文六经而道不六经者也道其体也文其用也体用一原所以明乎道者也斯道也自尧舜禹汤文武周公孔子顔孟既没而不得其传至宋濓洛诸大儒起唱鸣道学以续其传南渡朱张吕三先生继起私淑其徒相与讲贯斯道复明而朱子晚年又集诸儒之大成然后圣人之道昭揭日星诸子百家之言折中归一如水赴海学者惟当服行而已若夫近世著书之士徒剽窃古人糠粃或执已见穿凿其说是书之蠧也何补斯道耶先生既归数年两霑赐币顾乡里旧友无在者若文懿先生许益之翰林栁道传礼部呉正传修撰张子长皆继死不能不为之兴懐伤感独侍讲黄公晋卿巍然灵光又不能时相防聚可胜叹哉今先生年七十三康健如少壮耳目聪明能写细字手不释卷可谓老而好学者也先生凡两娶皆陈氏赠封宜人俱先卒子二长璋辽阳儒学学正輙弃去隠居治田园次瑜应贺州通判女一适温州隂阳学正陈樵孙男六长应文习进士业次朋夀衢州路学正学博修龄本县训导科传奕夀女孙五长适许继祖次适何陶民次夭次许适陈次防二子争欲迎养奉甘防而先生反不乐独居故庐氷雪一榻自奉如深山道人兹所以夀未艾也术者或谓可望八十虽有命讵可必哉于是輙先命戒二子曰我死敛以时服不得用浮图氏作佛事蚤营地或附先陇不拘隂阳若违吾言是为不孝亦不必求人作行状墓铭故吾自为之传以遗后之人云
　　桂坡李至愚先生期頥传
　　洪范叙五福一曰夀夫以夀居五福之首是岂易得哉古人谓夀有上中下三品焉百嵗曰期頥上夀也九十八十曰大耋中夀也七十六十曰老耋下夀也传曰仁者夀不可诬也大抵古者风气淳厚人多上夀后世风漓俗薄七十者稀韩吏部谏佛骨表歴言自古帝王若黄帝尧舜禹汤文武年皆百余嵗是时百姓安乐夀考中国未有佛也汉魏宋齐梁陈之君事佛渐谨年代犹促梁武虽夀饥死台城事佛求福乃更得祸可谓笃论韩公又铭李于之墓歴数当时六七贵公好服饵金石之药希望长生反得速疾死以为世戒由是观之异端信无益于人而世俗犹酷事佛老以祈福夀是惑也吁凡人夀夭固系于命然养生爱护亦必有道譬如宻室之灯风檐之烛明灭迟速何可同也孟子曰飬心莫善于寡欲延夀之道无逾此矣今吾里有百嵗之老而世罕知之者余既慨其生不获旌表于门又惧其将泯没于后作期頥传先生名寓字至愚一字至隠姓李氏东阳人故宋工部尚书寳谟阁直学士大同之从孙也生于嘉熈元年丁酉十月二十三日性恬澹质直习词赋举进士不第入国朝不仕日以文史自娯年已九十余耳目聪明手不释卷行不扶杖齿牙不衰髩发不白熈熈然如少年可谓知其所养乡闾见者皆曰异人也县令许君思忠独尊敬加礼求其衣而衣之间请问为政輙直言其非所勉以廉干许益敬之翰林待制栁公贯赋诗为先生夀且欲请易所居坊为期頥坊防乏贤令不果易数沾赐帛之恩夀一百有一嵗卒时至元丁丑二月二日也有隠居杂稿一卷藏于家娶石溪徐氏子二人长沐七十三先卒次埜年七十余无嗣孙男二人曰仕道曰安道曾孙男五人直桂元兰蕙于戏三代盛时养老之礼备于王制曰问百年者就见之惟恐其劳欲其安也今夫麒麟鳯凰醴泉芝草世称瑞物黄耉台背享期頥之夀者亦曰人瑞若先生是也赞曰百嵗之老人中之瑞五福之最天爵之贵昆山畵水间气所钟旷世一见千里闻风
　　亷侯遗爱传
　　婺之支县曰浦江自入国朝以来凡所更长官二十余人求其德政爱民与古之鲁卓并称无愧者今惟见防侯一人而已侯名额琳巴哈一名浦字景渊北庭人也从祖希宪为至元名臣有大勲劳于国官至中书平章政事封恒阳王通孟子学人呼为防孟子祖希恕中书右丞封齐国公父绅图巴哈度卿世以清白相传侯防頴异絶无贵介华靡之习年二十余即入宿衞禁中旋以世赏授官来为浦江县达噜噶齐下车视事即访民利害而兴除之浦江为邑在山谷间税粮旧输之本郡近年拨输建徳建徳虽与县境连而崇冈峻岭不可通负荷之费数倍于前民甚患苦之侯力禀宪司获仍其旧民皆鼓舞相庆赋役不均吏并縁为奸是故贫益贫而富益富侯察知之日夜思维以救其会宪司行随产当差之法他州县皆别遴官独浦江就诿侯行之盖素知侯防明正直足以登厥事侯亦感激益行素知集耆老于庭备询其详令民自实其业用宋咸淳册为之根柢命里长履畆而推正之及命邻都覆覈侯躬校簿书正其是非斥其隠蔽更造册籍粲然明白积年之不可去者一旦尽除之然后依粮定役咸服平允小民徳之不啻如病而得瘳如旱而获雨侯明敏絶人加以仁爱凡民有讼洞知其情委曲戒谕使之自新不得施刑法吏不敢欺民不敢伪县旧用胥徒追逮呌嚣隳突鸡犬不寜侯悉革去第令里长呼之事无不集侯初至见学校不治大惧无以长人兴教即覈学田葺斋舎礼致儒士俾弟子员肄业其中退輙诣明伦堂谆谆勉励又俾各社延师以训童稚诵之声逹乎四境侯每嵗亲行郊劝其农人播树艺于今三年皆底厥绩谯楼及戍营将壊侯为修理而一新之乡先生栁内翰有遗文卄卷藏于家未能刋布县之图经乆且未续侯命文士撰葺成篇复皆捐俸为倡刻置学宫其表厉斯文意有非区区俗吏所能及也武川民素哗争素哗起祸在不测部使者贤侯之行俾聼治之侯发其隠伏民皆伏罪无寃一县称为神明及其归也歌謡载路江东有警隣县恶少年欲乘势剽掠人皆震恐至有挈妻子逃山谷者侯为保甲之法使得互相拯援复掲高竿于四门设有乱者暴其尸以狥侯亲部士卒持弓廵行乡落遍告以用法之意民皆帖帖此侯之治迹尤著者侯甚爱民切切在念无斯须忘去须髪为白故民得安其生输赋税外毫髪无他费闻侯之去皆相顾如有所失或塑像而立生祠或植碑以表不朽见者咸慕以为前此未之闻也侯治县三年廉介自守始终如一虽虀盐不给而处之晏然善谈论援引明切动合古今聼者竦然起敬传曰君子学道则爱人诗曰岂弟君子民之父母其侯之谓欤里父老相与谋曰侯今去矣其徳泽在人心遗爱在田里及吾之身固思之不忘也将如后人何曷属诸立言之士书之以垂来世皆曰然于是介戴良氏具政迹使来东阳谒文于胡助助窃闻之乐道人之善而可以为世劝者春秋之义君子事也矧侯之善政彰彰若此哉是何敢辞故为之述遗爱传云赞曰今之邑古子男国也礼乐刑政教化之具咸在焉顾施用何如耳亷侯年不先人徳不后人春生秋肃氷清玉洁绰有古循吏之风焉非浦江之民懐遗而不能忘若隣封之间亦感其聼断之公歌謡载道非其家世之懿材识之周决不能致于是也呜呼廉氏世有其人哉太常博士东阳胡助述













　　纯白斋类稿卷十八
　　钦定四库全书
　　纯白斋类稿卷十九　　　　元　胡助　撰赞类
　　皇朝元防版位图赞
　　侍仪舎人王士防精思爲是图属永嘉郡文学东阳胡助爲之赞云
　　皇朝元防礼乐盛美越古冠今锡福受祉崇天阊阖大明临御亿兆臣工旗申拱衞虎豹狮彪列置其外仪仗缤纷精宻妍丽旛扇麾幢旌节斧葢穆穆四门前后对启日精月华鳯仪麟瑞东西两楼礼物攸止内外将军左右防尉云和令丞丝竹鼓吹紏肃班联起居黼扆文武千官咸有定位宣赞承传音吐宏伟拜举周旋山呼万嵗职司侍仪恭事殿陛导引升降目击心醉敬列爲图昭示永世广文作赞敢效狂斐
　　真西山小像赞
　　干淳正绪斯文未坠考亭既没西山起继惟西山公国之元气忠君爱民恳恳独至髙牙大纛仁风滂沛金马玉堂淋漓草制将登政府参赞补缀夫何衰运天夺其志读书之记大学之义伊公生平羽翼六艺形于小像徳容温粹门人寳之一瞻三喟
　　张梦臣真赞
　　光岳气全金玉辉润大魁天下开先文运伟人物之山立羽仪乎天朝即之温而徳原使人之意也消若夫为时宗工士论无异文衡既执经筵亦侍置之玉堂则代言润色鼓动风雷旌潜诛回海立山嵬擢之台宪则威严不廹奸邪禠魄氷洁霜飞乾坤清夷委之廊庙则断断乎操宰相之方拳拳乎用人才之良至于垂绅正笏不动声容安九鼎盘石之势収千载真儒之功是安得不使海内之士倚之若中流之砥柱而障百川之东也耶
　　仇公哲真赞
</div>
    <div class="pagination">
<a href="纯白斋类稿_page16.html">上一页</a><span>...</span><a href="纯白斋类稿_page12.html">12</a><a href="纯白斋类稿_page13.html">13</a><a href="纯白斋类稿_page14.html">14</a><a href="纯白斋类稿_page15.html">15</a><a href="纯白斋类稿_page16.html">16</a><span class="current-page">17</span><a href="纯白斋类稿_page18.html">18</a><a href="纯白斋类稿_page19.html">19</a><a href="纯白斋类稿_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
