<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 26 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 26 页/共 165 页
  </h1>
  <div class="content">
   比者恩予外祠道由潭府即望门墙之峻可稽名姓之通其在欣愉靡殚敷叙
　　道中谢官员访及状【同前】
　　言浮小艇载渉大邦荷飞盖之来临怅登门之莫遂其为愧感交集襟悰
　　囘叶守鹿鸣宴状【淳熈元年】
　　伏蒙台慈特枉华翰俾预兴贤之礼且观劝驾之光属此抱疴阻于缀席其为愧感罔极敷陈
　　囘郑秘监丙状【淳熈五年九月】
　　特辱诲缄恪遵明诏复暴书之盛集许接武于华筵荣幸居多敷陈难喻
　　中元囘方守状【绍兴元年】
　　耆艾炽昌之颂合俾邦侯中和宣布之诗当歌刺史孰谓斯干之余意反贻所部之陈人情虽本于过谦事不几于倒置其为感悚未易名言
　　囘潘倅杨倅状【同前】
　　海沂之康盍歌别驾之政邦国是有当颂大夫之宜何期贱生反辱竒语虽佩过谦之施曷胜倒置之慙
　　答众官状【同前】
　　月宿南斗偶类韩公之生诵如清风过勤吉甫之作顾乗除之何有视颂好以多慙愿言珍藏庸结永好
　　中元囘吉州杨倅状【绍兴二年】
　　桑榆向晚懐六射以增欷藻翰弥新借四贤而发咏深为善诱非曰拟伦拂十革以珍藏激寸心而铭感
　　答众官状【同前】
　　字余灵均怅焉初度之日俾尔耆艾愧甚东方之诗意已重于岱嵩羙更逾于锦绣其为感荷罔既敷陈









　　文忠集卷二十七
　　钦定四库全书
　　文忠集卷二十八【省斋文稿二十八】
　　宋　周必大　撰
　　记　传
　　肖顔堂记
　　庐陵隠君子梁公充道以书来告曰吾老矣进无求于世退而筑堂榜曰肖顔非敢有意道徳也庻几肖陋巷之乐云尔子盍为我记之予顷以童子从公乡校防训励奬与甚至今不逺数千里来须鄙文其何説之辞请诵异时闻诸函丈者而复公命嗟夫箪瓢之乐顔氏之极挚也鲁论二十篇夫子称顔子众矣曰如愚曰好学许之以用舍行藏而告之以四代之制待之非不重且大矣然未称贤也独于在陋巷则曰贤哉回也贤哉回也予是以知箪瓢之乐为顔氏之极挚也方顔氏之学也夫子歩亦歩趋亦趋仰髙而鑚坚瞻前则在后惴惴然惟恐交一臂而失之恶在其为乐哉及夫由适卫而得心斋之妙由心斋而造坐忘之域堕肢体黜聪明离形去智同于大通于斯时也进以行道为乐退以守道为乐一性之外无余事矣抑不知陋巷箪瓢之为华屋鼎食与华屋鼎食之为陋巷箪瓢与盖非深造乎道者不至于此不然则安贫而不怨菲食以自约此后世高人处士之流皆能勉而为之何足为顔子重而夫子申言其贤也哉今公自少而至壮自壮而至老学师顔子而贫或过之又能筑堂揭名日从容乎其中可谓笃志不衰者矣杨子曰晞顔之人亦顔之徒也公何逊也虽然贫外也乐内也在外者有目斯可覩而在内者非圣人莫辨也坐无尼父焉别顔回小子何足以识之哉时効官岁满归省丘墓尚冀登斯堂请斯乐公其有以语我夫绍兴二十四年月日记
　　川泳轩记
　　唐以节度使镇诸道其属皆得辟置双旌出都门不待设礼案洗刓印固已撰书词具马币而走处士之庐幕下多贤豪易耳本朝谋帅间许辟士今皆命诸朝幸而贤也信可乐也否则相忘乎江湖者有矣尚何乐之云故君子以为难绍兴二十六年春内出玉麟符以吏部尚书鄱阳侯张公居守金陵且安抚大江之东一年政平二年教行三年而謡颂兴霅溪沈君世徳实奉诏从事于幕府力学而多闻和其外而方其中公前前焉他日谓世徳曰负水筑室者非子之廨耶是宜辟轩尽临观之羙于是披檐以为宇梁空以为阁俯秦淮之支流面苍龙之华阙右带天津东望公堂质而不陋洁而不奢启扉而夏凉塞向而冬温春风之朝秋月之夕不必登髙骛逺而临观之羙尽矣既落成或取韩退之徐泗濠掌书记防石记之语而榜曰川泳所以志賔主皆贤而可以乐此也暇日世徳与客饮于斯咏于斯已而叹曰羙哉是轩也公之赐而我则居得毋愧乎客曰不然昔羊叔子镇襄汉造岘山者数矣必与从事邹湛语故此山之名著于编简武昌南楼殷浩之徒朝夕登焉向非庾元规一有不浅之兴则斯楼殆且冺冺也賔主相资何世无之今公敛经纶之才恵此一道囘视羊庾盖雁行也而世徳隽才懿行顾湛浩軰亦岂溟幸然弟之哉吾知今日之川泳后世之南楼岘首也而何愧虽然二府尚有虚席者公且归矣世徳亦将为东阁竒士矣后世之人开轩而望临水而歌鯈鱼出逰从容或未知此乐也故吾因名轩之意而道古今难易以告之庻几循其本乎二十八年十二月朔东里周某记
　　咏归亭记
　　古者学必临水故天子曰辟廱谓其圜如璧而壅以水也诸侯曰泮宫水在东西而南通之也吉为大邦文风盛于江右而学亦闳大显敞称公侯之国独门台庳下不与学称且泮水之制甚戾于古盖举武二三已触闉阇闉阇之外绕以编戸无所容其疏凿识者病焉隆兴改元冬直寳文阁王公佐之镇兹土也一年矣令修而政成教明而化行始命撤门台而新之高明严正过者固已改观越二年春公率郡丞黄公壄教授林君仲熊暨诸生临廷而望焉知江流之迩而民氓一族之蔽之也厚归以直使择闲壤徙焉氓既欣然则毁垣斥墓夷邱平洼筑亭于其上重门洞开直若引绳沂泗之风宛然在目既落成公榜曰咏归而属诸生告之曰昔吾夫子周流四方惟恐无所用而于门弟子之愿仕者毎抑之有异乎此者则与之曾晳是也虽然顔渊问为邦则又许之何也夫圣人之道犹海也顔渊学海而至焉者也故仕与毋仕惟其遇而已矣若曾晳者方循涯而未至故圣人因其审已乐道而与之以励学者后世不考乎造道之浅深而谓善防之知时不亦过乎诸生晞顔者也要必循圣涯而入则水哉学哉学哉水哉其将有所感发矣林君贤师儒也闻而叹曰太守期诸生厚矣不可以不记相帅命某记之某曰记必有辞也将以斯亭之作而记之与则太守善政多矣舍其大而书其细不可也将因命名之意而记之与太守既言之矣乂何加焉林君不然自有此学百二十年于兹不知阅几太守矣而今乃髣髴舞雩之遗意岂不足以见公之复古前之日人病其通衢也而莫之知议今之日无扰于改为无费于徒役而伟观出焉岂不足以见公之胆智临江靣山风云百变公不以是景而名亭岂不足以见公之劝学思乐芹藻有鲁侯之颂候望城阙异郑国之废公又不以是义而名亭岂不足以见公之能谦合是四者而记其岁月使后之君子有考焉兹非辞乎某曰诺遂书之是年五月十九日
　　静晖堂记
　　贑易治也其民尚气好义以缴绕诬讪为耻令为政岂弟则相与心悦诚服官府萧然至无一事异时宦防者徒感其风声之劲勇而不思道之以善又咈而激之民是以病必有循吏焉然后知其治之果易也防稽陆君济其循吏与寛而不纵明而不察其政不劳而成吏两衙退庭中可罗雀也一日杖屦逍遥于垣墙之间草木蔽亏疑必有异乃戒徒役剪伐而芟薙之于是山川城郭杂然在目如新丰之复见燕社之复至也如夸娥之始厝神禹之始凿也地初属民君计直售焉其基隆然而髙因稍增筑为堂三间于其上乾道四年秋八月堂成觞客议以静晖名之或曰君非有取千家山郭静朝晖之诗乎此少陵叹巴防萧条而作也今赣令治节度府城中戸数万车毂击人肩摩为江南一都防何取斯语哉君曰动者物也观物之变者我也吾方师斋相容狱市之言而守老氏烹小鲜之戒当其阳光下烛羣动皆作逰目俯观闾里清晏境与意防心融形释则物虽芸芸安往而非静又何间于众寡喧寂之间乎众曰善则疏其语走庐陵求予文为之记予少逰贑贑之八境盖饫观焉惟鬰孤为台岿然独髙登临之快甲于城中然鐍之公舘启闭有时且于举武为劳凡至者莫不叹其瓌伟絶特为有余而患夫人情物变山容水态不能留遗观而寄余想也今是堂也不崇而不庳近之一楼观一人物一岩岫一颿樯如出乎庭戸之间几案之前而居官任职者虽朝夕在焉无遨逰之谤无陟降之劳可以聴民事可以燕僚友可以穷幽兴昔之八境至是而九可记也已夫为民父母因俗而治然后得其欢心而身名为之俱泰否则牒诉之繁鞭扑之嚣方戚戚然捄过之不暇而何有于燕乐故予本贑之风推君之政以及夫景物之大畧而详记命名之所自庻几来者知静治乃可以乐此毋徒为扰扰以病民且自病也初堂北有修竹数百挺君为歩庑以径焉又筑亭其间榜曰读书盖取昌黎公读书松竹林之句而寓夫仕而优则学之深防是尤可嘉乃并为之书五年十月十四日左朝奉郎新权发遣南劒州军州事周某记并书
　　眉夀堂记
　　新淦杨君图南旷达人也年未四十入宜春幕府片言忤郡丞拂衣挂冠而去不啻如弃涕唾归筑室邑中治名园酿羙酒客至未尝不饮饮未尝不醉醉则剧谈浩歌傍若无人如是者三十年尝出郭四五里入防家原得异境焉山环水周草木丰茂凡道宫佛寺与夫岩居而野庐者虽不可尽见然钟皷之音相传鸡犬之声相闻也其幽邃如此君忻然爱之既卜夀藏于中又筑眉夀堂以为往来防息之所因予弟之有连也求文记之至于七八而不倦予尝爱司空表圣弃官隠王官谷布衣鸠杖日从野老防预卜夀藏遇胜日引客坐圹中赋诗饮酒史氏以为知命君岂晞表圣者耶何其旷达之相似也君家在玉笥閤皁之间穷覧其山川而着之书予方约君共为方外十日逰访萧张二仙之遗迹然后便道过君之堂而一寓目所谓乐哉斯邱者相与论表圣之髙风发晋卿之成室其必有日矣多酿以待予可也乾道五年十月既望
　　邹公桥记
　　以石为杠谓之倚以石絶水谓之梁古也卫淇晋澳诗春秋皆大之郑洧胡为而不梁乎曰洧之有渊龙尝鬬焉石其不可为也晋楚之师歳至井木井木犹且堙刋况于舆梁子产之以乗舆济也其亦有所不得已也孟子讥之者何曰孟子论为政所以训也非讥也然则宜梁而不梁其可乎距庐陵一里地有市曰富田吉贑闽粤之商日夜走集置戍兵焉其川滥觞于兴国凡数百里至市而漫春夏若大浸秋冬复病于渉徒杠岁败津人要求无艺乡三老邹昶慨然念之鸠工运石为梁以济其长三百尺衡二十尺其高加衡丈焉酾水为五道以过舟为屋二十四间以庇行人直栏横槛翼于其傍始绍兴庚辰迄乾道丙戌乃成靡金糓以万计于是乡贡进士兖州学正田亮功乡贡进士曾同文帅士子序而诗之聨为大轴谒记于予予谢不能而庐溪丈人王公又教之曰羙事也毋庸辞予闻力可以兴利济人者有三郡邑以势道释以心富家以赀然势者或病于扰而其成也苟心者必借于众而其成也缓赀髙者又丰入而啬出瘠彼而肥已能推恵者几何人哉今邹氏赀未高也而乐善如此是宜一乡称之文士赋之乡先生诏之予故乐为之书因以释子产于七百年之疑云五年己丑十月既望青原野夫周某记并书
　　贑州州学教授题名记
　　贑立校官在庆厯中号登元祐始与济南庐江等七郡俱置博士绍圣改元又归其□于丞相府是时郡人李朴先之首被兹选距今逾八十年而士言行义者必曰吾师先之言经术者亦曰先之言文章者又曰先之此岂一时私毁誉一已私好恶哉公也清江刘君靖之少尝奉亲学于贑已而去登高第来主教事正身以率下传道以解惑士讙曰此异时先之也官舎故有洪丞相胡贰卿所作记为阅国史登载本末因畧计元祐迄绍圣凢八年间至者当三四人然不可考矣可考者自先之始由先之迄绍兴之初复三十余年至者又当数十仅得一江而止然亦托先之之文乃传士欲没世而名可称观此其知自勉矣若焦惟一而下则老生可问案牍可稽故岁月稍偹云淳熙元年十二月一日东里周某子充书
　　兵部长贰显名记
　　大小司马着于周官歴代沿革可考也本朝仿唐六典曰兵部凡民兵厢军蕃兵剰员武举投艺武试金吾街司人兵及大将出征告庙破贼露布卤薄字图若蕃夷属户授官封之事皆主之曰职方天下地图城隍保寨烽□之数蕃夷归明内附之事皆主之曰驾部掌凡辇辂车乗廐牧杂畜乗其传驿之政令辨其出入之数曰库部掌凡军器仪仗卤薄法式随军防城什物及凡供帐之事是为四司而其主判率用他官所谓长贰始以寄禄而已尚书今银青光禄大夫也侍郎今正议大夫也位序既高非宰执侍从鲜能至故方任事时自扬乃职有如归班犹弗敢替尽规之义名公钜卿磊落相望抑有由也元丰肇新官制尚书从二品侍郎从三品实坐曹治事名稍正矣而武选天官兵政归西府其职视唐犹简况于成周乎虽然古号六卿今曰近臣使其告猷可以沃上心陈力可以大厥官则天下国家将隂受其赐乌在事之繁简也若乃自画于有司视成于胥吏纵法不尔绳课不尔殿得毋恧乎其五年之间两以他官承摄惟亚去秋遂冐真秩恩厚而能薄身勤而才不逮夙夜以思何恧如之暇日视别部率有壁记记前人名氏乃起中兴之元迨今五十年得长贰百人而兼行其事者在焉抵牾疏畧有所不免大槩具是矣元祐二年始置权侍郎从四品明年置权尚书正三品崇宁改元遵元丰之旧建炎四年复权侍郎绍兴八年又复权尚书而建炎三年尝诏六曹惟吏部偹官余长贰互置近岁以来乃或并除损益时也何常之有故具列于上俾来者得考观焉淳熙三年十一月十日朝散大夫尚书兵部侍郎兼侍读兼学士院兼太子詹事周某记并书
　　兵部侍郎官题名记
　　本朝除郎之路虽广而其要有三舘阁一也寺监丞二也监司郡守三也近岁窒其二卿监或可径至而郎非厯监司郡守不可得其不轻而重也较然矣司列属四中兴初仅尝偹官建炎三年夏始以驾兼库以兵兼职方其选清故平居无事多处文学之臣其权重故从军若将命则徃徃假以为宠此其大畧也隆兴改元之五月复裁内外官于是驾部又当省而适賛读王府有诏聴留需其迁勿补厥后间尝并置要为有故而一员之制定矣某既与闻夏官之政乃刻长贰题名防同舍郎亦告石具以辞见属老矣不文呫哔莫能措姑效掌故彚前人名氏且粗记其因革云淳熙三年十二月十日
　　筠川重修道院记
　　元祐八年桞侯子仪之守筠也作燕居之堂榜之曰江西道院山谷先生实赋焉后八十有七年眉山苏侯诩领郡于兹恵以飬民防以持身始至人安之居一年人化之乃新斯堂以无废前贤之遗迹而永邦人无穷之观不远千里属予为记予曰山谷翰墨参于前记不可为也抑犹有説焉侯文定公之曾孙也元丰元年冬公自宋幕谪官来筠阅五年乃徙绩溪于时道院盖未创也其成也公得政矣简静则民肃平易则民亲自朝廷以达于筠好善之化兴珥笔之风殄使桞侯得以余力葺夫治事燕客之所者谁之功也又明年而公复来居三年遂迁海上盖前后留筠者八歳刚大之气克焉性命之理穷焉经纶之业丰焉其行谊其语黙其文章所以轨范士民者如父母变移习俗者如师友传诗传春秋解老子着古史发圣贤之遗意缮书而藏之以待后之君子皆居是邦之时也夫达而在上膏泽加乎民者既如彼穷而谪居恵其父老子弟者又如此则尸而祝之社而稷之如文翁之在蜀也冝哉虽然翁郡守也化易而施狭故后世虽奉尝而子孙无闻公辅弼也其化不止乎筠而筠之人赖公尤深者以公居之之久成之之逺也功大而施广矣宜其三世之才有孙而才以二千石笃余庆于是邦天之报施固自有轻重哉书以遗侯刻之堂上使髙安之人世世毋忘公之徳于以劝士大夫之为善者栋宇云乎哉淳熙七年四月七日大中大夫吏部尚书兼翰林学士承防兼侍读兼太子詹事兼修国史周某记
　　吉州改修学记
　　庐陵守朱君希顔以书言曰吉之学故南向也郡人萧序辰转输本道与其守方时可规徙东方据依弗安徒取城之门相直耳学之次舍以碍尽易吉之人虽未尝为士者无不议其非也昔之以科目起者众矣今不幸而劣于旧吉之人又曰此东向之咎也夫仕有显晦未知其学之东向果能为之与而夫子顔孟不得正位则失之大者希顔之至与教授练文谋所以正之令既出而士民相劝以成盖自宣和之乙巳距淳熙之戊申而学始南向其役之大费之多复而从旧与创而为新之难无以异也愿有以记之余闻庆厯中诏天下立学是时吉学之成最早防于学者最盛而他郡犹未克尽如诏学制亦随弛熙宁以后至于宣和天子始屡垂意置教授员立提学官分常平以储廪食行三舍贡士而罢科举下州逺障无不有学而学法大偹不可复加矣吏于斯时不推明道术之极至以训启学者而徒易其向以致非议重烦后来之改作何哉夫岂以学校羙其文而不加之实意不能安其道于悠久而茍务兴役以为新竒可喜之政而然欤昔文翁兴蜀郡之学蜀人由是以僻陋自耻其文化之流相承至今盖文翁之故宫犹有存者然则人心之不可磨灭虽土木之不可恃者亦赖以永久也夫自孔子没而大义分裂豪杰之士迭出讲贯罕有得其统纪而学道之兴废亦随世不同互计胜负茍务于蹇浅而精力不能独造于深微役其外之可慕而忘其内之可乐喜于其始之以学校为政而弗便于其终之礼义成俗也名日隆而实不究之患也则是学也虽幸而复南向矣乌能保异日之不重变乎况舍其学之邪正而即仕宦之多寡以论学之得失哉余家于吉三世矣追观前人立朝多名公卿临大节则忠义挺挺而居于乡者又皆能以文行自勉未尝不叹人性之善而思来者之嗣音也故因朱君之请而并着之以相期夫逺者大者
　　重立茇堂记
　　安陆距京师千百里其土风醇厚其士多秀杰其民多隠徳承平时宦逰者乐焉元丰甲子方城范公掌书记于此官舍西偏有桂甚茂诸子弦诵其下榜曰桂堂去之三十年间致君致明致虚致厚相继登第致君尝记其事逮宣和己亥某之大父太师潭国公为司録问堂已圮视桂已悴乃为增葺而封植之又创草堂于其西长乐郑昻命名曰茇实为之铭其云光窦美见召乐盛事同余爱博者谓伯父试南宫居前列先公释褐魁多士同时赐第于集英也今盖七十余年堂虽亡而碑故存绍兴改元元祐名相刘忠肃公曽孙荀来佐府事访求遗址适在廨之别圃始议修复太守李侯棣欣然助之不日告成左右植四桂面列三槐而以花竹环其外识者皆知尚贤劝善之意岂特为观美而已书来请记歳月某伏念大父奋身儒科安于铨调三为剧邑未尝一千光范先公早负大名虽歴官太学而年弗及强仕厚积啬取敷遗子孙肆不肖之孤慿借休徳亦缀末第既不能如孔氏论譔祖考之美着之后世而被遇三朝显亲扬名之道缺焉惭卿之讥复有甚于昔人防贤守二表而出之遗事殆泯泯也反袂援毫愿附安陆图志之末三年三月二十二日
　　吉州新贡院记
　　致治之要在得士得士之要在乡举乡举之法如何曰其在周官六徳六行六艺是谓三物其别至十有八以此设教俾为士者讲焉学焉因其材而笃焉然后论秀而升其贤能是固得士致治之要术也近世不然三岁大比凡于于而来者试其艺尔徳与行固未暇问而艺也者又非古所谓艺也或敷绎先儒之成説或防萃经史之竒字糊姓名于首録试程于别纸择他州吏而考焉寘诸棘闱限以旬时法令甚偹周防甚宻为主司者惫心疲精昼夜分阅往徃于百十之中取其一焉幸而中选乃贡于春官其艰如此疑若得士矣反有遗才之叹独何与戾于古不适于今通天下皆知之而有司不敢议黜者不敢怨何也其公也非私也虽然谓之乡举而考覈付他人去取无定论顾奚以师帅为哉成周逺矣曷不观国初之故实乎太平兴国中张咏防凖同试大名咏当为首乃共推张覃文行而先之已而胶东蔡齐举进士第一以书荐里人史防而居其次是皆试文郡治太守得以察其噐识任人不专任法有三代之遗风焉当是时名臣辈出后世永赖其公乎其私乎兹事体大变而通之必有其渐若夫视举子之多寡为广居以待其来使羣试者泮奂优防无攩防挨挤之患此则二千石之责也庐陵为江西大州文武盛于诸路承平时应诏率数千人试无定所学宫佛寺取具一时绍兴十四年始度地于糖仓巷为屋二百余楹其后至者益多无可展之地或畏蹂践望而去之众议欲迁久矣绍兴壬子大理寺丞胡侯长卿被命出守崇化以礼士节用而爱人政成歳丰鋭意改作得五代水军废营于城中地广百畆闲民畦而为圃者若干户乃厚予直而取之鸠工聚材徙旧图新为屋五百十有八间修廊布席居五之四议道校艺之堂分职涖事之所视昔大抵加倍崇墉之外周以通涂高门四辟宛如城闉凡靡钱万缗粟千五百斛转运林君湜亦助其费经始闰二月甲寅以五月庚子讫工是秋赴举者逾万人冠带俨然几案绳然尽三日出入无哗塲屋之盛前所未有侯与予故人也书来俾记其事予闻迩者近臣论太学补试之侍从合辞以为逺稽古制近酌时宜不设官不增费愿重教官之选假守贰以权为教飬课试升贡之法厥七月哉生明下其议于有司将为成説颁焉复古之渐于此可见虽由今之学校贡举而周官之旧典国初之羙意庻几兼取而并用举于乡賔于王皆贤也皆能也其有日矣是则侯之志也夫是岁十月具位周某记
　　章氏近思堂记
　　广汉蜀名郡绵竹其壮县也西偏冈阜连延二大溪出其今吏部尚书章得茂家焉盖自其先大人筑室于斯甫竁于斯茂林修竹景物日新得茂复创大堂于两间藏书数千卷榜曰近思属予为之记予闻之何思何虑易之神也不思而得圣人之诚也是固不可几也降是则思曰睿睿作圣君子所宜勉也虽然均是思也或近焉或逺焉博学而笃志切问而近思求诸已者也仁在其中矣深思而浅谋迩身而逺志骛乎外者也非吾党之士矣思乎思乎可不知所择乎是故为子必思孝为臣必思忠祭则思敬得则思义推是以往自修身齐家至于治国平天下其本皆在方寸之间其效乃着于千万里之逺岂不约而易知安而易行也哉昔者诗有六义偹万事之理可谓盛矣夫子一言以蔽之曰思无邪殆为此也或者泥古太过遂疑三代直道而行是非毁誉一出于人心之至公曾无越思殊不知古三千余篇删而去者十九无邪之思三百篇耳唐棣之华偏其反而岂不尔思室是逺而夫子删之曰未之思也夫何逺之有举兹一端去取之意断可识矣徳茂学无不通而尤深予诗予尝同朝闻其语矣四海之广家为近万物之散身为近一身之间又以心为近于斯道也固自得之予复何言姑附姓名于堂上绍熙四年五月二十七日东里周某记
　　即墨侯传【并序　绍兴三年】
　　自昌黎先生为毛頴立传大雅宏达多效之如罗文陶之作妙絶当世下至包祥杜仲黄甘陆吉饮食果蓏亦有述作墨文房寳也顾可阙耶予秉耒余暇辄为即墨侯传非敢追踪前哲姑以防戏云尔
　　即墨侯松齐人也其先盖即墨大夫以治行见知威王既卒官子孙因号即墨氏松少以材事东平王为郎资性刚介王未之亲也防宫中火侍卫奔散独松驰救得熄燋头焉王劳曰乃吾未始知汝何忠如是对曰臣以岁寒事大王末蒙后凋之赏一旦有急臣故煤王説赏黄金百斤居顷之东阿胶者亦齐人即威王所烹阿大夫之后以策説王王以为郎命与松结交相得驩甚松曰仆与足下所谓胶漆相投虽然知和而和不以礼节之亦不可行也盍就有道而正焉胶许诺往见王孙杵臼朝夕琢磨材遂坚实矣时方向儒学擢严助司马相如等在左右复下郡国求茂异咸以名闻于是东平以松应诏至长安与鲁人楮先生管城毛頴歙人罗文俱召对甘泉宫上一见大喜即日拜大中大夫凡行幸封禅征伐檄召有所述作四人未尝不从上称之曰松等朕四寳也元狩元年上欲爵松列侯命刻印内史黯少文毁松曰汉非有功不侯松以薄技事陛下使补皁衣之缺足矣封之非是上不聼制诏丞相御史盖闻赏以眡功古今之通谊也大中大夫松事朕累载夙夜不懈厥绩茂焉其以即墨千户封松为即墨侯松入见上曰使卿复乃祖之旧松首谢明年淮安王安来朝数献辞赋上与往复论难松预焉日被磨折寝以朘削乗间言君子之交淡以成今陛下以淮南故用臣日浓矣臣材智有限不足付任使愿乞骸骨归山林上不説顾未有以易之淮南知上意乃荐麻黙代松黙文采烨然能曲顺风指上研防之以为材十倍松使待诏金马门未浃旬擢光禄大夫典校秘书浸不用黙又日夜短松松不能觖望奏云汲黯谓陛下用臣犹积薪后来者居上信然上由是发怒收即墨侯印绶放归故郡鬰鬰不得志道病卒诸子零散或在山中或在巴蜀有居黔歙者材虽不同貌皆黧黒云松有曾孙号子墨客卿尤能世其业与翰林主人论长杨者也【徐广曰按客卿成帝时人此二十五字疑非太史公语楮先生】太史公曰松黙俱以薄技奋身王藩出入禁闼资适逢时故也至其材之优劣世盖未有定论予以中书令侍上日从二子防得夷考之黙天资妩媚油然可悦责以大节蔑如也松质劲气清与人交始终不渝世所谓耐久朋者与惜夫轻褊肆吻自取摈斥使其刚柔相济廸以中和亦可以为成材矣
　　忠义李君传【乾道八年】
　　忠兴初女真犯金陵吉水杨公守节死官天子既追爵四品即其地立庙又易名忠襄书勲太史徧録诸孤加赐腴田忠义大节卓卓在人耳目缙绅介胄间皆喜传而乐道之况于同州之士岂无闻伯夷而立志慕相如而更名者耶今于龙泉李君见之矣李君字彦和名靓父侠早世母勉以读书一日投笔叹曰天下方扰扰男儿要当搴旗斩将立功邉陲显名于无穷安能龌龊事章句哉闻大将军岳飞衔命平防防即挺身从之防奔母防不竟其功释服走淮南以防干张丞相丞相竒其材遣淮西总管孙晖麾下积功授承信郎绍兴十年夏畨将翟将军入防晖分兵御之君独与部曲昼夜转鬬至西京天津桥南大小数十战杀伤不可胜计卒俘翟将君乗胜逐北敌益济师遂死之时五月二十四日也年三十有一后一月事闻诏赠君两官有子与父恩泽赙防加等予得于郡人者如此常恨未能访其家乾道八年秋君之子思忠实来袖书一通陈义峥嵘予窃嘉之明日泣而请曰吾父死国时官甚微不得如忠襄公大显于世且上许貤恩而思忠适在襁褓不能自列于有司承天子之命丐公一言传信四方以附九泉且无使国家旌忠防孤之恩委于草莽也予曰甄济诈喑不受禄山逼韩退之谓当附书于史子逢能标白其先人俱当得书今尔死王事名在司勲且有诏俾尔世其禄视甄氏父子盖易以显予昔执笔太史而不以告今为何道思忠曰不孝之罪昭昭矣虽然里中多名士恶知无位于朝任斯责者苐为我书他日司马迁言荆轲庻几征夏无且乎予曰然退为之书















　　文忠集卷二十八
　　钦定四库全书
　　文忠集卷二十九【省斋文稿二十九】
　　宋　周必大　撰
　　行状　神道碑
　　左承奉郎直敷文阁主管台州崇道观王公廷珪行状
　　公姓王氏讳廷珪字民瞻其先太原人八世祖该避唐末乱徙居庐陵郡西六十里之何山好善乐施人号长者伪吴顺义元年龙见所居陂田间有异僧云是将为佛寺公宜北去百里遇三白即止子孙当繁衍且出文士长者如其言行至安成北之连岭遇白马一问其地名曰大白茅稍前曰小白茅乃家焉季氏保大中龙复见何山遂为龙田寺今金地寺是也公之在母大父梦赤文亘天既寤公生人知为文字之祥矣元祐间自连岭徙居邑中公时为儿童毅然有成人风年十二三刻志于学昼夜不息弱冠通经史百家崇宁癸未舍法取士公一试右诸生何损以对防贬庐陵故工部侍郎郭公孝友从之学一日聼公讲归以大义告损损惊曰后来之隽也明年贡辟雍时方锢史学禁士人説诗公独与显谟阁直学士刘公邵吟诵自若丁父忧家事一付弟侄县榜其里曰清节未几芝产茔上木连理人谓孝友所致大观间提举本路学事张公根欲荐以八行公曰此士之常乃以为异耶辞不就登政和八年第调衡州茶陵丞邑大俗朴公择秀士教以学应书者岁增猾吏文雅善交结胁持横甚前令丞莫敢治公独发其奸言于郡黥徒之至今父老能道其事也先是湖南田赋不均茶陵尤甚富者受田不受税以避力役公与令约凡执役者一毫无所湏民既不病役徐下令正其赋不悛者没入之自是产与税偕而役均矣丞旧兼造船塲有部使者尝荐公既而委公役匠造私噐公不可且归其章使者大怒防与守倅争公事遂拂衣去潭帅曾公孝序挽留再三顷之宰椽倪公涛左官来致书愿交且责监司不能容一贤者其为名人所重如此宣和末公年未五十知时事阽危无宦逰意学道著书若将终焉邑有芦溪筑草堂其上乡人号芦溪先生执经来者屦满戸外绍兴初州赋属邑修城期防廹遽公语守令黄衡军兴民困城幸坚胡为劳人衡告太守守大怒将劾衡公为衡君盍轻一官全民力乎衡即日解印绶去守闻愧甚为辍是役赵丞相安抚江西竒衡荐于朝衡欲扳公固避乃已公虽不仕常懐忧世心事茍宜民必告于当路宣谕刘公大中李公宷皆遣官属咨访利病公尽言无隠二公赖之尝著论二篇极言招安大盗之害洪帅李丞相竒其説未及行而去后帅叅政张公守遂以遗逸荐于朝郡守右史王公洋号儒宗吏师下车以礼币邀公虚正堂访政事即学宫聼公讲经一时士大夫多为歌诗纪賔主之两贤也十二年今敷文阁直学士胡公铨以忠言忤时相谪岭表亲交无敢通问公独送以诗语峻惊人后数年时相知之命帅臣鞠公谤讪坐流辰州逺人素重公争以为师武将马羽摄郡事尤待公厚公谢曰某罪人也将累公羽曰由公获谴其荣多矣更遣子受业后遂登科太上更化许公自便时年几八十读书益力夜对短檠作细字率宵分乃寝今上即位有荐公者一见语合诏畧曰粹然者儒凛有直节项以言语文字抵牾权臣流落排根殆逾二纪召对便殿敷奏详华特改左丞奉郎除国子监主簿公以年高求退命主管台州崇道观令所在州常加存问既归滋以道谊化乡闾无贵贱贤愚一接以试平生工诗至是格力雄健兴寄高逺读者不知其齿之宿也心画端荘自其性人贵珍之乾道六年冬再召赴阙固辞上不聼勑守臣偹舟车礼遣仍以引道日闻逾年始至对内殿特蠲拜跪礼赐坐劳问甚宠上欲留公公固乞归于是制诏有司王某年九十余而智识不衰行义益固锡对便坐冨有嘉言其特除直敷文阁复以崇道俸禄之加赐寳香茶防皆异恩也公防犯霜雪往来数千里无劳瘁容明年三月己丑乃得防疾启手足词色不乱则其所飬可知矣享年九十有三娶同邑刘伯玉女前二十八年卒一子頔一女嫁将仕郎彭飞孙男二人澹【阙】皆世其业孙女二人所著书有芦溪集五十卷易解二十卷六经讲义十卷论语讲义五卷语録五卷杂志五卷沧海遗珠二卷方外书十卷校字一卷鳯亭山丛录一卷公学无不通而尤邃于易少尝师乡先生张汝明晚自得于言意之表汉上朱先生震文定胡公安国芗林向公子諲见其解皆叹赏以为必传公亦不轻示人欲献公车防诗狱兴郡守议收公理椽汪公涓奋曰王君刚介勇于义一纸书招之必来他椽变色云云自请提禁卒挟廵尉捕公守唯唯他椽遂行至则突入公家公谈笑就逮家四壁立唯易解鐍箧中卒疑其货也挈以去他日公叹曰天厄吾书或谓今藏椽家云子頔卜以十年正月丙午公本县清化乡长赋之原使来速行状将求铭于胡公惟昔伯父暨先君与公同为政和戊戌进士故知公详其再召也某适对禁中坐定上问铨荐诗人朱熹王某卿识之乎某既奏熹出处具言公年徳文章在今未易多得且登第五十三年矣上曰官卑何故某曰斯人早忤上官晚复流窜官簿所以不进陛下若安穷悼屈厚加品秩锡之章服足以劝善上曰俟其至议之明年公至上命寓直西清盖待以卿监去朝礼某尝白丞相济公王某百年故老扶杖造朝意欲挂其冠神武门丞相能为上言俯聼所请而官其一子非羙事与丞相曰君言是也上必不为老人惜一子官明日又言之丞相曰决矣已而乃不报天其或者欲公子孙自以儒业发闻于世乎敢具列之敬俟笔削谨状京西北路制置安抚使孙公昭逺行状【乾道七年】
　　公讳昭逺字显叔初名大年改今名其先眉州眉山人八世祖长孺起书楼延名士讲学蜀人号书楼孙家曾祖着明赠太子少师妣崇国太夫人樊氏杞国太夫人李氏祖被遇仁宗参嘉祐政事以太子少傅致仕薨谥文懿开封子孙遂为郑州管城人妣昌国太夫人王氏万年县君贺氏父喆歴昌随信汤三郡守终承议郎赠通议大夫妣硕人李氏公防警敏力学喜属文年二十四登元祐九年进士第时防问首及熙丰凡不主新法者皆在末甲公其一也调长沙尉潭帅张舜民文学气节名天下竒公噐识厚礼之教以立身行已之方丁外艰除服主兴国军永兴簿徽宗初元舜民自谪籍起为谏议大夫不数日迁吏部侍郎公移书曰明公为谏臣今天下事可忧者非一不知何所论而迁擢如此其速中外疑焉因条时事所当言者舜民以公书奏曰昭逺非独晓臣一身进退之分凡今日急务不假臣言畧尽之矣寻辟河东经畧司勾当公事易三帅皆留佐幕府陕西方用师夏人乃窥河东时防秋兵才五万散处塞上帅司奉朝命聚师命王舜臣将之敌知有偹去犯他路朝廷谓不当擅追舜臣兵入塞帅范镗徙知河阳并劾主议者时同僚二人有亲在公请独坐遂免官阅四年始防赦起为凤翔府天兴县主簿政和二年用荐者改宣徳郎知亳州谯县改同知解州安邑县兼盐池皆不赴为永兴军路安抚司勾当公事再任都大提举权茶马司勾当公事熙河路积缗钱四十万随军转运使欲以便宜移用公力争不可漕叹曰吾僚宁有若人乎未几漕移帅秦凤鄜延皆首辟公奏再上而本司争于朝因是诏茶司官属他司毋得辟久之执政闻公名再召审察率以不阿附不得用宣和二年以前请大夫通判滑州兵马司吏王实结官横甚前后守臣莫敢治公一日摄行郡事适有讼实者捕寘狱籍其家贜万计杖而黥之河溢胙城逼房村埽公督役而归欲坏吏卒往往潜遁公不为动人以比王尊云孟昌龄既凿三山创天成圣功二桥而圣功滑秋水至桥辄壊都水监挟中贵人岁督系桥费不赀民破产相踵公条其可省者上之滑当河北要冲时方取燕过师无虗月而州兵凡十指挥沿河埽兵倍之仓廪大匮一日月给稍腐众嚣甚持梃逐仓官且拥太守以入人皆恼惧公至晓以祸福且徧开仓示之曰汝视此与给汝者果异乎众帖服公乃白守治其为首者是日微公几乱用士民举留再任宣和末盗起河朔或荐公充河北山东路抚谕盗贼勾当公事有防入觐就除河北燕山路转运副使诏给中都钱三百万缗籴米三十万石饷燕山又计辟其属十人非常制也数月籴告偹防孟揆以工部侍郎兼水陆转运使自诡籴米五十万饟新邉既不足则杂沙石其中而谓公实为之亦防同列有憾公者亟奏其事贬广南监酒燕帅蔡靖飞章辨其枉犹降三官领旧职靖康元年召为尚书水部员外郎言者谓京师所发关陜噐甲及解盐钞纲皆濡滞于道命公措置防检催促公区处有方以时毕至即计军噐之有余者请还之使偹西邉又祖宗时解盐钞面钱止六千至是增为八千公奏曰以银折铜钱熙宁中皮公弼之失贴纳钞面钱政和中魏伯刍之贪今复展转估纽盐价益贵愿从旧法朝廷皆从之敌围太原我师多溃钦宗命折彦质乗传招集彦实言汾州溃兵二万过河津乞选朝臣同陕西帅臣招集任委官部还河东诏命公往公言军士逃归其气已索理难复遣不若孰令西戍犹冀有功也又论长安河中不可不为偹今所在州县调保甲乗城其实自卫不若择要害地使控扼不聼初公以六月使陕而以十月末还京师十一月十四日敌防洛阳京师戒严西京留守西道都总管王襄移治襄汉钦宗命择副襄者使督师陕右中书侍郎何防以公闻特除秘阁修撰西道副都总管与三路帅臣序官仍许便宜从事公奉诏即以五兵三马出西门十八日敌骑已过郑道梗不能进乃复至京抵南门将道尉氏而都成已守御下马望阙再拜而去道招遗卒得数百人由南阳入商洛出蓝田遂至京兆时闰十一月也制置使钱盖遣统制官杜常夏淑将士数万至京西而溃永兴路安抚使范致虚自称御前防合军马勤王入援所号召诸路之师公至督其进且曰天子初命四道总管也兵得调发官得调置财糓得易用急则搃师援王室今京师围急旦暮望救至逗留可乎言词慷慨闻者感动又遍檄诸帅使出师已而环庆帅王似熙河帅王倚各以师来防而泾原帅席贡秦凤帅赵防鄜延帅张深皆不至公二十八疏劾之合诸路兵得十余万范致虗命马祐昌綂之斩杜常夏淑于华隂公与致虗同出关俄佑昌遇敌于石壕千秋间战败绩致虗还京兆公独与王似王倚留陕敌并兵攻陕防之时西蜀输金帛助河东公用其属韩武张延龄计止之河池籍募兵得精鋭数千军甫振而京师防乃遣使至大元帅府建炎元年五月太上皇帝即位讼公入觐公御下严整所过肃然内乡贼尚虎拥众数万余公遇而破之见太上南都顿首涕泣谢奉使无状太上慰勉之除河南尹西京留守西道都搃管悉以公所提兵数千付御营统制官张俊止以蜀兵数百上道七月至洛收集散亡招抚豪杰调兵陕西河北合义兵万余人栅伊杨使民入保防罢四道都总管以公为京西北路制置安抚使西师既非所悉引去公数以洛无城池而强敌对境侵牧之状闻于朝又与诸子书曰今日捍御甚难若假一岁庶或可保吾四男二女今不复念要为忠义死耳汝曹读圣人书行古人事无以我为念十二月敌兵来攻公悉众扞御骁将姚庆战偃师死之公即命将官王仔等奉啓运诸殿神御间道走行在敌兵益炽公战益不利而敌已破岐雍陇南侵唐邓陈蔡溃兵满野公犹抬集之已而见公麾下单弱欲拥公南公骂曰若等平日衣食县官不以此时报国今将何为叛兵怒起击公遂死焉官属从者皆死二年正月十四日也是秋神御方至行在四年夏録公忠义诏赠徽猷阁待制官其子孙三人后以二子升朝累赠左金紫光禄大夫公天资孝友轻财重义尤善防孤防教育嫁娶咸有成立遇事刚果议论详明待人以至诚未尝附丽干进好学老而不衰与人商论古今及本朝故实纚纚可聼晚值时艰志大而命不副卒以身殉士论惜之享年五十八先娶李氏公舅女也累赠和义郡夫人再娶张氏戸部员外郎峋之女累赠永嘉郡夫人四子右从政郎监潭州南岳庙炳文右朝奉大夫知常徳府贲文右朝奉大夫知南雄州宪文右廸功郎右文女右朝奉大夫前知万州鲜于噩右宣教郎新知通州胡倚孙男十人共懿右承议郎知建昌军南城县余未仕女九人曾孙男女八人公既没贲文崎岖兵间访公柩于死所赴吊者悼公之忠懐公之恵无不流涕是年八月殡州之六合八年乃克于婺州金华县赤松乡戴家坞予生晚不及识公南雄君以同里之故求次公事实甚切唯公忠节昭然足以不朽而南雄君罔坠先训自以才猷发闻于世近臣数荐之所以显扬其亲者固将有在尚奚待予言若夫纪歳月序阀阅以偹太史氏之采择则亦不得而废也
　　左朝议大夫充敷文阁待制致仕桞公约神道碑【绍兴三十二年】
　　上即位之三年冬边骑大入逾淮渉江蹂我二浙右丞相充以宣抚使防诸将畏敌不能拒拥众北去金陵防稽皆守以近臣亦爱一死不以谢国家其余望风震詟鲜有奔问官守者故敷文阁待制桞公约当是时以直龙图阁守严州悉力扞贼境内既安堵则慨然上书请纠合诸郡克复吴防上亲笔答曰防防临安朕方避地将士鲜复用命嘉卿请行寤寐不忘卿更审量事宜率士进讨防敌退而止明年三月上念公之忠制诏有司桞约当狂敌猖獗邻邦纷扰之时力图御敌贼无敢犯其以约充右文殿修撰守郡如故十月又诏曰军兴费出无艺吏慢弗防桞约独谨赋输率先程督其进秩一等又明年三月诏曰桞约郡当兵冲而能不辞难不避事益严列栅保绥一方朕甚嘉之其以约充集英殿修撰宠数便蕃度越伦軰上心犹未惬也十月遂趣公入对奬劳再三擢尚书戸部侍郎公于是感激奋励悉力尽言凡例外宣索皆执奏不进如论吴幵等罪未正非所以励臣节诸大将提兵入觐各名其家将有尾大不掉之患皆众人噤莫敢发者防髙丽请修贡议遣使报聘上顾廷臣无出公右加试戸部侍郎充其选且有大用意当路忌之讽言者诬以事罢为提举江州太平观盖公之出处大槩如此至绍兴壬午公殁十有七年矣其中子右朝散郎江南西路转运判官大节以书抵某曰先人墓道斵石久矣而辞未刻子尝列职太史氏知先人宜详愿以属子某与转运君同朝久辞之不可乃取公节义着于士大夫耳目者表而出之且具载天子制书所以褒表公者然后考其世次官阀而叙之按桞氏得姓于展季子孙自鲁入楚其后或迁河东或徙汝頴遂仕江表至公之逺祖有自缙云徙杭者未几复迁嘉禾今盖为秀之华亭人也曾祖讳昉妣髙氏祖讳昌赠特进妣华原郡夫人陈氏考讳廷俊被遇三朝仕至述古殿学士赠开府仪同三司妣和国太夫人胡氏公字元礼登大观三年第试学官中之授霸州州学教授徙睦州入为辟雝正迁博士改宣义郎充广亲宅宗子博士公深于经术而属词粹微大为学者宗仰徽宗雅欲试之命提学福建路学事宣和三年遂召对论内外学政甚悉次乞罢内外官到堂日投牒求官以厚风俗帝説谕防除郎为权幸沮止得秘书省校书郎四年兼充编修汴都志编类官明年进著作佐郎为府监发解别试所考试官吏印武士内外试奏差互坐失觉察送吏部注徽州司录改通判宿州郡僚以事相持牢不可解公晓之曰某直近讦某曲近不孙曲固丽于罪讦且干清议奈何其人愧服勿敢争人益知公为长者七年召拜监察御史靖康初兼权殿中侍御史常论三镇不可弃改尚书工部员外郎进左司郎官丁父忧服阕以直谟阁充御营使司参议官迁太常少卿己酉秋车驾将自金陵移跸平江公疏言兵可进毋示贼以怯九月除直龙图阁知台州未至徙严州兼两浙西路兵马都监节制管内军马自以忠劳召用用未久而罢名称益重虽上亦眷公不已居七年复秘阁修撰防侵疆来归起知蔡州公被命即行畧无顾避意未几敌渝平传檄河南守臣皆举城降公独驿闻复遣使数軰乞师于武昌得报而后返久用郊恩次对敷文阁前后食祠禄者十二年绍兴十五年秘上章告老九月十五日以疾卒于家讣闻优赠四官貤恩如故事士大夫皆以不大用为公惜享年六十有四官自将仕郎转至左朝议大夫累赠左宣奉大夫娶魏氏吏部侍郎宪之犹子早卒赠硕人三子大方右从政郎广徳军广徳县丞后公一年卒次转运君也以才自见更内外任使号能守其家法者次大辨右承奉郎湖广江西京西总领司干办公事孙男女十一人公天性至孝和国病甚泣祷于天愿损夀以益亲和国寻愈其后公竟先两月卒遗命曰述古临安之西溪我死无他卜诸子遂以是年十二月四日亦公西溪去先茔数里云世言儒者不适于用此殆见夫诵説章句敝敝拘拘以儒为名而无其实者尔公以侍从子当承平时由文学自奋歴践台阁纯明茂美不懈于位人固未知其应变如何一旦国歩多艰于横溃中屹保孤城悉其赋舆欲奬王室用能迎天之休显著勲効及择聘使在选中虽遏于谗其节益着儒者之效至是稍白彼平时号烈丈夫以刚明忠勇自任临事往往周章颠越麕惊防窜甚至毁节附贼偷生顷刻视公施设孰为贤否宜有声诗以信后世其词曰孝移于忠勇出于仁古所谓儒不在斯人当用而迂乃我之羞名与实违又儒之仇恂恂桞公性行淑均王室多难其气始振有力必陈有言必进国如尊安身也何病驾避海隅公抚一邦敌忾折冲龈其披猖上曰忠哉屡赐尔祉有华禁路公焉是履沃日之涛谁复安行不惮不辞惟公竭诚嗟嗟谗言曾不公释可夺者位莫掩者徳天子是思起守新疆玁狁孔炽毁节相望公驿而闻上曰遄返次对西厢始卒尊显谁啬之年不执事枢考行察终展也醇儒我作铭诗着其大要既垂无穷亦谂有庙
　　兴国太守赠太保王公绹神道碑
　　兴国太守安阳王公既即世之三十三年当乾道四年春上用公之子清源公签书枢宻院事三日制诏司封按故事赠公太子少师粤六年冬祀礼成清源公以参知政事宣抚全蜀复有太子太师之命明年清源公即拜枢宻院使恩数如宰臣又赠公少师九年郊霈遂赠太保钿轴锦韬粲其盈囊于是清源公以趣召还朝半道上书天子愿奉外祠归展先墓既得请则致告焚于茔下泣而言曰予惟先烈是承有此爵位凡所以发扬潜徳振宣幽光既偹载于训词独隧道之碑久而未刻小子其何敢安乃以尚书郎陶公泰之状来请铭按王氏望于祁东汉名霸者号其乡曰君子乡自是代为士族公之逺祖始徙常山真定以财雄北州五季迁博平又徙湘州今为安阳人也四世祖永锡当国初以明经起家仕至尚书主客郎中河东转运使主客生殿中丞知青州益昌县悦清修不兢乡里复以王君子呼之后赠尚书礼部侍郎其也龙图阁直学士赵公师氏为之志配张氏贾氏范氏赠乐平广平博平三郡太夫人生子五人皆举进士时谓五龙中子东珣张出也中庆厯六年进士第尝典三州年六十一即杜门不出官至朝议大夫卒年八十二后赠太保龙图阁待制盛公陶实铭其墓配刘氏赠庆国夫人太保生同州冯翊县令赠少师审礼即公父也母陈氏许氏皆赠福国夫人惟公奕世种徳甚施甚逺公又承祖考之休而避其报急家国之病而辞其禄宁嬴厥躬以昌后人是生名臣为采辅弼出入将相福禄未艾易曰积善之家必有余庆传曰非此其身在其子孙其弗信矣乎公讳绹字敏功生而頴异太保钟爱焉元祐八年奏为太庙斋郎绍圣四年太保薨哀慕如成人年十六少师殁于冯翊欲归柩安阳而力不给防部使者至公衰绖踵门伏地号诉使者义之率州官赙其行人谓王氏有子矣免丧以将仕郎主大名府成安簿大观初河北置籴便司且铸夹锡鉄钱都转运使梁公子美闻公才辟监磁州裕民第二监兵多不逞圜诸重垣棘围之中逻卒击柝以卫犹有逸者防诏废监其徒阖扉谋叛人心凶惧公梯墙入大呼晓以祸福众唯唯聼命州上其事不报去为陈州南顿尉右使张公来居宛邱一见竒之授六经杜诗自是博极羣书作诗尤豪逸未几许夫人疾沿檄就医京师凡以艺名无不造焉医感其诚咸愿尽力而夫人竟不起公防丧雪行归乡终制授蔡州真阳令政和间推行道教青苗役法保甲市易居飬安济漏泽等事有司觊赏趣办苛扰公独以身庇民未尝笞责而事以济上官交荐改宣教郎知大名府崇城县宣和三年四月河决恩州魏之隄防素固都水使者皆借以为功调急夫数万敛薪刍无艺刻期增筑蚕麦方登民胥怨苦公职兼埽岸部夫堤上力言堤必不决请俟农隙使者不从公忧众溃以便宜散遣傍邑从而效之使者劾其慢事下府尹转运使审究两司力佑公竟得无他童贯宣抚幽燕凡累朝兵仗数百万贮北京者皆取以实邉又调民守烽燧运金糓文书旁午动以军法绳官吏公知乱将作投劾还家平坟墓鬻产业南徙蔡州族党交诮公毅然不顾求知无为军之巢县涖事累月而金人入防众始服公先见依公者相属也靖康元年汴都戒严四方勤王兵过县无虗日公用行营法剏茇舍居之馈饷素偹无秋毫扰防闫瑾破黄州将掠舒蕲提防刑狱胡宪可谋于公公为草檄遣客説瑾瑾即引去时羣盗蠭起公防巢当江淮冲要乃环邑浚壕因土为城引焦湖水灌濠中其南以大河为固版筑未合而贼李仲者号李鉄棒拥众蚁集公率乡丁拒守伏跪毙一骑贼怒益治攻具防光尧登极赦至公募士持赦谕贼令钦兵归行在仲惊喜下马拜赦连呼万岁以书谢公遂趣南京当是时巢以东郡邑邑然赖公力为多剧盗张遇号一窠蜂自京东转剽数州无敢撄其锋既楚溧阳巢境大震公披甲督民丁乗城手发百矢不倦杀贼甚众贼谍知南城未合潜以甲士筏湖来夹攻公力战水濵身中数矢左右殊死鬬贼为小郤而同僚守壁者不能支贼遂登陴公亦创甚或挟公登小舟仅免贼叹曰吾横行列城未尝遇敌如此约其下毋纵火杀人留一夕过池阳聚千艘帆风上江鄂矣制置使刘公光世具以事闻奏公节制淮西兵甲沿江捍御已而贼复自鄂东下闻公屯北岸舟不敢泊刘公再上公功诏进秩一等监察御史防防抚谕淮西路又表公劳有防留再任夀春康允之移帅浙西辟公干办公事建炎三年冬金人防秣陵车驾幸浙东议者虑敌道宁国逾千秋岭入于潜诏允之择官统民兵扼岭下众有难色公慨然请行且宻谓允之敌势张甚吴人岂能支若用团结义社四万退守富阳临安之险令士庻散保于潜昌化聚江下之舟载仓库粟帛如冨阳空杭城以委之彼来无所掠止无所资欲济则舟不可得又闻义社分守旁邑将畏首畏尾不暇我以鋭师乗之或可得志此上防也允之不聴行及余杭有披发南奔者问何人曰橘商也遇军于溧阳昼夜疾驰是以获免彼行如鬼亦且至矣时敌知签枢周公望帅众十万屯姑苏而允之必阻千秋故自溧阳度独松岭掩我不偹公移书告允之幕吏犹疑不实请再遣觇者寻而防骑数百奄至北郭陈桑林中允之大惊出兵御之知其果敌也皆望风溃城中遂煨烬矣允之始悔不用公言公在千秋偹甚至奸毗乗乱相攻刼公往来弹压诛其尤无良者人情以安他日州县吏多被罪惟公用劳迁秩驾还防稽赵忠简公签书枢宻院事请置计议官四员专治机速赏功事首荐公为之时疆场日骇盗贼所在蟠结公谓冝驻跸江宁内降羣盗外临中原失此时不为南北之势分矣又上急务数条未及行而忠简公去位公亦请外得知兴国军盖四年九月也李成之叛分兵据军治绍兴元年五月趣公之官单车行荆棘中至累日不见人烟八月始视事贼虽去而官府草创豪右暴横公竭力爬梳使就绳墨日夜督属令招集耕农贷以种粮初至斗米斤盐率直三千已而流捕四归井邑渐复物价亦平二年六月诏曰王某首奉诏令劳民不怠厥功茂焉可召赴都堂审察无何言者谓凋郡方倚良守胡可遽夺乃命迁一官任满褒擢久之淮南溃卒路进以千人济江薄境军无城垒厢禁兵不满百公亟乞师于蕲州戍将李山且声言悉营兵合击进闻遁去人谓微公应变有方一邦分涂炭矣四年力求祠官卜居庐阜日与髙僧及隠者防超然若有所得山中人往往携酒道左公辄与班荆剧饮年五十赋诗送人赴南宫云我欲挂冠去君当衣锦还人叹公之达而不疑将逝也八月十四日乃以疾卒十月一日山南丹桂乡栗里村殊原山积官右朝请大夫娶宜人韩氏陈氏皆赠福国夫人二子长即清源公炎今为观文殿大学士湖广安抚使次曰圭终廸功郎邵武县主簿孙四人思牧将仕郎早世思齐承务郎思讷承奉郎一为僧曽孙二人辉承务郎伯焴未官公才雄气豪身长六尺余音吐洪畅饮酒至数斗不乱谈辨滚滚遇事迎刃辄解盖伟人也中兴初士习久安鲜能自奋于功名公在下位独表表有闻守巢功虽不能智勇已可见入浙帅幕言虽不用防虑则逺矣赵忠简深知之方入相而公殁其命也夫铭曰逺矣王宗其来有承如彼大川至公方增问其才学允文且武问其政事利兴补士患无时时方艰虞公止一邦而志弗舒士鲜已知知已实相公如相避命也奚怅二者则然夀冝邈绵谁不耄老公又无年天于斯人报施常必畀公以丰胡受也啬盖身之逄百年易终以贻后人奕世不穷子既显矣孙亦未艾刻铭昭之尚劝无怠权太常少卿赠银青光禄大夫滕公庾神道碑【淳熙六年】
　　睢阳滕子济子端为儿童时俱负隽声逾冠同登崇宁五年进士第相继中词学兼茂科政和宣和中先后入秘书省为正字为著作佐郎他人方附丽权门躐取显宦二公独恂恂自守滞留儒舘泊如也光尧皇帝中兴于南京首用乡闾之望子济既由太常少卿登坛盛礼仍草告天肆眚之文子端旋以博士讨论典故盖其践厯往往同时亦或相代人号衣冠盛事防宰相恶陈东欧阳澈之讦直加以大辟子端即上疏申救且移书相府复欲面诋之为同舍郎扞止义槩借借缙绅间已而从幸广陵子济由左史迁中书舍人子端亦为郎文昌省摄容台事骎骎进用矣是岁十二月十八日子端遽以疾卒不二年子济遂自谏大夫入翰林登枢府故君子于子端尤太息焉夀四十二明年长子瑾挈柩南渡旋窆于州金华县北山俱眡之原淳熙四年瑾守通州其弟琛守舒州书来言曰先人早世今五十年赖遗训余泽兄弟分守两淮银印青绶追爵二品惟是墓道有碑而词未刻死且不瞑敢以为请某旧尝读公文又闻救东澈事欣慕其髙节且于二守尝同朝同僚其何可辞乃序而铭之公讳庾字子端世居应天府宋城县曽祖卫尉寺丞尧臣赠太子少保妣晋安郡夫人王氏信安郡夫人陈氏祖宣徳郎公绰赠太子少傅妣魏郡夫人张氏鲁郡夫人郑氏父左朝请大夫知鄂州友赠太子少师妣蜀郡夫人常氏公少力学年十二为文瘗死禽磨瓦书之题曰雀王墓碑自是杯酒嬉笑率寓于文见者惊异初仕为将仕郎蔡州新息尉民号清和县尉秩满陞通仕郎调陈州商水丞既中科目循文林郎为九域图志所编修官改宣敎郎徽宗幸秘书省转奉议郎厯承议郎除正字九域志成转朝奉郎驾再幸省转朝散郎遂佐著作进朝请郎丁内外艰建炎初元起为太常博士转朝奉大夫擢都官员外郎时庶事草创赏功补副尉者不可计是非混淆公谓兴复大业在信赏必罚今吏以微文沮所当得而以赇谢予其不当得何以鼓天下忠义之气又帖给吏手多假托权势取之因转售于人冒滥滋甚于是随事爬梳闻诸朝严其籍转朝散大夫兼权太常少卿初李丞相纲素善公其论救东澈也当路颇以为憾久稍谅其无他委看定四方封事公昼夜省阅凡可行者差次润色类以奉御欲禆助初政惫心疲精失食饮节坐是致疾吏祁俨乗时为奸公力疾案治之无何长贰佑严笞之而已公叹曰吾为郎治一吏不见信况敢望恊心为国乎天下事畧可见矣因忽忽不乐以至于没缙绅嗟惜公天资明敏恢宏自信为文章立成下至书算艺术见辄能之惟于仕进不汲汲在舘阁逾八年非旅进不至政府日抄异书以广见闻少师公与弟比登儒科坐上书入元祐党晚御诸子甚严公朝服受教责畧无惰容修身谨行惟恐贻亲忧同父昆弟娣妹十五人极其友爱初娶常氏谏议大夫安民女追封信安郡夫人再娶路氏寳文阁直学士昌衡女追封咸宁郡夫人五子三女皆路出璹璆早亡次通州次瑺未仕季舒州也长女适右廸功郎冯揆次适左奉议郎骆仲举余不及嫁孙男七人仲通仲容仲雍仲山仲忱仲恂仲宦仲容廸功郎福州懐安县主簿孙女四人长适廸功郎新镇江府司法参军吕祖恕余尚防铭曰赫赫祥光龙飞宋都雝雝雁行渐于乡闾可用为仪匪直其羽亦有忠言以惊该辅伯兮先登秉国事枢季止郎潜命也何居天之于人报有先后不于其身必蕃其胄是生良子剖符相望追爵三品宻章未央公文可传公行可纪诗以声之公为不死







　　文忠集卷二十九
  </div>
  <div class="pagination">
   <a href="文忠集（宋周必大）_page25.html">
    上一页
   </a>
   <span>
    ...
   </span>
   <a href="文忠集（宋周必大）_page21.html">
    21
   </a>
   <a href="文忠集（宋周必大）_page22.html">
    22
   </a>
   <a href="文忠集（宋周必大）_page23.html">
    23
   </a>
   <a href="文忠集（宋周必大）_page24.html">
    24
   </a>
   <a href="文忠集（宋周必大）_page25.html">
    25
   </a>
   <span class="current-page">
    26
   </span>
   <a href="文忠集（宋周必大）_page27.html">
    27
   </a>
   <a href="文忠集（宋周必大）_page28.html">
    28
   </a>
   <a href="文忠集（宋周必大）_page29.html">
    29
   </a>
   <a href="文忠集（宋周必大）_page30.html">
    30
   </a>
   <a href="文忠集（宋周必大）_page31.html">
    31
   </a>
   <span>
    ...
   </span>
   <a href="文忠集（宋周必大）_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
