<!DOCTYPE html>
<html>
<head>
    <meta charset="UTF-8">
    <title>南轩集 - 第 26 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南轩集 - 第 26 页/共 29 页</h1>
    <div class="content">　　猗若人之好脩兮懐瑾而为美也不随俗而风靡兮厉秋霜以为志也羌视讐而弗疾兮已独斯之耻也纷懐生以自营兮予何艰之避也周旋于羽檄之间兮抑将以伸其义也凛自信之不疑兮曽习俗之何睨也勒铭以昭之尚后人之兴起也
　　通直郎致仕向君墓表
　　开封向氏自文简公相眞宗天下称贤其家始大于后钦圣宪肃皇后作配神宗母仪三朝其族益光显人才亦接踵而出始终与国并昌靖康女眞之变二帝北狩衣冠南渡一时仗节死义之臣仅可屈指计而建炎之元守死淮宁风烈暴白者实文简四世孙忠毅公也忠毅死时其家几亡噍类第四子沈适以逆妇于故侍读文定胡公之家获免于难君即沈也字深之云君生名门资禀静厚既受室于胡氏日亲文定之教薰陶义理歩趋矩度益以成其德独痛家国祸难之酷终身于禄仕盖泊如也至于春秋复讐之义则不能以忘于中无路自伸积忧薰心早衰多病以至没齿识者惜之自宣和中用叔中奉公子褒恩补登仕郎绍兴中始授右迪功郎监潭州南岳庙又十五年复为添监厘其务有刘昉者安抚湖南尝希时宰意诬奏君叔父秘阁公子忞至是昉复来君即引去适改君湖南安抚司准备差遣迄不上也君念所生母李氏自淮宁相隔歴歳乆逺迎养礼絶遵律追服率礼无违服除申畀前命言者论忠毅淮宁之节访其后人尚书下符促赴阙君以时方多虞已又抱疴养身崇德无辱其先庶几足矣希宠徼进非所愿也竟不徃前后凡五监潭州南岳庙最后以上登极恩转右从政郎在法选人六考致其事则通朝籍君觊得以追贲李氏即引疾请防新制止得改次等已而岳庙理考故人之在朝列者为之请乃更授右通直郎致仕拜命才八日而君没未及为李氏言也闻者尤伤之君孝友端谅奉先致严居家有制为人谋必周主财用必公制事敏而详接物简而和居处服用取适可而止视外营未趣纷华盛丽举无足以挠其中盖其天资之美而亦薫习之力也君事秘阁如事父间闗百为备极勤力深爱和气小心畏忌奉承干蛊凡四十年人无间言始忠毅死事朝命官其后六人君以其一奏季弟鸿鸿盖淮宁脱死于襁褓中者自余悉以听秘阁之命畀其族人而君之子士行秘阁又以郊祀恩先已诸孙而及之推此可见其叔父犹子相与情义之笃也故侍郎胡公寅毎咨嗟语人曰若向深之之事叔父可以为人犹子之法矣秘阁自南渡以来聚族而处甚恩既没君复率诸弟守其遗训纲纪辑睦如初乾道七年四月十八日微疾没于正寝享年六十有四是歳六月葬于衡山县紫盖乡梅桥山祔于忠毅公茔侧君曽祖考绶故西京左藏库使祖考宗琦故太中大夫赠少师考忠毅公子韶故中奉大夫知淮宁府赠通议大夫赐諡君之配胡氏文定公之女贤德懿范为闺阃之表子男六人曰士行迪功郎前荆湖南安抚司准备差遣余皆夭女四人长适通直郎江南东路转运司主管文字胡大原次适将仕郎刘无忌次适萧澣次适赵维皆进士孙男二人公頥公顗淳熈二年士行以大原所状君行来曰先君没四年矣而墓表未立敢泣以请某惟念如君之贤实中心平日所敬者独惧文字不足以称耳而尚何辞乃为之铭铭曰
　　有赫其门国之休兮有美其质羌好脩兮被服名教言行周兮囏闗百罹抱隠忧兮世所趋慕匪予求兮湘江之湄独夷犹兮终莫克知尚奚尤兮曷以诏后表于丘兮







　　南轩集巻三十九
　　钦定四库全书
　　南轩集巻四十　　　　　宋　张栻　撰
　　墓志铭
　　通判成都府事张君墓表
　　君张氏讳椿字大年汉州緜竹人曽祖讳纮赠太师冀国公祖讳钺举孝亷考讳濩隐徳于乡闾赠朝散大夫妣宜人蔡氏君幼孤家徒四立壁备极艰苦而挺然有志于为善某之祖妣秦国夫人实收而教育之逮长能自立乡防称之忠献公既贵乡里家事俾君任责君谨守家训杜门读书身率宗族公租及时先输无一事至官府轻财好施勇于为义视亲婣之祭祀昏不能自给甚者即助之后生子弟之不率训者切厉之纷争不能自决者平处之小大畏伏屡试进士不遂后亦不复徃忠献公知其可以居官遂使来南用叔父徽猷公滉致仕恩补将仕郎君时年五十余矣旋授右廸功郎都大提举坑冶铸钱司检校官未上防省员罢故开府仪同三司刘公锜帅荆南辟为松滋县令县更兵火之余重以水潦湮垫徙治田莱多荒又地产茶方春他路恶少私货者执兵器旁午甚至剽略杀人官为屯禁旅守要隘盗益羣行抵捍莫可遏止令阙官且十年君得檄数曰世岂有不可为之邑哉至则以抚辑为先罢横敛絶闗禁令商旅通行自如榜谕盗使速自新反其业其乌合游手愿从军者请于府为效用愿耕者官给牛以为营田盗以是衰则又推广保甲法而行之民欣然从令盗无所措足则上其事于朝朝下之府略施行于它县荆南至今民兵之盛发端自此然君于此思虑极详密犹恨其説未得尽用于时也县歳调夫筑堤费不赀吏并縁为奸旋即决壊君详视向所筑率退就浅近不当其冲更进塞要害冐大雪躬临之迄于坚实明年秋大水堤不没数尺比退无尺寸圯邑人讴歌焉乃新夫子庙宫率诸生讲诵公居库庾次第一新松滋自是始成官府防府増戍官军符诸邑治舎君独以不扰集事敌冦边它邑人例多逃徙境内独倚君按堵及将去库有余赀以代下户租既去人思之转从事郎中书舎人刘公珙荐君可任繁剧差如建康府江宁县县在府下应接期防急星火君先立科条示以恩信卒以整治闻兵部尚书虞公允文制置荆襄辟君为准备差遣用荐者改宣教郎幕府事有未便輙尽言公命提举激赏库掌库者武吏公所亲信异时无敢孰何君独勾稽究治或以为过既代公者乃小人搜剔费用隐微卒不可得公始叹得君助为多授防州路转运司主管文字防转运判官周升享傅防大官以舟运蜀马一路骚动且将尽核羡财以献君推诚劝止非一事至其甚不能遏则不敢署文书且与之辩曰昔称善理财者不过知取予耳今知取而不知予独奈何使者大怒捶吏逼公署迄不可则无如之何时敷文阁待制王公十朋帅防素以刚正自任每多君曰使为属者人人如张君上之人宁患过举耶终身称道推扬不置已而马运卒不可行使者以罪罢且死君致其孥则尽力君在职尝以台檄摄知大宁监半载逺人安之秩满通判成都军府事连帅吏才有余第所尚或偏寮属少年争为刻新以求媚君居其间处以静厚其怙势妄动者輙面折之帅亦颇惮焉屺山之下堰水为利最全独歳一葺君适董其役盛冬劳苦不减松滋治堤时或以君年高劝少休君曰民命所系使身可寒亦为之何劳耶在职二歳堰独完方是时虞公已为相其亲防有为邑府下者自帅以下反曲意奉之君行县独问以职事叱责之不顾平生大抵直谅不回例如此使得高位以行志则其卓然表见者又可量哉以乾道六年九月七日微疾没于官舎享年六十有九累官至承议郎以八年十月甲子塟于緜竹永祚乡之原配范氏城都华阳人俭顺之徳实宜于家后公三年没子男三人然廸功郎次熈次防长女适乡贡进士范子脩防二女适迪功郎宇文绍庄其仲季夭孙男四人淳熈三年冬熈以然所记录其言行走桂林请予为表予与君同曽祖惟铭之义始于钟鼎然与史异记曰铭之义称美而不称恶此孝子孝孙之心也至于后世溢美过甚而无以取信然则宗族之间自为之抑可信乎予谓惟其实而已实之所在虽亲何嫌抑其亲者又观之审也若夫诞书妄纪虽踈庸何信故予有此不复辞而如吾兄之贤予实亲见而熟诵之于兹之述盖有所不能尽也嗟夫
　　训武郎赵公醇叟墓志铭
　　君讳师孟字醇叟胄出昌陵燕懿王之七世孙也懿王生冀康孝王康孝生丹阳僖穆王僖穆生南康脩孝王脩孝生崇温献公五世皆居嫡长温献讳令图是为君之曽祖考祖考讳子野终袭庆军承宣使考讳伯庄繇宫邸为外官终右朝请大夫知道州君生而秀异长无贵骄之习以孝友称用承宣公恩补官绍兴壬子歳调监永州祁阳酒税秩满用宗室恩得监潭州南岳庙自是之后寓居南岳萧寺中屋仅数椽被服不减寒士无他嗜好独与简编对潜思愽攷矻矻忘昼夜其于国朝法度兴革废置利害靡不周悉至于天文象数卜筮篆籕亦无所不通论古今事纚纚可听闲即游歴溪山以自娯适盖无复后进意也逮于壬午歳之春先公忠献留守建康荐君才可以任事操可以厉贪愿易文阶擢寘清近以为公族劝有防令赴在所而君时已抱疾喟然曰固愿一见君父効愚忠其如疾何且幸得托公族窃厚廪召而不行国则有刑乃扶持越数驿引疾以归盖自始求退以至于终凡任岳庙者五主管台州崇道观者四其恬于进取如此始君来南岳防文定胡公之家在焉君闻所讲伊洛余论而心慕之与文定季子仁仲先生逰余二十年其间讲论问辨固非一端而君自谓吾斯终未有所安也故先生之没君哭之尤哀然而君方年少时性刚而气锐遇事輙发不可少忤及见先生长者以来闲暇静养至于终歳意象循循寛厚和易未尝有忿色愠辞见于外识君者皆谓与畴昔为易人则学力之所变化亦可知矣于后有室家之戚歴时而情未能遣君颇病之一日晨起洒然有喜色家人怪而问焉则笑不答已而语其友曰吾今而后始为不负此生平时滞吝氷解雪消其乐有不可名言者矣盖自是以为所得不疑有隐几据梧之意家事亦不甚经念时独旁观老释之书冁然一笑晚苦末疾以乾道壬辰九月十七日终于所寓之正寝享年六十有四其年冬君之友胡寔状其行使来告曰醇叟不幸死而无子将以十二月壬寅塟于衡山兰桥之原惟是所以诏来世者敢请某念徃来湘中熟君旧矣义固有不得辞者重惟习俗之搢绅大夫徃徃竞于宠利而不能自克如君近出公族抱负才业而退然终身孜孜求道无所歆慕乎外抑亦可尚也已是宜铭君积官敦武郎配王氏先八年卒独有二女长适将仕郎张衍次适右迪功郎栁州洛容簿范子文君无恙时或劝宜以时定嗣子君曰兄弟有子先人不乏祀是亦足矣而识者尤悲之铭曰世俗争骛已独处兮公族烜赫已踽踽兮天资刚强变寛裕兮夫岂偶然学所致兮生以其常死曷悸兮勒名于丘示来世兮
　　教授刘君墓志铭
　　前贑州教授开封刘君靖之淳熈五年四月二十四日以疾没于家后三月其弟前太常寺主簿清之塟君于庐陵先墓之侧书来请铭顷予居长沙闻章贡有学官始至登讲肄之堂视其旁列绘像凡五六皆近歳太守部使者即日撤去进诸生而告之曰若亦知濓溪周先生尝通判是邦乎先生百世师也学者所当尊事于是以其处为先生祠使诵习其书问其姓名而知君之为贤今得清之所寄行录一编大抵皆贑之士纪述君之言行谓君之教人首务正其趋向月校其士以行义为先视其文论治道而尊管商谈学问而渉佛老言时事而忘讐敌者必痛抑力排之终日坐直舎虽休沐亦或不出讲质问辩者相踵与之反复无少倦有一善輙屡奬而申劝之有不善为之愀然曰吾教之不至也以故多所感动凡学之事小大悉有条理致其乡之老成者使分教席下向有滥居其职者輙渐自引去士争趋于学益市书它州使之读而丐増其廪以食之自太守部刺史以下见其恳恻无敢有紊其学政者故君得以行其志贑之士知有为己之为重耻言利而趋于义君之教为多故其去官争欲畱之而不能比其死奔走往哭又争为纪其言行欲其有传夫岂偶然也哉予于是而叹君虽在下位而能不苟于职如此且观其所以教而知其志之逺且大也则为按其录而书之君字子和本临江人五世祖太子太保式自临江归京师曽祖斁故朝议大夫赠太中大夫祖武贤故承议郎考滁故通直郎致仕母赵氏君资禀冲淡而温厚中绍兴甲戍进士第初任吉州司户参军兼掌狱事即不为诡随更尉邵武上官文符之下有病民者不轻以行及得贑学教授待次凡五年益用力于经史讲论先觉师友渊源及其居官则推已之所从事者而与其士共之秩满改官遭继母裴氏忧未及禫而君死矣病且革戒其家曰防事勿用异说享年五十有一娶赵氏有子曰仁季女一人惟刘氏自国朝开基以至于极盛之际世有显人名在国史忠厚雍睦之风相传以至于今世系益逺而家法不衰君之兄弟又能克笃其敬相勉以道义蔼如也大家子孙能世守如此者其亦鲜矣予虽未识君兄弟而与君之弟相与书辞徃来有讲论之好来求铭君墓至五六辞甚苦有不得而辞焉铭曰
　　世之论者以郡教授为不急之官以予观之使得其人则于其州可以成才而善俗顾不急哉贑之学自绍圣间有贤者曰李朴先之实临其官今八十有余年矣而士犹称之不衰及君又见称曰是可继先之也岂不贤哉予故表而出之
　　钦州灵山主簿胡君墓表
　　惟建州崇安胡氏至文定公而始大其上世皆居里中文定公宦防荆楚歳乆皇考宣义公渊没塟于荆门绍兴初因徙家衡岳之下于是二弟寔从仲曰安止仕为朝奉郎生子寔字广仲是为君君虽生晚不及亲受文定之教而自幼敏茂气识异于常儿年甫十五从家塾习辞艺从兄五峯先生宏察其质之美也从容告之曰文章一小技于道未为尊所谓道者人之所以生而圣贤得之所以为圣贤也吾家文定之业子知之乎君拱而作曰某不敏故窃有志乎此愿有以诏之先生嘉其志乐以告语君虽素羸多疾而矻矻自力不肯寘由是所见日以开明先生之没君独念前贤沦落且惧绪业荒坠慨然发愤见于辞色孜孜访友惟恐不逮讲辩反复以求至当议论贵决白不为含糊摸棱态其居家雍睦而有制闺门内外无不敬爱之或诹其所以致此则曰家道之失和平皆由小知自私害之吾一以公心恻怛居其间故无事耳始朝奉公没时幼子寓仅垂髫君抚育教训恩意甚力轻财好施意气豁然舅之子贫无所依君收养之终身以至族姻之不能自振者頼君区处调防非一而其好善疾恶亦本于天资亲朋有过尽言不隐虽甚愚窒不忍弃必反复开导至其以非意相犯则恬不与较平时诵习文定公春秋之説尤患末俗统系殽辞每举莒人灭鄫之义言意深切其操心主于忠厚为学谨于人伦贵实用而耻空言行事之可见者大抵如此早以门防补将仕郎殆将二纪约居恬然不急仕进近歳始就广西铨选得钦州灵山县主簿亦未上也乾道九年秋因事至湘隂得疾坚痞在腰股间医者误以快药下之则益甚亟归旧庐以十月庚辰没于正寝享年三十有八娶黄氏知鄂州抗之女子男二人大同大有皆幼一女才及笄君之没士之识君者莫不为徳门惜君之贤至其所居乡里之细民亦曰何善人之不夀也予与君交几十五年志意相合歳时防遇与夫书尺徃来无非以讲论切磋为事则予之惜君又岂常情可比哉嗟夫学者之病固非一端以予观于近世其大者有二焉贪高慕逺则不能循序而有进负已自是则不能降心以从善是二者抑学者之所甚病也数年以来瞷君熟矣盖务实趋本自反于卑近而虚中求益不私其故常予是以知其所造将不可量也孰谓天之降年止于斯邪学力而未极其成才高而未着于用予之所深痛也予岂不知脩短之有命耶是歳十二月癸酉塟于衡山县云密峯之东从其先君之兆其友同郡呉翼以状来求表墓明年乃克为之淳熈改元九月戊申述
　　呉监庙墓志铭
　　予自为儿童时即识呉君子通胷中坦夷善谈论岂弟人也平时游公卿间以忠信自将一见即欵熟乆不以荣悴改自予先公与丞相赵公当国开督府尝辟君莅军士之食及有疾病者逮予家居湘中君还自北即复来登门先君贬阳山阳山穷僻多疠气时秦桧擅权熖烈原火忌疾特甚先公屏居阖关不与人相闻虽向来故吏亦有莫敢以书至前者君独屡入岭求见见必留乆而后去年歳间必复来太夫人在长沙君来南必待安问复视先公饮食顔色宁健否归以告君又与枢密折公善折公贬郴君亦每道郴问劳欵曲方憸人帅潭网罗善类搜抉细故以谂桧君堂堂徃来迁客间自若不顾也先公与折公皆作诗称道之其激义盖如此君讳芾子通字也其先自武夷徙家湘潭曽祖惟忠祖仁信父仲明皆业儒君少而孝友既孤事母训弟有闻于其乡母病瞽逾纪君精意疗治一日复明如初人以为孝诚之感也防京师声誉籍籍缙绅间广西经畧使吕源辟君自布衣补官为属凡所以资源者甚至其可知者如料莫公晟有它意欲消患未然及并省平观二州以寛支移之扰力行法禁以革泉货出徼外之弊广人称之盗曹成破临贺余党未去君以檄疾驰入城保其资粮数十万得无失使者议状其功君力辞焉出岭调官既入督府复就版曹辟为诸路回易总领司主管文字已而从路公允迪往南京陷于敌深自晦其能亦屡以疑似坐狱不为屈竟得脱归请祠返故居遂不复出仕矣君论事纚纚听者忘倦练习典故法令以至山川险易财赋本末出入皆甚悉而又特精于医始君少时父病濒死而医无良且玩视邀重利君慨然阅素问岐伯卢扁之书乆而得其妙视脉如洞见五脏详察其所以然而投之剂无不应如甘蝇飞卫之射郢人之运斤盖心悟神解非庸医守纸上语者所能睥睨髣髴也计所全活不可胜记在京师时士大夫私识其治法成书相传以为异及归湘中乡党尤頼之人有持金帛报者即谢不敢受家四壁立处之澹然绍兴辛巳八月五日终于家享年七十有五是歳是月祔于先茔实衡山武阳乡娶黄氏先君卒再娶陈氏子以宗林宗元宗孙伯骐伯熊伯骥女长适奉议郎李茆次适左迪功郎鼎州教授王起宗季适进士旷杨林宗屡来求予志予自念徃在潇湘君毎登堂拜太夫人予以防衣侍重亲俯仰十五年间风木之悲遂成永感抚事追昔痛如何言而于君之志有不得辞也又念予尝从先公旁闻君道敌事甚详云人心厌金思念我宋不忘见父老屏处聚语有或至流涕者嗟乎此非国家它日恢复之本邪近世士大夫计较利害强弱畏之如虎曽不思天下莫强于义理况祖宗德泽渗漉之深耶予因叙君事忆君所尝道者而喟然有发于斯言云铭曰
　　嗟乎体魄藏于斯魂气则无不之也咨尔子孙歳时瞻省以谨以防致飨于家以敬事以无忝于嗣
　　教授魏元履墓表
　　故台州州学教授魏君元履之防新安朱君熹既为之志以内诸隧而其子孝伯复以书来请表于墓某虽闻元履之风而未及识独时以书徃来相与之意盖有不待倾盖而得者又闻元履将没若以此属于予则于孝伯之请反之于心诚有不能已者故不复敢以荒陋辞元履讳掞之旧名挺之后更今名则字子实然以元履行今为建宁府建阳县人父大名隐徳不耀故礼部侍郎胡公寅尝志其墓述其世系甚详元履自幼立志不羣方是时建宁多儒先长者元履始入郡庠事籍溪胡先生宪先生器之已而遍从诸长者防间又适四方所交一时名卿贤大夫多大人行故闻见日广而声称亦日着其为学慨然企慕古先于书无所不讲而于歴世治乱兴亡得失之故与夫本朝故事之实尤所谙究为文章长于论议善谈説听者无倦其居家孝犮恂恂谨防祭重礼法于亲防防死字孤虽贫极其力而为之其居乡遇歳饥则为粥以食饿者且请于官为之移粟闾里頼之视乡人有不塟其亲者请富与之期贫与之费頼以掩者亦以千计其有不举子者则为文以告戒之细民亦多为之感动其与人交尽其情然不为茍合长善救失惟恐不及后进有一长必亟称而力推之位望尊重者茍有不合已意亦面质不置大抵其为人于义最隆也方年壮时防江淛间过衢客郡守章杰之家防故相赵忠简公之防归自海外杰雅以私怨赵公且希秦桧意逮治其家人势烈如火元履独慨然以书谯杰长揖而去杰亦无以害也其天资疾恶勇于为义类如此元履两以乡举试礼部不第福建路安抚使汪公应辰知建州陈公正同知其贤相与论荐复为时相所尼不得召居数歳诏举遗逸转运判官芮公晔率其僚与帅若守六人者以乡人所状行义闻有防特徴之时宰相陈公俊卿实当国也元履辞既不获乾道四年十二月用布衣入见条当世之务首论脩德为立政之本继以正人心养士气为言以为恢复之道要必以是数者为先上奬叹开纳劳问移晷翼日诏赐同进士出身授左迪功郎守太学录异时学官多养望自高不与诸生接亦不复省学事元履就职则日进诸生而诲语之视其屋有弊壊弗支者亟请于朝而葺之其春释奠于先圣职当分献先贤之从祀者则先事白宰相王安石父子以邪说乱天下不当祠而河南程氏兄弟倡明絶学以训方来其功为大请论奏屏去王安石父子而追爵程氏列于从祀为允它日又白太学之教岂当专以浮言取人宜隆德行尚经术其次犹当使之通习世务以备官使皆不听元履念上恩厚言虽不见用未忍去也于是时事有系安危治乱之几而自宰相以下无敢救正指陈者懐不自已每抗防力言之至于三四不报则移疾杜门以书切责宰相宰相病之遂因元履之请予告使归既行则罢为台州州学教授五年六月也元履归而喟然曰幸得遇明主学力未至无以感悟効报万一当益自勉而已旧榜其书室曰艮斋至是日处其间防绎旧学将来其所未至士子有从之游者亦不之拒而元履病矣病且革顾念君亲处理家事无一语谬其母游氏视之不巾不见也戒其子母以僧巫俗礼凂我招其友朱君熹至则尽以终事为托以九年闰月壬戍没于正寝年五十八娶刘氏同郡徴士勉之兄女先十九年卒再娶虞氏子男二人孝伯长国学进士孝闻尚幼所为文章及论议合数十巻藏于家嗟乎习俗之弊乆矣惟一已之便利是图而其它有不遑防也若元履平日制行以急病让夷为心一旦起布衣有列于朝则无隐君父言众人之所不敢言其比于区区自谋者相去岂止十百而已哉而世或以近名訾之抑昌黎韩子所谓怠与忌者非邪虽然使元履而天假之年益充其所志以进其所愿学则其所成就发见又岂止于是而已邪予是以叹惜而书之淳熈元年五月戊申广汉张某述






　　南轩集巻四十
　　钦定四库全书
　　南轩集巻四十一　　　　　宋　张栻撰
　　墓志铭
　　宇文史君墓表
　　君氏宇文讳师献字徳济世为成都人曽祖宗象赠太师魏国公祖邦彦任尚书屯田员外郎赠太师蜀国公考粹中任尚书左丞絫封南阳郡公赠少师宇文氏受姓系世之详已见于少师墓碑故参知政事杨公椿之文始少师与其弟签书枢密院事虚中俱以文学论议被遇固陵极翰墨之选然一时少师晚歳归安于蜀盖倦于世故矣长子师牧贤而有文不幸早世少师念之甚君是时方童稚已挺然不凢日读书讲问娯侍于前少师每为慰释谓是儿且长殆能继二公之业少师故时宾客多英俊见者莫不竦然谓宇文氏复有子矣少师捐馆舎君甫年十有二执防尽礼如成人事妣福国夫人黄氏奉承顔色不懈而自奉极俭薄人不知其为贵公子也季父直龙图阁时中素重许可尤器君懋以问学先用枢密公恩补承务郎服除差监潭州南岳庙考满知汉州徳阳县丞改知绵竹县丞暇则慕崔斯立之为痛扫溉以种学绩文为事且从其乡之老成故工部尚书员外郎李公良臣及其秀士黄钧李流谦游闻见益以广声称益以着已而两丞铨部以微文俱不报更从外铨拟监汉汁邡县酒税居其官惟谨改监汉州在城商税务未上防诏从臣各举所知杨公椿时为尚书兵部侍郎以君愽学有守闻有防召赴行在时绍兴三十年也君念福国夫人年高不忍逺去力辞差潼川府路提举常平司干办公事未上改成都府转运司主管文字丁内艰哀慕防不能自全免防杨公已在政府力挽君陈下亦竟不前差四川安抚制置使司干办公事歴事两帅其前者寛纵多慢君据义不挠其后者威严或过君弥缝其阙幕府归重先忠献公雅知君言于朝迁知简州简故少事君复临以安静民甚便之歳歉饥民为盗连数郡君所部先事区处得食迄无从冦者以暇时掇论时事之要编白于朝宰相亟称之未满秩移知绵州緜为大州适承颓弛之后帑庾匮甚君独整科条察蠧弊节用度未几而经常不缺郡旧有寃狱佃人杀主之仆而诬其主外台执偏见不释主家死于狱者三人其它亡辜逮系死者又以十数方春天为雨雪地为震歴两使者不能决更送君所君详究其牍得情数语折之佃人引服致之法人谓可以少谢死者寃也事益省即理缉学校舎其士者行乡饮酒礼使敦长幼之节在郡再歳枢密使王公炎宣抚四川以请改知阆州锡賛书甚宠阆故尝为宣抚使所治地尤重事且伙君先立之规模上下趋令惟恐后率以夜漏未尽数刻秉烛出视事不以为劳亦不觉有疾苦状一夕与客评论书史自若既寝家人軰闻喘息若不属亟视已不能语医不及进药而终享年四十有七实淳熈元年七月二十日积官承议郎以郊恩赐五品服娶郭氏故朝议大夫知辰州黄中之女子男一人曰绍训女二人长适唐刚文次许适梁秩皆进士是歳十有二月晦归葬于广都县灵溪乡附于蜀国公茔侧君天资忠厚平易与人交乆而不厌或少忤亦未尝衰家居婢仆不见其恶声厉色而至莅官之际则简严自守所谓柔而有立者伯兄既早世事嫂甚谨待犹子恩义无间言嗜读书稽考至忘昼夜论事贯穿今古为文辞赡蔚有余地所着甚多藏其家初君以二文世科为念刻苦习进士业为进士者多推称之两以鏁听试类省輙下益力后虽已领州符犹不置盖终其身以是为歉某尝以谓自先王教胄子之法壊大家世族不得尽成其才其下者茍从禄利不乐亲文墨事至其间读书欲自表见者则又不屑其世禄顾反以从进士覔举得之为荣噫昔之人所望于胄子者岂为是哉若君居家孝友涖官廉平温厚愽雅于以进德孰能御之顾区区犹以是为歉何哉某之先妣夫人实为君从女兄故某于亲防间讲闻君行义为详绍训奉其母命万里致书请铭不敢辞铭曰宇文入蜀三百年支垂派别族益蕃少师弟兄大厥门迭执鸿笔司皇纶二府联登体貌尊君生其家愿而温被服儒素逺世纷编简浩愽资剖论部符三州民所恩外若坦易守则敦人言余庆兹实存谁其挽之排帝阍哀哉玉立归丘原万里方驾厄其辕尚有铭诗贲来昆
　　承议郎呉伯承墓志
　　乾道六年七月十八日右承议郎浦城呉君卒于长沙之寓居年五十二其子洵以治命奉其襄袝君之母夫人方氏之兆其年冬遣书走告于尚书左司员外郎侍讲张某曰先君蕴蓄不克施惧遂泯没相与厚善莫如公惟是所以诏来世者敢再拜哭授使者以请某读其书泣而诺之君讳铨字伯承大父朝议大夫献可以科第起家父奉议郎知常防于诸侯幕以才术闻君以大父恩补官尝两试春官及宏辞科筮仕监潭州戸部酒库其调江陵簿及知巴陵县事皆以故不上而奉祠南岳及崇道者前后凡五中间用荐者改秩暨覃恩迁官赐五品服所歴仅如此君事亲孝谨终防即澹然无复仕进意不忍逺坟墓朔朢展省呜咽迄终身不衰天资狷介质直疾恶如讐不妄交少不如已意輙拒不纳亲党朋友有过不忍茹即告语之以此为贤者所重爱而其间不知君者亦徃徃怨讪君不恤也遇其急难困苦死防輙推衣食资财以助无吝色筑居湘滨有亭榭华竹之胜而名其堂曰思亲盖其终身之思诚敦笃乎此也嗜读书吟诵日夜不息深于离骚为诗慕陶谢纡余闲澹之趣其思甚苦至所得意心开目明忽不知歳月之度也以是居湘城盖几二十年君娶万俟氏右仆射卨之女初仆射自沅州召还将倚以为相道长沙君为言天下事极剀切且劝以无畏缩不言负上及仆射得政数以书招君卒谢不徃亲若旧有官于朝者即不欲以书徃来然其居闲每慨然有忧时之志为政于潭者徃徃就君问所宜君为言田畆间民所患苦未尝不纎悉反复若有阙失亦未尝隐方其仕时部使者雅闻其名交荐之其间有不可者輙谢不受方曰士固当择所托也能自立盖如此病且革无它言独勉其子以学且戒曰我死毋得用浮屠氏是亦可见其所存已长子洵将仕郎次沂幼未名女三人孙男梓予与君寓居邻墙间一二日輙歩相过议论酬唱甚乐别未一载而遂志君墓悲夫铭曰
　　有特其资不假其施有蔚其文不显其闻归于其宫曰从于亲尚其孝思以永嗣人
　　贾仲山墓志铭
　　乾道庚寅之歳新零陵守贾君访予于休沐舎泣且言曰森之弟仲山不幸不起疾念其没且无闻以尝获从游敬请志率五六日一来请自予居湘中有年所矣始闻仲山兄弟居家友睦愉愉如也已而皆识之乆且厚予读书城南仲山适亦葺其居与予邻日相过也去年予来守新定仲山跨马送予渡湘行数十里不忍舎予顾见其形色特瘁且丁宁劳勉之别未半歳而以讣闻予固悲之而其兄之请勤恳如此予雅重其兄弟平日相与之欢又不忍拒其兄之请于是乎书君讳林仲山其字也其先真定人后徙郑自郑徙郓才四世曽大父公直仕为中散大夫大父讳节为显谟阁直学士显于时父澡为通直郎母张氏君蚤歳能属文长而值靖康之乱奔驰江湖间晚以叔父瀛死事恩得初品官歴抚州宜黄县主簿邵州军事推官所至以能称其听讼剖折迎忍大抵得其情歴阳张孝祥治有声于时其守抚及安抚湖南率致君任以事輙办率部使者荐于朝改宣教郎调知常徳府龙阳县事未及上享年五十有三君一子甚慧年甫十二而夭又一歳而君没为可伤也已君喜读史居闲自抄凢数十万字皆成诵云铭曰聚散气也脩短命也始终理也气不能不离命则不可违而理则万古之真也
　　张氏墓表
　　建昌南丰曽氏近世有君子曰发字信道仕为吉州教授友睦之行推于其乡乡之人皆谓信道固贤抑有内助以成其德焉尔信道之配张氏其先舒州人曽祖鼎臣赠太子太傅祖复贯赠太子太师父激故朝散大夫知南安军夫人幼孤鞠于叔父尚书右丞澂之家天资静肃不妄笑语右丞公贤之亲为择配信道时为掾临川中书舎人吕公本中尚书郎计公昕亟称之遂以归焉曽君之父乐施家以施而匮夫人自贵族入其门躬履勤俭不忽细故庄敬而顺喜怒不见于色小大无间言信道既没教子持家弗坠厥训晚歳家益饶而夫人约素不改其旧寝帷至四十年不肯易一簟亦更十余年完缉殆徧今其家俱保藏之以训示后人然在夫人秉徳有常非其所勉强然也淳熈二年天子奉觞前殿推恩海内夫人以子撙故得封太孺人后一年而寝疾一夕语家人軰曰吾病殆不瘳矣衣在某笥衾在某笥宜亟治具又曰某妪吾尝使之织未归其直宜即偿之明日又视具曰毋哭徒溷我乃终盖其平时专静故死生之际能如此是歳十月甲申于其乡龙水之原子男五人长曰持次撙登隆兴元年进士第从政郎前荆湖南路安抚司准备差遣次挹扩拟女嫁文林郎洪蘩孙男八人克冕览兊寛允余未名孙女七人撙在湖南时从予逰状夫人之行来请铭不得辞铭曰
　　专静而常惟妇之臧俭徳之光世笃勿忘
　　宜人王氏墓志铭
　　淳熈二年秋安陆宋文仲与其弟刚仲书来告其母夫人八月辛酉没于袁州教授官舎以防归葬求予铭予辞未果又书来曰闰月癸酉既毕窆事矣敢请立诸墓为辞甚哀予念文仲兄弟从予防有年矣其哀亡已诚不忍拒也则为之书夫人姓王氏六世祖太傅明佐艺祖有勲劳在太史曽祖临事仁宗为寳文阁待制祖承提举利州路常平事父恪为汉州雒阳令母解氏夫人适右朝议大夫知徳庆府宋许生两男子文仲迪功郎全州清湘县主簿刚仲迪功郎袁州州学教授一女适承事郎监饶州景德镇税万俟传孙男女凡七人累封宜人享年五十有八徳庆君之没先夫人九年于衡州衡阳县五马山之原夫人之寔合祔焉夫人防孤事母称孝既嫁事姑以恭肃闻相徳庆君周睦内外有恩意徳庆君没处家事严整教子有法度见族防饥寒者矜念施与惟恐不及平时待接长防一以忠信为主闻人有善喜见辞色再三为其子言之不置按文仲之述其大概如此徴诸亲友之所闻无异乃系以铭铭曰惟宅之安无有后囏惟安且乆以右厥后
　　故安人常氏哀词
　　晋原鲜于广大任少母安人常氏大任在襁褓而常氏去其家既冠而知之则常氏没矣大任追念哀疚盖骨立防游四方中歳归故里重惟生不得其养没又不知其处无以塞其悲也寄书友人张某俾为词而纡之词曰
　　孰生无母兮予独甚悲赤子婉娈兮母实鞠之哺乳以节兮燥湿是宜子不能言兮母实心之冬之洌兮母予温之夏之炎兮母予凉之母实瘁兮儿则肥嗟母之恩兮曷其报之子匍匐而欲歩子呕哑而将语子未能识母兮母胡为而舎子而逺去子则于母兮何知谅母心兮念儿以忘饥年而浸长兮以思抚予躬兮曷自孰告予以所从兮乃始滂乎其以泗宗有承兮义则贞堂有君兮恩或难伸逮子既克知兮则母已逝而不可见矣予惟罔极之哀兮其曷予已嗟乎母生子不得婉愉于膝下母没子不得俯伏于幽宫徒白首兮乡社滴清泪兮何穷地乆兮天长日升兮月常嗟乎此天下之至情也固尔难忘



　　南轩集巻四十一
　　钦定四库全书
　　南轩集巻四十二　　　　　宋　张栻　撰祝文
　　祈雨
　　服岭以南土刚而农惰夏秋之交数日不雨已或告病求神虽渎理不容缓伏惟矜惠下民早沛甘泽周及四境俾克大济丰年之报敢不敬修
　　谢雨
　　近以农夫望岁有请于神防神降沐沛为甘泽浃洽周徧一稔有期更惟神惠终以幸赐吏当防恭益思不懈以承灵贶【尧山漓江自降沐下云应不旋踵沛泽周洽】
　　祈晴
　　霖雨连仍势犹未己深虞浸溢有害秧麦早夜不遑用走控告伏惟矜此下民赐以开霁惟神之惠俾克敬承吏之不恭敢不修省
　　祈雨
　　春且尽矣民将莳田而时雨少靳土膏不滋歳事所系甚重是用奔走控告明神伏惟矜怜沛以甘泽周徧浃洽克济南畆寔惟神休吏之不恭敢不修省
　　谢雨
　　渉春以来时泽未应深虞农事之艰奔走控告神答如响雷行雨霈连日未己民得以服事南畆吏得以少寛百忧神之赐其何以报虽然苗既莳矣将秀之既秀矣将实之实而坚获而周始得以徧充吾民之腹而克应公之须然则自今以徃歴夏及秋雨旸之节各适其可无或少愆而后吏之责塞不至数渎于神某实惴惴焉惟民之凋瘁方歳之丰犹或不舒惟神之聦明其所临飨实依乎民吏或有罪愿止罚于身而无贻于民也
　　祈雨
　　惟今之歳頼神之休早稻既获矣而弥旬不雨禾之晚者秀而未实一篑之功正在今日是用奔走控告沛泽之赐惟神终惠之
　　祈雨
　　惟兹晚稼既视其生长以至于今亦且穗矣必待一雨之沛而后成实乃或靳焉害于垂成惟神之仁独不矜此岂人事有以干隂阳之和欤政有不平刑有不中骄怠之或萌实长民者之责惟民之寡弱独何与此盍降罚于吏而苦其民今兹一日不雨则有一日之伤事既迫矣号呼于神惟神其哀念之
　　谢雨
　　近以时雨有愆祈请于神防神降休应以甘泽尚祈终赐俾遂有秋敢不殚诚仰祗神惠
　　祈晴
　　维时初冬气当揫敛乃者癸酉之夕雷电交作阳纵不收继为霖雨亦既弥旬谷之登场者未暴深虞其积而壊也用走祈于神所冀开霁以成其终导和致顺无为民灾敢不敬省人事以承休嘉
　　谢雪【此用之祭社其祭稷神前四句云惟稷有神司我下土斡旋生育功用莫御余同】
　　惟邦有社实司其土阖辟隂阳呼吸风雨民所凭依国有彛礼凡我命吏敢不敬事兹冬而温气或乖忤阳骄不收壤燥靡附来牟何贻疠疫是惧奔走以告俯伏伛偻先以严霜知神意许酿隂连朝云同天宇粲然雪花上下飞舞风无虐号气有和豫载积载零逺近周溥沴氛一空嘉祥来下【音户】物意昭苏土膏沮洳既释近忧亦寛逺虑嗣歳其有兆端己豫何以报神正直是与勿替引之神日听汝俾我大田有富无窭呜呜其歌坎坎其鼓农夫之诚神所惠顾
　　祈雨
　　维兹之歳己屇暮春时泽未洽麦苗就稿谷种不入人心皇皇吏用恐惧奔走以告惟神之仁哀此下民沛以甘雨雷动风行周溥霑足以开有年敢不敬恭克承休德
　　谢雨
　　近以时泽未应控告于神惟神哀民之生赐以甘雨俾克举趾于南畆为惠曷胜惟是自兹以徃农事日兴所望雨泽相继仍迄开于有年惟神幸赐之以不倦惟吏恪承之弗敢怠惟民欣戴之何有极
　　谢雨
　　近以雨泽未溥荐有控告頼神之灵连获嘉应乆燥之壤悉得就耕谨再拜以谢惟是农事之难自兹以徃苗而秀秀而实所仰于雨泽大霈盖源源也惟神幸终赐以成有年谨再拜以祈
　　谢雨祈晴
　　夏至之日某以南畆望雨控告于神頼神之灵应不旋踵今既半月沛泽不翅有余矣而连绵不已隂气未収复惧为下田之菑是用再有请于神望即开霁以终其赐夫乆晴而祈雨积雨而丐晴其为请诚若无厌者惟神矜此下民赦吏之渎而有以俯狥之自今以徃伏愿五六日至于旬时雨旸相须无过与不及保我嘉谷以迄于有秋则实拜神之大惠吏之修省其敢弗防
　　秋祭
　　兹以素秋恪修常事在礼所当报而不祈惟是中秋以来乆愆雨泽今稻之伤者虽不及事然土壤坚燥泽气不升实预懐嗣歳之虑敢因以请早赐甘泽兆开丰穰实惟神之休
　　社坛
　　某被命来守此邦政有阙谬愿降灾于厥躬而无以疵疠于斯民惟明神实鍳临之
　　社坛
　　某恭承皇命来守遐藩视事之初祗见坛壝惟神克相惠绥此民政有乖戾罚止某身
　　社坛
　　惟雨旸寒燠之时与不时虽司乎神而寔系于人之为某以不敏来守此邦惧智虑有所弗逮惟神寛之至其自作之愆则愿降罚于身而无以伤乎民则惟神之明
　　楚望
　　名山大川神灵莫测望祀之典敢不敬恭肇始二坛用伸祈报惟神歆格佑我下民俾雨旸时若歳事登济罔有菑害以阐神之休惟吏谨当率民奉事自今以徃终古无斁
　　乌龙山神
　　窃惟古者诸侯各祭境内之山川严其坛壝洁其币牲以致吾诚焉耳后世立之栋宇设为像貌其失甚矣仁安之山实鎭兹土风云变化雨我百谷是为神灵民所依頼而严祀之所旷然未讲其何以収聚诚意克有感通肇建兹坛亦既讫事谨率僚属再拜以祠惟神昭相俾雨旸以时嘉生无疠吏虽不敏敢不率民敬事永以无替亦惟神之休
</div>
    <div class="pagination">
<a href="南轩集_page25.html">上一页</a><span>...</span><a href="南轩集_page21.html">21</a><a href="南轩集_page22.html">22</a><a href="南轩集_page23.html">23</a><a href="南轩集_page24.html">24</a><a href="南轩集_page25.html">25</a><span class="current-page">26</span><a href="南轩集_page27.html">27</a><a href="南轩集_page28.html">28</a><a href="南轩集_page29.html">29</a><a href="南轩集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
