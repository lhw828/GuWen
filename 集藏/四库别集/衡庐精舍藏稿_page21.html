<!DOCTYPE html>
<html>
 <head>
  <meta charset="utf-8"/>
  <title>
   衡庐精舍藏稿 - 第 21 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   衡庐精舍藏稿 - 第 21 页/共 23 页
  </h1>
  <div class="content">
   夫士戒无因而前者此为末世游士语岂足准哉古者友天下之善士又尚论古之人未尝借介绍论因由者何哉以其因在我故也因在我者道术是也而人与已古与今不异观矣某未足语此乃何幸有门下某尝妄谓后世士以事功见者至难遘而君子犹不许其知道若夫瞡瞡焉以文辞见而已者其逺道又何假辩虽然道固何嫌于事功文辞哉辟之水焉事功者道之流济也而文辞其流济之着于方迹者也故谓道必有事功文辞则可谓専求事功文辞而视道术若拼拇无所用之则虽欲为流济而水非其水矣水非其水者非谓无水也谓断港汚渎是也此断港汚渎者乆矣自埒于江与河然而不可欺于易牙竟陵子之口矣又况柄文词者内史而外经圣马迁而佣孔孟乃至翦裁模画不敢离黍米其极则盗哭为悲借笑为欢不自知所从来于是有能求六经孔孟之为文则曰此文之别种有能发其精意微言以揭示人人则世益起而弹射之甚哉世之好似而不好真何其纷纷也故仆雅曰不忧文而忧世不忧世而忧道谓忧夫水非其水者之为深也往游四方得门下文读之再四矫然叹曰是何其言不从人之哭笑以为哭笑者也葢必有见于水源者矣是必为江河既归懐此无与语间者以语萧夷陵不谓闻于门下辄先以瑶缄纁币逺贲及于山椒之间夫以禁近臣不鄙草莽此固门下余事若乃自忘白雪之髙致而欲定同声于下俚之音又何其舍己者过而从人者轻也某以是屏息知门下且将为巨海又亡论江河虽然某固惭非据矣抑何为门下报夫今世士好言马迁乃不知马迁虽未达孔孟门庭犹欲以史记继春秋当其发迹龙门游齐鲁至浮沅湘其志力已凌出庸众故抒为文辞制作亦岂肯从人翦裁模画盗哭笑以为哭笑哉然马迁终不得为江河以未尝从事道术而得其源也马迁且尔而况以翦裁模画希马迁者乎假令马迁尝从事道术而得其源则当凌出汉臣为禹稷伊衡其又孰御欧阳氏曰修于身施于事不见于言可也假令果修于身见于事如禹稷伊衡三公则虽百马迁何足道哉昔者尝观禹稷伊衡三公至于粒我烝民格于皇天其流济至博也乃又不知其啓于思而已禹稷思天下饥溺由已伊衡思天下一夫不获若已推而沟之当其仰而思则将欲为马迁迄不暇矣又况以翦裁模画希马迁者乎是则思固所谓水源者也缔读来教有曰操约而欲奢不可以几约意惧鄙人者之以约自限也鄙人者何足以知约彼三公者操一思至赖于万世则约之未始非博也某诚惧天下不同三公者之思思同矣而奚奢不奢通方不通方之患瞻今天下若门下固睿于三公之思者也夫是以不从人为哭笑夫是以忘其高致而逮下俚其蓄逺矣且夫禹稷伊衡固亦门下职业存焉者也故曰门下当为巨海某也沈病柴而立人间矣久跧山隩即家问樊之不通顷因家弟贡生敬赴南宫念无以为知己者报聊布一二
　　二
　　昔子美着诗有许身稷契之语或谓子美讵逮此已而读其赠吴郎诗至悯恻扑枣穷则防防焉以恐惧须亲为嘱然后知子美诚有稷契之一斑者也伟哉三代以下文士笼挫古今非不钜丽乃有子美之心希矣虽然子美有其心无其学故其自献止欲企及相如枚臯而与曩自许者若两人不相为不可惜哉夫稷契奚学也大哉帝尧克明峻徳稷契之学岂异焉记曰大人耐以天下为一家中国为一人非意之也此非峻大其徳之谓乎故诚有峻大其徳之学则畴非峻大而非其学也即一斑之明灭终无以为矣顷家弟贡士胡敬赴铨率尔通左右书固知门下有其心又有其才乃因是僣以学叩也抑见林莽间忻忻快稷契复觏良为斯世预庆家弟两书感诵睠引不遗下士类此兹拟萧希之赴计敬附布谢伏冀珍护以幸斯世
　　与郭相奎
　　衡齐之作専为斯学葢自癸酉乞养归不期丁丑以后哀疚相仍遂抱沈疴既谢世涂又不能出游四方就正有道且不能似前为郷中及四方士讲磨故不得已着此书大意因前哲虽发明此学尚似有懐忌含讳不敢直前尽发乃不知不直则道不见以致谈者狐疑指摘莫决从违而同志中好立门戸与务竒争异者亦自矛盾斯学何由明人心何由定古人一道同风固若是乎仆不忖漫为八字打开一口説破直将此学尽头究竟不敢仍为先儒顾惜门面如昔人狐媚以取天下者之伦葢亦实见此理非由外铄由本达末先贵知本夫崇本非遗末也乃正所谓本末一致也大要明中征孔二篇则宗防工夫证据不杜撰明矣孔子曰言之无文行之不逺故又不得已而文之非欲为文以表见也其间颇有苦心有圣者作或有取焉知我罪我曷恤哉吾子必谅于此矣复布以见颎颎
　　答郭相奎
　　承遣使解到拙稿刻板凡若干片费足下工力钜矣钜矣及得印发者适罗近溪在座共阅佳序辞防法度髙古烂郁令人不敢正视已而细诵知以禹与元公言则益令人惭无地不谷初学文亦止欲与时好争鴈骛行其后涉道之藩乃浸知学问发明亦不越是而古人文断断必出于道始为正法眼藏漫欲融汉宋为一治通古今为一辙以为斯道传神然力终不逮虽然亦取其畧窥古人绪余少泽于道而已矣讵敢以禹与元公言哉来防毋亦诱而至之不谷于文而已矣其道敢不勉夫所谓繇无欲达无意必极于无声臭此非远不可即也愿贤者共加力焉不谷灰心世途足下所悉缪荷当宁再録畎畆自顾朽劣欲复从事簿书期防间势非便也以是不果闽行辰下欲赴界上缴凭遂为从姑之游期来月中而发少旋必得荣转佳报计必便省可以握袂倾倒也使行迫甚力布不罄所懐











　　衡庐续稿巻四
　　钦定四库全书
　　衡庐续稿巻五
　　明　胡直　撰
　　颂
　　文翁颂赠杨春宇郡公【有序】
　　国家建置郡邑自守令下若戎税盗三务咸有専曹而庠校士独无典者此其故何哉已而读文王之诗曰肆成人有徳小子有造古之人无斁誉髦斯士然后知古者作人养士之大固诸侯大夫与邑宰者専职也而他曹奚能与之然则国制所由来不眇矣夫士者国之桢而世之表也假令郡大夫邑令君奋迅才猷能致虎旅如林金谷积山丘潢池无弄戈之徒亦可谓劬所效矣乃独忽视养士猥抑逺而挫蔑之士縁是不自贵重其身罔以究道业之所存儢儢然冠进衣逢嗜饮食为贱儒则上下一何赖哉故曰周之士贵秦之士贱非士贵贱之也乃上之贵贱之也夫使士至自贱而上下一无赖则虽劬所效亦宁能为报国上考乎汉之初惟吴公独重士贾生由以着相继文翁甚盛然文翁事在后世虽有之而未尝数数覩也贾生曰夫移风易俗使天下回心而郷道类非俗吏之所能为嗟嗟岂不谅哉蜀南春宇杨公守吉凡三霜循政猷殊操休绩吉人饮之上下诵之语具他纪载中已不可殚述乃不知公所为惟作人养士其大者焉公固文翁治郷之竒产也公始临覩吉士风怃然叹曰吉士故有声称于世今稍陵夷靡矣作而新之其惟在父母师帅乎昔文翁时尚未创学乃多饬学子赍刀布蜀物诣京师遗博士获受业方今天下郡邑庠校咸列树博士为之师导兹惟风励博士使知自贵重则弟子员莫不知贵重矣故公独优礼诸博士平时进见命坐讯问学事重护诸士时蒸其髦者与之稽业讲课亹亹循循不啻家子姓吉之师弟子语公必曰是大父母即大师帅迄无间言今年春公以猷望迁补江省宪使监巡湖西仍驻节于吉郡郡邑诸博士君以书抵胡子曰公今之文翁也吾党惭无报称冀得子一言庶以借手予既以病谢而固不予舍予乃抽素追文翁而为之颂颂不以公而以文翁者从诸博士君所称欲令见公为今之文翁也其辞曰
　　奕奕文王爰肇物轨燀其徳音誉髦斯士士多济济惟周之桢惟王以宁居者兴让讼者质成故孔子观学而知王道之易易原伯非学闵子以卜周之失义秦弥不道斩絶王迹仇学殱儒颠乃社稷伟哉文翁挺出炎汉乘轓西维教化烂焕既亲诲励复随计吏刀布蜀物遗都人士士获受业经明行饬是用察举署之右职兴校树官以地之才广招下县士莫不来蔽芾槐市祁祁跄跄受事传令蔚为龙光蜀民荣之忻懽鼓舞墨卿儒彦洸洸楚楚而蹀迹齐鲁贡于帝廷表于四方帝曰休哉洵二千石之良爰诏天下建学斯始维文先生之令模王道续啓于乎千禩谁哉踵绳有蜀竒产闗西瑶裔
　　玉瑞颂【有序】
　　葢闻古语王者慈仁则芝草生又曰王者徳至草木则芝生然多诧金五色而鲜逮玉瑞及覩神农草木经有曰白芝生华山又曰白者如截肪而抱朴子亦曰白苻芝髙四五寸似梅然则玉瑞岂易遘哉属者守轩陈公持斧来按江藩以谳狱清闻格穹玉瑞产于兰台公逊不居曰此皇仁所格敢不敬承遂自记其堂曰承仁于是同台有予郷贺公示予题曰承仁玉瑞为之颂曰懿昔圣皇上徳孔膴四灵竞臻朱草斯舞犹有竒卉不根而吐太清为垣太宁为圃玉烛分华卿云是母莹莹祯符自古遐哉天葩季世希覩伟兹端公手承天斧铁冠神羊直指南楚八章时飞六察镜睹英棱劲风輷轰天鼓蒸蒸百寮畴敢苦窳乃江之国鱼龙安堵天吴徙窟虺蜮禠所乃至岸狱亭疑当暑雷风勃兴怵焉中怃曰惟皇仁太上同普一夫不获畴为罪罟乃偕庶司夙夜靡盬淑问如臯祥刑必吕罔以腥秽而干天忤岂曰玉瑞产兹兰府维天鉴斯宛若携取氷姿绰约琼华容与匪木威喜匪状龙虎皎然人竖悬柱离础匪柱史之仁醇和孰鼓公拜稽首硕肤不处曰惟皇仁员于辐辅泰阶坐平蒸黎遐抚天地既忻休征弥寓嘉谷元稷甘露灵雨继生白符以彰众甫庆蹀黄轩房陋汉武何以承斯敬共心膂何以践斯俾民无庾猗与一时明良并翥繁祉戬谷上格皇祖草莽作颂无然扬诩曰惟天子万年其宇曰惟斯臣衮职永补
　　赞
　　仁社三逸图讃【有序】
　　予以嘉靖丁夘蜀归而郷缙绅青衿耆旧英髦敦为学防动至数百迄无憩所又创社祭郷约议得隙壤树屋可以畜众相率卜胜咸曰觉山寺之右宜是山之冈有乔松数百十株可防前横槎滩江水江外娬姥对峙东列玉华西有虹冈羣峰造天列若图画孰胜兹壤隆庆己巳予起畎畆至癸酉冬复以乞养返于旧社友人康宗望暨诸耆宿复申前议至万厯丁丑遽起崇搆危堂奥室杰阁嵘嵘邑侯唐君题曰求仁书社为记其事而予方侍慈膝相寻哀疚几化去者数矣万厯辛巳始得担箧为久寓计阅歴夏秋竒玩日腴于时宗望偕乐君以能相与聮集洞啓重门则山色水光若浮几案松涛飒飒时挟水声间答禽语若逓宫商晨夕登阁平畴旷衍逺山崒防纡青缭黄翔云飞霭晴雨殊态江中四时商帆渔艇葭洲栁渚日与白鸥数百共荡波心月拥波光与阁下上予与二君凭栏啸歌二三子和之互发交鬯洋洋洒洒予诚不知其身已都于太虚而人间何世也次年壬午予乃令工图其髣髴置予三人者其间因称仁社三逸图葢予方欲老此以为偶去此则图与俱是山川一日不我违康君抱用世才屡蹶即早弃繻着隠士服以去年八月际六袠乐君少从狮泉刘公学性喜治花果自食一圃中年遽谢迹庠序亦以是年某月际七袠而予年六十六适介其中予将假是夀二君令三图分藏三人者家是二君亦一日不我违且将俾三人者之子若孙又以惇世讲无既焉賛曰
　　蜿蜿觉山其下维几千松近防三华遥倚槎江自西映带前驶坐挹平畴横亘百里奕奕娬姥如宾斯峙玉华虹冈左右如掎突矣崇搆在山之趾曰惟求仁翩翩学子胜日良辰冠裳萃止蔚蔚吾郷郑郷难拟维二三君寔倡寔始祈祈众宗佐赀盈簋沈沈室堂既靓既伟予获息焉讲习燕喜时哉二逸俪然来戾乐君畴希善信是励早谢世途仲蔚齐美康君谈诗匡生娓娓夙敛才情退遯于世游好诜诜切琢亹亹载歌载笑觞间行只山水同休风月并防予衰抱疴世味如洗晩得二君意益有啓并予为三如鼎如锜古有六逸匪予攸拟犹祈二君眉夀多祉予从下上如鱼泳水优哉游哉以乐余齿
　　梅村陈公像賛【有引】
　　陈氏自五代入泰和称仕族少双元至正间有梅村先生者葢吾宗子壻也先生仕为元总管推官世系出处大节概见于前承防广平程公所为序及刘槎翁先生状中今先生裔孙世绍缔予好而子进士秉浩则又与予子顺为婚媾尝奉先生遗像请言于予予乃拜手而为之賛賛曰
　　西昌有陈大丘延兮五季拓基金陵迁兮都干瓌哲长发贤兮公降至正幼清防兮辟教瑞金行发端兮庾梅而广四坐氊兮却金夜暮反庠田兮瘴风蛮雨桃李翩兮帅府借掾司狱防兮囚解石械民弗寃兮老乃宰瑞循政绻兮民始弗绐终弗谖兮贑路总管朝优恬兮既赋归来余廿年兮武华之间时发篇兮梅花百咏馥遗编兮待制杨公伯仲仙兮伉俪偕老仪不愆兮谷禄缨緌世婵嫣兮邹鲁厥心冠则元兮玉姿鹤鬓俨具瞻兮我家奕叶缔姻縁兮登堂拜讃生气旋兮于万斯年清徳绵兮
　　跋
　　跋永宝图巻后
　　世之好古图籍者平时得瞻一贤人肖貌而阅其事行已足慰景行思矣矧多贤不亦难哉又矧曰并出一姓岂不尤难欤吾胡氏逺遡虞舜舜古今大圣莫与埒而顔氏辄曰舜何人予何人有为者亦若是顔氏岂不以形逺而性近宗殊而道各在我者耶今巻内自安定而下若文定忠简汝明凡四五公咸肖其形貌又録其勅命传賛志铭以表着其事行予不知图者果以同出一脉而作耶抑以同姓贤者必图録一方为来裔者则耶虽然此四五公者其性与行既一致即使人异姓事异家者瞻肖貌而阅行实鲜不欲步趋其遗武勃勃兴九原可作之懐而况其同姓从事者耶脉之一不一无论矣是巻藏予宗弟常州别驾某属予题识其后予以为吾宗来裔能不惭此四五公即舜可企矣予将观于斯图之后吾宗子弟孰可续者无若予老洫无足传也

　　衡庐续稿巻五
　　钦定四库全书
　　衡庐续稿巻六
　　明　胡直　撰
　　行状
　　大理卿宋华阳先生行状
　　万厯丁丑华阳宋公解南京大理卿归明年九月则期其友王公时槐偕予晤言于金牛寺公既稍自述抚南畿事状卒逮于学葢千余言气沛如也寻余踵公舟访于南村里第遽报寝疾时延予榻次谭叙偶及死生之际慨然曰夫人死则死矣岂当作儿女子怜耶予壮其言然不谓公为永诀辞也别数日忽闻公以十月朔日捐世临终问其友程君某曰日己午否或问家事不答惟以不尽报国暨所学未竟为憾而独得诀别予为慰治命属予状其行事次年其长子瑜次珝偕予邑张生来致公之遗命手其侄琯所叙世系年编投予读之未尝不哽咽涕横也曰嗟乎予曷忍无言于公哉按公讳仪望字望之初号阳山更号华阳山人上世出丹阳太守哲至几世迁吉水洪洞宋嘉裕间徙永丰之滁溪为望族高祖某起盐贾曾祖某应诏出粟济边事闻赐羊酒防币郷里荣之祖某七品散官父某号坦庵翁以公贵初赠吴县令继赠河南道监察御史初娶严氏继钟氏公则钟夫人第四子也始钟夫人梦黄衣人以幅锦盛明珠来献光焰夺人目因受而含之不觉咽下遂有孕及生公果光烂一室家人骇异太夫人心知其为祥也先是坦庵翁以赀雄里中后遭流冦家日落公九龄乃得从塾师学句读逾年能遍诵塾舍书塾师逊避年十七更从萧经魁蚪山君学时已奋迅业举而旁览秦汉诸家文尤好杜诗一日读史至秦桧杀岳忠武事怅然太息坦庵翁讯之答曰假令儿在侧则当为忠武饮血击桧翁喜谓太夫人曰吾儿异时当能忠諌为耳目臣又一日读史涕下翁又讯之答曰儿读裴晋公表云灭贼则朝天有期贼在则归阙无日甚哉义气之能感人故泣也翁复语太夫人曰吾儿异时当能宣力为股肱臣已而愀然曰惜吾不及见矣是年督学范公首録补邑博士弟子员明年从其从兄滁江君某业文遂闻正学即欣欣有向往意矣于时邑西有郭翁者尝为女择对诸富人求骂不与一见公遂奇许之又三年公已试冠等廪于庠夫人始来归未几坦庵翁寝疾公若不欲生翁谕曰吾有若不死矣既捐馆公尽出奁物治具腆逾有力家亲者为之叹服哀毁至终丧如一日庚子服阕赴省试未第归遇冦同行友沈死公为假贷成又二年始购得吉壤奉坦庵翁焉癸卯复下第公独叹曰吾无以酬吾母已而曰吾奚可郁郁泥一举为孝乎乃结诸同志往来青原白鹭严事邑之聂贞襄公又师安成邹文荘泰和欧文荘二公而观磨于罗文恭公力究致良知之学四君子稔公颖悟卓朗咸大器重丙午赴省试既捷或用为悦公独怆曰惜吾父未逮覩归拜太夫人涕滂沱下太夫人亦泣不止观者异之次年第进士观政都察院遂迎太夫人养于京座主为翰林大洲赵公亟为延誉榜中推公与南昌胡子文太仓王元美齐名时公年三十三矣戊申得选苏之吴县乃偕太夫人如吴吴为苏首邑赋甲东南民黠难理公悉以治家者治之首稽民隠病在势家免差而细民苦役又莫甚运头乃追古公田之义置役田以取给民获苏又置义冢易火节靡剔蠧咸为画一创建文学书院祀子游羣邑隽月试之发其素所受于师者破崖岸为之讲习一时名士争出其门如今相申公侍郎王公刘公其最着也时北敌逼京城部议専官征吴税之积逋者吏乘风恐刼民几窜公方告郡守急出榜安民民始定辛亥部考循良第一士民为树生祠壬子召入为河南道御史防大将仇鸾拥重兵居外既诱敌刼城下又挟敌要君陵压在位人心震惧羣臣无敢言者公独上言发鸾奸歴抵其罪疏虽留中而公之直气已輷然壮中外矣亡何鸾暴病死而通敌事发诏剖棺枭示谢天下始皆叹颂公之先见公又陈时务十二策议守三闗开通桑干河以便运饷扶疎万余言皆能稽事实破胶见凿凿可措之行癸丑出按河东盐政公为祛夙蠧通商贾禁藩室移贷之题请稽覈羣工贤否风裁凛凛如也时有武臣史某者坐强娶与私盐事覈与其邑大臣有连大臣为闗説公必致诸法大臣衔公不置异时公被再谪则肇兹矣公以西北士虽知业举然于正学未有闻乃建河东书院集名士廪之日课其艺因以论学又为刻阳明先生文粹以示向往自是西方学者益知遡河汾宗防矣事竣公思太夫人以病乞归筑象城山房迎养自为之记丙辰病痊赴部掌河南道并七道印绶与觐察事当此时廕臣隂持魁柄天下财辇入私门奋欲言草成为相知者煅之邑邑不自得已而独疏论边事六二难末及东南总督胡宗宪淫侈误国请赐督责罢闽抚阮鹗之贪婪而二臣者皆廕臣心膂人也廕臣大不怿亡何肃皇帝诏监修复三殿及午门珰臣议工直日一钱公不可又欲尽易门石公请易所损者有富商囊五十金贿廕臣求与工事欧阳工部尚书听其请公又执不可于是廕臣与尚书交衔公工竣序迁欧阳转冢宰公转大理寺寺丞时迁转者例有餽谢公又不餽廕臣恨益次骨明年己未太夫人春秋愈高公乞假终养既归侍太夫人不离左右辛酉太夫人卒公方守制防风霾言官请考察应变廕臣与欧阳计黜公以塞责总宪周简肃公正色诎其议得免然竟署浮躁落职乙丑起复补夷陵州知州未任转霸州佥事霸当孔道多响马大盗白昼肝脑人公戒严捕治贼为屏息先是西宁侯舟次霸寇猝至侯仓皇避入水死公至始擒寇穷其窟宅题请豁洪武间养马逋税民益感悦丙寅转大名兵备边报日警公曰防秋莫先积贮方临六越月积锾金至八千足备饷适河东大臣衔公者掌铨驾言倭寇浸盛移公福建监军副使将以危公公辰闻报已即啓行以素无便文自营故能疾也至则饬武练兵严树海防先事预备比倭至乃得与总兵戚君戮力挫倭破之八闽赖以大安戊辰大臣挟前意必欲罢公文选刘郎中某备言公才贤状且云今日必罢宋寺丞宁罢刘某某与宋生平无识面然知其才贤某不为言则如公论何大臣不得已竟署降调公弃监军游武夷赋诗见志有武夷漫稿已而归理南村新第为终焉计期防同志寓讲青原白鹭殆无虚嵗至辛未公年五十八矣而部台荐剡凡十八疏乃起补公四川佥事未任转福建提学副使先是提学例有条教然多靡文公独慨曰卧碑教士迪正道崇正学今讵越此乎乃条引而敷宣之暇则为诸生发明大学致知入门正脉仍刻阳明文粹邹欧两文荘文选遍示诸生而兴者丕变矣己未郭夫人讣至既哭叹曰吾亦老且休矣遂舎绂而归俄转福建叅政不得已复赴闽以赍贺万夀表行报陞大仆寺卿寻转大理寺少卿是嵗复当天下羣工入觐公率诸缙绅偕诸觐臣讲学灵济宫亹亹多所发明时廷议王阳明先生从祀事议者拘牵旧文不能究竟其学至为聚讼公曰是未可以口舌争也乃着为或问一篇反覆数千言大意谓尧舜开道心精一之传未尝求理于物牿心于外孔门大学一书首言明明徳明徳者即吾道心之灵觉不昧者而知识其末焉故明明徳之功要在致知后儒误训致知为推极其知识殊失大学知本之防阳明则指示之曰是致知者乃致吾之良知而非以知识先也以是见阳明实本尧舜孔门正防从祀允当一时闻者醒醒然卒未行甲戌廷推应天巡抚公习知江南民苦赋役既涖任首政均赋虽格异议然豪家钦戢不敢専持全免以肥已瘠人赋税得以通征细民若获所天江洋寇炽乃理兵储缉海船修戎器更置将吏简练行伍沿江编立保甲芜湖盗刼库竟捕灭之复筑城御后又铜陵望江青浦咸为城之春汛辄先事戒严已而果有倭船连艘掳掠公授畧三遣兵截殱之洋外其擒斩俘获级口器仗不可胜计语具三捷疏中由是倭寇不得流突而内地以安当宁大悦诏陞公副都赐赉金帛有加镇江各府水灾民资荡析公题请蠲租发廪赈济若拯溺咸见疏中矿徒啸聚出没不可踪公为设防禁伏迄不敢肆抚署寓苏公至酌列郡道里均处改建于句曲防诏雪靖难死事诸臣公为建表忠祠于金陵宋忠臣杨公邦义吉水人也旧祠墓在江宁其后祠存遗址而墓堙乆矣公为访民间得其墓表章之又复其祠其笃意忠义类此丙子冬陞南京大理寺正卿辞不允先是为盐徒事与御史奏异同科臣叅劾公既辨明有诏转北大理寺卿上疏乞罢温防不许公曰主上恩意渥矣然吾义不辱遂坚不出初吴有伊郎中者故病风常持刺候谒阍者惧其失言弗为通公竟未知也伊乃衔公腾谤而他不乐督公赋者和之当涂浸闻不平公反惧伤伊贻书解之闻者益服公之雅量然终不免论者之口自伊始也公归杜门南村都中自元辅以下屡书督行皆未答曰身隠矣焉用文之先是公念丰邑歴科七未有荐者或请易学宫公居南大理时即捐金百以助修改既归则専力改建而观其成公孝友出天性方年十六时坦翁搆味琴楼成辄搦笔题其壁曰睦内睦外之志矢死不朽翁笑曰子异时其衣徳吾门乎公事父母养生送死事诸兄推产让居亡论已自坦翁以上至高王父不吉者公必为卜吉兆厚棺敛而改厝焉诸兄有不吉者改厝如其祖父从子有不能婚嫁者公为择婚嫁资必腆其诸从以逮族之疎逺资虽有差然无不食公之徳者如其从子姑之子孙太夫人之子孙内家之子孙与其密友之子孙资虽有差然无不食公之徳者如其诸从郷邻有慕义者力诗书者掖之寒饿者周之丧者助之急难告者左右之四方士挟一艺者苟可用情无不厌其意通邑有利病苟可言无不尽言而视郷邻与通邑四方如其家族葢公夙见良知之体通乎天地万物而伟度足以胜之长才足以达之敏识足以镜之劲节足以树之乃至治剧应猝荷艰力重当其游刃曽不动色而恢恢有余地矣彼世之沾沾煦煦僬僬瞡瞡铢称寸量自以为得者非其俦也故其际于得失利害崇下一不足以滓胸臆而易眉宇予与公郷国悦慕笃矣而绾结则在京都当时海内凡四五君子者咸以讲学论文莫逆然咸推毂公浸以公之廓落好善固今文武济时伟丈夫也葢在相国亦云公尝贻示与相国徃复书牍彼已皆报主大义读之可见一时之相与者非苟而已也然而予且快公之归将与公薖轴林端淬礲末路究斯学之大归石莲雪浪之区青原白鹭之刹俟公旧矣孰谓天不吊悯乃一疾而奄忽其逝岂诚吾党寡幸末世薄祜俾琐琐者延而独殱此哲人也哉文章之久矣名贤反古济济麟麟然独师匠史汉而刻意刿心雕镂模拟其极至盗哭为悲借笑为欢而非其中心之诚然公每叹其为中古影子曽未探六经之绪而窥道法之所由来惟公咏歌必本性情论议揆自道法絶不屑屑于雕镂模拟而雄浑与质厚并至倬铄与缜宻交见若无意绳削而自中其度其友曽中丞于野评公文出天才非人力易致岂不信哉公家食时喜邑之阳山遂着阳山赋题其诗曰阳山诗稿后在南畿爱句曲华阳之胜既以更号乃裒其诗文若干巻奏议若干巻总题曰华阳馆稿姑苏两王公叙之皆极推高拟古作者是岂今之谫谫然防步秦汉而违已失真者之可言哉予尝括而论之九万之翼非鸒斯所望重溟之渊非沟浍所拟此公之高大不可以小局小知追也铜爵腾都越国而以之捕防则诎龙渊断蛟剸犀而以之羞臛则左此公之高大所以不得于小局小知昔也呜呼公无憾矣公娶郭夫人难子乃以仲兄次子瑜后之瑜初娶藤田氏继东湖刘某女刘号澄湖即公所作澄湖记者是也副室艾源艾氏高邮州郭氏又许氏李氏艾生子二珝娶聂祠部女玘娶永新刘知事女女一适庐陵习修撰季子某郭生子珽聘庐陵贺春元某女许李子俱殇孙一某珝出聘汤春元某女女孙一瑜出嫁为郭奉常冢孙某之配公生正徳甲戌年月日终万厯戊寅十月朔日得年才六十有五公适寝疾而予犹幸造而执别也予曷忍无言瑜珝等卜公于某山某原将以某年月日襄事又以使来督为言乃为次第公之巨节显行着之篇其细且隠者未逮也以为世之元夫硕哲必有与公应者是故挈其大而细可推发其显而隠可觇而予亦无竢更仆数也谨状







　　衡庐续稿巻六
　　钦定四库全书
　　衡庐续稿巻七
　　明　胡直　撰
　　祭文
　　祭尹洞山先生文
　　唯郡有文盛啓六一虽涉道藩而靡入室唯国有文正称踔虽极剞劂而道弥濶业业夫子挺生昌朝聪天牗姱姿神雕捉髪戯翰坐絶羣髦弱冠遨艺睥睨贾晁入对彤廷治安万言世皇亲嘉褒诏以传既遴清切骏发文园总辔司马扬班后先囊括百家涵浸万彚杼轴堂构言奥义譬诸江河迤延遐裔浴干荡坤孕怪育异朱緑烟阳氷隂火笼挫笔端物无不可又若庙堂朱甍青琐言言独耸翼翼无颇夫子之文雄瓌若兹鲁多君子交益以滋昌其气矣以道为师振其竒矣惟正是基匪直也文秉心渊硕志存孔姬忠希亮弼大政抗议回衺辟易聴者咸缩媢者弥力凡三典文藻识孰并权臣重臣策目殊劲为国树人树必以正两教成均髦趋如竞心期一躬风励无前辞婚宰家谢帝坛传奉而卿意所弗然贞孤不援遂贰南铨矫矫铨臣奕奕旧京手握衡镜课必幽明寻登宗伯实逺帝庭帝念不置畴为同升遽意巻懐年始六袠飞章缱绻爰脱羁纵心图史毕志泉石再起东山匪意攸怿世方瞩目社稷休虞补天浴日实竞延竚昊天不吊倐焉倾徂国殄老成士丧型模夫子文采世莫不知翳其勲伐匡救潜施如彼泰岱罔见波靡七十泉啓润泽四驰某初拓落如石碌碌公独不尔题为良玉一代一生知己则独矧托婚媾再世情笃悲岂一端重悼者世不朽维文象贤维嗣翩焉骑箕灵爽如炽陟降下上倘临斯觯
　　祭大理卿宋阳山文
　　夫九万之穹鸒斯不能翔其颠重溟之浩鱦鱼不能竟其极此言器大者不可以小局追也铜爵一朝腾都越国而以之捕防则逊于山貍龙渊一出断蛟剸犀而以之羞臛则谢乎佩刀此言受大者不可以小知督也悲哉若吾友阳山宋公其可以末世之小局小知班乎其又可令斯世遽夺斯人乎惟吉盛时贤萃道茂蔚有我公挺生其后神颖出于天陶贞槩植乎性就承亲则夀母乐志友悌则让逮羣幼弱龄鶱翮佥属冠英壮成甲第岿为老成制锦吴甸惠训独殷役田之设其济也宏寻登兰台奋身许国出案鹾政罄洗黩墨方斯时也廕臣诡持邦衡頥指中外外镇淫刘以逞冦攘益以榛塞公惟峻节乔立俨若松柏掊击雄奸摧抑巨慝时虽以直声动天下而媢者已恨恨乎次骨已而左斥遐服迄无愠色天下稍清既压复起握宪畿甸柄学闽臬允文允武为世程则晩抚南畿愤欲为斯民剔积蠧树长利身甘是壑而猥为方域异议者之所格然而濊泽浸于江介奇猷着于海壖瘝切民隠而不遗军国公之勋勚已烈矣寻掌棘寺遽告休止方欲薖轴林端究斯学之大归讵谓天不吊悯一疾而猋其奄忽悲哉某昔与公郷国悦慕京都绾结一语投胶百好调瑟尝覩公之使才应猝驭繁荷大力重曽无变色诚所谓履屐间各得其任雅意同党中文武勲名公偕谭大司马实维其特未尝不快济艰之在吾徒而栋时之假俊杰顾乃未竟其庸而遄啬其年是孰为通也抑孰为之塞文章之久矣济济时贤竞曰反古然独圣秦汉而凡六经公每叹其取裁者皆中古之影子而未尝一探作者精意之所宅惟公论议揆自道法而咏歌必本性情搦笔成篇不假窜易而炳朗硕自中节防虽宿搆者有不能蹀而公犹自署为鄙小子之钟期相期许于前修予又何能蹑辔骤而规髣髴葢公蚤游贤儒之门逺探洙泗之防既归将与予淬励全归志欲衍千圣于一脉视彼勲伐文辞特剰业耳而天不假年竟止于斯吾党寡幸末世薄祜俾琐琐者延而歼此英哲十年之间合襟无几崇朝促席适公寝疾而犹幸执别以成永诀于乎吾虽揽匡阜为辞倾章水为涕莫以抒其愤愠乃阅再霜而始临哭其灵牀公必不谓戚疏于存殁也虽然其终无以解予之恻恻
　　防祭徐存翁阁老文
　　天下大器或倾且窳自匪天人畴掖畴补公降自天岳巆海潴多才蹀姬柔嘉迈甫掌制玉庐夙擅鸿笔抗议孔祀斥谪靡戚典学两藩若喷澌液青宫既还讲筵日弼遂晋秩宗惟清惟恭帝曰汝才亦惟汝忠简佐大政位亚上公宻承睠倚实亮天工乃际巨慝上黩下墨谗説肆行訿訿公居其艰惟忠而哲靡敢昌言独进宻勿曰惟国桢人才是务救援奨提甄收爱护蹇蹇防防匪躬之故既祓孔壬爰握钧衡贪熻未息岛夷毒横戈船四遣机决庙庭南东鲸鲵一朝告平爰扶穆皇乾清坤谧学术是先力賛皇极手抉云霾斯道如日惟公之功匪啻社稷晩遘横臣如蜩如沸公孙硕肤赤舄几几飞章累乞遂复田里卫武徳业既耄犹励令公子孙颔示頥指世方瞩公耆頥重庥再斡鼎轴邦国无忧云胡倾徂骑箕神游元老既谢巨儒逓休某等谊辱门墙宿蒙振拂闻讣失声有涕横颊东望輀车莫由引绋千里缄辞曷既心恻
　　奠耿封君静翁年伯文
　　呜呼自静翁之讣至也小子某为翁悲者浩渺而弥为中丞公戚夫大人耐以天下为一家中国为一人其天责固然也方中丞公致养林端日以皤髭华颠曲躬鼎俎之调胁息衾缛之置蒿目杖履之撰屏迹厠牏之涓姁姁旋于周阁子舎而傱傱翊于园圃田畴以从臾其所嗜翁固陶陶焉乐而忘老公亦泄泄焉不知天下何乐之可代然而朝家不能一日释公天下竞引天责更相盻伺翁又督迫于内公不得不起而仗钺以临疆埸当此时公所愿翁不啻冈陵翁自计亦翔健难老中外咸从而盱祝之畴谓翁一旦遽以长弃公之恫讵可言故某之弥为公戚者此也夫江啓于岷岭淮啓于桐柏天下不几江几淮也则岷与桐柏之功讵不为钜且尊哉今天下学道任天责之重者如公固几人而翁乔然为天下岷岭桐柏天下诵歌仰系至崇厚天子加恩甚盛谷禄夀考子孙蕃硕既贵如贯既贤如林翁既以舎然无悲矣然某不能无悲与戚者葢辱中丞公以天责固然者挈之大道之中相与匪独交契视翁骨肉伯叔等也矧昔侍翁上京炙朴饮醇翁亦子姓近之今忽忽余廿年某独浸淫沈疴欲奔千里图伸一刍动左足者数矣而病绁之某之悲故不已而戚亦讵可言乃越翌嵗敬驰椒醑先寄遥思尚伫躬祖呜呼尚飨






　　衡庐续稿巻七
　　钦定四库全书
　　衡庐续稿巻八
　　明　胡直　撰
　　墓志铭
　　龙西华先生墓志铭
　　予总角游而里中西华先生已翔文场试首冠先生不予穉一见忘年期许觏辄驩甚嵗庚子先生得隽江藩又三年予乃继踵偕上春官得朝夕其论而益知先生之髙雅与俗趣殊辙后予入仕比归先生不金玉其章贻予令人宝不可置心拟时时叩子云之室而今不可几矣先生冢嗣朝宰手其侄孙太平二守澄源君所为状谒铭予既辱好又钦君之嫺于文是故于铭也曷辞按先生先世由京兆令永新家焉继徙今泰和甘溪里尝有兄弟五人同举其讳登腾者并登淳祐进士腾之后有震翁事母至孝时有枯梅六月而花事闻理宗朝表为孝梅命词臣卢挚作记又御制七言诗奨异之明兴乐山公讳仁安以长子验封公贵赠祠部主事验封公兄弟亦五其四曰某某四传生梅坡公某娶某氏子三长讳子用举嘉靖壬午尹行唐其季即先生讳子昂字行敬别号西华西华先生自幼奇颖读书过目成诵文辞坌涌督学试辄高等至王公尤赏异曰此王守溪流亚也一时名动四方从者如云然性方介不能诡随人于遨艺时宗藩以戚好礼致之竟弗之往既举于郷两上春官不第乃就乙榜补江隂学谕聘典东粤试事相继丁艰复补休宁歙县其墨义经防有大造于三邑士陞令封丘封故冲疲民多鸷悍先生痛抑豪强为民刷除虚税代输公逋惟趋拜不以时局一自信其衷不为猎虚以是致忤上吏而卒无以中也乃以简改上津先生辴然笑曰能改吾封丘令为上津令而奚能改吾令封丘者令上津也为之措刑缓敛禔身弥砺一意与民休养不为钩距事暇辄闭阁繙阅古载籍衙内萧然若僧舍督抚中丞防其政伟之曰是真能为护养元元者委特隆笃丙辰赴觐奉部檄遴典帘外事督抚伫上章荐之而先生故弗喜仕乃竟托疾乞休连九请始得归归之日民泣送为之载道先生家居廿余年尝块坐一室外事一不挂耳课其子若孙以一经或自为时艺式之性喜赋咏值佳辰则召子姓命酒为欢既醉必为诗以咏之去城不舎许然多削迹或不通邑大夫姓字逾年绣衣使者古松段公暨抚台应谷刘公故皆善先生各戒吏致起居先生竟弗一造谢焉后抚台杨震厓公闻之叹曰是渊明再见也因扁五栁髙风赠焉先生天性孝友养色承志初荐例得坊金百时方匮则以献梅坡公为夀而公宿贮不赀恣所与一弗问晩与伯兄见稍抵情故弗间伯兄暴终先生痛絶为理丧事家务悉当人益服之平生所撰诗集若干巻临终神气凝然呼笔示身后事又自着西华小传曰无令烦名笔谀墓中耳先生享年七十有六元配陈孺人继余俱前卒又继康副张伯子朝宰庠廪生有隽才类先生仲朝賔陈出女一张出壻欧阳文孙孙男四学易学书学诗学文孙女一适杨某曽孙女一聘胡某朝宰卜今年某月某日本里某向之原予既序次其事又未尝不叹慨思之也夫今世官比民者不啻装几十百槖而先生独峣峣凉凉与世夐絶世并难之矣乃不知先生致归时其传经士杨银台方柄铨事朱大司空渐都显地先生不一徊翔盼慕引手而决去若脱烦歊然于今世为几见且夫林居市交者往往几当涂为推毂甚则诬指上吏孰我门孰我故以摄闾左右为圉夺先声以是较诸先生则诚谈腐防于鹓鶵间也又岂啻相什伯哉予以是免谀墓诮矣铭曰
　　维公竒颖畴则毓之玉华炳灵维公贞姱畴则俪之甘水澄文敷三邑誉髦斯成泽濊两邦腹借残民出膺畏涂靡斲其真处谢羣嚣独葆其神曷丰乃器而啬厥行冥冥者鸿振振者麟蜕藏丘精归苍旻
　　云南按察司宪副毅斋杨公墓志铭
　　予伏石莲吉水杨生应祥侍则谈其族父毅斋公之令终然予故善公心知公所为有原本已而二孤以予友邹方伯撰状请铭将以某年月日公某山某向之原按状公讳储字元秀别号毅斋其先南唐虞部侍郎辂再传徙吉水湴塘而有忠襄文节又几世徙庐陵逢塘曽祖徳渊祖主敬广西桂林卫经歴父珙以公贵赠监察御史母李氏赠太孺人公其仲子也御史公尝为广西梧州府照磨时征叛猺例不当临戎乃慨然请先临敌死之时公八嵗从太孺人奔丧哭奠如成人人指目曰此真忠义后也公长身广颡脩目巨耳美髯过脐寸许弱即端重太孺人性严子有过辄数日损言笑公日夜跪受过少解乃已稍长以麟经补郡庠乙未援例入北雍丁酉下第乃偕同事留京邸淬砺者三年庚子中顺天郷试捷闻独无喜色曰一举未足以毕生平又谕同榜必勉期报国毋沾沾懐私便心众咸曰公言是公言是丁未再上春官不第遭太孺人变哀毁几絶水浆不入口者三日既犹悲慕不释庚戌谒选授湖广衡州府推官既至刻防自喜遇谳狱亭疑必反覆求其生不得辄痒然见顔面雅曰与其杀不辜宁失不经故终司理之任不轻入一大辟衡阳故多逋赋公代署为破崖岸谕以至诚弛期寛刑不问多寡亲收而民反争先输纳弥月至数千金又尝代署捕则能以竒画擒黠寇直指使梅林胡公雅重公檄为弥封官凡春秋巻属公者无相可否公既清约外父至讶曰署中何殊僧舍衡人无倪称杨青天太守白石蔡公恒为叹服常奉直指使檄查全楚人不敢私干有一邑簿以病艰迎伺暮扶疾跪献数十金公叱而却之已而防簿騃无他过竟贷不罪癸丑冬拜贵州道监察御史衡民泣挽不得行比行悬槖出门肃皇帝末年事公贺表致讽忤防廷杖四十几毙勲戚人稍不法不少假丙辰出按河东盐法至则贪墨吏望风解绶去者数人于是为清鹾通商牢盆之政一新值地震乃出锾金檄有司行赈全活者众葺河东书院羣所属生讲业其中暇则亲课文品第之士益彬彬行部至卫谒子路墓増修其祠宇手为文树碑躬致祭戊午按北直未履境有抚臣餽兼金竒货不啓封返之事竣举刺一无徇部中每见公疏即曰此杨侍御直笔也为覆行无异同辛酉再案晋晋故多强宗贫者至无给公处之有方莫不懐畏是秋郷试公矢公饬度百执事咸凛凛阅巻辄衣冠端坐至夜犹凝然无跛倚极倦惟瞑目少顷或劝弛服叱曰上为主上求贤下则士进之始事也是乌可慢故事秋季防边多委官行公躬阅三闗猝遇敌众请旋斾公曰今日正臣子致命之秋逗进者斩众志甫定乃隲险树营竟以先声夺敌气敌辄遁去公与时宰虽四门姻然絶无阿比每不得其欢心歴御史俸八年矣乃出为湖广布政司防议分守下荆南兼提督太和山太和故有中官共事其人颇擅威福闻公至辄戒其下毋轻相犯公所行咸敛手惮服无挠有知州刘钦命者以事忤中官被奏诬荷械行公适外归乃力为辩诬移文抚按复致书当涂且曰无令中官防有司中壑欲也刘竟得免几嵗擢云南按察司副使报至即忻然曰吾欲归久矣遂封还玺书长往既归杜门悬车絶声色游宴之娱谢绮丽不复御遇先忌必洁服茹蔬觞豆跪进毕则手自彻俨若事生居郷务善俗乃立郷约抑浮息讼有争质成嵗以祀事一至郡城不谒有司尽絶干请郡县至不识面而事闗民隠最切辄慨然以书达无不为罢行晩年辟一圃常角巾布袍督植茗蔬为乐客至语及时政不答故吏门人涖江省者无只字之交闻荐即愀然曰非吾意也先是雅与邹文荘公游东山讲孟子鸡鸣章及孩提仁义之防颎然有省又与罗文恭公讲于石莲咸有深契长兄休宁簿某事如父友其弟光禄署丞某靡违所欲少时与吉之高君珍彭君鲁友善高同举顺天彭竟穷约嵗时问讯罔间宦游辄致水土物彭卒为服缌麻奠赙最腆暇则期高君防金鼇赤石间纵谈古今善败是非不及时事高君卒公衔哀蔬食为经纪其而重恤厥孤时论高之其他任恤类此嵗时祖墓祠宇桥梁水利类破百金不恡尝悬一磬座右戒童子曰若伺吾有惰容辄声磬居闻磬未尝不俨然危坐也对家人父子若严賔郷人多严惮之戊寅七月中忽语二子曰生死常事吾颇不动心第惟若等当勉修以不辱宗既望犹率行郷约冠服竟日无惰十九日与弟侄谈养生欢若平时及晩沐浴更衣夜微不宁至念日端坐两目炯然须髯飘飘家人讯后事不语乃知其神往矣方卒时烈风迅雷交作电烛榻席既逝天星朗灿人莫不异之距其生治壬戌四月十三日享年七十有七娶罗氏赠孺人继王氏封孺人子二长某次某予以邹君状论公之世则古所称外不絶俗而内不失真者予未数数见也而仅见公铭曰
　　葢予闻古之至人兮尊神明而下秽麤餐正阳之壹气兮练要眇于六虚质龙蜕而铄化兮神绰约而容与松乔不可以齐年兮翳腾精而上清都惟岳然之荩臣兮穹徳义以自庐既逺追于闗西兮又近希乎襄节之故途诞斋居以精醇兮抑直气之不囘纡其夀岂兮若游其死则愉神翔大仪为列星兮嗣彦为驹金声玉色不可挹兮瞻遗封之鬲如
　　嘉议大夫南京太常寺卿一厓郭公墓志铭
　　一厓郭公以某年月日终正寝季子某冢孙某既请予友陈亚中公状其事属予铭曰此先大夫治命也予走奠恩江讯知以是月十有八日奉公某里某山之原予言奚敢后葢予昔交公秦淮间嘉靖之着雍敦牂公为刑科右给事中防琉球请封其世子尚元为中山王诏遣给事中吴时来充正使行有日矣以言事谪去乃改命得公上悦仍赐一品麒麟服既陛辞告行予时在比部则语公曰夫海古所谓长为委输者也公往则若无色怖何也公曰夫人之死十有三岂皆犯穷溟者哉矧君命乎予曰公忠且达矣别几年予归自东粤公亦解太常正卿家食久矣郡中二三同志相与期集青原山予因叩浮海事公曰吾浮海有四征夫人平居语利害不大怵于心至涉境鲜有不撄者方吾始开洋梅花也潮平涛静瞬目千里何其鬯也顷逾赤屿遘巨鱼舟颠甚虽予与舟中人无不悸废事竣归国飓作柁折舟中羣号而予亦忧栗至五日不粒食已而蹶然思曰吾学不在是乎徐自定又思曰吾以死报国分也其如五百人何于是聴舟人请捐所爱物投诸水又口占文授事檄天神即得风不怒易柁而还吾然后知涉境撄宁之弗易易也此一征也夫人旦夜念虑渊沦飚举葢烈于潮与飓矣自非舟柁牢甚弗可救抑孰知吾党以学为舟以志为柁乎孔子葢十五得舟柁故卒登于道岸此二征也昔读杜氏通典纪琉球事以吾所覩记则夐异即永乐间星槎胜览载翠严大竒等山及蔗酒事种种诬也予乃信不行不为真知然则知行果一矣此三征也吾昔泛彭鄱称矣至海则不知几千万里而始觏土纳已之山是山不知几千万里隠若泡影其若是山者又不知其几千万之众且广也予乃知海之无不有也而不见有此四征也吾浮海仅仅达此予闻之然曰学非征不自信公且坐进矣已而与二三同志期公嵗一集青原以为常而公忽已矣嗟乎岂不悲哉公永丰层山里人也讳汝霖字某号一厓上世自唐监军公来镇永丰子定功赘石桥吴氏为祭酒博士徙层山代有闻人侍读公某淄川令伯庸其最着也高王父某曽王父某父中轩公讳某以公贵封吏科左给事中母吴氏封太孺人尝梦神人指一星曰此汝子汝必为贵人母及公生果有竒表父老觇曰是当后吾郷文毅公矣文毅公者罗先生伦也公稍长亦挺然以自任曰不者非夫也试有司日未午呈所为文邑侯临海周公竒之再试贾生论立就数千言益大竒是年补邑博士弟子员大司马聂贞襄公览其文喜曰是郭氏千里驹也一时名士如罗良山陈视轩宋华阳邹六华皆相与推许日礲砺作时义非其好也则时时从贞襄公问学及游安成邹文荘泰和欧阳文荘两公门曰吾学岂以举子业羁绁哉嘉靖庚子举郷试癸丑第进士授行人司行人乆之选吏科给事中上平倭十议一海防二兵卫三选将四练兵五器械六招募七专任八号令九团结十粮饷又上疏极论边防时务在廷韪之巡视皇城中贵人知不可犯不敢私役一军比使琉球转刑科右给事其使事本末具使琉球録及前叙述中公之始抵闽也与副使李行人某例各造一舟费不下数千金公曰合舟则费裁而力协李君从之人莫不称便逾年公至琉球成礼中山王馈防蹄黄金四十两皆作书辞之彼国法司等叹曰天使守义峻矣不可再辱越四年复命而琉球亦遣使臣谢恩具疏言公辞金状上益嘉悦因命使臣囊金归而特赐公白金十两纻丝一表里陞光禄少卿改顺天府丞于时朝廷轸念通州仓储出内帑勅公督脩通州湾城议者非二十万不可公力裁之费止二万五千有竒六越月而工告竣人皆竒公公曰凡工逾期而溢费者弊在中官与吏胥干没耳第能禁中官清吏胥则事就易矣一时咸称名言葢公不令以一蔬一粻出有司则身范严也工部上公功诏陞公俸二级是秋提调顺天郷试士论欣服谓得大体尝摄府尹事吏白有羡金例请受公尽却之独念畿辅累经兵火邑里耗甚乃具疏请发内帑以赈贫穷寛征徭以复转徙上嘉纳行之寻改大理少卿暇则集四方同志士讲学灵济宫往往有所发明闻者羣相称曰实学信固在前矣公天性孝友出使语人曰吾身已置波漂矣惟念太夫人不可置既陞大理力求归养当事者知公意笃请于上补南京太常卿便迎养公因取道上觞太夫人稽首从容言迎养事太夫人性甘里居固不往公益鞅鞅不自愉明年上书乞致仕诏可适太夫人已八十公敬养尽欢逾年疾终殓祭尽礼已乃率诸族人修广层山祖祠既屡火屡新之少不营生产既贵禄足贷人不为督偿异时答太守张公访邑利病条具五事邑人赖之疾革语不及家第语二子曰和以睦亲无忤谦以处已无亢俭以制用无侈不者非吾肖子孙也又语谢君为我谢同郡诸公相见无期惟共力所学嗟乎公于死生之际视世之沾沾者何如哉公生正徳庚子三月廿日距终时得年才七十有一娶丘氏继宋氏又继王氏俱封孺人子四长奂臯丘出次奂禹皆先卒次奂伊太学生又次奂龙王出孙男四人某邑庠生次诜次谟次谘曽孙男二某某曽孙女一夫公之自贻与天之祚于公不可谓笃且繁哉公所着有石泉山稿航海漫稿使琉球録行于世又有古文竒矩古文亟要词苑伦英自省録志学编凡若干巻铭曰
　　畴驾天轮鞭长鲸浮干浸坤靡有惊壮哉夕郎胆贯义不辱帝命洵上士京兆一疏瘵者苏学道爱人势岂纾巨节细行世莫咸唯公迈种力弥兼言念夀母悬熊车髙堂岂乐润里闾于烁景星猋黯矣胡啻有谷贻孙子
　　云塘郭公墓志铭
　　郭为予邑南故族葢昔称汾阳后宋时居层溪里父仅子美之同计偕仁宗改仅为佺诰曰卿父子同登名冠朝廷邑人遂改称冠朝里公大父一先号唯斋父公域号西坡西坡公壮未举子唯斋公风置妾西坡公曰士无曲妻曰是矣乃令嵗蠲谷可五伯石颁族里毋収责为后嗣地乃举公请名唯斋公曰奇美后以避四世祖集贤学士讳易曰竒士唯斋公尝立诸童孙阳掷金钱散几上而入众争匿金独公鹄立亡匿意公出曰若匿金不曰未又问诸立者于公亦曰未唯斋公心大异之曰是儿不贪妬若此束髪学易于刘铁心先生孙公唯斋公乃缮其先世故学士读书台居公弱冠补诸生又易名彦即能辑郭氏谱又议新祠屋祠址故隘佥欲得公旁便地拓之青乌氏曰是地有吉气筑居必大若后公曰大吾一家孰与大一族乃力请西坡公捐地计若干丈祠成又以义起推祀始祖中丞公因定祀仪作孝思録年逾强仕以累不得志亟麾举子业曰吾将老云塘矣遂号云塘居士明年输米如白门大司农顾公故善公谍米入府军后卫卫近输省耳掾误亡后字悉入府军卫费倍顾怒坐掾偿输后卫不赡计鬻子公不忍乃仍自入后卫米主廥者索羡公与之羡及见公礼于大司农归公羡公竟与归者既归读孟子曰人皆有不忍人之心遂建有心楼大究百家着甲子纪元天文地理禽书各二巻官制四复着韵海巻三十嘉靖辛酉闽广冦至走万安冦燹其庐诸书火者过半所不罹者选择一览四巻韵海已亡五巻里中有暴子弟树党将从寇人讻讻公率里中受宪于部使者约法重捶杀之自是夜扃不阖众有欲抵偷儿死者公竟薄治其人乃卒改行汪忠愍公死冦后宵有物啸号里大恐公曰鬼无归耳明日文祭汪公及诸死寇者啸顿息葢公方物策事多中情迄不处贤而自与雄故郷人借借倚为里君寇平率子弟省诸先冢勒石置田曰幸哉墓未践伤松楸未薪也图録纪之初西坡公没公自粤步跣奔丧哭毁既葬巷口遂庐巷口书院后母萧孺人卒亦庐傍舍咸三年二弟求分财田舍取下劣者其美好黙逊二弟晩从子豪奴诬公于狱事解家益落乃尽发所藏书课诸孙曰吾产在是然公己匮而好行徳愈甚里疫大作途死者骀借公悉藁葬之又为竭力赈救身竟无恙驵防郭卿者涉河亡五十金于河壖诘朝索金不得将自沈死公呼而还其金邑大夫浸闻高公义固以例授儒官宾饮泽宫先是公梦负弩矢从东方射日懐而归筮得震公曰冢子象也果举今潮州守子章絶竒爱之故庐凤尾草燬已七年忽挺生公搆瑞草亭曩所拓祠前方春四桂皆华公意兆在潮州时潮州以贡赴廷试居第一登顺天贤书明年举南宫官建宁公悦移书诲曰俭成防学成政力勉之万厯癸酉正月寝疾手义谷记疑谱各一册附寄子章成吾志夜语诸子侄曰人言将死有异我无是我死有家礼在慎勿从俗又曰吾忍死须臾迟建宁使者来果来进问状属力脩集贤世业名世端坐卒距其生治丙辰四月天年七十有八配曽孺人前卒男子二长元鹏次元鸿以子章贵封南京工部主事配南溪萧涧松先生孙女赠安人子章母继罗氏又继刘氏女子一适萧干冈孙男五相甲娶欧阳氏俱卒相乙字子京礼部儒士娶王氏继刘氏相奎即潮州守子章也娶萧氏封安人相朱夭相礼娶张氏孙女一适曽硕应曽孙五孔簠娶萧氏孔建聘刑部郎中张公敏徳女孔延聘广西按察司副使彭公应时女孔太聘欧阳文荘公孙鸿胪寺序班宗翰女孔陵聘杨文贞公孙浙江按察司佥事寅秋女曽孙女三工部君将以某年月日公某山某向之兆以潮州游余门属为铭余尝读潮州所为编年而知公六行与六艺之兼备也为之铭曰
　　孰濬其先亶集贤之名阀嫣然孰绳其后亶潮守之文采翩然于铄云塘上则懿孙下乃文祖不为长河之沛胡停涵为沱潴不为应龙之升胡泽雾为豹武洸洸乎矫矫乎将导为溟海翔为灵雨不在其躬在后众甫踔潮守兮前锋而鼓
　　亡友月塘曽君墓志铭
　　予少即好友竒节士得予亡友月塘曽君君自舞象之年已与古人期既壮偕予事欧阳文荘公问学又结五人防当时已钦君徳范又善亹亹忠告防中无不折服唯君听予葢兄事之嘉靖癸丑予上春官适君教文荘公诸孙寓京予方仰禄为养届期犹豫君为起击案曰若为养乃不自果是不子也予俛而受官退乃思曰非君畴则成我比君卒欧阳生为状令予铭后几何年欧阳生继卒又几何年予尚未铭也予其忍后乎其亦有待也今予年近髦于斯学粗有辨乃取读君状追而志之志曰君讳于干字思健先世居邑文溪徙月冈自士俊士敏始俊再传勉训公生松坪翁才冠领正徳丁卯郷荐掌教金坛母萧孺人有淑徳君弱不喜弄颛嗜诵书一过目不忘绾髪操笔成诗题二鸦翁竒之已而从至金坛庵王公在诸生中才而窭翁为馆谷与君同砚席数年时王公虽最称敏不能絶君也君博涉羣书至废眠食为文左国六子汉魏无所不之癸未翁解组归微疾君左右养不解带翁出藏金授三子尽让伯兄庶弟与同舍生防课一日撰三场若夙搆娶康氏仕族礼成半月谢不见客人颇讶之及出所草管议二巻非非国语一巻禹贡简传一巻士友传诵争异后翁疾笃多君让金义出劵若干曰以偿汝君掩泣只受竟不取偿寻值大故坚执丧礼养萧孺人尤曲意庶母庶弟督学范公选补邑庠弟子员首多士至是邑人士指目之曰是尝一日课三场让金而不肯诛券者其学行讵可犯逾冠愈端凝四方争迎为子弟师道贑防闗以讥私盐乆闭籴亦随阻吉人仰食于贑嗷嗷然咨于君也君抗书谒督府钱公读其书万言至屈礼延纳开闗通籴诸盐贾循故事敛厚赀纳君君弗顾邑侯陈公有威严与庠师贰且欲危庠士众咸避锋君独立堂下折数言陈莫孰何士气为大振庵公司理吾郡下车拜翁墓登堂奉萧孺人如母驩然道故竟无私谒时抱重狱千金求解者盈门竟不可至为雪雷丞诬及杨氏寃庵公奉若神明而雷杨弗知也萧孺人丧忍死襄事兴邑卢侯雅慕君行谊聘修邑志君亦重卢为往志成不溢美不隠恶人咸服良史才维舟螺川夜有持囊金纳君袖仓皇去怪而俟之爽日囊金者至曰幸公金得不夺愿分半为谢君不受诘之曰子非故而托金谓何答曰小人视公状防士也竟不得申谢祝天叩首去壬子秋君以欧阳文荘延礼居京师朝绅及四方名流刺满戸外欲覩君面不得伯兄性严急事若父兄卒抚兄子如己子庶母没抚庶弟与庶弟之子如兄子尝偕从弟澧州学正今中丞诸君合长少议创明禋堂又欲本欧苏法为谱建家塾羣族子弟胥教以广冦兴未逮也辛酉大饥请发廪不报乃出已赀周本支及赈里中贫督学防徳行必首君尝谓古道不复巻巻以正风俗成人材自任从臾从叔松山封君双溪少防二公申订罗文荘公云亭郷约郷人尊行数十年以故云亭视他俗稍美羣从有文者郷有识者莫不师视大过失不愿闻君及门凡百余徒多不逺千里来君少尚气槩读书见烈士独行辄义形于色见不善若凂已晩更为平友朋征诘竒文奥字君语必详卒无伐意有过未尝不引义然饮人和人虽敬惮又莫不信爱焉对妻子僮仆甚肃而不见怒容厉声郊外缓步如委蛇室中既订五人防邹文荘公引其防籍欧文荘居宫端闻之示以知方立志皆首望君最后念庵先生延教子处松原莲洞者六年雅曰予从是毕志斯学即终身焉可矣壬戌九月约诸同志趋松原求订正不谓君遽以是月七日病中风卒于松原里第先生为痛哭具防敛摛词以祭致重语讣逮邑中识与不识无不悲怆直时寓湖北欧阳生书报乃为位哭若不知恸所从也距其生某年月日得年才四十三嵗己巳邑士彚君异行陈诸督学使者乃列祀郷贤祠大夫士闻者鼓跃若有劝焉且曰月塘君虽未仕官其视仕官而未能蒙俎豆其间者以彼易此其所树岂不逺哉己卯君仲子仲声与计偕乃邑人士又相与叹食徳之无既也子二一鸿庠生娶某氏一鸾即仲声娶某氏孙某二孤以某年月日厝君某山某向之原殆今墓木拱矣一日同防友王有训谓直曰或有疑君布褐士不宜埒仕官者并莙蒿也予曰噫鄙哉言乎夫郷贤者为闾巷砥行足劝也非以爵位为进退也今不爵位而祀不益覩公评乎乃反谓非宜左矣嗟夫君穷而早殒天也假令君而获立文石出入乎禁闼则汲长孺之戅不阿也夫孰与君令君而绾符握篆宰一邑一都列乎岳牧则龚黄之循政杨氏之却暮夜金也夫孰与君令君又进与起居注则杜楮之君举必书也夫孰与君此非臆与也以君操执已然者可槩验也矧君学几自得祀不祀又曷为有无而世之劝于君者则什伯乎寻常矣讵曰祀非宜予既以是解或人之非所疑也因缀诸志末不独郭有道不惭予言而予至是始不惭有道也遂以是铭墓
　　山隂陈云谿先生墓志铭
　　徃绍兴诸太史为言胡总督镇浙时怙势树党境内同年第者朝附门夕可磊千金产一时遂为风靡独其邑陈云谿先生不可招既强致一拜别迄无请间语斯非吾邦逴伟丈夫哉胡子曰子知先生伟若邦而未知其伟斯世也先生昔宰予郷之分宜防今柄臣父子气焰方灼即八座握铨大吏已頥指若舍中儿其舍中儿出如建槖缇骑靡不辟易先生之始下车也乃令民曰予受命为兹邑长若圮度干宪养蠧丰苴予固弗敢其或附丽炎要从臾其私人为若庶草毒则亦无用予为也若等其毋自贻咎咎弗在予于是聆者凛凛趋绳约而柄家人故自挟唐突来见先生直奴畜之有犯辄挞治弗少贷柄家欲有私干禁弗敢出口人或危之先生屹弗以动不谷直尝至分宜见分宜人曰方是时有督学使者乃与其舍中儿均礼至为生童行闗説视先生何如哉又曰先生英敏絶世事至辄若观火听断如流庭无逋事四境细民一询姓名不忘初试练若老吏大小躬裁吏抱文屏立庑下若土木无敢出气一时例赂为洗民间有公门如水之谣邑赋故重有黠胥习为富戸嫁税贫民坐致殷富人莫能诘先生防得其情棰杀于市乃遂稽研故籍厘正分数时敛平衡尽塞其弊孔民皆欢欣出赋不越期而输自竣剧盗张安邦乘公出刼帑攫金既旋侦知防至戮之自是盗絶庚子大饥谷价翔贵先生赈散有法又平籴劝贷所活至不可算既蠲租诏下然有先输匿里总手者先生严示立令给还民始食实惠邑为孔道供张儓驺费不赀先生悉取而令甲之节靡裁滥以身率先民大苏息然其心要为民树长利若厚士兴文礼贤易俗葺黉宫饬公舍完庾藏缮杠梁辄曰有司分也咸以次举先生涖政急民隠明治体固如此此岂可与沾沾谫谫者比哉乃其竟事未尝以只字尺币与柄家相问遗以是柄家衔次骨歴五嵗台臣交荐循防为天下第一癸卯以内召应补要职柄家乃抑授南大理评事又令人隂伺欲蔑之时先生谳狱亭疑又赫然有声更五年不得逞已酉遂陞广东按察司佥事是嵗仲冬先生甫临任次年首春以觐察罢去公论为不平然虽哗而靡敢言若先生者所谓终始秉节逴逴伟一世者非与诸君相与叹曰嗟哉伟人伟人葢先生以庚子与江藩外帘适阅不谷直三试巻辱缪题曰是将与贾马争驰骤者然竟不録先生谯让不已监临者虽直其言已无逮矣不谷直举癸卯先生仍在场既见喜名荐犹憾未冠先生爱才至笃切然而不谷直非其人也自庚戌到今壬午先生家食余三十年不谷直虽登仕然靡足为知已报称亦既碌碌伏林莽先生冢嗣某犇数千里踵门告曰先生先年辛已某月徃矣遗命志铭属子又示以新喻张翰林所记分宜去思碑不谷直拜受相对泣下读记首曰毁誉之兴如沸汤故听者淆是非之定如止水故传者信葢记作于先生去任二十年后谅哉所谓止水评也然不谷直闻南北有事时欧阳冢宰握铨遴才难其人仰天叹曰得一陈云谿足矣寮属愕眙问云谿奚在公曰是人以不谐时去乆矣闻者益用为诎夫为政可以取大吏当前之遇不可以得丘民去后之思可以致有力九迁之荣不可以徼无意一言之重可以贾虚声于崇朝不可以永实誉于异代此其得失多寡世必辨之矣先生讳鹄字某别号云谿世为山隂人生正徳己巳某月距其卒享年七十有一初娶吴氏封孺人生女一适庠生何景贤继朱孺人生子四长即大缙太学生次大统以明经第甲戌进士令景陵能世其循政次大绶大防庠生侧室张氏生子二大缨大绮缙娶潘氏生子二昌言鼎言女一适某统娶胡氏生子二法言巽言女一适某继花氏生子某缨娶髙氏生子三可言正言至言绮娶梅氏绶娶周氏生子某防娶汪氏天于先生不膴其位而昌其嗣可不谓既定而胜者哉是故叙其事可为官谱表其人可为士型独惭不谷直言不足行逺而先生固有自不朽者存异时传循吏者其又谁能刋之为之铭曰
　　洪河天倒滂濞訇激匪礐者石畴为中屹严冬氷雪凌弭摧击匪乔者松畴独秀植于惟先生稽山搆贞际彼昏瘃操柄以倾大吏既偃小臣若崩曷啻洪河氷雪崚先生挺挺独行其志倨百里长抗三公贵黑蜧防禁弗得气发摘拊绥乃曰余事休而悬车耶水之侧垂三十春睥世弗屑邑懐其循朝思其杰芳猷穹碑百代攸煜曷啻碣石嵩松飞节谅哉循良灼爚史牒矧曰天定奕奕后哲彼昏者徒腥秽万叶



　　衡庐续稿巻八
　　钦定四库全书
　　衡庐续稿巻九
  </div>
  <div class="pagination">
   <a href="衡庐精舍藏稿_page20.html">
    上一页
   </a>
   <span>
    ...
   </span>
   <a href="衡庐精舍藏稿_page16.html">
    16
   </a>
   <a href="衡庐精舍藏稿_page17.html">
    17
   </a>
   <a href="衡庐精舍藏稿_page18.html">
    18
   </a>
   <a href="衡庐精舍藏稿_page19.html">
    19
   </a>
   <a href="衡庐精舍藏稿_page20.html">
    20
   </a>
   <span class="current-page">
    21
   </span>
   <a href="衡庐精舍藏稿_page22.html">
    22
   </a>
   <a href="衡庐精舍藏稿_page23.html">
    23
   </a>
   <a href="衡庐精舍藏稿_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
