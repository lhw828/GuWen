<!DOCTYPE html>
<html>
<head>
    <meta charset="UTF-8">
    <title>稼村类藁 - 第 7 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稼村类藁 - 第 7 页/共 14 页</h1>
    <div class="content">











　　稼村类藁巻十
　　钦定四库全书
　　稼村类藁巻十一
　　元　王义山　撰
　　説解辩杂文
　　葛宋任古梅説
　　疎影横斜水清浅暗香浮动月黄昏东山杨公谓此特咏梅之形体性情则未也髙安葛君以古梅名斋有正人君子之容貌恠恠竒竒古而又古也东山所谓形体者欤请与论梅之性情穷冬祈寒万木剥落梅岿然独存梅主静性也未春而花性而情矣桃醉而夭栁柔而娇皆受东君造化惟梅雪霜自雪霜特立而独行发乎情止乎礼义也形体云乎哉虽然梅与万古不古之月同一古也想夫夜半以后月色昏黄万籁俱閴安知逋仙不为梅一来与东山辩上一句是形体疎影横斜是也下一句是性情夫性生之谓也梅之香与生俱生动处是情浮动情也东山何辞以对
　　清江邓幼恭渔樵翁舎説
　　争名于朝争利于市淦川邓君幼恭以渔樵名舎是付名利于无心矣尝恠康节有渔樵争长之论名利且付之无心奚争为彼长而我长之可也清江大山萧先生号渔户长幼恭兼渔樵而两有之夺大山有是争也康节未了之争请为折衷以渔戸长还大山樵还翁想夫夕阳在西翁抱樵归髙【阙】铁铛烂煮山川樵乎渔云哉翁与大山俱清江人君子无所争况乡人长于兄乎
　　赵文溪诗序性情説
　　余读赵侯文溪吟藁自序首之以吟咏性情余因是而于诗之大序有感于中庸诗与中庸异防也比而同之可乎孔门言诗必兼礼子思中庸一篇多引诗诗与中庸未尝不可以互观也余尝读诗大序皆自中庸喜怒哀乐未发谓之中发而皆中节谓之和两句发出来未发之中性也既发之和情也诗总言之则吟咏性情析言之则由性而情诗三百皆情也情者喜怒哀乐发而皆中节之谓也未发之时诗之性也既发则情矣诗大序曰治世之音安以乐其政和乱世之音怨以怒其政乖亡国之音哀以思其民困中庸以喜怒哀乐言序诗者言怒哀乐而不及喜葢言乐则喜在其中即先儒释论语第一章悦在心乐主发散在外也大序又曰情动于中而形于言葢动处便是情人生而静天之性也感物而动则情矣所谓情动于中者也此中也即喜怒哀乐未发之中中即情也不然作大序者何以又曰发乎情民之性也若夫发之一字则中庸与诗大序皆言之然大序言喜怒哀乐则各指其时中庸言喜怒哀乐则重在于中节且致意于皆之一字葢一不中节非和也大序又曰在心为志发言为诗言心声也心统性情者也谨毋曰中庸不言心
　　临川李鹤云有竟堂説
　　有志者事竟成汉光武勅耿弇语也天下事壊于成者何限志在人若夫成功则天诸葛孔明出师二表所志何如孔明初心已不敢自必其成鞠躬尽瘁死而后巳至于成败利钝非所能预知李君鹤云以有竟名堂孔明不敢必者李君敢必之李君将为孔明笑矣先儒云志于功名者富贵不足道志于道义者功名不足道李君无富贵之心志在功名功名不可必也李君移其所以志于功名者志于道义以竟其成可也虽然道义亦岂易竟哉李君其勉之
　　张廷宝字説
　　玉不琢不成器人不学不知道玉之未琢也璞而已宣慰张公以珏名子何居双玉曰珏晋韩来朝皆赐玉五防防珏也宣慰公不特以珏名子且以廷宝字之古者冠而字朋友责也廷宝不字于朋友而父字之用屈平例字以宝名玉成之意切矣西铭云富贵福泽将厚吾之生也贫贱忧戚庸玉女于成也宣慰公非贫贱忧戚之家而能玉成其子廷宝生长于富贵福泽之中而能自玉其身学之力也虽然学安有止法哉玉之器必假雕琢而成廷宝入而家庭有父训出而相与琢磨有良师益友进进不巳必至于温润缜密成器之玉也廷宝韫匵而蔵他日有持善贾而来者出而为朝廷用所谓至宝横道人所共取其在身则为圭璋其在宗庙则为瑚琏五防之赐将有如晋韩朝王者矣廷宝之宝天下之宝也天下之宝天下共之诗云言念君子温其如玉廷宝器质纯粹如玉无瑕而犹待余言何以异于敎玉人雕琢玉哉
　　赠长沙丁万里仕説
　　不识一丁谓之右选中有万里为此左谋吁屈矣虽然贺方囘武士也刘景文将种也谁敢以鹖弁目之哉长沙之丁魁天下之丁也岂当与不识丁者伍丁君万里以胷中六韬兵法游蜀阃今乃拘于法而不得调于铨曺厄哉勉旃近世名公多有此途擢髙科者毋曰安用毛锥子
　　犹子希文冠説
　　栁宗元谓古者重以冠礼将以责成人之道焉夫人与天地并立为三必仰不愧俯不怍然后可与天地并一毫愧怍人其形耳沐猴而冠耳此儒者冠圆履方所以象天地其视此身甚重也先儒教人八嵗小学十五大学大学者大人之学也大人者成人之谓也夫子曰吾十有五而志于学夫子且然大学自物格以至天下平其序有八而心居中焉心之外为身身之外为家家之外为国国之外为天下此四者等级不可紊也由心有所谓意意者心之运动非心之外别有意也由意有所谓知知者心之识悟非心之外别有知也由知有所谓物物者心之天理非心之外别有物也贯一心于诚意致知物格之中此四者不可以等级言也故大学之道自正心始时维子月阳长隂消汝父以元服加汝将以成人之道望汝也今汝冠于志学之年正文公所谓大学之时也伯父不特望汝以科举之学耳望汝以义理之学虽然正心未易言也且收放心
　　易爻辞解
　　系辞云易之兴也其于中古乎作易者其有忧患乎又曰易之兴也其当殷之末世周之盛徳邪文王与纣之事邪説者谓卦辞爻辞皆文王所作然验之爻辞则多文王以后之事升之六四曰王用亨于岐山武王克商之后始追号文王为王若爻辞出于文王则文王不当自称为王矣明夷之六五曰箕子之明夷自武王观兵之后箕子始被囚文王亦岂能豫言箕子之明夷哉尝闻之左传曰韩宣子适鲁见易象而曰吾乃今知周公之徳呜呼周公被流言之谤非忧患乎即此验之爻辞为周公所作而非文王明矣或曰易更三圣而成书言三圣而不及周公也呜呼文王也周公也父子一道也序父不序子尊父也愚故以爻辞为周公作也
　　周礼师氏解
　　三公官不列其职师氏保氏周公不列三公九职者三公无职也三公之职惟论道经邦燮理隂阳周礼之师氏保氏郑注以圣贤兼此官谓周公为师召公为保相成王为左右也呜呼三公乃上公九命之职也谓三公而下兼此官可乎况夫周礼所载师氏之职中大夫为之保氏之职下大夫为之既曰大夫为之矣而谓周召兼之可乎
　　春秋天王求金辩
　　春秋一书以一字为褒贬也天下之财皆天子所有亦犹父之财守之于子其用莫不惟命之共春秋书天王求金若诸侯使之求谓之求可也若致天子之命于诸侯其谓之求耶胡文定曰遣使需索谓之求轻于求金下观而化不致于簒弑夺攘不厌虽然春秋之防尊君卑臣岂圣人为鲁不为周哉纵天王制用失节多取于诸侯而欲垂诫即书于周史可也书于诸侯之史则启其吝货而慢君且王祭亦不供矣恐非圣人之意此司空图亦尝曰书天王使来求金者是使来私自求而惩之也愚故书此以为之辩
　　周礼冕服之辩
　　司服载王之吉服祀昊天上帝则服大裘而冕祀五帝亦如之享先王则衮冕享射则鷩冕祀四望山川则毳冕祭社稷五祀则希冕祭羣小祀则冕是天子之服也又曰公服衮冕侯伯服鷩冕子男服毳冕孤服希冕大夫服冕见于司服又见于行人又见于典命郑氏目以衮冕九章衣五章裳四章鷩冕七章衣三章裳四章毳冕五章衣三章裳二章惟冕衣无文裳刺黻而已孰知此礼一行君臣之礼服俱乱而非古矣古者天子备十二章之服以君有盛徳备此十二物之象何尝为臣下设乎或曰王者通服五冕臣来朝助祭每降王一等不思王可以服臣之服乎或又谓羣臣少加降杀亦可服则禹稷契臯陶皆盛徳之臣当服之矣验之益稷舜之贤臣贤佐其服无文则先王于服从可知矣前軰谓司服五冕之名独衮冕有之他不可据也因为之辩















　　稼村类藁巻十一
　　钦定四库全书
　　稼村类藁巻十二
　　元　王义山　撰
　　书
　　上丞相江古心为程大中请諡书【南安司理时】
　　义山闻尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲人徒知第第相传而不知尧舜禹后汤以前全是伊尹接得来汤学于伊尹伊尹以尧舜之道干汤者也韩愈述道统之传独不及伊尹何欤葢尝因是而为之説曰本朝理学自周而程自程而朱人知第第相传不知周而后全是大中公接得来然周程诸子皆以讲明理学得諡独大中公未以諡名又何欤于惟休哉为天地立心为生民立极为前圣继絶学为万世开太平周程诸子也国初五星聚奎其象为人文之瑞于是濓溪之濵周子出焉方周子为南安理掾也当是时大中公摄倅南安见其二子俾北面之亲切的当之传自此始自是而后通书太极图始有所授盛哉大中公之为人父也上以接孔孟于既往下以启朱张于方来此其功在天下后世不细葢吾道之有絶续犹日月之有晦明故其当絶续之交全在一接之力何者非大中公不生二程非大中公不识濓溪有是父故子然也有是师故弟子然也大中公有功于理学虽与伊尹以身自任者不同然识周子于人所不识之中使千万世知有太极图知有通书非大中公接之而谁接之此义山所以断然谓大中公之功不在伊尹下义山壬戌尘忝尝侍杭山章先生丈席间亲聆义理之训且喟然以大中公未諡为博士议郎之阙义山江西晩出学未明理然居濓溪所居之官窃稽二程乃嘉定间锡諡濓溪则因魏鹤山有请而諡焉濓溪后二程而諡吁已晩矣二程乃大中公子传曰子虽齐圣不先于父谥其子不諡其父可乎况南安自创道源书院以来像四先生而祠先皇帝尝华之以云章奎画又置山长以讲明是理每朔望郡太守率僚伍与阖郡逢掖之士深衣弁履济济来前而祠于堂者独大中公无諡此而不言得罪师友欲乞钧详得与敷奏下太常议肇锡嘉諡以为天下后世为人父为人子为人师为人弟子者劝将见书之国史曰大中公锡諡自宰相某当国始其于世教岂小补之哉
　　上察院章杭山为程大中请諡书
　　义山尝记壬戌抠衣丈席亲聆师训谓本朝诸儒皆有諡独大中公未有为之请者且以为太常博士之阙后轮对言之居无何先生归矣义山佩服师言未尝一息忘乙丑再调得阙南安理掾乃濓溪所居之官大中公遣子就学之所仰恃主张大中公之心门生弟子可进狂瞽过章贡时尝与绣使择斋徐先生言之择斋怃然曰发前此所未发之议论勉为之继而又献书于古心先生古心得书喜曰某日由其中而不知未几古心去国义山官南安日又致书于贾使长未及奏闻而同列笑且排其事周使长申言之周极以为然谓此事到手莫蹉过方为缴申而周以艰去是何大中公多不幸耶义山窃禄南安数月防之东庑乃濓溪教伊川明道之所老吏相传犹能道前日事先生立头天下事知无不言言无不行此正大中公竒遇之日亦先生主盟正学之夙心也大中公自此可以徼福于师门矣将见书之国史大中公锡諡先生实主张之自当与鹤山为濓溪请諡同一光耀岂非吾道之幸
　　上待制刘后村论提纲衍义书
　　孔子作春秋荣辱列国之君大夫于片言只字间而天下之乱臣贼子惧先师朱文公取司马温公通鉴为纲目一书表嵗以首年而因年以着统大书以提要而分注以备言其纲则仿春秋而兼采羣史之长其目则仿左氏而参合诸儒之粹自周威烈而下显徳以前善可为法恶可为戒者粲乎其备于此书矣然文公既为通鉴纲目未及为长编纲目何耶岂非为时讳欤孔子生春秋秉春秋之笔虽曰隠讳以辟患然劝善惩恶不少假借葢文公未为长编纲目者以温公未为本朝通鉴也或曰温公尝谓稽古録用春秋意自国初以后亦本朝史籍之纲是不然葢稽古録至于治平而止非若前代之全史也此长编纲目文公所以未及为某之不敏读纲目有年矣妄意以本朝长编举纲撮要僣为一书非敢曰纲目续也大概以长编为据而兼取乎他书葢自太祖皇帝顺人之心兵不血刃市不易肆而天下定神武所临海内有截继以太宗文治列圣守成其取之也虽无以逺过于前代其守之也则不愧于三王内则家道正而人伦明其养民也以仁其奉巳也以俭徳泽从厚刑罚从薄外则县之政听于令郡之政听于守守之权归于按察按察之权归于朝廷上下相维轻重相制藩镇无擅兵之权郡县无专杀之威士自一命以上刑辱不及也故无大臣之诛施及羣生功利无穷此其宏休伟绩所以编之诗书无愧若夫元臣故老之谋猷忠臣义士之功业则皆表而出之至于乱臣贼子卖国欺君变法乱纪则亦所不敢隠又取近世尹起莘纲目发明例以管见书于后名曰衍义某生虽明时不幸而不得亲聆先师之诲晨窻唫哦夜灯舒巻莫非所谓科举之文书非不读也而读非其书蓬莱道山羣玉之府岂无李邕愿见之想而无由投迹故无书可读其间错乱差谬岂不多乎哉李秀岩谓通鉴纲目条贯甚善今草本行于世者于唐肃宗朝直脱二年之事亦由门人缀缉前后不相顾也又自唐武徳八年后书天祐之季甲子并差考求其故葢通鉴以嵗名而文公门人多忽史学不熟嵗名故有此误噫以文公门人犹不免于差误况不及登文公门者乎恭惟先生为一代大人物天下士之所依皈某曩尝雅拜门墙辱进春风之座所拟长编纲要一书尝畧举金兵诛逆亮于州一条以求砭订先生矍然曰此孟子书法也陈平甫备要壁角里文字耳子之此书有关于世道大矣勉之某服膺师训退而成书凡与陈平甫异者三百余例谨抄録所説衍义上千斤削某虽不获登文公之门而获就正于先生焉是何异亲聆文公之敎者岂非今日之大遇哉代徐司户上参政蔡九轩献通鉴纲目考异书
　　某尝闻著书立言之士其有益于世敎者有二焉一曰经学之士二曰史学之士皆有功于世教者也厥初生民六经未作也斯时也一忘言之天也结绳而已何有于书契标枝而已何有乎文籍迨夫书契作矣文籍生矣分张太和磔裂元气于是乎有易于是乎有书于是乎有诗礼春秋圣人亦费辞矣然亦岂得巳哉故夫古之为经者六后之为经者什百千万非后世之经什百千万也向使五经不火易不卜筮吾夫子之六经无恙也则夏侯建不必为五经章句刘辅不必为五经通论许谨不必为五经异义程曾不必为五经通难孔頴达不必为五经赞义顔师古不必为五经考定张镒不必为五经微防崔郾不必为六经要言樊文深不必为七经义纲陆徳明不必为经典释文刘镕不必为经典集音易一而巳丁寛可以无易説卫元嵩可以无元包崔篆可以无易体徐郧可以无周易新义书一而巳桓荣可以无大小章句卫宏可以无训防周昉可以无尚书杂记王元咸可以无尚书纠缪诗一而巳伏恭可以无齐诗章句贾逵可以无汉诗异同韩婴可以无韩诗内外传陆玑可以无毛诗草木虫鱼疏礼一而巳戴经可以无石渠礼论刘歆可以无逸礼郑元可以无周礼难张衡可以无周官解説春秋自春秋贾徽可以无左氏条例钟兴可以无春秋章句何休可以无春秋训诂髙士亷可以无春秋纂要是虽一家一説一説一漓然不可谓无功于六经者至若麟笔既絶之后为史氏之学者又纷纷乎其多矣史记司马迁作也使史记为全书则史记索隠何必司马贞史记章义何必徐广史记新序説苑何必刘向前汉书班孟坚作也使前汉为全书则注前汉书何必顔籕前汉记何必荀悦注司马相如传何必郭璞汉记音义何必崔浩后汉书范蔚宗作也尝攷其书则有撰东观记如薛莹者有撰东汉补注如刘昭者有撰续汉书如司马彪者是葢不以一人而成一书也三国志陈夀作也尝攷其书有撰魏武本纪如习凿齿者有撰魏武春秋如孙盛者有撰魏纪如魏澹者是又不以一人而成一书也晋书唐文皇作也又有撰晋书八十九巻如王隠撰晋书三十五巻如谢灵运撰晋书三十二巻如干宝撰晋书十四巻如朱鳯凡此皆晋史之所引用者南此史李延夀作也而又有撰后魏书一百三十巻如魏收撰北齐书二十四巻如李徳林撰陈书三巻如傅纬撰宋书五十八巻如孙严凡此皆南北史之参附者隋书作于魏徴而前乎此巳有王邵巳有张太素唐书作于欧阳修而前乎此巳有韩愈巳有吴兢五代史亦作于欧阳修也而又有所谓徐无党诸君子之立言垂世或相与共成一家之书或相与订正一代之事其实皆有功于史学者至于我司马温公之作通鉴也自周威烈而下千数百年间尽取而为书删削冗长举撮机要而凡关国家兴衰系生民休戚善可为法恶可为戒者炳如也书成而胡文定又为举要补遗至考亭夫子又别为义例表嵗以首年而因年以着统大书以提要而分注以备言其纲仿春秋而参取羣史之长其目仿左传而稽合诸儒之粹亦详且备矣某不敏幼受教于父师窃有志于史学尝闻之先公云西山守泉时先公从之游泉士林梅坞考亭之髙第也移书西山曰通鉴纲目一书所谓纲者断断乎出于先师之手而分注之目或委诸生先师平生工夫详于四书故未及修改自今读之一章之内文意不相聨属必须检寻温公故本然后意足明公倘为主盟俾敏博通明士数人以温公本参校完其阙失明公从而可否之名曰纲目考异以成先师之志甚大惠也葢当是时登西山之门者先公最先诸友西山乃以此书属之先公然先公考之未及竟故其考异止二十余条今某成是书为巻三十为条千四百余求以无敢负先公之志又尝取鄱阳考亭年谱读之其説曰纲目一书先师再加更定而未毕又信梅坞之言为不妄先生学考亭之学者也必能为某可否之是书止以通鉴正本与门人所褒之目参校其同异而巳于纲则一字不敢增损殆犹游夏不能措一辞也近世尝有着纲目发明者魏文靖为之序金陵帅上其书且官之以为儒生光宠亦有以吉本泉本校其去取之不同为纲目考异淳祐丙午有防行下写而蔵之袐书则凡有功于纲目者皆不为无遇今是书之成其与纲目发明者既不同而其考异又以温公本为据非徒以吉本泉本校其去取之不同而已



　　稼村类藁巻十二
　　钦定四库全书
　　稼村类藁巻十三
　　元　王义山　撰
　　传
　　金少翁传
　　少翁姓金字元宝丽水人也禹时其先尝入贡仕于周者以职币名汉时有名布者着之令甲有为释氏者明帝梦见之为设伊蒲桑门之馔皆其先世也少翁与鲁国人孔方彭城人钱关子剡溪人楮先生友善孔方以罪废钱关子楮先生坐党斥独少翁行于世尝谓人曰吾道一以贯之言利析秋毫铢两分厘必辨性不喜入穷乏之家与富商巨贾最相厚每至主人延之上座呼为少翁于胥軰尤莫逆暮夜往访其徒动以千计偕行穹官贵人虽盛怒见少翁来必改顔接之携手入房闼与其妻拏相得欢甚人有罪至死少翁一言即解或媒进者必借重少翁乃可少翁方面大耳其色黧与人交其初似崛强然性终软熟独于寒士少恩云
　　太史公曰少翁金姓以少名何居其少昊金天氏之裔欤
　　香山居士传
　　居士姓占其先占城国人也所至其名香尝随海船至五羊与贾人交最密其族党甚繁居于泉者如五羊之盛居髙者因姓髙居雷化者皆其支派也号琼者尤有声价若沉若檀若木者以医名人有疾招致之善治气辄效与姓薷姓丁者皆其类居零陵者非同谱也居士尝游蓬莱人仙之号蓬莱翁有老儒先生手执周易一巻与共读好事者于明窻净几间列古鼎其上与陈毛颖楮先生軰相友时召玉川子与瀹茗好佛老有清净道徳无为之名喜读老泉木假山记象其巉岩诡特尝介陈后山见曾南丰为之加礼延之上座然居士无坚守特操为人足恭致书朋侪必三沐三熏九顿首然后遣有设賔筵者居士与俎豆杂陈于前賔醉主人命红袖奉以进居士于几席间曲尽其礼备诸丑态遇贵介诞日袖诗词与俱称觞作遏云声助人之欢里有丧亦往吊吉凶无废礼性亦好圆向妇人胁肩谄笑其徒累累如贯珠环绕心胷间又有软媚者喜趋炎常在人掌握中虽汗浃不耻呜呼无耻之耻无耻矣曾谓居士为之乎唐长庆间有以此自号又字乐天姓白居易以诗名者非此之云
　　太史公曰居士与后山游师事南丰惜无坚守特操又其甚为富商臣贾所卖卒至焚其身惜哉
　　甘国老传
　　甘国老汾州人也以草名见于神农氏本草名松名遂兄弟也与松善遂所行辄相反族有二有居山中者白如傅粉多贵重之有依山而居者顔如渥丹人赤其族性恶湿喜负暄有寒疾不可以风常择燠室居焉初邓州人有姓鞠者与江南陈吉善国老介以进得通神长年术与黄连卢荟友而不如其苦口上党人胡麻随人黄苓石人秦芁其徒百余軰皆趋附国老以媒其身吾侪有远志者辄恶之抑之弗使进能毒人如葛生亦为之和解尤与蜀之黄耆五人相得空竭其心论事出肝肺号六一居士人无贵贱有疾以身和药有阿魏者最熏秽国老与之交亦不郤一日有贵公子欲招致之欣然来及至以利説公子公子怒束缚之不为礼由此迹虽疎然心实爱之延之髙阁其声价益长公子喜曰吾笼中有人矣国老素无直节唯以甘言媚人投世所好仕至三公号国老云
　　太史公曰甘位至三公爵甚穹无姜桂二子之辣君有过不能苦諌人有以利来者虽卖巳不顾惜哉
　　髙御史家传
　　髙氏渤海人也古者赐姓命氏或以土或以封或以名或以官或以字或以物髙氏出于齐公子髙之后以名也其后有受业孔门者名柴战国时燕遣使入秦有名渐离者有名允者北朝人也有才度以一代伟器称有名昻者亦北朝人也幼时负壮气其父曰大髙氏之门者此儿也唐有封渤海郡王者髙氏代多显不书书之不尽书也近世有左丞相守太师云金云金生右平章政事宗元宗元生工部卿仁路仁路生在班祗候长夫长夫生在班祗候巨由巨由生神射军都指挥使正徳兴正徳兴生在班祗候文祐文祐生襄襄生奉御兼园陵令赵儿赵儿生西三县税同监翥翥生今御史伯元兄弟二人弟大史院监候伯亨并书详其所同出也初髙氏有女未嫁而孕父恶之杖于家忽一日有道士自外而入问之故有老妪述其事道士又问此女曾何游妪云此幼毓闺房不履户外惟禁烟省松楸时父母俱往此女游后园由墙而西有禾苗生焉上有枯穗而谷以手挽之取其谷而食巳而有娠道士今镢于禾之所深才尺得髑髅焉其苗自口而出后生男弥月聚族姻方命名间言者噬而不嗑邻里皆惊骇未几又一道士自外来谓坐客曰我与此子名名髙母汉母汉即云金也尝闻邰之女履大神拇指之迹如有人道感巳者生稷为农师教民谷诗所谓履帝武敏歆是也又闻有田家女因耘见众禾中有一穗食之生子其女竟仙去后人为立禾女祠乃知食穗生子天地间有此荖事夫不夫而育恠也生异人则不恠矣母汉以母食谷而生其事恠甚而遇道士尤恠也而其恠卒为祥宋时有李泰伯母无子祷于神梦二道士奕碁往观之道士取局之一子授焉子子也生太伯为宋名儒母汉之生遇两道士泰伯之生亦梦两道士道士其异人欤惟异人识异人母汉仕至左丞相守太师子右平章政事女皇后盛哉渤海之髙天下之髙也谨按髙氏家谱母汉后皆为显官惟襄不仕襄子赵儿为奉御兼园陵令奉防降香道经河南年饥境内民殍多流离赵儿绐所属官曰我奉宻防来赈济令所在发粟所属官以其事闻于朝有防还职日究问及还待罪东华门外奏云臣比者奉防使外道经河南境内百姓皇皇乏食若俟请于朝然后赈济则斯民旦夕命也臣闻民者国之本也固则邦宁臣不待奏请令所属官发粟赈乏臣死罪死罪上嘉其功有防无罪可待金天兴间后薨封丘门外大兵压境赵儿伏于附城内夜奉柩以入葬他所呜呼此何时而一念忠烈至此赵儿可谓不负所职若赵儿者又髙氏之后所谓异人欤今行台御史按临江右所至能为万物吐气唐髙元裕为御史尝谓御史纪纲之职其风望峻整迨今有声元裕之后又一御史是髙一门两御史也将见持平无私条纲具举有唐人命御史为宰相故事在用敢述颠末为不朽传且以告太史氏赞曰于戏盛哉髙氏之为兴门也子而孙孙而子子而又孙天之生异人也将大书特书不一书云于戏盛哉



　　稼村类藁巻十三
　　钦定四库全书
　　稼村类藁巻十四
　　元　王义山　撰
　　殿策
　　对
　　恭惟皇帝陛下抚大有为之机中三才而立登极于甲申即艺祖皇帝登极于甲辰中兴于庚申即艺祖皇帝创业于庚申气运循环无往不复兹者进臣等于廷策之以三才之奥且及于隂阳刚柔仁义之理而归之于艺祖开国之功臣不佞有懐欲吐久矣幸得借玉阶方寸地此而不言臣则有负敢以圣问中民极立而天地自位之语为陛下勉臣闻帝王能为生民立极则能为天地立心何则帝王中三才而立惟有大防模然后能开拓乾坤惟有大力量然后能担当宇宙是故天职司覆必有帝王者作而后天得其所以为天地职司载必有帝王者作而后地得其所以为地天之道不外乎隂阳而帝王一心隂阳之理具焉地之道不外乎柔刚而帝王一心柔刚之理存焉此帝王定之以仁义而为三极之宗主欤葢自艺祖皇帝收拾五季破碎之天下以仁义一理扶人极于无穷正天地之常经明古今之通谊用能定天下为一陛下景定改元之诏有曰洪惟艺祖之开基逺迈成周之卜世神防之受甲子用笃祐于躬厯首之起庚申实同符于兴运臣于是而知陛下之所以位天地育万物者此一大运气不特与艺祖同且超越乎古今者有二葢天下之数起于甲而天下之势合于庚自大挠作甲子而有理即有数据邵雍皇极经世书谓帝尧在位一百年而即位之元为甲辰因是而逆推大挠甲子之数则知盛帝明王即位之元多在甲黄帝受命之元其元为甲子主三才之统一百年少昊受命之元其元为甲申主三才之统一百年帝尧受命之元其元为甲辰主三才之统一百年若夫经世纪年所载帝舜受命之元其元为甲申大禹受命之元其元为甲戌而夀皆百有余嵗彼数圣人者其合乎甲之数止得其一而主三才且百余年之久陛下电绕之年实在甲子龙飞之年实在甲申亲政之年实在甲午是陛下之大气运又兼乎黄帝少昊尧舜禹之所未有此臣所以拜手稽首而为陛下诵于万斯年之诗也臣谨按西汉律厯志有三统之説天统甲子人统甲申地统甲辰是陛下兼三才而统之矣乃者庙谟雄断邉尘肃清成不世之骏功建丕天之鸿业又在乎庚申之嵗是三才合为一之时也葢帝王受命之数多在甲而古今混一之数皆在庚六国之合合于其年之庚辰三国之合合于其年之庚子南北朝之合于其年之庚戌艺祖得天下其年为庚申而合诸僭伪为一又在太平兴国五年庚辰程颐曰庚者更也三才更新之象也不然古今凡几甲而陛下之临御独兼乎先甲后甲之数古今凡几庚而陛下之中兴又据乎先庚后庚之期是陛下之一身天地之大气运皆归焉此所以能为生民立极故能为天地立心也然而论数不论理不明论理不论数不备陛下既得乎先甲后甲先庚后庚之数与艺祖同符矣而又能以理贯乎其间则圣问中所谓隂沴未全消海宇未全清疏附奔走而动叹才难掊克背侧而居多民蠧与夫法制者国家之纲储蓄者兵民之命财用者政事之纪军师者封疆之卫皆可以据理而行矣臣谨上愚对臣伏读圣策曰葢闻立天之道曰隂与阳立地之道曰柔与刚立人之道曰仁与义此非兼三才而两之者乎然易有太极是生两仪不曰生三才何也或曰三才之中各有两仪所以立其道者各具二名隂阳也柔刚也仁义也故曰六者非他也三才之道也然四象生八卦不曰三才生六爻又何欤臣有以见陛下身为三才之主而欲又求三才之奥也臣谨因陛下之问易质诸夫子之赞易其发明三才之道于系辞説卦乃各一见其系辞曰易之为书也广大悉备有天道焉有人道焉有地道焉兼三才而两之故六此其列天道于上列地道于下而必列人道于其中以见人者天地之心自太极既判以来苟人道不正则变天之道乱地之理三才之大有不得其位者矣然犹统言人道而未指言圣人植立之方也至其説卦始曰立天之道曰隂与阳立地之道曰柔与刚立人之道曰仁与义兼三才而两之故易六画而成卦此则言立天道于首言立地道于次而究言立人道于其末以见立者乃圣人植立之功惟皇极之圣人有作致中和以位育尽至诚以参赞俾斯世悉为仁义之民以全其天地之性而不失其为天地之心然后人极立而天地与之俱立矣臣尝攷夫子所以赞易者于三才之道凡两及之而圣问于立三才之道独一问焉臣固知陛下有意于为生民立极以为天地立心葢天地非人不立而人道又非圣人不立周敦颐作太极图説原夫太极动而生阳静而生隂分隂分阳两仪立焉而亦归之圣人定之以仁义立人极焉图説之作大易之防也夫子于易三言夫天地人之所以立敦颐于图亦申言夫两仪人极之所以立然则天地于人立则俱立而人非圣人立不徒立且当五季溃乱之初天地磔裂生民糜烂自我艺祖皇帝再造民彛开辟天地一日召王昭素议易至干九五飞龙在天昭素曰此正当陛下今日之事万世咸谓艺祖善体易昭素善言易今陛下得艺祖之正传臣敢袭昭素之遗意故因立三才之道之问衍而立为民极以立天地之説抑非臣臆见也尝闻端平改元其年甲午其日庚子陛下梦艺祖于殿上亲承圣谟越三日宗臣以御容进一瞻天表俨如梦中臣尝恭读圣制纪述有曰在天之灵将启我后于惟休哉敢不祗若休命是立民极以立天地之责艺祖葢亲授其托于陛下矣况此梦之祥不于他年而必于端平之甲午不于他日而必于三日之庚子是立民极以立天地之气运艺祖又长发其祥于陛下矣大责任如彼大气运如此陛下何以仰嗣艺祖何以大慰三才岂有他道哉亦有仁义而巳矣仁义者即在天之隂阳即在地之柔刚隂阳柔刚其形而下之器仁义其形而上之道也陛下惟自其恻隠仁之端而充之以极于仁之至自其羞恶义之端而充之以极于义之尽则上好仁而下争先仁上好义而下争先义皇极一立民极自正而三极尽入经纶矣此谓全天地之性以立天地之心而立天地之心即所以赞天地之化育陛下继艺祖之能事始毕矣臣伏读圣策曰朕以凉菲荷祖宗之休父事天母事地子育兆民兢兢业业垂四十年三才之托任大守重亲策多士十有二矣今朕垂问乎三才之奥春夏生长秋冬收蔵着明于日月星辰者非隂阳之成象乎东南温厚西北严凝着见于木火金水者非刚柔之成质乎亲亲敬上明察于父子君臣者非仁义之成性欤是皆生于太极两仪之自然非由人为明矣然而立尔极者又必有待于圣人何欤三极之道立于圣人然后隂阳和风雨时九州攸同水土平治伦明于上民亲于下此盛帝明王尽人物之性赞天地之化育者也何修而臻此臣有以见陛下身任三才之责而又知人者所以统乎天地之心也臣尝求三才之理于太极未判之先矣道之隠于浑沦而蔵于未雕未斵之天者未漓也是故未有人心先有五行未有五行先有隂阳未有隂阳先有无极太极自无极而太极太极动而生阳静而生隂分隂分阳两仪立焉得气之轻清者为天帝王则以一心之微而天道之统系焉得气之重浊者为地帝王则以一心之妙而地道之统关焉陛下谓三极之道立于圣人是知帝王此身乃仁义之宗主贯三才为一者也臣尝证之易矣易六十四卦或以后言或以君子言或以先王言不一而足独于圣人则罕言之葢圣人非可以常论是故易言圣人必于天地并言故易于彖辞言圣人者凡四未尝不兼天地而言之在颐则曰天地养万物圣人养贤以及万民在咸则曰天地感而万物化生圣人感人心而天下和平在豫则以天地圣人一于顺动在恒则以天地圣人同于悠久由是言之圣人与天地为一明矣陛下谓隂阳之未和然与其求隂阳和于隂阳不若求隂阳和于此心葢此心中自有二气也陛下谓风雨之未时然与其求风雨时于风雨不若求风雨时于此心葢此心中自有四时也九州攸同此心之一天寛地容也水土平治此心之一地平天成也葢是理之在吾心即陛下所谓立人之道曰仁与义者葢人道立则天地之极与之俱立千古在前仁义之道不息万古在后仁义之道无穷则天地亦与之相为无穷朱熹有言天髙地下人位乎中天之道不外乎隂阳地之道不外乎柔刚舍仁与义亦无以立人道臣谓舍仁与义天地亦无以自立矣岂特人道哉干徳间有言于伪蜀者曰宋氏启运不类汉周一统海内其在此乎是三才之道不幸而否于汉周而又幸而泰于艺祖开基之曰陛下能以艺祖之所以主张三才而主张之则生民之极立而天地之心立矣臣伏读圣策曰自汉儒傅防而春秋洪范为灾异之书今阳居大夏而隂沴未全消欲和顺乎隂阳何所考自强敌侵扰而一家文轨有南北之限今义当混一而海宇未全清欲柔远能迩何所赖自邪説充塞而诸子百家壊吾仁义今表章正学而弊习未全革欲正人心何所先或曰两仪之道皆存乎人民极立而天地自位仰观俯察不若近取亦有仁义而已矣臣有以见陛下念天变之未消思地图之未复而又虑人道之不得其常也何谓天变之未消臣闻书曰皇天无亲惟徳是辅又曰惟天佑于一徳然则天命之所以去留者徳实为之本朝以道徳永天命中间大变故大灾异虽间见层出然上天仁爱之心则未尝一日忘最是去夏之水尤可以见天之仁爱陛下也至矣汉永始中日有食之京师见四方不见谷永以为在内之兆明年日又食之四方见京师不见谷永以为在外之兆葢四方见而京师不见者其祸浅京师见而四方不见者其祸深陛下景定以前如星变如火灾天之出灾异以谴告者固不一而足然而多难乃兴邦之基殷忧乃启圣之渐独是去夏以来洪流暴浸不见于四方而独见于京师之近畿不特京师之人见之陛下将亲见之矣陛下为之减膳撤乐为之救灾防贫即此一念已足以囘天意矣然而人主之答天也因恐惧而加修省则可徒恐惧而不修省则不可今阳居大夏天时虽已顺而隂浊尚干于阳明岂非人道犹有未至欤继自今以往能以易之恐惧修省者为心则人道立矣如是而隂沴未全消臣不信也何谓地图之未复臣闻自昔取天下者常易收天下者常难唐神尧以一旅取天下后世乃不能以天下取河北其势然也何者人之情轻于用已之所有重于用已之所爱故敺非已之民食非已之粟而收非已之城邑则往往肆意为之从陈以东与齐王信而不靳取越以北王彭越而不吝如汉髙之为而卒之以创业于天下葢其能勇于为而巳晋元抚江东之胜兼呉越之饶又有新附之豪杰如祖逖軰如顾荣軰自可集事矣而终于江左偏安其心爱夫一隅之可以自托惴惴然惟恐用之而并失也若元帝者可谓志不刚力不勇不足与中兴矣葢中兴之道有二有中兴其祖宗创业之政治者有中兴其祖宗创业之土宇者今文轨一家版图有将合之机而未至于大一统者岂非人道之犹有当思欤继自今以往能以诗之所以复古者修政事则人道立矣如是而海宇之未全清臣不信也开宝五年河大决命曺翰往塞之上曰霖雨不止又闻河决朕经宿以来焚香上祷若天灾流行愿在朕躬艺祖斯言其知所谓立人道者欤自人道立于艺祖而天道与之俱立开宝元年一夕大雪上扣普门谓普曰吾睡不能着一榻之外皆他人家普曰陛下小天下耶南征北伐今其时也艺祖斯言又知所谓立人道者欤自人道立于艺祖而地道与之俱立陛下表章正学崇伊洛之儒先而天地间之正理复明去荆舒之从祀而天地间之邪説不作思无邪有训而仁义之道本于心得母不敬有箴而仁义之道见于躬行中庸大学有赞而仁义之道又得于讲贯精而践履熟固宜天道顺于上地道顺于下而隂沴未全消海宇未全清尚有如圣问之所及者岂非仁义之道知之非艰而行之惟艰欤臣伏读圣策曰今疏附奔走动叹才难而掊克背侧居多民蠧虽劝励戒饬诏防丁宁毋乃吾仁有所未至欤法制者国家之纲也储蓄者兵民之命也财用者政事之纪军师者封疆之卫虽及此闲暇日计嵗省未厎于治毋乃吾义有所未尽欤臣有以见陛下思人道之当立而又欲仁之至义之尽也且陛下所谓疏附奔走动叹才难者岂非人才之乏使乎臣闻自三光五岳之气分而天下无全才久矣然而惟用人而后可以办集天下之事惟用中而后可以造就天下之才人才固不可以一律求也谨畏自修者无用世之具疏畅自许者多生事之嫌优游不断者有废事之迹跅弛不羁者有负俗之累此人才之通患也圣人知其然开九徳之品以裁其寛简之偏立三俊之目以约其刚柔之失严三徳之用以克其沈潜髙明之过凡此者皆所以为爱惜人才地也孟轲曰君子中道而立能者从之葢中者不易之地彼能者固协于中而不能者亦望而取其中又曰中也养不中葢以已之中而成人之中陛下惟能执此中于用人之际则有才者皆得以自见尚何忧人才之乏使而吾仁之有未至哉且陛下所谓掊克背侧居多民蠧者岂非贪吏之末尽去乎臣闻贪吏之诛求世之所共嫉也惟不仁于贪吏然后能仁于民端平以来戢贪之诏凡几下有人心者不于此而变焉真防顽无耻者也古之圣人其待天下士者何厚而天下士自待其身者亦厚周官十有二禁民商工贾皆与焉而独不及士汉宣帝诸诏为吏而下者半不曰营私则曰欺谩而赃之一字犹未之及是汉之待吏犹厚也然而上之所以待吏者固厚矣而今之为吏者反不能以厚待其身何耶臣谓欲去贪吏当自击巨贪始葢元载之家财既归于有司则十五道之官吏皆知所畏陛下惟能即其巨贪者去之则人人相率而为亷矣尚何患贪吏之不革而吾仁之有未至哉经制者国家之纲也臣闻汉大纲正唐万目举本朝万目虽未甚举而大纲则甚正臣尝求纪纲之所以正内侍官不过留后而无汉唐恭显之僭戚里不得预政而无汉唐吕霍之变政归中书而置以参贰则汉唐专权之患无之财布中外而总以三司则汉唐殖货之患无之凡此者皆纪纲之大者也肇创于国初而承袭于歴代暂紊于熙宁而修复于绍兴抑臣拳拳有望于陛下者政权之纪纲壊自大观创违御笔之法始兵权之纪纲壊自宣和之用贯黼始圣明之朝万无是事然内批节帖间亦有之伏惟陛下以朝廷之纪纲一付于公议何患法制之不立而吾义有未尽者储蓄者兵民之命也臣闻古者民务农桑而家有余积上之人俾自蔵以待水旱之灾故彊塲有积食乡里有委积设有水旱以荒政十二聚万民是时富蔵在民三代而下此意不古战国平籴已与古异虽曰富蔵在官其实亦为民计也自平籴之后又有移粟之令武帝因水潦之灾下巴蜀之粟于江陵皆仁民之一术去夏水潦为患野无青草臣谓斯民止旦夕命矣陛下视饥溺由巳讲求荒政而斯民复有更生之喜伏惟陛下常以积贮为心则民食足而兵食与之俱足尚何患储蓄之不丰而吾义有未尽者财用者政事之纪也臣闻财用之在天地间止有此数不在国则在民汉唐中世兵祸频仍事力雕耗尝取食货志即其君臣所以理财者观之若算商车告缗钱等事汉史皆非之而独取其国用饶给而民不益赋若散青苗征竹木等事唐史皆非之而独取其用平凖法而敛不及民数年以来国用竭矣而号为善理财者惟求多于无聊之民是于根本之地而寻斧而今邉烽息矣寛之一分民受一分之赐其时也伏惟陛下常以节财为心则将见百姓足而君孰与不足尚何患财用之不给而不得以尽吾义军师者封疆之卫也臣闻师不必众也而效命者克世之为将惟务多兵而不知兵至于三十万不可用矣前代以六十万而胜楚以四十万而胜秦惟王翦项籍二人汉初合诸侯兵五十万败于彭城以三十万众困于白登王恢以三十万伐马邑无功王邑以百万败于昆阳凡此皆以兵多而败也今日之兵不患于寡而患于不精不患于无功而患于老弱之未汰伏惟陛下常以练军实为心则韩家军岳家军不得专美于前矣尚何患军师不勇而不得以尽吾义而又法艺祖之量才甄奬者用人才法艺祖之不赦掊敛者惩贪吏法艺祖之易藩镇于杯酒间者振朝纲法艺祖之发军食贷民饥者散储蓄法艺祖之积二百万匹者丰财用法艺祖之择精鋭为禁旅者整军师果如是也将见天下之势皆定于一也此为生民立极为天地立心臣愿陛下以艺祖为法者此也陛下之所以策臣者臣既熟数而详陈矣而陛下复策之日肃观史臣作太祖皇帝总叙谓太祖更立天下与民为始天地五行人事之理乱而复正肆朕嗣守丕绪思有以修艺祖之功答天地人之望施之罔极其道何由子大夫其别由熟复悉心以对朕亲览焉臣不识忌讳既以陛下同符艺祖得天地庚甲之数者陈之篇首而又以艺祖之治国平天下者条举而详言之惟陛下取为法则中兴混一之功可不劳而举矣臣幸生明时获近清光陛下之所问者既空臆而言矣其所不及者隠而不言臣之罪也敢以切于今日者为陛下告一曰居重驭轻二曰居安虑危何谓居重驭轻古者兵无常聚故将无常守西汉凡兵皆属天子而命将出于临时按汉掌兵之官或置或罢初无定制将军皆因征伐而置员因所领之兵而立号是故丞相可将九卿可将列侯郡守可将事已辄罢终汉之世大权利器尽在天子把握中唐府兵之制始于西魏因于周隋而大备于唐内有十六卫外开折冲果毅府举天下不敌关中之半则以重制轻无尾大不掉之患兵散于野将归于朝国家每调发下符契于郡郡守参验乃发则权自上出所谓握兵于外者无之艺祖皇帝聪明神武大勲既集诏天下精鋭咸遣诣阙自是天下无重兵虽有侍卫三司不过呼呵指导于陛前耳故京师之势重今天下之势固未有内轻外重之弊然五大不在邉五细不在廷或者有当加意乎臣故曰居重驭轻者此也何谓居安虑危汉文帝时烟火万里海内富庶言者皆曰天下已安已治矣而贾谊治安一策方以寝薪厝火为虑谓有可痛哭流涕者谊岂好为是张皇哉葢安危祸福相为倚伏有臣如谊如之何不为汉深长思唐太宗四年以后斗米三钱外户不闭致治之美几于成康孰不为太宗喜而帝也常以未治为忧尝谓侍臣曰朕有二喜一惧比年丰稔斗米三四钱一喜也北人久服邉鄙不耸二喜也治安则骄侈易生一惧也古人防微杜渐如此艺祖皇帝削平僭叛天下宁谧而干干自持不敢怠荒尝乗快指挥一事忽忽不乐且曰为天子亦大艰难圣谟洋洋万代鉴今天下之势固无内阻外讧之患然制治于未乱保邦于未危或者有当究心乎臣故曰居安虑危者此也臣愿陛下审天下大势之所趋而为偏重之防察天下大机之所伏而为久安之计则宗社幸甚臣干冒天威罪在不赦惟陛下矜而宥之臣不胜惓惓臣谨对





</div>
    <div class="pagination">
<a href="稼村类藁_page6.html">上一页</a><span>...</span><a href="稼村类藁_page2.html">2</a><a href="稼村类藁_page3.html">3</a><a href="稼村类藁_page4.html">4</a><a href="稼村类藁_page5.html">5</a><a href="稼村类藁_page6.html">6</a><span class="current-page">7</span><a href="稼村类藁_page8.html">8</a><a href="稼村类藁_page9.html">9</a><a href="稼村类藁_page10.html">10</a><a href="稼村类藁_page11.html">11</a><a href="稼村类藁_page12.html">12</a><span>...</span><a href="稼村类藁_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
