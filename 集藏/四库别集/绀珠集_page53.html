<!DOCTYPE html>
<html>
<head>
    <meta charset="UTF-8">
    <title>绀珠集 - 第 53 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>绀珠集 - 第 53 页/共 81 页</h1>
    <div class="content">　　陈从易舍人偶得杜诗旧本字不尽完送蔡都尉诗云身轻一鸟其下脱一字因送数客各用一字补之或云疾或云落或云起或云下后取完本证之乃过字陈公叹云一字不到也

　　月鍜季炼
　　唐末诗人无复李杜之豪放然亦务精意有周朴者雕琢号月锻季錬诗多传播【自一字不到至韩退之木强六条皆欧阳文忠公诗话】

　　梅圣俞论诗
　　梅曰诗以意新语工得前人未达者为善又湏状难写之景如在目前含不尽之意见于言外姚合云马随山鹿放鸡逐野禽栖贾岛云竹笼拾山果瓦瓶担涧泉等是山邑荒僻不如县古槐根出官清马骨髙为工也严维云栁塘春水漫花坞夕阳迟则夭容物态岂不在目前乎温庭筠云鸡声茅店月人迹板桥霜又贾岛云怪禽啼旷野日落恐行人则覊旅愁思见于言外也

　　卑凡厮
　　陶糓诗云尖檐帽子卑凡厮短靿靴儿末厥兵用当时语而今不晓

　　西昆体
　　杨大年与钱刘数公唱和号西昆体集人争效之或谓用事语癖难晓不知自是学之者之弊大年新蝉诗云风来玉宇鸟先觉露下金茎鹤未知不害为用事又如峭帆横渡官桥栁迭鼓惊飞野岸鸥其不用事者亦自佳矣

　　韩退之木强
　　退之诗尤工用韵其得韵寛则泛入旁韵如此日足可惜之类是其韵窄又或因难出竒不复傍出如病中赠张十八之类是也圣俞曰退之木强可见矣

　　未知得韩意否
　　欧阳永叔江邻几论韩文雪诗以随车翻缟带逐马散银杯为不工以■〈土幻〉中初盖底凸处遂成堆为胜句未知得韩意否

　　锦瑟
　　李商隠有锦瑟诗莫晓其意或者云是令狐椘之青衣

　　村夫子
　　杨大年学李义山诗体汉武诗云力通青海求龙种死讳文成食马肝待诏先生齿编贝忍令索米向长安此诗过义山甚矣然大年不喜老杜诗甞谓之村夫子未晓其意

　　诗辞微而显
　　唐张籍有谢裴司空马诗云乍离华廏移蹄涩初到贫家举眼惊讥其迟钝而眼多惊畏耳故辞微而显

　　唐酒价
　　真宗甞问近臣唐时酒价皆不能对丁晋公云一斗三百上问何以知之对曰杜甫诗云速冝相就饮一斗恰有三百青铜钱上称善信乎杜诗为诗史也

　　瑞叶
　　海陵人王纶女为鬼所凭自称为诗文仙人有雪诗云何事月娥欺不在乱飘瑞叶落人间说云天上有瑞木其叶六出呼纶为清非孺子赠以诗云君为秋桐我为春风春风会使秋桐变秋桐不识春风面鬼去女复憎然也

　　蹴鞠诗
　　颜师古注霍去病传穿域蹋鞠以皮为之实以毛蹴蹋而戏之至唐归氏子弟嘲皮日休云八片尖皮砌作球火中燂了水中揉一包闲气如常在惹踢招拳卒未休即不用毛实正如今之皮球也国朝丁晋公好焉作诗述其事云背装花屈膝白打大亷斯又曰进前行几歩跷脚立多时

　　花蕋夫人
　　蜀孟昶花蕋夫人善诗王平甫于馆中得七言诗一卷三十余篇大概似王建宫词如云厨传进食旋时新列坐无非侍从臣日午殿头宣索脍隔花催唤打鱼人又云月头支给买花钱满殿宫娥近数千遇着唱名多不应含羞走向御床前

　　与处士作牙
　　前世称驵侩今谓之牙韩退之赠玉川子诗云水北山人得名声去年去作幕下士水南山人又继往鞍马人从塞闾里少室山人索价髙两以谏官征不起人谓退之与处士作牙以其商量价直也驵侩作牙不晓其意刘道源云本谓之互郎主互市事唐人书互作牙转讹为牙其说似有理也

　　舞以达欢
　　古人饮酒皆以舞相属长沙王小举袖云国小不足回旋至唐太宗亦自起舞属群臣曰盖古人淳质舞以达欢不必合度张燕公诗云醉后舞来好全胜未醉时动容皆是舞出语捴成诗

　　野狐落
　　宋次道为西洛诗以野狐落对五鳯楼野狐落唐人宫名宫人所聚也

　　○襄阳耆旧传【习凿齿】

　　精魂为芝
　　楚襄王逰云梦夣一妇人名曰瑶姬我夏帝之季女也封于巫山之阳台精魂为芝媚而服焉则与梦期

　　阿承丑女
　　黄彦承谓诸葛孔明曰闻君择妇家有丑女才堪相配孔明即娶之谚曰莫作孔明择妇正得阿承丑女

　　呼鹰台
　　刘表任荆州刺史筑台名呼鹰作野鹰来曲

　　牵羊坛
　　南雍州记云襄阳有坛号牵羊坛刺史初至必牵一羊诣坛令绕之以其遭数验临州之年晋文帝为刺史羊行六遭不止强止之果八年而迁

　　竹罂酌酒
　　南雍州记辛居士名宣仲截竹为罂以酌酒曰吾性甚爱竹及酒欲令二物并耳竟陵王谒之呼儿取豹皮下五文钱买瓜共饮

　　槎头鳊
　　汉水中鳊鱼甚美常禁人捕以槎头断水因谓之槎头鳊宋张敬儿为刺史齐髙帝求此鱼敬児作六橹船置鱼而献曰奉槎头缩项鳊一千八百头

　　玉屐青丝简
　　南雍州记齐建元中盗发楚王塜获玉镜玉屐又得古书青丝简编

　　拜德公
　　诸葛孔明拜龎德公于床下公殊不令止

　　龙种来归
　　龎焕去官还乡里中人曰我家池里龙种来归

　　冠盖里
　　汉末甞有四郡守七郡尉両侍中一黄门侍郎三尚书六刺史一十长史朱轩髙盖会山下因名其里曰冠盖里山曰冠盖山

　　九卿山
　　岑山东三峯名三公西九山名九卿次一山名主簿

　　千头木奴
　　襄阳记李衡作宅种橘千株临终勑其子曰吾宅之里有千头木奴

　　拔十得五
　　龎统为郡功曹所称多过其实或问之龎曰拔十得五犹不减半

　　○纪闻谭【潘逺】

　　辨碧落碑
　　绛有碑篆千余字李氷阳爱之其中有碧落二字谓之碧落碑后有识者云有唐十三祀龙集敦牂哀子李训等为母造道门尊像

　　凤尾诺
　　齐髙帝使江夏王学凤尾诺一学便工帝以玉麒麟赐之盖诸侯笺奏皆批曰诺诺字有尾若凤焉

　　诗语暗合
</div>
    <div class="pagination">
<a href="绀珠集_page52.html">上一页</a><span>...</span><a href="绀珠集_page48.html">48</a><a href="绀珠集_page49.html">49</a><a href="绀珠集_page50.html">50</a><a href="绀珠集_page51.html">51</a><a href="绀珠集_page52.html">52</a><span class="current-page">53</span><a href="绀珠集_page54.html">54</a><a href="绀珠集_page55.html">55</a><a href="绀珠集_page56.html">56</a><a href="绀珠集_page57.html">57</a><a href="绀珠集_page58.html">58</a><span>...</span><a href="绀珠集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
