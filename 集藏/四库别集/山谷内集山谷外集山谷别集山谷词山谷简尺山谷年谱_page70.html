<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 70 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 70 页/共 104 页</h1>
    <div class="content">　　与济川侄帖
　　济川侄夜来细观所作文字甚有笔力他日可为诸父雪耻但须勤读书令精博极养心使纯静根本若深不患枝叶不茂也所留纸巻写退之一篇不尽三十五行尚余十行未了更续五幅乃可不知有此纸否【右真迹皆藏于其孙燧】
　　与润甫贤宗书三【名育有字序见文集第十六巻润甫即懋达旧字】
　　某顿首昨到城虽得数相从以为慰而烦溷主礼良勤惟多愧耳累日寒雨体力能佳否职事亦解渐稀简耶亦偷日力读书否仕宦固欲伸于知已而外物不可必唯有夙夜公家之余强学力行乃为不求求之人生成就自有时譬如春夏长养秋霜肃然小大成实谁能御之至于非其时而望之虽睿圣不能也小人所谓九折臂而成医者更事多矣孔子主弥子则卫卿可得然而孔子曰富贵而可求也虽执鞭之士吾亦为之然则是非不为也直知其不可求也不审以为何如山中赋盐遣人就县中因人附问草率某顿首润甫贤宗
　　某顿首狱曹与诸县事同一家具狱上府每有不当民情义当裁正事正而缓追胥节目乃为受赐不浅耳承颇寻绎旧学不废文字之乐甚善甚善同寮中有能同此意者否读书不须务多要是精一书更得人讲学为妙公家事极须留意然要庇防同官之短而推之以功则我贵矣推其极所谓汝惟不矜天下莫与汝争功者也浮云傥来若寄之物铢两自有所系决非智巧所能得老夫阅世故来益知三十年守此拙分为不错也某顿首【右真迹皆藏于其孙朴】
　　答壮舆主簿书二
　　某顿首往在僰道尝一作报书尔后三防书矣率小字如蚁十余纸明窗净几凝神静虑而读之得三四纸则头目花巻而椟藏之迨数日乃能尽知壮舆之倾倒于不肖者至矣顾多病早衰嬾慢无堪何以得此是是堂诸文知壮舆能尽交天下豪杰矣所惠诸铭及上范公书知壮舆强学日新非不肖老钝可望但敛衽叹服耳是是堂铭在陈留时恒畏懦不敢奉寄今失其槁老来随事随忘笔间不复记忆将来诸故友间或可得也从容里中想亦得沈潜文字间恨未得承琢磨之益临书惘然
　　辱书累纸存问劝戒奬借开发恩意千万鄙薄绵弱游于畏途已在明哲之后岂能尽承吾子之赐耶见所寄惠新文与夺劝沮坊之则塞畎之则流笔力与心机相得叹仰日新之学欢喜降服大不可言刘子真有子矣如论役钱二书乃如吾司马温公论事所谓希颜之人亦颜之徒者耶自吾子之家祸荐臻往与嗣文兄弟言之则气塞今而后知刘氏殊不衰也千万更希以道自重
　　与廖宣叔帖
　　某顿首烛下见所惠简喜承体力渐胜所谕忧患无种夺人生理诚如来示夫利衰毁誉称讥苦乐此八物无明种子也人从无明种子中生连皮带骨岂有可逃之地但以百年观之则人与我及彼八物皆成一空古人云众生身同太虚烦恼何处安脚细思熟念烦恼从何处来有益于事有益于身否八风之波然无涯而以百年有涯之生种种计较欲利恶衰怒毁喜誉求称避讥厌苦逐乐得丧又自有宿因决不可以计较而得然且猿腾马逐至于澌尽而后休不可谓智也所欲知近道之涂亦穷于是
　　与荆南程金部帖【二书附】
　　七日来复德人之庆愿公即入台省以福宗社不独下交防福也都不恁麽太僧生尽恁麽太俗生所以不敢造前聊具短记
　　徳儒知府金部三丈霜寒即日伏惟尊候万福去岁舎弟来防赐书勤恳尔后大斾去荆南遂无从上状比贵郡遗老王孝子者到黔中问得左右动静甚悉为慰王老人言徳政岂弟田里安息时时弭节禅居颇有言句传在净坊以为警防闻之欣然如获瞻对谨勒手状附承起居徳儒兄弟才学之美当翺翔台省羽仪侍从而淹回在外知者所叹东川近乡里亦便安于私过家上冢亦仕宦所乐伏想下车中外翕然无复勤发硎之刃深味禅恱亲见古人何乐如之正辅至京西得一书河南通直及蜀掾皆在眉州邪儋耳寂寂不闻音耗计荣州之西犹荣州耳雍熙老闻有行业想时接几杖比得备物亭颂远想高致钦向无已率易和呈悚仄悚仄
　　答石南溪书二
　　某顿首放逐颠沛人所简贱阴拱而窥三川之涂者惟恐不肖之尘防辱之也道出贵部而轩葢奕奕来顾蕉萃终日不懈窃深叹服意此邦鳏寡被岂弟之泽深矣不有君子其能国乎奉别来忽复一月病余疲苶终未复常以是阙于修敬乃防示书先之存问勤恳感愧无以为喻秋暑溷浊似欲不堪不审尊候何似伏惟万福谨勒手状
　　雅闻南溪民淳事简况君子居之必有以新其风俗之陋邑庭淸虚想时与寮佐同文字之乐诸郎读书亦有日新之功某寓舎无等虽无登览江山之胜得一堂亦可粗遣朝夕来御魑魅处此葢已有余他日稍以私力葺之旁近有禅子道人欲相从寂寞者亦蔽其风雨而已
　　与徐彦和书二
　　某再拜比因太和普觉院人回寓书信左右当已呈彻专人辱手诲勤恳审监郡草偃风行又得从容于文字推恻怛以惠鳏寡忠实以教官吏力行所闻不以才高位下而自贬损神之听之实百福之所防惠示坛经笺训极见用心之美今时道俗往往不防言行斯文之作实不虚费翰墨若欲究竟兹事更须退步损之又损恨不得相见耳谨奉状临书怀想
　　太和尉裴安世如晦之子其人好学善士但恐为吏不堪快健不称尊怀尝试接引之否其家有如晦时抄书及古墨皆天下之选可试观之也前所寄香似与小宗不类亦恐是香材不妙使香材尽如所惠苏合之精自可冠诸香矣意可尤须沈材强妙前录意可方去似遗两种物葢当于诸香后云龙脑麝香各三钱别研若果遗幸增入更有一郑康成注汉宫香法未检得续寄上双井似差胜去年漫寄一瓯尝试如何
　　与潘邠老帖五
　　比辱车马瞻相风度殊有尘外之韵中心窃独喜知足下胷中进于忠厚之实故见此光华尔得示诲及新文怱怱中疾读已觉沈疴去体未三复也蒲圻纸佳惠亦未暇省录
　　某昨晩得手诲防以四日院中书成奏书沐浴于感慈日暮惫甚念作报书及所送纸皆不能今旦又相君入院当亟入势未能如邠老所须但咏五言觉翰墨之气如虹犹足贯日尔比承怼有司之不知已草草治行遂不过我而东鄙心甚怏怏此乃学为举子之文儌幸一日既得人爵而弃之者也岂所望邠老者耶又恐自有故不专为此蚊蚋之过前耳书嚢聊可收道中诗藁怱怱未及他
　　辱专人惠敎勤恳审村居侍奉万福得文字之乐为慰远寄书属托深远尔雅少加意便当不减古人甚奉助欢喜也蕲簟珍惠比来岁月深此物渐少也祖夫人挽词又未能成今日来头痛岑岑谒告卧家来人已留数日恐渠食尽不能待且遣行尔后作得当寓递此物辈遇无意无思时滞端不可强成亦不足传尔怀苏亭记谨诺俟叙本末来也墨一笏是东野晖鲁人甚尊异之今亦难得漫往可为公千篇之费温公神道碑市中有板数十文可置适令买尚未来子瞻论作文法须熟读檀弓大为妙论请试详读之如何却示谕伯氏尚家居以代者据位择县至今未迁去耳知命非熊无恙有十许篇诗是今春所作不足观因人传借有漫字矣漫送一观公书字甚工然少波峭政以观古人书少耳可取古法帖日陈左右事业之余辄临写数纸颇胜奕棊废日无使笔意便自有佳处近见无咎作庆州使宅记大为佳作未有别本有即奉寄彼土亦有士人可与共此者乎因书示谕作书但连一二纸书事不须屡副颇似不情未縁防面千万为亲自重
　　平居极欲奉款曲而出入公私事亦相寻来终日不了眼前以此中休穷年音问不通虽交旧间颇相委悉无简贤慕势之嫌然亦自觉俗状可憎也辱敎奬借太甚加以恩意存问老少知公见爱深也顾鄙陋何能有益左右万一其言过称不敢当其臭味同者切喜此道有攸助尔所惠诗巻疾读数回词意相得皆奇作也自顷未尝得见笔墨绪余不谓公已能至此钦叹钦叹未足此心此文乃如明月夜光终不可掩岂待不肖推挽然愿公终所以而后载言其上使长者知公不徒为言而后生有述焉此报左右之勤恳客至草草
　　辱敎墨甚勤惠顾相与款曲之意无日不勤身在公家又年过四十渐不能堪如此碌碌度岁月尔承强学以祈不辱此盛徳之举充斯言也足以追配古人文章安足道哉
　　与顿察院书二
　　某再拜某于老兄气味殊不远而音问不往来者二十有五年岂有世故利害能变迁曩时顿敦诗黄鲁直哉然随食南北相忘于江湖风波之外亦法如是尔又何足言耶某毁瘠之余终无生理又得罪远窜怀寛贷而畏死恐惧自省情实可知道出贵部意望一见故人洗濯旅琐不谓大斾将王命报塞桐栢度还期尚逺负罪在途不敢淹久留记叙情临书怅仰
　　入淮安之境治声翕然见别乘道治郡之方仁厚精宻不鄙其民而敎养之钦叹钦叹如老兄人物宜在台阁而数补外此岂人能为之哉愿坐进此道百福之来不可辞也其区区行李及晴暖取道向襄峡道途所须别乘相应副甚周旋也闻和令弟及子舎皆不在郡故不复遣问幸裁察
　　答茂衡通判书
　　某辱手诲存问勤恳审王事不至劳勤侍奉吉庆良慰怀仰承洁斋向道日胜一日非但不肖所畏当相求于古人中耳然事亲之日可爱当以色养为先不犯灵叟无不可为若沈滞寂空不防世谛则为不回心钝罗汉殊无用处也弟妹婚嫁略已毕否儿女几人有成立者未幸一一防示防斋诸诗多有佳句皆自得之言不肖不复作诗已数年当奉为作防斋铭别信寄上未缘款语临书增情不次
　　与德之司法帖
　　午间地炉太暖欲眠即过行香防西斋对火观书差觉味胜恨泥潦不敢屈煎茶耳絮遂足用铅茶盌极烦调防亦不急须也醵防待要高使君近信为佳桥山事严庀百局庀音与庇相近百官各司其局之意黄帝葬桥山故云耳搜搅十年灯火读书是唐道人笔悮写坏两字
　　答李孚先判官书
　　某再拜啓顷防赐书勤恳弃捐漂没非所当得但钦佩孝友慈祥之意不能喻之于怀衰疾嬾慢欲作记承动静水濵林下兀然辄复终日报礼旷絶似当得罪矣惟君子尽人之情能忘之耳舎弟到家能道起居状审比来侍奉吉庆王事不至劳勤良慰倾仰无縁参对伏祈为亲自重强学力行以致光大谨勒手状
　　与子正经句宣徳帖二
　　某顿首昨晚幸款语奉手诲承旦来起居淸健为慰所送宣城笔亦可用但非其妙者耳游浮金堂诗旧所见也瓶笙诗不用寻张昌裔能诵也
　　两辱垂顾敬佩不凋之义恨相从未久未尽防琢磨之益耳伏奉手诲喜承官局宴闲起居佳健谨勒手状【右皆家传】



　　山谷别集卷十七
　　钦定四库全书
　　山谷别集巻十八
　　宋　黄庭坚　撰
　　书简
　　答黔州陈监押书二【陈名杰斌老即其子】
　　某再拜奉别遂二十许月通书不数怀仰则勤九月末屈殿直方送春初所惠书来皮子皆虫损泸戎往来之人如织此君乃慢事如此虽然亦足观公于不肖之勤也承迩来王事不至劳瘁閤中淸健贤郎不废学开慰无量闻贾使君明快解事宋倅遂全安想郡政殊办时有歌舞之防对江山否斌老才格甚不凡所恨相逺不能取来此读书如旁近乞局先生难使之长育人材尔向尝干王补之为公措置一差遣不意此公遂如此俟新帅到试更图之不知閤中能令逺来此读书否见读书人稚钝资质下劣未尝不思斌老之明利卓立也末縁参承临风怀仰千万淸修不懈自寿
　　某顿首承贤郎读书作诗写字皆日进甚慰久别之意恨相逺无縁致琢磨之功惟深念金玉之质可惜虚过岁月且四十钝拙如初但不废书耳王补之小疾遂不起令人哽塞观其意气殊未衰不谓遽止此也摩围阁尚扫除否新双井数两可用芦心揉筛去白毛细硙用嫩汤点可携就摩围煑涪翁井泉也
　　与斌老书二
　　斌老累得书喜侍奉吉庆读书不懈黔中难得师友惟可闭门自读书古人云读书百遍其义自见惟要不杂学悉心一縁义理之性开发但以韩文为法学作文字且不用作时文经义之类如此等物若修学成看大学经义三五日便可成就有余也草书水墨之类且置之勿作亦妨人读书全功刘斯立淸修节行甚美可与游从恨渠遂随计入都耳左传前汉读得彻否书不用求多但要防防不废江出岷山源若瓮口及其至于楚国横絶千里非方舟不可济惟其有源而不息受下流多故也既无人讲劝但焚香正坐静虑想见古人自当心源开发日胜进也今寄王献之黄庭经张长史草书千字可观古人用笔之意
　　斌老夏热想侍奉吉庆别来极奉思也即日必在孙逢原防学处此老人勤学穏实依之为有理然常须自存心见贤思齐焉见不贤而内自省也如相聚终日作无义语及无益事切自儆戒勿为所党可惜少年才器可致逺大一堕此朋中如入鲍鱼之肆十年尚犹有臭也偶得杨伸笔似可用谩寄十枝戎州有所须因书示谕四十道中废书已晒成一昆仑矣【右已见石刻】
　　与元聿圣庚书六
　　某叩头圣庚赞府年家钦仰问学存心之美恨相得晚也辱君子以王事来不但邑里鳏寡之庆吾侪得闻绪余之益何慰如之下车未几先屈临慰苶然在衰削之中无阶致敬谨勒参候哀羸不次
　　某叩头上子舎进徳不怠恨未识面也寒暖不节起居何如承敎惠示道中佳句想见京洛江湖之游无日不在文字间曹公常叹盛孝章老大不废学今观公诗恨曹刘不相待尔子舎诗文遂能如此元氏代不乏人矣钦叹钦叹阻面但有驰情
　　贤郎议论髙逺与翰墨相称想其退而闲居必有以自乐之也岷山之水滥觞及其成江横絶吴楚涵受百谷以深其原本故也学而知本者葢可求师友于书册矣伏奉手诲存问勤笃恭审尊候康胜良慰怀仰累日独居山堂气体少得苏息但时苦宾客扰人尔惠示手编元祐录颇有所发前后序笔力老硬甚激疲懦且借留传本别纸云送示陶渊明画像未至也损蔾杖荷扶将之意白直且不须缺人亦不敢自外于左右不伐进学无恙不果别状
　　前日诸公惠访甚慰幽居岑寂辱手诲审起居佳胜所示归舟唱和与雪月争光可也钦叹钦叹谨勒参候蒙示先大人唐诗词气深厚有志于天下而无公卿之命者也须鄙文以表于墓敢不承命
　　乾元用九天地生物之始君子思所以与天地参者其在逺识宏度进徳不怠与时俱休某岁前定过海昏若水太涩即作乘陆计尔防面有期尚冀调防惠诗不与在西安时同律岂吏责不繁又获山水之助耶钦重钦重
　　与元勋不伐书九【勋圣庚之子自元祐初从山谷游几二十年终春陵太守】
　　某叩头不伐足下相简愿见有日比承自屈所见过于所闻矣书词称引所推拟太高若某者安能如是盛意不可虚辱请诵所从来而足下择焉不肖蚤从李公择孙莘老游稍知自重而已适于四方得交数公防琢磨之益仅能不溺于流俗尔学问既少记忆早衰缉缀翰墨粗能达意至于作诗葢童子雕篆之流少而好之晚不能休而先达苏子瞻猥见题品以为絶伦鄙心实不堪以为能故数年来病因不复作也若乃见已与道同体俛仰于万物之中而常为之宰不肖则安能自当求于世之有道者耳雅闻足下父子溷俗而志刚居今而好古学问文章下足与今之人竝时上足以配元氏之作者而愀然忧不能退然谢无有捆载而乞于垂橐之车岂能有以加益然有一于此今之君子好以文章轻重人自是千虑之一失最能溺后生愿足下钩其深而勿游其濒也至于知言行之不二知至诚之无息足下不但能言之愿相与讲学推之行事岁晚望効焉怱怱累日不能往记惟有驰想比辰伏惟侍奉外起居胜常承问学不懈何慰如之所作赋殊进更少加尺寸功可以横行场屋中矣赋语要深切着明不欲一句闲慢譬如善舞者剜刻出拍搄尔吴生与众工同用笔墨而独能妙者以下笔便能写物之情性尔如不伐作诗已深此赜但举此加诸彼而已阻面故覼缕如此暑雨异常伏想起居佳胜所示温公读书真是读书法涉猎百篇不如深考一巻耳韵对平生不喜此书故未能有御史台记希文借去未还耶纳书府杜诗未尝注时因所见疏其上才数十事耳所示书殊淸壮若足下之诗视今之学诗者若吞云梦八九于胷中矣如欲方驾古人须识古人闗捩乃可下笔今代少年能学诗者前有王逢原后有陈无已两人而已文章无他但要直下道而语不觕俗耳
　　辱书审侍奉吉庆卑以自牧君子所以首出庶物者也精于一则不凝滞于物鞭其后则无内外之患胸次寛则不为喜怒所迁人未信则反聪明而自照颜渊曰舜何人哉隰朋愧不若黄帝夫设心若此岂暇与俗争能哉窃窥足下有强学之志故及之耳
　　比岁在黔中尝以诗及桃竹杖奉好畤今君承尊公已解官去书及杖但留双井舎中耳淯井刘君既至泸渠以官所生熟夷因攻掠遂以书来道不能至道之意送所寄书及诗粲然一笑如在南山云岩之间相从也诗日奇秀知别来不懈于问学如此胜进欢喜无量想他文皆如是恨不俱来也所谕家才四壁应举蹉跎贫者士之常富贵在天安可以人力计较耶知寸心不与万物俱尽则在此不在彼矣千万开拓胸次以天地为重求舜禹比肩则衡门之下古人不远
　　元明近赴越州司理匠师在扬州守家尔知命挟雌将雏下荆峡迎元明未得近音也文章殊不能下笔葢才智与齿髪俱衰忧患与病又侵其半所谓吾犹昔人也有放浪石刻数种亦可以见其衰飒防诞矣小子相今年已十七诵书虽多终未能决得古人义味近喜作古诗他日或有一长尔未可量也
　　辱手诲审所苦脱然轻愈侍奉万福何慰如之两日亦闻尊府当之富水考试故不敢奏记耳渊明诗三册今遣去楚词校雠甚有功常苦王逸学陋无补屈宋欲寻一解写字人令录一本正文时时玩之病未能耳字说但苦盛热嬾
　　每承惠问辄累幅似不必尔顷收得尹师鲁范文正欧阳文忠谢希深数公皆可寄千里者细字一幅尔既为相与亲宻削去流俗苟相取下之意又省材惜费之道也平时读前汉不审生熟若未熟可日观一卷并注精读有不解者别以叶子记之殊胜泛读失寸阴耳更慎泠物及夜中防腹山间雾气喜侵人守身如城守气如瓶乃安乐法
　　累日欲遣人致问常苦舎中有賔客事暑雨不頴脱体力佳否想侍奉万福治行有涯否纸三种漫往作草茶四品恐须携向北方耳山堂对新篁终日水声潺潺殊足思也【右皆得之元氏家藏】
　　与冯才叔机宜书四
　　某再拜闻大帅出按西融不审旌斾参幕府否方此畏暑道途亦良勤宜州人袁端居处与竝隣有干事材欲军前一试其能然闻此行但与怀远军城砦耳如此则用人不多此人云但得达姓名于帅府他日或听驱使耳其人能否固不逃于水镜之前也邵普义用心耿介喜读书与人有终始不独岭南士大夫中难得也方欲达姓名以补麾下之阙窃闻诣幕府已有湔祓用之之意甚喜慰也河池久不得人若邵君一振其弊逺民实受察逺照微之赐率易冐闻想大府所患不得人耳顷频奉起居之敬不审皆得彻几下否承轩葢从军中之麾在怀逺伏想帷幄尊俎折冲千里动静胜俗普义邵侍禁自军前回辱朋酒之贶甚副所阙承贤郎亦从于迈盛暑居新市中亦烦暍耶某涉夏来幸顽健伯氏已之南丰永州儿侄軰近得安问未获瞻承惟有怀仰伏祈善眠食自重
　　平时于左右之心未尝不勤而笔墨不在眼前又无经过之便亦恐士大夫之常情畏窜逐之人音问至前故极简阙比时有亲旧求书至门下辄修动静之敬惟君子有常度不以前疎后数为黩也盛暑可畏又师众聚新城中人气鬰蒸于养生之理倍费调持不审寝膳胜常否令嗣计安胜不肖今年来气体差胜去年亦金石药裨衰残幸无他也未縁瞻望驰情无已伏祈自重以须陞擢
　　伯氏元明恐过冬至当来道出桂林计当获参承也乡隣人太毉王君漑云于左右有一日之雅其子秉宜州以阙使臣令押金陵驻泊回其家方办严欲向融州居到桂即望发遣幼吾幼以及人之幼想必垂意恃相照恩如骨肉故及此耳
　　与冯当时书
　　某顿首辱书恩意千万审侍奉万福为慰伯氏道出桂林极荷公父子调防感刻不可言也来人恳求归烛下作此书似欲不可读点药数品幸垂意一一疏示药价也送药人来当更写一巻字去余具载熙书言公字绍先与名不叶今奉字曰当时汉书云无说诗匡鼎来鼎当也言匡衡当来耳古人云当其可之谓时感时不可失也尚阻面防千万珍重
　　与党伯舟帖七
　　辱手笔承侍奉吉庆为慰枣极副所阙芦鴈笺板既就殊胜须寻得一水精或玉捶乃易成文耳竹卓子荷垂意继得二简荷不外之意墨亦多为人索去此二墨极坚黒墨惟换新水磨得墨多宿水则墨不磷也枕屏漫写去阴寒少思不能佳
　　辱手诲喜承侍奉万福腊糟荷垂意千秋木佳物也当寄融州作琴轸并可得数轴头也公书字自有宿习要须勤观魏晋人书帖日临写数纸便当顿进与古人争功耳闻令弟亦自有笔力颇喜学否
　　锡灯檠极便用荷垂意也昔文字每烦调防余尚有三二十册若腊中趂得起当亦一佳事耳欲捣二十册子纸不知郡中有大捣帛石否灯檠虽荷副所乏夜来试用观书殊不惬老眼此乃照歌舞之器耳欲烦指挥别作一枚高七寸盘阔六寸足作三鴈足不须高受盏圈径二寸半盏面三寸着柄盏傍作小圈如钗股屈之鴈足灯汉宣帝上林中灯制度极佳至今士大夫家有之古者灯盏皆有短柄沈约四声云灯盏柄曲是也作成当自优与价却纳前一枚去
　　甲子雷雨深慰民望乃尊公清静忧民之应钦叹钦叹暑气未解计复大作雨当了此下种挿秧事尔
　　辱手诲喜承侍奉吉庆锡合如法已付融州人行矣备急方俵背甚有功遂得一夏观览非小补也比颇得暇观法帖否唐林夫作一临书卓子中有抽替卓面两行许地抽替中置灯临写摹勒不失秋毫知此制度否公书字已佳但疑是单钩肘臂着纸故尚有拘局不放浪意态耳但熟视法帖中王献之书当自得之牋板但喜其简裁未必工也大槩书字楷法欲如快马斫阵草法欲左规右矩此古人妙处也
　　借示琴甚患桐木太厚声不清逺头长尾太高非佳制也大琴而声不出尾可谓拙工矣欲合李惇裕木香丸令人桂州买木香未来或有且借一两
　　有人餽此二种笔差胜各分上两枝须涤研磨墨待松花自泛乃以染毫则得笔力耳
　　承惠新颂三篇极叹用心精苦也然诗颂要得出尘抜俗有逺韵而语平易不知曾留意寻此等师匠楷模否
　　与马忠玉书四
　　某再拜启私居多故又伯氏方自都下来归故匆匆不能作记承动静闰余溽暑即日尊候何如伏惟斋閤燕居八州无不得职明神相之百福所防颇复与诸公共登临之乐否某防恩假守宣城实出奬借之赐方图一走节下谨勒手状
　　某再拜启府中潭潭不异逆旅风雨骤冷拥被不温乃能降伏心意服枕晏然钦叹钦叹舟次大风船凡动物皆呕吟达旦时时惊眠亦有断维折柁之忧今旦既不可出拥炉假寐亦自不恶翘叟亦择日出居乃是荆南人毛病明日阴雨往往复还家作客矣亦闻澧州已食笋方作书从小襢求之馈犂祁感感刻刻器之到当入城参候也
　　有江州王寅者淸静寡欲忠信好义犯而不校久与之游见其学行日进不闻其有过也昨登第以两房孤遗待其禄而食故授齐州司理今为见阙以江州无船辄欲乞一舟于节下以不肖于左右有一日之雅遣人来借一言已报之云马公特达好贤如足下之淸修重慎见而可知足下但自往求之不审尝至门下否
　　某缺然久不作记每见祠部丈知动静以为慰逺防手敎存问勤恳并惠寄纪年通谱极荷眷与不忘承二淛人饥得使者劳来不怠疲瘵当少苏今颇得雨泽稍饷及时否余杭佳太守想得极意湖山之间时有佳句否某自顷以亲老多小不快于今未能辍医药又足弱胁痛艰于下榻强颜班行中公私事多旷但未得雍容江湖之上不忘鍳寐也临书起望东南曷胜驰情千万为国自重须褒宠以慰亲庭谨奉状
　　与子中知县书
　　某再拜哀疚之余荒废文字故承命久不就屡烦问讯愧悚愧悚今率尔为此不知堪入石否公富于春秋好学不倦想不厌闻切磋之言顾所闻浅陋不足发挥盛美耳或可入石但得十数本墨本惠示足矣
　　瑞芝亭碑出于牵强不成文过承推奬但增愧耳顾字大难为石若用一石四围刻之如颜鲁公东方朔画赞之类亦佳葢数十年来碑刻大槩有俗气稍令近古为望
　　专人辱赐书勤恳感慰无量春气寒燠未节不审体力何如伏想平易之政近民鳏寡得职县斋闲虚颇以讲学之功作兴田里之秀使畎亩之间知有孝友忠信以効瑞草之实乎某待尽墓次生理无几颇亦疲于賔客劳问作记承动静不能万一不次
　　与运使中舎书五
　　某再拜启比因急促还上状当已通彻几下专介至伏奉手诲勤恳审外台澄淸防府肃静尊候万福良慰怀仰某比苦头不美饮食尚留田里数日间当谋趋拜节下谨奉状不能万一不次
　　某十三日受敇管勾亳州明道宫并得堂劄已除范祖禹提举明道宫奉圣防各于开封界居住报应国史院取防文字亦能释时解意防且泛舟逦迤向淮南耳二舟告指挥速改文字给付数日间别上状
　　去月发南康日托正辅上状当已彻几下天气小冷不审比来尊候何如总领诸司事务虽勤调防惟从事于道者能不倦尔令嗣数得音问子舎进学有日新之功正辅携去新渔父篇尝经匠者一按之否方逺瞻承临书怀仰谨勒手状
　　自顷欲去双井谓数日可参对故因不为书既至海昏平生所闻云居山川胜绝而未尝到遂勇为一往辄留半月余山中孤寂非复人间以是阙于修敬伏防赐书存问曲折感慰无量失宣城得武昌消息盈虚诚如尊谕三二日即伏賔次谨勒手状
　　令嗣比数相见淸重修洁甚可爱也钓丝竹笋大为珍惠匏琐琐尤觉此物于匕筯间有精采也惟淸道人在云居养道深粹不间亲疎恨公未识之耳
　　与平仲少府书
　　某顿首自平仲南还恨在城中之日浅又不肖以客事未得休息未得从容求益论也先防惠书勤恳千万甚慰怀仰之情借示仲车先生简尺重仁叠义可想见其风流也适有賔客集庵中来人督书修问极草草暄暖千万为道自重
　　暄暖不审何如太夫人安此风土尊候轻健否馈酒何烦如此公自奉甘旨无余承乏殊悚仄也仲车先生草草简尺皆有敎戒此所谓有徳必有言也
　　审仲车先生弃士大夫不起于山阳穷居失所又不幸至此直使人哀痛也然仲车好徳乐义不屈其身以至耋老好学不倦以至于尽在先生无憾矣公父子相知深念哀其身后计士大夫亦须有动心者焉某自八月大病几至委顿比三四日方食而知饥知味未能复常也留来使三日候书倦甚不能成煎迫求去扶病就此天下事权之以义重轻有所屈有所伸足下强饮强食为太夫人自寿而已
　　辱书常以公衔将之闲居每从公家借书史重烦遂不能作牋上答不能无悚惕也荷存问勤恳敎告重复知公非苟然者感刻感刻惠示新文亦知效官穷僻憔悴于百寮之下而养直刚大自申于万夫之上古人所谓丹徒布衣者慷慨未可量也钦叹钦叹未有防集之期何胜引领千万为道自重
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page69.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page65.html">65</a><a href="山谷内集山谷外集山谷别集山谷词山谷简尺山谷年谱_page66.html">66</a><a href="山谷内集山谷外集山谷别集山谷词山谷简尺山谷年谱_page67.html">67</a><a href="山谷内集山谷外集山谷别集山谷词山谷简尺山谷年谱_page68.html">68</a><a href="山谷内集山谷外集山谷别集山谷词山谷简尺山谷年谱_page69.html">69</a><span class="current-page">70</span><a href="山谷内集山谷外集山谷别集山谷词山谷简尺山谷年谱_page71.html">71</a><a href="山谷内集山谷外集山谷别集山谷词山谷简尺山谷年谱_page72.html">72</a><a href="山谷内集山谷外集山谷别集山谷词山谷简尺山谷年谱_page73.html">73</a><a href="山谷内集山谷外集山谷别集山谷词山谷简尺山谷年谱_page74.html">74</a><a href="山谷内集山谷外集山谷别集山谷词山谷简尺山谷年谱_page75.html">75</a><span>...</span><a href="山谷内集山谷外集山谷别集山谷词山谷简尺山谷年谱_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
