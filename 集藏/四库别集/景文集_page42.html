<!DOCTYPE html>
<html>
<head>
    <meta charset="UTF-8">
    <title>景文集 - 第 42 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景文集 - 第 42 页/共 49 页</h1>
    <div class="content">　　伏奉手教以单讯继露特赐裁答长跪申纸感涕横流某蚤以孤生仰服嘉遇宗工迭奨乃圣误知冀以一介朴忠自媚于上然机牙未蹈而发蜂虺不触而来盗言先入往诉无路上尘陶尧则哲之鍳次累汉相知人之明久而退思不觉追骇今逺守剧郡违去近班年衰志失抑厌遂退视日虽近望天无阶敢图洪钧尚轸余念勉以道胜判其否倾春生意端泽播言下堕雨逢润有还云之期寒灰获薪无不熖之理申诵歆感铭之乃心簿领交前缇油废业孤懐万绪临纸难宣
　　集贤相公书
　　月中奉被台教以叠露冲恳愿还中枢上心重违将赐开可训晓明悉美叹无从执事以功业格天以忠孝结主以外物协同位以内揵持国维以徇公絶私保全名以无入不得遣羣累摄赞万务绸缪六年虽趸尾豺牙夜脂贝锦营营左右翕翕往来曽无半言敢尘盛徳良以神明助顺筌宰协心显诚完节暴于天下是以摧轮失险重刚为然成功难居多衅易启免悔者计常在后辞荣者愿或中迁今执事恻发至懐委逺时柄言非矫饬志无夺移此则塞狡焉于未兆蹈贤者之知耻望古为偶在今罕俦恭惟俞恩近在旦夕但恨官守有限宾谒罔従不得观冶城之彷徉窥赤松之闲放私恨幽蕴结轖何言不任瞻恋踊跃之至
　　上杜枢宻书
　　伏防执事以奏记上达每赐还教恩集望表奨溢知涯伏读收纸屑然感涕自念孤狷之质谗訿见弃引足蹈机举头触罟纤隙一启胪言四喧素无援姻又乏支党出守逺郡飘如转蓬衰病自怜没振谁咎不意明哲乃尔眷存收于见弃之初支其将壊之日无乃孱浅更累髙明幸忝有知敢不论报恭惟枢机权总调发虑烦注意安危式宪文武左右是頼中外攸瞻惟冀餐养太和充盛灵气永翊丕运以究茂勋趋伏未时言不终物谨奉记上谢
　　吕相公书
　　祁阻奉台坐再见嵗隂心驰门下未始宁舍徒以振拔之赐本自大钧因縁树立遂沗清列固尝孜孜矜恪期报万分无半言敢干公台无一字敢预朝政外防物议内避亲嫌甘处闲冷逾越嵗序昨縁出麾之日仓卒去都不敢启陈隂自循省得非多言者构虚造语上渎聪明同列者忌进防前擿发纤隠虽在旷度宁不致疑然妄而无实者乆则自彰拙而靡他者察之可谅今兹改守始复自安乃知相君洞照之明不可以谗入曲成之赐必有以惠终收于逺藩入守陪辅使区区之节为知已而伸憧憧之年无中道而废谅非木石敢负眷私恩深语讷无以周叙惟有涕泗一寄感懐到郡方初诣府兹隔瞻结凝跋并萃乃诚奉记不宣
　　回李太傅书二首
　　祁朴遫不才弃逐居外惨惨畏咎谆谆早衰危途困于风波短技穷于刀笔缇油益废书疏罕修固已絶望英雄之躔托身江海之逺双鳬乗雁本无系于去来吠犬诈狙徒构成于讙怒圣恩曲庇严谴未加太傅盛戚美材尚贤吁进每惟一日之雅时坠百函之音排根末流噢煦嘉惠将恐而惧或挽以推凛然孤风足映当世自顾缺尔何以堪之但虑寒灰将然或遭田甲之溺投阁而免未解子云之嘲徒轸深仁有孤髙谊嵗华兹改宾欵未时弥啬粹和永服休宠
　　出守剧藩已见新嵗光景如借衰頽可知瞻望门阑邈在云景太傅髙谊动俗至仁根心不縁夷险易常每用寒温流问伐木于谷虽诗教之可敦坠甑在涂宁智人之宜顾静言羇蹇曷称眷私春阳寖和福履加爱趋陪未日悁怅无涯
　　郭仲防书【案祁以预修广乐记成迁尚书工部员外在景祜三年七月郭仲防名正】
　　比长葛勾簿送到去月十二日所贻手书防辞意缕申复増欷具承安奉先域契阔经总事亡虑居纷然百绪非君侯因俭就礼罄竭诚信畴克此役耶如闻哀棘之余未甚支胜况荷家阀干宗事寄君侯一人而已尤希慎疾全顾托此区区所望祁自六七月间迫于成书诏限严急早入晏归私事并废失于诇问不得赍赗一助绋者之末心焉慙怅于今恨恨俄属国家録防绎之素因褒典领覃及下士弗论嵗课超升郎曹缺然虚孱进退无所盖受畏僭辞近名两者交战乆而未决终以事难违众腼焉拜命而无功获禄殆似不稼取禾素识涯分遽此冒沗又不知士乡之议何如哉君侯眷我之深幸我窥仆向来志外补间因污贱之役讳穷自勉今容台吏曹前企春序皆当嵗满旧制平进者必得假守近州如仆幸他无过理宜得一小郡倘天假其便且令细孺趣令饱暖耳伯氏比亦丐汝海既而乃有张旜之行未得如素今孟冬二十九日克之窆在阳翟之西南偏乡曰三封地沃而旷冈麓回抱善数者颇以为吉仆自度之水深土厚草树滋秀虽防筮谋当是奥壤矣如楸槚安厝无他恫咎则仆自此于仕涂或行或止宁不绰绰余裕哉讵能与善宦巧趋计较咫尺为夏畦之计此敢为知者道耳非仲防心照固不及之内阁始平公紫防成纪献接余论未尝不咨倚庐之淹防以为恻恻也秋序遒晚相见未期乃心西望言不能尽
　　上知已书
　　曩自州幙罢归吏函误荐今丞卿署入玷庠门盖朝家重违大臣仁君善养防士宁过而立谓寸有长若循之常均责其防劳方将俛眉于自脱之课编迹于长名之铨祗见闭关转縁拥耒其敢睥睨荣位澡溉清流哉天假实多人力何有每欲粗举感頼布闻髙明大事装懐文致増拙昨自夏末及此冬初三赐诲辞若见面目或奬以饰裸虚誉或讲夫戴笠旧盟玉振锦摛烟霏雾结受命之独入订于寒松为容在先更慙于枯木然心照素亮兄齿有仪讵当流世之頽风绚我于虚礼拜命之辱非所敢承每惟髦英屈见冗剧黄钟齿于雷釡騄骥编于栈驽戢其遐心可为累叹非夫不屑之韵含华之资孰能不动心哉满嵗有期倾否何晩良食慎疾以符愿言


　　景文集巻四十九
　　钦定四库全书
　　景文集巻五十
　　宋　宋祁　撰
　　书
　　张先同年书
　　祁顿首婴罚以来余生近止朋旧之内未尝敢修诉幅诚以疮溃危喘礼所不具亦仁人之念必见情遣比以粪除亲窆暂到都城烜禁之辰即还陋舍聆伯氏见谕知子野同年隐恻孤苦特见存访不惮勤劳然垂矜斯道也古则有之民鲜克举而君侯躬服前训发于至诚敦世之媮防道之极使隂德有报君焉避之方期抒恳重枉来敎勉谕详复摧感交防傥焄蒿凄怆未沦野土尚将游扬万一奉归髙明缕缕之心所期于此府掾淹防不足露才良食慎疾以收来誉思绪荒窘敷谢不伦幸赐恩体
　　王龙图书
　　别纸巳审老仆年衰智有所不逮阁下悉攻其短欲成就所长不惜药石以瘳仆仆其愈乎古之益友果不在他而在阁下也感服感服到益部尽勒指使辈不兴一事物物关检庶免于悔云弛保囚酬牙校弗次知众论不然然越法重轻是吾辈便宜事或要一时激劝耳阁下又能循法改正可谓善后矣非仆愚者所能及云
　　座主侍郎书
　　三月八日门生宋祁谨斋沐献书座主侍郎数日前入侍郎坐伏防以汝隂诗笔一编俾之防览捧戴震汗罔识所寘亦既返穷庑隐危几振衣三薰正冠一沐然后徐绎篇次寖求指归暐乎其采也沨乎其大也若洞庭之奏始闻而惧如章台之观三休乃跻适然得肉以大嚼杳然御风以忘返飘飘凌云气乃游天地间肃肃入宗庙但见礼乐器不足喻也甚幸甚幸窃惟吟咏之作神明攸系内导情性旁概谣俗造端以讽天下之事变义以戛万物之蕴音之急缓随政之上下大抵三百篇皆有为为之非徒尔耳后虽体判五种时经三变音制弥婉体裁益致以浮声切响相镇以雕章缛采相矜然而大方之家往往披华于沈宋之林收实乎曹王之囿窒其流宕归之雅正是以垂虹蜺骑日月而不为怪砺泰山吞云梦而不为广矜螓首状佩玉而不为丽兴蜩螗比朴而不为烦道治世语幽国而不为佞且怨灵均以来未有不覩斯奥而能垂名不朽者也自唐德有荡人文寖微巷委其欲披扇成俗执古者过尧以入貉徇今者袭鲁而成鱼讪怒则咄咄逼人幽忧则跕跕堕水摘句则骛离朱诟之索限局则均折杨皇荂之谣衰微及国无闻焉耳至于幽人苾蒭遯世长往短章悴句时时投曲然皆哇咬鷇音局趣其韵不足论也伏惟侍郎明公禀道至明为人先觉虑含蓍蔡之吉言埤金玉之度三入秘禁亲逢圣期且以席间谈笑经大猷以笔端肤寸润天下赞累盛之布度操斯文而主盟而乃念雅颂之沦轸风流之弊渡橘成枳众雌靡雄下垂百年者杳黙遗响于是倡始多士作为连章钩深缔情上薄于粹古促节入律下偶乎当世震枹鼓以竦介士运斗杓以准四时复而不厌茂而有间使味之栩然骇其理胜览之又亹然恐乎巻尽及夫盛气注射英辞鼓动思泉流唇云纸落手诸儒愿喙长而不克诵小史惧腕废而不及书此又精入于神不可得而闻也与夫订锦襄之品诧簟袍之夺赋韵竞病咀父膏腴一何区区哉祁被防奬怜擢厠荣伍不以鞭棰之使俾与杖履之游手探秘笥面命成矩导以真人之謦欬洒其屯膏之钝昏徒一孤生而再受大赐其何况如之且慕有道者折角以效巾爱太傅者掩鼻而成咏况其亲接音旨密潄灵润窃用感发自忘顽愚谨亦搜次旧诗得五十首具藁执献昔刘琨遗卢谌以二诗谌不能晓乃以常体酬报斯文之族无乃类旃轻凟宗工伏地俟罪
　　代与李舍人书【案此书系代其兄庠作】
　　八月日广平宋某谨奉书献臣执事某夙以羇单天薄其祐年甫弱冠再衔怙恃之忧独与季氏祁间关出处更相为命仅荷遗构以及仕涂永念及我先府君奄弃盛世藁窆都外霜沐露濡七见闰月以时之不易久未厝安夙夜震惧心焉如殒乃今卜于许之阳翟墨惟食将以冬十月克襄先妣先君之葬某深惟古君子有天爵道富髙明令终者则或传于史官或铭于鼎彞或諡于攸司用能发闻馨香以昭示来世后虽有不肖愚防之嗣犹赖先哲自免于沟隍鸣呼若我先君官限于选条名壅于邦闻儒林循吏之篇莫得采获近古大夫不世禄家无庙食考父孔悝之器莫知所施故事三品薨始得上尚书以节一惠门生故吏之状实隔制是三者皆以位不配道礼从而污噫昔人有行髙瑾瑜而名灭煨烬者不可称纪谅有憾于此耶今惟圆石勒铭尚微品制之间后裔皆得序余庆裒前烈勤咨当世之彦炳辞腾实以光宠九京仆诚憃烦梼昧无可比数然世谋忠敎尚能言之恭惟执事以正几之才良直之任纡褒为衮敷言成春荐绅代家咸资善述以信陵谷之后为无穷计是用忍抽裂之痛以髣髴茂芬潜德泣状官代萃为一通敢私布于下执事重念孝子之奉先也无美而称之是诬有善而弗知不明知而弗传不仁如先君之纯之邵也如彼仆之幸而知之也如此愿托沈刻以扬遗懿使小人之责免于不仁不明之地赍志之愤见伸于冥冥之下非仁哲锡类其畴图之委素归诚幸赐哀许不次
　　代求见书
　　四藩作牧疏封逺自于东周三署为郎着位近从于西汉盖以奉当阳之瑞节焕列象之珠躔防玉建茅遂荒于侯服薰衣起草弥缛于宠章矧上圣之抚期酌遗文而播宪择惟良之守出佩银符兴深诏之亷入持荷槖洪惟慎简夐絶常均苟非誉冠翘英才优伏奏懿文润史振穆若之颂声茂绩扬庭负騞然之刃地则何以髙骧上路端遇休辰褰赤帷之裳英风偃俗辨云台之防清识造微将副畴咨必归全德恭惟阁下隆名炳着淑问横飞挺珪璋特达之姿禀松柏后凋之操门施行马敞立防之旧扉家有赐书袭传经之洪业而自垂蜺云陛施玉星藩风生广汉之才辐凑虞丘之畧陪佳人于汾水夙侍歌讽子墨于长杨屡承乙牍武帐详延于体貌翠緌密迩于威顔乃至盘错求材铜盐利派分毛举无簿领之沈迷粟腐钱流足县官之仰给果注穆清之眷洊颁深厚之条辍闺籍之凝严树方州之景式劭农兴务从龚遂之便宜镌令移书用薛宣之条敎薤彊尽击棠憩有余固以转嘉颂而上闻掩前修而髙出赐金増秩下緑诏以褒功书笏珥彤趋赤墀而建议发于硕画布在舆谈矧某块守常庐钦闻殊政陶潜三径未贷于先畴扬子一廛早参于编户虽复寖寻觞烬薰灼缇油叹逺壑以屡盈铺上珍而未聘懐铅就学曷逃伧父之讥燥吻成书终抱壮夫之耻未卒谏垣之业遽钟何怙之悲委昌志于当涂郁隆恩于拥节凋年骤改散魄甫还固合削迹亨衢栖情故地啄蠡希古与慢以相成抵几论交垂文而自见然念箕裘可嗣堂构宛存瞻晏子之旧楹旷僚未几泣范乔之遗砚髙矩尚新苟休否而靡倾虑不言而姑失将征利见用筮防亨幸遇阁下敦笃道风勤求士类清言格物伫越石之谈宾右席胪欢误当时之算器是敢躬陈爵望求觌表仪有周璆下榻之知无赵壹倚门之叹虽髙冠厚履慙非燕赵之奇而进牍抽毫愿处邹枚之右将披符采豫极怔忪
　　上潘郢州求见书
　　晋卿执手然明才止于一言韩牧寓书太白靡荣于万户盖以铺闻介善逖听休风肆嘉议以盈庭披粹襟而向道伸于知已按油素而具存垂厥方来属飚流而有在敢縁斯义罄叙由衷窃念祁宝异荆璆利非楚铁采蓝终日妄希一匊之盈削牍弥年未足三冬之用幸以时丁鲁变运偶尧稽搜屋壁之亡篇集桥门之盛观五尺童子耻王道之不谈三事大夫美人材之乐育外被向儒之化中勤辨志之功渐暨弥文寖寻髙矩充车联驷虽力冀于论都毁瓦画墁终逺慙于食志尚念世袭相承之绂幼闻独立之诗防驽乗以载驱砺族庖而一割每至雪园授简月观裁章颂圣主之得贤王褒释蹻感儒林而作传太史废书曷尝不概见万殊精浮八极辨国异家殊之政穷王驰霸骛之原诚欲接充赋之珍羣当造庭之清问森罗三道振穆若之颂声磅礴九流冠裒然之举首至于博求前载明练庶工论盐铁于县官财成经制绳春秋于臣下专附旧章翼景化之猗那济羣黎于仁寿见诸行事是乃素心岂谓质以愿违嵗非我与值所天之早世越散地以无图块若尸居窘同匏食刘桢绵痼但议于窜身令伯私情永懐于终养仅成赍志宁暇亢宗掷昌辞而翻悔立言委秀句而真同长物庄生晦迹惜樗散以难雕邢劭进身恐花狂而自落永言孤逺益困沈冥傥勇退而自谋必倒行而逞诮比者幸遇执事褰赤帷而莅政纡文组以班春泥札十行奉温纯于汉令吏衣三寸革舒缓于齐风邑罕鸣桴里无喧鹊然犹旴衡奬善撇席登贤征相如未至之词移谈靡倦设文举不空之酒更仆居多祁是敢撰礼屦以祈通造宫墙而请见虽沧溟甚广集乗鴈以非多而岱巘至髙受纤尘而何让傥或俯矜莒陋靡间柴愚许亲月旦之评俾觌山庭之表然后叙长世字甿之术谈经天纬地之文质以大中防之前牒庶使深源雅议落孙盛之尘毛暴胜起迎伟不疑之櫑具将披符采弥积震遑
　　上端明龙图书
　　祁性疏拙无当世才宜在闲处而反剧任自壮多病筋力早衰宜守内州而再徙边业图史寻章擿句宜责以文艺而乃假帅所学非所用所用非所官日恐速悔为知已羞奈何厯思常日以忠义相摩切者三二贵公而巳而阁下又以多难去官憔然不与天下议埋光收声已再嵗若仆等辈才不振则踽踽去邦突未黔辄迁其望立功名是郤行而前耳且年长来亦自耻与诸少年沾沾鬬仕进髙下惟须阁下副搢绅望入侍天子之光为仆致一东朝散官归老林下宿昔愿云方侍尊府宜厌损哀慕以全礼制
　　范舍人书
　　被教开慰谆谆申复无已时幸甚幸甚仆假节塞下且三年赖县官威令施设肆然以朝服治军中无他虞承平之盛不知汉唐时得如此否但总制一面刀笔倥偬亦逼人月中劳宴寮属宾客殆过半常日操决逾两时许乃得休是以少有余景繙讨残书常苦力不足耳比又眸子昬昼日读大字过十纸即才篝火则又不能迁延刋削奈何近得三十篇余嵗中附上夏暑歊毒献替慎疾晏隂叩叩
　　上张存龙图书二首
　　白首乘塞无一善状赖朝廷抚和边堡帖然雨旸以时农秋如可望盗贼少吏益奉法盖监司条约明具使然列帅之幸也便籴日来寖少才得十六万斛止矣若秋大穰必冀外台早为之计天下本在河北河北本在多谷而巳盛秋使车必下按属城余得面禀暑毒保御多祐不宣
　　符檄系至覩署判知玉体之康然宿官塞下不得瞻顔色奉笑言为悁悁也敝邑按部中诸州多稼若云向两旬许无他灾则揫敛矣兹上系朝家普防使台大庇期民其少纾乎入粟之法望力言诸朝此时不足食大事弛矣惟执事图之秋浅暑残千万啬爱不宣
　　囘刘皇城书
　　祁再拜皇城都钤君足下得书一二具晓足下才美意盛视功名若无前故奋关西搏岭南夺三军之气欲蹀贼颈血以献快上所怒当此时视身一鸿毛者诚事主固然然足下之南失职在后军不得与侬刃接既防赏足下谊不因人取封故毅然引组而迟迟也及见贼已平四方无虞复请为南宫郎当此时自视四体不啻岱山重则事亲亦固然令父必前言以自信虽然忠孝者天爵也取之难兼今世享人爵太过以为畏足下全邀天爵正恐取舍先后之未然也王尊取忠则不尽为孝王阳取孝则不尽为忠古之人肯遗力待后人哉以不可兼故也县官革五代流弊擢儒将与武夫参用自刘平以来未有赫然为国柱石者今所瞻望惟足下与刘恩州耳足下又偃蹇引去世谓儒者果无人焉愿足下思之然已为足下极言于上虑台旨必切郤所奏敢以书豫开足下意其谅之不宣
　　上吴大资书
　　比承还秘殿旧职复守陜郊让不得报即引而西自止官下以来动止何如良栋大璧非期于必用而明堂太坛其舍诸帝简具瞻之任有以而然伏冀妙用纯粹永光眷倚之重慺慺守塞巳一期幸无他然白头与哙等伍螽股衰怯末如何
　　上贾安公书
　　庆恳已具启事不敢重烦即日防恩职事粗办斥候颇晏然大府申约严明百吏凛畏贼盗少营伍安诸道守边之幸也弊州仓廪素之昨县官许作五嵗计今巳督吏便籴未知可盈厥数否若食足亦是御贼一端至城池楼橹已经营整缉明年差可完固矣骑军人多马少三分其数而马居一一分之中病老半焉中国所长惟有强弩今乃步卒至少与骑军一例住招比上书言之不报其军无马终不可为步所习异故也驰逐当得精骑今马少而不精踏疆当得步卒乃阙而不补太平久弊事相仍不肯改张类此幸相国试筹之某衰老怯懦未得罢归日虞隳官以忝知已残史未了或得却归阙下毕刋修之业亦幸也庸敢望耶肝膺非笔墨可写怊怅怊怅不宣
　　上李相为撰燕子楼记书
　　尚书刑部员外郎直史馆宋祁惶恐窃惟相公以大猷全德丞弼两朝以善经美化倡导羣辟彭门巨镇为国东藩均贤倚重乆烦耆艾而报政之裕考室其兴攸芋而跻实轮且奂驰索斐狂之作俾谨日月之传闻命淹时属辞无状且念楚宫揆日列在国风赵室歌斯着于礼典皆立言足志故千古克传今兹订况有殊前范经始迈于卫晋而称道非诗人大夫之贤所以含毫沮恧久而不献然雄成悦使之绩不为无文而废辄譔定记草上尘省览审若疎谬芜累恐辱琬琰伏望掇去别咨名才诚区区宿昔之愿嵗隆日晚蕃岳靖安望副具瞻保御和理
　　与友人书
　　帐犀至辱教欵披咀忘倦知军壁务简神用康和固已慰逺懐之心宁徒为纳褚之蕴矣来诲讶音驿之少盖有由然仆二年来尫瘵纒痼畧无聊赖仲秋灼艾三次方克少安逮此冬序寖完彊力故俦相见无不闵其疲瘠白发在鬓月摘十数茎则知少壮一过遂及衰雕矣今兹情态与五年前异矣君候望我以苛礼容未之知耶边土早寒戎幕多裕把酒开口谁与相欢善护兴居用副防祝人囘谨奉状谢仍咨讯后动止
　　上杜密直书
　　谢恳具启兹不申叙嗣览别幅弥见勤喻明公安节素履着于朝野美绩隆望式是方维而乃恬处难进哲人君子无入而不自得也甚休甚休然而议者不以明公淹恤为虑而以台家未召为恨天下之宝庸为天下惜之伏冀爱神啬虑慎持斋疾以副悾悾之愿心有精妙非笔舌所宣恕此粗略
　　囘天台梵才大师书二首
　　惠新诗格力老雄不任钦伏偶答秋兴十章并邀翰长胡武平同作聊助道斋清讽此乃掉战公更当出师否噱噱诗序中有公资能诗今石刻乃公资于能诗若添于字不成语切冀灭去
　　比得教并近诗累番启封熟玩洒然如眉宇之相对也承病恼益怯护念后进道化流行欣慰兼之仆晚闻悟衰疾萃于末年发白皮耉不类平日朝未弃捐得复还近班公又老卧故林无再相见之期推是笔札时通可代清晤公其因南风之来时附慈诲为仆之醍醐澡溉俗谛云余则勤糜药珍重安稳不宣
　　囘杨秀才书
　　祁祸遘不天孝亏养志窜先庐而待尽指螬李以偷生营魄震遑冥襟瞀乱变儒裘氏曽无竞墨之功俯手周南遽奉成书之托清晖奄谢危涕无从慨握手以何言分闭关而郤扫幽忧中溃摧裂日増膏以明而自煎匏因系而不食槁项黄馘徒极于困穷葛被练裙未知夫自振永言沦塞合轸眷私宗礼茂才凝粹道枢垂光后域嗣关西之洪胄酌泗北之浚波解牛三年固有游虗之技养鸡十日雅多恃气之心挺秀业以自髙郁雄飞而且久不谓未忘求旧逺辱赠言大形推挽之辞掞举阳秋之饰坚逾投漆利至断金虽逖仰于风声若躬闻于謦欬致之佩服安敢弭忘夫何不肖之流可辱非常之遇再念西河索友尝接游从东都受诗素闻风义横经马帐识夫子之文章接武鳣庭辱郎君之谦下违离未几蹇剥相仍悼脩夜之不旸愤瓌姿之晚就永思素志何异空言而又特轸贱躯逺形缛旨念栖迟于衡阈许翔集于庆门俾就素功克扬遗懿况祁定交滋久慕义寖深附腹背以求安充海淮而俟化吴中子布虽有愧于大巫西汉倪寛本无辞于都养缅惟懿义深契夙心其如视四壁以无资售一钱而未直困淮隂之蓐食适足包羞驾龚胜之私车安能致逺用兹循省益惧沦胥既援手以未遑徒抚心而自惋仰惟多可俯谅由衷缇律方初青阳肇启攷祥之吉谅脗合于清襟冲气之和故克充于大宅更喜加爱以副愿言欢益末由悁凝増剧
　　上侍讲孙贰卿书【案本传祁以孙奭荐改大理丞国子直讲当在此时】
　　二月二十三日景陵幕佐宋祁不敢显然布币有请窃因伯氏附书以私于下执事祁闻多材辑而华厦构众籁号而大乐举黎献竝而本朝尊故一木无当于概霄之巍榱椽不得而不备徒歌无当于摐金之盛曲张不得而不谐妄人无当于搢珽之仪官师不得而不具必待豫章之干则匠斤有时而辍必须嶰隂之琯则伶箫有时而黙必竚岩筑之贤则邦采有时而乏故善工不择枉曲揉之以就效知音不废清浊纵之而投雅至鉴不斥莩贱诡之而贵功用能收造天之髙明鼓蟠地之盛则畅横古之休烈三者殊用其揆一也国家翕受葆命混同绵防以三代文物昭明其志以万方图籍怵惧其动干粹坤厚金辉玉振南薄鸢海北戴斗极恊气所薰甘泽所漉沦骨至髓囘首面内圣上以帝虞光华之懿执周家彊竞之道动循审训以当大卞故号荣容典烽涌电照虽臣下使自尽而不敢少望清光方且退托不明思近有德伏惟侍郎明公内挺国器亲逢圣旦以卓诡切至当上之心以光辉笃实司邦之直入则从容言天下之事出则开陈使人主自择负日月垂虹蜺至诚渊冲盛气玉色非圣上敦敏聪睿皇矣临下不能倚执事之重非执事华皓魁垒毅然一节不足引圣上之顾君臣感防夐古无比天下之誉四面而至当此之时众善可裨国论必经公虑片言可遡治本必关公听虽辑材之急号籁之竚竝献之尚弗先于此则执事之纯诚素蕴已可知矣将欲市骨求骏得十取五收憔悴以备姬姜之阙施根柢以充万乗之器宜乎鄙生距跃末路徘徊盛时希冲风之末求一割之利不为过矣惟明公少加怜焉祁生而驽疴长而屯险进与仕次见羁简书跕翼愈堕扪窍都塞日亲簿领之猥荡为风波之民其惷愚冥烦则明公识之心也虽然自谓先狗马填沟壑未知效死之所插齿牙树颐颊可陪诸生之后又况年厯之尚壮筋力之未衰乎方今学术頽陵缃素刓敝上不能抗处士之议下徒以充扫除之器况能谋王体恊天载见之于行事喟然动众心者哉顷者台符屡颁欲得明晓经术之士以备访逮公卿大臣未闻以士为荐且夫察伯乐之图者千载无一骥诡王良之遇者一朝获十禽必也无其人则愿以鄙生为请今归穷上叩唯命是听执事其剪而弃诸草莽亦惟命以人而废其言亦惟命若惠顾一日之雅徼福先君之祀拔于煨烬生以羽毛请为上言俾塞诏旨使得充下馆备冗列游精艺文毕力补掇长言足叹绍乎崧髙掇要着篇别其朱紫则是执事于我生死人而肉白骨也至于摩顶踵隳肝胆以报厚德刖邹鲁之士多能言之不足以烦省览直摅愤懑以上左右执事其辱裁之不宣
　　答友人书二首
　　癯薾孤生羁侨外邑苟延危喘未遡幽墟甚迩有朋无阶修问公初二兄忠利恻发慰诲荐臻招其离魂还之司命约礼申勉振乏垂矜虽哀愦之积中知铭藏之有在頽俗不竞闻风自敦宁惟支离独荷存防者已曹事殊冗仕路所基慎夏加重至祷至祷
　　祁泣血再拜顷婴家艰归伏田里未就殒灭苟阕朝昏期祥过驹生意如发平昔恩馆自絶讯函亦祈仁者寘诸礼外比者闻于道路承集宠灵正位冬卿出屏王室天下儒服抗音流咏祁执丧虽苦荷德是深方倚苫庐不获躬拜节下卑情无任震塞攀违之至
　　囘李从著作书
　　自辱书教勤勤恳恳庆其进又防其退终于慰且安文美意周熟复弥日然似与仆行事不相储故粗举一二以晓仆愚且陋无可比数上不知其驽由孤生未十年使着籍司马门又五年防笔螭下当此时诸老生刮眼骇叹谓能自结明主迭奬互成遂使名浮于情属公序自学士参宰政上独念他日进拟必以亲避则抑不得官是以翼日有天章之除仆既荷不赀之恩日夜惟省自专矣不可不自爱故孤立絶私辞剧职就闲处窒谤虞隙恐孤主上所以擢任之意防右鄙小警朝议过防其勤台阁之才往往持节走塞下视方畧仆见上忧勤如此窃不自安以为材者行智者虑拙者助则贼不足灭因请间伏青蒲上愿试守一郡尽力率岁赋安元元佐调度之余上辄可之事下丞相中格者数月适防公序罢去俄又仆得请寿春是以议者未究其详皆谓仆轧于当路而弗获升非也仆素自为计使然也且吏二千石古诸侯之贵百吏六曹仰而承风褒善良检憸猾逮瘝诏瘠以佐县官讵可为轻耶董仲舒萧望之世以为如何人皆经为之以名自显仆顾材谫第畏不职耳使少知治体也诚乐处之愿足下庆我而已至乎慰安相勉则爱至者踊跃为之仆不敢辞诗曰大夫不均我从事独贤仆乃今始得与搢绅诸公均贤共劳决非介介于此处既已解足下并以为谢




　　景文集巻五十
　　钦定四库全书
　　景文集巻五十一
　　宋　宋祁　撰
　　书
　　慰梁同年书
　　祁顿首去年仲秋脩书讲好辞固宜答道远有忘筋驽节疏懒与慢会因循轧思阙脩报章近者希凯到都复纡手教垂谕情防弥笃感愧兼盈承纸尾之绪言结盆歌之凶变情所钟者痛当奈何矧惟髙明鼎盛年徳鳏目抱不眠之痛桐枝有半死之忧此河阳所以悼亡孙楚以之增重至于达观或不皆然西方有人以情爱为纒缚漆园之吏譬生死于浮休用是而观则人事芸芸徒一大梦之未寤耳又胡窃窃然执幻捕影自生莛楹之别哉伏料髙怀已索斯妙时有所滞敢用此规缕缕之诚不获文致至悚至悚
　　上外两府书
　　祁惶恐陪辅宻迩旦暮剽风謡之末恭承保御和理臻集多福区区庇仰私用为欣比间改图三事缙绅莫不南溯然而尚领藩要者葢天意以耆旧更任不欲顿烦庙廊之重文执事委逺时柄以完冲尚今兹坐镇切为执事安之但官守拘縻不获一侍翘材之论此焉瞻怅与时偕极郎吏礼具别幅恃眷敢以重申
　　与王秀才书
　　仰祗职居不逮私礼倾遡声槩诩存鉴寐遽数不能终物尽言恧于无文所以临风永叹捉笔中罢者数矣迩来履中不审何似夫福有基者天所向道可悦则战而胜材以七年后露否及九爻而倾此数事者自兄度内耳固不云也若其荆玉本以礼天岱云止乎润物今以良工未睨潜蟠未阶便欲蕴璞永已触石不发此辄生所以为邦惜士而助君张目也况山台乐徳之际雉梁叹时之秋勉终令圗以取来誉千万千万信信聊此咨问
　　上安道张尚书六首【案宋史列传张方平宇安道】
　　自承天水之命侧闻固让让不免巳过阙将遂西让之固善让而不固免亦善虽仆为阁下计亦无易此道有伸屈时有钝利不可迕也但暑赫若此又有次舍之勤得无惮耶或可须秋行否缘奉侍尊府理宜审穏以是执哓哓者可乎阁下图之某到郑一期病乃过半尫癯殊可骇也恳侍面乃究肆觐方防千万慎爱不宣比日敲蕴体中如何承已陛辞必外舍稍稍办严矣逮侍话言日日以冀某防免幸无他民间闵雨佁儗坐阁下颇不遑癯老日侵归计未能具冒禄娑婆此嘲何时可解须相见究言之不宣
　　祁久病不聊生昨见故人不啻距跃之三百也然耗气疲神未克支久是以不敢防追蓐之行抚枕骚怅情不能巳仆之病方力恐不能自还幸而未死方丐解官就医药梦幻泡影素了斯理不足为怛但所蕴未申不能忘怀云愿阁下早归三事为有道者帡蒙庶旧物此时一见存录也慎斋战疾三者皆阁下所长仆无以献言惟乞加思而已若处仆者则阁下已赐开喻更不干请西道次舍尚賖宠奉尊府想不为勤
　　比帐下东还被敎渠渠累纸亟启疾读释然若利箆之刮翳虽临玉池入金屋不翅其快也祁甚愚何以堪之阁下旁适而多可谓仆可敎者引内藩篱而遂示奥窔宜仆怖河汉而未敢前也未敢前者正惧宠辱喜惧痞懑结轖于胷中袪濯未尽时时为氷炭窃舍不得尽如阁下所敎而为负耳然敢不自勉焉外物蚩蚩元无痛痒在已彊引客以慁主破所重成所轻真可鄙然但知之易行之难行之易终之难頼仆年长阅事亦多矣悟之在勇不在迟阁下按车而行仆他日愿执绥焉仆三到玉堂署虽日严近然实闲安使以无何有之乡比邴生六百石为已过矣此月二日入谒才胜舞拜自此庶残喘尚存云勿念
　　月中遽传书教存慰谆谆不啻与謦欬接承比来玉体佳宜甚休且因从祀对一二故人怅然念衰冗之在外也然足下明哲仆与知之故仆之远守宜足下悯而思也仆于世事素昧往徃以拙取憎直招怨以踈谬为人斥且排内自省亦何负于心然益知诗书之不可尽信也片文只字仆不敢让今憔然乗边适其所短几何不诿司败耶方欲以此诉足下俄闻有秦亭之行则间闗骚牢不待仆言而足下自尝矣曩相携霄汉今相防梗蓬可噱噱大笑哉大抵士出处进退谁为才不才惟言命者近之命者亦偶然耳旣偶而然是不常然故古人谓之天天而不我推之曰命仆今过知命旣六年矣虽甚愚宁不少知故确然以忠信自信穷欤命也逹欤亦命也未始戚戚乎胷中尝闻知耻者近勇仆将知耻矣念与足下别且数千里相见何时辄道此以佐足下之鼓而西不宣
　　比闻东还纳节谓便入辅政机今乃囘迹计台意者欲执事周知天下盈虚轻重然后付魁柄总方略翊戴天子而为贤宰相也民瞻颙颙徳望已储惟冲用神观以副缙绅系仰衰老在远祷恋以之不宣
　　文裕待制书二首【案木集张蕴碑铭文裕乃其次子】
　　间得答敎承朝谒外体况佳彊释然喜莫如之拙文上呈殊不加诋窜云何今缮录纳上诚无以畅克构之永怀发九原之幽光非不勉也技穷此耳侍面未有时安养道和
　　中金之赐乃孝子仁人之赠不容为让仆有一説今文裕方立石造楼百用差广仆愿囘献左右以助成兹役亦朋友通财之义幸悉病卧穷箦自冩不得某自六月十四日苦寒痢迄今四十余日未能平肌肉瘦尽惟存皮骨方谋解官寻医以救残喘余不及一二
　　代囘郑州陈相公书
　　伏奉去月书敎以将致所事露章上闻垂顾宰僚并示余诲详究冲执弥用震惊窃惟相公执事耆范元功出藩入辅虽髙年俾艾而图任方初天输福善神明增茂宁容遂抗遐节弗顾具瞻推求典册实有前比在汉丙吉胡广在唐英国汾阳皆勤劳王家恩不得谢以今订古何所致疑黙料圣襟必有褒答惟上体眷伫即废素怀缕缕乃诚与朝野均望谨奉手记陈谢不宣
　　回李端明书
　　自去七月到官下见州人于时秋阳酷甚病悸交战日阕一日中心益不聊迄冬体稍彊力乃始亲事而郡大讼剧十倍他治毎上黄堂则铃史执簿鱼贯而前卯坐至已乃食未坐讫申乃息本图藏疾反更职劳牵免愚暗不能无悔但圣恩寛大依违涵养即日未烦司败耳又年长来智虑昏懈或时有不得已作书谢京师一二贵人过三纸则黑花满眼笔不得下嗟夫壮时一过驶若鸟飞前去衰景直不蒲五则身外誉沮又将规规焉铢较毫计得不为可笑人耶惟是平昔交游以文史相乐者毎风月嘉践裴囘念至则怊然久不能平适会里人自韩城来出君侯手书两纸亟启疾读旷如披瞽不以孤外眷之一情收函驰想感溢肝膈且许近甸君侯钜贤均劳作镇稔饫民望宜其神劳斯人式歌输和丛美日介而福况上之倚而相旧矣君侯虽欲避去其可得耶惟千万慎疾以须进拜若仆也不佞始为君侯推毂自经生入书林陪从官切劘博约十九年矣而材不副位谤由申发尚得以吏二千石退守近藩揆之空踈所获已多若君侯以为无大故不弃犹冀入辅之日为改僻郡使煑药扶衰以全吾躯俟夫五六十乞朝还职归三封之下以奉坟墓夙昔之志也凡不知命者闻此谓为不情非君侯知心亦不及此惟垂卹之幸甚
　　上叶道卿书
　　别日如驰行复三晦乃心凝黯譬枵饥然兹固不一二述也惟行台止部必驱按属城上班条诏次卹民癠威与爱克斯人大和则福咸宜而神所乐矣祁仲秋朏勉与朝叅寖及霜序积完筋力毎念病者宜藏山薮贤者当服王庭仆之与君反此防去兹又防于珥笔恧乎续貂也虽然代言须才正应期阕暮召惟千万良归为吾道宠光防企防止
　　上陈州晏尚书书
　　祁惶恐奏记尚书执事伏念经道右驰孤怀南住迫分尔职遂限所天时剽徒謡聆树嘉政旣大庇于善俗复见劳于明神福禄具蕃优游至适比华从事至具道执事因视政余景必置酒极欢图书在前箫笳叅左剧谈虚往酋句暮传第养园吏天倪之和不防汉人淮阳之薄非天宇防定国爵屏荣畴及是耶然有乐者居且同忧无愠者后将复喜人望弥切皇揆斯隆苟旧人是图则政将焉往鸿渚咏曰归之句龙门期可见之荣今兹少防愿姑安节不任区区瞻祷之至
　　上外任两府书
　　恳素略具前幅祁连年多病生意不聊托兹有痊渐复强力阻奉闲燕出入三年眷然余风恋与弱剧虽聆易地全晋任寄愈隆然议者以邦华国范不容久外乏我兼济更为藩垣有道之人郁悒均怅惟希葆啬和粹俾炽福祥归步槐庭徐穆天载斯孤生之至愿
　　回章相公书
　　使至伏防台慈特赐手教并邓国太夫人功行一通且以先逺有期特令譔述诵诲祗命震惶无所窃念某一介防浅朴学陋孤由章句篆刻之防承训谟演润之乏用过其量忧倍于劳姑以上荷包荒之仁次庥宰物之施吮毫渍牍苟尘官守若乃图金刻石叅订史篇奉扬慈闱髙世之风追慰寒泉终天之感则硕彦鸿笔朝有其人区区小才曷足以辱必若驱蚊负岳课斗挹浆非独露辄生无实之讥亦以累明公必器之使敢希恩造曲垂矜免自余悃幅即俟涓日请见更申敷叩
</div>
    <div class="pagination">
<a href="景文集_page41.html">上一页</a><span>...</span><a href="景文集_page37.html">37</a><a href="景文集_page38.html">38</a><a href="景文集_page39.html">39</a><a href="景文集_page40.html">40</a><a href="景文集_page41.html">41</a><span class="current-page">42</span><a href="景文集_page43.html">43</a><a href="景文集_page44.html">44</a><a href="景文集_page45.html">45</a><a href="景文集_page46.html">46</a><a href="景文集_page47.html">47</a><span>...</span><a href="景文集_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
