<!DOCTYPE html>
<html>
<head>
    <meta charset="UTF-8">
    <title>补注杜诗 - 第 31 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 31 页/共 44 页</h1>
    <div class="content">　　奉和【广徳二年作】
　　补注【鹤曰严武以广德二年九月败吐蕃于当狗城十月克吐蕃盐川城此诗和其军城早秋则是其年七月作】
　　秋风嫋嫋动髙旌【洙曰九歌嫋嫋兮秋风髙旌旌旗也】玉帐分弓射虏营【苏曰贺若弼征可汗夜分劲弓射虏营皆破继而追杀大防赵曰帐大将军之帐】补注【希曰抱朴外篇军在太乙玉帐之中不可攻也】巳收滴博云间戍【赵曰滴博城名云间戍以言其髙也】欲夺蓬婆雪外城【洙曰滴博蓬婆皆西山地名赵曰蓬婆吐蕃城名以其逺在雪山之外】补注【鹤曰滴博西山城名云间以言其髙也公所谓转粟上青天而髙适所谓穷山之巅是也蓬婆乃吐蕃城名故云欲夺按唐书吐蕃传萧升杜希望王昱分道碎赤岭碑昱以劒南兵入攻安戎城筑二少垒左右之兵次蓬婆岭输劒南粟饷军】
　　院中晚晴怀西郭茅舍【广德二年作】
　　【院中一云使院】补注【鹤曰诗云幕府秋风日夜清当是广德二年秋作又云浣花溪里花饶笑肯信吾兼吏隠名明年果归溪上】
　　幕府秋风日夜清【洙曰武帝拜霍去病大将军于幕府中故号幕府也】澹云疎雨过髙城叶心朱实堪时落【洙曰刘越石朱实陨劲风繁英落素秋】阶面青苔先自生【洙曰沈休文诗賔除緑钱满客位紫苔生】复有楼台衔暮景不劳钟鼔报新晴浣花溪里花饶笑肯信吾兼【洙曰一作今】吏隠名【洙曰公尝爲严公参谋故云吏隠赵曰汝南先贤传郑钦吏隠于蚁陂之阳】
　　到村【广德二年作】
　　补注【鹤曰诗云老去参戎幕当是广德二年秋作】
　　碧涧虽多雨【洙曰谢晖诗铜陵映碧涧石磴泻红泉】补注【希曰碧涧红泉乃灵运题华子冈诗非晖今在建昌军麻源第三谷】秋沙先【洙曰又云亦郑曰先先见切后也】少泥蛟龙引子过荷芰逐花低老去参戎幕【赵曰爲劒南节度参谋也】归来散马蹄【洙曰曹子建诗俯身散马蹄】稻梁须就列【洙曰爲贫而仕也】榛草即相迷【赵曰言离草堂而入使院则榛草反相迷也】蓄积思江汉【洙曰蓄积犹郁以泻其郁结尔】顽疎惑町畦【洙曰嵇康云匪降自天实由顽疎町畦陇亩也苍舒曰南华真经人间世篇曰彼且爲无町畦亦与之无町畦赵曰思归也】暂酬知巳分还入故林栖【洙曰王正长人情旧乡客鸟栖思故林苏曰鹿岑曰山野性岂能拘禄仕旦夕即还故林单栖一枝私心足矣赵曰知巳谓严武言既酬报知已之分乃遂归故林】
　　宿府【广德二年作】
　　补注【鹤曰诗云清秋幕府井梧寒当是广德二年秋在府中作】
　　清秋幕府井梧寒【洙曰梧桐也赵曰魏明帝诗双梧生枯井】独有江城蜡炬残永夜角声悲自语中天月色好谁看【苏曰李固边角风急永夜无寐时唯自语郑当时中天月色皎洁故人流落千里不知渠与谁看也】风尘荏苒音书絶闗塞萧条行路难已忍伶俜十年事【洙曰伶俜犹零丁也流落貌】强移栖息一枝安【洙曰庄子言鹏鷃事而云鹪鹩巢于深林不过一枝以其性各有极茍足其极则不知其所以然矣】
　　遣闷奉呈严公二十韵【广德二年作】
　　【苏曰严武在蜀对客多聘笔札甫醉曰不谓严挺之有此儿武怒甫徐曰我乃杜审言孙拟捋虎须尔合坐大笑弥缝之武曰与公等言何至上及祖考乎深衔之甫归草堂遂有此诗】补注【鹤曰公归溪上在永泰元年正月三日而此诗云清秋鹤髪翁则是入幕未久便有此作若武果衔之不应复留许久考公入幕后诗多不乐处幕中然此后与严武同赋诗尚多武死公犹惓惓益知注第因史有是言云耳岂真东坡之言哉此诗作于广德二年秋】
　　白水鱼竿客清秋鹤发翁【洙曰鹤髪言老也赵曰庾信作赋子老矣鹤髪鸡皮】胡爲来幕下秖合在舟中【洙曰言体性疎散止可与渔樵爲偶不当爲幕客也】黄巻真如律【大临曰言诗书以礼法绳人】青袍也自公【洙曰诗自公退食大临曰言不卑小官也】老妻忧坐痹【卑利切】幼女问头风平地专欹倒分曹失异同【赵曰言其散秩在府中所坐之曹不专其事而分之不知爲异爲同也】补注【希曰汉食货志乃分遣御史廷尉正监分曹师古曰曹辈分辈而出爲吏也鹤曰此句承上坐痹头风也言疾作则有时欹倒不辨异同也】礼甘衰力就义忝上官通【洙曰谓能容之于散秩也赵曰公得预府幕上官指严武】畴昔论诗早【洙曰公与严公先以文才相知】光辉仗钺雄【洙曰仗钺言严公作镇也】寛容存性拙【洙曰公尝斥严公父名公不以爲忤】翦拂念途穷【洙曰谓严武奏请爲签谋也刘孝标絶交论顾盻增其倍价翦拂使其长鸣】露裛思藤架【洙曰诗厌浥行露】烟霏想桂丛【洙曰言身虽在幕中而尝有山林之志】信然龟触网【洙曰龟防传预且触网去】直作鸟窥笼【洙曰秋兴赋池鱼笼鸟而有江湖山薮之思赵曰言身虽在幕府而有怀草堂故如龟之在网鸟之在笼】西岭纡村北【师曰自此句以下乃公述草堂之兴而有归休之意故末章云防希全物色时放倚梧桐物色言形体衰老冀保其天年遂其真性倚梧桐以自乐也】南江绕舍东补注【希曰旧史云于浣花里结庐枕江南江即大江山海经岷山大江所出峡山中江所出崌山北江所出今九域志资州有中江】竹皮寒旧翠椒实雨新红浪簸船应拆杯干瓮即空【苏曰苏定戏友人曰薪尽火灭杯干瓮空】藩篱生野径斤斧任樵童【洙曰自西岭至此皆志在草堂】束缚酬知巳蹉跎效小忠【洙曰言性虽疎散当束缚以酬知巳年虽蹉跎不足以负任责亦当效小忠也】周防期稍稍太简遂怱怱晓入朱扉启昏归画角终不成寻别业【大观曰别业指草堂也】未敢息微躬乌鹊愁银汉【洙曰爲填河也炎曰乌鹊填河以渡牛女甫意谓虽参幕府无以补济故曰愁银汉】驽骀怕锦幪【洙曰非其饰也】防希全物色时放倚梧桐【赵曰言如乌鹊之微力不任于填河驽骀之骞不足以被锦幪之饰所望于故人者幸全其物色而放令倚于梧桐也】
　　送舍弟频赴齐州三首【广德二年作】
　　补注【鹤曰诗云岷岭南蛮北徐闗东海西此行何日到送汝万行啼是频自成都赴齐州广德二年作】
　　岷岭【孙曰岷峨也在蜀】南蛮北【洙曰南诏蛮也】徐闗东海西【洙曰徐闗齐地】此行何日到送汝万行啼絶域惟髙枕【赵曰絶域言异方也】清风独仗藜危时暂相见衰白意都迷补注【希曰列子云穆王意迷心荒】风尘暗不开汝去几时来兄弟分离苦形容老病催江通一柱观【郑曰荆州有一柱观土人呼爲木履观】日落望乡台【洙曰成都记隋蜀王秀所创】客意长东北齐州安在哉
　　诸姑今海畔两弟亦山东【赵曰齐州近海则是山东矣】补注【鹤按公作范阳太君卢氏墓志审言之女薛氏所出者适魏上瑜裴荣期卢正均皆前卒卢氏所出者适京兆王佑防稽贺防防稽濒于海也】去旁干戈覔来看道路通短衣防战地【洙曰赵武灵王好胡服士皆短服赵曰时吐蕃未息故戎服以在防战之地】匹马逐秋风莫作俱流落长瞻碣石鸿【洙曰絶交论附麒麟于旄端轶归鸿于碣石注海畔山也】
　　严郑公堦下新松【得霑字　广徳二年作】
　　补注【鹤曰诗云移根方尔瞻细声闻玉帐又题曰严郑公当是广德二年盖是年正月武到成都方载诗云未见紫烟集虚蒙清露霑盖自喻也】
　　弱质岂自负移根方尔瞻【洙曰诗民具尔瞻】细声闻【洙曰一作侵】玉帐疎翠近珠帘未见紫烟集虚蒙清露霑何当一百丈欹盖拥髙檐【苏曰阮瑀松赋拥髙檐碧似欹盖】
　　严郑公宅同咏竹【得香字】
　　补注【鹤曰当是广德二年夏作诗云但令无剪伐防见拂云长盖讽武也明年武果死】
　　緑竹半含箨【洙曰谢灵运诗初篁包緑箨】新梢才出墙色侵书帙晚隂过酒樽凉雨洗涓涓静风吹细细香但令无翦伐防见拂云长【洙曰此二诗公之措意极爲深逺以意逆志观者当自知矣】
　　奉观严郑公防事岷山沱江画图十韵【得忘字】补注【鹤曰题曰严郑公防事则是广德二年作】
　　沱水临中座【郑曰寰宇记在成都府新繁县】岷山赴【洙曰一作对】此堂【洙曰江赋惟岷之导江水所出也书岷山导江今蜀县花丘及汉中沔阳皆有沱水】白波吹粉壁青嶂插雕梁直讶杉松冷兼疑菱荇香雪云虚防缀沙草得微茫岭鴈随毫末川蜺饮练光霏红洲蘂乱拂黛石萝长暗谷非闗雨丹枫不爲霜【洙曰晓霜枫叶丹赵曰暗谷处非真是雨而暗丹枫非真是遭霜而丹皆以言画也】秋成【洙曰一作城】圃外【洙曰昆仑山有圃苍舒曰楚辞曰朝发轫于苍梧兮夕余至乎圃注圃神山也淮南子曰昆仑圃惟絶通天】景物洞庭傍【洙曰洞庭湖名赵曰皆以形容其画乃其景也】绘事功殊絶幽襟兴激昂从来谢太傅丘壑道难忘【洙曰太传谢安也安虽贵而东山之志不忘师曰顾长康画鲲在石岩里人问其故顾曰谢一丘一壑自谓过之此子宜置丘壑中又谢安寓居防稽与羲之支遁游出则渔山水每往临安山中坐石室放情丘壑及薨赠太傅】
　　晚秋陪严郑公摩诃池泛舟【得溪字　广徳二年作】
　　【鲁曰池在使府内萧摩诃所开因是得名郑曰摩诃池即污池也在锦城西】补注【鹤曰当是广德二年作前此武尹成都未尝渉秋也凡言秋者皆是年作】
　　湍駃风醒酒【洙曰谢灵运浩浩夕流駃郑曰駃苦夬切马曰駃疾貌】船行雾起隄髙城秋自落杂树晚相迷坐触鸳鸯起巢倾翡翠低莫须惊白鹭爲伴宿青溪【赵曰公指浣花溪】
　　陪郑公秋晚北池临眺【新添　广徳二年作】
　　补注【鹤曰诗云何补参军乏欢娯到薄躬公时在幕中也当是广德二年作自遣闷奉呈严公后与之咏竹泛舟观岷池图及陪北池临眺皆分韵赋诗武若衔之岂复情分还密如此不知史何所本而云】
　　北池云水阁华馆辟秋风独鹤元依渚衰荷且映空采菱寒刺上踏藕野泥中素楫分曹往金盘小径通萋萋露草碧片片晚旗红杯酒霑津吏衣裳与钓翁异方初艳菊故里亦髙桐揺落闗山思淹留战伐功严城殊未掩清宴巳知终何补参军乏【本中曰一作事】欢娱到薄躬
　　初冬【广德二年作】
　　补注【鹤曰诗云垂老戎衣窄爲广德二年十月严武攻吐蕃盐川城克之公时在幕府故亦衣戎衣也是时作】
　　垂老戎衣窄【洙曰垂老临老也戎衣窄爲作签军谋】归休寒色深【赵曰时方戍防吐蕃】渔舟上急水猎火着髙林【日】有习池醉【赵曰山简在襄阳习氏有佳园池简日醉焉】愁来梁甫吟【赵曰公以诸葛自比也师曰甫云此句其志厌唐室之乱可知】干戈未偃息出处遂何心
　　正月三日归溪上有作简院内诸公【永泰元年作】补注【鹤曰溪上指浣花溪也诗云白头趋幕府深觉负平生于是不复入幕当是永泰元年】
　　野外堂依竹篱边水向城蚁浮仍腊味【洙曰酒也周庾信谢赐酒诗浮蚁对春开】鸥泛巳春声【洙曰南越志鸥水鸟也在涨海中随潮上十三月风至乃去苏曰耿异曰门前池水巳有春色客曰如何异曰今日鹭浴鸥泛涟漪】药许邻人斸【赵曰公之不吝如此】书从稚子擎【赵曰言文书多任稚子也师曰子美诗有天寒斸茯苓之句言以铁椎斸地而得之】补注【鹤曰种药本以济世故许邻人斸收书本以教人故从稚子擎公之志趣如此与隔形骸而分尔汝者异矣】白头趋幕府深觉负平生【赵曰公叹老而犹仕耳】
　　敝庐遣兴奉寄严公【寳应元年作】
　　补注【鹤曰题云敝庐遣兴而诗云清依节制尊则是寳应元年武节制两府时作也若广德二年永防元年春武虽俱在成都而是时正合东西川爲节度使矣不应云节制梁权道不考此而编在永泰元年归溪上后作诗又云还思长者辙恐避席爲门盖寳应元年武曾过浣花故曰还思公是时有小队寻花到野亭之句也此诗题不曰郑公而曰严公则可知矣】
　　野水平桥路春沙映竹村风轻粉蝶喜花暖蜜蜂喧把酒宜深酌题诗好细论府中瞻暇日江上忆词源【赵曰隋文艺传云笔有余力词无竭源】迹沗朝廷旧【洙曰公仕三朝】情依节制尊【洙曰公之入蜀惟依严公节制持节专制也】还思长者辙恐避席爲门【洙曰见宁纡长者辙注赵曰欲枉严公之驾故用陈平事以激之】
　　春日江村五首【永泰元年作】
　　补注【鹤曰诗云迢递来三蜀蹉跎又六年又云扶病垂朱绂归休歩紫苔又云郊扉存晚计幕府愧羣才当是永泰元年归溪上后作】
　　农务村村急【洙曰农务田事】春流岸岸深乾坤万里眼时序百年心茅屋还堪赋【洙曰秋兴赋偃息不过茅屋茂林之下】桃源自可寻艰难昧【洙曰一作贱】生理飘泊到如今
　　迢递来三蜀【赵曰蜀郡广汉郡犍爲郡爲三郡也】蹉跎又六年【洙曰又一作有赵曰公自乾元二年冬到蜀至今乾元七年凡六年矣】补注【鹤曰公以乾元冬入蜀至永泰元年乃六年赵注云至今乾元七年凡六年乾元安得有七年】客身逢故旧【洙曰得严公荐举也】发兴自林泉过懒从衣结【洙曰黄京威衣百结衣】频游任履穿【洙曰东郭先生履穿行雪中着地处皆足迹】藩篱颇无限恣意向【洙曰一作买】江天【师曰言江天恣意赏眺不费钱买也】
　　种竹交加翠栽桃烂熳红经心石镜月到面雪山风【洙曰石镜雪山皆蜀中故事巳见前注】赤管随王命【洙曰汉官仪尚书令仆丞郎月给赤管大笔一双公爲检校尚书工部故云赤管也】银章付老翁【赵曰银章方赐朱朱服也故次篇有垂绂之句】补注【鹤曰或谓上元二年冬严武镇成都奏公爲节度参谋检校工部员外郎赐绯鱼故有赤管银章之句然广德元年方以京兆功曹而不赴又上元二年已后诗未尝言朱银事则是广德二年奏除即赐绯爲明汉百官表凡吏秩比二千石以上皆银印青绶师古曰汉旧仪云银印背纽其文曰章谓刻曰某官之章唐虽无赐印者而公谓银章因其有随身鱼而言耳】岂知牙齿落【苏曰李笴有子在江南久不至语其妻曰阿陈岂知我牙齿豁落如桑榆倒景何与子相见耶】名玷荐贤中
　　扶病垂朱绂归休歩紫苔【洙曰绂古蔽膝也象冕服以韦爲之曹子建俯伏朱绂休沐也汉制五日一下休沐沈休文诗客位紫苔生】补注【希曰韦贤传黼衣朱绂师古曰朱绂爲朱裳画爲亚文也亚古弗字故因谓之绂又作黻按欧公集古録载周武王锡毛伯敦铭乃命汝赤芾同冕髙纪髙祖尝告归之田李斐曰休谒之名孟康曰古者名吏休假曰告今日归休谓归溪上】郊扉存晚计【洙曰顔延年侧同幽人居郊扉常昼闲】幕府媿羣材【赵曰衞青传云开幕府盖设幕以爲府也】燕外晴丝卷鸥边水叶开【苏曰阮籍诗浴鸥开水叶戏蝶避风丝】邻家送鱼鼈问我数能来
　　羣盗哀王粲【通曰王粲避乱客荆州】中年召贾生【赵曰文帝召贾谊至宣室】补注【希曰子元帝怀旧志序中年承之又谢安传有云】登楼初有作【洙曰王粲在荆州思归作登楼赋】前席竟爲荣【洙曰贾生对文帝于宣室言鬼神事帝不觉前席】宅入先贤传【洙曰先贤传载王粲宅】斗髙处士名异时怀二子春日复含情【洙曰二子谓王粲贾谊也师曰昔王粲依刘表于荆州思归作登楼赋子美在蜀依严武故以比之然子美以晚年得严武荐检校工部比之贾生文帝前席之也】补注【希曰食货志异时算轺车师古曰异时言往时也】
　　絶句六首【广德二年作】
　　补注【鹤曰诗云舍下笋穿壁当是草堂作公上元元年种竹则元年与寳应二年笋未能穿壁当是广德二年春晚自阆州归草堂时作】
　　日出篱东水云生舍北泥竹髙鸣翡翠沙僻舞鹍鸡【洙曰九辨鹍鸡嘲而悲鸣赵曰公孙月赋鹍鸡舞于兰渚】
　　蔼蔼花蘂乱飞飞蜂蝶多【赵曰江总诗黄鹄飞飞逺】幽栖身懒动客至欲如何
　　急雨梢溪足斜晖转树腰隔巢黄鸟并翻藻白鱼跳【洙曰藻水草也】
　　凿井交椶叶开渠断竹根扁舟轻袅缆小迳曲通村舍下笋穿壁【苏曰顾荣苦志读书村居疎漏笋穿壁生曰惟一盂粥而手不释巻】庭中藤刺【洙曰一作到刺七亦切】檐地晴丝冉冉江白草纎纎
　　江动月移石溪虚云傍花鸟栖知故道帆过宿谁家【苏曰宋选送弟入洛登舟挂席东下选凝竚久之语经君曰帆过南浦今夜清风明月宿水涘谁家】
　　絶句四首【寳应元年作】
　　补注【鹤曰诗云门泊东呉万里船以公别诗参考则泊船乃上元寳应间事又诗云因惊四月雨声寒当是寳应元年四月作若永防元年春公亦在草堂而四月严武卒公行出蜀恐非此年作盖以笋长而别开门则未有去草堂之意也】
　　堂西长笋别开门堑北行椒却背村【赵曰行椒盖成行者】梅熟许同朱老吃松髙拟对阮生论【洙曰朱阮劒外相知】补注【希曰陆机云椒树似茱萸叶坚而滑泽蜀人作茶呉人作茗皆合煮以爲香今成臯诸山间有椒谓之竹叶椒朱老当是南邻朱山人阮生岂阮隠居欤阮居秦州故云拟对之而论松之髙也】
　　欲作鱼梁云覆湍【洙曰覆一作复郑曰鱼梁地名】因惊四月雨声寒青溪先有蛟龙窟竹石如山不敢安【赵曰鱼梁劈竹积石横截中流以爲聚鱼之区也以溪下有蛟龙时兴云雨虽以鱼梁人之所利也而公不敢犯害以就利异乎出入径行直前惟利是谋矣】
　　两个黄鹂鸣翠柳补注【希曰伐木诗鸟鸣嘤嘤郭云嘤嘤两鸟鸣也】一行白鹭上青天窓含西岭千秋雪【洙曰西山白雪四时不消】门泊东呉万里船【赵曰公之志每欲南下其所泊于门外之船乃欲往东呉万里之船也】
　　药条药【洙曰一作草】甲润青青色过棕亭入草亭苗满空山慙取誉【赵曰公自喻也药者如本草所载各以其土地知名于世】根居隙地怯成形【赵曰今所种之药在空隙之地欲成似物之形而怯于人之所易见也】
　　陪李七司马皂江上观造竹桥即日成往来之人免冬寒入水聊题短作简李公二首
　　补注【鹤曰梁权道编此诗在寳应元年成都作然后有诗题云李司马桥了承髙使君自成都回则桥不在成都诗亦不在成都作甚明当是上元二年冬在蜀州作详见后篇注】
　　伐木爲桥结构同褰裳不渉往来通【洙曰孙炎曰揭衣褰裳曹顔逺褰裳不足难】天寒白鹤归华表【赵曰桥前二柱曰华表柱昔有白鹤集于柱上有云有鸟有鸟丁令威三千年吾其归】日落青龙见水中【洙曰桥影落水中如青龙】顾我老非题柱客【洙曰见登桥必题柱注】知君才是济川功【洙曰说命若济巨川用汝作舟楫】合欢却笑千年事驱石何时到海东【洙曰秦始皇作石塘欲过海看日出处有神人能驱石下海石去不速神辄鞭之石皆流血赵曰言与賔客落桥之成而欢饮因笑往事之劳徒驱石也】
　　把烛桥成夜回舟客坐时天髙云去尽江迥月来迟衰谢多扶病招邀屡有期【洙曰谢惠连诗辍策共骈筵并坐相招邀】异方乗此兴乐罢不无悲【赵曰公流落旅寓而不能归所以有悲也】
　　李司马桥了承髙使君自成都回【上元二年作】
　　补注【鹤曰髙适上元二年与成都尹崔光逺同平段子璋光逺以不能戢将士大掠天子怒以适代光逺故适在成都今诗云巳传童子骑青竹总拟桥东待使君按九域志蜀州东至成都一百里则是时适守蜀爲甚明矣若谓在彭州则成都在彭州之南也九域志谓南至成都九十二里此诗同上篇爲上元二年作】
　　向来江上手纷纷三日成功事出羣巳传童子骑青竹总拟桥东待使君【洙曰并州小儿骑竹马以迎郭伋使君】
　　江上值水如海势聊短述【值一作置寳应元年作】
　　补注【鹤曰梁权道编在永泰元年成都诗内今考诗云新添水槛供垂钓则是初作水槛时作按公广德二年作水槛诗云游子久在外门戸无人持髙岸尚爲谷何伤浮柱欹是公自阆州归水槛已欹损矣今云新添当在寳应元年春作】
　　爲人性僻耽佳句语不惊人死不休老去诗篇浑漫与春来花鸟莫深愁【赵曰耽佳句而语惊人言其平昔如此今老矣所爲诗则漫与而巳无复着意于惊人也故寄语花鸟无用深愁耳】新添水槛供垂钓故着浮槎替入舟焉得思如陶谢手今渠述作与同游【见陶谢不枝梧注】
　　寄杜位【洙曰位京中宅近西曲江诗尾有述　上元二年作】
　　补注【鹤曰诗云玉垒题书心绪乱当是上元二年自成都赴青城时作诗云悲君巳是十年流盖自天寳十一载至今爲十年】
　　近开寛法离新州想见归怀尚百忧逐客虽皆万里去【洙曰秦议逐客李斯在逐客中上书秦王留斯爲客卿赵曰谓之皆万里则所逐非止杜耳】悲君已是十年流【洙曰流窜也】干戈况复尘【洙曰一作行】随眼鬓发还应雪【洙曰一作白】满头玉垒题书心绪乱何时更得曲江游【洙曰玉垒蜀之坊名也赵曰玉垒在青城县也此诗公在青城县因书寄之曲江在唐其游最盛】
　　题桃树【赵曰此非止因桃而题其所怀盖含仁民爱物之心与夫遏乱喜治之意具详于逐句下】
　　补注【鹤曰梁权道谓永泰元年乱定后还成都作然蔡兴宗鲁訔年谱皆云是年四月严武卒五月公下渝忠未尝再至成都则权道所编爲非当是广德二年自阆州归成都时作故诗云天下车书正一家谓吐蕃与朝义之乱巳息】
　　小迳升堂旧不斜五株桃树亦从遮髙秋总餧贫人实来岁还舒满眼花【赵曰言其至秋时书熟皆以分餧贫者以其不害来岁之花仍是满眼则望复结实此其爲仁民之心乎】帘戸每宜通乳燕【洙曰乳燕燕之雏也谢晖诗花丛乱数蝶风帘入双燕】儿童莫信打慈鵶【洙曰鵶有慈孝之名以其授哺反哺也】寡妻羣盗非今日天下车书正一家【洙曰中庸天下车同轨书同文赵曰告羣盗以天下一家矣无妄动也非遏乱喜治之意乎后汉刘盆子天凤元年琅邪海曲有吕母者子爲县吏宰以小罪杀之吕母怨宰倾家赀密与客以报仇合众至数千吕母自称将军执宰斩之羣盗之起由于吕母】
　　舍弟占归草堂检校聊示此诗【广德元年作】
　　补注【鹤曰诗云频爲草堂回当是广德元年避乱在梓阆时作梁权道以爲永泰元年乱定后还成都时作然诗云东林竹影薄腊月更须栽若如梁权道编则其年冬公已在云安无容更令腊月栽竹矣】
　　久客应吾道【赵曰家语载孔孟陈蔡之厄曰吾道其非耶】相随独尔来孰知江路近频爲草堂回鹅鸭宜长数柴荆莫浪开东林竹影薄腊月更须栽
　　暮登四安寺钟楼寄裴十【四一作日】
　　补注【鹤曰诗云暮倚南楼对雪峯又云近市浮烟翠且重当是永泰元年在溪上作】
　　暮倚南楼对雪峯僧来不语自鸣钟孤城返照红将敛【洙曰夕阳谓之返照】近市浮烟翠且重多病独愁常閴寂【赵曰易曰闚其戸閴其无人王弼注閴寂也】故人相见未从容【洙曰从容欵曲也天台赋任缓歩之从容】知君苦思縁诗瘦【苏曰崔浩爱吟咏一日病起友人戏之曰非子病如此乃子苦吟诗瘦也后爲口实】太向交游万事慵【洙曰李白有戏赠公诗云借问年来何瘦生只爲从前作诗苦赵曰縁苦诗之故其在交游也万事皆慵废矣】
　　观李固请司马弟山水图三首【一云李七】
　　补注【鹤曰诗云寒天留逺客碧海挂新图意是广德二年冬作】
　　简易髙人意【洙曰一作体敏功曰平易也杨子以简以易】匡牀竹火炉【苏曰张扶隠居太白山茅庵石鼎匡牀竹火炉药壶而巳赵曰庄子骑姬与晋公同匡牀而食】寒天留逺客碧海挂新图虽对连山好贪看絶岛孤羣仙不愁思冉冉下蓬壶【洙曰蓬壶山名神仙所宅之地】
　　方丈浑连水天台总映云【洙曰方丈天台二仙山】人间长见画老去恨空闻范蠡舟偏小【洙曰范蠡爲越破呉功成名遂乃乗扁舟泛江湖变姓名适齐爲防夷子】王乔鹤不羣【赵曰其图必画舟与鹤王乔事见昔游诗注】此生随万物何处出尘氛【洙曰庄子所谓与物转徙也】
　　髙浪垂翻屋【洙曰郭景纯诗髙浪过蓬莱】崩崖欲压牀野桥【洙曰一作楼】分子细沙岸绕微茫红浸珊瑚短青悬薜茘长浮查并坐得仙老暂相将
　　散愁二首【乾元二年作】
　　补注【鹤曰此诗言及李光弼王思礼又云蜀星隂见少当是乾元二年初入蜀时作诗云闻道并州镇尚书训士齐盖思礼以元年镇太原上元元年加司空二年薨梁权道编在上元二年成都作若如梁编当云司空不但言尚书也详见注】
　　久客宜旋斾【苏曰郭规久客塞上宜旋归斾故园桃李想自成蹊乡亲时复入梦】兴王未息戈蜀星隂见少【赵曰星以隂而见少】江雨夜闻多百万传深入寰区望匪他司徒下燕赵收取旧山河【赵曰望光弼之深也弼爲检校司空】补注【希曰百万言师徒之众如所谓号百万与百万之师者深入用孔明表中语光弼以乾元二年七月爲朔方节度使兵马元帅八月爲幽州长吏河北节度以败贼将留希德及收清夷横野等军加检校司徒史又云光弼急攻赵一日拔之】
　　闻道并州镇尚书训士齐【洙曰并州太原也时王思礼爲帅】补注【鹤曰思礼以收东京战数有功迁兵部尚书而旧史云迁戸部尚书乾元元年与子仪围城相州军溃惟李光弼思礼军独完寻破思明别将万余众于直千岭光弼徙河阳代爲河东节度治太原持法严整士不敢犯】几时通蓟北【洙曰范阳卢龙等也皆安史巢穴】当日报闗西【洙曰长安以西皆谓之闗西】恋阙丹心破【苏曰辛毗值此丧乱兵戈未定丹心复将破矣】霑衣皓首啼老魂招不得归路恐长迷
　　至后【广德二年作】
　　补注【鹤曰诗云逺在劒南思洛阳又云青袍白马有何意当是广德二年冬在严武幕中作】
　　冬至至后日初长【洙曰周礼冬至日在牵牛影长一丈三尺赵曰汉时宫中绣工以线量日影冬至后添一线也】逺在劒南思洛阳青袍白马有何意【洙曰公止服九品服尔】金谷铜驼非故乡【洙曰金谷园铜驼陌皆蜀中故事郑曰皆在渔阳师曰金谷园铜驼街皆不及故乡之乐】梅花欲开不自觉棣萼一别永相望【洙曰棣萼言兄弟也】愁极本凭诗遣兴诗成吟咏转凄凉【苏曰庾子山云本托诗遣兴诗成反使旅思凄凉】
　　拨闷【彦辅云一云赠严二别驾　永泰元年作】
　　补注【鹤曰梁权道谓在永泰元年乱定后还成都作然乗舟取云安之酒以供醉办钱防三老之直以下峡非成都所当用语当是永泰元年在忠渝作】
　　闻道云安麴米春【苏曰退之诗且可勤买抛青春国史补酒有郢之富水鸟程之若下荥阳之土窟春富平之石冻春劒南之烧春子美闻道云安麴米春裴铏传竒亦有酒名松醪春乃知唐名酒多以春】才倾一酌即醺人乗舟取醉非难事下峡销愁定几巡长年三老【洙曰舟师名】遥怜汝【师曰俗谓之翁盖把柂者】捩柂开头【洙曰一作鸣桡】防有神【洙曰初行船曰开头】已办青钱防雇直当令美味入吾唇【一作身】
　　登髙【新添　广徳元年作】
　　补注【鹤曰寳应元年广德元年九月公皆在梓州以后篇论之此诗当是广德元年作】
</div>
    <div class="pagination">
<a href="补注杜诗_page30.html">上一页</a><span>...</span><a href="补注杜诗_page26.html">26</a><a href="补注杜诗_page27.html">27</a><a href="补注杜诗_page28.html">28</a><a href="补注杜诗_page29.html">29</a><a href="补注杜诗_page30.html">30</a><span class="current-page">31</span><a href="补注杜诗_page32.html">32</a><a href="补注杜诗_page33.html">33</a><a href="补注杜诗_page34.html">34</a><a href="补注杜诗_page35.html">35</a><a href="补注杜诗_page36.html">36</a><span>...</span><a href="补注杜诗_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
