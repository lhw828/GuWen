<!DOCTYPE html>
<html>
<head>
    <meta charset="UTF-8">
    <title>梅山续藁 - 第 10 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梅山续藁 - 第 10 页/共 19 页</h1>
    <div class="content">　　和　　　　　　　　　　　　汪大猷
　　投分虽深迹却踈君居东婺我西湖儿曹方喜承毛檄父执应容效鲤趋慨念旧防多宿草【旧同官六十余人今唯大猷独在】仅余二老见霜须诗来唤起相思梦又向梅山得楷模甲辰歳以诗一编进孝宗圣语且许其清新骤防擢用暇日感孟襄阳事聊赋数语
　　襄阳孟浩然牀下谒至尊一语不合意放还归里门我诗虽不工骑马入帝阍饱暖自兹始永怀明主恩
　　刘公达覔酒
　　作诗覔酒真豪士况是今年富酒材岂有豪诗不豪酒请君须饮及时杯
　　初夏
　　松花金粉落荷叶翠钿浮啼鵙千山暮一年春事休
　　喜仲春有闰
　　仲春闰月天气佳天岂有意迟羣葩天公正为老人设剰添一月延韶华今春计日百二十不比严霜烈日空增加良辰好景不易得此日讵可容易过汉家天子赐甲子所见殆可儿童夸直须烂醉荅造物秉烛列炬惊林鵶
　　王思叔惠巨竹一竿
　　清晨剪送碧琅玕想见轩牕六月寒便欲持将钓东海未知何处可投竿
　　齿脱
　　髪白壮志凋齿豁生意少寒暑几八旬咀噍嵗月久请君视追蠡血气岂长好吾祖仕进初两齿仅能有此翁不即人乃为人所取退之太崛强方夸脍鲸手毕竟将何如人生不堪老
　　雪后双溪城外
　　雪消闲出郭骑马踏山桥池响氷澌落泥融鴈齿消
　　咏闲
　　一年闲有十年功十歳如将百歳同此去得闲犹未已向前日月尽壶中
　　病后负暄
　　阳和被四体觉我病骨轻血气相贯输浩浩梨枣生以我身中离交防丙与丁隂尽命自长何必求丹经
　　水仙
　　六出玉槃金屈巵青瑶丛里出花枝清香自信髙羣品故与江梅相并时
　　移瑞香
　　少年无酒荅羣葩投老逢春鬓已华今日对花无意思花应怜我我怜花
　　饮酒
　　平生嗜酒不耽酒不爱深斟爱浅斟嵇阮讵能知此味可怜一世只醺沈
　　偶成
　　腻白夭红渐满枝倡条冶叶竞纷披化工只解呈新巧恼杀衰翁都不知
　　涧上
　　晴蜻舞幽涧水鹊立枯槎予亦坐烟壑有生俱有涯
　　春晩戏题
　　嵗月飞腾不可囘红顔去尽老相催自怜皱靣无光彩赖得春风为熨开
　　寻春
　　选胜寻春莫预期风和日暖即佳时行庖草草何妨事明日隂晴特未知
　　庚申春再得奉祠
　　香火縁深宦意灰十年萧散卧蒿莱厐公从此不入市只与渔樵相往来
　　老衰畏寒晨起婢辈炽炭红熖满室身心俱泰喜而有赋
　　严晨一炉火爱重如兼金既已暖我躯且复豫我心因思孟东野曲身长苦吟何如贵公子得意椒房深香菌出括苍山谷中其味香滑絶妙昔尝欲献之寿康终不敢也
　　薫蒸应地徳香滑异园蔬天花非尔伦金芝恐其余雅宜斋庖荐不受羊羮汚将欲献天子谁为达区区
　　夜饮
　　风高霜挟月酒暖夜生春一曲清歌罢华胥有醉人
　　幽事
　　幽事春来早晨兴即启阍扫梁延燕子挿楥防龙孙数日招賔友先期办酒尊淋漓衣袖湿不管渍春痕
　　诸葛孔明
　　临发汉中时精诚见表辞此心谁尽了死后有天知
　　二月有霜海棠颇瘁
　　青春淑景忽飞霜余烈犹能到海棠中山靖王孺子妾尚书门下主讴娘
　　初夏
　　催成新夏荷浮翠送尽余春栁褪绵正是清和好时节嫰柯娇叶媚晴天
　　王思叔惠象牙笋
　　鱼煮船头笋煮园一时风味最甘鲜君家象齿先春发为我携鉏斸翠烟
　　晩春
　　品物趋时寂寥静观化自超遥鹦因求友偏饶舌桞为含绵嬾折腰
　　适斋先生续乐天达哉行因继其后诗虽不工聊抒鄙意而已
　　乐天吾所敬挂冠方一年家事能几何处置有后先始卖南坊园次卖东郭田末乃货其庐缗钱可三千不为子孙计兾可了目前呜呼古之人未易相比肩顔子附郭外不闻鬻其阡渊明松菊迳仲蔚蓬莱间阙一尚不可而况尽弃捐先生果何心达者未必然适斋贤主人归卧甬水边家中无留贸饥食困即眠不可学其可已省区中縁嗟哉我何人爱慕此二贤素贫乏常产晩有屋数椽圣君不忍弃未许车髙悬月散官中粟不蓄俸余钱性复喜賔客日日罗槃筵万事不挂眼尚为诗所纒山上列花木山下疏清泉终日自逍遥濠上乐亦全起予者谁欤三诵达哉篇
　　云岑
　　云岑抱秋隂水木起夜色原野渐萧条田禾卷阡陌
　　闲吟
　　天公靳惜是虚名恠我吟诗笔不停莫把文章觑天巧只将浑沌养余龄
　　偶赋
　　不织不耕日无忧无恼身旷哉天地徳养此最闲人
　　野坐
　　野坐花飞片溪行水涨痕山中闲日月世上别乾坤
　　不贪
　　人间五福少世事罕兼全将此不贪寳延予有限年
　　偶至郡城
　　老矣息奔走胡为此登途行李虽草草客怀亦舒舒倾我壶中酿阅我袖间书在家故云好爱此暂时娯
　　无客
　　无客意不佳独饮有何好虽非瓮下豪亦匪泽中槁百年防有极正要舒怀抱不赋独酌謡相期醉乡老
　　冬夜不寐
　　宵柝迢迢警睡魔静思世分老林坡忍胞只有嵇康嬾扣角曾无戚歌不起妄心思世事只将闲意养天和时人休説长生术学着长生事转多
　　因赴郡防入城
　　十年林下自由身已放严光作外臣终日奔驰非我意有时嚅嗫失天真厐公不合来城府梅福如何走市尘防蹇明朝且归去故山猿鹤自相亲
　　贺王季发提举挂冠
　　明主尚书识履声君持闽节复仪形八年可仕不谋禄七秩及时斯引经肯把清名夸薄俗只将厚徳养脩龄新诗祖送三千首疏傅当时得宁馨
　　次洪监簿惠诗韵五首
　　相逢可恨十年迟鍼芥相投更不疑从此诗筒数来往不须千里寄相思
　　新诗三复用功深始信今人有古心鬬叶俪花儿辈事唱高庙瑟有遗音
　　自古诗人失意多偶然歳晩蹉跎如今世味都如蜡水际林间自日哦
　　三洪文字照乾坤小谢风流笔力存悟解向人难举似见花微笑自忘言
　　莫嗟官路昧通津举世滔滔岂识真早晩青云如直上正须文字为藩身






　　梅山续藁巻九
　　钦定四库全书
　　梅山续藁卷十　　　　　宋　姜特立　撰
　　幽事
　　日日营幽事时时有好怀雨园残竹粉风砌落松钗伴蜨行花迳听蛙傍水涯穷通了无谓不必更安排
　　观挿秧
　　挿秧如挿针细亦良苦分徒一夫积终畆众力举曾不旬日间绿遍天涯土周家重开国幸勿轻农圃
　　悼亡
　　平生起居处杳杳复冥冥人远迹亦沈邈焉居者情以此观世间无物可留意有如空中云东西适相值云收天宇开虚空了无事
　　晨起信笔
　　姜子胸中有至乐青山白云也不恶不求作佛不求仙却笑时人用心错乐天兠率堕茫徐福神山更辽邈丈夫天地要同流俯仰随化吾何求太虚为体隘九州不须更述逍遥逰
　　子陵濑
　　不为故人出出则将如何交道古难终岂唯畏虞罗萧何丰沛旧未免投金科先生诚高哉无媿紫芝歌雅志小饮适寛仲送相州法醖并竹萌同至
　　相州昼锦堂厨醖卫国淇川岸竹萌二物烦君走分饷时哉乗兴倒瑶觥
</div>
    <div class="pagination">
<a href="梅山续藁_page9.html">上一页</a><span>...</span><a href="梅山续藁_page5.html">5</a><a href="梅山续藁_page6.html">6</a><a href="梅山续藁_page7.html">7</a><a href="梅山续藁_page8.html">8</a><a href="梅山续藁_page9.html">9</a><span class="current-page">10</span><a href="梅山续藁_page11.html">11</a><a href="梅山续藁_page12.html">12</a><a href="梅山续藁_page13.html">13</a><a href="梅山续藁_page14.html">14</a><a href="梅山续藁_page15.html">15</a><span>...</span><a href="梅山续藁_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
