<!DOCTYPE html>
<html>
<head>
    <meta charset="UTF-8">
    <title>临川集 - 第 130 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 130 页/共 155 页</h1>
    <div class="content">　　伏蒙贬损，猥先临存。方以出行渠川，未尝得望车骑，继陈悃忄，叙谢高明。敢图仁人，见遇如旧，申锡重问，相存有加。唯贱且贫，尤愚不肖，学焉昧道，仕则旷官，荷推褒之过情，处负愧以终日。三阳肇岁，万物同春，茂惟贤明，休有祉福。以时自寿，良副所瞻。

　　【答林中舍启二】

　　幸邻封畛，叨缀戚姻，仰风诚勤，奉问顾缺。敢图盛意，申贶华辞。荷相存之至隆，非遽数之可既。钦承德履，茂享春祺，更冀保绥，少符倾向。

　　【二】

　　去德不远，向风诚勤，日有简书之烦，久无竿牍之献。敢图风谊，远损书辞，仰衔存爱之隆，实重顽疏之过。末由占对，窃冀保绥，祷颂之私，指陈不既。

　　【答定海知县启】

　　窃邑海旁，得邻境上，布私书之未暇，辱重问以相先，惟知感，岂易缕指？未涯占对，尤积咏思，惟加自颐，自副所望。

　　【答戚郎中启】

　　阻阔风貌，固常咏思。重庆诰章，擢升郎署，闻报之晚，裁贺未皇。敢意谦明，首形缄问，辞博以厚，义高且醇，承拜置前，诵玩亡ル。喜闻王事优简，神宇粹平。某官奉国不回，处官以正。秩中台之显要，柄外镇之惨舒，民无隐情，治有异迹。伫闻旌召，续附庆书。

　　【上枢密王尚书启】

　　窃以璇玑上列，齐七政以均和；帝衮辅成，钦四邻之基命。亲逢华旦，允属宗工。恭惟某官，与国忠纯，爽邦明哲，对越光华之旦，居然文雅之宗，简在上心，郁为时栋。雍容禁署，尝密赞于睿谋；参贰宰司，多委成于治体。奋庸甚盛，注意特隆。属恩诰之诞颁，分镇临之重寄。居留神甸，为表则于四方；宠进枢庭，当折冲于万里。声教所暨，庆率同。俯念空疏，夙叨存记，绾县章而祗役，望君幄以劳怀。恭听吉音，岂胜至愿。

　　【与交代赵中舍启】

　　尝请代期，当留听下。单舟在境，敢无告于候人；善政可师，将有求于令尹。自馀占对，乃尽布陈。

　　【与张护戎启】

　　鼎来敝邑，甫次近郊，传闻使旌，适在州部。将亲盛德，尤激欢。

　　【与谭主簿启】

　　爰兹治舟，亦以造境。将联职治，可丐规模。惟喜则多，非陈所悉。

　　【上范资政先状】

　　某此者之官敝邑，取道乐郊，引舟将次于近圻，敛板即趋于前屏。瞻望麾戟，下情无任。

　　【谢许发运启】

　　近持悃忄，进叩高明，荷温教之见存，假善舟而使济。亦既就道，即将造门，惟兹下情，感喜殊甚。

　　【谢王供奉启】

　　伏审拜恩，鼎来视职，惟兹疏贱，将庇高明。敢图恩私，先赐教督，感竦之极，敷言曷殚？

　　【答马太博启二】

　　伏审进被恩章，来临职任，兹惟幸会，得奉光仪。敢图隆私，先赐华问，感佩之至云云。

　　【二】

　　伏审光奉圣恩，已谐礼上。未皇修好，先辱赐书，感慰至深，叙陈不既。

　　【答沈屯田启】

　　趋承维旧，违去尚新，唯是企思之深，曾无忘去之顷。敢图恩纪，特赐书辞。仰荷眷存之尤，内怀恐愧之极。岁云郁沐，物且长赢，茂惟贤明，多有休福。窃况藩宣之盛，倚成陪贰之良。伏惟顺序自颐，副人所望。

　　【答陈推官启】

　　某受材无它，窃邑于此，高明赐教，褒谕过情。窥观以思，惧恐且愧。末由占对，良自保绥。

　　【贺集贤相公启（代人作）】

　　恭以禁座流恩，政堂迁秩，宠兼常伯，守在冬官，伏惟庆慰。恭以某官袭气堪舆，禀精河岳。风华懋美，若东南之筠；天韵纯沦，温如西北之璞。不阶尺木，遂致青云。世图任于老成，日对扬于休命。股肱作相，素同国体之安；喉舌命官，遂致文明之政。兹为异数，允答具瞻。某充位外藩，希风上国。观文辩叙，弥高天老之台；通谒为仪，浸远豆晏之日。欢愉无状，震栗兼常。

　　【贺枢密相公启（代人作）】

　　恭审迁秩上公，联华冢宰，伏惟庆慰。窃以某官略非世出，韵自天成，时归英特之材，独禀高明之器。光华漫漫，遂适于泰辰；文学彬彬，适阶于无仕。逮浚明之正统，图卫翼之元勋，周历清华之阶，越登机密之首。通规亮节，朝矜式以取平；深策远猷，上咨嗟而倚重。懋惟徽数，允合肤公，命布幅员，喜盈观听。某久从外补，逖听上胪，曾驰谒之未遑，第承风而窃。瞻依之厚，度越于常。

　　【答福州知府学士启（代人作）】

　　某启：辞阔义风，累更元历，虽疆域之相比，愧缄疏之未皇。敢意谦明，首书存聘，赐之良实，重以好辞，无因至前，承拜知悚。某官卿材修固，国器方廉，登步本朝，汪翔盛问。维高闽之要地，实南越之旧都，顾赖忠良，镇此襟带。既闻善治，宜有宠章。用冀保和，且须来命。

　　【贺凤翔知府陈学士启（代人作）】

　　恭审拜命恩纶，颁条侯府，窃惟庆慰。某官器谋强济，业履粹明，名日起以贵成，势龙阶而独上。儒林材职之馆，方指事以载功；歧阳襟带之邦，出承流而宣化。国家试能补郡，吁俊熙天，即颁宽大之书，召还清切之禁。某衰晚无状，情契所同。顾海上之身，浸为俗史；瞻榜中之彦，敢附青云。未涯贽见之仪，益切瞻言之素，愿臻持摄，前对宠光。

　　【贺昭文相公启（代宋宣献公作）】

　　恭审肃被宠灵，参司枢要，伏惟庆慰。窃以安危所系，文武相须，眷注意之殊时，崇仰成之异体。至若万务通于四海，二柄萃于一门，简在休辰，职繇全德。恭以某官风华博照，天韵雄成，挟旦、之谋谟，袭韦、平之系胄，逢辰鼎盛，序爵弥高。清议被民，卓冠一时之杰；丰规振俗，遄跻三代之隆。嗟彼羌豪，警吾边吏，有严天讨，爰整王师。上方深拱以倚平，博谋而取重，畀兹全责，钦若壮猷。舆诵所同，岩瞻惟允。昔馈通函谷，ム沛邑之宗臣；威被匈奴，实汉家之真宰。宜今具美，与古兼徽。某夙附末光，雅烦善庇。仕藩城而待罪，隐若目安；占宿邸之移文，跫然滋喜。依归之素，有过等夷。

　　【谢及第启】

　　三月二十二日，皇帝御崇政殿放进士，蒙恩赐及第释褐者。四方之杰，茂对清光；一介之技，猥尘华选。冒荣之辱，抚己而惭。窃以国家揽八宇之广，具万官之富。一化所染，人有善行；数路之举，野无滞材。取士如此之详，得人于斯为盛。然犹谦不自足，乐于旁求，比诏郡邑，详延岩穴。向非蔚有声采，著在观听，何以酬上勤伫，塞人烦言？如某者，族敝而贱，材顽且疏，逢世治文，追师乡道。员冠方屦，有贱儒之名；高文大册，无作者之实。昊乾不吊，先子夙丧，侨家异土，归扫穷阎。上不能执轩冕以取高，下不能力稼穑而为养。俯首干进，蕲荣逮亲。适会诏之兴，遂负书而应令。乡老署其行，荐之明朝；春官訾其材，置以异等。率趋法座，辈试殊庭。仅成<骨皮>之谈，复玷高华之选。夫何抵此，厥有繇然。兹盖伏遇某官德厚兼容，风华博照。斟酌元气，洪纤溥被其仁；雕刻众形，妍恶曲成其汇。乘云洒润，秉律嘘枯，使是寒士，阶于荣路。敢不审图大方，率常宪，取所承学，著之行事。唯仁之守，唯谊之循，不以邪曲回精忠之操，不以宠利污廉洁之尚。庶期据，无负大赐。易此而他，未知所裁。 
　

　




　

　
●卷八十二
◎记
　　【虔州学记】

　　虔于江南地最旷，大山长谷，荒翳险阻，交、广、闽、越铜盐之贩，道所出入，椎埋、盗夺、鼓铸之奸，视天下为多。庆历中，尝诏立学州县，虔亦应诏，而卑陋褊迫不足为美观。州人欲合私财迁而大之久矣。然吏常力屈于听狱，而不暇顾此。凡二十一年，而后改筑于州所治之东南，以从州人之愿。盖经始于治平元年二月，提点刑狱宋城蔡侯行州事之时，而考之以十月者，知州事钱塘元侯也。二侯皆天下所谓才吏，故其就此不劳，而斋祠、讲说、候望、宿息以至庖氵，莫不有所。又斥馀财市田及书，以待学者，内外完善矣。于是州人相与乐二侯之适己，而来请文以记其成。
</div>
    <div class="pagination">
<a href="临川集_page129.html">上一页</a><span>...</span><a href="临川集_page125.html">125</a><a href="临川集_page126.html">126</a><a href="临川集_page127.html">127</a><a href="临川集_page128.html">128</a><a href="临川集_page129.html">129</a><span class="current-page">130</span><a href="临川集_page131.html">131</a><a href="临川集_page132.html">132</a><a href="临川集_page133.html">133</a><a href="临川集_page134.html">134</a><a href="临川集_page135.html">135</a><span>...</span><a href="临川集_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
