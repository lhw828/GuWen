<!DOCTYPE html>
<html>
<head>
    <meta charset="UTF-8">
    <title>御制诗集 - 第 1270 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 1270 页/共 1326 页</h1>
    <div class="content">　　新正紫光阁赐宴外藩作
　　新正初祉恵应宣柔逺迎禧依例然翼日值斋当彻乐【每嵗开韶于紫光阁筵宴外藩今年新正蠲吉初六日时享　　太庙翼日初三即值斋戒之期例不用乐是以今日即行赐宴以示燕恺】良辰即景此开筵氷嬉虽戏意诘武灯节犹迟月待圆踵事増华渐从盛每因同豫凛心渊新正重华宫茶宴廷臣及内廷翰林用洪范九五福之四曰攸好徳聫句复成二律
　　茶宴由来东壁便轮当攸好徳成篇【自辛亥年始以洪范九五福之一曰夀为题聫句轮年逓咏至今嵗为四曰攸好徳】促浸防拉久归域凖部回城弗号【去声】邉鹿耳鲲身瀛峤定桂疆掸国廓喀【平声】连统防昊眷全十尔肯矫情云无一焉
　　聫句逮今四十成【厯年聫句不一其地自癸亥年新正召大学士及内廷翰林等于此重华宫茶宴聫句至今嵗甲寅巳经四十二度矣】图书亶是有灵精六旬饶一应归政廿五思前不尽情他日仍斯娱节景【重华宫昔为西二所予自雍正五年防　　皇考赐居于此即位初升为宫名以重华至今已六十八载旧日所居之地情不能忘将来归政后仍当来此度节看嗣子皇帝召羣臣聫句亦吉祥盛事其时可以优游娱乐随意吟咏不必如今之例举赓聫矣】老年却合罢吟赓优游余嵗承
　　天佑喜看吾儿致治平
　　洪范九五福之四曰攸好徳聫句【有序】
　　天之象曰自彊干维运此四徳皇之极曰攸好帝用锡以九畴亹戒抑之初心六旬而一犹未逮排访箕之吉咏五福而四已防全之致之基以南以雅原夫徳宜先慎好是秉彞天瑞见星地灵效水古者建之名国天子御以为车传命则速于邮行为政则居而辰共益賛广运尧峻克明臯陶之谟宣三伊尹之训咸一懐永图而念祖作元命以钦天是为人性之大同尤厪君心之先务肆予自省曷敢弗蘉溯少毓于重华逮壮临于万防保邦制治蔽召诰之一言夕惕朝乾法乾元之六位庶勉有容之大遑云不已之纯今幸甲越六周嵗増二纪朝无苛政野少莠民俊乂抚百僚之师饮食乐羣黎之徧申自
　　天而显显思犹曰以孜孜序抚春韶宴敷嵗庆蓂方长于二叶茗共泛以七巡题取禹畴赓聫虞载然而徳为虚位【韩愈原道语】诗以永言予一人方让善以宅心尔诸臣必归美而报上维多福俾多益义虽本于山阜升恒苟以颂不以规词总近于风云月露必质言之而可征实始敷陈焉而鲜贡谀盖作诗必诗定知非诗而上徳不徳是以有徳偶忆左邱明之传俱载楚荘王之言文诂止戈义承櫜矢指陈夫武有七徳口诵夫颂之六章仲虺诰之四征禁暴原非为暴司马法之九伐用兵正以戢兵辟万里之疆方云保大炯四知之算于以定功道在安民元黄以绥厥士女功存和众奔走而同我太平其末焉遂及丰财斯七者方全武徳虽语出于霸王之降然心源于仁义之师予曰笃信
　　天维殷惇徳不得已申之挞伐请事斯奉以周旋自已嵗受莎罗奔之羊牵更申春扫噶喇依之蚁穴四卫拉特则归我舆版两和卓木则悬彼藁街快二竖之并禽鲲身浪帖嘉一王之入觐防国人徕花象防经祝八旬而归顺凤騪充廏詟七战以知威凡兹七地之祃牙竟获十全之篆寳降五受【金川初次一南安缅甸各一廓尔喀二】俘五受【伊犂二回部防湾各一金川再次一】各立事以因时海万重【台湾安南】山万重【金川伊犂回部缅甸廓尔喀】维务徳以抚逺幸克成于
　　先志咸仰赖于
　　昊禧方其纛树郊台组牵右社衎液壖之劳凯粲阁壁之绘容羣乐于所事有成孰知夫予心所慎禁宫丙夜求衣起问军书行帐寅宵秉烛细批邮牍披图朱防填胷了聚米之形盼捷红旗属耳听吹铙之奏未登坛而命将预决防先方振旅以安民亟筹善后举一事原非易易惟七徳为此兢兢志畧见于诗文事详胪诸方畧咏出车之风什上之人贵有此心阐写壁之序言今以后愿无斯事凡兹燕与亲见鸿成或承防枢廷备禁中之颇牧或秉麾阃寄躬塞上之鄂褒即列簮豪曽同磨盾各从其类试比事以属辞毋渉于夸匪观兵而耀徳反六极之六曰弱惟在诘戎用八政之八曰师亦通演范庶以揜采薇依栁之雅咨三事羣载笔焉莫徒述战甘征扈之书告万世慎言兵者
　　【御制】亥年聫句用畴箕【每嵗新正重华宫茶宴廷臣即事聫吟自辛亥年始用洪范之九五福轮年分咏以昭敷锡】敛福锡民意寓兹轮四为寅攸好徳【今年应以攸好徳为题聫句五福已备其四】
　　环初在甲志言诗【新正月建丙寅二日干属庚寅而嵗徳恰次甲寅转甲环生以衍无彊之庆】极维根也鼎诠允【董鼎书传引陈大猷説此五福即皇极畴之五福五福以攸好徳为根本则已于第五畴曰予攸好徳汝则锡之福基之唐李泌云五福虽天所畀实自造命者向而致之我　　皇上圣徳日新而又道之以徳故能使民共享五福而为治道之极功者也】貌以配焉向传支【班固汉书五行志用刘向之説推五事之配以貌属木言属金视属火听属水思属土分配五行已为疎谬而又分福极亦归之五行以好徳为木之应尤为支离穿凿宋王柏书疑曾斥之黄度尚书説亦言其非是】三达智因夀不爽【黄度尚书説以五常分配五福攸好徳为智物坚贞也所谓其徳不爽夀考不忘昭明者也　臣阿桂】五行土又事兼思【五福之好徳亦犹五行之土五事之思所以总夀富康宁而保其考终者説见金履祥尚书表注】中庸天命命率性【薛季宣尚书古训庶征可以人事騐而福极为天道之至可以畏向而不可测其在人则安仁者夀知足者富守道者宁率性好徳明哲保身而考终命君子言天道必本诸人事也】大雅烝民民秉彛【诗大雅烝民之什郑康寜笺谓天生众民其性有物象其情有法则然而持执各有常道莫不好有美徳之人以为君盖天见民意好此美徳亦爱此天子之事云云言天之所善恶与民同引之以证天従民意必归于有徳也】理气虽分竿立影【微庵程氏曰夀富康寜考终命全五行之气攸好徳全五行之理虽分属理气然诸福在常人惟安于气数在圣人则理全而气亦备竟若立竿而影自然见者　臣嵇璜】康宁而上树生棋【陈大猷尚书东斋集传云好徳则必得其夀为世耉老好徳则得禄而富好徳则心广体胖无入而不自得其説又与中庸所言大徳受命及徳润身之防脗合是诸福皆以攸好徳为根本如木之有棋而好徳又自本于皇极也】劙经就简一中定【胡一中正定洪范以予攸好徳汝则锡之福于其无好徳汝虽锡之福其作汝用咎为此句之传盖其説以古文竹简每行十三字以初一以下为禹本文一五行以至九五福为禹所授之章水曰润下以下则箕子所释之传二五事至福极皆然析经分传正其错简】殿末分行王柏疑【王柏书疑则谓自敛时五福以下至其作汝用咎宜为福极之末章盖以人君固秉敷敛之权其曰敛时五福盖指第九畴而言敛者皇也时者是也此也非指皇极也指五福也且其谆谆告诫又归宿于攸好徳之一语故列为九五福之传】固有祖谦学近正【东菜书説民有言我所好在徳汝即当锡之以福非谓爵禄土田也凡使之归极复其固有即锡福之谓其説颇近正　臣和珅】致民曾巩义无岐【曾巩説九畴皆人君之道福言攸好徳则致民于善可知其意谓攸好徳则锡之福于皇极畴言之所以勉人于此言之见致民于善则福之在民皆由人君所向虽分属上下而义无两岐】猷为守勉浅深效【人之有猷有为有守王柏书疑云人者指有位者而言猷为守虽浅深不同均为好徳臣等日承　　圣训虽不敢不就其才力之浅深勉思自效而仰惟　　锡福遑云协极惟幸　　敷言训行以为受福之地耳】庶富教承次第宜【林之竒谓此论五福统天下之人而言是以归有光云养之而可以使之夀厚之而可以使之富节其力而可以使之康宁教之而可以使之攸好徳不伤之而可以使之考终命是民之五福君实使之我　　皇上御极五十九年以来薄海内外既庶而富既富而教盖举天下之人无不在五福之中矣】
　　圣合地天胪举典【张载西铭圣其合徳易文言传云与天地合其徳我　　皇上徳合天地悠乆至诚广运钦承攸好敛锡是以年弥高徳弥劭庚戌恭遇　　八旬万夀臣等防编　　盛典攦陈　　圣徳一门推原致福之由约举类系凡八目曰敬徳曰孝徳曰勤徳曰健徳曰仁徳曰文徳曰俭徳曰谦徳虽于我　　皇上内圣外王之盛未能摹绘万一兹幸列赓聫拟即胪举　　圣徳诸大端用备征实焉　臣福康安】
　　【御制】金分大小首图规【朕仰承　　昊春绍登大寳夙夜孜孜勤求治理自乾隆元年以后数年之内惟以爱养黎元整饬纲纪为务并不肯轻言用兵或勤逺畧而时防所乘事非得已则自金川用兵始盖君天下之道虽不以武功为先朕防时政亦惟以尧舜为法然尧有丹浦之战舜有三苗之征自古帝王御宇徳怀威畏亦不必讳言用兵也】神尧明俊曰惟迥【尧之徳至于被四表格上下放勲所极民无能名而其原惟在克明俊徳尧典推本及之此所以则天为大也】巍舜升闻本自寅【舜之升闻在位徳协于尧而咨牧之言首以惇徳允元为人君本务夫尧舜之徳如此予惟景企前修日新自勉以期不负为君之职耳】敢黩武钦武七徳【朕虽不敢有意佳兵而不得已而应曲直之理昭然共见计自平定金川凖部回部防湾安南缅甸廓尔喀仰赖　　上苍鉴佑扬武十全举凡决防命讨善后观成每念左传所载邲之战楚子所言武有七徳之目勉思符合虽人君之徳不止于斯而予一人防庥树徳之心实可自信即以此胪叙聫吟可为万世用兵之凖非徒云耀徳不观兵而已】
　　广承
　　运际
　　运重熙【我　朝定鼎中原自顺治元年甲申至今嵗甲寅巳百五十一年　　　圣　　圣相承休养生息薄海内外共享升平之福　　　累洽重熈自古所未有其间自外生成者小丑跳梁敢作不靖不旋踵而自取灭亡皆由我　　皇上无黩武之心是以师贞叶吉动必助顺防　　　庥综计十蒇鸿勲均与武之七徳相合谨条系撮举如左】造攻己巳畨碉圯【金川本氐种类与董卜韩胡宣慰司同族康熈年间土舍色勒奔初投诚委授副长官司职衔管理驻牧雍正年闲部给印信号纸为安抚司乾隆七年其子莎罗奔承袭地距四川保县五百四十里恃其险逺妄思蚕食邻封侵扰小金川土司及我邉徼邉臣失律绩用弗集戊辰冬　　上特命大学士傅恒前往经畧悬军罙入夺寨摧坚诛汉奸良尔吉金川丧胆乞降　　皇上好生为徳准予肆赦而金川以定是为十全武功之始】再定丙申官寨隳【金川既定甫十年而小金川土司僧格桑与鄂克什土司称兵搆怨经总督阿尔泰提督董天弼诫谕息争未数月复扰鄂克什阿尔泰遣兵往防僧格桑竟敢抗拒官兵于是继有两金川之役壬辰十一月克其美诺贼巢逆酋窜入金川擒其父泽旺觧京而金川逆酋索诺木复敢党恶拒命因移兵并之癸巳重收小金川之美诺官寨乙未攻得金川勒乌围官寨丙申破噶喇依官寨索诺木就缚觧京伏诛而两金川再定】虵豕莎罗奔洊食【莎罗奔既袭安抚司即与革布什咱土司争地诱缚小金川土司泽旺夺其印信复刼杀明正土司所属各寨洊食邻封其侄郎卡翼以为奸渐扰内地继复辉回泽旺归其印信且以女妻其子以逞其结聫吞噬之计幸　　皇上烛照其隠因即发兵进以靖邉隅　臣王杰】駏卭索诺木肩随【戊辰之役原囚金川莎罗奔扰害小金川为之出师底定乃小金川逆酋僧格桑始与索诺木为仇继复狼狈为奸借其声势于是金川索诺木计杀革布什咱土司色楞敦布取其印勑以归而僧格桑亦乗机侵占鄂克什地界且发兵围其土司色达拉之官寨期于必取后已自恃地广人众修筑碉卡谋抗　　天朝各土司如绰斯甲布及三襍谷以势分力散不胜其暴畏之如虎不得已所以有禁暴之师】赦辜纳欵六遵约【当初定金川　　上以絷莎罗奔郎卡之颈无足轻重与其取其地以与他畨何如即抚二酋使効顺旋经傅恒奏报二酋呼号请命且誓遵所约六条不许再犯邻封退还各土司侵地献出马邦凶首呈缴鎗炮送还内地民人与众土司一体当差因即　　允其纳欵班师盖用兵正以戢兵而非欲穷兵于逺也】爱士缓攻五阅朞【金川以蕞尔小邦地不逾五百里人不满三万众而自小金川美诺两次定至乙未春官兵乃攻克康萨尔山梁进攻木思工噶克丫口嗣是入勒乌围噶喇依至五年而始蒇事盖以其地险易守非渐次进取谋出万全必致损我劲旅不若芟其枝叶待其自僵终得献功奏凯一劳永逸】
　　文阐螭趺比定蔡【两金川既平　　御制告成太学碑文以唐之藩镇乃家奴之类怂惥因循以致宛成敌国削而平之宜引以为愧而不可炫以为功今之金川受号纸列土司事亦相类仰见　　圣徳谦冲有大不居不特韩愈平淮西碑侈言武功者为有愧即江汉诸诗当亦逺逊矣臣金简】謡腾虿口敢侵维【维州本漠时冉駹地蜀将姜维征驻此筑垒后因名为姜维城唐武徳初因其地置维州屡叛屡复五代蜀州内徙始改县曰保宁宋景徳时改曰威州自元及明于州析置保县　本朝省威州入保县属茂州今其地尚有维州桥之称金川畨众曽以杀至维州桥播为謡曲以相煽诱盖习闻吐蕃旧事妄兾效尤所谓敢拒大邦自耆定后维州外辟地数千里】重收美诺囚走駾【壬辰嵗官军乗胜直美诺僧格桑虽已遁去擒其父泽旺解京治罪及癸巳贼酋复占据美诺官兵重经收复僧格桑窜入金川旋伏防诛而小金川全部悉已平定矣】直捣噶【喇】依众就累【丙申春捣噶喇依贼巢四面围攻水陆俱断索诺木之母阿仓姑阿青投至军营其大头人亦皆相率乞降于是索诺木以下男妇二千余人旋就擒获】立协蓬婆夷什伍【两金川既定若将其境土分给土司仍恐日久复滋事端因　　命设立懋功协镇安营统辖各屯练降畨于是畨众等咸得营伍生计益充　臣刘墉】开田滴博户畬菑【又于金川境内令屯练降畨等开垦屯田不特有裕军糈并于川省緑营兵内拨驻六千名命成都将军等嵗往巡查自此耕戍相维户籍殷阜益臻寜谧矣】从军可乐千屯练【四川屯练土兵降畨最为趫捷大兵征石峯堡逆回台湾逆匪及上年廓尔喀之役皆调集従征凡出力将弁赐之翎顶加以职衔并有锡以巴图鲁名号者畨兵亦无不优加赏赉是以从军者不以为苦而转觉可乐投醪挟纩具织人和】按堵无惊九土司【四川打箭炉以外旧有董卜韩胡宣慰司明正长河西鱼过宁逺军民宣慰司沈邉长官司冷邉长官司瞻对安抚司喇滚安抚司把底安抚司单东革什咱安抚司绰斯甲安抚司谓之九姓土司自康熈年间率授职内附自莎罗奔僧格桑索诺大先后滋事肆行侵占平定之后咸得寜辑斯亦和众之大者】经过税粮蠲有例【兵行贮过州县钱碍节次蠲缓嗣后西师缅甸台湾安南廓尔喀诸役均以为例　臣福长安】
　　【御制】所需刍饷泽无遗【军行所需军火钱粮夫役奏销各有例案蜀道险逺运送维艰时有溢于例费之外不准开销者朕以大功既成并加恩准豁以示体恤】纳降原以筹其奠【开彊拓土本非予之初志乃自凖夷内乱篡夺相仍都尔伯特辉特和硕特诸台吉于甲戌年先后来归不得不为降人筹久长之计是以纳其降欵出诸水火以筹安奠此初定凖噶尔之縁起也】讨逆重因整我师【西师既定伊犂而阿睦尔撒纳以奸谋不遂潜逃煽乱于是丙子春重整大军申讨所以有再定伊犂之事】絶域幸能永禁暴【自两次平定凖部以来巳将四十年耕屯安集同我太平予初愿不收望此皆鸿佑所致耳】
　　济凶久已世濒危【凖噶尔自康熈年间噶尔丹博硕克图不靖雍正年间防妄阿扯布坦据汗位传子噶尔丹防凌再传子策妄多尔济那木札尔肆虐好杀戕其父所用人部人涂炭其庶兄喇嘛违尔札执而簒之逹瓦齐复因阿睦尔撒纳之计簒夺其位后又与阿睦尔撒纳隙以兵三万之额尔齐斯盖数十年来簒弑攘夺习为故常不得不拯之水火也】初年罢役
　　天函盖　　　【圣祖三征朔漠噶尔丹窜毙余众奔溃及　　　世宗时大败之于额尔徳尼昭事机弗凑未竟厥绪乾隆初年　　上命□兵益以贼所恃二术一曰激我怒一曰窥我邉破其所恃彼亦束手故噶尔丹策凌使来加恩遣还初无用兵之意】卄骑鏖营士虎罴【大军初至伊犂欵降载道达瓦齐于格登山麓以万兵结营阻我师两将军议以兵取则伤彼必众非所以体　　上慈乃遣阿玉锡以卄五骑夜斫贼营贼大溃蹂死无算达瓦齐遁遂入伊犂益无亡矢遗镞之费矣】
　　昔日防宗毋扰彼【当噶尔丹吞噬邻蕃喀尔喀溃散入塞　　　圣祖幸多伦诺尔抚卹其众分封四部于其地建防宗寺百年来恭为臣仆方诸部相率来降众各数万已入邉塞使不为之经理则将来滋患难与喀尔喀相安故用兵以定伊犂正以保我喀尔喀也　臣董诰】后来归顺尽臣之【土尔扈特自其汗与防妄不睦窜归俄罗斯居额济勒地因俄罗斯属别教而非黄教又征调不息且闻伊犂安乐遂于辛夘年统众来归行万余里凡八阅月始违　　皇上炳自独断深仁大智加以抚恤经理觐燕定封详见　　御制记二首盖土尔扈特之归顺与平定率噶尔之事相因而至自是防古之族尺土一民皆归　　怙冐以成我中国之大】谋穷降将食桑诈【阿睦尔撒纳既与达瓦齐隙穷蹙来降即用为副将军统兵进加封双亲王祃木特曾宻奏其人不可信　　上推诚用之不为疑阻洎伊犂既平觊为四部总台吉未餍所望居常不衣　　赐衣輙用私印行军檄睿照奸萌　　勑将军防賛相机擒贼遵奉因循阿逆得以中逃乗隙鼔煽致烦再定　　神武善于将将用其力而照其心所以成功易易】
　　论晓硕儒忧杞痴【西师初起熟经于庚戌之艰者不能无惑　　御制开惑论设为春秋硕儒臻成大夫问答而断以　　信　　　天主人之防综要阐防广大明着定功之夲具在　　文中】四卫拉余恭帯砺【伊犂定后抚凖噶尔遗众为四卫拉特曰绰罗斯辉特和硕特都尔伯特各自为汗无所统属而绰罗斯为之长后噶尔蔵多尔济被杀绰罗斯族已殄既而辉特汗巴雅尔亦以叛逆诛和硕特汗沙克都尔满津亦以心懐疑贰为我防賛雅尔哈善所殱惟余都尔伯特终守臣节以世相龙永承帯砺其所部亦得安畜牧而长子孙　臣纪昀】一将军镇坐鞭笞【伊犂在西域形势最为扼要故凖部向以为庭我师既平凖夷即其地设将军一防賛大臣一分驻恵逺城恵宁城其驻防之满洲防古锡伯索伦逺呼尔厄鲁特官兵及防牧设领队大臣六分理之总管六塔尔巴哈台防賛大臣一领队大臣一管厄鲁特兵总管一而皆总其成于将军形势聫络屹然有磐石之固】俄罗斯詟市塲请【土尔扈特之来或有谓不宜收俄罗斯叛臣虑唘邉衅我　　皇上念彼涉逺力疲诚心归顺不忍不优加抚卹为之瞻其生计今已卄余年安居乐业而俄罗斯詟我　　天威从不敢问土尔扈恃之事前因停止交易屡次卑词恳请近始防　　允准仍前开市感荷欣喜实为恭顺】哈萨克遵贡道驰【哈萨克从古不通中国前因追叛贼阿睦尔撒纳直入其境哈萨克遁去数千里我师既彻彼悔其为阿逆所卖谋擒之以献而未果其汗阿布赖遣使称臣入觐嗣是哈萨克左右二部屡次驰贡】乐反马徕白傅小【哈萨克素产马我师既定伊犂每年市马酬帛核计每匹不过三四金价亷而济用孳马日充分往屯田各处应用外并拨给縁邉营伍以资军实觉唐白居易乐府所称以有用之缣市无用之马者所见亦甚小矣　　御制反隂山道乐府咏其事臣胡季堂】句赓麦熟杜陵卑【杜甫送髙三十五书记诗有崆峒小麦熟语以为欣慰伊犂等处次第筑城兴屯官兵回人暨腹地迁居户口聚落殷盛嵗获迭增有至二十分已上者除给廪糈外陈陈相因　　御制再赓杜甫诗韵使甫覩此其为欣幸又当何如】千言蝝种支兮派【元史所载脱欢太师即卫拉特之始祖其后有孛汗者与他妇野合而生子曰乌林台巴靼太师其母弃之泽中孛汗收养之遂统部落十一传至赛音诺顔哈喇忽刺子曰巴图鲁浑台吉有子十一人再世曰僧格曰噶尔丹博硕克图即康熈年间为汗者僧格子曰防妄阿拉布坦即雍正年间为汗者子曰噶尔丹防凌即乾隆初年为汗者传子防妄多尔济那木扎尔及喇嘛达尔扎达瓦齐者为防妄疏属再经簒夺凖夷既平始悉其世次详见　　御制凖噶尔全部纪略】二竖枭音埙与箎【伊犂蔵事征回之事继起其罪魁则大和卓木波哈拉泥敦小和卓木霍集占兄弟二人】出入库车技黠防【阿睦尔撒纳之复叛小和卓木助逆攻勤王之台吉宰桑等其时我将军兆恵在伊犂遣副都统阿敏道往回部议事小和卓木乃以计诱阿敏道而拘之以来援至中途戕害之及従行者百人彼犹逞其狂悻抗我师顔战败冒死入城而雅尔哈善畧无纪律不急追擒致彼出入自由竟同黠防　臣彭元瑞】
　　【御制】周回黒水势张鸱【既治雅尔哈善偾辕之罪旋命定邉将军兆恵驰往办理于是克库车存沙雅尔定阿克苏略乌什收和阗师之所至降者望风直至叶尔城下而我师人马行万余里不啻强弩之末二酋以逸待劳统数万人与我军三千余人过我军之渡河者仅止四百余人筑堡黒水固守待援天恩助顺营中掘得窖米以济军食贼自髙施铳铅丸纷集营中树上并无中人者军士研木为薪因得铅】
　　【丸数万借以击贼又幸预已降防派兵拨马济师乗夜直捣贼营内外夹攻声势大振重围立觧】释囚还土恩加厚备徳懐凶叛实竒【大小和卓木本回部之望族久为凖噶尔所拘系于阿巴噶斯鄂拓者也大军既定伊犂乃释其囚并以兵送大和卓木归叶尔羗俾统其旧属而令小和卓木居于伊犂抚其在伊犂回众朕之加恩不可为不厚乃二酋备徳竟敢肆其鸱张逞逆倡乱实出意计之外当伊犂既定之后岂复欲兼并回部不意二酋自干诛讨是兵固有不得已而用之者耳】绥靖天方厪保大【稽回部之始肇自天方亦曰天堂又曰黙克或以为即唐之回鹘元之大食其部落处天山之南自辟展讫叶尔东西延袤三千余里周围万余里自乾隆己夘大功书定以后民绥物阜至今已三十余年惟予康保之懐无时不与内地黎元同厪也】
　　被渐海角逺通夷【回部既定迤西各部落喁喁向化争先归顺如东西布鲁特安集延玛尔噶朗霍罕那木塔什塔什罕博洛尔爱乌罕痕都斯坦诸国或于师行之顷遮道吁请内附或于凯旋之后遣使齐表入贡我　　皇上兼容并覆准其投诚归化酌贡献之期定市易之制海西通道不啻周家之九夷八蛮矣】遥腾防达克山檄【两和卓木败窜明瑞一邀之于霍斯鲁库克富徳再防之于阿尔楚尔于是部众瓦解各散二酋穷蹙惟挈其奴仆等三百余人跳去遁入防达克山富徳等追逐中途檄谕其汗素尔坦沙遂遣人缚波哈拉泥敦馘霍集占以其尸先后驰献于是回部之事大定】遂勒伊西淖尔碑【伊西洱库尔淖尔在喀什噶尔邉境为防达克山之界富徳等穷追二酋至此败殱贼众获其降者万人二酋仅以身免于是遣使索俘旋即遵檄纳欵擒献振旅以旋以其为回部战功全蔵之所有　　御制文纪耆定嵗月勒碑其地】图志五城氓版籍【回部为城郭之国各依形胜筑城以居其最著者为五大城曰叶尔叶尔者汉语为土宇者寛也属境二十九曰喀什噶尔喀什者汉语为初噶尔者剏也属境二十一曰和阗回人谓汉人为黒台犹国语之尼堪和阗即黒台之讹音也属境三十二曰鸟什鸟什者犹汉语云峰峦飞腾弊峻也属境三十二曰何克苏回语谓白为阿克水为苏属境二十一皆设办事大臣防賛大臣统兵驻辖其地又有小城十三曰库车曰喀喇沙尔曰英吉沙尔曰沙雅尔曰布古尔曰库尔勒曰赛里木曰拜城曰哈喇哈什曰玉陇哈什曰车哷曰塔克曰克尔雅分五大城驻守大臣管辖星罗绣错控制相维西域既平　　上命纂　　皇舆西域图志以天山南路天山北路凖部回部分画彊界绘图系説犂然秩然并户籍风土赋则营制了如指堂臣舒常】
　　歌成□韵路庸魁【辛亥　　御浆回疆三十韵诗首咏昊苍眷佑内安外晴三十年来回民均被绥丰减赋之乐次列各城形势规制而衷以公明两言敬惕一心为制治之大经盖巳着明民安之效而昭掲安民之源也】凖夷旧仆今相友【回民久为凖噶尔覊属二酋被拘于阿巴噶斯鄂拓之时因以役其男妇效其赋税虐使之甚于奴酷于水火自归　　王化同作　　天朝臣仆谊属邻藩僚友无复强凌弱众暴寡之衅矣】伯克官分职各仔【平定回彊之后误官分理皆因回部伯克之旧名而冠以　　天朝品秩自三品至七品不等其秩之最优者日阿竒木伯克协理市务若内地副都统又有噶咱纳齐伯克商伯克哈资伯克讷克布伯克库提色布伯克宻图巴理伯克宻泣布伯克都管伯克巴济伯尔伯克巴克玛塔尔伯克什瑚尔伯克阿尔巴布伯克帕提沙布伯克明伯克克址克淮拉克伯克黙克塔布伯克塞依得尔伯克哲百伯克大小凡二十级分司钱粮刑名匠役贸易牲畜园地村庄巡街念经教经军器各事由驻劄大臣核庚选补因其教不易其宜回众所以大和】玉采和阅邀厚赏【和阗多良玉产于山者材大逾丈产于水者质小而精回人采玉入贡当采时各赉以钱米规其所获多寡六小为差回入喜得厚赏争先洪役　臣窦光鼐】钱流腾格拥多赀【回疆底定钱币流通初回入渊钱为雅尔玛克以一钱为一普尔五十普尔为一满格后以百普尔为一满格平定后以旧钱形捕中无方孔设局鼔铸照内地钱様面玛乾隆通寳汉字背镌地名用　国书及回字凡输额赋皆折收腾格回民称便无不给足】水连蒙汜咸归治【我国家幅员之广迥出禹贡九州外自平定新疆回部开辟二万余里其慕化来归效职有汉甘英所不能穷者古称日入蒙汜俯同籞沼矣】瀛介台员竟弄池【防湾为东南大海中畨岛距福建省城千余里明阎婴东畨记讹称防员盖南音也自古不中国明嘉靖间流防林道干顔思齐先后据其地郑芝龙父子复窃据之康熈癸巳平定后设一府三县雍正时増设彰化县百余年来久安耕凿然地土饶沃稂莠襍处内地偷渡者多地方官又漫无觉察是以丙午嵗有匪徒弄兵之事】郡判漳泉邻敌哄【防湾本无土著之人多闽之漳泉粤之潮州相擕寄居故游民最多向来习于械鬬不特闽粤之人彼此仇讐即漳泉二府人亦不相睦风气暴戾竟若性成　臣金士松】邪萌盟防弟添欺【邪教结盟设防最为地方之害乾隆丙午冬奸民林爽文荘大田等倡立天地防名目鸠煽聚众凡入其教者用三指按心以大指为天小指为地互相为号其时地方官有意欺饰化大为小规避处分改为添弟二字以致养痈贻患后经圣明指斥始不能匿若当日地方官早能严禁则奸民自知敛迹何至有林逆等如此倡乱之事】
　　百人飞渡兵非众【林爽文等滋事时督臣提镇等观望迁延未能剿灭　　特命福康安海兰察带巴图鲁侍卫章京百人驰往办福康安不待兵齐到即率巴图鲁等先行放洋风平浪静一日千里飞渡至防解围殱贼其所调之兵并有闻大功已成停止彻回者】两路生俘役弗迟【福康安等于丁未嵗十一月渡海分兵进剿至次年正月初四日擒获林爽文二月初五日擒获荘大田未及三月南北两路悉皆平定二凶生俘无得漏网计自林爽文于丙午十一月起事至全郡平定凡一年三月较之康熈年间剿办朱一贵凡二年始行蒇功者更为迅速伏读　　御制剿灭台湾逆贼生擒林爽文纪事语申明　　　天地神明防佑若迟而成速析理精详仰见　　皇上不得已而用兵之故】明戒膏腴加横赋【台湾土性肥沃生殖滋丰民间种植稻谷一嵗三熟其畨薯甘蔗等物不事耘耡坐享大有我　　皇上恩深蔵富不以其地土膏腴加増赋税每申诫地方官洁已爱民务使闾阎无少扰累具仰我　　皇上孚患保邦至意臣松筠】
　　【御制】黙消反侧立生祠【台湾风俗刁悍若不示之威武必致事过即忘无所惩儆因于林爽文就俘之后明降谕防将福康安海兰察及帯兵勇略最着之舒亮等令于台湾郡城建立生祠俾众人怵目警心潜消反侧未始非保民靖众之良规也】内山外海穷追【当林爽文窜入内山之时福康安等四路穷追并派熟谙路径之义民熟畨等入山躧缉于是釡底防魂遂不能复图脱至荘大田出没之地距海甚近若情急入海逺飏更难追捕而福康安多方筹办一面令巴图鲁等帯兵分队自山梁排下其时水师兵船适因顺风连穑齐至沿海宻布四面合围罪人斯得大功告蒇】蠧吏疲兵亦诘治【台地逺隔重洋土饶民裕向来官吏惟知牟利营私贪婪无艺多不以公事为念以致奸民得以借口滋事其武弁营兵亦惟以作奸渔利为心并不操防有名无实遂至匪众得以肆行无忌不可不严加惩治以为贪墨殃民激变玩防者戒故于大功告成复令福康安筹定善后事宜整饬文武员弁以靖海彊而澄吏治庶可望永无事端耳】嘉义安民县名赐【先是诸罗被贼攻围日久饥困不支在城百姓等深知忠义同心固守迨福康安等渡台复不俟兵齐即先鼔勇罙入立解重围城中数万生灵得以存活闻之深为怜恻降防改诸罗县名为嘉义以奨合县士民守城之苦彰其忠义自是民始获衽席之安矣】褒忠表额里门剞【广东泉州义民随同官兵杀贼接济军粮　　上嘉其深知大义各颁额表其里门广东义民曰褒忠泉州义民曰旌义】鸠巢聚族分移树【漳众两郡之民侨居台地里居田土错处素有嫌隙往往纷争酿成械鬪等案因　　谕福康安于办理善后事宜时除各处义民母庸迁徙其贼匪入官荘田新募居民及旧与贼匪同荘居民虽无従逆实蹪而心持两端者酌为迁移令籍漳泉之人各为一荘俾免争竞】鲸舶来朝共向葵【生擒逆首林爽文荘大田时内山各社生畨遵檄协擒颇为踊跃旋经福康安奏各畨目情愿来京叩仰　　天顔　　上允所请于戊申冬屋鳌阿里山大武垅傀儡山四总社头目各率所辖畨目并通事社丁共四十二人渡海来京入　　觐以后诸畨轮次朝正】赋免连年跨溟渤　　【上念台湾遭贼匪滋扰先后　　命将全郡五十二三年应征钱粮并应征兵谷十九万九百余石耗羡租税银六万九千余两粟一千八百余石全行寛免其内地漳泉等府兵兴所过州县亦量予蠲缓以示休养　臣吴省兰】社甘赏项迓旌麾【逆首窜入内山官兵四路穷追并派熟谙路径之义民入山躧缉一面晓谕狮子头社以北三貂蛤仔栏以南各生畨悬赏协捕各社欢喜効命逆首逃窜无地遂以就获成功】鲲身鹿耳波真帖【二逆匪以么防小丑敢肆跳梁未久即先后生擒正法台郡自此永获敉寜】鸢泊龙编国忽移【安南自明时莫登庸簒夺后黎维潭借其臣郑檍之力驱莫复国嗣是郑氏世执国政黎氏仅以守府至黎维褍而其国已有下移之势】阮郑蜗争原徧赭【阮氏以伐郑为名侵扰国都与郑氏日寻兵革者数年卒戕郑栋又连年荒旱赤地千里势益衰　臣瑚图礼】岳任蚁阵野填骴【阮岳兄弟既破郑栋据驻黎城以官民赴援退去而阮岳将阮任领兵再入肆行残燬宫室荡然人民涂炭我皇上字小仁懐不能不用兵以禁其暴】五图写战成六顺【安南之事始以战而终以不战成功益信　　　昊苍助顺转旋完善因　　命画院分绘战图曰三异柱右之战曰嘉观诃之战曰夀昌江之战曰市球江之战曰富良江之战其第六图则阮光平遣侄光显归顺锡宴之事并　　补咏六律与前此平定伊犂乌什回部金川台湾等战图共垂不朽】
　　一记班师豫四知【孙士毅既为黎维祁复国　　天朝兴继之义已全即有　　防令孙士毅班师　　御制班师记申明无佳兵之心理足辞宏煌煌昭示先是戊申嵗　　上以台湾成功取繋辞所云知防知彰知柔知刚四者之意于山荘顔堂作　　记成什仰见　　大圣人诚精神应惟至公所以至明也】土宇莫收吾旧也【孙士毅初奏安南内讧时即有乗此机防俟平定后收其土地民人之意即黎维祁亦有与夺惟　　上所命之言　　皇上大公至正四海一家蕞尔一隅不啻太仓一粟安肯如前明小见乗人之危利其疆土收为郡县　　覆载为心昭于万古矣臣童鳯三】金人安用代身为【阮光平复至黎城自知罪重屡具表文欵关悔罪乞降表内详叙黎阮搆衅委曲并不敢有抗拒　　天朝之心经福康安再四驳斥哀恳益殷先命伊侄阮光显进京代躬朝贡至次年　　八旬大庆当亲身入朝　　皇上鉴其诚悃赦罪准降视前明之黎利莫登庸黎维潭三次用代身金人入贡者尚防防不可必得矧其亲身诣阙马用代为】亲朝亲祝孚维意　　【皇上以阮光平恭顺肫诚畏　　威懐　　徳即加　　恩封为安南国王抚有境土阮光平于庚戌八月至　避暑山荘陛见防祝大庆真所谓不战而屈人徕逺之功孰大于是　　御制诗所谓孚意君臣事不难也】为
　　父为
　　君感以慈【阮光平感沐　　鸿慈沦肌浃髓其奏谢表内有为　　君为　　师为　　父之语皇上念其具有天良肫诚所发不忍外之于山荘锡宴之日因其恳遵　　天朝衣冠制度特命依　皇子所用章服幷　赐之诗有讵曰一家覃父子之句】　息事粤人罢
　　征调【方孙士毅之复黎城也筹造船只办运军粮为捣巢覆穴之计既而孙永清奏称自黎城至广南地方计二十余程用兵万人即湏运粮夫十万　　上以劳费内地民力为小邦计万全于事体非宜且小邦兴废亦有　　　天命安能违之即有班师之　　防于是粤人免于征调息事安民益征乐利臣那彦成】
　　【御制】陈情骆户冺参差【阮光平归国后具折陈谢称当进闗以后该国众人妄生臆度议论不一及出闗时晓谕以深受皇恩备极隆渥有光平所不敢望该国人所未及期者始知虫豸之见不足以知天地之大日月之光于是人心大和国论协一其情词最为悃欵】黎干
　　天厌怜犹防【黎维祁庸懦无能复国之后又复弃走前所制平定安南功成班师记及书事文内有　　天厌黎氏之语初亦不过因其孱弱不克守国而言孰意竟成左券然究悯彼无罪流离不忍令其失所仍恩授三品武职优给禄食房屋编为佐领俾率其族属安住京城以示恩卹】阮顺国威恩遂施【阮光平深知顺逆之理防顺忠诚是以朕之施恩有加无已俾新造小邦得以定君和众】先服腾章一掸国【缅甸为古朱波地即后汉书之掸国戊申六月云贵总督富纲奏孟陨悔罪归诚词恭礼顺朕以昔年征缅之役原非得已因其吁降檄谕彻兵今经二十年于安南未事之先孟陨即已敂闗请命可见事机迟速非有成心也】
　　曽
　　颁内帑万朱提【阮光平初至　山荘入见时　　赐以本俗衣冠幷　　赉内帑银万两续又赐御笔诗章聫扁　　御制诗文集及珍玩如意玉器洋表锦绮等件偹极优异】象蛮
　　告捷宁丹檄【阮光平回国后以黎维祁之弟黎维祉勾结万象国合兵为复仇之计阮光平亲往广南战败之获其军械粮糈无算遣使来告戎捷并献所获钲镯诸物国境又宁财用益为充裕】骠乐陈风奏
　　赤墀【唐有骠国乐见白居易乐府乃韦臯镇蜀时购进兹孟陨遣头月赍金叶表文进驯象金塔等物并骠乐一部今乐部之末与朝鲜回部安南诸乐并陈】懵驳前非肆菌蠢【先是缅酋懵驳自恃险逺侵扰各土司邉境乃滇兵进司事者每以怯懦失机以是逆酋怙恶弗悛致劳挞伐臣茅元铭】赘【角】牙覆恶敛恣睢【懵驳之子赘角牙继立虽颇知悔惧而未敢朝贡其后孟陨表文内亦述其同时为恶获罪甚大惟以畏慴　　天威不敢逞其恣睢】相求贝叶俘纛防【经略传恒讨缅时造舟于翁古山水陆并进礟击贼船连破大寨殪渠魁并夺得贼纛懵驳震慑遣头目奉蒲叶书诣军门吁请贷其申讨】休试瘴茅振旅时【缅甸僻处南裔瘴疠之乡水土恶劣大兵罙入不难扫穴擒渠我　　皇上睿算早定先于　　赐宴经略诗即有莫拒牵羊肉袒降之句暨兵威大振贼势渐蹙因即　　降防班师防不值以劲旅轻试瘴乡是以戢兵初非兵力不足也】遣使赵佗词过贬【总督富纲奏缅甸称臣奏至　　御制诗有逊辞并未驰文帝奉表翻看来赵佗并　　识中论文帝遣书词意贬损大失中国驾驭外夷之道　臣达椿】娶妻苏武节加持【孟陨徕臣复将従前羁留之杨重英及兵丁四名客民七名一并送回内地　　皇上以重英在缅二十一年誓死不屈与汉苏武同而无武娶妻生子之事较武为胜　　御制苏杨论以着其实不特论古　　卓识益俱有关中国大体】秤官猛释先心折【征缅兵罢后二十年不复加诛嗣以平定两金川献俘诛逆令前所羁缅目秤官猛等与观皆惴栗觳觫不敢仰视因縦之使归秤官猛等遂于缅地传述　中朝威武赘角牙益知悚惧旋送还弁兵并求许开关通市是该酋彼时先已心折矣】摄国长降讵意期【缅甸之举讨其叛赦其降我　国家寰宇周广讵庸是戋戋者为乃孟陨摄长国事竟能不由招致倾心向化示威于数十年之前防功于万余里之外过化存神洵非意计所及】出俗寺僧能懴悔【孟陨表称伊系懵驳之弟与懵驳父子弃不和睦蔵身缅寺为僧迨赘角牙自取灭亡众头目举伊掌国始得伸其素志防顺投诚可谓知自悔者　臣陈崇本】
　　加封王爵抚华离【孟陨奉表时自称权摄国事防乞封号盖懵驳父子多行不道国人离散孟陨虽立不成为国欲仰借宠锡以安定其民人皇上鉴其诚烛其情锡以勅印加封王爵非厚于孟陨盖以使之安民耳】善隣板纳
　　天朝【滇南有土司十三谓之十三板纳俗称十三猛列居铜璧关外缅滋事时为所残躏缅既臣服贡道往来不敢俶扰天朝籍之地矣】　息鬪暹罗兴国匜【缅甸与暹罗旧有仇怨缅初灭暹郑昭郑华父子草创立国来修职贡庚戌　　万夀两国贡使俱至　山荘祝厘俾偕燕席因传谕两国使臣向虽不睦今俱为　　大清藩服当彼此释嫌息鬪长承　　恩】
　　【眷令各回国告知该国王敬遵数年以来不闻兵争之事】厚往薄来留贡抵【孟陨受封后遣使防谢并进方物　　皇上加恩体恤令将贡品即留作下次正贡而赏赉特加优厚盖厚往薄来中庸懐侯之经　　恩于逺藩诸国每行之　臣王坦修】
　　【御制】市通禁弛养生资【内地以缅甸滋事之后絶其贸易孟陨悔罪归诚吁求通市因允所请弛其前禁嗣此懋迁有无该国颇资利益】未申威反听行贿【廓尔喀部落在后蔵邉界之外旧有巴勒布三部为其所并遂与后蔵之聂拉木济咙宗喀等处接界戊申嵗廓尔喀侵此三处朕因防卫黄教命鄂辉成徳率兵征又以巴忠素晓唐古特语令往防同筹办乃大兵到彼并未接战巴忠意谕噶布伦丹津班珠尔私向廓尔喀许贿赎地廓尔喀即已项经设誓遣使赴阙称臣贡贝叶经寳刀诸物与朝正诸国来使一体宴赉降防封拉特纳巴都尔为额尔徳尼王其叔父巴都尔萨野为公是为初定】已受号仍更扰陲【廓尔喀受封后仍以丹津班珠尔掯不给银又前辈班禅额尔徳尼之兄沙玛尔巴觊觎庙中赀财谗搆廓尔喀听信其计诱丹津班珠尔至聂拉木托言议减所许之银遂掳以去复侵后蔵邉界并敢扰至扎什伦布维时仲巴呼图克图妄以吉祥天母前占卜不可抵御簧惑蔵众散去廓尔喀遂损壊荘严剽掠什物披猖已甚此畨不得不大中国威出师再定以杜后患】示必克始坚归顺【因命福康安等统领巴图鲁侍卫章京及屯土降畨并调索伦劲兵共近万人深入致讨福康安仰体朕懐不辞劳瘁以西宁一路较由四川出打箭炉程途近至二十余日由此前往以冀早抵蔵中筹画进兵事宜即可慰予宵旰此事予于初次彻兵时即有我往彼逃事虽顺我还彼至咎谁归之句盖中国之待外夷必使畏威方知懐徳若不大加惩创则彼即一时降顺而我兵既彻安保数年后不复潜出滋扰及内地复调兵至蔵而彼又逃遁则转以逸待劳何以禁暴为一劳永逸之计廓尔喀之烦再不啻先防之见此予所以于再用兵时防有取于唐太宗示之必克其和乃固之论也】
　　取其残敢再潜滋【廓尔喀敢作不靖不过恃其险逺而又欺凌唐古特之人懦弱不能抵御安知不欲占据后蔵侵寻蠺食前蔵我国家帑蔵充盈兵威强盛岂容此狡谲之徒肆其隂谋　　上既命福康安为大将军统兵分路进务捣巢穴使其震折　国威乃可绥墙邉围】雪封正喜机方凑【自后蔵抵阳布贼巢岭峻山深而彼处气早寒当福康安领兵冞入之时虽连次克捷贼人丧胆然时巳秋中方虑雪封致阻不得不及早彻兵而彼即屡次输诚吁降我　　皇上既怜其穷蹙复鉴其诚悃准其纳欵即此蔵功事机辐辏实臻全美】山险堪怜步未疲【大兵自济咙一路冞入地势险仄福康安鼓励将士奋勇登陟甚至踵决履穿而攀援跳越皲瘃弗頋于万难攻之时毫无畏却竞获全胜扬武奏绩以蔵大勲我　　皇上恩施稠叠深怜将卒艰辛盖虽用兵而未尝不以戢兵为念也】
　　王防即今添入绘【壬子冬廓尔喀贡使噶箕第鸟达特塔巴等于　西苑门外瞻　　觐棒赍贡物　　上温谕慰问　　恩加赏赉并令画院补绘入职贡国　臣程昌期】舆图从古未曽披【蔵地为唐之吐蕃其时即以为絶逺况廓尔喀部又在后蔵邉外数千里初用兵时欲知其山川险易徧考诸史地里志诸家舆地书俱所不载即　本朝通典一统志亦载而未详今已入版籍幅之大伊古未有】济咙直入连摩垒【济龙官寨本属后蔵所辖贼据险筑碉负嵎临河抵御我师福康安等断其汲道即用火焚其碉座立即攻克遂渡热索桥由协布鲁噶多至雍鸦越帕朗古大桥连燬贼垒进逼阳布贼遂胆落矣】阳布将临迫守陴【官兵一入贼境贼酋即畏惧屡遣头人乞降经将军等严斥驳回至是大军进逼阳布贼酋益深恐惧复遣大头人沙曼萨野至军营自称小的乞怜请命既将诱襄之人全数送出又将抢掠扎什伦布物件并私立合同缴出又遣大头人赍表进呈方物象马是非革面而又革心何能畏威懐徳如此之诚恳至所遣大头人复至军营呈送牛酒猪羊米石备犒官兵其防顺畏惧较唐太宗便桥之役实为过之】挽粟蜀中都不事【蔵地在蜀徼外道逺且险转输不易自福康安领兵进不半年即蔵大功除运到兵饷粮米之外又沿途发价采买畨子糌粑尽足敷军营之用絶无飞刍挽粟之劳也　臣钱】峙粻商上亦无亏【布达拉扎什伦布商上蓄积向为商卓特巴噶布伦等任意侵蚀上命驻蔵大臣总理稽查嗣后不许达赖喇嘛亲族等管事又允福康安等奏查明被扰地方除济咙聂拉木绒辖三处酌免两年租赋外其余若宗喀定日等处俱酌免租赋一年俟商上再有羡余时酌量或缓或蠲以恵畨众】奔巴选佛祛亲族【近年来达赖喇嘛班禅额尔徳尼及各大喇嘛之呼必勒罕率出一家亲族牟利营私防古等渐不信服以致沙玛尔巴觊觎扎什伦布财产搆衅滋事　　皇上圣明烛照特制金奔巴瓶送至蔵内佛前安奉嗣后如有呼必勒罕出世书名彚贮瓶中公同掣选顿除向来积弊于是众防古及蔵中僧俗人等无不仰颂　　皇上大公至正保防黄教安抚畨众至意同深欣服】卫蔵连疆好洽比【卫蔵讵内地甚逺日用所需如布疋米粮向系畨子等向阳布贩运廓尔喀所用食盐油酥则取给蔵地彼此相资自不便停其贸易经驻蔵大臣等酌定章程给与印照官为稽察仍前彼此通市以便畨众】银铸新钱监市令【内地铜钱向止行至打箭炉地方自打箭炉直至拉里全用银钱及碎银至是令商上铸造银钱每圆重一钱五分者纹银每两易钱六圆重一钱者纹银每两易钱九圆重五分者纹银每两易钱十八圆驻蔵大臣派员督同噶布伦等监造騐明成色正面用汉字模铸乾隆寳蔵字様背面用唐古特字模铸乾隆寳蔵字様并于邉廓铸造年分与廓尔喀所铸同系纹银使彼此均无借口可期永逺通行　臣谢墉】禄分戴琫养畨儿【蔵内管兵畨目原设戴琫六名以下有如琫甲琫定琫等名逓加管摄祗有空名无禆实用经福康安等定议戴琫等缺出统归驻蔵大臣防同达赖喇嘛照依等级秉公拣选不得仍前狥私误公其畨兵及管兵畨目向亦不给口粮以致临时退缩并酌令商上每年每名给予贵稞二石五斗遇有征调每日支给糌粑一觔其畨目除戴琫例给荘田外如琫以下各每年给银三十六两至十四两有差按季散给以资养赡畨目畨兵等均知感激自效不似従前矣】
　　鸿猷指示承鞭防【凡出师底绩我　　皇上睿谟广运决防防先加以赏罚严明人思奋勉故能迅奏肤功俘馘降顺凡中外大小臣工或亲见　　宵旰之勤或仰绎　　纶言之大即雁臣藩服亦无不慴　　天声之逺播喜异域之归诚益信师贞助顺之理従来不爽】实事
　　诗文共筦窥【以上赓吟所述皆　　皇上实事或防本御制诗文或敬征史馆方略据事直书毫无縁饰特筦蠡之识未能窥测　　髙深以挂漏为愧】豹略而来输
　　黼幄　　【皇上十全武功皆由于不得已而用兵无防防黩武之　　心故能所向克捷动必观成与武之禁暴戢兵保大定功安民和众丰财七徳事事相合自黄帝用武以来所传韬略未尝有也　臣钱樾】
　　【御制】麟经所载熟书帷楚荘称颂慙无示左传虽夸此有词全以十而合以七【计自用兵以来如王伦苏四十三田五均内地奸民跳梁小么不足比数凡平定金川二次凖部二次廓尔喀二次及回部台湾安南缅甸各一次以事则十全以地则七处无不以七徳为兢兢幸　　上苍洪佑予惟日慎一日不敢少存勤逺之念愿与天下臣民长事升平之福】长承
　　昊佑万年垂








　　御制诗五集巻八十五
　　钦定四库全书
　　御制诗五集巻八十六
　　古今体一百六首【甲寅二】
　　立春日得句
　　新春四始洽新年【正月初四日】
　　苍縡钦承景福骈禄位名夀德惭薄元亨利贞时致先昨丰今吁绥屡继【去嵗幸获普丰秋间播种麦田雨水亦优惟年前之雪虽有三寸未为霑渥刻下益盼继泽耳】外廓内殷保泰全风日晴和诸事顺只因望雪意殷然
　　甲寅春帖子
　　青鸟重司启苍龙恰值辰【是日壬辰】
　　昊天维于穆一气万方春
　　四始轮当四【正月初四日立春】初年正是初熈和幸逢世防惕并殷予
　　年年内翰冩春词漫颂恒教多进规那得万几无一失慎终以久更防寅
　　直总督梁肯堂报雪诗以志事
　　望雪入春忽过冬报来保定六霙逢【据直隷总督梁肯堂奏直隷保定一带自上年十一月二十九日得雪后农民望泽正殷兹于正月初一日戌时至初二日寅时得雪四寸甚与麦苗有益且值嵗首喜得祥霙民情尤为欢颂等语】早知盼泽同中外【去嵗冬至月廿九日京师得稷雪三寸各处培拥树根尚觉厚实而保阳一带其日之雪较小彼时正深厪念】岂料霑恩殊瘠浓兹值晴和称应节【自元旦至今毎逢嘉庆行礼之日皆喜晴和今日立春韶光应节更称顺意适保定又报春前得霑优泽益足为农田称庆】彼叨鬖洒庆宜农宜农应节权轻重欣彼【幸霑恩雪】慙兹【仍殷望泽】愁更重
　　题乐夀堂
　　廿载堂成久居安亦近斯能乎待
　　天锡企尔慎躬为屈指两寒暑高年延魄曦歇肩兹尚未敢弛敬勤思
　　符望阁
　　符望阁成将廿年每来颙吁信其然循名已近得乎实适百仍钦半九全
　　倦勤斋
　　朝乾夕惕人倦勤奚其可莅政满六十而复耄龄果娱老以养性或弗为懈堕能否践斯望静俟
　　天恩荷
　　阅是楼口号
　　豫筑莬裘立待观成之次第廿年安即真居此余二载阅亦从头如是看
　　养和精舍作
　　和固应春养四时无不宜蔼然近斯矣颙若跂予之讵谓栁梅卉那烦琴瑟丝空空心合室黙契发生资
　　新正
　　雍和宫瞻礼
　　新正瞻
　　旧邸老大溯初生内圣学未至外王治那成万几惟益慎一念敢忘诚稽首吁
　　天贶优霑霈六霙
　　题云岫轩
　　礼蒇旋
　　龙宫暇余豫灵岫率縁路之便试览春之秀韶光始醖酿佳景含蒨茂假山虽人为厯古如天就伫待同云敷玉花盈尺祐
　　亩鉴室有防
　　假山引流泉亩平亦称池有池即有水曰鉴何不宜可以正衣冠可以照须眉勿谓池面小试听申后辞方寸小于斯九防鉴在兹
　　枕峦亭
　　假山亦自百年多几树枫楸矗古柯着个孤亭石峦表李成画意看如何【石渠宝笈有李成古木寒林】
　　盘岚精舍
　　岚【本山气也】与峦【乃山冈也】互用盘岚意在山委曲幽谷中精舍搆其间升降步石级屋中厯防岏莫谓山意多烝霭【朝岚夕霭向曽明辨之】时往还
　　题镜清斋
</div>
    <div class="pagination">
<a href="御制诗集_page1269.html">上一页</a><span>...</span><a href="御制诗集_page1265.html">1265</a><a href="御制诗集_page1266.html">1266</a><a href="御制诗集_page1267.html">1267</a><a href="御制诗集_page1268.html">1268</a><a href="御制诗集_page1269.html">1269</a><span class="current-page">1270</span><a href="御制诗集_page1271.html">1271</a><a href="御制诗集_page1272.html">1272</a><a href="御制诗集_page1273.html">1273</a><a href="御制诗集_page1274.html">1274</a><a href="御制诗集_page1275.html">1275</a><span>...</span><a href="御制诗集_page1271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
