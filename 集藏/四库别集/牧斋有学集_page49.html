<!DOCTYPE html>
<html>
 <head>
  <meta charset="utf-8"/>
  <title>
   牧斋有学集 - 第 49 页/共 63 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋有学集 - 第 49 页/共 63 页
  </h1>
  <div class="content">
   娄江周孝逸学文于余，余以韩李之学告之。孝逸退而深思，收视返听，营魂涉入，处若忘，行若遗，以求其所以为文者，久之而有得，倾河注峡，汩汩乎其来裕如也。孝逸志义敦笃，以片言为死生，故其为文多燕赵悲歌、韩魏奇节之风，语及于捐生立节、送死字孤，骨肉交腾，声泪俱发，风阵雨，凌猎于纸墨之间。此非所谓理直气盛，溢于词而根于志者与！进而求之韩李之学不远矣。
　　昔者吾师高阳文正公禀崆峒斗极之元气，以高明正直之学，回薄日月，与川岳俱峙。孝逸之从父别驾及其父孝廉，皆游于高阳之门，熏染其流风绪论。孝逸生而魁垒，驹齿蹴踏，其家风使然也。吴儿妖浮轻心，出胎视息，坐卧软暖窠中，不知天地间冰霜风雪，是何世界，春老花残，病骨如。读孝逸之文，蹙蹙然有燕幽筋骨、风劲弓鸣之思，以此知文章之馀气，感人远矣。
　　戊寅初秋，别吾师于高河，临分执手曰：“公归自爱，天下多事，还须几个老秀才撑拄。”俯仰二十馀年，自伤老废。因叙孝逸之文，牵连书之末简，亦庸以有勖云尔。
　　【族孙遵王诗序】
　　伏暑向阑新桐初引族孙遵王侍陆丈孟凫过余，水亭啜茗，出其所著《怀园小集》求是正焉。余之不托于斯久矣，何以长子？
　　窃常论今人之诗所以不如古人者，以谓韩退之之评子厚，有“勇于为人，不自贵重”之语，庶几足以蔽之。何也？今之名能诗者，庀材惟恐其不博；取境惟恐其不变；引声度律，惟恐其不谐美；骈枝斗叶，惟恐其不妙丽。诗人之能事，可谓尽矣。而诗道顾愈远者，以其诗皆为人所作，剽耳佣目、追嗜逐好。标新领异之思，侧出于内；哗世炫俗之习，交攻于外。ゼ词拈韵，每怵人之我先；累牍连章，犹虑己之或后。虽其申写繁会，铺陈绮雅，而其中之所存者，固已薄而不美，索然而无馀味矣。此所谓勇于为人者也。生生不息者，灵心也，过用之则耗。新新不穷者，景物也，多取之则陈。能诗之士所谓节缩者，川岳之英灵。所惜者，天地之章光。非以为能事，故自贵重，虽欲菲薄而不可得也。钟记室论《十九首》惊心动魄，一字千金。“人生天地间，忽如远行客。”才两言耳，三百篇、楚词都无此义。庄生藏壑波匿观河世出，世间法一往摄尽。用此例观记室之论，斯为巨眼。阮公之《咏怀》、陶令之《饮酒》，彼岂知千载之下，更有何人？而皇皇索解乎唐人之诗，或数篇而见古，或只韵而孤起，不惟自贵重也，兼以贵他人之诗。不自贵则诗之胎性贱，不自重则诗之骨气轻，不交相贵重，则胥天下以浮华相诱说。伪体相覆，盖风气浸淫，而江河不可以复挽，故至于不自贵重，而为人之流弊极矣。
　　遵王生长绮纨，好学汲古，逾于后门寒素。其为诗，别裁真伪，区明风雅，有志于古学者也。比来益知持择，不多作，不苟作，介介自好，戛戛乎其难之也。得我说而存之。其为进，孰御焉。吾老矣，庶有虞于子乎？孟凫曰：“善哉！不独为遵王告也，宜书之以示世之君子。”
　　【题交芦言怨集】
　　余年来采诗撰《吾炙集》，盖兴起于尊王之诗。所至采掇，不能盈帙，然所采者多偃蹇幽仄、么弦孤兴之作，而世之通人大匠、掉鞅词坛者，顾不与焉。尝为诗曰：“杜陵矜重数篇诗，吾炙新篇不汝欺。但恐傍人轻着眼，针师门有卖针儿。”于时才笔之士不免侧目。余自此专翻《内典》，不复论诗，此集遂辍简矣。
　　今年秋，尊王复以近作见视，且属余为剪削。余告之曰：“古人之诗以天真烂熳，自然而然者为工。若以剪削为工，非工于诗者也。天之生物也，松自然直，棘自然曲，鹤不浴而白，乌不默而黑。西子之捧心而妍也，合德之体自香也，岂有于矜颦笑、涂芳泽者哉？今之诗人，骈章丽句，谐声命律，轩然以诗为能事，而驱使吾性情以从之。诗为主而我为奴，由是而膏唇拭舌，描眉画眼，不至于补凑割剥，续凫断鹤，截足以适屦，犹以为工。未至也如是，则宁复有诗哉？”吾之所取于吾炙者，皆其缘情导意，抑塞磊落，动乎天机而任其自尔者也。通人大匠之诗，铺张鸿丽，捃拾渊博，人自以为工，而非吾之所谓自然而然者也。尊王之学益富，心益苦，其新诗陶洗熔炼，不遗馀力矣。而其天然去雕饰者，自在西施之嫣然一笑，岂不益增其妍而合德，亦何恶于异香也哉？
　　余非针师也，而卖针于吾门者，人尽如尊王，则老妪之反唇于饮光者，固将嗑然而笑，而余亦可以无傍人着眼之叹矣。《吾炙集》中有周茂之、许有介及宗人幼光者，皆能为针师者也。它日相见，其以吾言质之。

　　●有学集卷二十
　　○序
　　【李叔则《雾堂集》序】
　　河滨李子叔则不远数千里，邮寄所著《雾堂集》，以唐刻石经为贽，而请序于余。叔则手书累幅，执礼恭甚。以余老于文学，略知其利病，谓可以一言定其文。余读之赧然，感而卒业，欷叹息焉。
　　昔者炎正之季，搀抢刺天，雒交斗，文章崩裂，金铁飞流，侧古振奇之士与运气俱作，西极文太青实为嚆矢。其后二十馀年，而叔则代兴，人咸谓太微之冢嫡也。余尚论秦学，于朝邑得二韩氏。苑雒之文奥而雄，五泉之文丽而放，皆自立阡陌，不倚傍时世者也。以古今之学准之，二韩逶迤乐易，流而近今，而其基址则古学也，是谓今而古。太青诘盘兀，峻而逼古，而其梯航则今学也，是谓古而今。叔则含茹陶铸，旁摭曲绍，其在二韩、太青、季孟之间乎？文章之道，得失寸心。精魂离合，意匠互诡。陆士衡有言：“游鱼衔钩，而出重渊之深；翰鸟缨缴，而坠曾云之峻。”文之为钩也、缴也，虽巧于命物者，莫能状也。李商隐之序元结曰：“重屋深宫，但见其脊；牵长河，不知其载。死而更生，夜而更明，其几矣乎。”吾读叔则文至《詹言》、《论辨》诸篇，穿穴天咫，笼挫万物，罕譬曲喻，支出横贯，眩掉颠踣，若寐若厌，久之如出梦中。此则文心恍忽，作者有不自喻，宜其借目于我也。举世叹誉，叔则徒骇其高骋厉，疾怒急击，驱涛涌云，凌纸怪发，岂知其杼轴馀怀有若是与？文章之在天地，犹大海也。古之文人才士发颖竖者，皆盘回γ流之中，迢然出者也。
　　叔则才力雄健，既已绝流文海，以余老为没人也，就而问涉焉，则更有喻于此。巫师之求雨，为坛国门之外，植缯祭鱼，为龙于其方，舞而祷焉，恐其不我降也。李靖之行雨灵山也，置水器于马鞍，滴水及鬃，则平地三尺矣。余巫师之求雨者也，吁嗟号兆，智不出豚蹄膊脯间，自顾其陋，不免哑然一笑。叔则灵山之行雨者也，天瓢在手，霹雳起于足下，掉鞅簸顿，不崇朝而雨四海，飞蓬小草，弱丧而不自持。漂沉于风鬃雾鬣之馀者，亦已多矣。斯又余之所窃惧也。
　　既为叔则定其文，并为读叔则之书者告焉。若夫危苦激切，悲忧酸伤，樊南之三叹于次山者，周览叔则之文，历历然捣心动魄，而论次则姑舍是。《诗》不云乎：“我闻有命，不敢以告人。”叔则闻余言也，欷叹息，殆有甚于余也哉。
　　【吕季臣诗序】
　　浯溪之士游于吾门者十馀人，皆怀文抱质，有邹鲁儒学之风。吕愿良季臣，其裒然者也。季臣深沈有心略，粪溲章句，书生思以齿牙颐胲，自见于当世，处师资朋友，皆有恩义，非苟为鸟集乌举者，数蹈省门不见。收有子，少而才，熊熊然，角携以见于余，曰：“是能奉雉而从吾矣。”沸唇电发，损七尺以争数茎，覆巢破卵，命如悬丝，创巨痛深，形销骨折，缠绵淹顿，然后即死。其可伤也。
　　呜呼！季臣生盛世，荫华胄，前歌后舞，左丝右壶，咸阳之赵李、江左之王谢也。国破家亡，年衰岁暮，束举火，轹釜待炊，季臣意殊安之，曰：“我固当如此也。”童执戈，南八啮指，楚人有国殇之祭，汉室无羽林之孤。季臣曰：“彼固已得死所，以乌鸢为嬴博可也。”长贫长病，非鬼非食，揽枯骨为行尸，指白日为长夜，投杯覆醢，抚几槌床，叹莒鄣之嫠妇，泣东海之寡母，以为毋负须眉，有巾帼，未尝不目光射炬而哭声坏墙也。呜呼！季臣晦名窜身，有才无时，似西京之赵卿；而不克思遗老，表章于经术。羁旅放废，丧厥元子，似东海之冯敬通。而不克阖门讲习，自厉于词赋。知季臣者，如是而已矣。其深知季臣而痛惜之者，以谓季臣智深勇沉，如其不死，可追蹑南渡之王道甫、陈同甫。季臣之子骨腾肉飞，不幸而早死，已接踵靖康之赵次张、龙伯康。青史不磨，碧血已化，叙汉末之英雄，探□□之遗传，国有人焉，亦俟诸后死而已矣。
　　往者余道武林，季臣病剧，扶携出见，气息支缀，屏人执手，闵默无一言，寒灯青荧，惟两泪覆面耳。又十馀年，季臣之弟留良蒿目江河，横流未返，忧其兄之遂抑没于土中也无已，而思刻其遗诗，以传于后。又以为不得余叙，季臣之视不受含者，犹未既也。呜呼！季臣西靡之冢，岂痛陈根；南枝之坟，讵悲宰木？余之所以不死季臣者，执简渍纸，遂如斯而已乎。呜呼！是余之罪也夫。
　　【陈乔生诗集序】
　　词林资序班列，先后隔越，余于南海忠文公礼先一饭，握手倾肺腑，若兄弟然。乔生虽未识半面，余以为南海之弟，犹吾弟也。山河迁谢，日月逾迈，南海藏血化碧，墓木已拱。余与乔生周余夏肄，参辰阻绝，寥落于江云岭树之间。年家子黄羽可念我八十耋老，渡岭相存，携乔生手书及诗集见视。展卷吟讽，涕涔淫渍纸不能收。
　　嗟乎！铜马竞驰，金虎横噬，九婴暴起，十日并出，心穷填海，力尽移山，原轸之归元如生，霁云之断指犹动，千秋而下，徘徊凭吊，靡不骨惊肉飞，发植毛竖，而况于同官为僚耶？许助大厦并压、横流胥溺者乎？又况于一死一生、冥明长慕，恨不得抗词同日、舐面视含者乎？读乔生之诗，而想见其已事恸哭誓师，创残饮血，既已怒为轰雷，笑为闪电矣。炎风朔雪，俨然傅芭伐鼓。楚祀未艾，陈庭之矢集隼而终苦。周府之玉，化蜮而能射。《自悼》之章，《七哀》之什，长怀平陵，永言金鉴，鲁阳之落日重晖，耿恭之飞泉立涌，岂犹夫函书眢井，但记庚申恸哭荒台，徒传乙丙而已哉！若其学植富有，才笔日新，以风雅为第宅，以《骚》《选》为苑囿，缛绣怆弦，蒙荣集翠，南海盱衡告余有火攻伯仁之□叹，固无待于余言也。
　　老人冬序，百感交集，薄寒中人，酌羽觞饷荔枝酒醺然命笔。寒灯青荧窗纸，如有神物下瞰。封题辍简，趋寄乔生，为我写一通，焚之文忠墓前，以当大招，斯余之志也夫。
　　【李缁仲诗序】
　　缁仲年舞象，长蘅携以过余。于时缁仲丰神开朗，须眉如刻画，握笔数千言，旋风骤雨，发作于行墨之间，虽老于文学者，靡不望而却走也。抠衣奉手以见于先生长者，肩随步趋，悛悛无子弟之过微。窥其志气，如天马之长鸣，秋鹰之整翮，不可以驾驭束缚。又如天外朱霞，映望倒景，非可以人世尘坌与之梯接也。世故迁流，遇合寥廓，长蘅戢景菰芦，缁仲肘足场屋，日月逾迈，祸乱侵寻。于是乎为退士，为旅人，为乞食之贫子，为对簿之累囚，秃袖敝衣，苍颜白发；如命侣之阳雁，如绕树之越鸟，伶仃彳亍，羁栖憔悴。向日之缁仲，鲜妍轩举，颓然不复可以别识。而文章之气，隐现于眉目之间，作为诗歌，倾江洒海，学益富，才益老，神益王，人之口去目瞪，望而却走，视昔有加无不及焉。盖其少壮时禀长蘅兄弟之家训，闻孟阳诸公之格论，学有师承，文有原本，而又以盛年高才，流离坎，箕毕之雨风，龙汉之水火，天运人事，盘互参错，皆足以磨厉其深心而锉削其客气。故其境会遘适，支离复逆，皆用以资其为诗。而其才华志意渐归平实，抒情征事，仗缘托物，远师香山，近仿石田，于世之蝇声蚓窍、声转喉而吟拥鼻者，邈乎不相及也。欧阳子有言：“诗能穷，人必穷者，而后工也。”岂不信哉！
　　缁仲故多风人之致，青楼红粉未免作有情痴。孟阳每呵余：“缁仲以父兄事兄，而兄不以子弟畜缁仲。狭邪冶游，不少沮止，顾洋洋有喜色者，何也？”余曰：“不然。伶玄不云乎：淫于色，非慧男子不至也。慧则通，通则流，流而后返，则所谓发乎情而止乎理义者也。佛言：一切众生皆以淫欲而正性命，积劫因缘、现行习气、爱欲钩牵，谁能解免？而慧男子尤甚。句令阿难不入摩登之席，无垢光不食淫女之咒，则佛与文殊提奖破除，亦无从发启。缁仲慧男子也，极其慧之所通，通而流，流而止，则其返而入道也不远矣。不如是，而以危言督责，以道理讽谕，听而止之，犹为隔日之疟，而况其不止乎？”孟阳闻余言，以告缁仲，交相喜也。今孟阳仙游十年所，余年逾七十，缁仲亦冉冉老矣。缁仲篇什中所为留连婉娈、欷惜别者，晓风残月，今复何在？佛典言：人为淫术所加，如鱼象被钩，如山羊捉刀。人手如日月，为罗祜所厌。其得脱也，如大象从半得解，如醉得醒，如厌得寤。缁仲或已得脱矣，亦将醒且寤矣。困穷连蹇，丧乱艰辛，皆所以弛缰释半、舍钩牵而苏厌蚀，其进而之道也近矣。香山有言：不觉路之返也，不空门之归也，将安返乎？将安归乎？
　　余衰晚病废，刳心禅诵，见缁仲近刻，为之戚戚心动，追思与孟阳绪言，因牵连书其后。缁仲曰：“吾本无梦，安有寤寐中之人尚以梦心相告语耶？故当冁然一笑也。”
　　【学古堂诗序】
　　呜呼！自耀州其颓，三水奄没，而余关中之师友矣。丑寅之间，郭胤伯与泾华数子从我于请室，所谓知我桑落之下者也。更十馀年，余老不能死，不比于人数。而圣秋唁我白门，投诗慰藉，誓欲收南极而抵穷尘，余心感之而滋惑焉。久之而属余论诗，则余请论圣秋之诗。
　　余往与泾华数子言诗，以为自汉以来善言秦风，莫如班孟坚；而善为秦声者，莫如杜子美，其著作甚备。而今之采秦风与其诗也，又有异焉。请推言之，而姑与圣秋为，其可乎？春秋之世，孔子所删定三百五篇，吴越荆楚皆无诗，惟秦有之。缪公既霸西戎，而哀公感申包胥之义，兴师救楚。匡正以班处宫，倒行逆施。□□之俗，《无衣》之诗，陈义甚高。秦之所以滋大也，然实自申包胥之哭发之。包胥之哭秦庭也，三日三夜，不绝声泪。尽而继之以血，此亦天下之至哀也。当其号哭之时，飘风之叫嚎，林木之畏惧，鬼物之吟啸，飞鸟走兽之踟蹰踯躅，靡不相其悲、助其哀，而况于人乎！故其《诗》曰：“岂曰无衣，与子同仇。”又曰：“岂曰无衣，与子同袍。”哀公之赋《无衣》，盖亦欷烦酲、泣下沾襟而不知其所以然也。包胥以哀声感之，哀公以夏声应之。季子曰：“此之谓夏声。能夏则大，其《无衣》之什乎？”人知《无衣》之什为秦风、为夏声，而不知包胥之一哭，足以荡吴氛、嘘楚烬、厉秦忾。噫！气怒吁。激叱吸之声，至今在天地间，谓楚无诗也，其可乎？子美丁天宝之难，间关行在，麻鞋见天子，与包胥之重茧何异？暂时间道剪纸《招魂》《北征》诸什，其为秦庭之哭也，亦已哀矣！人知子美之为秦声，而不知为楚哭也。至今读其诗，茂林之玉碗，宛然再出；昭陵之石马，如闻夜嘶。厉河朔忠义之气，追宣光收复之烈，抑塞磊落，感激涕泪，与郭、李之元功伟烈并存宇宙间。谓包胥之哭足以复楚，而少陵之诗不足以张唐也，其又可乎？
　　圣秋，秦人也，而工为杜诗。生斯世也，为斯诗也。癸甲之篇，拟于《北征》，可以兴，可以怨矣。论圣秋之诗者，谓之秦声可也，谓之楚哭可也。远追《无衣》，近效《北征》，风飘木号，鬼神吟啸。余之读之，欷烦酲，泣下而不能禁，固其所也。圣秋以哀声感，而余不能以夏声应。屏营徨，泣下沾襟，则亦为鸟兽之踟蹰彳亍而已矣。居今之世而亦曰：“秦有诗，吴无诗，则又奚为而不可也？”闻胤伯隐少华山中，尚无恙。泾华诸子，皆三秦豪杰也。圣秋以吾言寓之，其以余今昔之论秦风，有以异乎？抑亦昔不而今乎？其亦为之喟然掩卷而长叹也。
　　【空一斋诗序】
　　紫柏大师以法门龙象唱道东南，鹿巾环杖，夹侍瓶拂，吴江周叔宗、季华二居士为高足弟子。余与季华之子安期游，为志其墓。安期殁十馀年，而安石以季华遗诗视余。余于诗老而废业，翻经之暇，辄讽诵寒山子、庞居士、傅大士诗，偈于古人诗，柴桑、辋川、香山而外，间取伊川、江门二家以送老日、助禅说。比得季华诗，盖喟然有省。杼山有言：“隳名之人，万虑都尽，强留诗道，以乐性情。盖由瞥起馀尘未泯，岂有健羡于其间哉！逐名利，耽嗜欲，斗花叶，拾膏馥，聚尘俗，膻腻之肺腑，而发清净柔软之音声，天下无有。”季华少习禅支，晚为清众，几案皆旁行四句之书，将迎多赤髭白足之侣，静拱虚房，永怀支遁，陵峰采药，希风道猷，所谓客情既尽，妙气来宅者与？其为诗也，安得而不佳？昔者远法师行道庐山，同志息心之士望风遥集。石门诸道人残章断句散落人间，飘云衣而泛香风，寥然如在天外。今紫柏往矣，而季华之诗清音落落，迥绝于稠林恶聚中。其在斯世，岂非雪池之清歌、鱼山之天梵乎？世之君子吟赏斯编而有会乎？杼山之指意，香朝钟夕，夜缓晓迟，迢然而深思焉，斯可与言诗也已矣。
　　【新安方氏伯仲诗序】
　　戊子岁，余羁囚金陵，乳山道士林茂之偻行相慰问。桐、皖间，遗民盛集。陶何寤明，亦时过从相与。循故宫，踏落叶，悲歌相和。既而相泣，忘其身为楚囚也。再过金陵，乳山游迹益广。都人士介乳山谒余者，名纸填门，诗卷堆案，翰墨淋漓，长千传为盛事。别乳山又十馀年，余老不出户，一灯丈室，作退院老僧，两耳双聋，复有上气之疾。二三亲知，落落东阡北陌间。近局无只鸡之招，樵苏无不爨之客。陈思王戴远游、佩朱绂，四节之会，块然独处，犹为临觞叹息，而况残生遗老如余者乎？
　　新安方望子携乳山书来访。余问乳山近状，视履日益强，宾客日益进，飞章联句，摇笔凌纸，精强少年畏之如轩辕，弥明以为怪物。余于是顾影长叹，自愧不如。乳山亦佛家所谓福报者与？望子奉乳山之教，以诗道相叩击，且属序其弟宝臣《涂园诗》，则余有叹焉。
　　诗之道，清和而已矣。孤桐片玉，自有天律，清也。朱弦清，一唱三叹，和也。今之为诗者，望车尘，乞泠炙，有市心焉。其诗以俗气应之，如商女赀高，不复能唱“渭城”也。竞锥刀，饰竿牍，有争心焉。其诗以气应之，如心在捕蝉，杀气著于弦上也。二方子之诗，无流僻，无噍杀，乎其音也，温温乎其德也。庶几诗人之清和，可以语温柔敦厚之教也与？南方有火鼠焉，生于火而食于火，语之以负冰之鱼、啮雪之蛆，我知其不同类远矣。斯则二方子之诗，固未必时人所崇尚，而余与乳山老人所为相视而一笑也。
　　【娄江十子诗序】
　　余息心空门，以谈诗为戒。里中二三子间来告曰：“诗病深矣。今且抹韩孟，诋欧梅，如狂如易，不可为矣，子其奈何？”余心以为忧，而不忘《扬水》卒章之戒，相视一喟而已。
　　娄江有十子者，英年华胄，含章秀发，相与摩砺为声诗，都人士望风却避。顾以余为可与言也，相与鼓箧而请事焉。余读之卒业，欣欣然有喜色，而告之曰：古之为学者，莫先于学诗。诗也者，古人之所以为学也。非以诗为所有事而学之也。古之人十有三年学《乐》、诵《诗》、舞《勺》，十五成童舞象，春诵，夏弦，秋学礼，冬学书。其于学诗也，没身而已矣。师乙之论声歌也，自歌颂、歌雅以逮于歌齐，各有宜焉。自宽柔静正以逮于温良，能断之德，各有执焉。清浊次第，宫商相应，辨其体则有六义，考其源则有四始五际六情。故曰：“温柔敦厚，诗教也。”古人之学诗者如是。今之为诗者，不知诗学，而徒以雕绘声律、剽剥字句者为诗，才益驳，心益粗，见益卑，胆益横，此其病中于人心，乘于劫运，非有反经之君子循其本而救之，则终于胥溺而已矣。今吾观十子之为诗也，直而不倨，曲而不屈，抑之而奥，扬之而明，曲直繁瘠，廉肉节奏，非放心邪气所得而犯干也。其为人也，威仪庠序，发言有气，离经辨志，相观而善，非有意为谀闻动众者也。是夫也其有志于古之学诗者乎？赵卿之叙《孟子》曰：“帝王公侯遵之，则可以致隆平、颂清庙。卿大夫士蹈之，则可以尊君父、立忠信；守志厉操者仪之，则可以崇高节、抗浮云。此古学之典要，亦救世之针药也。”
　　吾老矣，窃有厚望于诸子，故为其序以勉焉。然吾里二三子以余为河渚之人，废书而退者数矣。闻斯言也，殆将有掉鞅摩垒、忾然而兴起者，余之忧六兹释矣乎？书之以勉娄江诸子，亦以勉夫二三子也。
　　【黄庭表忍庵诗序】
　　往余从行卷中得庭表诗。故纸蒙茸，昱昱然如有光气。展卷得《长安》、《金陵》杂感诸篇，顿挫钩锁，缠绵恻怆，风情骨格，在韩致尧、元裕之之间。盱衡抵掌，谓后来不得不推此贤，时人或未之许也。久之，庭表学殖益富，才力益老，散华落藻，惊爆都市。梅村告我平子目不虚矣。
　　余年八十，避人称寿，庭表独赋四章枉赠，金舂玉应，锵然盈耳，南丰一瓣香，深有寄托，非苟为赞颂而已。或曰：“子于庭表之诗，何知之蚤也？”曰：“吾少从异人学望气之术，老无所用，窃用之以观诗。以为诗之有篇章声律，奇正浓淡，皆其体态也。有气焉，含藏于心识，涌见于行墨，如玉之有尹，如珠之有光，熠耀浮动，一举目而可得，非是气也。于山为童山，于水为死水，于物为焦牙败种。虽有词章繁{艹仍}，匠者弗顾焉。夫子论玉有七德而终之曰：‘气如白虹，天也；精神见于山川，地也。玉之德至于圭璋特达，天下莫不贵，而其光气之著见，则田夫野人可以望而知之。’吾用望气之术知庭表之诗，亦犹夫田夫野人而已矣。”或又曰：“庭表少年贵仕，ゼ藻如春华，商音越吟，取次侧出者，何也？”曰：“夫子之论玉备矣。先之以温柔缜密，次则曰廉而不刿也，次则曰叩之其声，清越以长，其终诎然也。为诗者取温柔缜密之似，而徒以烦音软语，希世而媚俗，非玉也，珉也。温人之玉，固将化而为石。而郑人之玉，又将化而为蜮。则其为珉者，亦未可保也。吾所取庭表之诗，谓其温文密理，环璧肉好，其骨落落然，其志耿耿然，不失其所以为圭璋特达者也。斯言也，田夫野人之所不及知，而士夫大夫或不以为然，则望气之法亦有所不信。”姑书此，以序庭表之诗，他日要梅村相与极论之。
　　【陈确庵集序】
　　嘉隆之年，吴中文章，家以声华浮艳为能事。昆山归熙甫守其朴学，言称古昔，与其韦布弟子端拜雒诵，倡道于荒江寂莫之滨。于是吴中有归氏之学。逮及百年，而确庵陈子挺生于百里之内，磨名行，砺经术，学者确然奉为大师，人皆曰：“确庵子，今之熙甫也。”确庵子顾不自以为足，捧其所为诗文，过而问于蒙叟。
　　叟读之浃旬，抚心沉思，泫然而叹曰：“昔者吾夫子知道之不行，删《诗》、《书》，定礼乐，翊《易·象》，六经之道大备。《春秋》既成，使曾子抱《春秋》、河雒北向，夫子斋戒，向北辰而拜，告备于天。六经伟矣，至春秋而始告备者，何也？”斯义也，唯文中子知之，曰：“春秋抗王而尊鲁，其以周之所存乎？《春秋》成而周存。存周者，天也。”故曰：以告备于天也。元经之作也，书成亡而具五国。援夫子存周之义，以具五国。皇极所以复建，而斯文不丧也。确庵子继铜川之志，歌《伐木》之章，茅檐土阶，讲道劝义，固将以赞《易》为司命，元经为赏罚。六经、七制之能事，研之深、讲之熟矣。苞塞演迤，作为词章，本天咫，揆人纪，盖莫不有畏天悲人、自古在昔之思焉。文中子论永嘉、皇始之事曰：“我闻有命，未敢以告人，则犹伤之也。伤之者，怀之也。”确庵子之文，其伤与怀之交乎？文乎，文乎！叟之所以泫然而叹也。
　　嗟夫！世之ゼ华藻、游光扬声者亦多矣。日及之花，非不鲜妍也。风雨之耀，非不昱耀也。本之则无，如之何？确庵子居今之世，抱遗经以道古昔，志勤言征，其道大备。后百馀年，人将以娄江一水为疏属之南汾水之曲，然后知余言之不徒也。老夫亦何冀之子振颓纲？窃敢取薛内史之词，以为确庵子赠。
　　【梅仙族孙诗序】
　　去吾村庄二繇旬许，确庵子之学舍在焉。江乡沮洳，蓬ワ荟蔚。确庵子偕其高足弟子梅仙族孙数十人，抠衣岸巾，讲道劝义，歌咏先王之风，若将终身焉。余尝语确庵子：“吾子之业，其在疏属之南、汾水之曲乎？吾醉不如无功，喑不如子光，而兼有二子之病。意疏体放，庶几自托于南村北渚之间。”确庵子顾其徒，忾然而叹，若不舍然而去。
　　既而梅仙奉确庵书问业于余。进而与之言，视下而言徐，俯躬奉手，温温如也。徐而读其诗，金舂玉应，衔华佩实，有怀霜凌云之志，而无弦么徽急之韵，瞿瞿乎，忄黾忄黾乎，有君子之心焉。甚矣！梅仙之似确庵子也。昔者，河汾之徒备闻六经之义者，董常、仇璋、薛收为最。而无功答冯子华书则曰：“乱极则治，王途渐亨，房、杜诸贤肆力廊庙，吾家魏学士亦申其才。公卿勤勤，有志于礼乐，劫尘孔棘，河汾在迩，三才九畴，有伦有要。”梅仙居确庵子之门，其将备闻六经，退而为董、薛乎？抑亦执此以往，进而为房、魏乎？《记》有之：“天降时雨，山川出云。”文章声律，文人志士之云气也。旋观梅仙之诗，三色为，五色为卿，触石肤寸，氵翁集于行墨之间，荣河浮雒，山川其舍诸？东皋子纵恣诞，散五斗。既醉，拊膺浩叹，犹有刀舟羽翮之思。
　　余虽老且耄矣，不能无望于房、魏也，聊为梅仙识之，且以告确庵子。禅诵暇豫，采花酿酒，以江村一亩，当河渚之醉乡。酒人之语，良多谬误，愿梅仙勿以为笑也。或有问者，则代余指仲长之口以应。
　　【从游集序】
　　《从游集》者，确庵子评次其门弟子之歌诗，用以宣导志意、考论德业者也。汉唐以来，凡为学者，必有师。专门名家，各仞师说，而读书肄业之法，至宋之考亭、西山为大备。元季则有吴莱立夫唱道于白麟溪，宋景濂、胡仲申为其高第弟子，悉得其蕴奥。而景濂当洪武初自禁林归，浦阳方逊志执经来侍，一坐历四春秋，学成而后去。景濂送逊志之序，以为理学之渊源，人文之绝续，盛衰几微之载，名物度数之变，无不肆言极辩，而会归于大道。盖古人师资教学，或源或委，禀承古昔如此其不苟也。
　　自儒林道学之术分岐于儒家，而古学一变。自江门姚江之学侧出于经术，而古学再变。于是乎，封之以制科之帖括，龠乱之以剽贼之词章，举世胥变为俗学，而江河之流，不可复返矣。确庵子独抱遗经，居今而稽古。诸子彬彬文质，括羽镞砺。当戎马蹂躏之日，处荒江茅屋之中，衣裳如也，剑佩锵如也。其称诗也，佚而不偷，怨而不怒，商歌羽音，声满天地。以是为可以乐而穷，穷而老也。率是而行，古学可以兴，俗学可以绝，先王之诗，可以变而克正。若犹是骈花俪叶，以词赋为君子，则靡靡者，天下皆是，而确庵子亦何乐乎！有是哉。余尝尚论皇初，当九域飙回、三精雾塞之后，中山开平以干戈汗马，荡涤宇宙；金华以黼黻文章，绘画日月；其为元功一也。容刀与，陶铸宁海，麻衣碧血，树三百年节义之帜。泮宫之阙祀也，祖庭其舍诸？此则确庵子与诸子之责，而余未能以极论也。姑为序于此，以引其端。
　　【杨弱生且吟序】
　　泰和杨弱生不远二千里，访余于江村。问其何以治行，曰：“漳江多茉莉花，吴中多书，载花满棹，易书盈车，谒夫子而还，吾事办矣。”余听然喜之。已而，出其诗为贽，且请一言。余告之曰：“异哉！子之载花易书也。吾未诵子之诗已前，知子之能诗也。茉莉之在此方，篱落间物，充女郎簪佩耳。西竺则谓之摩利，又云奈奈，女之所生也。又云花，花可以结也。西天供佛以华为最胜，以其清净离秽、腾芬散馥，殊异于凡草木也。子之于是花也，珍惜爱护，出入与俱，其于染香也深矣。其为诗也，宜素而馨。古之人有以爱妾换剑、换马者，有以法书换白鹅者，其声价颇为不类。今以软净之花易殊妙之书，名花倾国，故足相当金谷兰亭，不妨敌对。此博易之奇局、词苑之美谭也。其为诗也，宜殊而丽。品花于茉莉，清香靓Ц、便娟旖旎，犹胜侍中之有素女、雪儿也。五车之书，则端人圣士、朝冠衮衣不可亵昵者也。以彼易此，舍艳质而罗素书，其志意去世人远矣。其为诗也，宜洁而芳。花之香，馥鼻而泽身；书之香，染神而浃骨。花之香，随风而闻人华也；书之香，逆风而熏天华也。舍人华之香，而易牛头ヤ檀逆风上妙之香，其为博进也，不已奢乎！吾闻忉利天殿南有波质拘耆罗树，谓之天树王，其花开，敷香气周遍三千里。诸天共坐其下，闻香欢乐。子今载书而归，坐天树，闻天乐，舍夫天鼓，共演妙音，其于诗亦何有？”杨子避席曰：“虽然，请终教某以诗。”余展卷快读，曰：“信矣！余故前知子之能诗矣。”遂抽《初学集》一编酬所赠花，而酌酒以为别。
　　【徐子能黄牡丹诗序】
　　唐人宴集赋诗，必有人擅场。升平公主之席，李端擅场；送王相镇幽朔，韩擅场；送刘相巡江，钱起擅场。唐人夸之，以为太平盛事。往者国家全盛，淮海繁华，广陵郑超宗家园有黄牡丹之祥，盛集文士，宴赏赋诗，糊名驰书，属余题首。余推南海黎美周第一。超宗镌赠金爵，以旌异之。美周方应进士举，徐子子能赋《黄牡丹状元诗》，一时呼美周为“黄牡丹状元”。此亦承平盛际唐人擅场之流风也。都会焚毁，英俊凋伤，郑生侠骨，久付沙场；黎子文心，尚馀碧血。
　　余归心法门，灰冷梦断，维扬昔游，杳然龙汉劫外矣。吴门牡丹时陈，子明偕子能属和美周遗什，子能遂得一百馀首，贯花结，香粉散落，吴人传写，为之手馥。仆本恨人按湖湘红豆之歌，听秦淮商女之曲，则为之顾影骨惊，悲不自禁。情之感人，固其所也。子能属疾数载，寝室空床，萧然如道人禅老，不谓其情澜才海，波谲云诡，倒囊而出，一至于此。吾读《内典》，劫火初起，烧须弥山，王菩萨能以一口唾之令灭，复以一口吹之令即起。吹唾一口，起灭同时。子能身当劫后，缘情托物，能使扬州烟月、江左文章攒花簇锦，涌现尺幅之上，安知劫火起灭，不在文人笔端一口吹唾耶？余言及此，林下水边，又欣欣然有喜色矣。
　　【小山堂诗引】
　　余观唐人嵩岳嫁女，记有瑞露之酒，酿于百花之中。其花四出而深红，圆如小瓶，径三寸馀，绿叶形类杯。折花倾于竹叶中，凡飞数巡，其味甘香，不可比状。读之每欣然流涎。又忖度以为寓言，无是事。比游钟山，遇异人授百花仙酒方，采百花之精英以酿酒，不用曲ろ，自然盎溢，乃知唐人之言为不诬。因是流观酒谱，如李肇所记郢之富水、乌程之若下，以迨九酝、三勒之属，皆人间凡酒，无足道者。《内典》言：阿修罗好酒，见天饮甘露，四天下采花，置四海中酿，海业力所持进失甘露，退不成酒，而诸天所饮甘露，皆于饮树中流出。以酿酒一事征之，为之开颜一笑，知杂林香市去人间良不远也。
　　方吾家酒熟时，吴门袁重其持施有一新诗来请序。传杯读之，清词丽句，盎溢牙齿间，笑谓：“重其此诗岂亦烛夜之花压枝路旁，以待倾折者耶？”人间诗句虽复妖艳绮靡，亦乾和五蕴耳。唐人记二书生为卫符卿等引还人间，折花倾酒，步步惜别，重其当趣，举斯言以告于读有一之诗者。
　　【杨明远诗引】
　　往余游长安，见无补题扇诗：“闲鱼食叶如游树，高柳眠阴半在池。”苦爱其语，吟赏不置，行求得之，遂与定交。无补年才弱冠，风姿足映数人。今见其郎君明远名行岿然秀出行辈，其称诗则已为鲁两生、汉四老，自处于遗民故老之间，俯仰三十馀年。余之衰晚不足论，而世论之陵谷旦异，舟壑夜迁，则真可叹息也。
　　客有称明远之诗者曰：“近日之诗惩浮夸、逼侧之病，相与镌夷其圭角，磨其矜气，息徒中唐，顿辔郊岛，以求其冲和简雅之似，亦既靡然同风矣。明远体气自然，意匠深隐，得冲和简稚之真，而料简其似。亦闻西竺之鬻乳者乎。牧女之乳展转入城市，加水至于八分，则乳之味薄矣。明远之诗，西竺新构之乳也。余人则近加水之乳也。以乳喻诗，亦善喻也。”余曰：“客之言良是，然有本焉。诗以言志，古人曰：‘武亦以观诸子之志。’明远高才盛年，遁迹自引，疏布不厌，妻子冻馁，长篇短咏，矢诗遂歌，声满天地，响振林木，斯世载笔墨、负丹铅、颂公燕而赋铙歌者，鸾凤之下，视即蛆不已寥廓耶？《怀古》十章，明远之志在焉。谢皋羽之诗，长留天地间者，微斯人，谁与归？经言：云山有草，牛若食者，即得醍醐。又，此牛唯饮雪山清水，所有茹退，最为香洁。客谓明远之诗，西竺新构之乳。吾皆以为雪山之醍醐也。雪山之醍醐，茹草饮水而得之者也。城市之水乳，又安足辨乎？”无补曰：“补蚤以诗受知于先生，盍有以长吾子之诗。”遂书是言以复之。
　　【王翰明诗引】
　　春秋诸侯之大夫朝聘会盟、宴享酬酢，皆相率而赋诗。赵武曰：“武亦观诸子之志。”余尝徘徊追慕，以为春秋战争之世，其卿大夫雍颂暇豫，登歌赋咏，若是乎有先王之遗风焉。已而翻阅天水遗文故事，汪水云、黄冠南归少帝，赋诗有“寒梅几度”之句。旧宫人即席赠别，《长相思》、《望江南》二十馀阕，每一读之，薄寒中人惨凄增欷，自有乾坤以来，伤离恨别，未有甚于此者也。或者曰：“观春秋卿大夫中华燕乐之雅，而益重夫弗刂令支、斩孤竹，悬车束马之功；观天水旧宫人故都离别之悲，而益深夫传金凤、抵黄龙，襄樊鄂渚之恨。”余老而失学，史学荒落，未知斯言之云何也。
　　定兴王翰明，吾友鹿伯继、孙钟元之高弟，北方之学者未能或之先也。渡江而南，东国之人伦、西都之宾主，云合景附，定交结契，投赠惜别之诗二百余章，可谓极盛矣。余观卷中之诗，雍颂言志，有似春秋之卿大夫。哀伤激越，泣禾黍而泪山河，又有似乎天水之遗悲也。赵武曰：“武亦观诸子之志。”观诸子之诗，而其志可知也。观诸子之志，而翰明之诗之志，又可知也。嗟夫！伯继之墓草久宿，而余则老且废矣。翰明归，以诗卷视钟元，钟元其将泣春秋卿大夫之后乎？抑且以遗民故老，吊水云而伤和靖乎？吾又以观钟元之志也。
　　【二王子今体诗引】
　　唐有天人费氏告宣律师阎浮提，世间臭气上熏于空四十万里，正直光音天，诸天清净，无不厌恶，唯香气上熏破之，故佛法中香为佛事。今佛所取ヤ檀兜楼婆上妙之香，此方无有。汉世西人贡香，宫门上著豆许，闻长安四面十里，经月不歇。今皆漂沈厕溷中，唯伊兰臭秽充满三界，诸天ê之。改令此世界中得以文字妙香代为佛事，于是奎璧图书之宿，东指牛斗吴会之墟，帝车炳然。词人才子排珠林而比玉府者，高杨已降，于斯为盛。娄上复有二王子怿民、虹友出焉，ヤ檀楼婆上妙之香，此方所无者，今遂郄车而载，可异也。
　　二子为今体诗，精蓥为骨，轻清为韵，有色有声，非烟非火。净名钵中贮香，积饭香气，著人肠胃，七日而后消。咏二子之诗，仿佛似之。牛头ヤ檀产于摩耶罗山，与伊兰丛生，过者弗视也。及其条枝布叶、芳香酷烈，伊兰四十由旬之臭，一瞬灭熄，天帝乃始择而采之。修罗兵斗用以止血，善法堂之战胜，得草木之助焉。二子为太原文肃公曾孙，趾美三兄，袭其父奉常之余芳，生长ヤ檀林中，与伊兰迥绝，又况条枝布叶之日乎？
　　今将出其诗，与吴会君子宣芬散馥，普熏世界，而余以一言先之，后有撰感通传者，谓文字妙香能熏洗阎浮提劫中刀兵凶疫臭恶之气，胥愿以文章为佛事，其将用斯言为表报乎？呜呼！吾有望矣。文肃策勋在政府，箕裘在子姓。韩相五世，汉貂七叶，踵西京袁杨之后，实唯太原续州盛事。述者故应，不一书之。余姑叙其诗而未能及也。
　　【五石居诗小引】
　　往游云间，见生甫屠羊食牛诗，爱其以诗句作佛事，可作此土伽佗。今来钱城，读五石居诗，风神散朗，意匠萧闲，乃知生甫真诗人也。时人沉湎俗学，掇拾，夸诩汉、魏、三唐，如以嚼饭喂人，徒增呕哕耳。生甫闲情道韵，在眉山、剑南之间。隐囊游屐，信笔点染，云霞横生，烟波蹙沓，固不屑与时人争名，而时俗之螽丑蝇营者，亦莫得而干之。此所以为诗人也与？生甫秦川贵公子，一麾出守，载廉石以归，补衣竹杖，居然道人也。然吾相生甫，方颐丰下，两颊光气隐隐，以为晚年当有遇合，为功名富贵中人。生甫闻而笑之。
　　吾年八十，每搜寻史册中老人作伴侣。吴季子年九十，能将兵伐陈，苏长公以为仙去不死。太公七十起于屠钓，牧野鹰扬正在百岁时。安知生甫晚遇不如此两人耶！陆放翁九十馀，尚不忘北定中原。生甫更二十年，犹与放翁相望，晚年据鞍横槊，诗篇当益壮，不但如放翁之行吟策杖，终老于兰亭、禹庙间也。云将年九十，亦吾老友也。书之于生甫诗后，把示云将，开颜一笑。他时以跃马食肉责报于蔡泽，恐不吾偿也，则以云将为征。
　　【李梅公唱和初集序】
　　盘根仙李，长庚新谪于人间；积庆璇源，张星旧驻于天上。媲兹嘉耦，嗣以徽音。思美人兮西方，降帝子兮北渚。阳律六，阴律六，吹凤管以参差；前唱于，后唱喁，拊鸾歌而叶应。珊瑚笔格，缘沈之管交挥；玳瑁书签，云母之笺双劈。花深网户，每刻烛以分题；燕乳绮疏，或摊书而征事。芙蓉秋水，笔花与脸际争妍；杨柳春山，烟黛并眉间俱妩。东吴才子，金闺传内史之篇；南国佳人，玉台写令娴之什。珠林琪树，洵彤管之美谭；金柯玉枝，实天潢之盛事。丹楼烟，朱邸灰飞，交语而肠断。白衣登车，则泪沾红袖。猗与燕婉，娈彼鸿休。在御之琴瑟依然，中庭之兰玉滋长。雕轩文驷，骖玉马以北朝；翟鞠衣，伴角巾而东下。水精帘幕，镇日焚香；云母丹黄，千年辟蠹。轮依桂树，无复月孤；矢激莲花，惟应天笑。岂若敬通见抵，但对孺人，子美漂流，长随妻子；又况衡阳飞雁，空约刀环，兰渚鲤鱼，难传锦字。望日归于六诏，怨其雨于三春哉。伊余生ㄗ之年，爰有齐牢之遇。绛云东阁，绿窗署禁扁之新题；红雨西泠，紫陌诵夭桃之丽句。劳劳尾，依依白头。茗碗熏笼，杂居烟爨。缥囊缃帙，夹注米盐。笑十指于悬锥，嗟满头之蓬葆。怜兹憔悴，睹此芳华。托副墨以归诒，俾杀青而传写。愿借光明于东璧，敢希颦蹙于西家。沈香小像，庶几得染妙熏；刻玉芳名，抑亦附垂墨会云尔。
　　【许夫人啸雪庵诗序】
　　岁聿云暮，灯火萧然。禅榻鬓丝，久断游仙之梦；木鱼经卷，长为退院之僧。茂苑许夫人刻镂苕华，问遗裙布，致词老人，俾为其序。偶拈数韵，继以长吟。穷冬而光风拂衣，Ё寒而落华满席。仙人失定，为雪池之歌声；迦叶闻琴，依须弥而狂舞。声尘或诏为禅刺，钗钏每漏于戒针。意蕊不飞，心华乍释。徐挑灯而终卷，乃抚几而长叹。娈彼淑姬，猗欤雕。以薛瑶啖香之质，挟谢韫咏絮之才。树本迎风，华能烛夜。华宫寂历，望青莲兮，未来橘社迢遥，掩明而自媚。情文绮互，笔墨横飞。留赵后之裙，当风欲举；拥樊家之髻，顾烛自怜。固已令才子色飞、道人心死矣。及乎翟承恩，雕轩即路，拥东方之千骑，将南国之九雏。漳水东流，铜台高揭。洛妃乘雾，羡翠袖之英雄；妓女望陵，吊黄须于冥莫。邯郸道上，炊熟黄粱；苏门山头，岭闻清啸。金人辞去，铜狄制成，靡不清泪如铅、长歌当泣。秋虫炎热，朝槿荣华，斋素三时，琴心一曲。貂裘羽箭，歌出塞以望归；霞帔星冠，裹厌禳之装束。殆将携烟景、凌绛河、吟太霞、讽晨启。玉山曲宴，伴戴胜以长谣；小有灵音，弹云敖而属和。岂犹夫陇西赠答，但忆芳香；蜀女风流，徒吟沟水而已哉。嗟夫！长眉如雪，秃笔无华。文愧燕公，敢序昭容之集；才惭孝穆，谁定玉台之词。以我道心，研兹仙趣，西池南岳，或现幻身。童初易迁，尚行欲界，庶兹慧业，不阂尘劳。谨承彤管之诒，窃比琼枝之报。
　　【赠黄皆令序】
　　绛云楼新成，吾家河东邀皆令至止，砚匣笔床，清琴柔翰。挹西山之翠微，坐东山之画障。丹铅粉绘，篇什流传，中吴闺闼，侈为盛事。南宗伯署中闲园数亩，老梅盘，柰子花如雪屋。烽烟旁午，诀别仓皇。皆令拟河梁之作，河东抒云雨之章。分手前期，暂游小别，迄今数年往矣。今年冬，余游湖上，皆令侨寓秦楼，见其新诗，骨格老苍，音节顿挫，云山一角，落笔清远，皆视昔有加，而其穷亦日甚。湖上之人，有目无睹。蝇鸣之诗，鸦涂之字，互相题拂，于皆令莫或过而问焉。衣帔绽裂，儿女啼号，积雪拒门，炊烟冷突，古人赋士不遇，女亦有焉。吁其悲矣！沧海横流，劫灰荡埽，留署古梅老柰，亦犹夫上林之卢橘、寝园之樱桃，斩刈为樵薪矣。绛云图书万轴，一夕煨烬，与西清东观琅函玉轴，俱往矣。红袖告行，紫台一去。过清风而留题，望江南而祖别。少陵堕曲江之泪，遗山续小娘之歌。世非无才女子，珠沉玉碎，践戎马而换牛羊，视皆令何如？皆令虽穷，清词丽句，点染残山剩水间，固未为不幸也。河东湖上诗，最是西泠寒食路，桃花得气美人中。皆令苦相吟赏，今日西湖追忆，此语岂非穷尘往劫？河东患难，洗心忏除，月露香灯，禅版净侣萧然。皆令盍归隐乎，当属赋诗以招之。

　　●有学集卷二十一
　　○序
　　【楞严志略序】
　　嘉定郡治中，梵刹相望，楞严讲寺为最。有宋嘉至有明万历间，灾燹荐仍，夷为甲第。紫柏大师可公赋诗吊之，矢誓兴复。上足密藏开公亲承嘱付，克副弘愿。入都城，请赐藏以镇山门，又请缮刻方册，流通净场。于是乎像设庄严，钟鱼肃穆，琅函玉笈，涌现人间。楞严之胜，遂为方内冠。又二十馀年，白法琮公以耆年宿德，聿来住持。大殿山门，次第告成，经坊僧田，规制详备。以其间辑此寺碑版文字，表著典复建立之始末，名曰《楞严志略》，而属余为其序。
　　余惟寺为宋长水大师公笺疏《楞严》之地，讲演之日，天雨宝花，遂赐“楞严”之号。其疏义语简而义丰，事详而理密，荟撮有唐惠振、悫氵允诸家之长，含摄贤首五教、起信五重之要，笺解名家未能或之先也。自孤山圆公、吴兴岳公张皇台衡之教，以台家三观映望《楞严》，假梵僧之悬谶，为佛顶之法印，而《楞严》全经之眼目，或几乎改易矣。天如则公传天目之心宗，刊定会解，独取孤山、吴兴两家，奉为标准，长水以下，皆左次莫与抗行，讲席流传二百馀载。识者谓今日之《楞严》，非如来之《楞严》，而山家之《楞严》，抑亦山外之《楞严》，而非山家之《楞严》也。呜呼，岂不重可叹哉！交光鉴师奋乎百世之下，埽除三观，别出手眼扫之，诚是也。而总别之相未晰，分配之执滋甚，诤论弘多，聚讼莫决，则亦皆沿流扬波，而未溯其本源也。余博观诸家笺疏，平心而论之：长水初参琅琊，觉禅师问清净本然云：“何忽生山河大地？”觉依其言，抗声而答，遂领旨于言下，归而诠解此经。昔人以为华严、圆觉、楞严、起信一真，法界常住，真心一以贯之者也。洪觉范倚恃宗眼，一笔抹杀，目为义解讲师，夫岂得为公论乎？长水既问道琅琊，又从灵光敏传贤首教。灵光，天台之人也。清凉大士咨杂华于大诜，习止观、法华等疏于荆溪，参决南宗于牛头径山。古人学无常师，群机尽摄，类如此也。长水于台衡之宗，岂不了然？其注经则以《楞严》还楞严，未尝执泥三观，私为家珍。斯非所谓毁相泯心，开前疑而决后滞者乎？十门分别，首标起教因缘曰：“为克示真三昧。”故其云克示真三昧者，盖指如来告许有三摩提，名大佛顶、首楞严、王一门，超出妙庄严路之语也。遂从而演畅之曰：“乃至讽叹金刚王三昧，敕选圆通，成就圣位，破趣辨魔，皆为此三昧也。”一经中修行方便，总别法门，挈领提纲，无复馀蕴矣。始经台家之遮表，继遭禅宗之诃斥，妙义宛然，莫有启其缄而发其键者。辟如摩尼宝珠沈锢于沙泥瓦砾之中，莫或省视，而曰：“此中无复有如意珠也。”可不惜哉！余窃谓宋之有长水，犹唐之有圭峰。圭峰为荷泽法嗣，而归宗于华严。长水由琅琊发悟，而归宗于楞严。此皆性相之标指，修证之津梁也。当今之世，魔外昌披，法流灭息，此寺属长水缘起，又方册、法宝流通之所，演海眼欲绝之灯，绍法流如线之绪，岂非末法之急务哉？涅谓首楞严者，一切事究竟坚固也。知楞严所以名寺之意，则如来之开示，长水之笺疏，紫柏密藏之修复，公之建立，一切皆究竟坚固宝华楼阁，劫火不能灰毗，岚风不能破者，固将一展卷而得之矣。
　　公得《楞严》三昧，了悟静极光，通达寂照，含虚空之偈，不减长水之清净本然。故于其属序也，为疏通其说以告之。将此深心奉尘刹是。则名为报佛恩。是固首楞希有之宗旨，而住持斯寺与护法者所当共勉也。
　　【金刚经了义引】
　　元实居士注《金刚般若经》，名之曰“了义”，举似蒙叟。蒙叟展阅一过，合掌赞叹曰：昔在隋朝，益州新繁县王李村有书生苟姓者，于村东空中，四面画空书经，语人曰：“我书《金刚般若经》，使诸天读之耳。”自后霖雨，洪流泛溃，此地方丈馀间，如堂阁下无滴雨沾湿。牧童每就避雨，而人莫知其由也。武德初，有西梵僧至此，作礼如向塔庙，村人异而问之。僧曰：“此有《金刚般若经》，诸天置盖，不绝供养，敢不顶礼耶？”村人乃省苟生写经之处，遂甓严栏护之。苟至斋日，供养瞻礼，往往闻天乐之声。夫苟生之写经，画空无迹，灵感如斯，况乃书而读、读而信、信而解、解而笺释疏通，为人演说者耶？我知居士注是经已，必有吉祥云拥覆其上，团结如伞。盖萧辰良夜，天乐琅琅，自然敷奏，但肉眼不能见、俗耳不能闻尔。
　　【憨山大师梦游全集序】
　　憨山大师《梦游全集》，嘉兴藏函止刻《法语》五卷。丙申，龚孝升入粤，海幢华首和尚得余书，扌建椎告众，访求鼎湖栖壑禅师藏本，曹秋岳诸公缮写归吴。谦益手自雠勘，撰次为四十卷。大师著述，援笔立就。文不加点，字句不免繁{艹仍}，段落间有失次。东游时，曾以左氏心法序下委刊定，见而色喜，遂削前稿。今兹雠勘，僭有行墨改窜，实禀承大师坠言，非敢僭逾，犯是不韪也。
　　既彻简，乃为之序曰：佛祖阐教，以文说法。慈氏之演瑜珈，龙树之释般若，千门万户，罗网交光，郁郁乎，灿灿乎，千古之至文也。大教东流，人文渐启。遁远发于南，什肇弘演于北，椎轮大辂，实惟其始。隋唐以来，天台、清凉、永明之文，如日丽天，如水行地。大矣哉！义理之津涉，文字之渊海也。逮及有宋，教广而文烦，其最著者三家：镡津以孤亢崇教，其文裁而辨；石门以通敏扶宗，其文奥而丽；径山以弘广应机，其文明而肆。夫文而至于辨也、丽也、肆也，其城堑日以坚，其枝叶日以富，其捞笼引接日以博。浩浩乎卮言之目出，而岌岌乎津梁之日疲也。《系辞》有之：“《易》之作也，其于中古乎。”作《易》者，其有忧患乎？岂不信哉！我大师广智深慧，真参实悟，惟心识智梦授于慈氏华严法界，悟彻于清凉，被根应病，横说竖说，千言万偈，一一从如来文字海中流出。以镡津之崇教者，固其城堑；以石门之扶宗者，沃其枝叶；以径山之应机者，其捞笼引接。务欲使末法众生沾被其一言半句，皆将饮河满腹，同归于智海而后已。杂华言：金翅鸟王以清净眼观察诸龙命应尽者，以左右翅鼓扬海水，悉令两辟取而食之。大师说法，为人欲搏生死、大海水、取善根。众生置佛法中亦复如是。日者，广南缮写书生陈方侯触语悲悟，放笔发。大师博取深心，光芒昱曜，凌纸怪发善根，众生应机吸受，如方侯者历河沙劫，犹未艾也。呜呼，伟矣哉！大师与紫柏尊者皆以英雄不世出之资，当狮弦绝响之候，舍身为法，一车两轮。紫柏之文雄健而斩截，大师之文纡徐而悲惋，其为昏涂之炬火则一也。昔人叹中峰辍席，不知道隐何方。又言楚石季潭，而后拈花一枝几熄。由今观之，不归于紫柏、憨山，而谁归乎？后五百年，魔外蜂起，笃生二匠为如来使，佩大法印、燃大法灯，殆亦儒家所谓名世间出者！裨贩剽贼之徒，往往篡统系、附师承，窃窃然为蚍蜉之撼树。大师之集行，如日轮当阳，魑魅敛影，而魇寐者犹懵而未寤也。然则大师同体大悲，如作《易》之有忧患者，其何时而止乎？斯可为痛哭也已。
　　《梦游集》本初传武林天界，觉浪和尚见而叹曰：“人天眼目，幸不坠矣。”亟草一疏，唱导流通。毛子子晋请独任镂版，以伸其私淑之愿。子晋殁，三子聿追先志，遂告成事。其在岭表共事搜葺者，孝廉万泰诸生何云族孙朝鼎也。其助华首网罗散失者，曹溪法融海幢池。目及华首侍者，今种、今照、今光也，皆与有法乳之劳，法当附书。
　　【岭南刻憨山大师梦游全集序】
  </div>
  <div class="pagination">
   <a href="牧斋有学集_page48.html">
    上一页
   </a>
   <span>
    ...
   </span>
   <a href="牧斋有学集_page44.html">
    44
   </a>
   <a href="牧斋有学集_page45.html">
    45
   </a>
   <a href="牧斋有学集_page46.html">
    46
   </a>
   <a href="牧斋有学集_page47.html">
    47
   </a>
   <a href="牧斋有学集_page48.html">
    48
   </a>
   <span class="current-page">
    49
   </span>
   <a href="牧斋有学集_page50.html">
    50
   </a>
   <a href="牧斋有学集_page51.html">
    51
   </a>
   <a href="牧斋有学集_page52.html">
    52
   </a>
   <a href="牧斋有学集_page53.html">
    53
   </a>
   <a href="牧斋有学集_page54.html">
    54
   </a>
   <span>
    ...
   </span>
   <a href="牧斋有学集_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
