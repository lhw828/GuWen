<!DOCTYPE html>
<html>
<head>
    <meta charset="UTF-8">
    <title>少村漫稿 - 第 21 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少村漫稿 - 第 21 页/共 25 页</h1>
    <div class="content">
　　◆记 

　　来安县建城记 
　　广东道监察御史题名记 
　　滁阳宾曦亭记 
　　汉寿亭侯庙碑 
　　城全椒记 
　　复分廵何凤野公 
　　简分守涂任斋公 
　　简泉州王少卿 
　　简李同川公 
　　简朱萐庵公 
　　简涂任斋公 
　　简谭二华公 
　　奉洞皋易公启 
　　贺洞皋公启 
　　奉南塘戚公 
　　奉郡守易公简 
　　奉陈蒲泉大尹启 
　　奉林养翁启 
　　小启奉李石湖 
　　小启荅张榕洲徐寿泉二公 
　　复南塘戚公书 
　　简谢大侍御同川李公省下分赈 
　　复南塘戚公启 
　　贺渠翁李老先生寿启 
　　奉环江陈亲家启 

　　○来安县建城记 

　　魏尹大用乙卯冬奉天子命莅来安越明年丙辰秋作城又明年丁巳春二月城作倭奴由杨州达天长抵泗州城下泗州去来安百里许贼相戒曰无久来安城始作守惟严是以民得免于祸全活者甚众士庶皆德尹之功夫尹之始至谓民难与虑始早作而夜思务竭其精神以城之作也不可以巳乃上之监司曰可自学官林大珠生儒以下无虑数百人以其情愬于有位者夫自壬子夏海倭入寇江之南赤子蒙戈鋋而死汤火者流血成川积骨成丘升平日久防御之策至于今漫无可炻故来安士庶为家室谋日夕凄惶然相与言曰贼乐于死者吾生人也不可与敌旧有土垣不可与守苟无城将安栖有城吾得以生巳凡春秋重兴作惧非其时也岁且熟非时诎而举嬴者况濒江四郊又（下有逸文） 

　　○广东道监察御史题名记 

　　（前有逸文）成祖定鼎北平分省列道布昭俊又凡四方有疑狱重政有大章奏必下之台司综核而后行其未当于法则闻于　天子缘情以家辟审几以恊一而治道系矣　国家崇慎厥官官惟其人以　朝廷耳目资以明以听所以章休德扬风纪通幽滞以人事君以言为职也维时省方恤民简贤黜恶责莫大焉广东道所辖实古百粤万里之外近而刑部应天隆庆诸卫所若干亦隶焉政立而风行志加而泽暨溥哉中外遐迩所为观也郑君虚亭廵按山东归筦道事乃言同予道者无虑数十人尚未得名籍比检阅往牒自弋君瑄而下得若干人谋之王君介庵陈君逊斋欲砻石而叙次之问记予予惟自书契之作简籍所载先民可得闻者章章也归乎臧否昭鉴故流传不冺　国家持此以励世作人惟名之　谓足以劝也因之询事考言稽迹明心谓足以信也然犹未核其实也于戏实岂易知哉盖人之情貌易诡沈阻难征寄治托公其实益寡非所以敦洪鬯之德隆翼为之义丰茂世之规钦天道之崇也故旺风淳庞王道诚一德侔两仪名贯四时志士贞夫独观乎昭旷之原砥砺名号媲趾往哲输忠布公固志永图乃纯终令闻章史册而铭旗常即百世之下见其名思其人而尚论其世无弗爱且敬巳传不云乎行出于巳名生于人不可得而干也斯志士贞夫所为夙夜忧勤不遑寝处者也不然风微则易湮泽近则易息后之人按珉而读之将指名而谁焉亦足鉴也巳诸君皆今之台隽也兹记也固予所谓百世之下足以兴夫人者 

　　○滁阳宾曦亭记 

　　寺正衙东厢是为庖飡地尘土堆积木且焦矣西厢鼠虫巢窟一见异之例少卿转正赠长大书刻准二十金予谓咫尺迁转何须焉遍两厢□圯甚复有风折栢木余三十根即锐意为之箱多油布之加采色焉戊午三月吉具仪告方仲经营不期月工成越仲夏既望乃移寓干斯游读食息皆赖焉树前后左右一带仍其旧以俟来者次年巳未春二月改勋卿行之前书此以识岁月颜其额曰宾曦晨兴政与学若拱焉 

　　○汉寿亭侯庙碑 

　　侯之庙食于天下迄今无虑千载上自王公卿士以至村翁野妪胥奔走焉其称颂英烈不特榗绅先生虽村翁野妪类能言之夫自古勇略之将仗节死绥之士与侯相似者不知凡几而侯之英烈独能传诸不朽无间于人人者岂其精白一心有非慷慨激发于一时者所能及欤当汉之末群雄并起而争何可胜数勇略如侯者非提一旅自奋如坚布辈则如张辽徐晃之徒翱游于二袁孙曹间耳而侯独崎岖百折必得帝室之冑英名盖世如刘先生者乃与张益德同心共事誓生死不相背负故其羁于曹公甘爵美禄礼之优厚时曹强刘弱巳有定势侯志弗愿也虽奸回鬼蜮亦察其心神不可留故使辽以情问之观其言吾受刘将军厚恩义不（前有逸文）丹潦焕如也予不敏素辱二公知好命笔纪其事乃备事侯始末之大者可以见忠义在人如一日读者可以兴矣 

　　○城全椒记 

　　全椒三面皆河也河以内地不满四里许居人乡井联络漫然旷野中所从来旧矣岁丁巳倭奴入犯旰■〈日台〉天长逼泗州城下警报日亟人心惶愦跧伏于草莽间莫所迯生顾尹履任未期咨于众曰有城则守无城则危弃之不可曷为之所乃于河之南一带伐木列栅画夜循行悉心调度为死守计未几贼遁去咨于众曰民可与乐成难与虑始今倭奴频岁入寇中国不来则巳来则纵火焚之栅不可恃也是亦折柳樊圃何如城城则守斯固矣即以是白之监司报可遂相高低计丈尺物土方程事期审徒庸书材食于是年五月詹吉经营先筑土垣周遭六百余丈不期月而工成累石以为卫凡城上堞埤楼橹规制焕然新矣戊午秋庠之师徒诣予言曰椒自汉唐来故为邑我　皇祖定鼎金陵十四年割龙潭高城二卿属焉隶滁去大江不百里正德七年为流贼所困嘉靖十一年塩徒作逆仓库劵信委弃殆尽虽守臣累督戎师与民人恊力固守犹不忘惧心昔戚谏议屡为此惧语之当涂先是赵守疏请于　朝下宪臣议因循行未果今尹因民之危而安之因河之势而城之始欲辟而广之以河势滔陆必为关停蓄河流导之使循故道工繁而费广时紬而举嬴不巳难乎抑有待也尹城时暑不盖劳不乘捐俸以与民同利宪臣亦俯念其艰稍给其直士民乐与斯役者若干人为堵雉各有差即撤民庐舍而易之以地无怨声工竣敢祈太史一言纪其实□州守嘉惠尹志为之申其说夫利害之微兴革之际古人所慎也自壬子倭奴流毒江以南至今无宁岁易曰重门击析以待暴客言城之所当作也杵臼以济万民弧矢以威天下皆所以强国御侮措生民于衽席之安不可一缺者楚为城方山而尹为城则方河城小而固荀罃知其不可胜继自今民多内从日成都市万一有警则坚壁清野可守而可以战尹之功民之所庇也得不为贤哉是可纪也尹名逵余姚人先赵守名大纲滨州人今应守名镳台州人谏议戚名贤卿之人以文请者学官骆文光生员戚汝业黄裳辈不尽书 

　　○复分廵何凤野公 

　　（前有逸文）难中起居一二惟公令之候候 

　　○简分守涂任斋公 

　　服食器用兹时鲜少匪明公垂情贫之检笥中所有一一分赐则亦苟焉安之故吾自适将奚求哉今恩惠出于至意华光将于缛仪某也不敏对使登嘉曰德之将也曷克承诸先裁启谢伏冀赐省是为荣 

　　又 

　　公昨不戒装往仙邑乃扬旆登筵以成信首夏疏雨花径菜畦少倾半日之欢脱鄙陋而游高明溢所闻知充然有得也正拟言谢使至承赐以佳箑名香湿暑所宜执诵台言媲美昔贤乍别数日神当往焉 

　　○简泉州王少卿 

　　别久得会少伸契阔之怀稍慰一二岩居遭不辰无有知者可共谈以解沉欝惟看山玩水种柳艺花聊度暮龄今蚤守道欲过别整衣待之不及再叩午候儗治酌屈枉教与公长言之不知能暂税驾一留否见守道节推自有话说不露迹也草略裁复 

　　○简李同川公 

　　逸情丘壑忽承复谕盥手读之感与喜并谊激恩深诚而不欺如尊谕不敢多让者不惟用一心信之天下人亦信之持此以事主御民鲜有不孚以应者即廵察闽中风行而草偃敝郡破败之余仁昭义立沐浴膏泽民忘其苦也非公诚能动物安得反否为泰若是神乎某性资刚褊与世寡谐而独遇大人长者推心置腹过为存恤则合家戴德垂示子孙知恩之所自也逢此悖戾蒙惠再三与他辰比谨遣仆遥申谢臆回瞻宪旆东树燕云某杳在海隅挥泪拭目惟焚香祝公蚤登枢府秉机轴以霖雨天下苍生是心所欲言而言之所不能尽也余冀赐亮无任激切悚栗之至 

　　○简朱萐庵公 

　　奉别台颜于今五禩中遭艰危奇难而岁月寒□销耗精神营卫渐入衰弱非公曷闻焉同川公揽如入闽适当敝郡城破百心区画适中机宜日夕劳瘁忧深而虑远生人之所庇也某蒙庇尤深出之膏火中登之袵席之上皆推明公之赐也谨裁布寸衷邂逅间愿为谢之不胜祈恳瞻遡之至 

　　○简涂任斋公 

　　未别有怀况别乎公之心其有合哉蘅门蒙过从坐移晷披情愫领诲益累千余言暂尔分违乏长者辙迹日在东郊寻水问钓依山艺圃新移芳荔数株绿树锦囊烂焉夺目坐其下不觉夏之昼也何时得蚤归旆一尊对清阴不巳乐乎兴至神欲越临笔惘然余赐照 

　　○简谭二华公 

　　追惟往夏当倭患为烈仰苇神武于赫歼旃剿绝民念公来迟而喜公亟成勋日者忽闻公得终制天子嘉惠纯孝我一方人挽留而莫释忠赤威燀海无波山谷无警论功者首勒彝鼎而书旗常未足报称东人之思岂古今相远哉某性资刚褊岩居寡与一见公瞿然敛袵重慰平生未见之怀暮龄何幸焉初拟驱驰入省赠于河之浒烦暑中弱体尚未平敬启裁布伏冀俯赐廉照辰下正热惟葆和为宗社生灵加爱不宣 

　　○奉洞皋易公启 

　　公莅兹土不意遭城破败之后编氓半非版籍虽存而田土荒芜人民逃徙丁与粮则大失其旧闻明公欲减啚定籍上其疏于诸监司万口合辞称诵以此书手日盻更化善治若欲大册告成保不出期月前午众心来诉敢求转白台前得从宽比某以谊所当言乃为执笔上闻伏惟鉴而听之俾言者有光华焉余情面布 

　　○贺洞皋公启 

　　恭惟南极星躔彻夜光华于海徼中台位望侵辰瞻遡于荇门敬献微仪庸申勤祝伏冀鉴兹筐篚斥寘堂阶曷胜雀跃之欢聊罄鸿私之积前有逸文种于南徼鄙悰缕缕薄仪将之侍酌者情亲必能承欢忘醉则送酒者为有光矣家圃荔枝芳味非枫亭比使妃子在不知如何嫣然媚春茶只少雪水烹之其兴与学士不悭漫书总成一笑惟鉴存是宠 

　　○奉南塘戚公 

　　十三日贼闻公兵将玉即起营放舟幸而残躯得归某命蹇五阅月被执营中惊恐万状无复生全之望非仗公之庇安得再晤往岁大捷倭贼继至阖郡诸公以书请再屈一行而节钺面北矣使公来岂使赤子圣炭至此哉虚张之人可与共事公文武全才成拨乱反正之大功麒麟挂名古所希奇某与公为同志之交自附知巳别后话言不敢忘承委大笔尚未塞白拙轴并余天池手卷俱付煨烬家中无余物此惟可与公道之人毁某削发为倭长今发尚在也莆人乐灾祸而喜造言率类此力疾草略不文 

　　○奉郡守易公简 

　　某被执营中五阅月四月十六日方得生还惊恐万状寝食靡宁气血虚耗日夕负床检方弱病弥增以兹不能诣候门墙罪歉益深然瞻遡之怀刻刻不敢忘佳节偶得泉柑十二枚奉备蒲觞视献也伏惟照存 

　　○奉陈蒲泉大尹启 

　　惠安与莆接壤近倭奴人犯而贵治得以康保非公防御有素曷免焉惠之民何幸何幸兵宪万育吾仆庚戌所取士也近过莆邂逅道及公盛有所声称秪未获识荆未见之怀甚于见也敝城陷仆被执营中四月十六日起营乃得生还五阅月惊恐万状精神衰耗以兹公抵莆不及参谒闻之瞻遡倍加惆怅裁候文府伏祈廉照 
</div>
    <div class="pagination">
<a href="少村漫稿_page20.html">上一页</a><span>...</span><a href="少村漫稿_page16.html">16</a><a href="少村漫稿_page17.html">17</a><a href="少村漫稿_page18.html">18</a><a href="少村漫稿_page19.html">19</a><a href="少村漫稿_page20.html">20</a><span class="current-page">21</span><a href="少村漫稿_page22.html">22</a><a href="少村漫稿_page23.html">23</a><a href="少村漫稿_page24.html">24</a><a href="少村漫稿_page25.html">25</a><a href="少村漫稿_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
