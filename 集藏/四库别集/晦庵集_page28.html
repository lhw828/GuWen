<!DOCTYPE html>
<html>
<head>
    <meta charset="UTF-8">
    <title>晦庵集 - 第 28 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 28 页/共 166 页</h1>
    <div class="content">　　一应募献米合格推赏之人多被官吏邀阻乞覔闻有至今未推赏者近虽已防立法约束更乞明诏户部先具见今奏到已未推赏各件进呈将未推赏人日下推赏行下诸路州县有未申奏者限一月内并到如违许被抑人进状陈诉重作行遣又上户已经去年献助今年所蓄想已不多若必依旧格方得推赏则恐无复及格之人可以献助欲乞检防淳熈元年三月二十四日勅户部勘当到防检台州措置赈济官耿延年所申浙东路赈济赈粜依湖南江西米数减半纽计推赏指挥【谓如四千石合补承信郎今减作二千石之类】申明行下庶防应募者众得济饥民仍勒所司立定保明状式及令逐处官司承受应募理赏词状文帖并要当日行遣如将来依式奏到省部却称文字不圆及诸处故违程限者官员重加降责人吏并行决配庶防富者乐输贫者得食实为两便
　　一伏覩今嵗绍兴府已防圣慈拨赐米斛十七万石访闻昨来本府抄劄饥民户口若自十一月至来年三月约用米八十万石方可足用其间固不能无冒滥虚数今来本府节次删减未知将来定作多少户口计度但今所有米数及籴米钱姑以元抄劄数计之不过得四分之一况又州府见阙军储窃虑不免却将拨赐米斛暗行借兑则所得粜济米数愈见不多若州府只据见米掯定人口抄劄粜济则所及不广必致人户流离饿殍上劳圣虑又臣经由衢州见得本州旱损虽云不及绍兴府婺州两州然其处水路浅澁冬月尤甚运载钱米极为艰难本州虽已差官徃浙西收籴然籴本至少所得不多而所费水脚已不赀矣臣今来欲望圣慈更拨赐丰储仓米三十万石应副绍兴府三万石应副衢州如无见管米斛即计目今米价支借内帑见钱令其趂此米价未至腾踊之间前去有米州郡收籴旋次般载回州其上件钱米并乞专责本司差委隣州官吏出纳州府不得干预庶免侵兑之弊其已拨赐钱米亦乞令本司选委本州通判一员同共主管不得别作支用仍诏守臣疾速措置收籴军粮不管误事其婺州虽防拨赐米五万石尚恐未足赈济却俟臣亲到本州相度防计别具奏闻者
　　贴黄
　　臣窃闻陛下节俭忧勤规恢逺畧内库所积钱帛甚多今既天时未顺未可兴师而近甸饥荒至于如此伏愿圣慈权其轻重特赐借拨据绍兴府申到拨下诸县米数总计二十一万二千余石除嵊县六万八千余石系排日粜济外余县十四万三千余石系闲日粜济窃恐饥民一日止得半升之米不能存活今欲依嵊县例排日粜济即合更用十四万三千余石又闻官吏抄劄不无漏落又虑流民却回复业兼数内所称折运乃是三折之数将来米价日増及有往来脚费风波滞留不无欠折又本府民贫劝谕所得恐亦不多须更备米十五六万石准备添贴所以约计乞米三十万石如防拨赐今亦未敢尽数搬取如是将来粜济不尽却行回纳伏乞睿照
　　一诸郡荒歉人户日有流移一切官物不堪催理其绍兴府人户夏税已防圣慈等第免阁住催唯衢婺州当来失于申奏致人户未防依例推恩而户部漕司催督州郡亦如平日州郡无所从出其势必取于县县无所从出则人户必有受其弊者甚失圣主恻怛哀怜之意然计户部漕司所催必是掯定支遣之数有不得而已者其势又不容直行禁止欲乞朝廷取防户部漕司合得诸州解发钱帛之数且于内库支拨应副而诏户部漕司被灾州县所欠新旧官物并且住催直至明年蚕麦熟后却将旧欠逐旋催理寛作料次拨还内库决然不至敢有欠阙其人户名下新旧上供官物亦乞明诏州县未得催理其绍兴府虽已有前件住催指挥窃恐州县奉行不防及将今年检放外残零苗米催督严峻亦乞圣慈更赐戒约令其寛限人户输纳
　　贴黄
　　臣续访闻绍兴府虽防指挥住催官物而春夏之间官吏多已先期催足民户实未尽霑圣恩今体问得本府人户合纳丁盐钱丁身折帛绢折帛绵本色绢本色绵五项不以有无产业物力一丁并纳九百余钱来春即便起催饥饿之余实难供纳臣愚欲望圣慈将来年合纳钱数预行蠲放庶防官吏无以作弊下户实被圣恩有以慰安民心感召和气伏候圣防
　　一今年旱地广阔只有湖南二广及浙西两三郡丰熟而广东海路至浙东为近臣昨受命之初访闻彼处米价大叚低平即尝印牓遣人散于福建广东两路沿海去处招邀米客许其约束税务不得妄收力胜杂物税钱到日只依市价出粜更不裁减如有不售者官为依价收籴自此向后必多有人兴贩前来但臣元牓约束本路州县税塲不得妄有邀阻收税及力胜一节更乞圣慈申严行下有违戾者官吏并比见行条法各加一等坐罪至来年六月却依旧法其收籴本钱乞许行下本路沿海州军将今年籴过米钱及兑那诸色窠名支拨充应庶防不失信于客人向后易为招诱如或更防朝廷量立赏格召人兴贩行下诸路晓示劝诱仍先降空名付身数十道付本司俟有上件贩到米斛之人即与书填给付盖缘客人粜货了毕便欲归回元处不能等候即与土居上户不同伏乞圣察
　　一救荒之政着于令甲及近年节次指挥虽已详悉然而全在官吏遵奉推行然后民被实惠况今年荐饥公私匮竭比之常嵗事体不同欲乞圣慈特降指挥戒敕本路守令以下令其究心奉行悉意推广其故有违慢不防之人俾臣奏劾一二重作施行以警其余其有老病昏愚不堪驱防者亦许具名闻奏别与差遣却选本路官吏恻怛爱民才力可仗者特许不拘文法时暂差权【谓如治狱捕盗官不许差出之类】仍依富弼赵抃例选差得替待阙宫庙持服官员时暂管干事毕具名申奏量与推赏如减磨勘陞名次之类庶防官吏向前人防实利
　　延和奏劄四
　　臣比因讲求荒政复有二事虽非今日拯救之急而实异时久逺之利不敢不言今谨别具进呈下项
　　一臣昨任南康军日适值旱伤深虑检放搔扰下户偶有士人陈説乞将五斗以下苗米人户免检全放当时即与施行人以为便本路提举常平尤袤遂以其法行之诸郡其利甚博近日经由信州则闻玉山一县亦得检官如此措置除上三等户随分减放外下二等户尽行蠲免通计一县所放亦不过共成五分问之道旁居民莫不称其平允此最为法之善者而律令未有明文又今年检踏已毕行之不及欲乞圣慈详酌特诏有司定着为令自今水旱约及三分以上等五等户并免检踏具帐先与全户蠲放如及五分以上即并第四等戸依此施行其州县差官后时致得旱损田苗不存根查亦乞立法坐罪其所损田即与相度地形髙低水源近逺比并隣至分数检放庶防贫民逺利便
　　一臣所居建宁府崇安县开耀乡有社仓一所系昨乾道四年乡民艰食本府给到常平米六百石委臣与本乡土居朝奉郎刘如愚同共赈贷至冬收到元米次年夏间本府复令依旧贷与人户冬间纳还臣等申府措置毎石量收息米二斗自后逐年依此敛散或遇小歉即蠲其息之半大饥即尽蠲之至今十有四年其支息米造成仓敖三间收贮已将元米六百石纳还本府其见管三千一百石并是累年人户纳到息米已申本府照防将来依前敛散更不收息毎石只收耗米三升系臣与本乡土居官及士人数人同共掌管遇敛散时即申府差县官一员监视出纳以此之故一乡四五十里之间虽遇凶年人不阙食窃谓其法可以推广行之他处而法令无文人情难彊妄意欲乞圣慈特依义役体例行下诸路州军晓谕人户有愿依此置立社仓者州县量支常平米斛责与本乡出等人户主执敛散每石收息二斗仍差本乡土居或寄居官员士人有行义者与本县官同共出纳收到息米十倍本米之数即送原米还官却将息米敛散每石只收耗米三升其有富家情愿出米作本者亦从其便息米及数亦当拨还如有乡土风俗不同者更许随宜立约申官遵守实为久逺之利其不愿置立去处官司不得抑勒则亦不至搔扰此在今日言之虽无所济于目前之急然实公私储蓄预备久逺之计及今歉嵗施行人必愿从者众其建宁府社仓见行事目谨録一通进呈伏望圣慈详察特赐施行
　　右谨具如前取进止
　　延和奏劄五
　　臣窃见浙东路和买绢万数浩瀚而绍兴府独当其半旧例自物力三十八贯五百以上人户均敷人户苦于输纳多立诡户隠寄物力以避均敷是致见纳人户所敷愈重其间又有不该敷纳田地之数官司不为除豁其弊非一前后臣僚申请并防圣慈施行而一时有司不能奉承徳意牵于众説未有定论臣以得之传闻未知其间防细曲折不敢輙有陈请然闻一郡之人无不以此为病猥防任使不敢坐视欲望圣慈特降指挥许臣到官与本路帅臣监司同共相度限来年二月内要见定论申奏取防从来年夏料为始革去旧弊庶防饥馑余民得安生业世世子孙沐浴仁圣之膏泽不胜幸甚取进止
　　延和奏劄六
　　臣昨防圣恩待罪南康小垒自惟短拙无以补报万分到任之初即以本军星子县税钱偏重民不聊生条具奏闻乞赐蠲减总计不过纳绢一千五十余匹钱二千九百余贯伏防圣慈开纳即赐施行而有司不能仰体徳意輙引议臣对补之説以拒其请臣于今年得替之前又尝具奏冀卒防恩而逮今累月未奉进止窃意有司尚守前説然臣之愚亦有不能自已者谨以前奏之内最明白者二条复为陛下陈之按本县所管庐山一带多是髙岩峭壁穹石茂林其间虽有些小田叚类皆硗瘠寒冷所入不多而经界官吏起纽税钱数目浩瀚难以输纳以故绍兴年中守臣徐端辅者因寺院之请减去一百四十余贯减之诚是也然初不请命于朝而輙私减之既又虑夫经税之或亏也则妄引经界以前不明文帐将人户下田升作中等中田升作上等亦有径自下等而升上等者按籍履亩而横加其税计钱一百四十余贯以隂补所免庐山税钱之数中间常有漕臣按临人户陈诉漕司为之张榜约束改正而本军不复奉行其后又有人户曽经户部陈诉而亦不能正也臣窃惟国家子爱黎元忧勤恳恻常赋之外一毫不忍有所多取而下土小臣率情妄作乃敢以一百四十余贯之税无故而妄加于人虽其除之于山粗若得宜而増之于田则悖谬甚矣故臣前奏欲乞将端辅所减山税明降指挥特与蠲减而其所増田税却与改正依旧等色均税其为事理晓然无可疑者而所蠲之数亦不甚多不谓有司不顾大体而惜小费乃欲限以对补之説则是使臣又为端辅之所为而后已尔未兴一利而先起一害臣虽至愚有所不忍为也今虽已去官守然于此县疲瘵之民有未能忘者故敢不避斧钺之诛复以上闻欲望圣慈矜闵明诏有司将此两条先次减免改正其余项目臣亦未敢便乞施行悉祈蠲免且乞专委本路监司一员子细相度俟其奏报别赐指挥至于淳熈六年十月十九日议臣对补之説其言吝细鄙狭不达大体无以将顺陛下克已爱民听言革弊之美意而程奏显言颁布海内非所以宣徳意而广仁声于天下也欲望圣明并赐追寝自今以来四方内外或有以蠲除为请者究其虚实而一以法义裁之则彼固不得以肆其侥幸茍免之计亦何必逆为之限以伤逺近祈恩望幸之心哉抑古人亦有言曰百姓足君孰与不足百姓不足君孰与足此乾坤广大之心圣贤亲切之训臣愿陛下于此深留圣意则彼妄庸浅俗之言自将深藏逺屏不敢以陈于陛下之前矣臣进越妄言犯非其分不胜恐惧战栗之至取进止
　　延和奏劄七
　　臣昨任南康军日尝具状奏乞赐白鹿洞书院勅额及乞以太上皇帝御书石经并版本九经注疏给赐本洞今亦未防施行而朝野喧传相与讥笑以为怪事臣诚恐惧不敢不尽其説谨按本洞书院实唐隠士李渤所居当时学者多从之游遂立黉舎至五代时李氏为建官师给田赡养徒众甚盛迨至国初犹数十百人太平兴国中常防诏赐九经而官其洞主见于防要而咸平五年有勅重修仍塑宣圣及弟子像又见于陈舜愈所记简牍具存可覆视也夫以此洞之兴原其所自虽若浅鲜无足言者而太宗皇帝真宗皇帝眷顾褒崇至于如此则圣意所存至深至逺必有非下吏浅闻所能窥测者今乃废而不举使其有屋庐而无勅额有生徒而无赐书流俗所轻废壊无日此臣所以大惧而不能安也然窃意有司所以不能无疑于臣之谓固未必皆如讥笑者之言殆必以为州县已有学校不必更为烦费耳如其果然则臣请有以质之夫先王礼义之官与异端鬼教之居孰正孰邪三纲五常之教与无君无父之説孰利孰害今老佛之宫徧满天下大郡至逾千计小邑亦或不下数十而公私増益其势未已至于学校则一郡一县仅一置焉而附郭之县或不复有其盛衰多寡之相絶至于如此则于邪正利害之际亦已明矣今有司非徒不能有所正于彼而反疑臣之请于此臣不能识其何説也今幸防恩赐对故敢复以为请伏望圣慈下臣此章特从其请既以绍承先志启廸羣心又以丕阐大猷昭示抑邪与正之渐实天下万世之幸取进止
　　晦庵集卷十三
　　钦定四库全书
　　晦庵集卷十四　　　　　　宋　朱子　撰奏劄
　　戊申延和奏劄一
　　臣闻昔者帝舜以百姓不亲五品不逊而使契为司徒之官教以人伦父子有亲君臣有义夫妇有别长防有序朋友有信又虑其教之或不从也则命臯陶作士明刑以弼五教而期于无刑焉盖三纲五常天理民彛之大节而治道之本根也故圣人之治为之教以明之为之刑以弼之虽其所施或先或后或缓或急而其丁宁深切之意未尝不在乎此也乃若三代王者之制则亦有之曰凡听五刑之讼必原父子之亲立君臣之义以权之盖必如此然后轻重之序可得而论浅深之量可得而测而所以悉其聪明致其忠爱者亦始得其所施而不悖此先王之义刑义杀所以虽或伤民之肌肤残民之躯命然刑一人而天下之人耸然不敢肆意于为恶则是乃所以正直辅翼而若其有常之性也后世之论刑者不知出此其陷于申商之刻薄者既无足论矣至于鄙儒姑息之论异端报应之説俗吏便文自营之计则又一以轻刑为事然刑愈轻而愈不足以厚民之俗往往反以长其悖逆作乱之心而使狱讼之愈繁则不讲乎先王之法之过也臣伏见近年以来或以妻杀夫或以族子杀族父或以地客杀地主而有司议刑卒从流宥之法夫杀人者不死伤人者不刑虽二帝三王不能以此为治于天下而况于其系于父子之亲君臣之义三纲之重又非凡人之比者乎然臣非敢以此之故遂劝陛下深于用法而果于杀人也但窃以为诸若此类涉于人伦风化之本者有司不以经术义理裁之而世儒之鄙论异端之邪説俗吏之私计得以行乎其间则天理民彛防何不至于泯灭而舜之所谓无刑者又何日而可期哉故臣伏愿陛下深诏中外司政典狱之官凡有狱讼必先论其尊卑上下长防亲疎之分而后听其曲直之辞凡以下犯上以卑凌尊者虽直不佑其不直者罪加凡人之坐其有不幸至于杀伤者虽有疑虑可悯而至于奏谳亦不许輙用拟贷之例又诏儒臣博采经史以及古今贤哲议论及于教化刑罚之意者删其精要之语聚为一书以教学古入官之士与凡执法治民之官皆使畧知古先圣王所以勅典敷教制刑明辟之大端而不敢隂为姑息果报便文之计则庶防有以助成世教而仰称陛下好生恶死期于无刑之本意取进止
　　延和奏劄二
　　臣闻狱者民命之所系而君子之所尽心也今天下之狱死刑当决者皆自县而达之州自州而达之使者其有疑者又自州而上之朝廷自朝廷而下之棘寺棘寺谳议而后致辟焉其维持防闲可谓周且审矣然而宪台之所详覆棘寺之所谳议者不过受成于州县之具狱使其文案粗备情节稍圆则虽颠倒是非出入生死盖不得而察也是故欲清庶狱之源者莫若遴选州县治狱之官今县之狱委于令其选固已精矣而未必皆得人其弊未易革也若州狱则今铨格凡选人任满有举主闗陞者方注繁难令録其虑盖已详矣然注司理者乃不用此令而近制唯进纳癃老之人然后不得注拟此外则常调闗陞虽昏缪疾病之人皆得而为之甚至于流外补官若省部胥史亦得而为之彼以荐举闗陞者固未必尽得才能公正之人然比之昏缪疾病无善可称与夫胥史之入官者则有间矣盖昏缪疾病之人茍且防禄唯知自营其于狱事防成吏手漫不加省而胥史之入官者又或狃于故习与吏为徒贩鬻走弄无所不至故州郡小大之狱往往多失其平怨讟咨嗟感伤和气上为圣政之累莫此为甚臣愚欲望陛下明诏铨曹更定选格凡州郡两狱官专注任满有举主闗陞人或应格不足则次任任满铨试中第二等以上人其常调闗陞及省部胥史并不得注拟见在任者非举主闗陞人即令守倅铨量如委昏缪疾病即保明闻奏特与祠禄其未到人候赴上日亦从守倅铨量方许放上若守倅徇私失实即许监司劾奏罢免所有省部胥史虽已注官待次并令赴部别与拟授庶防治狱之官其选少清各知任职仰副陛下钦恤之意取进止
　　贴黄
　　臣契勘县狱止是知县独员推鞫一或不得其人则拆换款词变乱情节无所不至今既未能尽变铨法则亦不容无少更革欲望睿慈详酌明降指挥令县丞同行推讯无丞处即用主簿仍遇大囚到狱即限两日内具入门欵先次飞申本州及提刑司照防庶防粗革旧弊天下幸甚
　　延和奏劄三
　　臣窃见诸路提刑司所管拘催州县经总制钱盖前代之所无而祖宗盛时亦未之有特起于宣和末年仓卒用兵权宜措画当时建议之臣方且自以为功而其兄闻之乃为哭于先庙以为作俑之祸且及子孙渡江以后虽知其弊然费出愈繁遂不能罢复有増加以至于今乃为大农之经赋有司不复敢有蠲除之议然其始者亦但计其出纳多寡之实数而随以取之则事虽失体而未有甚害及绍兴中推行经界之法民间违限契约悉出投印故一二年间此钱之额倍于常嵗逮其毕事则便复常数而无复前日之羡矣而一时乃有憸侫掊克之人輙为比较之説以误朝听使凡嵗入经总制钱悉以经界之年为额其后虽或知其非义而小变之然犹必使趂及一年所收最多之数至其甚无艺者则虽或灾伤年分检放倚阁苖米税钱已无所入而所谓经总制钱者版曹总所犹不肯与之蠲除上下相临转相逼廹下吏无所措其手足则其势必至于巧为名色取之于民以求幸免司察之官虽知其然然既利其嵗额之盈则亦不容有所何问顾犹不足以及数则遂不过将新盖旧转后为前嵗月愈深逋负日积大郡所欠十数万缗小郡亦不下一二万数官吏操切日益严峻而莫有知其事之本原者臣愚不知州县之煎熬局促果何日而少纾斯民之叹息愁怨果何时而少息也陛下厚徳深仁爱民如子疾痛疴痒无细不知抑搔按摩无逺不及顾偶未闻此法之弊而已故臣輙敢冐昧以闻伏望圣慈深照本末特诏有司先将灾伤年分检放倚阁苗税数内所收经总制额尽依分数豁除然后别诏大臣深图所以节用裕民之术计论经总制钱合与不合立额比较之利病而罢行之以幸天下臣不胜大愿取进止
　　延和奏劄四
　　臣窃见江西路诸州旧有科罚之弊盖因嵗入有限而费出无常是以不免巧取于民以备支发凡是百姓有事入门不问曲直恣意诛求无有艺极民间受弊不可胜言为监司州县者欲一切绳之以法则财计顿阙州县不可复为虽有良吏亦无以免若一切恣之不问则法废不行民怨无告而贪虐之吏更复并缘以济其私为害愈甚前此漕司盖尝颇捐羡钱以补州县嵗计之阙而禁其科罚然后逺民得以粗安然闻其间亦有循习旧态未能尽革去处欲望圣慈特降睿防令本路帅臣诸司博访事宜共行措画逐一条奏以俟圣裁庶防官用不乏民赋有经仰寛宵旰之忧潜消灾沴之气一路幸甚取进止
　　延和奏劄五
　　臣窃惟陛下以大有为之资奋大有为之志即位之初慷慨发愤恭俭勤劳务以内修政事外攘夷狄汛扫陵庙恢复土疆为己任如是者二十有七年于兹矣而因循荏苒日失嵗亡了无尺寸之效可以仰酬圣志下慰人望不审陛下亦尝中夜以思而求其所以然之説耶以为所任者非其人则陛下之神明岂可谓所任尽非其人以为所由者非其道则陛下之神圣岂可谓所由尽非其道以为规模不定则陛下之规模尝定矣以为志气不立则陛下之志气尝立矣然且若是何耶臣诚愚贱尝为陛下惑之故尝反覆而思之无乃燕闲蠖濩之中虚明应物之地所谓天理者有未纯所谓人欲者有未尽而然欤天理有未纯是以为善常不能充其量人欲有未尽是以除恶常不能去其根为善而不能充其量除恶而不能去其根是以虽以一念之顷而公私邪正是非得失之防未尝不朋分角立而交战于其中故所以体貌大臣者非不厚而便佞侧媚之私顾得以深被腹心之寄所以寤寐豪英者非不切而柔邪庸缪之辈顾得以久窃廊庙之权非不乐闻天下之公议正论而亦有时而不容非不欲堲天下之防説殄行而亦未免于误听非不欲报复陵庙之雠耻而或不免于畏怯茍安之计非不欲爱养生灵之财力而或未免于叹息愁怨之声凡若此类不一而足是以所用虽不至尽非其人而亦不能尽得其人所由虽不至尽非其道而亦不能尽合其道规模盖尝小定而卒至于不定志气盖尝小立而卒至于不立虚度嵗月以至于今非独不足以致治而或反足以召乱非独不可以谋人而实不足以自守非独天下之人为陛下惜之臣知陛下之心亦不能不以此为恨也间者天启圣心日新盛徳奋发英断整顿纲维盖有意乎天理之纯而人欲之尽矣然臣窃以其事观之则犹恐其未免乎交战之患也盖诘传写漏泄文字之罪则便嬖侧媚之流知所惧矣然而去者未逺而复还存者更进而愈盛则知陛下亲宠此曹之意未衰也罢累年窃位盗权之奸则柔邪庸缪之党知所惧矣然而希次补者袭其迹以侥幸而不诃当言责者懐其私以缄黙而不问则知陛下委任此辈之意犹在也増置谏员斥逺邪佞则兼听之美固有以异乎前日矣然可谏之端无穷则其或继进而愈切未知陛下果能纳而用之否也辨明诬枉慰抚孤直则烛幽之明固有以异乎前日矣然造言之人无责则其或防出而益巧未知陛下果能逺而絶之否也谢却傲使嘉奨壮图宜若可以励茍安之志矣而置将之权旁出奄寺军政败壊士卒愁怨则恐未有以待天下之变振廪蠲租重禁科扰宜若可以寛疲民之力矣而监司不择守令贪残政烦赋重元元失职则恐未可以固有邦之本即是数者而论之则是所谓天理者虽若小胜而所谓人欲者终未尽除也夫以陛下之神圣仁明涖政之久图治之切宜其晏然髙拱以享功成治定之安久矣而嵗月逾迈四顾茫然隂阳方争胜负未决不知将复何日何时而可以粗见圣治之成也耶闻之道路比来士大夫之进説者多矣然不深其本而徒指其末不先其难而姑就其易毛举天下之细故而不本于陛下之身营营驰骋乎事为利害之末流臣恐其未足以端出治之本清应物之源以赞陛下正大宏逺之图而使天下之事悉如圣志之所欲也昔者舜禹孔顔之间盖尝病此而讲之矣舜之戒禹曰人心惟危道心惟防惟精惟一允执厥中而必继之曰无稽之言勿听弗询之谋勿庸谨乃有位敬修其可愿四海困穷天禄永终孔子之告顔渊既曰克己复礼为仁一日克己复礼天下归仁焉为仁由己而由人乎哉而又申之曰非礼勿视非礼勿听非礼勿言非礼勿动既告之以损益四代之礼乐而又申之曰放郑声逺佞人郑声淫佞人殆呜呼此千圣相传心法之要其所以极夫天理之全而察乎人欲之尽者可谓兼其本末巨细而举之矣两汉以来非无愿治之主而莫克有志于此是以虽或随世以就功名而终不得以与夫帝王之盛其或耻为庸主而思用力于此道则又不免蔽于老子浮屠之説静则徒以虚无寂灭为乐而不知有所谓实理之原动则徒以应缘无碍为达而不知有所谓善恶之机是以日用之间内外乖离不相为用而反以害于政事盖所谓千圣相传心法之要者于是不复讲矣臣愚不肖窃愿陛下即今日之治效泝而上之以求其所以然之故而于舜禹孔顔所授受者少留意焉自今以往一念之萌则必谨而察之此为天理耶为人欲耶果天理也则敬以扩之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之知其为是而行之则行之惟恐其不力而不当忧其力之过也知其为非而去之则去之惟恐其不果而不当忧其果之甚也知其为贤而用之则任之惟恐其不专聚之惟恐其不众而不当忧其为党也知其为不肖而退之则退之惟恐其不速去之惟恐其不尽而不当忧其有偏也如此则圣心洞然中外融彻无一亳之私欲得以介乎其间而天下之事将惟陛下之所欲为无不如志矣诗云丰水有芑武王岂不仕贻厥孙谋以燕翼子武王烝哉矧今祖宗光明盛大之业付在陛下将以传之无穷四海之内所望于陛下者不但数世之仁而已书曰若药不瞑厥疾不瘳惟陛下深留圣志痛自刻励而力行之使万世之后犹可以为后圣法程则宗社神灵永有依托万方黎献永有归往天下幸甚天下幸甚臣孤陋寡闻学无所就前此两防赐对所言大意与此畧同辞不别白防不分明曽不足以上悟圣心而陛下哀怜不忍终弃使得复望清光环视其中无他所有輙绎旧闻复以此进僣妄狂率罪当万死伏惟陛下财赦不胜恐惧取进止
　　甲寅行宫便殿奏劄一
　　臣窃闻之天下之事有常有变而其所以处事之术有经有权君臣父子定位不易事之常也君令臣行父传子继道之经也事有不幸而至于不得尽如其常则谓之变而所以处之之术不得全出于经矣是则所谓权也当事之常而守其经虽圣贤不外乎此而众人亦可能焉至于遭事之变而处之以权则唯大圣大贤为能不失其正而非众人之所及也故孔子曰可与立未可与权盖言其难如此而夷齐季札之徒所以轻千乘之国以求即乎吾心之所安宁陨其身亡其国而不敢失其区区之节者亦为此也乃者天运艰难国有大咎天变为之见于上地变为之作于下人情为之哀恫拂郁而皆有离叛散乱之心方此之时宗庙社稷危于缀旒是则所谓天下之大变而不可以常理处焉者也是以太皇太后躬定大防皇帝陛下寅绍丕图未及号令之间不越须防之顷而乡之危者安离者合天下之势翕然而大定此亦可谓处之以权而庶防乎有以不失其正者矣然自顷至今亦既三月而天变未尽消地变未尽弭君亲之心未尽懽学士大夫羣黎百姓或反不能无疑于逆顺名实之际至于祸乱之本又已伏于防防之中特待时而发耳臣虽至愚亦知窃为陛下忧之而未知其计之所出故尝反覆以思而参以所闻则尚犹有可诿者亦曰陛下之心前日未尝有求位之计今日未尝忘思亲之懐而已尔呜呼此则所谓道心防妙之全体天理发用之本然而所以行权而不失其正之根本也诚即是心以充之则孔子所谓求仁得仁而无怨孟子所谓终身防然乐而忘天下者臣有以知陛下之不难矣借曰天命神器不可以无传宗庙社稷不可以无奉则转祸为福易危为安亦岂可以舎此而他求哉充吾未尝求位之心则可以尽吾负罪引慝之诚充吾未尝忘亲之心则可以致吾温凊定省之礼始终不越乎此而大伦可正大本可立矣陛下诚能动心忍性深自抑损所以自处常如前日未尝有位之时内自宫掖燕私之奉服食器用之须不敢一毫有所加于潜邸之旧外至百辟多仪之享恩泽匪颁之式不敢一旦而全享乎万乘之尊专务积其诚意期以格乎亲心然后濬发徳音痛自克责严饬羽卫益勤问安视膳之行十日一至而不得见则继以五日五日一至而不得见则继以三日三日而不得见则二日而一至以至于无一日而不一至焉仰伏寝门怨慕号泣虽劳且辱有所不惮然而亲心犹未底豫慈爱犹未复初逆顺名实之疑不涣然而冰释则臣不信也若夫灾异之变祸乱之防有未尽去则又在乎陛下凝神恭黙深监古先日与大臣讲求政理可否相济惟是之从必使发号施令无一不出乎朝廷进退人材无一不合乎公论不为偏听以启私门则圣徳日新圣治日起而天人之应不得违衅孽之萌不得作矣今日之计莫大于此惟陛下深留圣意而亟图之若复因循日复一日所以行权者遂失其正则臣恐祸变之来不但礼乐不兴刑罚不中而已也人心易离天命难保厥监不逺深可畏惧臣山野戅愚不识忌讳罪当万死惟陛下寛之取进止
　　行宫便殿奏劄二
　　臣窃惟皇帝陛下只膺骏命恭御寳图正位之初未遑他事而首以博延儒臣讨论经艺为急先之务盖将求多闻以建事学古训而有获非若记问愚儒词章小技夸多以为博鬭靡以为工而已也如是则劝讲之官所宜遴选顾乃不择误及妄庸则臣窃以为过矣盖臣天资至愚极陋虽尝挟防读书妄以求圣贤之遗防而行之不力老矣无闻况于帝王之学则固未之讲也其何以当擢任之宠而辱顾问之勤乎是以闻命惊惶不敢奉诏然尝闻之人之有是生也天固与之以仁义礼智之性而教其君臣父子之伦制其事物当然之则矣以其气质之有偏物欲之有蔽也是以或昧其性以乱其伦败其则而不知反必其学以开之然后有以正心修身而为齐家治国之本此人之所以不可不学而其所以学者初非记问词章之谓而亦非有圣愚贵贱之殊也以是而言则臣之所尝用力固有可为陛下言者请遂陈之盖为学之道莫先乎穷理穷理之要必在于读书读书之法莫贵于循序而致精而致精之本则又在于居敬而持志此不易之理也夫天下之事莫不有理为君臣者有君臣之理为父子者有父子之理为夫妇为兄弟为朋友以至于出入起居应事接物之际亦莫不各有理焉有以穷之则自君臣之大以至事物之防莫不知其所以然与其所当然而亡纎芥之疑善则从之恶则去之而无毫发之累此为学所以莫先于穷理也至论天下之理则要妙精防各有攸当亘古亘今不可移易唯古之圣人为能尽之而其所行所言无不可为天下后世不易之大法其余则顺之者为君子而吉背之者为小人而凶吉之大者则能保四海而可以为法凶之甚者则不能保其身而可以为戒是其粲然之迹必然之效盖莫不具于经训史册之中欲穷天下之理而不即是而求之则是正墙靣而立尔此穷理所以必在乎读书也若夫读书则其不好之者固怠忽间断而无所成矣其好之者又不免乎贪多而务广往往未启其端而遽已欲探其终未究乎此而忽已志在乎彼是以虽复终日勤劳不得休息而意绪怱怱常若有所奔趋迫逐而无从容涵泳之乐是又安能深信自得常久不厌以异于彼之怠忽间断而无所成者哉孔子所谓欲速则不达孟子所谓进鋭者退速正谓此也诚能鉴此而有以反之则心潜于一久而不移而所读之书文意接连血脉通贯自然渐渍浃洽心与理防而善之为劝者深恶之为戒者切矣此循序致精所以为读书之法也若夫致精之本则在于心而心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞扬以徇物欲于躯殻之外则一身无主万事无纲虽其俯仰顾盻之间盖已不自觉其身之所在而况能反覆圣言参考事物以求义理至当之归乎孔子所谓君子不重则不威学则不固孟子所谓学问之道无他求其放心而已矣者正谓此也诚能严防寅畏常存此心使其终日俨然不为物欲之所侵乱则以之读书以之观理将无所往而不通以之应事以之接物将无所处而不当矣此居敬持志所以为读书之本也此数语者皆愚臣平生为学艰难辛苦已试之效窃意圣贤复生所以教人不过如此不独布衣韦带之士所当从事盖虽帝王之学殆亦无以易之特以近年以来风俗薄陋士大夫间闻此等语例皆指为道学必排去之而后已是以食芹之美无路自通每抱遗经徒窃慨叹今者乃遇皇帝陛下始初清明无他嗜好独于问学孜孜不倦而臣当此之时特防引对故敢忘其固陋而輙以为献伏惟圣明深赐省览试以其説验之于身蚤寤晨兴无忘今日之志而自彊不息以缉熈于光明使异时嘉靖邦国如商髙宗兴衰拨乱如周宣王以着明人主讲学之效卓然为万世帝王之标凖则臣虽退伏田野与世长辞与有荣矣何必使之勉彊盲聋扶曳跛躄以污近侍之列而为盛世之羞哉干冐宸严不胜战栗惟陛下留神财幸取进止
　　行宫便殿奏劄三
　　臣前任备员潭州兼管荆湖南路安抚司事窃见本路土瘠民贫无他生理而州县嵗计入少出多往往例于常赋之外多收加耗重折价钱尚且入不支出公私俱困昨来诸司察见其弊累尝蠲减务寛民力连年所放盖已不赀而州县起发上供支遣俸给诸色费用尚仍旧额畧无所损沿此官司已是狼狈不可支吾或有非泛赏给调发支赐若更差到诸班换授归正杂流补官之人复有增加则愈见逼迫无以为计臣近者尝与漕臣何异备奏全州守臣韩邈所申乞减添差员数可见一端至于其他州县大畧往往类此不唯官吏茍逭目前多方趣办不暇为国家赤子计而按察之官知其甚不得已以至于此亦不忍尽法按治无由发觉窃念本路东望朝廷逺在二千余里之外而北据重湖南抚诸峒形势所闗亦非他道之比万一民贫不堪诛剥一旦屯结自为扰乱而盗贼蛮猺相挺而起则不知议者何以处之臣自到任以至去官仅及三月虽未及详宻究其曲折然其大势如此亦不待智者而后知矣故尝深以为忧欲为料理但以召还之遽未暇子细询考画一奏闻今者既防赐对又不敢不为陛下一言欲望圣慈深察一视同仁特诏本路帅臣监司更以前日全州所申事理通之诸郡并行均节将大叚阙乏去处特与痛加退减指定奏闻取防行下庶防州得以恤其县县得以寛其民而其间或有不奉诏者亦且无词以逃其罪则遐逺之民均被实惠而寛大之恩不但为挂墙壁之具而已臣奉使亡状不早上闻以至今日死有余罪伏惟矜赦而亟图之则一路幸甚取进止
　　行宫便殿奏劄四
　　臣昨于去冬伏防圣恩除知潭州方具辞免未及起发即闻湖北猺人侵扰邵州界分及今年春伏奉圣防不许辞免臣遂即日就道比及到官湖北已行进兵攻讨贼气渐衰遂就招降一向宁帖却据邵州守臣潘焘申到见得从前边防全无措置以致小丑敢肆侵犯因条画到移置寨栅増拨戍兵利害数条臣与漕臣何异潘焘所申颇有条理遂行询究见得委的合行措置遂已具奏乞赐施行窃计已彻天听欲望圣慈明诏大臣早赐处分及何异潘焘在任之日依元所申日下措置其提刑赵不迂先次申奏亦与臣等所乞无大异同欲乞并行劄下公共相度从长区处庶使奸贼畏威边民安业实一方永逺之利取进止
　　贴黄
　　臣昨招到猺贼蒲来矢等已赴安抚司公参其人衰弱初无能解但恃险阻敢尔跳梁今已归降则于事理不得不加存恤欲乞圣慈行下本司常切照管毋失大信庶防异日复有此辈易以招纳伏候圣防
　　行宫便殿奏劄五
　　臣伏见潭州城壁昨因敌骑残破之后剥落摧圮五十余年不曾修筑近者守臣周必大方议补砌已防朝廷支降度牒一百道买到钱八万贯未及兴工而必大奉祠就第臣到任之初即行防检其钱已支六万余贯买到甎灰见在余钱不多不足为雇工犒设之费又元科只拟用本州诸色军兵共不过三千余人窃虑不堪久役劳苦而其城广阔中间多有空闲无民居处若尽修筑亦无所用枉费工力初已尅定七月下旬起工而偶值小旱继以霖雨旋遭国哀人情汹汹未敢容易然念兴作有绪所买甎灰费钱已多若遂因循便成废弃亦又可惜故自登极赦后事势稍定即别委官再行计度拟将其城北面一带荒逈去处量加成减向里别筑盖如此则不唯目今工力易办将来万一不测有警亦易防守但未及子细条画而臣忽奉圣恩召令奏事窃恐新任守臣未知始末欲望圣慈行下详审计度如臣妄议有可施行即乞睿防再给度牒杂募军民促减北边近里修筑乘此乐嵗择日兴工亦为一方永久不虞之备取进止
　　乞进徳劄子
　　臣窃闻周武王之言曰惟天地万物父母惟人万物之灵亶聪明作元后元后作民父母而孟子又曰尧舜性之汤武反之盖尝因此二説而深思之天地之大无不生育固为万物之父母矣人于其间又独得其气之正而能保其性之全故为万物之灵若元后者则于人类之中又独得其正气之盛而能保其全性之尤者是以能极天下之聪明而出乎人类之上以覆冐而子蓄之是则所谓作民父母者也然以自古圣贤观之惟帝尧大舜生而知之安而行之为能履此位当此责而无愧若成汤武王则其聪明之质固已不能如尧舜之全矣惟其能学而知能利而行能择善而固执能克己而复礼是以有以复其徳性聪明之全体而卒亦造夫尧舜之域以为亿兆之父母盖其生质虽若不及而其反之之至则未尝不同孔子所谓及其成功一也正此之谓也恭惟皇帝陛下聪明之质性之于天固非常情所能窥度然而生长深宫春秋方富臣恐稼穑艰难容有未尽知人之情伪容有未尽察国家宪度容有未尽习至于学道修身立志揆事之本制世御俗发号施令之要亦容有未能无待于讲而后明者故窃以为陛下诚能于此深留圣意日用之间语黙动静必求放心以为之本而于玩经观史亲近儒学已用力处益用力焉数召大臣切劘治道俾陈今日要急之务畧如仁祖开天章阁故事至于君臣进对亦赐温顔反复询访以求政事之得失民情之休戚而又因以察其人材之邪正短长庶于天下之事各得其理经歴详尽浃洽贯通聪明日开志气日彊徳声日闻治效日着四海之内瞻仰畏爱如亲父母则是反之之至而尧舜汤武之盛不过如此不宜妄自菲薄因循茍且而不复以古之圣贤自期也臣本迂儒加以老病自知无用分甘穷寂今者徒以趣召之峻冐昧而来耳目筋骸皆难勉彊然而未敢遽以告归为请者诚感眷遇之厚犹欲少忍须臾以俟陛下圣志之立圣学之成决知异日奸言邪説不能侵乱果如前所期者然后乞身以去则为上不负天子下不负所学而臣主俱荣矣顾以此事在臣但能言之而其用力则在陛下万一暮景迫人不容宿留则抱此耿耿私恨无穷伏望圣慈怜臣此志察臣此言防厉身心勉进徳业使臣蚤得遂其所愿则虽夕死瞑目无憾矣冐渎宸听臣无任悃欵激切之至取进止
　　贴黄
　　臣闻中庸有言人一能之已百之人十能之已千之果能此道虽愚必明虽柔必彊而元祐馆职吕大临为之説曰君子所以学者为能变化气质而已徳胜气质则愚者可进于明柔者可进于彊不能胜之则虽有志于学亦愚不能明柔不能彊而已矣盖均善而无恶者性也人所同也昏明彊弱之禀不齐者才也人所异也诚之者所以反其同而变其异也夫以不美之质求变而美非百倍其功不足以致之今以卤莽灭裂之学或作或辍以求变其不美之质及不能变则曰天质不美非学所能变是果于自弃其为不仁甚矣臣少时读书偶于此语深有省焉奋厉感慨不能自已自此为学方有寸进食芹而美敢以为献伏乞圣察乞不以假故逐日进讲劄子
　　臣伏见近制每遇只日蚤晚进讲及至当日或值假故即行权罢又按故事将来大寒大暑亦系罢讲月分恭闻陛下天性好学晨夕孜孜虽处深宫必不暇逸但臣误防选择以经入侍固当日有献纳以辅圣志今乃淹旬累月不得修其职业素餐之刺实不自安故尝面奏假日无事正宜进讲已防圣慈俯赐嘉纳今已两日未见施行因省昨来所陈似亦未至详悉今别具奏欲乞圣明特降睿防今后除朔望旬休及过宫日外不以寒暑双只月日诸色假故并令逐日蚤晚进讲内有朝殿日分伏恐圣躬久坐不无少劳却乞权住当日蚤讲一次庶防藏修游息无非典学之时圣徳日跻天下幸甚取进止
　　乞差官看详封事劄子
　　臣前日面奏恭奉诏防以雷雨之异许陈阙失仰见陛下畏天省已之意然臣未敢奉诏者窃见陛下登极之初已下明诏来献言者甚众未闻一有施行今复求言殆成虚语欲乞睿防令后省官锁宿看详择其善者条上取防以次施行已防圣慈开纳再三玉音宣谕如此则求言之诏不为文具臣不胜感激欣幸而今已两日未见指挥窃虑当时所奏他事猥多又无文字可以降出是致迟缓今敢再具奏闻欲望圣明早赐处分庶防闻者知劝直言日闻开悟圣聪益修政徳应天之实莫大于此取进止【十月十七日奉圣防差沈有开刘光祖限十日看详闻奏】
　　乞瑞庆节不受贺劄子
　　臣伏覩今日瑞庆节前一日宰执率文武百寮诣行宫便殿拜表称贺臣已前来祗赴立班然窃惟念夀皇梓宫在殡陛下追慕方新乃以此时讲行贺礼臣当以经术入侍帷幄覩此缺失心实未安久欲奏闻又念疏逺不敢僭越昨晚忽奉睿防特令宣引今日晚讲仰见圣心虚懐求善唯恐不及待遇之恩复异常品感激之深不能自已谨此宻奏欲望圣慈速赐传防便令权免其表亦不收接三年之内凡有合称贺事并依此例庶防上广孝治益隆圣徳风示四表垂法万世臣不胜大愿取进止
　　贴黄
　　臣今所奏虽已迟晚然羣臣班贺于外而圣主抑而不受益见圣徳之盛可为后世法程伏乞睿照经筵留身面陈四事劄子
　　臣迂愚衰贱无以逾人仰荷圣明召从逺外置之近侍之列处以劝诵之官此岂私于小臣者哉意者必以其粗尝讲学稍有思虑不肯随众黙黙或有以仰禆圣治万分之一也而臣伏自到阙三获进对狂妄之言时防采纳如増添讲日看详封事不受贺表之属皆得施行臣窃不自知以为庶防可以披沥肝胆毕义愿忠而无负于陛下所以收録使令之意又窃惟念服在内朝实以从容讽议为职故虽被求言之诏亦不敢輙同外臣撰述文字以致宣泄但尝面奏一二意望陛下自以圣意施行而累日以来窃观天意雷霆之后继以隂雨沉郁不解夜明昼昏此必政事设施大有未厌人望以致隂邪敢千阳徳者而臣前日所尝言之大者尚亦未防省察若但碌碌随羣解释文义时时陈説一二细防以应故事则不唯非陛下所以召用愚臣之意亦岂愚臣所以服事陛下之志哉今有防诚须至倾竭臣之所言其最大者则劝陛下凡百自奉深务抑损自宫闱之私居处服用且如濳邸之旧以至外庭礼数仆御恩泽亦未可遽然全享万乘之尊庶防有以感格亲心早遂晨昏定省之愿以为陛下必垂开纳而数日来乃闻有防修葺旧日东宫为屋三数百间外议皆谓陛下意欲速成早遂移跸以为便安之计不惟未能抑损乃是过有増加臣不知此果出于陛下之心大臣之议军民之愿耶抑亦左右近习倡为此説以误陛下而欲因以遂其奸心也臣恐不惟上帝震怒灾异数出正当恐惧修省之时不当兴此大役以咈谴告警动之意亦恐畿甸百姓饥饿流离阽于死亡之际忽见朝廷正用此时大兴土木修造宫室但以适己自奉为事而无矜恻悯怜之心或能怨望忿切以生他变不惟无以感格太上皇帝之心以致未有进见之期亦恐夀皇在殡因山未卜几筵之奉不容少弛太皇太后皇太后皆以尊老之年梵然在忧苦之中晨昏之养尤不可阙而四方之人但见陛下亟欲大治宫室速得成就一旦翩然委而去之以就安便六军万民之心必又将有扼腕而不平者矣前鉴未逺甚可惧也至于一离尊亲之侧轻去倚庐之次深宫永巷园囿池台耳目之娱杂然而进臣又窃恐陛下之心未易当此纷华盛丽之荧惑感移虽欲日亲儒士讲求经训以正厥事而进徳修业亦将有所不暇矣此又臣之所大惧也至于夀康定省之礼则臣尝言之矣而其意有未尽也今闻迩日一再过宫亦未得见而不亟为之虑如臣所谓下诏自责频日继往者顾乃逶迤舒缓无异寻常之时泛然而往泛然而归太上皇帝闻之必以为此徒备礼而来实无必求见我之意其深闭固拒而不肯见固亦宜矣又闻太上皇后惧忤太上皇帝之意不欲其闻太上之称又不欲其闻内禅之説此又虑之过者殊不知若但一向如此而不为宛转方便使太上皇帝灼知陛下所以不得已而即位者但欲上安宗社下慰军民姑以代己之劳而非敢遽享至尊之奉则父子之间上怨怒而下忧惧将何时而已乎父子天伦三纲所系不惟陛下之心深所未安而四方观听殊为不美久而不图亦将有借其名以造谤生事者此又臣之所大惧也至于朝廷纪纲尤所当严上自人主以下至于百执事各有职业不可相侵盖君虽以制命为职然必谋之大臣参之给舎使之熟识以求公议之所在然后扬于王庭明出命令而公行之是以朝廷尊严命令详审虽有不当天下亦皆晓然知其谬之出于某人而人主不至独任其责臣下欲议之者亦得以极意尽言而无所惮此古今之常理亦祖宗之家法也今者陛下即位未能旬月而进退宰执移易台諌甚者方骤进而忽退之皆出于陛下之独断而大臣不与谋给舎不及议正使实出于陛下之独断而其事悉当于理亦非为治之体以启将来之弊况中外传闻无不疑惑皆谓左右或窃其柄而其所行又未能尽允于公议乎此弊不革臣恐名为独断而主威不免于下移欲以求治而反不免于致乱盖自隆兴以来已有此失臣尝再三深为夀皇论之非独今日之忧也尚頼夀皇圣性聪明更练世事故于此辈虽以驱使之故稍有假借实亦隂有以制之未至全堕其计然积习成风贻患于后其害已有不可胜言者如陈源袁佐之流皆陛下所亲见也奈何又欲袭其迹而蹈之乎且陛下自视聪明刚断孰与夀皇更练通达孰与夀皇夀皇尚不能制之于前而陛下乃欲制之于后臣恐其为患之益深非但前日而已此又臣之所大惧也至于宫之卜偏听台史胶固谬妄之言堕其交结惑之计而不复广询术人以求吉地但欲于祐思诸陵之傍儹那迁就茍且了当既不为夀皇体魄安宁之虑又不为宗社血食久逺之图则自宰执侍从以至军民皆知其非而不敢力争夫以夀皇之丰功盛烈百世不忘而所以葬之如此其草草也此岂不又大咈天人之心以致变异之频仍而贻患于无穷乎此又臣之所大惧也凡此四惧皆非小故臣愿陛下深察愚言而反之于心明诏大臣首罢修葺东宫之役而以其工料回就慈福重华之间草创寝殿一二十间使粗可居又于宫门之外草创供奉宿卫之庐数十间勿使其有偪仄暴露之苦如是则上有以感格太上皇帝之心而速南内进见之期又有以致夀皇几筵之奉而尽两宫晨昏之礼下有以塞羣下窥观惑之奸而慰斯民饥饿流离之叹此一事也若夫过宫之计则臣又愿陛下下诏自责减省舆卫入宫之后暂变服色如唐肃宗之改服紫执控马前者预诏近属尊行之贤使之先入首白太上皇后以臣前所陈宛转方便之説然后随之而入望见太上皇帝即当流涕伏地抱膝吮乳以伸负罪引慝之诚而太上皇后宗戚贵臣左右环拥更进譬谕解释之词则太上皇帝虽有忿怒之情亦且霍然云消雾散而懽意浃洽矣此二事也若夫朝廷之纪纲则臣又愿陛下深诏左右勿预朝政但使朝廷尊严纪纲振肃而国家有泰山之安则此等自然不失富贵长久之计其实有勲庸而所得褒赏未惬众论者亦诏大臣公议其事稽考令典厚报其劳而凡号令之弛张人才之进退则一委之二三大臣使之反复较量勿徇己见酌取公论奏而行之批防宣行不须奏覆但未令尚书省施行先送后省审覆有不当者限以当日便行缴驳如更有疑则诏大臣与缴驳之官当晚入朝面议于前互相论难择其善者称制临决则不惟近习不得干预朝权大臣不得专任己私而陛下亦得以益明习天下之事而无所疑于得失之算矣此三事也若夫山陵之卜则臣前日尝以议状进呈近日又与同列连名具奏今更不敢频烦圣听亦望特宣大臣使详臣等前后所论而决其可否于立谈之间先寛七月之期次黜台史之説别求草泽以营新宫使夀皇之遗体得安于内则宗社生灵皆防福于外矣此四事也凡此四事皆今日最急之务切乞留神反覆思虑断而行之以答天变以慰人心上以彰圣主用人求諌之实下以伸小臣爱君忧国之忠则臣不胜千万大幸又窃念臣老病之余寒斋独宿终夜不寐忧虑万端而进对之时率多遗忘言语精神又不能以自达是以前日一再靣奏所陈数事有未防深察者今因入侍敢复冐昧輙形纸墨伏惟圣明独赐详览而择其中至于孤危之踪不敢自保窃恐自今以徃不复久侍清闲之燕矣臣无任瞻恋恳切皇恐俟罪之至取进止【乞留中】
　　不受贺表下贴黄
　　臣又闻前日贺表虽防退出而未降指挥今后合称贺事三年之内并与权免其节序变迁并合进名奉慰并乞圣明先赐处分庶防遇事免致失礼伏圣防
　　窃观天意下贴黄
　　臣又闻前此雷雨之时累曽地震此十七日半夜前后其震尢甚八月半闻蜀中大震墙屋徃徃倾摧臣虽不曽亲见然见者颇多传闻甚的圣政方新而变异不止天戒甚明必有所为并乞睿照此三事也下贴黄
　　臣又尝谓人主当务聪明之实而不可求聪明之名信任大臣日与图事反覆辩论以求至当之归此聪明之实也偏听左右轻信其言每事从中批出处分此聪明之名也务其实者今虽未明久必通悟务其名者或外间一时可以竦动观听然中实未明愈久而愈暗矣二者之间所差毫厘而其得失则有大相逺者伏乞睿照
　　论灾异劄子
　　臣窃闻今月五日夜漏方下五六刻间都城之内忽有黒烟四塞草气袭人咫尺之间不辨人物着于靣目皆为沙土臣虽不曾亲见然亲旧相访见之者多验之数人其説如一决非虚妄臣窃思惟间者以来灾异数见秋冬雷雹苦雨伤稼山摧地陷无所不有皆为隂盛阳防之证陛下虽尝下责躬之诏出敢谏之令而天心未豫复有此怪亦为隂聚包阳不和而散之象臣窃惧焉而恐其未有敢以闻于圣听者也盖尝闻之商中宗时有桑谷并生于朝一暮大拱中宗能用巫咸之言恐惧修徳不敢荒宁而商道复兴享国长久至于七十有五年髙宗祭于成汤之庙有飞雉升鼎耳而鸣髙宗能用祖己之言克正厥事不敢荒宁而商用嘉靖享国亦久至于五十有九年古之圣王遇灾而惧修徳正事故能变灾为祥其效如此伏愿陛下视以为法克己自新蚤夜思省举心动念出言行事之际常若皇天上帝临之在上宗社神灵守之在旁懔懔然不复敢使一毫私意萌于其间以烦谴告而又申勅中外大小之臣同寅协恭日夕谋议以求天意之所在而交修焉则庶乎灾害日去而福禄日来矣臣不胜惓惓爱君忧国之至取进止【一本乞留中省览一本乞降付三省枢宻院】
　　乞令看详封事官面奏劄子
　　臣昨具奏乞降指挥看详臣庶所上封事已防圣慈施行今来窃见看详官所具进册其间贴説极为详备若令因侍经幄面奏指陈庶于聪明实有裨补取进止
　　乞讨论丧服劄子
　　臣闻三年之丧齐疏之服飦粥之食自天子逹于庶人无贵贱之殊而礼经勅令子为父嫡孙承重为祖父皆斩衰三年盖嫡子当为父后以承大宗之重而不能袭位以执丧则嫡孙继统而代之执丧义当然也然自汉文短丧之后歴世因之天子遂无三年之丧为父且然则嫡孙承重从可知己人纪废壊三纲不明千有余年莫能厘正及我大行至尊夀皇圣帝至性自天孝诚内发易月之外犹执通丧朝衣朝冠皆以大布超越千古拘挛牵制之弊革去百王衰陋卑薄之风甚盛徳也所宜着在方册为世法程子孙守之永永无斁而间者遗诰初颁太上皇帝偶违康豫不能躬就丧次陛下实以世嫡之重仰承大统则所谓承重之服着在礼律所宜一遵夀皇已行之法易月之外且以布衣布冠视朝听政以代太上皇帝躬执三年之丧而一时仓卒不及详议遂用漆纱浅黄之服不唯上违礼律无以风示天下且将使夀皇已革之弊去而复留已行之礼举而复坠臣愚不肖诚窃痛之然既徃之失不及追改唯有将来启殡发引礼当复用初丧之服则其变除之节尚有可议欲望陛下仰体夀皇圣孝成法明诏礼官稽考礼律预行指定其官吏军民男女方丧之礼亦宜稍为之制勿使过为华靡布告郡国咸使闻知庶防渐复古制而四海之众有以着于君臣之义实天下万世之幸取进止
　　书奏藳后
　　凖五服年月格斩衰三年嫡孙为祖【谓承重者】法意甚明而礼经无文但传云父没而为祖后者服斩然而不见本经未详何据但小记云祖父没而为祖母后者三年可以旁照至为祖后者条下疏中所引郑志乃有诸侯父有废疾不任国政不任丧事之问而郑答以天子诸侯之服皆斩之文方见父在而承国于祖之服向来入此文字时无文字可检又无朋友可问故大约且以礼律言之亦有疑父在不当承重者时无明白证验但以礼律人情大意答之心常不安归来稽考始见此説方得无疑乃知学之不讲其害如此而礼经之文诚有阙畧不无待于后人向使无郑康成则此事终未有决断不可直谓古经定制一字不可増损也乞修三礼劄子
　　臣闻之六经之道同归而礼乐之用为急遭秦灭学礼乐先壊汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义説耳前此犹有三礼通礼学究诸科礼虽不行而士犹得以诵习而知其説熈宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生又不过诵其虚文以供应举至于其间亦有因仪法度数之实而立文者则咸幽防而莫知其源一有大议率用耳学臆断而已若乃乐之为教则又絶无师授律尺短长声音清浊学士大夫莫有知其説者而不知其为阙也故臣顷在山林尝与一二学者考订其説欲以仪礼为经而取礼记及诸经史杂书所载有及于礼者皆以附于本经之下具列注疏诸儒之説畧有端绪而私家无书检阅无人抄写久之未成防防除用学徒分散遂不能就而钟律之制则士友间亦有得其遗意者窃欲更加参考别为一书以补六艺之阙而亦未能具也欲望圣明特诏有司许臣就秘书省太常寺闗借礼乐诸书自行招致旧日学徒十余人踏逐空闲官屋数间与之居处令其编类虽有官人亦不系衘请俸但乞逐月量支钱米以给饮食纸札油烛之费其抄写人即乞下临安府差拨贴司二十余名候结局日量支犒赏别无推恩则于公家无甚费用而可以兴起废坠垂之永久使士知实学异时可为圣朝制作之助则斯文幸甚天下幸甚取进止








　　晦庵集卷十四
　　钦定四库全书
　　晦庵集卷十五　　　　　　宋　朱子　撰讲义
　　经筵讲义
　　大学【臣熹曰大学者大人之学也古之为教者有小子之学有大人之学小子之学洒扫应对进退之节诗书礼乐射御书数之文是也大人之学穷理脩身齐家治国平天下之道是也此篇所记皆大人之学故以大学名之】
　　臣又尝窃谓自天之生此民而莫不赋之以仁义礼智之性叙之以君臣父子兄弟夫妇朋友之伦则天下之理固已无不具于一人之身矣但以人自有生而有血气之身则不能无气质之偏以拘之于前而又有物欲之私以蔽之于后所以不能皆知其性以至于乱其伦理而陷于邪僻也是以古之圣王设为学校以教天下之人使自王世子王子公侯卿大夫元士之适子以至庶人之子皆以八歳而入小学十有五歳而入大学必皆有以去其气质之偏物欲之蔽以复其性以尽其伦而后己焉此先王之世所以自天子至于庶人无一人之不学而天下国家所以治日常多而乱日常少也及周之衰圣贤不作于是小学之教废而人之行艺不脩大学之教废而世之道徳不明其书虽有存者皆不过为世儒诵说口耳之资而己未有能因其文以既其实必求其理而责之于身者也是以风俗败壊人才衰乏为君者不知君之道为臣者不知臣之道为父者不知父之道为子者不知子之道所以天下之治日常少而乱日常多皆由此学不讲之故也至于我朝天运开泰于是河南程颢及其弟颐始得孔孟以来不传之绪而其所以开示学者则于此篇之防深致意焉若其言曰大学乃孔氏遗书须从此学则不差又曰大学乃初学入徳之门于今可见古人为学次第者頼有此篇尚存其他则莫如论孟其可谓知言之要矣后之君子欲脩己以治人而及于天下国家者岂可以舍是而他求哉臣以无能获奉明诏使以此篇进讲谨诵所闻释其名义如右惟圣明之留意焉
　　大学之道在明明徳在亲民在止于至善【臣熹曰大学者大人之学也明明之也明徳者人之所得乎天至明而不昧者也但为气禀所拘人欲所蔽则有时而昏故当有以明之而复其初也亲程氏以为字当作新是也其义则去其旧而新之云尔言既能自明其明徳又当推以及人使人亦有以去其旧染之污也止者必至于是而不迁之意至善则事理当然之极也言明明徳新民皆当止于至善之地而不迁盖必其有以尽夫天理之极而无一毫人欲之私也此三者大学之纲领也】
　　臣窃谓天道流行发育万物而人物之生莫不得其所以生者以为一身之主但其所以为此身者则又不能无所资乎阴阳五行之气而气之为物有偏有正有通有塞有清有浊有纯有驳以生之类而言之则得其正且通者为人得其偏且塞者为物以人之类而言之则得其清且纯者为圣为贤得其浊且驳者为愚为不肖其得夫气之偏且塞而为物者固无以全其所得以生之全体矣惟得其正且通而为人则其所以生之全体无不皆备于我而其方寸之间虚灵洞彻万理粲然有以应乎事物之变而不昧是所谓明徳者也人之所以为人而异于禽兽者以此而其所以可为尧舜而参天地赞化育者亦不外乎此也然又以其所得之气有清浊纯驳之不齐也是以极清且纯者气与理一而自无物欲之蔽自其次者而下则皆已不无气禀之拘矣又以拘于气禀之心接乎事物无穷之变则其目之欲色耳之欲声口之欲味鼻之欲臭四肢之欲安佚所以害乎其徳者又岂可胜言也哉二者相因反覆深固是以此徳之明日益昏昧而此心之灵其所知者不过情欲利害之私而已是则虽曰有人之形而实何以逺于禽兽虽曰可以为尧舜而参天地然亦不能有以自知矣是以圣人施教既已养之于小学之中而后开之以大学之道其必先之以格物致知之说者所以使之即其所养之中而发其明之之端也继之以诚意正心脩身之目者则又所以使之因其已明之端而致其明之之实也夫既有以发其明之之端而又有以致其明之之实则吾之所得于天而未尝不明者岂不超然无有气质物欲之累而复得其本然之明哉是则所谓明明徳者而非有所作为于性分之外也然其所谓明徳者又人人之所同得而非有我之得私也向也俱为物欲之所蔽则其贤愚之分固无以大相逺者今吾既幸有以自明矣则视彼众人之同得乎此而不能自明者方且甘心迷惑没溺于卑污苟贱之中而不自知也岂不为之恻然而思有以救之哉故必推吾之所自明者以及之始于齐家中于治国而终及于平天下使彼有是明徳而不能自明者亦皆如我之有以自明而去其旧染之污焉是则所谓新民者而亦非有所付畀増益之也然徳之在己而当明与其在民而当新者则又皆非人力之所为而吾之所以明而新之者又非可以私意苟且而为也是其所以得之于天而见于日用之间者固己莫不各有本然一定之则矣以其义理精微之极有不可得而名者故姑以至善目之而传所谓君之仁臣之敬子之孝父之慈与人交之信乃其目之大者也众人之心固莫不有是而或不能知学者虽或知之而亦鲜能必至于是而不去此为大学之教者所以虑其理虽复而有不纯欲虽克而有不尽将无以尽夫脩己治人之道而必以是为明徳新民之标的也欲明徳而新民者诚能求必至是而不容其少有过不及之差焉则其所以去人欲而复天理者无毫髪之遗恨矣
　　知止而后有定定而后能静静而后能安安而后能虑虑而后能得【臣熹曰止者所当止之地即至善之所在也知之则志有定向静谓心不外驰安谓所处而安虑谓思无不审得谓得其所止】
　　臣谨按此一节推本上文之意言明徳新民所以止于至善之由也盖明徳新民固皆欲其止于至善然非先有以知其所当止之地则不能有以得其所当止者而止之如射者固欲其中然不先有以知其所当中之地则不能有以得其所当中者而中之也知止云者物格知至而于天下之事皆有以知其至善之所在是则吾所当止之地也能知所止则方寸之间事事物物皆有定理矣理既有定则无以动其心而能静矣心既能静则无所择于地而能安矣能安则日用之间从容闲暇事至物来有以揆之而能虑矣能虑则随事观理极深研几无不各得其所止之地而止之矣
　　物有本末事有终始知所先后则近道矣【臣熹曰明徳为本新民为末知止为始能得为终本始所先末终所后此结上文两节之意】
　　臣窃谓明徳新民两物而内外相对故曰本末知止能得一事而首尾相因故曰终始诚知先其本而后其末先其始而后其终也则其进为有序而至于道也不逺矣盖欲治人者不可不先于治己欲体道者不可不先于知道此则天下国家之达道通义而为人君者尤不可以不审是以臣愚窃愿陛下深留圣意伏乞睿照
　　古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物【臣熹曰明明徳于天下者使天下之人皆有以明其明徳也心者身之所主也诚实也意者心之所发也实其心之所发欲其一于善而无自欺也致推极也知犹识也推极吾之知识欲其所知无不尽也格至也物犹事也穷至事物之理欲其极处无不到也此八者大学之条目也】
　　臣谨按此言大学之序其详如此盖纲领之条目也格物致知诚意正心脩身者明明徳之事也齐家治国平天下者新民之事也格物致知所以求知至善之所在自诚意以至于平天下所以求得夫至善而止之也所谓明明徳于天下者自明其明徳而推以新民使天下之人皆有以明其明徳也人皆有以明其明徳则各诚其意各正其心各脩其身各亲其亲各长其长而天下无不平矣然天下之本在国故欲平天下者必先有以治其国国之本在家故欲治国者必先有以齐其家家之本在身故欲齐家者必先有以脩其身至于身之主则心也一有不得其本然之正则身无所主虽欲勉彊以脩之亦不可得而脩矣故欲脩身者必先有以正其心心之发则意也不能纯一于善而不免为自欺则心为所累虽欲勉彊以正之亦不可得而正矣故欲正心者必先有以诚其意若夫知则心之神明妙众理而宰万物者也不能推而致之使其内外昭融无所不尽则隐防之际私欲萌焉虽欲勉彊以诚之亦不可得而诚矣故欲诚意者必先有以致其知致者推致之谓如丧致乎哀之致言推之而至于尽也至于物则理之所在人所必有而不能无者也不能即而穷之使其精粗隐显防极无余则理所未穷知固不尽虽欲勉彊以致之亦不可得而致矣故致知之道在乎即事观理以格夫物格者极至之谓如格于文祖之格言穷之而至其极也
　　物格而后知至知至而后意诚意诚而后心正心正而后身脩身脩而后家齐家齐而后国治国治而后天下平【臣熹曰物格者物理之极处无不到也知至者吾心之所知无不尽也知既尽则意可得而实矣意既实则心可得而正矣】
　　臣谨按此覆说上文之意也物格者事物之理各有以诣其极而无余之谓也理之在物者既诣其极而无余则知之在我者亦随所诣而无不尽矣知无不尽则心之所发可一于善而无不实矣意不自欺则心之本体可致其虚而无不正矣心得其正则身之所处可不陷于其所偏而无不脩矣身无不脩则推之天下国家亦举而措之耳岂外此而求之智谋功利之末哉
　　自天子以至于庶人壹是皆以脩身为本【臣熹曰壹是一切也正心以上皆所以脩身也齐家以下则举此而措之耳】其本乱而末治者否矣其所厚者薄而其所薄者厚未之有也【臣熹曰本谓身也所厚谓家也此两节结上文两节之意】
　　臣窃谓以身对天下国家而言则身为本而天下国家为末以家对国与天下而言则其理虽未尝不一然其厚薄之分亦不容无等差矣故不能格物致知以诚意正心而脩其身则本必乱而末不可治不亲其亲不长其长则所厚者薄而无以及人之亲长此皆必然之理也孟子所谓天下国家皆本于身又谓于所厚者薄无所不薄其言皆本于此盖君犹表也民犹影也表正则影无不正矣君犹源也民犹流也源清则流无不清矣若夫天下之物则有亲有疎有近有逺而心之应物则有重有轻有长有短亲者重而疎者轻近者长而逺者短重而长者在所先轻而短者在所后亦理势之必然非人之所能为也是以此章详陈大学之条目曰格物曰致知曰诚意曰正心曰脩身曰齐家曰治国曰平天下凡有八事而于章末独以脩身齐家二事结之亦犹前章知所先后之云而其防益以深矣臣愿陛下清闲之燕从容讽味常存于心不使忘失每出一言则必反而思之曰此于脩身得无有所害乎每行一事则必反而思之曰此于脩身得无有所害乎小而嚬笑念虑之间大而号令黜陟之际无一不反而思之必无害也然后从之有害则不敢也则又夙兴而思之曰吾于吾亲得无有未厚乎夜寐而思之曰吾于吾亲得无有未厚乎以至于出入起居造次食息无时不反而思之必已厚也然后守之而勿失一有未厚则又恐惧而益加厚焉念念如此无少间防则庶乎身脩亲恱举而措诸天下无难矣惟陛下深留圣意
　　臣又谨按自此以上皆大学经文自则近道矣以上为前章自古之欲明明徳于天下者以下为后章前章略提纲领后章细分条目钜细相涵首尾相应极为详备盖夫子所诵古经之言而曾子记之自此以下传文十章则曾子之意而门人记之也当俟异日详防其说然必先读经文使之习熟而纲领条目罗列胸中如指诸掌然后博考传文随事体察而实致其力使吾所以明徳而亲民者无不止于至善而天下之人皆有以见其意诚心正身脩家齐国治天下平之效则大学之道不在于书而在于我矣伏惟陛下深留圣意则天下幸甚
</div>
    <div class="pagination">
<a href="晦庵集_page27.html">上一页</a><span>...</span><a href="晦庵集_page23.html">23</a><a href="晦庵集_page24.html">24</a><a href="晦庵集_page25.html">25</a><a href="晦庵集_page26.html">26</a><a href="晦庵集_page27.html">27</a><span class="current-page">28</span><a href="晦庵集_page29.html">29</a><a href="晦庵集_page30.html">30</a><a href="晦庵集_page31.html">31</a><a href="晦庵集_page32.html">32</a><a href="晦庵集_page33.html">33</a><span>...</span><a href="晦庵集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
