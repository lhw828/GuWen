<!DOCTYPE html>
<html>
 <head>
  <meta charset="utf-8"/>
  <title>
   渼陂集 - 第 41 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   渼陂集 - 第 41 页/共 42 页
  </h1>
  <div class="content">
   ○奉贺是闲刘公双寿序 

　　重庆是闲刘公以广东左参政致仕家居者二十余年矣明年庚子寿登七十有六其配蹇宜人亦七十有五公仲兄文简公之子惟静秉宪陕臬谋所以奉贺者命予为之言予为诸生时成化癸卯闻文简公以礼记发觧西蜀举丁未进士一甲第二人入翰林为编修是闲公弘治壬子复以春秋发觧金昆玊友海内鲜俪不胜歆羡未几是闲公举丙辰进士予幸同举误选为庶吉士受教于文简公者甚久也是闲公自浚县知县起为吏部主事擢员外郎予获日侍晤言其受教之久犹文简公也公伯兄之子参政君惟新又与予弟九峯同举戊辰进士通家相爱多历年所故于宪使君之命虽不能文不敢辞也予惟英雄豪杰之士自负不凡傲睨一世不善俯仰往往为时所忌或摈而弗用或用不尽其才虽若可恨然其优游之适保期颐之龄者十常八九乘除之际造物者岂无意也有如是闲公英明磊落抱负经济宰邑着循良之绩部署擅公廉之誉正德初佞人用事中罹谗毁左迁外补蹶而复起督学广西鉴空衡平多士归心参政广东于旬于宣仁煦义击蒸黎猺獞怀德畏威历阶而升抚填一方入侍天子统百官均四海可也乃使之负屈以归嘅世道者如何也公既归自称双山主人于是作双山别业作七雨亭作三治燕凡山泉鱼鸟烟霞卉木之趣触目感怀辄发吟咏风人之体裁旷世之襟度也盖尝寄予怏覩数过飘飘欲仙不知公之自得者又何如也晚年造益深兴益高乃曰世有居闲而心劳者非真闲也乃今我身心齐矣于是易其称曰是闲翁云蹇宜人者同邑太师忠定公之曾孙江西按察佥事公之女也于宪使君之母太夫人为从兄弟出自世族而富而能俭贵而不骄是闲公峻德雅操内助之力为多生有二子长曰永年颖异特甚学举进士有声次曰长年文而明农当公初度二子者列宴称觞姻娅咸集于是宪使君以寿文至宪使君之弟主事君某字以寿币至宪使君之子进士君启宗自京师至拜而佐觞于斯时也公与宜人当必冁然而笑陶陶然而醉者矣夫世之仕宦夫妇偕老者鲜偕老而和而子孙贤宗支盛者为尤鲜公与宜人偕老而和而子孙贤宗支盛其不可乐也乎夫乐斯□矣况于乘除之数乎然则公与宜人不期颐而上不止矣请以是为双寿贺予闻刘氏自上世以来积德累行始发于御史见一翁公之父也由是有文简公官至太子太保礼部尚书有是闲公有惟新参政君有宪使君有主事君有进士君盖一门四世六进士也不其盛哉不其盛哉然培植深厚食报未艾公子永年方英英然如麟角鳯毛出瑞当世所以嗣父祖之业寿公夫妇于无涯者端在斯人矣予不佞请以是为千万寿贺 

　　○奉贺緫制大司马松石刘公破虏奇勋序 

　　陕西固原州緫制三边大臣开府之区也迩者廷臣建议以为花马池者北虏入寇之外户也固原其室家也外户不守如室家何请移緫制驻花马池而固原则廵抚陕西都御史时往临焉则声援相接外内有备庶虏患可息边境其宁谧云议上天子报可乃今年夏四月緫制兵部尚书兼左都御史松石刘公往莅花马池乃八月中虏大举入寇数万人过花马池声势甚炽先是公常制火器筑边墙穴?乙掘壕堑虏以此不敢入我境者盖四五年不意其一旦至此公大怒斩二指挥以狥军中曰不用命者有如此而又下令各城堡清野坚壁勿与战待其自困又集三镇之兵分守要害待其返截杀之踰数日虏肆野掠无所获果大困而返于是宁夏緫兵任杰自贺兰山后乘虚而入捣其巢穴斩首百八十级获被虏男妇若干人驼□殆不可数分守下马关陕西緫兵魏时邀截斩首百五十余级分守干沟榆林之官兵截杀吉囊之次子及其妻若弟虏乃大哭声动数十里边人以为数十年来我军获利未有若斯之盛者也然公之緫制于斯也前后斩获虏首殆千余级盖自设緫制以来亦未有若斯之盛者也捷□于会城家居诸大夫出公门下者相率以言贺公命之九思九思为之言曰古之卿士任兼文武御戎有功其见于经者六月之作羙吉甫也其诗曰薄伐猃狁至于太原采芑之作羙方叔也其诗曰征伐猃狁蛮荆来威此盖言其功也其曰文武吉甫万邦为宪又曰方叔元老克壮其猷言其才与德也才德备而功斯成名斯立焉慨自文武分而将相之任殊寥寥千载宋之韩范仅一见之我明緫制之任上合于古伊求其人厥惟艰哉惟公训出家庭学有源委才足以经世而貌若无能德足以正君而心则自歉出其绪余建兹奇勋形之歌咏堪嗣周雅之音载诸国史下陋破胆之谣请以是为公今日贺乃若论绩序迁则太宰之持衡三公之论道纲维四海陶镕万类皆公咫尺有也征书伊迩诸大夫尚图献言于公为天下贺云 

　　○刻太微后集序 

　　呜呼文岂易为哉今之论者文必曰先秦两汉诗必曰汉魏盛唐斯固然矣然学力或歉模放太甚未能自成一家之言则亦奚取于斯也太微张孟独自其弱冠之年即有志于斯正德辛巳弃官来归未尝一日废书不观历岁滋久沉酣既深乃始发之于诗凡若□卷松石刘公刻梓传矣其后发之于文而诗亦有之松石公复□□安魏侯刻之郡斋凡四卷孟独间以视予且曰幸□□□我也住岁予尝读其诗矣宛然汉魏盛唐之音□也然未尝掇其句乃今读其文宛然先秦两汉之风气也然未尝泥其故盖有今日之名士所未能免之疵孟独乃能洒然脱去自为一家之言所谓不烦绳削而自合者其在天下后世盖必传无疑也呜呼是固由于学问之力而天资之迥绝亦孰得而及之哉昔者对山康子盖尝叹息谓予曰眼中落落惟有张孟独孟独有经济才弗究于用乃使之从事文字间岂不为世道惜也予深以为然然自今视之进则修业退则修辞其道一而巳矣乃若松石公之怜才魏侯之乐善皆今世之所难也并书以告来者 

　　○瑶池鹤筭诗序 

　　大中丞洪洋赵公之母太夫人今年寿登七袠五月十有五日其初度也会城三庠教官若诸弟子图所以奉贺者形诸声诗书之方册题曰瑶池鹤筭云所以表公之孝寿太夫人于无涯也乃读予为之序夫瑶池王母之所游也在西昆仑鹤胎仙也寿千百龄以是为贺其祝颂于太夫人者至矣蔑以加矣予于是窃有说云夫王母者何人世知其仙也其□则未之闻也鹤等千百龄止亦未之能多也乃若太夫人淑慧柔嘉克敏克慎孝养尽于舅姑贞顺相乎夫子锺粹孕秀笃生洪洋公□明磊落之资淹贯古今之学弥纶经济之才汪洋千顷之度储才翰苑给事谏垣名德荐升崇阶斯陡盖三转为大中丞云帝心简在抚镇全陕惊霆甘澍威惠并流茂着边绩晋秩少司马愿切苍生暂尔借寇太夫人奉侍抚台扳舆娱乐陆珍海错色养兼至初度之辰丽暾东启祥飙自南太夫人鹤发童颜翟冠霞帔望之俨然缙绅云集罗拜堂下载拜载祝猗欤休哉此真仙也彼瑶池者果足以为仙乎风斯下矣居未几何洪洋公应召北上左右天子丝纶密勿宰制万有元勋树之庙堂芳名垂于竹帛则太夫人所托以不朽者盖与陶侃欧阳修之母相为后先天壤河岳相为始终彼鹤筭者千百龄耳盖未足以拟其寿也予也昏暓甚矣敢以是僣书诸诗之首为太夫人千万世寿云 

　　○明故大中大夫山东布政司左参政张公墓志铭 

　　公捐馆时其子之榘不幸先卒之榘之妻太史武功康先生女也生子光孝甫八岁吏无期功之亲于是康先生□许为公铭其墓逾数月葬有期矣会康先生疾病不果铭逾十数年康先生亦卒至是光孝成立大惧铭阙无以昭先德诏来裔而公之历履无稔知者谓予与公同举进士粗知其槩乃以请焉而为之述曰公讳潜字用昭其自谓曰东谷其先河南太康县人也乃以徭戍隶籍陕西岷州卫曾祖讳文信赠右副都御史祖讳□封右副都御史父讳锦官至刑部左侍郎侍郎公后徙秦州公复徙华州定居焉乃今为华州人母淑人刘氏生五男子而公为长生而颖秀清莹如玊甫八九岁能日记数千言口占诗对应荅如流稍长弄笔为文辄吐奇语侍郎公送之学士西涯李公所从受尚书李公奇之甚盖尝语人曰韩退之惊怪张童子不易得也乃今复有张童子也成化丙午秋公十有五岁矣西赴乡试不偶乃益淬砺自负不凡弘治壬子邃庵杨公督学关中徧试诸生谓关中有三才子盖庆阳李献吉洵阳张光世其一公也其年秋三人同举而献吉发解云公再试礼部而丙辰春自礼部入对大廷俱在高第其年冬授户部山东司主事出纳钱谷关节不通剔抉弊蠹祁寒暑雨无少懈惰部尚书称其廉能秩满三载吏部考其绩上上未几擢员外郎辛□侍郎公告终□解官归葬三年之丧毕改礼部仪制司员外郎正德丙寅天子新即位将幸太学例□官往召衍圣公及孔颜孟三氏子孙会太学观礼礼部以公应命乃获游阙里观孔林登太山以望东海为平生之大快云未几擢精膳司郎中凡朝廷大宴会及宴劳四夷经画节制礼无废阙费绝侵涣是时刘瑾用事公深用避匿踪迹不通或谓公曰公乡人也不往且有祸公笑而不荅其卓立如此己巳冬擢广平府知府广平附畿内四三年来权奸肆虐民不堪命乃畿内盗起流刼郡邑不可扑灭公多方捍御郡中赖以无事既乃按行属邑抚循安辑之省其财力均其徭赋黜舞文之吏清久滞之狱申庠序之教兴礼让之俗郡邑熙然治矣逾五年癸酉超擢山东左参政是时工部尚书无锡秦公为布政使与公皆名士也相得甚欢凡旬宣督饷之务相与咨议而后行人方冀其有大为也乃明年甲戌考察庶官有■〈女忌〉公者兴萋菲之谮公闻命浩然西归曰自求无歉而巳又明年乙亥太淑人卒秦州公竭力营葬三年丧毕始徙华州居之公风流酝籍人也善吟咏善书华州山水佳胜足以自娱又常往来武功与康先生游对客命酒谈论古今时出雅□听者洒然如临皓月沐清风鄙吝顿消弗自觉也公配安人东氏先公四年卒有女行其葬也予为铭其墓子之榘痛其母之早逝结庐墓侧朝夕哭或劝之乃愈益哭之恸竟由此病而嘉靖丙戌正月乃卒参政公惟一子乃一旦至是又见其孙少哭泣抑欝踰数月遂不起盖是年六月某日也距生成化壬辰某月某日寿五十有五岁以卒之年某月某日合葬东安人少华山下新茔张氏之先谱逸莫可遐考必其积德累善多历年所是以有司寇公司寇公惇大诚朴历事两朝为时硕辅而参政公嗣之而兴其所树立又焯焯如此之榘弱冠举乡试至孝成德有司闻奏天子下诏表厥宅里然其抱负敛而未施食其报者光孝也光孝今二十四岁矣为州学生受尚书有名前督学者以状元目之谓其才性类厥外祖人皆以为然其貌丰厚奇伟远到之器也光张氏之业以收厥考之功断可必矣又巳生子三岁曰文儿为参政公之曾孙云其铭曰 
　　司寇维父崛起西土公绳其武绳武不易名德益炽维公子嗣公子矫矫哭母而夭乃贻光孝光孝孔垕宜禄宜寿克昌尔后尔后秩秩思续令德我铭是绎 

　　○明故七品散官秋泉张君墓志铭 

　　綘州张廷仪予故友也乃嘉靖壬寅三月初十日考终正寝属纩之先顾谓其子钦曰必渼陂太史铭我墓死无憾矣至是钦自述状使人西来请于予予闻之不胜悲悼既乃为之辞曰君讳佾字廷仪秋泉其自谓云家世綘州人居城北尚书里吉庒始祖讳文卿卒葬其地有墓石存焉高祖讳温甫始徙居州之北关厢今为北关厢张氏曾祖讳从义性乐施予三世皆有德而隐祖讳鹏乃隐于贾然被服若书生不屑屑于利若世俗之为者父讳瓒自太学生仕为武进淇两县丞因自谓曰□松云而廉节惠政人到于今称之林居燕乐翛然世外具载墓志语中母杨氏生六子君其第四子也母卒事继母王氏曲尽孝诚盖常侍父游宦南北寻乃挟赀出贾于汴弘治庚戌予为举子侍先大夫于祥符学舍以君同郡三林毛先生遂识君相得甚欢也踰十年庚申君南贾江浙间一时人士见君器度不群爱重之咸以诗赠题曰萍乡燕乐云其后君复贾于陇西而壬戌春自陇西以事入京师是时予备员翰林相与握手论旧欢□可知也未几别去踰八年而正德己巳冬君挟其子钦来京师纳妇于李门复会予又别六年甲戌春予巳在林下君跃马相访庚辰秋将东归故里过别予□□□一卷武功康太史德涵题曰沣桥饯别以诗赠之而序诸其首余若三原马光禄伯循高陵吕太史仲木岐山杨中丞宗文洎予皆以诗赠而予复序其后云嘉靖己丑子钦仕为太湖主簿迎飬君既而北归吕太史在南都为尚宝卿君过访之吕公见君喜甚为作卷赠之手书曰秋泉南游且为序而系之以诗余自邹太史议之而下皆名士也赋诗盈其卷予尝见之词翰□羙张氏之世宝也君容貌修伟衣服整□盖尝输金授七品散官然冠带不加身其超俗如此其始见人或以贾易之及接其仪度聆其谈吐无弗改容礼之者盖江湖之豪杰士而贾隐者云先是丙申秋君自綘来访予濒别谓予曰明秋当来贺公七十寿鸣呼孰意竟永诀也岂不惜哉君生于天顺辛巳十二月二十四日迄今卒之日享年八十二岁配赵氏先卒克执妇道监察御史曲沃李□音撰墓志铭可信世不朽生一子即钦一女适同郡阎洙甫君在陇西置倒室王氏生一女适隆庆卫经历同郡田如京钦娶礼部尚书曲沃茌简李公次女有一子甫半岁未名于君为孙孙女□长适同邑都运陶公之孙模次许聘灵丘宗室俊杈云钦卜以君卒之年四月二十日合葬其配赵氏城西北新茔予自弘治庚戌友君计之五十有三年矣君常数至鄠有所议托盖无有弗应者呜呼友道至今日终始之义尽矣为之铭曰 
　　先民有云觇其友知其人嗟嗟张君才士硕臣尔诗尔文亿万年斯尔托以不湮我铭是存 

　　○明故甲子乡进士爱松山人王禹夫墓志铭 

　　嘉靖庚子冬十一月二十八日予弟禹夫卒卒之又明年秋八月初六日合葬其配张氏六老庵祖茔宜有铭刻石纳诸墓予乃为之辞曰禹夫讳九叙禹夫字也其自谓爱松山人云先大夫中宪府君配吾母太恭人刘生吾兄弟四人禹夫其仲弟也生成化癸巳十一月初五日生六岁而戊戌秋随先大夫教谕蜀之巴县十三岁乙巳从巴学生陈孟其受尚书学弘治戊申先大夫任满携归故里舍庚戌入为鄠学弟子员从叔父新河今受尚书乃癸丑春废尚书不学学周易盖授之者鄠学靳士英也三年学成而乙卯秋得应乡试明年丙辰冬督学者邃庵杨公按鄠试之予之廪禄顾谓诸生曰王生学大进超尔辈矣戊午辛酉试辄不利甲子秋举高第云是时父母俱存予自翰林奉告归省季弟寿夫先巳举与次弟鹤夫俱在膝下其乐可知也然先是禹夫常被疾根尚未脱惟一子山家乃其举后十日而夭遂以此不北上会试明年乙丑予复入京师正德戊辰寿夫亦举进士矣禹夫是年始生子渼又吾两人皆在京师而父母老无人乃与鹤夫朝夕左右北上之意遂息父母屡促之竟不赴也壬申秋予自寿州罢归明年癸酉冬先大夫弃飬丙子春三年之丧毕是时禹夫年踰四十颠毛巳种种矣于是始谋干蛊行陶朱之术行之二十年资用大裕乃大作屋宇治产业甚盛子渼与少子海俱输金为秦王引礼舍人复以渼之子嘉木通姻宗室次子沔送入邑学为增广生受周易传其父学屡试乡闱其进盖未艾云于是吾鄠称理家之善者必首禹夫即子欲效之亦未能也禹夫性颖敏不群文笔甚劲不作寻常语亦通诗学兴到即挥洒然不屑屑为也与人交言厉而心不苛人亦知之盖怨之者少三二年来每过吾庐共话必曰愿兄老寿看顾儿子辈若以后事相托者予辄劝止之以为不可呜呼痛哉孰意竟若是耶然其貌清臞如鹤寿相也予以为期颐可至呜呼痛哉讵谓六十八岁巳邪盖其晚年颇以声伎自娱因病怔忡药之寻愈寻作见其貌日损或时自忿曰不若死之为愈其卒之□□□□□张震夫家是日阴晦风予见其面有寒色□□其背曰衣得无薄乎荅曰无伤也然其体虚竟以中寒而殒呜呼痛哉其配张氏者同邑处士讳綗之次女也归禹夫者几三十年克执妇道乃正德乙亥四月某日不幸病卒距生成化壬辰某月某日仅四十有四岁云生子渼及其三女渼者克家之子也于其父业拓而大之遂甲于一邑邑人啧啧叹异以为不可□云女长适同邑衣巾生杨显次适盩厔县学生徐永图先卒矣次适同邑衣巾生张师孟亦先卒继配邢氏同邑教谕讳平少女生子沔海渼娶同邑义官吴玺之女近不幸亦卒生二子嘉木荣木侧室生者二女尚幼也沔娶盩厔按察佥事张知几之女生子金豸金鹏海聘同邑知县张震夫之次女云呜呼三子四孙嗣胤方炽若禹夫者其可无憾也已为之铭曰 
　　学不必仕惟其业之遂寿不必彭惟其嗣之兴嗟嗟禹夫其业赫然其嗣勃然日用瞑于九泉惟我铭是镌 

　　○弟处士鹤夫合葬墓志铭 

　　呜呼痛哉予又为鹤夫铭邪往年寿夫卒禹夫鹤夫在也近年禹夫卒鹤夫尚在也痛哉天乎乃今之日三弟俱逝而我独立俯仰宇宙五内摧折弗自知其涕泗之交颐也尚忍为之铭乎然不铭不可不获巳抆泪为之鹤夫者九皋字也予尝称之为鹤斋人亦以是称之先大夫中宪府君之第三子也生甫两月当盛夏时吾母太恭人抱置庭院大树阴下乃尘渣伤其目遂终身不能远视外貌敦朴中怀坦夷无狡术无诳言人或以诳言调之辄信之不疑然人无贤愚长少皆知王三之为善人也先大夫始仕巳学后转祥符南阳前后盖二十年鹤夫未尝不随侍也弘治己未先大夫以高年府君之丧奔归于家以母老不复出乃以农为务乃以鹤夫主农鹤夫勤勤恳恳曲尽心力暇则朝暮侍膳父母病则侍汤药盖三十年如一日云正德壬申予自寿州罢归其年冬先大夫不幸遘疾予侍疾者一年是时禹夫已举寿□为御史先大夫语不肖曰病且不起矣余子不复忧不能忘情者九皋耳九皋力寡而钝后恐不能自振柰何是则在于尔矣若是者不一而足不肖辄敬诺曰不敢忘不敢忘明年癸酉冬先大夫弃飬三年之丧毕乃为鹤夫构治新屋屋完请太恭人视之太恭人喜寻复叹息谓不肖曰恨汝父不见耳虽则云然太恭人之心尚未歇也盖尝数语不肖如先大夫之命不肖敬诺不敢忘嘉靖丙戌太恭人弃飬三年之丧毕鹤夫乃始□□□□□十有三年而嘉靖辛丑二月十三日其□杨氏不幸病卒鹤夫朝夕哭每日午予邀与共餐餐辄嘅叹予止之乃愈益哽咽不能休予曰固哉此何益之有不听吾言久而病柰何未几果病予尚以为可愈也乃□不□某年五月初八日也痛哉天乎其何以至是邪距生成化丙申四月十三日寿六十有六岁配杨氏者□鄠知县讳通之孙处士汝弼之长女也勤敏善理家□事太恭人太恭人亦甚爱之异于他妇也生子潭□正德丙子春寿天将入京师以无子议立浐为后□于太恭人告诸祖庙携之北上矣潭素嗜酒乃是年十一月二十七日大醉犯其母其母怒而答之遂自经死无后浐今为县学生受周易有名生子巽木渐木乃今议以渐木后于潭奉鹤夫之祀云杨氏之生为成化丁酉二月初二日寿六十有四岁尚有三女长适何锦次□何永次适仝绶皆同邑之良族也杨氏又取母弟大经之子飬为己子名之曰王洵浐今为置屋纳妇予之土田成先志云鹤夫夫妇卒时浐伏地长号者数日人或不忍闻□是卜以卒之明年壬寅月日合葬六老庵先茔之次铭曰 
　　痛哉鹤夫父托汝母托汝虽则我承生不能尽其□□而为之铭痛哉鹤夫我心汝明 

　　○高陵县志序 

　　高陵志作者少宗伯邑人泾野吕公刻之者邑令西蜀徐效贤也刻成谓予故高陵人先茔在焉宜为序志凡七卷凡十有四则其言约而尽其事核而彰其议论允而确太史氏笔也其作志之良榘乎夫乡无名贤则文献不兴邑乏善令则政教不立高陵西安之望邑也其产于斯者有若于元公之恭俭仁爱有若杨转运之浮云势利有若杨文康之特立独行有若宋先生之仁孝礼义迄于今则有若泾野公贤圣自期闻道有得予尝推之以为今之伊川云其令于斯者修举政教役志飬民亦惟有若刘仁师亦惟有若种师道亦惟有若张翱亦惟有若张琦亦惟有若朱璜乃迄今有徐子焉公廉恺悌儗古循良其殆庶几矣乎夫乡人者乡人之师也乡有贤而罔师焉无志之士也前人者后人之鉴也前有善令而背焉以逞贼民之东也然则高陵后进之英与夫嗣徐子而令者可不知所从事哉可不知所从事哉 

　　○陕西通志序 

　　陕西在禹贡雍州域也周秦汉晋隋唐咸都于斯其山川贡赋文献风俗见诸载籍者可考也明兴混一海宇稽古准今作一统志掇其大且要者附焉成化乙未督学副使伍君天锡作陕西志三十卷板今存者十无六七格例臧否未暇深论而历岁滋久地有废兴物有消长政有因辈风有变移不有改作则人文湮塞政典失据何以重方舆昭圣化示后世也嘉靖辛丑开州洪洋赵公信臣以兵部侍郎兼都御史廵抚陕西慨然有志于斯会光禄卿三原马公伯循南京礼部侍郎高陵吕公仲木俱在林下乃以请焉二公鸿儒也谓兹巨典未易苟作于是祖述孔孟之意参配史氏之法统之以四纲而目以别之一曰土地其目有八二曰文献其目有十三曰人物其目有三四曰政事其目有七总计若干卷采择精审繁简合度撰叙明畅允传不朽全陕之胜所由以重者也盖屡易稿踰年而后成题曰陕西通志云洪洋公命藩司刻诸梓而以序委予夫二公纂述之良无容赘矣窃以为山川土田犹夫昔也郡邑学校犹夫昔也其赋役则日增其狱讼则日繁其吏弊则日滋其民俗则日偷其士习则日渝盖有未易以??娄陈者洪洋公于是盖尝有忧焉四三年来以其通□愽古之学豪杰超世之才殚□毕力经尽而斡转之裕乎其渐骎骎乎其就绪也作志一节乃其绪余焉耳未几天子有召钧衡是?违我西土矣其将如之何哉予以为名公硕德相继而莅兹者体国弘化咸注意焉岂非全陕之巨幸乎予不佞敢以是为之序云 

　　○明故诰封太淑人吕母侯氏合葬墓志铭 

　　高陵举子吕田将葬其祖母太淑人乃尊其父泾野君遗命遣其弟国子生畇执华州王太史允宁所述状请予为墓志铭按状太淑人者姓侯氏鳯翔处士讳恩之女赠奉议大夫南京礼部右侍郎吕公讳溥之继配也公元配宋氏生泾野君兄弟三人及一女乃不幸先卒于是太淑人继焉当是时舅姑巳弃飬与叔氏夫妇同朝昏泾野君甫十余岁其余者更尚少也家以农为业清白世传不甚殷富奉议公行仁好义躬亲稼穑之务太淑人日事纺绩以助之于内敬顺夫子罔敢或违处叔氏夫妇终无间言抚爱诸子女煦煦若巳出者泾野君入邑学为弟子员诸凡饮食衣服灯火之需咸豫为之备知其缺而不索也弘治辛酉泾野君举于乡后会试下第家居尝往于田太淑人辄以佣易之而归曰恐妨尔业也正德戊辰春泾野君对策大廷赐进士及第第一授翰林院修撰未几封母为安人云丙子夏奉议公告终泾野君饮食不入口昼夜号哭太淑人泣而劝止之曰无伤尔生也辛巳冬泾野君北上京师居无何左谪觧州判官于是迎飬太淑人太淑人久而安乐之犹故乡也嘉靖辛卯泾野君任南京上宝司卿天子郊祀礼成覃恩臣下获封母为太宜人云甲午夏泾野君迁南京太常寺少卿乃奉母于南以地多卑湿乃踰年而归丙申泾野君自国子监祭酒迁南京礼部右侍郎值天子覃恩获封母为太淑人云于是邻里姻旋罔不嗟叹相与语曰泾野君之有今日抚育训诲太淑人之恩大矣至于泾野君立身行道显扬父母荣飬备至若此之盛则太淑人之福履世之为继母者亦孰能彷佛其万一哉己亥秋泾野君致仕归于家踰三年太淑人病病且殆顾谓泾野君曰多累汝多累汝言讫而逝其年嘉靖辛丑七月二十三日也距生成化戊子七月十四日寿七十有四岁三子者长讳柟即泾野君尚友濂洛优于闻道名爵不足以动其心乃太淑人卒之明年壬寅亦相继而逝次梓次栖邑学生立志学颜克类泾野君乃不幸与梓亦先卒女适同邑刘孟阳孙男三田畇泾野君出邑学生留孙女二长适王廷举□谪□同高朝用之孙承祖皆梓出田生一子师皋留生二子师夔师龙留与畇各生一女皆为太淑人之曾孙云太淑人妇道母仪可追宋淑人且雅性俭约不尚华靡泾野君官南都久寒暑纨縠之衣岁以时至太淑人受而藏之一衣不敝不更为也于是邻里姻族复相与嗟叹以为人莫能及云田卜以太淑人卒之又明年嘉靖癸卯十二月二十日合葬奉议公及宋淑人某地之兆予辱交泾野君且有遗命铭其可辞铭曰 
　　元配贤继配亦然是为奉议公德化之原养不建其母极于继是为泾野君诚孝之备吁嗟乎夫夫妇妇子子抱德以终始是谓之不死 

　　○明故荣禄大夫南京中军都督府都督同知致仕容堂杨公墓志铭 

　　有明嘉靖辛丑十一月二十六日南京中军都督府都督同知致仕杨公卒讣闻天子追悼为辍朝一日赐谕祭六坛命有司营圹事恩至渥也公子立卜卒之又明年癸卯十二月二十七日合葬公配张夫人咸宁□延兴门之兆属礼科给事中王君子推撰公世行请予铭其墓予雅辱公知不可辞乃为之述曰公讳宏字希仁容堂其自谓云淮安海州人也有讳珪者胜国末从高皇帝征战有功授燕山右护卫中所镇抚公之高祖也珪生斌以功升兰州卫指挥同知斌生贤袭其父职贤生政改注金吾右卫伐缅有功升指挥使寻升都指挥同知掌陕西都司事遂家长穴公之父也元配王夫人无出再配华夫人生公是为天顺癸未十月初五日公生而丰颐龙颡音吐洪亮双目烱然甫七岁都阃公谢世华夫人遣其受学于孝翼谢先生所即日记数百言诸童子嬉戏乃独危坐朗诵谢先生见而奇之曰异哉千里驹也十有二岁入西安郡庠学举进士踰数载精通书史才气浡浡逼人一时英俊相与颉顽咸以科第可唾手取也然荫叙事重义不容缓乃袭为西安左术指挥使云成化乙巳关中大饥人相食公献□荒策于廵抚都御史郑公郑公善而行之赖以全活者殆不可算葬擢掌卫事于是平差力限钱谷练兵马抑豪强严禁令鲁台有失马者愬之公公曰姑去令盗还汝马盗闻而惧明日果遗马空屋中人咸惊以为神也至于氷蘖之操凛不可犯陈百户者公姻■〈尚阝〉也以斛夌瓶醢馈公厄于情受而寘之外室示悬鱼之意云盖自是无敢馈者抚廵诸公谓公文武备具非硁硁守一位者乃疏荐于朝弘治己未以公守红城庚申守备固原于是缮甲兵修城堡谨烽堠修置塘马尚书綘州陶公时兵备固原公复恊同陶公清府库之藏查监苑之马廵按石御史谓公恃才越职而忌之当是时北虏不入寇者有年矣乃一旦出其不意大入压境公虽捍御有功然人畜不无所损石御史乘此劾奏公廵抚都御史江西周公素器重公然亦不容无奏以问公曰杀其数可乎公曰不可失事罪小欺君之罪大矣周公益重之然公竟由此罢官既归闭门读书蔬食菜羹晏如也尚书山东秦公緫制三边闻公之才而贫令其执牌瞰军于甘肃其意有在而公不知也廵抚甘肃都御史毕公知此意赠公白公二百两公却而不受秦公闻而贤之乃首荐公未几事白升都指挥仍守固原当是时□庵杨公緫制于斯公献策以红古古城乃北虏入寇必由之路宜筑城凿池募众屯田庶几无患甫阅月军士云集邃庵公喜乃闻于朝赐大红彩币六袭邃庵公遂议筑边墙凡几百里赞画调度公之力为多正德己巳掌陕西都司事文学足以貔乎藩臬政事足以振乎军旅是时汉南盗起廵抚都御史檄公往剿之公迎贼于西乡大战杨柳山贼遁追之巴县蒙坝三官堂斩首八百余级贼遂平庚午充参将备小河辛未充总兵官镇松潘番酋雪郎王大肆虏掠久无能制者公至集将吏于前厉声言曰诸军不闻兵法乎杀人安人杀之可也雪郎王不杀可乎众齐应曰可杀公乃督众往薄其族擒雪郎王斩之以狥百姓大悦事闻诏赐彩□白镪壬申蜀盗鄢本恕等数万人声势汹汹迫于汉中庙堂集议以公受制勑充总兵官节镇巴蜀公谓总帅洪公曰逋诛之寇潜伏山野寔无异图但巢穴深邃地里辽远耳若四省夹攻势就是必散洪公深以为然是时贼侵清徽公遣部兵先进自统大兵继之贼奔溃公追之营山县战于黄河渡斩首五百级又遣禆将吴宏等分兵阻遏斩首千七百余级贼夜遁公曰保宁仪陇悉有官军备御独巴县乏人耳若贼由南江寺而下其谁御之未几贼果至巴巴人不战而溃然贼实惧公乃遣人诣军门乞降言我辈良民寒饿不得巳至此明公威德远播愿悔过自新公察知其诚许之于是投戈觧散者二万人事闻上嘉悦赐勑谕劳之贼有廖麻□者□党甚众骋其骑力莫敢与敌者公曰彼骑我步破之为难直銏骑兵主者不听其后竟以马胜人皆服公之见云贼有投降者廵抚都御史高文明信之不疑将报功邀公署衔公知其伪不从未几贼果叛诸附功者私相谓曰愧哉先见不如杨公耳惟时按部者咸忌公遂罗织公罪公不辩而归都指挥徐勇者公部下也尝受知于公至是具黄金百两为赆公怒叱之去勇退而叹曰今日乃复见杨伯起邪乙亥以大臣论荐召至京迁南京右军都督府都督时武宗春秋鼎盛储位尚□公上书言宜早定以系天下之望事虽未行亦不罪丙子召回京坐后府三千营管操丁丑武宗大祀南郊备宿卫东天门赐大红织金蟒罗服三袭明日预宴庆成得坐奉天殿当是时外夷亦不剌侵处西海吐鲁番回□□起匈奴亦复入套朝议难之公议曰兵少敌众□□□哈密事意套贼贼出套乃事河西所谓易以计破者众论始定辛巳改南京后府□大教场其年上用□□议以公充总兵官受制勑□镇淮扬总督漕运嘉靖壬午今上皇帝即位赐□□□□里白金二十两漕运旧规岁久废坏至正德极矣公至昼夜经画剔抉弊蠹清查迯逋增造浅舡常盈广运三仓□运不充军士告饥公谓民运之水次户部监兑官给之军民称便江北例不过坝者常以顾直军民诘讼公令有司同出顾直乃以余耗资军挑盘遮洋??忽水军八卫收隶江南别上下两江置把??忽就便兑运江南直隶一揔补入遮洋兑于河南改山东等揔新舡亦听清江厂主事监造徐左泗川二卫垂?夬运军尽本卫与淮扬京操补之归德武平不谙运事者乃还京操每岁运舡至通州车运太仓岁费四十万缗公考元故道建闸蓄水设官置役由朝阳门直至京师又疏赵皮寨渠以杀水势建?洲新闸往年故事漕司额外耗米折征轻赍纲吏随便益裒渐至那移弊不可言公曰厚敛于民复削于军既非正税而令军民俱怨朝廷四海之富岂赖于此奏请余耗给军报可先是权要多索运席诸物事虽微细积累不赀公禁止踰五七年所积者运银以二十万两计席银以九万计车脚银以二十万计省造舡银以三万计尚书陶公都御史高公前后疏荐于朝诏升公都督同知仍掌漕事云戊子淮安大饥公上四事曰节民力宽啇税弛塩禁减漕粮复请金煮粥存活万人己丑赐明伦大典庚寅诏回南京中府濒行军民父老倾城攀留泣拥道路舟为之不行者一日先是公尝累疏乞归谕留之有端谨老成勤劳懋着之称在南京三年复上疏恳乞上重其雅志许之武臣都督致仕自公始于是文武大臣下至百执事形诸诗歌□筵□饯如二疏故事人咸以为荣也癸巳正月过淮老稚踊跃挽舟五七十里泣泗而别公去淮三年淮人思之不巳乃为之生立祠提学副使江都赵叔鸣为文具述政绩勒诸贞石曰去思之碑云呜呼此岂一朝一夕声音笑貌之为者哉公在林下日与朋旧觞咏为乐每值正旦及万寿圣节必面阙拜祝当道诸公政有所可疑者咸造其庐而咨焉乡饮酒礼郡守钦公盛德延为大宾此未之前闻者至是卒寿七十有九岁云张夫人生二子三女长子立陕西都司都指挥佥事凝重老成绰有才望次止颖慧善学愽极群书不幸先卒女长适参将吴吉次适緫兵陶希皋次适举人张才立生二子长余庆好文爱士克肖厥祖次余泽余庆生二子俱尚幼云公起自卫使致位极品历事四朝懋着勋绩可谓一代之伟人将臣之巨擘矣往年成化甲辰尚书西蜀黄公鸣玊为举子北上会试适公亦以公事北上相知逆旅舍邂逅即相得如平生黄公以道梗出囊金托公携之先往约至京相付后竟如约其年黄公举进士遂为莫逆交盖公之为人言若不出诸口而诚□之心可贯金石以故士大夫无问亲疏远迩□与之交至是闻其卒罔不嗟绰淮安人有泣下者语曰桃李不言下自成蹊其公之谓乎乃其建祠奉先祀事孔时少年丧父追慕弗忘其祖墓在燕京者久而失其处公恒以为歉往年荫袭入京祷神遍访忽值一老妪自言杨都司家守墓者究其颠末果得其真人以为诚孝所致其后邃庵公闻而异之为作文表其墓道云诸兄有老而鳏居者公衣食之终其身邻里亲族婚丧不能举者辄补助之是其孝友睦婣之行无一而弗备也呜呼可不谓之全德乎公平生好读书至老不辍发为诗文可追古作所著有□运志容堂杂稿容堂奏议自考录藏于家予阅古名将若公者盖亦罕矣故于其历履具书之以俟他日传国史者采焉为之铭曰 
　　上将好谋维公克儗运筹帷幄决胜千里孰武而文公贯经史挥毫摅蕴顷刻盈??帋孰儗公廉勿言其大道义罔恊弗取一介公司国运人民是图既久既深沦浃肌肤去后之思其曷可纾构祠勒碑淮海之隅功成身退泉石是躭乡饮大宾匪公孰堪令德考终皇泽孔覃纷纷元戎孰为公贰子孙胤祚益远益炽我铭玄室施于万禩 

　　○泾野别集序 

　　诗可作乎曰驰情肆志夸多鬪靡无补风教作之奚益诗可无作乎曰发乎性情止乎理义可劝可惩作之奚害干道也泾野吕公既捐馆舍其子太学生畇以公别集寄予而曰知先人者莫如夫子愿为序多病目未能把玩令小孙从傍诵之亦有赋颂诸体诗则什六七洋洋乎风雅之遗道义之英华也乃作而叹曰嗟乎有德者之言固若是乎譬之听和风甘雨之声可以知大造之仁其与公经说诸书并传于世无疑也其曰别集也者盖公标纪简帙犹甲乙之次云尔若以斯集在经说诸书外而别为一端则毛诗不列于六经矣其可乎前六七年尝阅公宋四子抄释有感于中不忍释手因作书以荅意言伊川先生穪吕进伯晚年好学以为难得执事今之伊川也仆得为进伯足矣此书计犹在公凡阁余也嗟乎予长公十年以上中怀耿耿寔师之也岂曰友之云乎第愧蹇劣未能闻道非深知公者言不足取重于世耳乃若一代名笔为状为铭及碑传诸作载公世行允垂不朽后之君子欲论其世者宜于是乎求之 

　　○明故文林郎四川中江县知县张君震夫墓志铭 

　　震夫之卒也会予病起目瞀不能临棺一哭以世予□甚恨兹襄事有期其子绍芳乃自述状具衰服踵门读予为志铭刻石纳诸墓以图不朽予于是犹得以少舒其意云乃为之志曰震夫讳东震夫字也盖尝自谓曰梅心人咸以是称之高祖讳彦中曾祖讳荣家世以农为业祖讳杰乃奋起读书以朱传毛诗魁于乡仕终重庆府通判张氏文业之兴盖自此始父讳维以齿德受高年爵母夫人焦氏生震夫一子震夫自幼凝重不苟嬉戏而聦明内蕴有过人者重庆公绝爱之弘治戊申震夫十有一岁矣重庆公任国子监慱士召至京邸受毛诗学明年己酉焦夫人病卒于家震夫闻讣不胜哀慕或废食饮重庆公惧为百方开谕然昏夜未尝不流涕沾枕席也六年癸丑重庆公迁秩入蜀遂携之以往至则为延师授学乃曰有所进郡守麻城董公朴每季试诸生必召震夫同试尝叹息谓重庆公曰有孙如此足以慰矣踰五年学成而戊午春乃东归秋试督学者邃庵杨公得其文奇之令为县学弟子员入秋试不克举寻以廪禄?之是时二十有一岁矣震夫自是益肆其力于学学日益邃文笔日益高相继督学者虎谷王应韶凌溪朱升之大复子何仲默每试必在首选每入秋试人之望其举者不独父祖姻友然也即乡人亦无弗□□者然震夫坐数奇凡八试乃竟不举诸生相与语曰乡举者某视震夫何如也乃举震夫不举命也夫正德庚辰乃贡入太学卒业日与四方豪杰下上交游充乎其有得矣往时震夫家居日侍重庆公甚得其欢既去公思之不置朝暮望其归未尝不悬悬也嘉靖壬午震夫注选吏部巳乃以继母阎氏之忧归重庆公喜甚抚其背曰见汝死无憾矣踰三年甲申重庆公寿八十八岁终震夫乃相其父高年君营治丧具罄竭心力可谓无负于厥祖矣庚寅冬谒选于吏部授中江知县云中江川北路冲水陆将迓殆无虚日四方商旅丛聚民复徤讼邑小而事繁诚为难治明年辛卯春震夫莅任立意以惜费飬民为主适当编审均徭邑中膏腴之田多为豪军富商所据役赋不及历岁滋久为害匪细震夫清查悉除均收役赋具呈抚按抚按行之各邑俾视以为式云蚤作夜思罢不急之务绝不根之讼辩久冤之狱塞盗贼之隙督农桑之业恤孤寡之老兴学校之政敦礼让之俗邑中翕然称为廉平独于恶吏民及有所怙恃者则痛惩不少贷故恶吏民亦疾之以为厉巳也廵抚都御史宋子清廵按御史熊子修及藩臬诸君闻其善政皆移檄劳之将有调繁之举矣是时高年君迎飬宦邸既踰年君老苦思归呻吟床褥震夫之方寸乱矣于是恶吏民瞷其如此乃罗织无端数事讼之廵抚台廵抚公廉知其诬顾谓震夫曰薄示鞭朴复尔官何如对曰不愿也愿归送老父幸甚数强之竟对如初廵抚公许之于是浩然东归归之日囊橐萧然无何有也丁酉秋绍芳举于乡人曰震夫不举乃今见其子矣戊戌高年君卒震夫营治丧具罄竭心力犹其葬厥祖也辛丑秋病中风甚危绍芳苦为迎医药物针艾无所不致至幸而渐愈明年壬寅能策杖行数步矣又明年癸卯加步加飡矣众以为洒然脱体可计日待也乃一日病忽大发不可救药而逝其年七月二十九日也距生成化戊戌六月初八日寿六十有六岁云元配王氏予叔父高年公讳佩之长女资性婉娩迥异寻常吾母太恭人喜其类巳也抚之特厚归妹之年其祖姑郑夫人及阎氏姑皆继配也性行严厉亦颇相类重闱之下事之为难予妹以一人承之应对举止悉遵礼度宾祭馔具缝纫浣濯悉出其手盖无弗当意者尝劝震夫及时进取曰不念祖翁之惓惓于君乎震夫亦雅重之字之曰汝坤曰汝坤吾益友也其琴瑟之和如此甲申以长子继芳夭死哭之成病明年乙酉正月初一日乃遂不起距生成化庚子正月十□□甫四十有六岁耳生二子三女长子继芳颖慧□□为县学生有名乃二十□岁死次绍芳清才积学□□□陡裕乎有待张氏文业之盛当自此子始长女适盩厔徐永孚次适知县同邑任公退之之孙承差应奎次适同邑谭宪继予妹者新安县丞盩厔王公良臣之少女也妇德母道绰有家法抚爱绍芳无异己出生有二女长适予弟举人禹夫之子引礼舍人海次许聘府检校盩厔赵公文耀之孙余光继芳有一女适同邑范秉直绍芳有一子曰改定皆于震夫为孙震夫精毛诗学邑中英俊治毛诗者及其弟楠皆从之学造就者亦甚众楠以训导举山西庚子乡试今为平顺知县云予自罢归里舍与震夫处者踰三十年月必朔会会必坐语移日弗倦也震夫不嗜曲糵不恃才傲物不交匪人人有犯者辄避之不与辩不说有司短长非公事不往见高年君寿屇八袠大设宴称庆请于缙绅学士歌咏之联为巨帙武功康太史题曰德门世寿云修奉先之祠岁时伏腊享祀不废予尝称其羙而震夫则曰有自哉由于先生之门而得之也其相信如此震夫少予十岁气体充实近年乃益丰厚以□□征矣呜呼孰谓其遽至是邪绍芳卜以卒之明年甲辰某月某日合葬予妹六老庵新茔之次予谓震夫学足以取科第而不偶于时仁足以泽苍生而弗究其用德足以享遐龄而未抵于极呜呼天道岂无知乎其所以报震夫者则有在于绍芳焉尔矣为之铭曰 
　　孰遏文之芒孰废宰之良孰截龄之长咄咄嗟天道弗荒有子绍芳允矣显扬于前有光厥后孔昌是为震夫之庆 

　　○南宫县令种君去思记 

　　种君者予陕咸宁县人也名云龙字应期以周易举正德丙子乡试嘉靖癸未会试举乙榜授山东掖县学训导云教法重德行以身先之士子感化者甚众阅七年迁秩隆庆州之永宁县军民相参素称难治君治之有余力焉阅三年抚按荐其才堪治剧于是调真定之南宫甫二年有廵关御史好人謟佞君以礼自持不少贬御史大怒欲中伤君顾无瑕类可指乃以才力不及谬劾之于是调保定之高阳在高阳四年督马政御史檄州县官会保定清理马政乃高阳吏无罪痛笞之君争之不能得用是不平出卧旅舍翌日不入晨参御史亦大怒欲伤之亦无可指摘亦以才力不及谬劾之于是复调顺天之平峪云君乃仰天叹曰嗟乎世路如此不归尚何为也于是浩然而西既归七年部尚书奏言天下郡县官去任有遗爱者宜入名宦祠行廵按御史核实从事于是南宫阖学诸生具呈言君之治南宫也不尚刑威务以德化廉慎之操有如金石公平之政不畏权势慎徭赋恤人命如均一县之田粮释周宿之冤狱乃其大者抚字之仁洽于民心去任既久至今思之不置真所谓有遗爱者云廵按御史览呈报可遂入名宦祠生祀之诸生齐暹齐尧臣刘拓魏珣马进学值风便具书报君称君为明府且曰明府莅敝邑时与生辈之面目不识也明府谢政林下不复仕进矣生辈惓惓如此者非以邀后福也盖以盛德难忘良心难泯云耳予于君有骨肉之戚闻而叹息曰尝读汉史见京兆尹何武居官无赫赫名然去后每见思以为后世无此人矣嗟乎有如君者岂非其人哉岂非其人哉观其在南官者如此则其在永宁高阳者从可知矣他日传国史者当为君立传寘诸循吏之列允垂不朽无疑也予故记之于此使后之观风者采焉 

　　○鳯翔府岐山县重建教场记 

　　国朝干武卫外取古寓兵于农之意乃命郡县设教场选丁壮操习其中所以潜消奸宄靖内而制外为虑至□□矣鳯翔府在陕西西北隅接连虏境防御尤重其属县岐山旧设教场在县城南有司相继失职因循岁久乃为奸民侵分其地而耕之以为巳业或举操习□假他地以从事嘉靖丁酉以来历廵按戴浦张三君子节行分廵关西道纪白康三佥事清察之竟亦莫能得也今年甲辰春二月监察御史西蜀卞公按莅兹邑询知其事方委都指挥张君荩臣根究其弊于是奸民□之魄丧胆落各首侵地凡三十有七亩云大廵公闻而义之寻复念曰此愚民也贫而犯刑遂至于此乃行分廵佥事东海辛君童特正其罪勿以痛惩为也又命鳯翔府推官吕师贤视地广狭以画修筑之规规乃甚简畧也大廵公曰不然频岁北虏入寇内盗窃发讲武耀威今日之急务其可惜少费失远图贻后患也乃案行分廵道扩而为之辛君定其规画委诸摄县事者主簿邸瑀督修之于是以民壮五百具版畚糗糒筑垣筑将台召诸工匠作厅事作门作旗杆树之将台者工始于四月初七日乙亥以是月二十九日丁酉工告成盖垣周围以堵计二百四十有八高厚且坚将台以高计者丈有五尺周围以丈计者四背坎面离者为演武厅其前为卷厦后为退食之厅以楹计者各三为大门者一跂而望之巍巍乎翼翼乎道路腾欢士卒生气俨然一帅府也是役也用无碍帑银仅三十五两有奇工作仅二十有三日财无滥费民不告劳如此云辛君请于六廵公曰宜刻石以垂永久不然岁远复蹈前弊柰何公报曰可乃走使南山下以文委予予闻之传曰国虽安忘战必危是故兵也者可戒也不可弛也乃若岐山之吏偷惰苟安玩愒岁月后先沿袭并其演武之地而失之望其保障苍生为国捍患不亦难哉不亦难哉唯大廵公学究天人才兼文武出按关陕发奸摘伏威震河岳先声所至奸恶惧慑自暴其迹若有鬼神驱使之者公既得情仁义并用阴惨而阳舒之法亦不容刑亦不滥呜呼即此一节则公按陕之政超世之怀槩可覩矣予以为有如公者外则总制三边宁辑全陕内则秩大司马掌握本兵帝心简在统百官均四海调元赞化勒勋彛鼎流芳百世公之所必有也是用具书于此以为他日之张本云 

　　○侄渼墓志铭 

　　嘉靖庚子冬予弟禹夫卒壬寅春其长子妇吴氏卒是年冬十月十八日长子渼卒次日渼妾张氏亦饮药死十二月仲子沔亦相继卒呜呼伤哉其何以至是哉吾曾祖长清府君吾祖高年公及我先大夫积德累善乡人所与共闻覩也呜呼其何以至是哉禹夫初娶张氏生三女及渼一子继邢氏生沔及少子海云渼自此前禹夫年濒四十乃始生渼以为晚子也朝夕视之惟恐其不长惟恐其或失坠乃九岁丧其母禹夫于是抚之愈勤爱之愈甚随其意欲罔不曲听年十四五有志读书渼欲从某师禹夫即送之某师欲得某友即招某友性聦慧能作字亦能作五七言绝句诗顾不善于诵书竟由此废业年过二十乃输金为秦府引礼舍人云禹夫尝为置第一区有楼有堂巍乎焕然甲于一邑又于后园构自逸亭□□纤丽金碧辉映奇葩珍果杂植其前宛然一洞府也辛卯秋乃与沔海析产渼自析产后日事土木乃于居之西南隅作萃景园所费甚巨又于居地后隙地构一望远楼高三丈余请予记刻石陷之楼壁因以累世积德谕之不入也又欲构堂五楹亦高三丈余木石具而病作不果盖其气体虚损终日营营出贷而入息加以土木之劳又谋为其子通姻宗室事繁食少日啖曲糵遂病呕血踰半载而殒距生正德戊辰十二月初九日三十有五岁矣其□吴氏自有志生二子嘉木荣木渼病时又于女兄适西村杨显者所生之子取以为已子名之曰栋木自立契劵俟二子成立后均析其产近亦纳妇矣尚有三妾李氏兴平人生有一女张氏咸宁县张锜之义女也侍渼病誓与俱死渼闻之喜甚渼卒张氏哭之正寝抵暮入室饮药次日早果死邻里父老阖学诸英俊具呈县令达诸当道者前后核实于是廵抚都御史路公命有司竖碑墓前以彰其烈廵按监察御史卞公命有司径自闻奏表厥宅里刑部主事太微张先生亦述烈妇传行于世云马效真者盩厔娼也渼苦欲得之禹夫为买□百金亦生有一女渼在殡昼夜以死求去劝其待发引后不肯乃复落为娼矣其女则李氏育之予独惜夫二子者聦俊可爱使吴氏尚存及时训谕未有不可成者乃使之含恨而死此二子者其谁恤乎予老矣侄县学生浐可托也海之母子相与共图之庶其可耳兹以渼卒之又明年甲辰八月十八日合葬吴氏张氏于六老庵先茔之兆海为请铭于予乃为之铭曰 
　　呜呼渼乎尔惟土木之不足不知土木之祸速呜乎渼乎尔以妾殉之为快不知托教子者之为大呜呼渼乎人知我之为尔铭不知我心之靡宁呜呼渼乎尔子尔孙世世宜鉴于斯文 

　　○侄沔墓志铭 

　　王沔字子西予弟禹夫举人之仲子也禹夫初配张氏生子渼继邢氏生沔及少子海云沔生而警慧甫十一二从水东张君佩受大学论语至十四五从予从弟县学生润夫受周易嘉靖甲午投试入学督学者文谷孔先生见其文爱之令以附学生入试乡闱乃不果举寻授□增广生是时十有八岁矣丁酉入试人咸以为举矣乃又不果沔为人寡言有心计读书善究义理文笔清劲可爱予尝以夫子言志分明天地气象试论诸生沔独得其旨趣予喜甚以视禹夫禹夫跃然喜曰弟老矣绝意仕进乃今幸有此子父祖累世之积也然其气体清弱不耐寒暑劳苦竟由此被病庚子秋不能入试病寻愈寻作至壬寅冬十二月十八日竟不可起距生正德丁丑正月二十日纔二十有六岁耳呜呼痛哉沔娶盩厔张氏按察佥事仰山公知几之次女也生有二子长巨木甫九岁次元木甫几岁皆颖悟可教尚赖仰山公之范围后当必振其业无疑也呜呼沔于地下亦可以无憾矣海卜以卒之又明年甲辰八月某日葬城北六老庵先茔之次携二子泣告予曰兄沔不幸至此其可使之泯泯罔闻于后邪□伯父赐之铭庶几其□□乎予闻之泣下不能巳因忆往年禹夫尝以沔生之岁时问□术者对曰奇甚顾不老寿柰何予在傍闻而深恶之以为妄诞耳呜呼乃今果至是矣岂非命哉岂非命哉铭曰 
　　嗟嗟汝沔胡止于此苍空冥冥胡?之粹而夺之驶嗟嗟汝沔汝有二子气质并羙后当振起一昌一炽汝可不死 

　　○明故韩孺人王氏墓志铭 

　　韩孺人王氏者西安举子询之配同乡散官讳诰之女也母夫人张氏生举子□征及孺人云孺人甫二岁失怙其伯父太守□夫令其配李恭人鞠之稍长即知孝敬事继母杨氏能得其欢人咸以为难也十五岁而嘉靖丙戌归夫子云当是时舅处士君讳俱巳弃飬□姚夫人守节无恙祖翁侍郎野田公尚在堂也姚夫人尝言愿得佳妇辅我孤□至是谒拜容貌□丽野田公见而善甚曰他日昌吾家者新妇也是足以慰其姑氏矣孺人于是入主中馈老成□□畧无幼穉气习晨昏滫□之具寒暖候□之节□□之下□无弗当意者云野田公不喜曲蘖□□每延客□主孺人虽深夜索之即有色味并佳终始如一公尝退而叹曰只此一节人亦莫能及也明年丁亥姚夫人病脾胃久而羸孺人事之惟谨一日偶夜半思和羹急苦乏腥肉孺人取所有蔬膏杂治之以进夫人食之羙喜曰新妇能新妇能病亦从此愈矣其孝敬类如此闲居事夫子敬相待如宾夫子苦于学暮夜灯火左右相之未尝一日废也辛卯夫子病虚损孺人供汤药候居起出则流涕忧抑若不能生入则和颜慰解之若是者盖三月云后又得暴疾甚危孺人仰天告曰姑与夫子命相属也愿代夫子死即母子完我死万万无恨其贞烈如此壬辰姚夫人命其代理内政于是岁时宾祭之需姻■〈尚阝〉往来之礼亲疏厚薄之宜仆婢衣食之费裁处伸缩罔不曲当姚夫人喜曰新妇如此我复何忧伯姑寡居而资乏孺人尝助之至于韩氏之族贫者咸留意优恤之然未尝不禀命姚夫人也至于母家怕礼外分寸无所遗或问之荅曰外家也资且裕何□之有又尝置侧室广继嗣抚之甚厚且曰世之□□□往绝人之绪可怪哉不识其何心也其识见异□□如此庚子秋夫子举于乡孺人喜曰吾姑守节至有今日可谓不负矣祖翁闻之地下亦可以无憾矣明年辛丑春夫子下第归其年八月姚夫人诞辰设宴称庆仪物备至宾友歆羡以为难得本孺人左右之力也孺人往年尝病热呕血病走气痛甚苦□之虽愈然病根固未脱也至是癸卯复作药之寻愈寻作八月中以姻事不得巳外出反而增剧至冬十二月夫子当会试北上矣见其面赤且嗽忧甚依依不忍别去孺人曰无伤也偶为风寒所迫耳夫子行矣专意进取母以我萦念虑也夫子见其言有伦序如此亦且以为无伤也遂怅然而别别二十日而孺人逝矣次年甲辰正月十五日也距生正德壬申五月二十五日纔三十有三岁耳生有一子曰可学七岁矣神骨秀爽英物也侧室生一女尚幼未字云至是夫子卜以卒之年十一月二十五日葬城南木塔里新茔之次乃自述状请予铭其墓石且曰亡妻所以相我者甚至也意者后有寸进以偿其劳不幸一且至此当属纩时乃为浮名所使未获与之求诀亲殡殓嗟哉天乎痛恨拍塞何可以复言也惟太史公赐之铭垂之不朽庶以少摅我衷耳惟不拒幸甚昔者予以乡里后进尝辱爱于野田公野田公者刚明磊落旷世之豪杰也作令章丘有去后之思为御史出按宣有大揽辔之风作都大名壬戌述职吏部推其治行第一□赐宴于礼部为大理少卿阅兵畿内宰相知其才超□都御史廵抚其地未几召入内台转少司徒人方望其大用矣不幸孽寺扇虐祸延秦人挤井下石谗谮交作有如公者未满六十而罢使其经济大畧欝而莫究予尝叹息谓造物者不能无意于公公后其有兴乎呜呼乃今果在于其孙矣登甲科跻膴仕茂着勋业以终厥祖之志断可必矣呜呼王孺人者生不得同其荣贵殁当被其赠典况复有奇特之子乎斯可以不朽矣用是为之铭以慰其夫子云铭曰 
　　厥德孔嘉厥龄弗遐夫子是悼是嗟夫子轰轰遗子英英孺人是显是冯贞石荧荧来裔绳绳于我铭乎是征 

　　○书喜雨歌谣轶后 

　　呜呼神人感应之理岂容以或诬哉以为无益而弗为□妄也知其可为而怠而弗为者悖也知其可而为而诚之未至以为神弗我应者自诬者也亦所以诬其神也呜呼神人之感应岂容以或诬哉今岁甲辰宁阳六泉吴公治我西安者三阅岁矣乃夏秋之交百谷布野顾而且秀乃亢阳肆虐倏尔萎蘼稿矣民用大戚若弗充以生公闻之若焚溺于厥躬寝食殆废乃七月三日庚子徒步谒城隍祠且行且泣至则拜祝神涕泪交□□咽不能成语左右感动有泣下　者乃翌日辛丑大雨竟日夜远迩沾足谷□起肇厥有秋百姓于是喜□歌之洋洋乎溢于道路也会城大夫士咸倚歌而□之溪田马先生闻而叹息曰有是哉何说古人也亦从而歌之联为巨帙沨沨乎风雅之遗音也溪田序诸其端□曰喜雨歌谣云太学生高□刘子守德马门高第也□受知于六泉公乃持以视予且曰公之精诚城隍之□应一至是也予曰宁独尔也记不云乎天降时雨山川出云公之精诚苍天实鉴之山川之灵实鉴之至诚之道无远弗挌质诸前史非公其谁诸所息者诚有□□至耳至诚而不动者未之有也呜呼是岂可以□□□貌为哉九思跧伏林薮沐公政教之日久矣□兹□□默而弗宜于情何如也盖尝作一悯□之篇彷佛命□言不尽意是用作颂附诸歌谣之末其辞曰 
　　峩峩□公兴自东鲁泰山沧海蟠屈肺腑匪直□文亦闲于武天子命之尹我西土西土维郡古京兆府我明建置左右藩辅尹兹维艰今称自古我公莅止爰氷爰处上交不謟下交不侮柔亦不茹刚亦不吐奸民我锄善则我抚雪冤疏滞平傜均赋泮育人龙穴塞吏鼠堂有悬□野无逸虎阅岁者三尊羙维五威惠□流州邑按堵百□戴之严父慈母会城四郊周原膴膴今兹季夏嶷嶷禾黍旱魃为厉如焚斯古百姓皇皇若孺失哺我公疚心朱谒神宇且拜且祝涕泪如雨上帝百灵鉴公于素昭布森列恍若聆语一感一应一桴一皷翌日彻夕□雨既溥禾黍秀实秋成可曙民喜作歌载歌载舞在昔循良民谣赫着张堪两岐廉范五袴我公方之拔乎其侣霸起宰衡恂难借驻我公以之伊迩且暮四海苍生若旱□□公其念之沛厥甘澍遐迩沾被维德之措嗟我奉民孰云失怙史也作颂悃愊是布公其念之庶永终誉□ 

　　○荅中丞东厓翁公书 

　　九思顿首新春恭惟台候纳祉足慰企仰之私岁前小仆回获奉翰教所以爱九思者至矣　大作二新刻目昏不能捧渎令小孙诵之骊山之吟冲澹简古敲金击石清庙之遗音也原州池记风云变态分明如画班马笔也柳州风斯下矣敬服敬服鄙作三卷荷蒙尊慈留意入梓不敢当亦不敢辞惟冀俯赐郢削挥洒一序弁之卷端九思托以不朽莫大之恩德也尚容颛请辱命海居之作努力一赋老矣精神匮矣深愧荒芜不能仰副　尊意柰何柰何惟教示之幸甚不□ 

　　○明故通奉大夫山西布政司右布政使致仕张公墓碑 

　　昔公之考终也葬无志铭墓无碑表历岁滋久荒垄仅存过者弗式廉名虽着懿德弗传往岁丙申廵按御史榆次周君鈇移檄郡邑祠祀乡贤予鄠官师去取恐谬奉以委予下上古今得六君子入我明者唯公一人予生也晚于公世行未获其详于是取公诰身及予少年闻之父祖者与五君子各着世行?官师复御史矣既又播为赞辞刻梓以传匪独我师亦以觉后进法往哲也至今祠祀有司因循尚莫克举学官弟子鹏公之六世孙也追慕先公形诸梦寐顾兹荒垄怛焉疚心于是率其族人买石渭北将以磨之文之刻之竖之墓前以殚厥衷以显厥祖以诏厥后人乃又检其家乘询之族老得公遗事数种乃自述状再拜请予曰文非先生其孰宜为予曰唯唯阐德彰孝予安可辞□复再拜曰谨奉教矣于是为之碑曰公姓张氏讳贤字思齐予鄠道安里人也居县北衙道村家世业□父讳宣配王氏贰室刘氏生公公自少磊磊有气节尝读书里塾既乃弃去躬稼穑久之年濒三十矣一日为里中人所困公豪迈人也气霍霍不能堪乃柎几叹曰嗟乎丈夫当自树立群小侮我齐民耳不学何为乃复取旧书读之寻入为学官弟子从师取友朝夕淬砺或时废食寝踰数年而永乐乙酉举乡试矣其性敏而志笃如此屡赴会试不第谒选授吏部司务荐陡验封司郎中云公在部刚廉自持权贵不避关节不通亲友馈遣一无所取部中呼为板张盖言其节之坚也三载考绩诰赠其父如已官母俱赠宜人云少子纲徒步入京师省问公见之怒曰农务方殷汝来何为此中何所有而汝来也居旬日遣归戒之曰勿复来也当是时国有戎事山西例输馈饷踰期不完朝使往督者或以才屈罢或以贿败当道忌公者欲中伤之乃以公往公至执其奸恶者数辈痛惩之乃定期下令曰不输者如此罚晋人前此亦闻公名见其威令如此咸股栗争输之无敢后者果及期完矣事竣返命天子嘉悦超拜山西右布政使吏民闻之相与语曰包阎罗复来也比视事令出而人信□□□□□□□□流远迩悦服以为数十年来旬宜之政未有如此者长子纪徒步入太原道过曲沃曲沃令见其良苦以一驴送之既见公公怪其跨驴也诘之曰奚从得此纪不敢隐具实对公怒痛棰纪还令驴仍正其罪云公一日浩然叹曰老且至吾盍归乎当是时吏部方以都御史拟公疏未及上公投牒而西矣既归林下旧庐数楹仅庇风雨布袍蔬食无异寒素秦藩一参议公部中旧僚也见其用乏以其所余俸米舆送之公固谢曰田入自足用此君飬廉之资不敢拜赐仍遣之舆归呜呼此岂直予鄠之罕觌哉居尝教子孙曰资性可读书者教之读其不能者尽归之农慎勿为吏坏身心辱门户也阅数载老病卒余资仅具棺殓葬村之西北隅祖茔方卧病时语其二子曰身后毋纳赙伤我节毋作志表虚誉失我真毋听人言作石兽器物侵我墓二子于是奉其遗命不敢违顾于公之生卒及葬之岁月寿享几何皆不可考公配任氏先公卒追赠为宜人生子纪纲及两女纪生二子勋爵纲生一子铭由此以后迄于今相继出者共七十又九人皆于公为曾孙而女子不与焉其繁盛如此鹏纲之后也乃今嗣公而兴器识凝重励志苦学业受毛诗绰有端绪人方英英然以科第望之呜呼□□如在亦当欣然于地下矣语曰贤者必有后其在□乎其在兹乎为之铭曰 
　　南有山兮岩岩公之行兮山之巅北有清渭兮其流汤汤公之廉兮名与之长浊世纷纷兮鸱鸮翱翔安得覩公兮孤鳯凰豺狼扰扰兮横道傍安得公兮歼彼贪□公之墓兮草离离岁月遥遥兮式者其谁公有曾孙□峩峩表公墓兮碑始磨嗟乡人兮生迟迟公之烈烈兮罔闻知其始自今兮肃尔仪下马拜公兮读我碑
  </div>
  <div class="pagination">
   <a href="渼陂集_page40.html">
    上一页
   </a>
   <span>
    ...
   </span>
   <a href="渼陂集_page36.html">
    36
   </a>
   <a href="渼陂集_page37.html">
    37
   </a>
   <a href="渼陂集_page38.html">
    38
   </a>
   <a href="渼陂集_page39.html">
    39
   </a>
   <a href="渼陂集_page40.html">
    40
   </a>
   <span class="current-page">
    41
   </span>
   <a href="渼陂集_page42.html">
    42
   </a>
   <a href="渼陂集_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
