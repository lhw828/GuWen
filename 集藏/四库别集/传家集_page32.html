<!DOCTYPE html>
<html>
<head>
    <meta charset="UTF-8">
    <title>传家集 - 第 32 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>传家集 - 第 32 页/共 47 页</h1>
    <div class="content">　　乞简省举御史条约上殿劄子【治平四年五月二十二日上】
　　臣闻法制之设贵于简要而失在烦苛官人之道以得贤爲本而资序爲末昔东汉之衰立三互之法婚姻之家及两州人士不得对相监临以是幽冀二州乆缺不补蔡邕尝上疏极陈其弊然则详其末而遗其本非治世之政也伏见国家毎选御史官须中行员外郎以下太常博士以上差遣须通判资序其余条约甚多是以百僚之中可举者至少举而得中者尤稀近日以来爲弊益甚盖以屡有覃恩官品多髙而差遣未至幸而有资序相值者则又未必贤矣夫御史之职但当求忠亮方正之人区区资序何足比较臣愚欲望朝廷自今毎举御史其前行员外郎以上即以本官兼侍御史三丞以下及知县资序即且充里行不复更须逐次陈请庶几取人路广有可选择取进止
　　上听断书【治平四年五月二十四日上】
　　月日具位臣光昧死再拜上书皇帝陛下臣材识驽钝陛下过聼擢备宪司臣夙夜尽心以思厥职陨首捐躯无足爲报窃见近嵗以来政府言职迭相攻毁分爲两朋有如雠敌所以然者盖由人臣各务逞其私志互争胜负不顾已之是非人主不忍违逆人情两加全防不肯判其得失是以羣下纷纷日鬭于前而朝廷爲之多事者也臣伏见陛下天性聪眀仁孝恭俭践阼之初孜孜求治此诚尧舜之资羣生之福也羣臣幸得遭遇此时不务将顺圣徳纪纲治体革政事之乆弊救百姓之疾苦而各爲私鬭不知穷极诚可罪也臣闻人君之尊与天地同体以刚健爲徳以重厚爲威照防当如日月发言当如雷霆昔汉武帝谓田蚡曰君除吏尽未吾亦欲除吏又谓卫青曰郭解布衣权至使将军自言此其家不贫人君之言若皆切当如此羣臣安得不畏服哉夫心知其非而靣徇其情口顺其説依违两可此最人君之大患也今国家政事未有不先经两府相与商议然后施行闗防秘宻外人莫得而知及诏令已下台谏方得闻之若事有未便从而论列陛下还复下之两府人之常情自非大贤谁肯以已之所谋爲非而以他人之言爲是哉必须排摈沮抑以爲难从此人主之所以独取拒谏之名而大臣私得专权之便者也臣愚伏望陛下自今应有臣僚上言朝廷阙失者陛下当清心审虑自以大公至正之道决之若大臣所谋果是不必顾恤言者言者所陈果当不必曲顺大臣之意位无高下言无先后惟是之从又何纷纭之足患哉必若其人等固有争执者陛下亦当再加审察更以理道徃返与相诘难以尽其情果有可取勿惮改爲若汉宣帝之于赵充国则万事无不当矣必若理道是非显然在目而其人执迷文过彊很不已者虽加罪黜天下岂以爲不可哉如此则岂惟事得其正亦使威福之柄尽归帝室矣凡天下之事是非未眀则不可不慎是非既眀则在陛下决而行之臣前日所谓惟道所在断之不疑奸不能惑佞不能移者正谓此也伏惟圣眀俯加裁察臣光昧死再拜
　　乞更不责降王陶劄子【治平四年上】
　　臣窃闻政府以王陶谢上表言辞狂率恣爲诋毁多过其实欲有敷奏乞重加责降审或如此恐不可许何则自仁宗皇帝以来委政宰辅宰辅之权诚爲太重加以台谏官被贬者多因指大臣之过失少因犯人主之顔色是威福之柄潜移于下陛下方将奋干刚之盛徳伸元后之威断收还利噐以救其弊今者王陶肆其心失于详审言语不宻流布逺近虽实有罪然陶前者出知陈州陛下盖以先帝梓宫在殡特爲大臣屈意行之今若又以表文诋毁大臣重加责降臣恐人主之权益去大臣之势遂成兴衰之机于此乎在不可不察也臣愚伏望陛下于执政进呈王陶谢上表之际但谕以躁人之辞不足深罪前已左迁在外岂可更加贬责若其再三执奏陛下当正色语以王陶前作中丞讥切朕躬非无过当之言朕亦未尝加怒欲以开广言路岂可触犯卿等则必欲再三责降方爲快意耶若犹执奏不已者陛下但不复应答彼当自退所以然者非以保全王陶盖欲使其余臣僚知陛下英武可恃万一他日大臣有欺罔聪眀爲大罪者羣臣敢言之耳凡此皆陛下圣智所能自知臣复屑屑尽言者诚荷陛下不世之恩贪于报効不复自顾形迹之嫌故也取进止
　　言王广渊劄子【治平四年六月三日上】
　　臣闻明君之政莫大于去奸忠臣之志莫先于疾邪陛下不知臣无似使待罪宪府受任以来于今逾月而寂无所纠诚负大恩伏见直龙图阁兼侍读王广渊以小人之质有倾巧之材苟求进身无所不至外依政府内结近习数年之间致位清显国家本以龙阁宠贤彦迩英待儒雅皆非广渊所宜滥处陛下即位以来未闻放黜奸邪以警羣臣广渊于朝列之中爲奸邪之尤者伏望陛下奋发干刚首加斥逐夺去职名除一逺地监当亦足以醒天下之耳目取进止
　　言王广渊第二劄子
　　臣近曽上言直龙图阁兼侍读王广渊倾巧奸邪乞尽夺去职名除一逺地监当差遣至今未闻指挥臣窃惟广渊所爲布闻海内陛下昔在宫邸岂不备知何假防臣更有详述书曰任贤勿贰去邪勿疑此大舜所以成天功也陛下若未知广渊之爲贤与不肖尚容致疑若果知广渊奸邪之状则岂可复置之左右而不速去之哉夫佞人者巧于求合变故万端虽圣贤所不能察是以帝尧畏巧言令色孔壬而孔子教顔渊以逺佞人夫尧与顔渊非不眀也苟不畏而逺之则有时而惑之矣伏望陛下依臣前奏其王广渊早赐黜逐取进止
　　言王广渊第三劄子
　　臣前两次上言王广渊倾巧奸邪乞尽夺去职名与逺地监当近闻本人带旧职知齐州仍赐章服如此乃是赏之非黜之也向使广渊自改京官以来谨身守分不爲奸谄以至今日不过作第二任通判今所得乃如此岂可谓爲奸谄无益哉孔子称惟噐与名不可以假人今之章服所谓噐也职名所谓名也二者皆无用之物然而天下贵之者爲其非贤才则不能得之故也唐宣宗重惜章服不轻以与人有司制绯紫衣以备赐与经年不用三两领故当时服绯紫者人以爲贵夫名噐者譬如珠玉若使之易得如瓦砾尚安足贵乎近嵗两次覃恩服绯紫者已爲泛滥今又如陈铸王广渊軰皆赐章服是使今后受赐章服者皆以爲耻不以爲荣也且陛下使广渊出补外官者必已知其奸邪之迹也今又复以职名章服宠之是劝人使效广渊所爲也臣窃恐非国家之福伏望圣断依臣前奏尽夺去广渊职名幷比来章服与逺地监当使赏善罚恶皦然眀白取进止
　　言郭昭选劄子【治平四年上】
　　臣窃闻陛下向时直省官郭昭选等四人近有特防并除閤门祗候众言籍籍颇谓侥忝国初草创天歩尚艰故祖宗即位之始必防擢左右之人以爲腹心羽翼岂以爲永世之法哉乃遭时不得已而然也自后嗣君守承平之业继圣考之位亮隂未言之间有司因循踵爲故事凡东宫僚吏一槩超迁谓之随龙以此昭选之徒得自厮役直除班行其爲幸已多矣乃敢妄有攀援邀求无已曽不自省有何功勲小人之心终无厌极不可纵也且閤门祗候祖宗所以蓄养贤才以待任使之地也其班序差遣事事不同譬诸文臣则馆阁之流也岂可使厮役之人爲之哉况东宫其余吏卒甚众苟一人得之则皆有冀望之心此书所谓启宠纳侮者也陛下既承大统则率土之濵谁不爲臣而独私于东宫之人则所与亲者至狭矣臣昨除御史中丞初上殿之日首以官人赏罚爲言诚以三者致治之本自上世以来不易之道也今昭选等以贱而叨美职是官不择人也无横草之劳而数月之间恩命相继是无功受赏也奸慝眀着如髙居简等尚保而庇之是有罪不罚也陛下始初清眀方励精求治而乃轻其官爵慢其赏罚如此将以兴太平之功犹适楚而北辕也今臣所以区区进言者但爲陛下惜此而已所有昭选等新除閤门祗乞赐追寝取进止
　　贴黄
　　或闻昭选等因告昌王入言得此特防未知虚的审或如此尤爲不可陛下之于昌王但当极其友爱至于官爵刑赏乃陛下政柄须决之圣心昌王亦不当闗预陛下亦不当聼从如此则兄弟之恩全君臣之分正矣汉馆陶公主爲子求郎眀帝不许赐钱十万曰郎官上应列宿出宰百里有非其人民受其殃是以难之彼爲其子犹不可况爲他人乎



　　传家集巻三十八
　　钦定四库全书
　　传家集巻三十九　　　　宋　司马光　撰章奏二十二
　　言赈赡流民劄子【治平四年六月十七日上】
　　臣窃见朝廷差官支拨粳米于永泰等门遇有河北路流民逐熟经过即大人每人支与米一斗小人支与米五升仰子细告谕在京难以住泊令速徃近便丰熟州军存活者臣窃思之如此处置欲以为恤民之名掩人耳目则可矣其实恐有损无益何以言之向者或闻河北有人讹传京师散米者民遂襁负南来今若实差官散米恐河北饥民闻之未流移者因兹诱引皆来入京京师之米有限而河北流民无穷旣而无米可给则不免聚而饿死如前年许颍二州是也今禾苗旣伤于旱蝗蝻日益滋生秋田丰歉殊未可知一斗五升之米止可延数日之命岂能济其饥馑之厄哉凡民之情见利则趋之见害则避之若京师可以住泊虽驱之亦不肯去若外州可以存活虽留之亦不肯止固非数人口舌所能告谕故臣以为有损无益也臣闻民之本性懐土重迁岂乐去其乡里舍其亲戚弃其丘垄流离道路乞丐于人哉但以丰稔之歳粒米狼戾公家既不肯收籴私家又不敢积蓄所收之谷随手糜散春指夏熟夏望秋成上下偷安莫为乆计是以稍遇水旱螽螟则糇粮已絶公私索然无以相救仰食县官旣不能周假贷富室又无所得此乃失在于无事之时不在于凶荒之年也加之监司守宰多不得人视民之穷曽无矜悯増无名之赋兴不急之役吏缘为奸蠧弊百出民抟手计穷无以为生则不免有四方之志矣意谓他处必有饶乐之乡仁惠之政可以安居遂伐其桑枣撤其庐舍杀其耕牛委其良田累世之业一朝破之相携就道若所诣之处复无所依使之进退失望彼老弱不转死沟壑壮者不起为盗贼将安归乎是以圣王之政使民安其土乐其业自生至死莫有离散之心为此之要在于得人以臣愚见莫若谨择公正之人为河北监司使之察灾伤州县守宰不胜任者易之然后多方那融斛斗各使赈济本州县之民若斛斗数少不能周徧者且须救土著农民各据版籍先从下等次第赈济则所给有限可以豫约矣若富室有蓄积者官给印厯听其举贷量出利息候丰熟日官为收索示以必信不可诳诱则将来百姓争务蓄积矣如此饥民知有可生之路自然不弃旧业浮逰外乡居者旣安则行者思返若县县皆然岂得复有流民哉臣前曽上言王者以天下为家不可使恻隠之心止于目前而巳此特河北流民路过京师者耳窃闻其他灾伤之处流民亦为不少若臣言可采伏望圣慈依此行之取进止
　　言施行封事上殿劄子【治平四年六月十七日上】
　　臣伏以大舜举贤敷纳以言明试以功汉武帝详延特起之士待以不次之位终获其用威加胡越真宗皇帝总览羣臣章奏用其言而显其身以成咸平景徳之治凡察言所以知人知人所以立政自古及今其道一也今陛下即政之初首开言路令中外臣民皆得上封事海内欣欣咸毕精竭思以承休徳若于此际能采其嘉谋举其贤材而用之则太平之基可指日而望也若徒备外饰废其言而不用弃其人而不取则天下頺弊之事当何时而振起乎臣与张方平先受诏详定中外所上封事虽巳尽心料简合于义理可施行者一一奏闻更望陛下择其精者决自圣意必令行之其有识虑稍出于众者愿陛下特赐召对面加询访考其虚实果有可采宻籍姓名遇有差遣随材授任俟其实有显效然后可以不次拔擢如此则嘉言防攸伏野无遗贤矣取进止
　　言髙居简劄子【治平四年六月十一日上】
　　臣闻古人有言堂上不粪则郊草不赡旷芸言近者不治则不暇及逺也窃见勾当御药院髙居简资性奸回工谗善佞乆处近职罪恶甚多臣谨按祖宗旧制勾当御药院官至内殿崇班以上即湏出外盖以日月寖乆官资稍髙则防其慿恃威灵窃弄权柄逺鉴汉唐之祸深为子孙之虑故也陛下即位之初内臣以覃恩迁官者尽补外职独留御药院四人天下首以此一事讥陛下之失况居简于众人之中最为狡猾而陛下特加宠信待以腹心中外指目大玷圣徳臣职在绳紏不敢不言伏望圣慈遵祖宗令典应勾当御药院官至崇班以上者尽授以向外差遣其髙居简乞逺加窜逐以解天下之惑取进止
　　言髙居简第二劄子
　　臣近曽上言勾当御药院髙居简工谗善佞乞逺加窜逐未防施行昔周公以立政戒成王至虎贲缀衣趣马小尹左右仆百司庶府亦皆择人穆王命伯冏为大仆正曰昔在文武侍御仆从防匪正人又曰慎简乃僚无以巧言令色便辟侧媚其惟吉士仆臣正厥后克正仆臣谀厥后自圣自古圣帝明王虽左右小臣未尝不谨择端良之人以自防逸豫之生也况陛下嗣膺寳命圣徳惟新善恶兴衰于此乎分而使谗佞如居简者旦夕常在左右又宠而信之此乃异日祸乱之根腹心之疾也臣职在去邪不敢不再三上言伏望圣明依祖宗旧制应勾当御药院官至崇班以上者并令出外其髙居简仍乞逺加窜逐取进止
　　言髙居简第三上殿劄子
　　臣近曽两次上言勾当御药院髙居简工谗善佞乞逺加窜逐至今不防降出施行居简顷在先朝巳窃弄权柄依慿城社玷辱圣明物论汹汹切齿侧目及陛下继统必谓首行诛窜以警邪臣不意居简狡猾多端先自结于陛下使陛下宠爱信任更过于先帝之时朝廷公忠之士无不愤懑深为陛下惜之方今内侍之臣小小谨慎可以备陛下左右使令者何可胜数陛下足以择而用之何必违祖宗旧典负天下讥谤独保防居简坚如金石臣窃惑之伏望圣慈取防谏官前后所言居简文字尽付所司明治其罪以彰至公之义顺合众心其余勾当御药院者亦乞遵旧制官至内殿崇班以上并授以向外差遣取进止
　　言髙居简第四劄子
　　臣累日前上殿言勾当御药院髙居简自先帝时窃弄权柄陛下复宠而信之大为圣徳之累乞治其罪陛下许臣送枢宻院施行至今未闻有指挥不知居简以何道结陛下能如此之深也居简所能止于谗佞佞者不过巧言令色希意迎合快人主之欲以市其权使人主溺于荒宴而不自知也谗者不过离人君臣间人骨肉惑人主之心以固其恩使人主陷于倾危而不自寤也有是二者又可近乎向使陛下即位嵗乆功业已成而有谗佞之臣始得幸天下有识者犹当寒心何则知其必为祸乱之阶也况今初承大统当锐精求治之时而遽留居简于左右仍加宠信根已牢则异日之忧可胜道哉此臣所以不避死亡而必当力争者也或闻陛下欲待居简自求引退然后遣去臣诚戆愚未晓所谓若国之大臣耆年有徳闻望素髙一旦偶有小失未为外人所知陛下务存终始使自引去以全其名则可矣其挟奸作慝者犹宜明正刑书况居简闺闼小臣罪恶盈积所宜肆诸市朝宣示四方以戒憸人而尚足为之隠乎且居简奸邪播闻逺近陛下今日虽为之隠天下耳目庸可蔽乎凡居简所以能为恶者以其自托宫禁譬如狐鼠依慿城社彼惟恐离去左右岂肯自陈求退乎伏望陛下尽出羣臣前后所言居简事状送居简付所司明治其罪以彰至公之道取进止
　　言髙居简第五上殿劄子【当日罢居简御药院除供备库使】
　　臣闻邪正不可同朝犹冰炭不可同器陛下不知臣不肖使待罪御史中丞臣四次上言勾当御药院髙居简工谗善佞不宜宠信置于左右所言无取不防省录臣实无顔尚居风宪若陛下以臣为拙直则居简为奸邪若以居简为忠良则臣为谗慝臣与居简势难两留况臣守官京师十有一年自先帝时累曽陈乞外任伏望圣慈罢臣御史中丞除一外任差遣取进止
　　言王中正劄子【治平四年七月二十七日上】
　　臣伏见陛下前者尽罢寄资内臣髙居简等令补外官中外欣然无不称颂圣徳寻闻复留陈承礼刘有方二人又以王中正勾当御药院众颇失望臣窃惟祖宗之意以御药一职最为亲宻过供奉官以上辄令罢去者乃以防微杜渐诒谋万世忧深思逺诚自古帝王之所不及子孙所宜谨守不许失坠者也近歳以来左右之臣既恋权势又贪禄位遂求闇理资序豫支俸给名曰寄资以欺诳外人此岂祖宗之意邪今陛下欲振举纪纲一新治道必当革去乆弊一遵正法夫法如隄防常应完固乃得无患一有蚁壤泄之则渐致溃败不可复救近习之臣朝夕在侧因縁祈恩无有穷极不以祖宗旧法制之恐陛下他日亦将厌之也况王中正素闻奸猾颇好招权今处之要职是去一居简得一居简也伏望陛下一依前降指挥尽罢寄资者令补外官以成圣徳之美别择内供奉以下朴直廉谨者使勾当御药院以存祖宗之法取进止
　　言王中正第二劄子
　　臣窃闻陛下好令内臣采访外事及问以羣臣能否臣愚窃以为非宜陛下内有两府两制台谏外有提转牧守皆腹心耳目股肱之臣也陛下诚能精择其人使之各举其职荐举贤能纠案奸慝论政事得失述民间利病皆令列于奏牍明白启陈其有尸禄偷安及挟私欺罔者小则罪黜大则诛窜谁敢不尽公竭诚以承休徳如此则天下之事犹一堂之上陛下何患于不知哉今若深处九重之内询于近习之臣采道听涂说之言纳曲躬附耳之奏不騐虚实即行赏罚臣恐谗邪得以逞其爱憎而陛下为之受其讥谤也近闻王中正差徃陜西勾当公事有知泾州刘涣等曲加谄奉鄜延路钤辖吴舜臣违失其意俄而涣等进擢舜臣降黜众人皆言中正所为审或如此则是中正弄权已有明验今陛下又置之肘腋委以腹心臣恐天下之人将重足一迹而畏之舆金辇璧而奉之矣外议又言山陵礼毕韩琦必求引退两府当有迁补臣窃虑两制以上万一有无亷耻之人或隂结此属以求进用者夫以尭之聦明咨于四岳众言佥同然后用人犹失之于鲧况可决于近习之口乎凡公忠正直之士必不肯借誉左右以求自售齐威王所以赏即墨大夫而烹阿大夫正谓此也昔汉唐之衰宦官所以能壊乱纲纪倾覆国家者皆由人主与之谋议帏幄进退羣臣故也此乃治乱安危之本不可不察伏望圣慈详思臣言凡欲知天下之事当询访外廷之臣其王中正不可令勾当御药院或奸佞之臣豫设机谋以经营两府者必不可用则天下幸甚取进止
　　言王中正第三劄子
　　臣伏奉手诏节文问王中正等事得之于何人可宻奏来臣以非才误受陛下圣知擢为御史中丞惟惧旷职孤忝大恩每与賔客语言无不询访时事稍有毫发禆益盛徳率皆奏陈此事臣得之于宾客前后非止一人诚恐玷累公朝所以有此论述中正有无此事惟陛下可以知之臣在阙门之外何由知其虚实若其果有此事陛下得以为戒若其无有臣敢避妄言之辜但外人有此议论臣不敢不令陛下知之万一有益圣明皆微臣之幸也取进止
　　言石椁劄子【治平四年九月八日上】
　　臣伏见永厚陵皇堂巻軬石四重其二重并寄于枋木之上陛下孝心深逺以为异日枋木终归朽腐石若陨坠于梓宫非便发自圣谋欲为石椁其修奉山陵都护宋守约钤辖张若水以防非巳出百端沮难苟欲修饰目前自营私计不为梓宫万世之虑为人臣子不忠如此乃敢令石匠作头供状称八月二十七日进入梓宫后连夜造作计二十四时辰了毕如防别差人定夺却不依今来所定时辰先得了当甘军令不辞公列奏牍诳惑朝廷是致掩闭皇堂及虞祭并木主到京之日皆曽改移臣昨充山陵仪仗使目覩内臣黄懐信用夷牀澁牀等下梓宫数刻之间安厝巳毕乃知守约若水等欺罔聪明轻侮邦宪若不惩戒则不公挟诈之人将何所忌惮伏望陛下治守约若水等罪严行责降若升袝毕有赦守约若水等縁修奉山陵得罪特乞不原其黄懐信等冝优与酧奬贵使赏罚明白人知耸畏取进止
　　辞赐金劄子【治平四年七月二十日上】
　　臣先奉勅充山陵仪仗使巳防圣恩赐绢一百匹钱二百贯文充盘纒于今月二十九日又降中使赐臣箔金五十两并银合重三十两臣不敢仰违诏防虽巳奏谢讫然窃闻嘉祐八年永昭陵时不曽有此例私心惶恐深不自安臣闻人君不行无功之赏则羣下劝人臣不受非分之赐则亷耻立今臣等虽备位五使犹在京城跬歩之劳亦未尝有以何勲效再受重赐况臣职在执宪当抑絶侥幸而身自为之将何以纠其他人其箔金并银合伏望圣慈许令回纳入库庶使下臣有以自容取进止
　　辞赐金第二劄子【治平四年八月二日上】
　　臣前日防恩赐金五十两并银合臣以所赐过厚寻问永昭陵礼仪使范镇知旧例所无不敢当受遂具奏陈乞许令回纳伏防圣慈特降中使宣谕令受臣上荷恩遇至深至重蝼蚁微命不足为报愧惧流汗无所容措然臣窃闻昔韩昭侯有袴命藏之侍者曰君仁君也不以赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者彼一弊袴犹不可以与无功之人况数十两之金乎魏太祖之为政有功宜赏不吝千金无功妄施分毫不与我太祖太宗之御臣下亦然故能驱驾英豪光启大业夫明主之不妄赏赐非吝之也诚以赐一无功则天下无功之人皆有徼觊之心有功之人皆懐怨望故也借使一人有功而人主赐之一金无功者不得其有功者必喜何则众人不得而我独得之是人主知我之功也其荣多矣如是则智者献其谋勇者竭其力虽使之赴汤火犹将甘而乐之若有功者赐千金无功者亦赐千金其有功者必不恱何则彼无功而我与之均是人主待我无以异于彼也其辱深矣如是则有功者莫不解体谁肯竭其智力触冒死亡以狥国家之急哉故官爵金帛者人主所以鼓舞羣情使之奔走左右而不自知者也然则明主爱一嚬一笑岂为过论哉仁宗皇帝天性寛仁承累世余烈府库充实身虽节俭而好施于人羣臣左右贪求无厌赐予之例因兹寖广府库之积日益减耗不幸又于五年之中再遭大丧左藏内藏奉宸等库率皆空竭当此之时旧例所有犹宜防减以救其弊况可以例外横赐无功之人乎且陛下以国用不足之故永厚陵犹遵遗制比永昭陵事事裁减而所赐羣臣之物反更多于永昭陵之时臣虽小人贪昧财贿揣循此理能自安乎此臣所以夙夜忧惶无以自处者也况府库之物乃天下万民之物也自非有功于民者皆不宜得之臣所以仰违诏命坚辞赐物至于再三者非自以饰小廉也廼欲助陛下成治道也伏望圣慈察其诚恳依臣前奏许令将所赐金并银合囘纳入库取进止










　　传家集巻三十九
　　钦定四库全书
　　传家集巻四十　　　　　宋　司马光　撰章奏二十三
　　议谋杀巳伤案问欲举而自首状【知登州许遵奏妇人阿云于母服内与韦阿大定婚成亲后嫌韦阿大夜间就田中用刀斫伤县尉令弓手勾到阿云问是你斫伤本夫实道来不打你阿云遂具实招通合作案问欲举减二等大理寺不合作谋杀已伤绞罪防遣下刑部定得大理寺允当遵不服诏下光与安石定夺安石以为遵议是后朝廷竟从安石议】
　　右臣窃以为凡议法者当先原立法之意然后可以防狱窃详律文其于人损伤不在自首之例注云因犯杀伤而自首者得免所因之罪仍从故杀伤法所谓因犯杀伤者言因犯他罪本无杀伤之意事不得巳致有杀伤除为盗之外如刼囚略卖人之类皆是也律意盖以于人损伤既不得首恐有别因余罪而杀伤人者有司执文并其余罪亦不许首故特加申明云因犯杀伤而自首者得免所因之罪然杀伤之中自有两等轻重不同其处心积虑巧诈百端掩人不备者则谓之谋直情径行略无顾虑公然杀害者则谓之故谋者尤重故者差轻今此人因犯他罪致杀伤人他罪虽得首原杀伤不在首例若从谋杀则太重若从闘杀则太轻故酌中令从故杀伤法也其直犯杀伤更无他罪者惟未伤则可首但系已伤皆不可首也今许遵欲将谋之与杀分为两事案谋杀故杀皆是杀人若将谋之与杀分为两事则故之与杀亦是两事也且律称得免所因之罪彼刼囚略人皆是巳有所犯因而又杀伤人故刼略可首而杀伤不原若平常谋虑不为杀人当有何罪可得首免以此知谋字止因杀字生文不得别为所因之罪也若以刼鬭与谋皆为所因之罪从故杀伤法则是鬭伤自首反得加罪一等也遵所引苏州洪祚防例案律疏云假有因盗故杀伤人而自首者盗罪得免故杀伤罪仍科疏既指言故杀伤人则是因盗谋杀伤人者自从谋法当时法官误断不可用例破条遵又引编勅谋杀人伤与不伤罪不至死者并奏取勅裁以为谋杀已伤而罪不至死者即是自首之人按尊长谋杀卑幼之类皆是巳伤而罪不至死不必因首也遵又引律疏问答条云谋杀凡人乃云是舅又云谋杀之罪首尽显是谋杀许令自首案彼皆谓谋而未伤方得首免若其巳伤何由可首凡议罪制刑当使重轻有叙今若使谋杀巳伤者得自首从故杀伤法假有甲乙二人甲因鬭殴人鼻中血出既而自首犹科杖六十罪乙有怨讐欲致其人于死地暮夜伺便推落河并偶得不死又不见血若来自首止科杖七十罪二人所犯絶殊而得罪相埒果然如此岂不长奸况阿云嫌夫丑陋亲执腰刀就田野中因其睡寐斫近十刀断其一指初不陈首直至官司执录将行栲棰势不获已方肯招承情理如此有何可悯朝廷贷命编管已是寛恩而遵更稽留不断为之伸理欲令天下今后有似此之类并作减二等防遣窃恐不足劝善而无以惩恶开巧伪之路长贼杀之原奸邪得志良民受弊非法之善者也臣愚以为大理寺刑部所定巳得允当难从许遵所奏作案问欲举减等而科今来与王安石各有所见难以同共定夺伏乞朝廷特赐裁酌施行
　　议贡举状【熈寕二年五月上】
　　臣准御史台牒准勅节文天下学校贡举之法宜令两府两省待制以上御史台三司三馆臣僚各限一月具议状闻奏者臣闻诗云无竞惟人四方其训之言欲立强于天下者无如得人得人而任之以事则四方斯顺之矣臣窃惟取士之弊自古始以来未有若近世之甚者也何以言之自三代以前其取士无不以徳为本而未尝专贵文辞也汉氏始置茂才孝廉等科皆命公卿大夫州郡举有经术徳行者防试以治道然后官人故其风俗敦尚名节降及末世虽政衰于上而俗清于下由取士之术素加奬厉故也魏晋以降贵通才而贱守节习尚浮华旧俗益败然所举秀孝犹以经术取之州郡皆置中正以品其才行一言一动之失或终身为累士犹兢兢不敢自放隋始置进士唐益以明经等科而秀孝遂絶止有进士明经二科皆自投牒求试不复使人察举矣进士初但试防及长安神龙之际加试诗赋于是进士专尚属辞不本经术而明经止于诵书不识义理至于徳行则不复谁何自是以来儒雅之风日益頽壊为士者狂躁险薄无所不为积日既乆不胜其弊于是又设誊录封弥之法盖朝廷苦其难制而有司急于自营也夫欲搜罗海内之贤俊而掩其姓名以考之虽有顔闵之徳苟不能为赋诗论防则不免于遭摈弃为穷人虽有跖蹻之行苟善为赋诗论防则不害于取髙第为美官臣故曰取士之弊自古始以来未有若近世之甚者非虚言也今幸遇陛下圣眀心知贡举之极弊慨然发愤深诏羣臣使得博议利病更立新规是千载一时也议者或曰古人郷举里选今欲知士之徳行宜委知州知县者采察其实保而荐之臣独以为不然古者分地建国自卿大夫士皆以其国人为之犹患处士之徳行不可得而详也故又择其郷之贤者使为闾胥比长自幼及长朝夕察其所为然后士之徳行美恶莫得而隠也今夫知州知县杂四海九州之人逺者三嵗而更近者数月而更或初到官即遇科塲遽责之知所部士人之徳行诚亦难矣又应封府举者常不减数千人而开封府狱讼之繁知府者自旦至暮耳不暇聴目不暇视又有余裕可使之察数千人之徳行乎议者又曰宜去封弥誊录委有司考其文辞参以行实而取之臣独以为不然夫士之徳行知州县者尚不能知而有司居京师一旦集天下之士独以何术知之其术不过以众人之毁誉决之孔子曰众好之必察焉众恶之必察焉夫众之毁誉庸讵足以尽其实乎必如是行之臣见其爱憎互起毁誉交作请托公行贿赂上流谤讟并兴狱讼不息将纷然殽乱朝廷必厌苦之而复用封弥誊录矣夫封弥誊録固为此数者而设之也譬犹筑防以鄣洚水也今不絶其源而徒去其防则横流之患愈不可救矣臣虽至愚平生固尝竭其思虑欲以少救其弊今敢陈二防乞陛下俯加裁择臣闻上之所为下之所归也国家从来以赋诗论防取人不问徳行故士之求仕进者日夜孜孜专以习赋诗论防为事惟恐不能胜人父教其子兄勉其弟不是过也今若更以徳行取人则士之力于徳行亦犹是也诚风化清浊之原歴代讹谬而不寤必待圣朝然后正之者也夫徳行修之于心藏之于身虽家人有所不知况于郷党况于州县况于朝廷将何从知之故必待明哲公正之臣知而举之然后四海之士皆可得而官使也然举荐之法既行则干求属请诚所不能无也要在所举非其人者国家以严法绳之勿加恩贷则苟且狥私之人皆知惧矣且国家既以徳行取士则彼贪猾轻躁之人依附权要枉道求进者皆为清议所贬见弃于时虽有举者必不多矣臣愚欲乞今后应系举人令升朝官以上嵗举一人提防刑狱以上差遣者嵗举二人谏议大夫或待制以上嵗举三人不以所部非所部乡里非乡里除自已亲戚及曽犯真刑或私罪情理重曽经罚赎及不孝不友盗窃淫乱明有迹状者不得举外其余皆得举之仍于举状内眀言臣今保举某州某科某人有学术节行乞赐召试若举状既上之后却有前后诸般违碍事发其举主并依律文贡举非其人分故失从公私罪定断受赃而举者以枉法论其举状逐时送下礼部贡院置簿记录若应举人而不举者嵗终委贡院勘防姓名开奏乞严加朝典每遇三年一开贡举委贡院截自诏下之日勘防选择举主最多者从上取之【举主数同则以举状到省月日先后为次其举主曽有罪及见停闲身亡或在合举人数外者并不使】倍于每次科塲南省奏名人数具姓名闻奏乞下本贯发遣赴阙其本贯更不考试即具申状解送赴贡院仍出公凭给付逐人令赴贡院照防限十一月内取齐十二月内引见正月内委贡院考试【其试官或朝廷临时添差】进士试经义防三道子史防三道时务防三道更不试赋诗及论明经及九经等诸科试本经及论语孝经大义共四十道明经加试时务防三道其帖经墨义一切皆不试对防及大义但取义理优长不取文辞华巧唯所对经史乖僻时务疎濶者即行黜落其奏名人数并依科塲旧制【若合格者少不满旧数亦听】至御试时进士明经各试时务防一道九经等诸科试本经大义十道所有名字髙下并只以举主多者为上举主数同则以举状到省月日先后为次其举人所纳家状及授官后吏部所给告身并湏开坐元初举主人数姓名若及第后犯私罪情理重及赃罪其举主并减一等坐之未及第者减三等皆不以去官及赦原如此则羣臣不敢挟私妄举士人皆崇尚经术重惜操履风俗丕变矣朝廷若不能行此保举之法其次莫若修学校之法以取之臣伏见自庆厯以来天下诸州虽立学校大抵多取丁忧及停闲官员以为师长借其供给以展私惠聚在仕官员及井市豪民子弟十数人游戯其间坐耗粮食未尝讲习修谨之士多耻而不入间有二千石自谓能兴学者不过盛修室屋増置庄产广积粮储多聚生徒以采虚名师长之人自谓能立教者不过谋其出入节其游戯教以钞节经史剽窃时文以夜继昼习赋诗论防以取科名而已此岂先王立学之意邪于以修明圣道长育人材化民成俗固已疎矣臣欲乞自今天下州学只许置教授一人委本州长吏于本处命官中选择无过犯有节行能讲説为众所服者举奏补充若本州无人则奏乞下铨司选差委铨司于见在铨选人内拣选进士明经诸科出身人歴任无赃私罪能讲说经书者奏补充逐州教授【仍令国子监试讲说经书】应举人初入学者并为外舍生唯赴听讲及公试外不得于学中宿食其教授每日讲书毕取在学诸生姓名书于籖上杂置筩中抽取三人问以听过书中疑义三条使对众解说通者置簿记録粗者不问不者有罚每月中两次公试各试所习举业委教授考校定优劣等第具姓名出榜示讫亦置簿记录其有过犯者小过则罚钱中过则降等【谓自内舍髙等降为中等中等降为初等初等降为外舍生外舍生无等可降者勒出学】大过则斥出学亦置簿记录每遇春秋释奠毕委教授选择外舍生到学及半年以上自前次释奠以来说书多通公试多在优等【姓名近上即为优等】过犯情轻少即升入内舍为初等生始听于学中宿食又选择初等生升为中等生中等生升为髙等生皆如外舍生之法其有二人已上比较难决者即特令说书及试所业以决之皆湏具状申本州委知州通判更加审覆委得公当然后给牒补之如后来有过降等者其牒即行抽取毁抹其教授选择紏举升降等第若有不公委知州通判觉察取勘闻奏乞行冲替其开封府举人旧无府学并令寓教于国子监其国子监举人湏实是品官子弟方得依条入学其教试选升之法并于外州同以直讲比教授判监同判监比知州通判凡国子监开封府及诸州军内舍髙等生额并用本处解额之半【解额有竒数者入髙等生额假若解额三人则以二人为髙等生额】其中等倍髙等初等倍中等若人数未足则阙之不得溢额补人若遇诏下开贡举委本处判监同判监知州通判截自其日勘防髙等生补及半年以上者具姓名结罪保明闻奏【开封府举人只委判监同判监保明】仍给与公慿许令免解直就省试其髙等生占不尽解额方许本处其余举人取解其中等初等生于取解时仍别立号常比其余举人多取分数所有髙等生至省试亦别立号每七人中取一人奏名如此则举人亦稍向经术敦行义矣夫经术深浅非程试所能知行义美恶非朝夕所能察今使之处于学校经二三年累经选择升至髙等又占解额妨众人进取之路若其行义少有过差必不为众人所容矣由此观之其髙等生经术则讲说常通文艺则屡入优等过犯则全然轻少行义则为众所服比之糊名誊录考其一日所试赋诗论防偶有所长而取之者相去逺矣况近年举人或一无行能横遇恩泽幸得免解者不可胜数今髙等生行能如此裁免一解岂足惜哉此学校之法也若朝廷又不能如此只于旧条之中毛举数事微有更张则于取士之道并无所益徒更烦苛不若悉循旧贯之为愈也
　　议系宫亲人鏁应状【治平元年上】
　　先准嘉祐三年八月二日中书劄子供系宫亲授班行人云云右看详系宫亲人并是三代食禄之家有人保任方得充避比于工商杂类纳财授官之人流品殊胜其中固有竒才异行可以进用岂可止以连姻帝族遂同赃私罪犯之人不得鏁防应举求诸义理全无意谓欲乞今后应与宗室女为亲补转班行者如别无事节违碍科塲条贯并许依其他武臣例鏁防应举以广求贤之路



　　传家集巻四十
　　钦定四库全书
　　传家集卷四十一　　　　宋　司马光　撰章奏二十四
　　论衙前劄子【治平四年九月上】
　　臣伏见近者陛下特下诏书以州郡差役之烦使民无敢力田积谷求致厚产至有遗亲背义自求安全者令中外臣庶条陈利害委官详定以闻此诚尭舜之用心生民之盛福也臣窃见顷嵗国家以民间苦里正之役废罢里正置乡户衙前又以诸郷贫富不同东郷上户家业千贯亦为里正西郷上户家业百贯以为里正应副重难劳逸不均乃立定衙前人数毎遇有阙于一县诸郷中选物力最髙者一户补充行之到今已逾十年民间贫困愈甚于旧议者以为一州一县利害各殊今一概立法未能尽善又里正止管催税人所愿为衙前所管官物乃有破壊家产者然则民之所苦在于衙前不在里正今废里正而存衙前是废其所乐而存其所苦也又向者每郷止有里正一人借使有上等十户一户应役则九户休息可以晏然无事专意营生其所以劳逸不均盖由衙前一概差遣不以家业所直为凖若使直千贯者应副十分重难直百贯者应副一分重难则自然均平今乃将一县诸乡混同为一选物力最髙者差充衙前如此则有物力人户常充重役自非家计沦落则永无休息之期矣有司但知选差富户为抑强扶弱寛假贫民殊不知富者既尽赋役不归于贫者将安适矣借使今日家产直十万者充衙前数年之后十万者尽则九万者必当之矣九万者尽则八万者必当之矣自非磨防消耗至于困穷而为盗贼无所止矣故置郷户衙前以来民益困乏不敢营生富者返不如贫贫者不敢求冨日削月朘有减无増以此为富民之术不亦疎乎臣尝行于村落见农民生具之微而问其故皆言不敢为也今欲多种一桑多置一牛蓄二年之粮藏十匹之帛邻里已目为冨室指抉以为衙前矣况敢益田畴葺庐舍乎臣闻其言惄焉伤心安有圣帝在上四方无事而立法使民不敢为乆生之计乎凡为国者患在见目前之利不思永乆之害故初置乡户衙前之时人未见其患及今然后知之若因循不改日益乆则患益深矣臣愚欲望圣慈特降指挥下诸路州县相度上件里正衙前乡户衙前各具利害奏闻随其所便别立条法务令百姓敢营生计则家给人足庶防可望矣取进止
　　言横山劄子【治平四年九月十七日上】
　　臣窃闻陜西边臣有上言欲招纳赵谅祚国内人户渐圗进取者臣窃惟谅祚骄僣之罪宜伏天诛为日固乆今国家所遭大忧陛下初承寳命公私困匮军政未讲恐征伐四夷之事未易轻议也况谅祚虽内懐桀骜而外存臣礼方遣使者奉表吊祭尚未还国而遽令边臣诱纳其亡叛之民臣恐未足以亏损谅祚而失王者之体多矣伏望陛下具以拊循百姓为先以征伐四夷为后速诏边臣务敦大信勿纳亡叛专谨斥候防其侵轶而已候谅祚咎恶既熟中国兵谷有余然后奉辞伐罪不为晩也取进止
　　论横山疏【治平四年九月二十四日上】
　　月日具位臣光昧死再拜上疏皇帝陛下臣闻王者之于戎狄或懐之以徳或震之以威要在使之不犯边境中国获安则善矣不必以逾葱岭诛大宛絶沙漠禽颉利然后为快也窃闻有边臣言赵谅祚部将轻泥噮侧欲以横山之众攻取谅祚归命圣徳朝廷已有指挥许令招纳臣近者虽曽论列以为非宜尚惧语言疎略未尽本末不敢不再为陛下陈之今进谋者但言其利不言其害臣请试言其害虽逆盛意愿陛下勿遽加弃置略赐周览与进谋者参校其是非焉臣闻戎狄之俗自为儿童则习骑射父子兄弟相与羣处未尝讲仁义礼乐之言也唯以诈谋攻战相尚而已故其民习于用兵善忍饥渇能受辛苦乐鬭死而耻病终此中国之民所不能为也是以圣王与之校徳则有天地之殊与之校力则未能保其必胜也以舜禹之明征三苖而三旬逆命商髙宗之贤伐鬼方三年乃克汉髙祖之雄杰为冒顿所围七日不火食国朝以太宗之英武北举河东南取闽浙若拾地芥加之猛将如云谋臣如雨天下新平民未忘战当是之时继迁背诞太宗以郑文寳为陜西转运使用其计防假之威权以讨之十有余年卒不能克发関中之民飞刍挽粟以馈灵州及清逺军为虏所钞略及经沙碛饥渇死者什七八白骨蔽野号哭满道长老至今言之犹歔欷酸及真宗即位防继迁为罗潘友所杀真宗因洗涤其罪吊抚其孤赐之节使长不毛之地讫于天圣明道四十余年为不侵不叛之臣関中户口滋息农桑丰富由是观之征伐之与懐柔利害易见矣及元昊背恩国家发兵调赋以供邉役闗中既竭延及四方东自海岱南逾江淮占籍之民无不萧然苦于科敛自其始叛以至纳欵才五年耳天下困弊至今未复仁宗屈己赐以誓诰册为国主嵗与之物凡二十五万岂以其罪不足诛而功可赏哉计不得已也向者谅祚虽时有偃蹇礼节不备或诱掠熟户惊扰邉民然犹称臣奉贡未敢显然自絶也今乃诱其叛臣以图之纵使诚能枭谅祚之首复灵夏之土以王者之兵言之犹可耻也况其成败未可知乎臣恐邉事之兴生民之苦由此而始也王者之于诸侯叛则讨之服则抚之是以诸侯懐徳畏讨莫不率从去歳谅祚攻大顺城杀掠吏民今春朝贡之使不以时至当是时不能讨也今朝廷既赦其罪与其赐物受其使者纳其贡献又从而诱其叛臣激其忿心是常欲其叛而不欲其服也信义赏罚将安在乎议者或以为彼诱我民我诱彼臣何为不可是特闾阎小人之语非知国家大体者也彼僻陋小羌窃诱我民以益其众乃欲以天子亿兆之富而效其所为邪譬如邻人窃已之财已以正议责之可也岂可复窃彼之财以相报邪臣闻谅祚隂蓄奸谋为日固久招纳不逞之人以为谋主诱胁熟户以撤中国之藩篱常有据闗中窥河东之心虽未必能然若纵其毒蠚亦足以为亭彰之患未可以小种之羌孱弱之人待之也国家不幸比遭大忧帑藏空竭闗中之民自经西事以来仍苦铁钱财力雕弊熟户屡经杀掠亡失大半纵其在者亦懐贰心非复得如景祐寳元之时也当此之际陛下深诏邉吏敦信誓保分界严守偹明斥堠以待之犹惧谅祚狼子野心不识恩义乘我衅隙侵噬疆又况彼不动而扰之不来而召之乎臣又闻虏中间谍所在甚多中国动静毫髪皆知其噮侧自程戡在鄜延时已有声闻云欲归降自是至今已经数年朝廷屡召边臣与之谋议外人往徃知之亦有邸吏传报四方安有虏中独不觉寤寂然无事曽无诛讨之意乎臣窃疑其内挟诈谋未可信也或者谅祚久懐逆计以朝廷待之恩礼优厚无因而发故遣其部将诈降以卜之若朝廷受之则将归曲而责直得以为背叛之名或者使其部将诈言势孤力微不能独制谅祚乞朝廷遣将出师为助而隂设伏兵以徼大利此二者皆未可知也若万一有之则今日受之正堕其计中矣纵使噮侧实有降心葢亦私有忿恨或别负罪恶反侧不安欲倚大国之威以逼其主其所部之民未必肯尽从也虽其自言权势之强甲兵之盛有谋善战为民所附尽欲自夸以求售耳未必然也借令实能举兵以与谅祚为敌战而胜之则是灭一谅祚生一谅祚也若其不胜必引其余众南奔中国谅祚悉其境内之兵以追之怒气直辞长驱入塞当是之时非口舌文移所能解也臣恐朝廷不惟失信于谅祚又将失信于噮侧也若噮侧余众无防犹可以防而送之以缓谅祚之兵然形迹已露谅祚必叛无疑也若噮侧余众尚多还北不可入南不受穷无所归必不肯如山遇束手就死将突据邉城以救其命更为中国之患未有涯也陛下不见侯景之事乎臣闻羽翼未成不可以髙飞近者未恱不可以来逺自尭舜禹汤文武之王下至齐桓晋文之霸未有不先治其内而能立功于外者也故孔子曰善人教民七年亦可以即戎矣又曰以不教民战是谓弃之今陛下新即大位尚未逾年朝廷之政未尽修也封域之中未尽治也内郡无一年之蓄左帑无累月之财民间贫困十室九空小有水旱则化为流殍承平日久戎事不讲将帅乏人士卒骄惰上下姑息有如儿戯教阅稍频则愠怼怨望给赐小稽则扬言不逊被甲行数十里则喘汗不进遇乡邑小盗则望尘奔北此乃众人所共知非臣敢为欺防也兵法曰知彼知已百战不殆不知彼知已一胜一负不知彼不知已每战必殆陛下视今天下如此而欲谋境外之事起兵革之端挑陆梁之虏兾难立之功此臣所为寒心者也为今之计莫若收抜贤俊随材受任以举百軄有功必赏有罪必罚以修庶政慎择监司澄清守令以安百姓屏絶浮费沙汰冗食以实仓库询访智略察騐武勇以选将帅申明阶级剪戮桀黠以立军法料简骁锐罢去羸老以练士卒完整犀利变更苦窳以精器械俟百軄既举庶政既修百姓既安仓库既实将帅既选军法既立士卒既练器械既精然后惟陛下之所欲为复灵夏取沙平幽蓟收蔚朔无不可也今八者未有其一而欲纳边吏之狂谋信黠虏之诡辞臣恐不能得其降者数百而虏骑大至覆军杀将边城昼闭朝廷乃为之宵衣旰食焦心劳思兴兵运财以救其急使天下愁困如康定庆厯之时已而卒无可奈何然后忍耻以招之卑辞以谕之尊其名以恱之増其赂以求之其为损也不亦多乎斯乃国之大事安危所系非特边境之忧而已愿陛下深留圣思勿为后悔乃天下之福也彼进谋者皆非能实为国家斩将搴旗拓土辟境建卫霍甘陈之功也但以利口长舌虚辞大言一时诳惑圣聦欲盗陛下之官职耳他日国家有患不预其忧是岂可哉凡边境有事则将帅迁官士卒受赏无事则上下寂寂无因徼幸此乃人臣之利非国家之利陛下不可不察也臣光昧死再拜上疏
　　言横山上殿劄子【治平四年九月二十七日上】
　　臣近曽上言赵谅祚即今称臣奉贡朝廷不宜纳其叛臣以兴边事未审圣意以为如何臣之所言非谓谅祚无罪不可讨也又非能保其不叛也但以国家今日内政未修不可遽谋外事故也伏望陛下察臣所言八事举百职修庶政安百姓实仓库选将帅立军法练士卒精器械然后观四夷之衅乱者取之亡者侮之何患不能复大禹之故迹雪祖宗之宿愤也取进止
　　论不得言赦前事上殿劄子【治平四年九月二十七日上】
　　臣伏覩今月二十二日手诏应官吏黎庶犯罪在赦前者并依前后勅条施行内外言事按察官司更不得依前举劾具案取防如违并科违制之罪者臣窃惟按察之官以赦前事兴起狱讼枉系平民及以轻浅之罪奏乞不原圣恩禁之诚为大善至于言事之官事体稍异恐难以一例指挥何则御史之职本以绳案百僚纠摘奸邪奸邪之状固非一日所为国家素尚寛仁数下赦令或一岁之间至于再三若赦前之事皆不得言则其可言者无几矣万一有奸邪之臣朝廷不知误加进用御史欲言则违今日之诏若其不言则陛下何从知之臣恐因此言者得以箝口偷安奸邪得以放心不惧此乃人臣之至幸而非国家之长利也伏望圣慈追改前诏除去言事两字勿使羣臣得以壅蔽聦明也取进止
　　言张方平劄子【治平二年九月二十七日上】
　　臣伏见陛下用翰林学士承防张方平参知政事方平文章之外更无所长奸邪贪猥众所共知两府大臣系国安危苟非其人为害不细臣职在绳纠不敢塞嘿伏望圣慈追寝方平新命以恊舆论取进止
　　言张方平第二劄子【治平四年十月一日上】
　　臣近曽上言张方平参知政事不恊众望臣识浅材下其言固不足采向者仁宗时包拯最名公直与台谏官共言方平奸邪贪猥事迹甚多陛下倘欲知方平为贤为不肖乞尽令检取包拯等言方平章奏及开封府陈升之两处推勘刘保衡公案并方平在秦州所奏边上事宜状即知臣所言非一人之私论也今所言之事尚未防施行寻闻除臣翰林学士兼侍读学士若臣所言果是则方平当罢政事若其非是则臣为譛毁忠贤亦当逺贬今两无所问而臣复迁翰林仍加美职臣诚愚懵未暁所谓伏望圣慈察臣前言方平事为是为非早赐施行所有新命未敢祗受取进止
　　除兼侍读学士乞先次上殿劄子【治平四年十月二日上】
　　臣累日前曽上殿论列张方平事后来续闻除臣翰林学士兼侍读学士臣智识顽闇不逹圣心以为朝廷大政必当辨是与非人臣事君不可辞难就易是以不胜狂狷复有奏陈伏防圣恩曲赐手诏过加奬待谕以至意温宻纎悉提耳谆谆臣虽木石亦将开悟况含气血得为人类自咎愚迷九死难赎伏地流汗无所容入愧感之极涕泗滂沱诚宜即时奔赴阙廷祗受诏命然臣尚有私恳湏当面陈欲望圣恩先许上殿敷奏禀取圣防然后退受勅告不胜死生幸甚取进止
　　乞免翰林学士劄子【治平四年十月二日上】
　　臣今日上殿曽有敷奏以圣防令读资治通鉴其书巻帙尚少湏至日逐接续编修史籍烦多恐难以应副禁林文字乞免翰林学士一职伏防圣恩宣谕但令权免学士院文字臣退自惟念若取学士之名以自荣而不供学士之职窃位素餐孰甚于此在臣愚分深不自安况侍读学士与翰林学士资序一同俸给仍优伏望圣慈俯赐矜察许臣只以侍读学士专修资治通鉴如此则材器稍宜职业无旷遂其私愿粗免愧心不胜幸甚取进止



　　传家集巻四十一
　　钦定四库全书
　　传家集巻四十二　　　　宋　司马光　撰章奏二十五
　　辞免馆伴劄子【熈寕元年二月二十一日上】
　　臣近为差馆伴北朝人使曽进状辞免今日防圣恩差中使宣谕以人使将至有合商量事节令臣不得辞免早诣中书枢宻院看详文字者臣窃惟馆伴北使乃两制常程差遣臣所以辄违诏防再三固辞者非敢避事偷安诚以人之才性各有能否不可牵强陛下以臣讲读经史粗有可采而使之应对賔客此实非臣所长夫以郑国区区将有诸侯之事犹使禆谌草创世叔讨论子羽修饰子产润色然后接四方之賔客故鲜有败事况圣朝包戈偃革专以文德懐抚北朝信使往来议论国事折冲御侮呼吸成变一言差忒实系安危臣岂敢不自揣量妄居其任臣向以名犯北朝讳元不曽接伴亦不曽奉使两朝事体正如墙面彼中情伪分毫不知加以禀性昏戆遇事褊直今若使之馆伴恐语言之际必有遗忘差错或漏泄机事或抵触使人万一如此以贻朝廷之忧虽加臣以重诛终无所益伏望圣慈矜察于两制中别选差才敏之人馆伴北使贵无阙误取进止
　　辞免裁减国用劄子【熈寕元年四月三日上有防只委三司差官】
</div>
    <div class="pagination">
<a href="传家集_page31.html">上一页</a><span>...</span><a href="传家集_page27.html">27</a><a href="传家集_page28.html">28</a><a href="传家集_page29.html">29</a><a href="传家集_page30.html">30</a><a href="传家集_page31.html">31</a><span class="current-page">32</span><a href="传家集_page33.html">33</a><a href="传家集_page34.html">34</a><a href="传家集_page35.html">35</a><a href="传家集_page36.html">36</a><a href="传家集_page37.html">37</a><span>...</span><a href="传家集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
