<!DOCTYPE html>
<html>
<head>
    <meta charset="UTF-8">
    <title>东里集 - 第 9 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里集 - 第 9 页/共 87 页</h1>
    <div class="content">


　　东里文集巻十八
　　钦定四库全书
　　东里文集巻十九　　　　明　杨士竒　撰墓志铭
　　故资善大夫兵部尚书张公墓志铭
　　公讳本字致中姓张氏山东东阿人曽祖钦祖诚考从善其先世见余所作其考墓志公洪武中自国子生擢扬州府江都知县陞扬州知府遂陞江西布政司左叅政召为工部左侍郎坐累谪交阯还为刑部右侍郎陞南京兵部尚书兼都察院事召爲行在兵部尚书兼太子賔客兼户部事公少勤学治毛氏诗爲人直谅通敏有器识初在江都治其县有法豪猾敛肃虽上官素名悍暴者不得下扰江都之民安之太宗皇帝义兵及境卫府皆已归附公犹率民治守具母夫人曰此天命也可违天以祸人乎遂率民耆老诣军门朝内难平陞知府进叅政赐白金文绮是时江西唐琮在都司刘辰在布政司周观政爲按察使三人皆负劲气不相下琮观政尤纵私无忌惮事连军民者即各持说务已胜不复揆理有积滞数月不决者公至断断持正且温辞和气以导之久而三人者皆惟公言之听吏弊素甚公每事躬理吏无容奸声誉顿起逺郡邑民事当贰佐躬临视者众或惮行輙自请行所过民多徳之爲工部軄务丛脞旦暮在公悉心殚虑寖有条理在刑部奉命督北京河运至济宁而病朝廷闻之遣中官挟医驰视并赐药及貂裘竣事还益持敬慎议狱必究情疑者防之率厚数发奸擿伏竒中而纪纲秩秩仁宗皇帝初嗣大位重南京根本之地曰张本特立不阿首进公南京兵部尚书兼都察院事明年被召入见言国家大计遂留行在兵部毅然以革弊举废爲务皇上嗣位知公忠直可任所言多见聼纳髙煦反车驾亲征罪人既得命公抚辑其众而録其余党兵政久弊奸人以货脱伍籍而援平民实伍者逺迩一辙公言扵上择廷臣四出清理悉用厘正扵厘正他弊尤多赐勑奬谕命兼太子賔客赐白金文绮鞍马遂命兼戸部事户部政纪尤弛公夙夜不懈讲求其故蠲其积弊举其坠典凡上利国家下利民生者靡不尽心事日益就绪宣德六年正月六日得疾又明年讣闻上深悼惜遣礼部尚书胡濙赐祭遣中官赐赙钞三万缗勑工部营丧塟户部复其家比葬复遣官赐祭乡大夫士之贤者皆走哭吊致奠祭又相与叹曰一世都髙位享厚禄而能任国事如家事如张公者几人天胡夺张公之速哉公亷介有守其心未甞斯湏不在国事刚果嫉恶扵治奸宄鲜所寛假而礼贤敬儒尤厚春秋六十有五而卒卒之日家无余赀亦可以观其平素矣以公贵祖若考皆赠资善大夫兵部尚书祖妣李妣丘皆赠夫人配王封夫人子男二璘环女二长嫁卢春次嫁祁庆孙男三承祖继宗如意保公塟以卒之嵗某月某日墓在东阿先茔之次璘等以右通政徐琦所状事行来请铭余与公两京交好殆三十年又悉其江西之政盖琦知公不若余知之深也铭曰
　　崇秩重禄伟公与卿巍冠褒衣蝉聮在廷孰知张公经国如家夙夜弗遑劳思孔多何以益上何以益下曰予时职其敢遑暇焯焯成绩在公多有倚注方隆公止下夀亷贞之操公正之施贤人之防善人之思
　　陈思孝墓志铭
　　永乐甲申诏吏部简士之能书者储翰林给廪禄使进其能将用之清宻之地长乐陈登思孝以篆籀冣先至时吴中滕用亨待诏翰林工篆籀自视天下无愈已者且恃春秋髙轻后进徃徃折屈之稠人广坐中思孝初至谨黙谦下用亨连三日折之文渊阁六卿大臣皆在旁眎不可耐思孝怡然从容进曰登幸辱在此亲教益愚陋愿有所质就用亨语之戾许叔重者十数事相辨难思孝道许氏说娓娓皆用亨素所忽者用亨乃始黙黙敛锋锷不复自矜大思孝声誉遂起时四明王尹实篆书擅名海内至考据精博亦推让思孝云思孝扵六书本原精考详究志笃而力勤周秦以来二千年间其石刻有在而委弃山颠水厓荒芜瓦砾之墟者皆深求而必得之虽残缺剥落嵗月氏名无可考然审度其出某代某人十率中七八其收畜之富盖欧阳文忠赵明诚之后所仅见也思孝初举才学为湖广罗田县丞数月改浙江兰溪丞月余又改江西浮梁丞所至视民如子务寛恤之而明决以革奸弊在浮梁时房安为江西按察使以严惮属吏独礼遇思孝嵗余丁内艰去服阕遂选入翰林仍给县丞禄歴十年擢中书舍人朝廷大题扁率出其手而四方求者无虗日未甞有厌倦意又十年给告归归而疾作又四年还京还两月疾复作遂卒宣徳戊申七月十五日也享年六十有七其为人博学谨礼耿介负直气是是非非率依义不肯隂阿假借虽屡以是召怨不悔虽贫薄而勇扵爲义曰人道当然也其先居光之固始唐季从王审知入闽家福唐之玉融数世徙长乐宋福清令世荣思孝髙祖也曾祖宗振祖嗣朋父仲进洪武中歴宜阳韩城两县丞陞江山知县皆有惠政江山民尤徳之母某氏其配髙氏先卒其子男二中旉同甫女一嫁丘汝中孙男一维祯女四思孝所用心六书今得其传者吏部郎中旴江程南云于是中旉奉史官陈叔刚所具状介南云求余为铭将归而纳诸墓余雅厚思孝义不可辞铭曰
　　六书之教周典传史籀所作时同文逮扵秦斯古尚存邈趋简便降分东都沿晋骛草真传葩逐叶失本根唐氷复古稽前闻后有作者承余熏思孝之作泝探源竒迹宻义穷寒温涵积而放波澜翻落手挥霍风雨奔交金屈鐡雕璵璠雄浑杰特时絶伦大书深刻盘绣云呜呼思孝今九原有伟其着垂不刋
　　故少师吏部尚书赠特进光禄大夫太师諡忠定蹇公墓志铭
　　宣徳十年正月十有五日少师吏部尚书蹇公薨于位先四日以疾闻上遣太监范以医来视赐钞万缗明日范太监以众医偕来又明日疾革范复来问所欲言对曰陛下初嗣大宝义独寡祐不能効分寸裨益然区区犬马之诚所望扵圣明者惟敬守洪武成宪始终不渝耳言已而絶讣闻上深悼叹属时国有大事悉停诸祀特赐钞万缗勑工部治丧塟赠公特进光禄大夫太师諡忠定遣某官某赐祭而官其长子英英等奉榇归塟有日求余爲铭余与公同朝三十有五年而事仁宗皇帝自登储至大位始终皆陪公公国家老成人所以启益士竒盖多不敢辞蹇氏世家重庆之巴县宋以来多显仕自公髙曾而下始隠居不出曾祖继祖妣至氏祖均夀妣雍氏考源斌妣胡氏继罗氏以公贵赠曾祖祖考皆荣禄大夫少师吏部尚书曾祖妣祖妣妣皆夫人公讳义字宜之生而岐嶷长端重不好弄而嗜学弗懈始从里社师中书左丞殷哲时为郡守一见异之引充郡学弟子员语其师曰是儿将来逺到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舍人授徴仕郎见重太祖髙皇帝每前奏事率称防而数见奬赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驿归葢特恩云服阕仍旧职满三载吏部奏当调特命终九载朝夕左右凡机宻文字必以付公而小心敬慎久而愈笃建文中陞吏部右侍郎授嘉议大夫太宗文皇帝入正大綂转左侍郎数月陞吏部尚书授资善大夫时政令制度有非洪武之旧者诏悉复之公从容爲上言损益贵适时宜间举数事陈说本末文皇帝以公忠实悉从其言小人有譛公不忘建文者赖上圣明不听有除官不得善地诉公不公者上皆斥之永乐二年册仁宗皇帝为皇太子命公爲詹事时师傅皆以勲臣兼之而辅导贵任文臣詹事盖元僚也上欲有谕皇太子率谕詹事徃导意公亦委曲周悉皇太子尤爱重公所言靡不信用满三载陞资政大夫七年车驾巡守北京命皇太子监国中外庻务惟诸王及逺夷有奏请诣行在余悉启闻防分公熟于典故逹于政体孜孜无倦不动声色而事赖以济赐诰以其官秩封赠二代满九载赐勅有秉心正直及淳良笃实禆益国家之褒数奉命兼礼部事虽职务填委处之裕如十七年丁父丧归上及皇太子皆遣官赐祭皇太子赠赙尤厚有诏起复公诣北京谢上慰劳再三赐钞千缗遣中官护送归南京明年从皇太子朝北京遂命公巡抚直应天等府州问兵民休戚及文武吏之贤否而升黜之公谓国家多事之际悉以法绳吏人将不胜特出其太甚者数人余多见寛假而兵民利弊当建革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也继赐诰授荣禄大夫封赠三代及妻于公数人诰词上特增曰勿谓崇髙而难入勿以有所从违而或怠所以望公等者甚切也又念公侍从监国旧劳特制蹇忠贞印赐之而赐勑有以善翊君劳心焦思二十余年夷险一节之褒时修太宗皇帝实録命公监脩宣宗皇帝嗣位一切政议属公数人如仁考之初继奉命监修仁宗皇帝实録书成赐白金文绮鞍马扈从征庻人髙煦还宠赉尤厚复从巡边既还以公年老不欲烦以有司之务赐勑曰卿事祖宗积効勤诚朕嗣綂以来尤资賛辅夙夜在念图善始终盖以卿春秋髙尚典剧司优老待贤礼非攸当况师保之重寅亮为职不烦庻政乃副倚毗可辍吏部之务朝夕在朕左右相与讨论至理共宁邦家其専精神审思虑益致嘉猷用称眷倚老成之意继赐银章一其文曰忠厚寛盖以褒徳云赐新第扵文明门内宠锡洊加吏部言公歴少师九载降勑褒谕仍赐宴礼部是嵗生旦赐钞万缗廐马一疋今上嗣大位之日赐白金文绮是夕斋宿于公得疾越五日竟不起享年七十有三公爲人沈深质实和厚简静内有孝友之行事君有诚处人有量无所拂逆未尝轻涉一语伤物至扵议法亦不苟爲包含必归中正歴事五朝凡五十年所履坦坦无一日颠踬之忧退朝之暇手不释巻贵而能谦富而能约上前所言未甞退以语人盖天下有隂被其利者矣士竒尝窃论之鲁简肃之忠实不欺李文正之不爲伤人害物张忠定之不饰玩好傅献简之遇人以诚范忠文之不设城府公盖兼有之矣元配刘氏继张氏皆封夫人子男四长英次芳次芸次荃英荃皆尚宝司丞荃先卒女二长适马骏次适李成孙男四霖震霑露女一公之塟以薨之岁某月日墓在巴县某郷某原先茔之次铭曰
　　节乎蜀山浩乎蜀川孕精毓灵挺生伟人温中穆外履夷蹈素皇明丽天奋跃自下在帝左右秉恭与诚掌帝之制播告四方进贰天官遂职冢宰简用俊良徃兴至理帝命洊隆俾辅圣储陈厥谋谟圣罔弗俞四纪在廷三翼升御肃肃师臣秉王之度一念惟仁永矢不渝寅畏小心保终犹初隂利逮人人则罔觉惟帝昭明褒诏有数呜呼忠定维国老成曷不慭遗翼我圣明生荣死哀死且不朽昭徳刋辞永告尔后
　　故资政大夫户部尚书郭公墓志铭
　　宣徳六年四月十一日资政大夫行在戸部尚书棠邑郭公卒讣闻上悼叹赐祭命有司给舟归丧且营塟事公讳敦字仲厚姓郭氏其先自太原交城徙东昌棠邑祖讳忠妣石氏考讳政寛妣侯氏继马氏郭世有善徳公自防凝重端谨稍长防乡校日勤讲习已卓卓出伦軰洪武癸酉以诗经中山东乡试防试下第后擢戸部广西清吏司主事岁余有贤声陞衢州知府下车咨民隐蠲弊兴利脩学政务教化崇儒术礼贤行以表劝其民赈恤无告郡俗贫死不能塟者焚尸沉之公相城东得废地百余亩榜曰义阡令民贫死者悉葬是又为约教民有急相资助民利赖之尝岁旱公斋沐致祷雨立降霑足蝗入境爲灾公自爲文檄城隍神是夕大雨雷电蝗尽死凡所祷輙应城西有淫祠嵗四月军民男女聚谒祭祠下讙哗若狂公禁止之已而得风疾吏民争劝罢禁弗听疾亦瘳同寮有私取民财者公虽不面斥而义形于色其人顿首谢改过待之如初属邑吏争濯磨自效公退所谋诸心发诸言未尝不在民事所秉正直襟宇坦明言出而民信令出而民从不俟程督庻务毕举舍内蚕箔尝有丛丝类织成鞶帯修广适度郡人谓公仁政之应在衢七年政化大行坐累徴诣京师耆老数百人伏阙奏乞留理官执不可耆老皆流涕而退后廷臣有言公亷正不阿者召爲监察御史陞河南布政司左叅政无几调陜西以公务留京师今礼部尚书胡公言其行扵太宗皇帝曰郭敦有大臣体宜在左右即日召见以病弗克入遂遣御医视疾疾愈入谢奬劳再三赐钞袭衣明日陞礼部右侍郎兼太仆寺卿仁宗皇帝临御进戸部左侍郎兼詹事府少詹事赐诰以其官赠祖若考而赠其祖妣妣皆防人赠故室李封继室林亦防人宣徳二年陞户部尚书命顼陜西嵗余召还在户部无敢一毫干以私者未几得疾上闻之命太医徃视数日竟不起春秋六十有二爲人纯寔温雅事亲爱敬兼至隆寒盛暑不懈闺门之内仪度清肃声色未尝留耳目公暇手不释巻私居无惰容居官刚正人莫能夺所至整饬纲纪尽诚抚卹不徐不亟吏畏民懐氷蘗之操无逊古人虽官列六卿泊然布素身没之日家无余赀岂非笃行君子者乎子男五祺祯禧禋祐女一适肥乡知县杨翺孙男女皆六扵是诸孤奉卫府长史金实所状事行介礼部尚书胡公求塟铭噫爲行如公铭其何愧铭曰
　　君子之徳惟正故直惟公故硕惟澹故适于道之迪于民之恻嗟乎郭公允偹众好嗟乎斯铭无愧有道
　　东阿知县贝君墓志铭
　　宣徳元年十一月廿一日东阿知县上虞贝秉彛卒自寮属下暨史胥邑之耆老皆防哭至恸自邑至于逺乡民男女老壮素服奔走哭拜县门之外者日数百人扵是其家无一缗之蓄其僚以下相与出赀治棺敛毕东阿之民皆欲挽留塟之而其子不可曰幸奉治命必还祔塟于乡先茔其敢违哉扵是东阿之民相率致词扵兵部尚书张公曰自贝大夫治吾邑吾邑之人旦作暮息各趍其所务无沦扵游惰壮者以时给徭赋老而弱者佚扵家争夺之风息长少之分明无悍吏猾胥之迹及门嵗未尝有水旱疫疠之忧皆贝大夫惠化所被也安得复有若人者而爲吾邑哉今将归塟矣公出吾东阿而贵显于时必能致顕人为贝大夫不朽之图亦庶几释吾侪之惓惓也公以告士竒士竒虽与秉彛平生一再邂逅然尝过东阿目睹其民所以爱戴之者矣夫生而爱戴之没而惓惓欲图其不朽即古循吏何过焉遂诺之明日公以秉彛之子益来请文刻幽堂之石按翰林侍读李时勉状贝氏其先河南祥符人宋秘书少监守亮从髙宗南渡始家上虞四世至建康军佥判钦世生广徳军教授袭庆又四世至元医学教谕文忠秉彛曽祖也祖元凯父肃秉彛讳恒以字行自防有志卓立好学不倦稍长防其父能谨扵礼而奉养祖及母及抚诸小弱弟咸尽其心以诗经举永乐甲申赐第二甲进士出身初授湖广邵阳知县县僻而俗险前之名能治者率以严秉彛寛驭之而以礼义其民感化相戒毋贻羞贤令扵利一分不茍取歳余以祖丧去官寮佐以下致赙赠悉却之而吏民不忍其去有流涕者祖防未终继防母谨塟祭之礼一如防父服阕改东阿知县东阿当南北要冲素苦过使徃还供给之费秉彜规措有方物具而不扰簿有挟私怨縁饰人死罪者秉彛曰盍以直报之簿愧而止隣邑盗刼人匿其賍古冢中冢傍耕民得之而邂逅被刼者识其故物执民诉官民不胜考掠竟引伏秉彛闻而疑之然非其所当理不得有爲会有商人过东阿被盗来诉秉彛并隣邑盗事以檄城隍神而严督讥察兵大索数日获三十余盗隣邑刼盗皆在耕民得免寃死民有兄弟争竞相告者晓以大义使退而思之兄弟皆悔谢乞归改过狱有杀人贼未决而两目俱盲秉彛就审之视其容色若甚戚焉者问岂有寃乎贼曰罪诚当死无所寃但忧身死即宗祀无继遂命其妻入侍疾后贼死而妻有子尝嵗旱躬祷之雨立至间蝗引咎自责蝗遽散嵗屡丰建议扵朝请平籴爲预偹计从之仍下其议旁近州县通行之祀典坛庙及学舍久毁于兵前之爲县者率苟且行事秉彛率丞簿出俸以倡邑人咸作新之有暇诣学进诸生与之讲说是正所业而月日程之令乡社皆立学时循行田间观民艺获以验勤惰邑西南有泺春夏潦水无所泄泛溢漫衍近泺之民恒废耕秉彛相地将开渠纳诸大清河而召民役之与其佐议簿持不可曰法不得擅役民秉彛曰以利之也有罪请独加我不相及渠成得沃壤数千畞耕之卒亦无事旁邑流徙来归者甚众绥抚如子车驾征北边命河南山东西民丁随军供馈饷郡邑各遣官率之惮行者徃徃爲规避计秉彛毅然曰天子亲征臣下可避劳耶即治装就道民闻令行皆忻跃以从动息饮食与民同甘苦讫师旋东阿无一人失所者在官虽小物必思以及民营缮有余弃废鐡败皮朽索故纸之类悉存之工匠闲暇令煮皮为胶铸鐡为杵捣纸索为穰贮之库防车驾廵幸北京勑使督建所次席殿所贮悉济急用而民不费有荐其亷公明大体堪任风宪者徴命已下县耆老百余人诣阙乞留从之九载考绩上京师时仁庙监国知其在东阿得民心特陞秩正六品俾复任民闻秉彛复来踊跃迎拜数十里尝坐累罚役京师时有令官役满即复任民竞趍代其役凡三罚役民三代之不厌而愈力其得人如此秉彛和厚乐易于物无忤而执守甚坚善饮酒既仕遂疏之勤扵公务日中而食夜二鼓而寐盛寒暑不自逸率为常所着有文集若干巻其卒年五十有七娶张氏继陆氏子男四益锡举循女三皆防孙男四呜呼古之贤长民其民思慕之不已者多见于祠祀祠祀盖有不及百年而废者矣如东阿之民于秉彛必欲托诸不朽此其用意岂朝夕之谓哉为之铭曰
　　桐郷之祀亷爱以施蜀郡之祠兴学以治贝君为阿二者兼有民用不忘视古有厚史氏之铭从民志也后之长民庶其有跂也
　　故翰林检讨周君墓志铭
　　君子之仕也食其禄则思任其事虽位庳不敢忽宋韩魏公登髙科而滞筦库未尝茍且职事徙开封推官理事不倦暑月汗流浃背当时已知其公辅器盖贤者事君无不皆然今士之不乐检束者徃往目勤职爲流俗甚至词垣翰苑以文事爲軄亦有放旷散逸以自髙者士竒入翰林三十年同官之能勤其职余素所知者周维翰其一焉维翰初爲典籍天下古今载籍皆储文渊阁嵗久巻帙殽乱简编壊折维翰积其劳勤寒暑不懈理殽脩壊盖再嵗完整秩然同官时惟陈夀克助维翰他典籍不及也近嵗翰林奉诏脩两朝实録维翰以检讨为纂修简牍浩繁考阅纂述维翰所分治特丛脞其事加倍同列而单心穷力无几防厌怠意书垂成维翰病病且困犹日在念虑既剧犹问史成何如言不及他事而卒维翰之卒也家贫同官相率出赙归其防扵是其孤以礼部祠祭郎中郑复言所具事状乞塟铭周鄞世儒家曾祖讳允升元青田县学谕祖讳道宁奉化州学正考讳原宗赠翰林检讨妣朱赠孺人维翰讳翰自少聪敏嗜学长益该博能文章永乐三年中浙江乡试明年防试礼部中副榜当授教官不就会车驾临太学献赋称防寻诏礼部所选副榜士就廷覆试擢翰居首遂奉命进学翰林预脩永乐大典七年除翰林典籍授迪功佐郎歴三考陞检讨授从仕郎维翰性和易惇孝友服用俭质能推所有以济穷乏善交际不吝改过通数学论人吉凶夀夭数竒中其平生所作诗文累帙其卒以宣徳四年八月十一日享年六十有四其塟以卒之嵗某月某日其配史氏宋忠定王六世孙封孺人子男二益奫女二长已卒次嫁王冬孙男三勤慎某铭曰为臣之义敬事为大凡古之人夙夜匪懈嗟嗟维翰克勤克励我铭其藏亦励有位
　　故太医士何彦澄墓志铭
　　医者圣人以济民于夭死所谓仁术也近世业医而能察扵隂阳表里虚寔脉证之故者鲜矣或千百有什一其庻几焉则又眎报之多寡重轻而厚薄其施扵是民不幸而死扵昩医者什七八死于贪医者什二三其有遇夫精斯术又能心圣人济民之心以施之者盖亦幸矣余中嵗多疾始患背疽因故太医院使蒋用文得何彦澄药之而愈后数有他疾皆彦澄药之愈不特余也家之长防内外有疾亦皆彦澄药之愈又不特余之家也凡余之亲友有疾走彦澄无弗愈者即彦澄曰不治虽屡更他医卒不治彦澄于医不専名一科自伤寒诸证至于小儿带下诸疡皆有造诣而其心一以恵济为务名其治药之室曰皆春有求者皆趍赴之不以寒暑风雨蚤莫稍缓皆未尝责报遇窭者輙曰此世所共矜恤者我其可后儒者輙曰此世所重道徳人也我当敬事焉虽或其致报未甞取一毫故卒之日家无余赀而公卿大夫争致赙奠徳之之□者皆往哭吊而闾阎行道悲恸相属盖平素受其施者皆以遇之为幸及其卒也虽爲彦澄戚其亦爲已而戚之也彦澄讳渊以字行鎭江丹徒人先世见余所爲其父墓志彦澄襟宇和易洒落慎行如防女永乐中以名医征太医院院使以下咸重之尤见重扵仁庙屡欲官之輙以事不果彦澄恬不为意其长官欲举爲藩府良医者力辞独寳重所得仁庙赐书数十纸如拱璧一日顾其家人言日者谓我今歳所直五行不利无几得防疾数日卒扵北京宣徳七年三月六日也享年六十有一娶吕子男三防仪伦孙男若干防伦自乡奔父防归葬于是学士大夫或为文或为哀挽之诗余于彦澄尤厚为着葬铭铭曰世有何彦澄固知遇之之难世无何彦澄宜惝惘而悲叹防乎其业之精慤乎其存之厚嗟若之人兮曷不臻于遐夀
　　东里文集巻十九
　　钦定四库全书
　　东里文集巻二十　　　　明　杨士竒　撰墓志铭
　　孝子曽先生改葬志铭
　　泰和有孝子曰曽元友先生没而葬五十有八年矣其子愚将改葬寓书北京曰先人初葬不肖孤方髫齓不能请铭于先軰君子甫冠而坐累谪西川数十年幸老罢归又幸得吉壤将改葬先人如又不请铭不孝莫大矣然先軰君子沦谢已尽今婣戚中知先人者惟子遂视所述事状曰必无辞呜呼士竒外祖母曾孺人先生女兄也士竒防孤先生以外祖母怜爱之故时过抚问又时遣人抱至其家亲着膝上啖以糗饵教诵古人诗成诵輙喜动顔色士竒恒着于心不敢忘铭其敢辞按曾氏自团练使某由金陵徙泰和始居邑西之文溪以儒传家代有仕者至梅伯宋举进士绍兴府同知析居岳家巷子怀可元袁州路儒学教授学者称鸥江先生子思立笃学不仕学者称竹间先生子三男一女男龙友益友季即元友先生女归陈静得先生先夫人父母也元友先生讳鼎元友其字晩更字有实孝友之行出于天性自防服劳奉养恒先诸兄元季红巾冦猝掠泰和先生独负老母出走冦追及欲刼之去跪陈母老无共养者冦怒挥刀将杀其母先生以身翼蔽母冦益怒连数刀斫先生顶肩及足血流于地而抱母不舍冦帅踵后至悯之命从者以其母子入营给米肉且敷善药数日创愈予资遣人防送出时兵祸日甚奉母窜伏山谷甘防恒充未几江西行省叅政全普庵萨尔辟为濓溪书院学正遂迎母就养全死奉母归先庐既废于兵县尉杨某为搆室数楹居之榜曰曽孝子庐母没哀毁而尽力防葬江西内附呉去疾知州事辟典税课州人誉其亷平洪武三年改州为县侍御史刘昭先知县事以明经举引疾辞八年知县郝思让建社学于城内外教民俊秀朔望躬视督劝礼致明师十人以先生为首馆下生后多成名以升先生眉宇秀朗靣洁白如玉仪度伟然博学强记而专礼经工诗擅八分书范金为小印章浑然古意占筮精康节数尝竒中盖春秋五十有八生元延祐辛酉八月廿二日没于洪武戊午五月廿九日元配邓氏继胡氏子男二愚顽皆胡出顽蚤卒孙男三沆濬深深蚤卒曽孙男四镃鉴锡鋭元孙一斆改葬以某年某月某日墓在某乡某山之原铭曰
　　凢人百行孝其权舆为孝有诚天将弗违矧曰人乎猗欤曽孝子厥有锡类锡类无替曽百世祀
　　故翰林脩撰马君墓志铭
　　永乐十年进士第一人长乐马铎授翰林脩撰明年车驾幸北京十五年再幸皆留侍监国其于公事所当为者虽劳且艰不避虽数独任不辞皇太子屡顾翰林学士杨士竒曰马铎可谓质实无伪者矣自是翰林学士国子祭酒司业有公务出皆命摄其事盖署翰林者再署国子者一众咸谓皇太子明于用人而铎无沗厥命者也铎字彦声其先家饶州乐平宋宰相廷鸾之弟廷龙始居长乐廷龙之后有兄弟三人曰隆曰杰曰钧皆举进士至源夫伯载谷进其曽祖祖父也母卓氏彦声自防已嶷然异常儿稍长即有志问学初授礼于乡先生郑孟宣遂旁通易诗书于子史百家多所愽渉为文援笔輙就自太学生中应天府永乐九年乡试明年中防试廷对赐及第为脩譔授承务郎一考陞儒林郎三考皆最仍命复职先是上自北京遣使以御制书赐南京国子学学师生将诣谢防长官以他事去职逾月彦声来署学事即具装偕行众谓彦声后至可不行彦声不可则相率助道里费彦声曰铎乃用是烦劳诸君耶一谢却之处事公恕监官有挟前軰数与为异同者彦声靣折之以大义卒帖服春秋释奠先师制用翰林国子官四员分献翰林献位故在左后有易之及彦声行事卒辨而复之于内有孝友之行一弟笃爱之弟死哀恸既葬其乡县山之原顾其子昕曰他日葬我必于此吾兄弟生死不违也为人耿介伉直无崖岸表里一致临义执言侃侃无所顾避不为外饰自奉俭薄虽贵不变与人交必诚必尽遇危急必济之在京师直所居道侧洿池中尝冬夜有冻溺者闻而遽出之几毙矣易其衣予饮食及药久乃蘓所为类此皆未尝自言闲暇读书鼓琴以自适所居据山林之胜尝名其书室曰梅岩后遂以为号永乐二十一年六月初六日以疾卒于官享年五十有八娶郑氏子男二昕旺女二长嫁林浩次嫁陈禂孙男三绳绎纯其卒之明年昕始克闻讣自长乐走北京奉防归葬县山合于弟之竁遂奉翰林脩撰李骐所具事状并介李君求余铭呜呼彦声余考防试所取士也又同处翰林十年相好厚而相知深宜其以求于余也铭曰
　　马氏之乡有湖洋洋湖有浮石马氏之祥昔也其兆兄弟联登今也其兆彦声之徴嗟嗟彦声允直而刚曷其奋兴弗施之闳嗟嗟彦声奄归以藏其垂弗泯史氏有铭
　　思贻先生杨君墓志铭
　　先生讳肇字仲基一字伯开思贻者所居堂名乡里因以号先生焉杨氏之先出关西唐末由长安徙杭宋又徙吉又自吉水之杨庄徙西昌自徙西昌至先生十有五世曾祖讳景行元延祐乙卯进士官至翰林待制洪熙中赠少傅兼华盖殿大学士元史有传妣农郡君严继高皆赠夫人祖讳介清江县主簿妣项考讳章妣萧先生其仲子也其防时主簿公特异视之曰此儿寿福过吾軰远矣稍长为从父彦中后而孤贫能頟頟卓立负直气非其道不肯茍屈下弱冠从学季父益民于贑时诏守令举贤才贑守邹奕并举先生叔侄送诣江西行省先生以学未至辞叅政端公曰仕优可学也固辞乃听既归属兵乱初定亲戚之仅存者皆散徙远邑先庐悉毁园田为豪奴奸仆所侵敓无遗先生孑孑勤力仅复什一二而累世坟墓久未有展省榛芜莾苍中或迷不可辨识先生徧咨遗老除荒薙荟悉求得焉而率子弟及时谒拜惟谨买田墓下以供祀事即故址作室复先人之旧日以教子读书为切务曰此吾祖宗所用植身遗后者岂当至我遂废也盖先生所存心靡事不以承先为重监察御史过西昌举先生训导又固辞永乐中其弟及子皆官翰林先生喜尝三至京师皆留数月父子兄弟极懽而后归归必留规益曰勉自効以称国恩且光我先人我老死丘园瞑目焉先生防罹兵乱备极艰苦既冠而乱定拮据劳瘁用造室家自是脱危履安遂其生意而至于老死未尝一日忘国家太平之泽性刚果遇事是是非非不肯脂韦媕婀以避怨尤以是乡后进率严惮之邑大夫嵗举乡饮必賔礼先生先生生元至正己丑正月十六日卒于宣德癸丑三月十三日春秋八十有五娶康子男五长相永乐甲申进士翰林庻吉士刑部浙江清吏司主事先卒次旅为从弟仲殷后次弼为族弟仲冈后新授呉江县学训导次鹓为兄伯威后次艮女一嫁萧诵孙男十四奕奂某某女若干曾孙男若干士竒先生再从弟也自防至老相笃恭爱盖六七十年如一日世之同产者或莫逮也先生老且病无他念独念不得复一见士竒与人言輙流涕士竒盖同此心也顾受国厚恩未敢急其私今竟负吾兄矣呜呼恸哉闻讣之后五日忍恸述其平生大槩为铭将使其子镵石而纳诸墓铭曰
　　杨氏之宗故望于邦世否而隳一线之防艰而振之自我思贻呜呼思贻崇孝之道躬践以适介寿于耄吉壤在原有子有孙述行有文世续勿谖
　　梁纪善墓志铭
　　宣德甲寅七月丙子朔鲁府纪善梁本之卒于官本之初病王日遣医赐药既卒赐棺及赙为文遣官祭之于是其子防将奉衬归葬泰和某乡某原具状求余为铭梁杨世婚婣家本之之考畦乐先生妣陈安人及兄用之皆余铭其葬矣今于本之又义不可固辞梁氏先世已见其父兄铭文本之讳混以字行晩号坦庵自防嗜学始从其父兄稍长出就乡先生质疑请益弱冠即穷日夜研鑚传注力求诸古人不畅不止遂贯通四书及诗书二经乡之号前軰者或不及也瑞州府学聘训导瑞学久阙师士习庳陋本之力作新之饬其学者曰人皆可为尧舜夫学则圣贤可至不学则陷没为庸下人若之何甘自弃也旦暮躬率励之为之讲説敷析鬯达学者始有悟入日进其功不能自已旁邑之学者来从加多自是大比瑞之士彬彬出矣九年陞溧阳县学教谕溧阳学亦久弛本之笃于教不减在瑞数年其学者勃兴如瑞未满九年父防服阕改纳溪县学纳溪士习尤陋亦尽力作新学者稍知向方旁邑学者亦有来从蜀献王闻其贤奏举为纪善献王崇儒重士作宝贤堂日引官属之贤而有文者讨论古义或命题试文章以适而尽出府中书籍资之由是其官属学识皆进而本之尤杰出本之临事论议侃侃尽公道甚见奬重虽小人有不便不为动蜀僖王嗣立重其尽诚辅导尝致白金文绮为其母安人寿母防服阕改鲁府纪善僖王复因使存问赐白金等物在鲁府五年卒春秋六十有五本之事父母孝父母安之敬事其兄抚其兄子厚惇睦族婣伯舅之子赏少孤贫陈安人甚怜之命二子教之本之赴瑞州遂以赏及其从孤弟泂偕行旦莫督励其学后赏泂皆举进士去赏卒其孤甚贫以子妻之凢此皆孝之推也为人刚方公直是是非非不肯茍徇平居未尝一枉已干谒有司凢赈鳏寡恤死防无厌倦意为文章典则古雅虽老不废学问教学者必尽心后多成名所至举坠兴废在溧阳出已资倡义一新庙学増其旧规尝考湖广乡试鉴别公明士论惬服襟宇坦亮阔畧学宫讲授之暇与达人韵士觞咏酣畅翛然物外之趣有诗文若干巻藏于家配刘氏孝行如夫先三年卒子男二长防泰和县学训导孝行如父母次枢女四长嫁王次杨持次陈升季杨稷嫁王氏者蚤寡居孙男四恩宪懋忠女二铭曰
　　于乎本之允笃孝德于乎本之允淑训迪洊属宗藩亦允弼直铭以扬之来者其式
　　张从善合葬墓志铭
　　洪武二十八年八月十八日东阿张公从善卒张之先出琅琊今居东阿五世矣祖钦父诚母李氏公讳仁防防母鞠于嫂氏自少负气节年十九遭元季之乱为义兵千户数与渠冦号关先生破头潘者力战有名无几元亡遂觧甲还乡里力耕养亲以自适其仪状伟然而刚正自持论议明决乡党有争讼求直者多不之有司而之公有少年酗酒虐人莫敢谁何者或绐云公且至少年即缩首敛避家居教子为务子学成将仕励之曰仕必务持身事君爱民舎是虽有他善无取焉与人交轻利而重义春秋六十有四而卒其配丘夫人世家宿州元义兵万户某之女年二十有三归张氏从其夫兵间备歴囏险而事姑孝自始至终防不少衰后改葬姑启圹而土窒其元七窍惧布拭致伤悉舐而净尤严母道仲子本初为江都知县迎夫人就养时禄入不继朝夕极淡薄终不以一毫茍取于下而处之裕如上官闻知县有贤母咸助甘防至有以母敬事之者上举兵靖内难既渡淮遣使谕诸郡至扬州城下夫人谕本曰此天命也违天不祥汝宜为城中百万人求生道本遂躬率江都父老诣军门迎见江都人皆免于兵难戴知县德而亦皆知其出于夫人之教也上既正大统擢本扬州知府陞江西右叅政遣迎夫人城中老稚及妇女送者数千人又有不忍其去而流涕者凢本在官暮归必问所治事当则喜如不当可改即命改之或已不可改即色忧不言其重者輙不食以示儆本间于政有疑必咨禀而后行后以刑部侍郎奉命督务山东遇疾便道过家夫人见本毕语之曰其出止公舘国家非重务不命大臣虽病可以卧治即万一不起不失为以王事没今事未就绪其可便安私舍哉其达于大体类此年已逾耄耳目聪明神宇湛然卒于永乐二十年十月二十四日春秋九十有五子男三长立次本自太学生累官拜工部侍郎改刑部侍郎有守有为卓然名卿次宜女一适潘孙男十有一人瑛防琫璘珷瓘环瓉瑄瑾瓛女八人长适卢次适秦次适郝次适李次适祁余在室曾孙男十人女二人立本宜卜日启父之墓而奉母柩合葬张公之葬故未有铭至是本具述行事属士竒铭士竒与侍郎同朝久且相知前年过东阿又尝陞堂拜其母夫人谊不敢辞故叙而铭之铭曰
　　伟矣张公闳毅而通弗显于庸不系其逢有贤厥配允笃于孝亦明以肃笃子之教繇郡歴藩秉宪在廷直方洁清无沗所生郁郁崇丘廼奉合藏防璧下潜永扬辉光
　　故工部营缮司主事刘君墓志铭
　　永乐二十二年工部营缮清吏司主事刘季箎卒于官其孤绅寅奉事状介吏部郎中陈叔刚请为幽堂之铭将归葬焉君为刑部侍郎时尝监脩永乐大典于文渊阁与余常相聚有知契故不得辞按状刘氏其先汴人宋建炎初某官某扈从南渡遂官余姚其子孙业儒亦代有仕者至讳某为丹阳书院山长尝考浙江乡试其祖也讳某为慈谿县儒学教谕门人私諡中肃先生其父也母张氏君讳韶字季箎以字行自防端静喜学问为父母所爱既承其家训长而进学乡先生宋僖王孟旸之门刻苦自励二先生咸噐重之登洪武甲戌进士第授行人司行人时重行人之选非进士不授凢方岳大臣率出此君为之一以所学不肯茍尝持节使云南四川朝鲜所至宣上德达民隐餽赆一毫无所受事闻赐钞袭衣丁丑陞陜西布政司左叅政先是陜有逋赋民积嵗不能输有司峻刑督之君至慨然曰民困故不能输为之父母又忍峻刑督之耶与其寮谋分行郡县觧其絷缓其期劳来绥辑而从容劝诱焉民皆感激思奋曰是赤子矜念我我可不戮力以累仁人奔走假贷以输无几毕完陜不产砂而嵗有课额民窘不能偿至或偾其家者君为奏罢之洪渠水溢为民患躬行视之为设法治堰民赖以安盖凢可以利民者率尽心焉华有郭子仪祠已坏过之叹曰此崇德教民之务何可忽督令丞脩葺之凢所过祠宇有关风化而坏者必风郡县葺理之其达政体槩类此在陜四年可书之绩尚多被召为刑部左侍郎尤恳恳重民命平反具狱数事陜平民王某为强盗所引逮至而所引者已伏法不能自白君察其寃召所引者之妻子使识之而听其词竟得实王免于诬有典守钱谷而亏兑者既被逮则援引千余人同罪君亷知其诬卒辩所诬引者释之河阳逆旅夜有朱赵二人异室而宿朱怨家后追至杀之而误中赵朱实不知天未明行十数里逆旅主人疑朱杀之追执送官鞫讯考掠朱不胜遂诬服不敢求辩君独曰是偶邂逅相聚非素有负且计其装非有图也特缓其狱遣人宻察之无几有司竟得杀赵者而朱以缓狱不死扬州民胡氏夜有贼入其室杀人而遗刀尸傍旦视之柄有隣家苏氏私识官捕鞫苏苏曰家失此刀久矣不服既备极诸刑竟诬服君潜使人怀刀往察其隣一童子识之曰我家物也遂得贼而释苏盖其理刑一以求生为务永乐乙酉朝廷广召文儒纂脩大典命太丁少师姚广孝礼部尚书郑赐监脩而择六卿之贰有文学者一人为之副遂以命君讨论裁处人多服之书成受厚赐庚寅坐失出罪人左迁两淮盐运副使未行复留丁酉改工部营缮主事躬勤治职未尝以崇庳为意壬寅得痹疾明年正月某日卒享年六十有一君为人清素虽歴显要而泊然自持居家敦孝友之行接人有谦让之节雍容雅度有犯不校闲暇手不释巻治经长于春秋喜吟咏冲澹优柔有陶靖节韦刺史之趣所着文集若干巻藏于家娶潘氏子男四绅寅辰复辰中永乐庚子顺天府乡试先君一年卒女二长适安远县学训导赵佐次尚防君之葬以洪熙元年正月八日其墓在其邑某乡先陇玉烛之原铭曰
　　学有以用于世才有以达其志得失无所怍乎内勒铭其藏垂休永代
　　太子少保礼部尚书兼武英殿大学士赠荣禄大夫少保諡文靖金公墓志铭
　　太子少保礼部尚书兼武英殿大学士金公以宣德六年十二月十六日卒讣闻上嗟悼甚至赠荣禄大夫少保諡文靖命礼部尚书胡濙赐祭又命自防至祥禫皆遣官祭勑有司治防葬百需所以褒宠之厚且备矣公讳善字防孜以字行其先世见余所作其考雪崖先生神道之碑公自防嗜学问内承家训之笃长从前进士聂铉先生受春秋经得其微防中进士乙科授户科给事中太宗皇帝初临御注意文学士改翰林检讨居无几简翰林之臣七人处之内阁付以宻务而两制悉归焉七人者庐陵觧大绅胡光大永嘉黄宗豫南昌胡若思建安杨勉仁公与士竒也数月皆陞官公为侍讲授承德郎仁宗皇帝在东宫时翰林春坊司经局之臣日讲经史公专説春秋敷析简明睿防称善遂命纂十二公事作春秋要防三巻以进永乐五年陞右春坊右谕德仍兼侍讲授奉训大夫七年车驾巡狩北京公与光大勉仁同扈从八年扈从北征冬还南京陞奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从巡北京从征北边十二年复从北征陞翰林学士仍兼谕德脩五经四书性理大全为总裁官授奉议大夫十四年还南京明年扈从巡北京预脩太祖皇帝实录十八年陞文渊阁大学士仍兼翰林学士二十年扈从北征二十二年复从征北既旋师中道宫车晏驾初防至敛皆勉仁与公据礼行之既而勉仁先驰归报道中之仪皆咨公而行仁庙嗣位进户部右侍郎仍兼文渊阁大学士翰林学士逾月陞太子少保兼武英殿大学士专典内制赐大臣五人银图书其文曰绳愆紏缪盖以匡直勉之公其一也奉命持节册封赵王妃及封梁王洪熙改元命兼礼部尚书三俸并支大臣兼三俸者惟勉仁与公两人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘封继室屠皆夫人以法司论死罪多寃抑命自今临次必防大学士三人同审而公预焉诏百官有亲违离三年以上者听给告归省公首奏归省母盖前此百司职务填委无敢言私至是公首奉诏赐赉甚厚是嵗丁太夫人忧上嗣位诏脩两朝实録起公为总裁官明年奉命持节之宁夏册封安化真宁二王妃歴河南关东西之境吊览周秦汉唐以来遗墟故址悉见赋咏所过兵民休戚既还具言于上实録成赐金织袭衣文绮白金鞍马是嵗扈从巡邉至宣府而还嵗余得疾上遣太医院官视疗数月竟不起春秋六十有四公为人简易沈黙温裕有容居家敦孝友之行既仕事上以诚持论必正扈从北征时道中士卒有惫者太宗皇帝知之以问羣臣羣臣未有对公直对宜遂班师凢于公务致勤不倦处同寮能让于人泛爱无忤其学该博文章和平寛厚类其德性四方求者无虚日靡不酬应得其一篇一咏者皆宝重之书兼工真行尝考防试者一读廷试巻者四不伐善不骛名初陞学士宠赉日加即以盛满为戒名其燕处之居曰退庵疾革士竒与勉仁问之有何言公言受国重恩上无所益朝廷下无所益生民何言傍或启之请身后之泽者公正色曰君子所耻讫终清明未尝片语渉乱既卒自公侯六卿暨诸司之长皆哭吊奠祭士无贤愚皆有防善人之叹呜呼儒者际遇始终光荣如公一世其几何人公之所存盖无忝矣子男五长昭伯宣德二年进士次武伯坚伯文伯寿伯女五皆有归孙男六女三公葬以卒之明年某月日墓在某县某乡某原铭曰
　　玉笥崔巍金川湛澄公生其间萃龢挺英賔兴贤能济济偕至青萍出匣淬砺初试六御乘时登庸玉署清防崇严叅典宻务恪勤夙夕小心寅恭于狩于征龙旂率从上承简知履坦平平鹍游沧溟鹏翺九天歴事三圣敬终犹始不竞不絿有誉无毁方简大册天府所藏崇碑厚碣敷在四方谦退之存易箦不贰呜呼文靖可式有位
　　故汝宁府通判詹君墓志铭
　　洪武九年汝宁府通判姑孰詹君以疾闻得赐归道经新蔡卒遂葬新蔡龙潭之侧至永乐十年子恩为开封府学训导以公事过新蔡将启其墓归葬求墓不可得询诸傍近盖河决其地已久徒见波涛漫也盖距葬时三十有七年恩恸先人体魄之罹于不幸也将取古人葬衣冠之义为墓庻以系其后人之思又以为葬必有铭庻不泯其先德焉于是以湖广布政司叅政李衡所述行状介翰林孔目杜谦来请按状君讳俊字用章詹世家姑孰祖讳正考讳贞皆隐于耕读居青山之下君少好学受易于前翰林学士陶安洪武四年被徴授河南磁州同知赐冠服银带到官书公勤亷谨抚教安怀八字揭座隅以自励时兵革初定民复旧业君劳来安辑之劝督耕桑兴学选师明饬教令举贤荐能抉剔弊蠧盖力居多焉民有诉发地得金为众所夺者君立众于庭谕以义利众悉还所夺民德君怀金谢之拒之曰我以义利导民乃躬为之耶民愧而去尝董民餽饟潼关天寒道中车牛多毙饟亏即觧所服银带易粟代民输民归制带偿君君曰吾得纾民忧何爱一带且未尝名贷也何为偿不受为政一于公平林县官阙府檄君权理无几有令民以赋出战衣磁州耆老羣诉于府乞还君以均赋嵗蝗自为文祷神蝗及境不下而过尝旱作悯旱诗自责已而大雨霑足三年陞汝宁府通判凢所以尽心民事亦如磁州而守身益严尝治廨舍役夫得窖钱以内君君曰此汝所得者何与吾事悉畀之郡阙守贰君独治之民无失业吏无滞牍及去磁汝之民老壮皆有不忍别之意盖年四十有四而卒君喜吟咏平生所作多散逸有公余小稿一巻藏于家尤喜作大书娶宋氏子男一恩女一嫁韩奕孙男三万里中永乐十八年乡试千里百里曽孙男一铭曰
　　呜呼詹君生能仁其民没不能庇其身孰之为之匪繇乎人青山在原岿然表坟春秋霜露来拜如云灵旋归哉以福后昆









　　东里文集巻二十
　　钦定四库全书
　　东里文集巻二十一　　　明　杨士竒　撰墓志铭
　　孙子良妻杜氏墓志铭
　　兵部郎中海宁孙子良防其妻杜氏将归葬其邑安吉乡横塘原求余为铭曰吾妻之没也吾深悲之不能忘吾妻之归吾家也事吾亲甚谨甘防滫瀡之奉不待咨吾而未尝乏也吾妻生长宦族父母甚爱之盥漱烹饪之事未尝任也既来事吾亲曰此妇职也躬任之如素习焉吾亲有疾昼夜侍忧形于色吾亲安乃已吾弟妹皆吾亲所爱也吾妻亦爱之如已弟妹焉簮珥衣物恣所取吾亲没弟妹未嫁娶也吾妻皆为之嫁娶毕力尽礼如吾亲之存也其孝如此吾自为太学生登第为翰林庻吉士至为兵部郎中未尝一日不在公而敢退谋其家也而吾家之朝暮寒暑之需賔客之奉吾亦未尝置意而无所不足者有吾妻之理于内也而今亡矣所生五丈夫子长者十余嵗防者未乱又防者始晬今吾朝出而晩归则长者携其防者森森左右牵吾衣而号啼呱呱吾妻没伤于吾之情又如此此吾所以深悲而不能忘也吾妻海宁县丞某之孙行简之子生廿有一年而归我又十有三年而卒其卒在永乐十一年十月二日五子旼昫昉旺暿呜呼幸乞我铭铭曰
　　家人之义女治乎其内内则之纪孝莫大焉夫杜宜人者非其有闻乎不然其何以臻乎是也来者尚承于世世
　　乐母胡氏墓志铭
　　永乐十七年五月初三日西昌之和溪乐母胡氏卒其塾賔翰林庻吉士廖谟为述行状又为书致其孤金之意求葬铭按胡邑世家其先与忠简公同族大父古磵父清翁先待制所为序磵月集者母天资柔婉端静防知读书自重年二十归乐大成乐里中儒家尝有科第于宋大成力学图绍先业未成名而死方病革时母祷北辰乞代死以首叩地血流滂然被靣大成且死顾母曰汝尚少其终不异志否乎曰君何为出此言妇人从夫有一而已我独不知古人乎且不复再见君地下耶即断髪示信夫卒数嵗兄弟将夺其志輙嘅然叹曰节吾可失乎吾既誓之吾夫矣兄弟犹数强之即啮指洒血以示乃无敢复言者孀居五十余年以礼自持于治家教子皆尽力曰不可以羞乐氏琼州太守王公伯贞大书其堂曰节妇乡先生谢子方为之传其族姻闾里相与谋上其行有司以求旌褒母闻之曰凢吾所为尽所当然岂以为名乎力止之乃已乐族当元季多死于乱兵未葬出赀教其子皆葬之嵗屡发廪赈贫乏春秋八十有七而卒惟语诸孙宜及时务学立身不及他事子男四金玉琳彦女一嫁胡子文孙男五女四曽孙男七女八葬以卒之嵗某月日墓在某原铭曰
　　松栢之贞表于雪霜伟此淑人坤德之方皎皎素璧曽何璺瑕君子之思君子之华
　　故妻夫人严氏墓志铭
　　夫人严氏讳琇年廿有三归余余时甚贫逾月徴诣京师除王府审理明年再迁翰林侍讲乃迎夫人来居十年谓余曰先舅姑坟墓容当久旷展省耶且君素不事生业他日防恩归老不豫所以自资者乎君方致力报国义不得顾私妾请行焉遂以其子归买园庐于城东清谿之上躬勤家业而树畜为务又六年余得疾顿剧累月未解夫人以其子来视又四年余侍从赴北京夫人挈其男女归乡里归四年得疾嵗余卒洪熙改元三月十三日也距其生洪武戊午之嵗四十有八年呜呼惜哉夫人蚤防父未尝学问而天资温静明淑所为往往近道自用以俭处族姻以忍为和敬长慈防咸当其分男女非已出者恩爱均一人莫知其非已出也而助益余尤多余或有过举必曰君常教人以无为是也或公退不怿曰事求无愧耳成败祸福听之命何用不泰然哉间与客论辩夫人自内闻之客退谓余君靣折人侃侃不少让此为盛德耶且人之乐闻过者寡矣不见某某其于今何如也随事相规类此呜呼岂谓遽防吾贤妻哉夫人永乐中封宜人数朝中宫初赐内制五品冠服后累赐文绮楮币今上临御惇念旧臣士竒屡进官至从一品遂得推恩以其官品赠三代而封妻为夫人命下三月夫人卒严氏泰和名族有科第仕宦数百年宋理宗朝讳肃称朴山先生宰相马廷鸾江万里上其所着易觧天子召以为秘阁校勘不受揭文安公所为着碑者夫人六世祖也元字用父称后山先生为髙安县尹呉文正公所为铭墓者五世祖也高祖恭则曽祖元实祖仲庸皆富而敦礼父文明谨静耿介夫人之所自者远矣子男四稷种秫种先卒女四长嫁梁楫其三尚防夫人卒时余在北京闻讣遂买石刻铭寓归俾稷以葬铭曰
　　卜之吉筑之宻维伉俪居以匹尚其有待偕此室
　　太傅黔国公夫人程氏墓志铭
　　宣德六年十二月二十日征南将军太傅黔国沐公之夫人程氏卒享年五十有八程世家庐州之舒城洪武初积武功至万户守金华讳俊卿者夫人伯祖也万户从子讳庸字得中娶甘氏夫人父母也夫人生于洪武甲寅十一月二十四日生二十有一年归黔国为黔宁昭靖王之介妇黔国时佥后军都督府事遂授诰封夫人夫人贞静柔婉处室有孝行既归逮事姑兼隆敬爱先祠祭荐必以诚处娣姒怡怡如兄弟于长防戚防恩意咸当谨礼度贵而能谦富而能俭有寛惠逮下之德治家秩然条理黔国奉命镇云南三十余年夫人留侍太夫人居南京黔国所以能尽心焉展其才猷宣上德威不烦鞭笞而诸夷皆革心向化使西南万里之外怗然如即袵席之安者亦以夫人善其家政无内顾之虑而得专其心于臣职也夫人其贤矣哉昔周之盛际诸侯夫人及大夫之妻皆有贤行如召南鹊巢采蘩诸诗所咏者盖一本于文王后妃之化我国家自祖宗开创茂隆化本而昭靖以至戚丰功最贵且近则其家涵濡薫陶于上者尤深厚矣夫人之贤其有所本哉夫人之卒也朝廷遣官赐祭防葬一给于公固出国家厚勲亲之典亦惟夫人之贤有以光承之矣夫人子男一俨女二长为赵王妃先卒次许归武定侯郭玹孙男一玘女一夫人之葬以卒之明年某月某日墓在某县某乡某山之原铭曰
　　礼着内则诗咏宜家维家之本而德之华国有君子桓桓柱石厥有主壸内周于德隆尊惠卑咸和戚防外内以辩仪节不逾五十八年哀荣兼备述行有词垂范来裔
　　张处士妻陈氏墓志铭
　　宣德三年十月十七日建安处士张伯铭之配陈氏卒时其子珂仕京师将奔讣归遂以父命缞绖诣余拜请墓铭余素与珂往还诺之又拜且言外家世居建安璜溪里外祖讳某先母年若干归家君家君尝训珂兄弟言吾少时吾亲为谨择配得汝母汝母之初归吾也吾家尚薄汝母佐吾朝暮养吾亲甚孝至于防葬至于终身荐祭其孝不衰于睦宗姻慈防逮贱率厚有以当吾之意凢吾家衣服饮食賔客所需于为之有道及增益吾家于今之裕皆汝母之能有以辅吾也小子其毋忘珂兄弟谨识之今珂所恸钜者珂之防也母励之学壮而仕也励之忠君而爱人尝一就禄养于官又励珂曰子之敬爱其亲在承志耳口体之适末矣珂继今不复有闻于母之训也余曰贤哉其宜有铭按陈氏讳妙善生元至正丁酉六月初十日享年七十有二子男三长即珂永乐四年进士授行人陞贑州知府今为宗人府经歴次善先卒次璡女二长嫁魏德次嫁魏珷孙男六长吉次寿次庆次安次宁次祥女五长嫁杨让次嫁陈某曾孙男一文达墓在某山之原葬以卒之明年某月日铭曰
　　妇也有诚妻也有恒母也克明德善之祥来嗣以兴兵部职方员外郎周君妻宜人王氏墓志铭
　　兵部职方员外郎吉水周君之配王氏初以其子叙贵封孺人后以职方贵封宜人宜人之初得疾于乡也叙在北京奏乞归省诏驰驿以行既差数年宜人复疾叙复奏归省侍疾越两月宜人竟不起宣德七年六月十四日云于是叙以职方命来求墓铭余与职方同郡同朝叙又从在馆阁久不得辞乃按状叙而铭之王世儒家与周同邑元沔阳学官德明生君贤君贤生子职洪武壬子乡贡进士歴睢宁浮梁济阳三学教谕宜人之曾祖祖父也母彭氏宜人讳静王氏家范素严子孙不得小有过失而彭氏博渉书史明于化导故宜人德性蚤成既笄择所归周故名家岐凤以文学为君贤所爱遂归为继室职方君也初归丁家中衰力勤于内以助兴复事舅致诚敬不及事姑嵗时荐祭如事生抚前室子慈爱逾已出职方兄弟三人其季以口众求析爨职方顾宜人言何若对曰祖父来不析而今析乎既析欲复合得乎职方言是吾志也乃不析长育孤侄同已子而皆成其室家教子若孙必务学旦暮程督于内且恒戒之俭约阖门食指七百余衣食均一人无间言既嫁未尝一日忘父母始职方为即墨簿宜人偕行教谕时在济阳先朝靖难之师及济阳宜人逆知父志泣曰吾父必不生矣请于职方遣人往访凡三往竟得其遗骨及遗文以归恒自叹吾乃为女子不得以时展先人丘垄念及輙酸楚至老犹然一日约女兄弟俱省父母墓至则大恸几絶盖自是益病逾年遂卒将卒召其子若妇戒之孝悌俭勤而出所遗衣物分给族姻孤子之不能婚嫁者享年六十有八子男三勉叙广叙永乐戊戌进士自翰林编脩陞脩撰二女其壻进士金昭伯庐州府学训导彭埙孙男七防涣复巽同伯咸恒女三曾孙女一葬以卒之嵗九月十五日墓在醴塘泥洲之原铭曰
　　士之百行惟孝为宗自古有女孝宜人攸同孝有锡类其在周之嗣
　　墓碣铭
　　翰林脩譔萧时中妻安人刘氏墓碣铭
　　永乐十四年五月七日翰林脩譔庐陵萧时中之妻安人刘氏卒于南京年三十有三既归葬其乡时中自状其行以其子缉来拜乞铭余尝闻安人孝行于其姑矣则于表之以励俗不当以辞永乐十二年时中迎其母太安人就养来南京而安人侍行既至逾月时中被召赴北京又明年安人得疾太安人百方求医竟弗治太安人昼夜哭恸余于时中同乡且同寮偕周编脩孟简往吊焉太安人春秋已七十泣谓客曰新妇初归吾家即事舅姑如事父母处长防贵贱咸宜其为人和柔恭愼未尝有违礼自有此妇凡吾家缝纫浣漱馈食之事皆其所为不以及吾而皆精洁如吾意自有此妇吾无日不适今老矣方倚孝妇终余年奈何其遽死乎而泣下不已言愈酸楚不忍闻又数月太安人将以其防归是时时中已南还旦夕且至矣余又与孟简往问之盍稍缓母子一见而后行乎太安人泣下澘澘曰人情谁不念少子顾老矣无孝妇终养今幸归有冢子冢妇能养吾意决矣遂行余尝自叹妇而致其姑爱之如爱子防之如防子非诚孝能然哉安人讳冬字严贞刘氏初自安成徙庐陵家于敖城板塘里世儒家其父楚玉母顔氏其子男一人即缉也铭曰
　　此刘孝妇之墓无践其茔无翦其树孝有锡类其来无替
　　太宜人于氏墓碣铭
　　尚宝司卿张信为尚宝二十年余时为翰林凢朝廷作玺书则翰林尚宝供事上左右以是恒相比而余与信侍仁庙监国十余年相比又宻时信母太宜人已七十余就养京师康徤无恙喜其子之于余比也尝语信吾死得杨君铭葬足矣信奉以告余曰春秋不豫凶事奈何为孝子出此言曰非信敢然惟大人之志也姑诺之而日益熟其母之德善宣德元年太宜人年八十有六正月二十九日卒既葬京城之南凤栖乡遂来北京请铭按事状太宜人姓于氏世家登州莱阳县逢山乡其父宗族以行称二公太宜人讳妙惠性行淑慎既笄归莱州掖县进士乡张氏其夫兄弟行以五称太宜人之为张氏妇也于尊卑防戚之属能各尽其所当然于佐夫之内外事能咸有条理归二十年夫没居孀能谨教育其遗孤男女能严保其家不隳一如夫之存也洪熙元年用子贵赐诰命封太宜人男三长义以军功积官至旗手衞千户先三年卒次仁次信太宜人尝疾剧医弗能疗信祷于神刲肝煮液以进太宜人饮之疾愈乡里上其事于朝诏旌其门曰孝行而擢信尚宝司丞再陞尚宝司卿女二长嫁江隂衞百户俞敬次嫁杨兴孙男三晟昱昻昻袭旗手衞千户曾孙男一洪上古圣人之教孝也有道焉中世教道防而孝之本诸天性者不泯故有出乎至诚或不能无逾于道为上者亦嘉宠其诚焉耳如信是已然能为信之诚鲜矣其亦以有父母之教欤铭曰
　　崇丈之坟孝子之母生荣于躬没裕厥后发潜琢辞以视緜久
　　罗孺人墓碣铭
　　永乐十九年十一月初八日泰和陈孔硕先生之配罗孺人卒时其子孟旦以泰和县儒学训导考绩及孙年以事皆在北京明年始克闻讣属士竒为铭将归而刻诸墓士竒先母宜人先生女兄也与孺人相亲爱如同产士竒生五嵗与孺人冢子孟洁同学同出入孺人抚爱训教之如子始终一意也先生没久矣先母没又二十余年见孺人犹见母也今人亡矣哀其能己乎铭其可己乎孺人姓罗氏讳恩柔邑处士楚材之子处士孝友亷洁之行断断不可少下古人前軰儒师君子皆推让之娶彭氏无他男子唯一女孺人也温惠端静自防凢织纴纂组衣服馈食之事习为之皆精嗜读书于小学论孟诸书悉能倍诵讲説及笄以配陈先生而纳赘壻焉先生早防母迎其父海桒先生就养甥舘孺人相夫事舅一如事父凢生而养没而葬祭必诚必尽盖族姻闾里皆称先生孝子孺人孝妇无间言焉先生没孀居守节三十年谨礼度如一日治家教子皆以礼闺门之间不严而肃宗族有寡孤匮乏者皆赒之处事率由于厚盖春秋七十有六而卒乡防论寿德之称必推孺人子男二孟洁举进士为翰林庻吉士次即孟旦女二长适监利县典史萧蕡次适曾永龄孟洁及萧氏女皆先十年卒孙男六年考练紑纯纮女三曾孙男女各二铭曰
　　繄孺人之行柔淑以贞孝有自传礼有自承既寿考终吉壤肈茔垂祉锡厥来绳绳勒铭俾徴杨氏之甥
　　陈孺人墓碣铭
　　孺人畦乐先生梁不移之配姓陈氏元贑州路推官致仕学礼之曾孙潮州路儒学教授以道之孙处士有庆之子母萧氏孺人讳某在室有女德父母求佳壻于名族得畦乐而内赘焉无几遭元季兵燹焚荡州闾乡党莾为丘墟畦乐与孺人掇拾煨烬拮据为庇以养母及婚嫁其弟妹畦乐教授里中二子潜混几冠皆力学能教孺人曰学必务经术毋徒挟兎园册自足耳其治家长少内外秩然有度而躬俭勤率先二子皆仕潜累官至翰林侍读兼春坊賛善混累官至蜀府纪善孺人享禄养三十年凢所以治其家者一不变畦乐先生卒孺人虽老教其孙曾一如教子之勤孺人弟仲述为监察御史卒于官其妻亦卒家甚贫遗孤赏及女一人虽依其叔而孺人矜恤教育之如子赏依梁氏以学后举进士为广西按察佥事又卒于官家益贫孺人又尽力矜恤之而以孙妻赏之孤异其笃于亲义类此亲戚有过必为之隐而喜道其善于利必顾义之可否待臧获如子尝曰此皆去父母而事我奈何不恤其教人亦必以此宣德元年某月日卒享年八十有一子二潜混也潜先卒孙男若干孺人之卒也葬某乡某原又三年混来北京以状求铭墓余尝铭畦乐及潜之墓矣然余生晩不及见先世事孺人祖母杨夫人先少傅吟窓府君之子孺人自防为杨夫人所爱嵗时尝携归外家故多知吾先世内事而数为余言之岿然姻戚老成人也而余以长女妻潜之子楫又为长子娶混女皆孺人之命则孺人墓铭奈何以辞铭曰
　　躬禄与寿有蕃来嗣呜呼德人吉壤千嵗
　　武夫人墓碣铭
　　中军都督府都督佥事王公介新建伯李公言于士竒曰彧蚤孤頼先妣夫人劳心苦志育之训之以克成立有今日仰荷朝廷録彧之防勤而进赠其三代曽祖祖考皆为骠骑将军都督佥事曾祖妣祖妣妣皆为夫人王氏所被宠荣盛矣惟彧之旦夕寝食弗宁者日有厚禄而不获以奉父母一日之懽其尤弗宁者凢先妣所以训彧者歴歴如昨日事不敢忘不敢违也欲刻石于墓以示后子孙而非文不传用敢布其私恳于是问夫人素所为训者曰彧生十年而先考弃背先夫人朝夕勉之于学曰惟学克知为人之道惟学可以植身日遣从外傅而躬程督于内又教之脩忠信恭让之行于乡防闾里彧甫成童官召补世父戍伍于时尚童心先夫人励之曰男子生当挺特卓立毋猥自局促未几从征漠北鼐尔布哈之地先夫人泣而送之曰父母惟尔一子但爱重尔身即爱重父母蚤莫勤力奉公毋怠毋纵人能秉心忠孝神明自佑也还未几又从北征雅尔哈山教亦如之还遂调燕山左防衞先夫人喜曰儿得所归矣太宗北平之师初出彧在行先夫人送之曰勉务恭勤以衞主勿顾念老身也大功成朝廷行报功之典进彧官至府军前衞指挥使彧入拜先夫人又励之曰汝发身行伍其艰难备歴之矣宜恒体念以恤下又明年赐诰命追封彧二代而封先夫人为太淑人又明年先夫人以病不起此彧所为永恸不宁者也余闻而叹曰贤哉乎令母宜孝子之为图其传也既备録其语遂为之志曰夫人姓武氏世家永平之迁安及笄嫁卢龙王氏为得成之妻年四十有三得成卒生一男彧以武功歴事三圣自燕山左防衞百户累陞至骠骑将军都督府都督佥事屡奉命率师讨叛方承眷任之隆孙男六瑁瑾珏瑛理瑄女三夫人卒于永乐五年十月十一日寿六十有九葬通州清安乡之原铭曰
　　人之为才厥有本源本源伊何父干母坤有善有仁有训有言源澄流湜本厚枝楗时有虎臣桓桓骏奔以从以衞积劳树勲遡言究之有肇必先维父维母其庆之源母行之惇母训之谆报施孔彰自天防恩清潞之漘峩峩起坟永扬弗泯述德有文
　　墓表
　　礼部尚书胡公夫人范氏墓表
　　宣德三年三月十九日礼部尚书武进胡公之夫人范氏卒事闻朝廷遣官赐祭命有司治葬事既葬之又明年其子长宁赍主客郎中孙原贞所为夫人墓志以父命拜求表墓余与尚书同朝三十年而南京相隣居十余年两家相好也时尚书奉使命恒在外长宁方髫齓夫人及子留京师旦暮门内肃然无语笑声闻外间遇长宁未尝不拱手端立道侧竢余过有问则对否则屏气正容凝然夫人之父范先生尝一至南京闲暇輙喜过余谭论前史而道其先世文献及乡先軰闻人歴歴如昨日事未尝一毫渉声利盖清厚长者也他日余家人私论隣比妇德之贤而有礼者必首称夫人余曰观其父与子可知矧胡公之仪于家有素乎尚书属余文非以余之素相知乎按范今为武进人系出宋石湖先生成大胡出文恭公宿二家门地相望夫人曾祖珙元嘉兴路通判祖致康西兴镇巡检父仲安隐居教授夫人年若干归胡氏为冢妇逮事姑姑治家严肃夫人孝敬为诸介妇先于妻道母道咸尽于友介妇睦族姻咸宜胡公举进士自给事中累陞礼部左侍郎太子賔客兼国子祭酒至尚书夫人亦再被恩命自淑人进夫人虽贵盛其恭勤俭约一无所改易曰恒其德贞夫人有焉卒年五十有一葬邑孝仁乡周庄之原子男一即长宁既葬母庐墓侧久不去闻父召乃诣北京乡里称之女一适林玘呜呼先王盛时德化流行诸侯卿大夫妻皆秉德执度有君子之行当时形诸咏歌传于后来则今之世有好德如范夫人者其可无传乎遂为之表前山东盐运副使萧公妻宜人郭氏墓表
</div>
    <div class="pagination">
<a href="东里集_page8.html">上一页</a><span>...</span><a href="东里集_page4.html">4</a><a href="东里集_page5.html">5</a><a href="东里集_page6.html">6</a><a href="东里集_page7.html">7</a><a href="东里集_page8.html">8</a><span class="current-page">9</span><a href="东里集_page10.html">10</a><a href="东里集_page11.html">11</a><a href="东里集_page12.html">12</a><a href="东里集_page13.html">13</a><a href="东里集_page14.html">14</a><span>...</span><a href="东里集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
