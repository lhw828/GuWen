<!DOCTYPE html>
<html>
 <head>
  <meta charset="utf-8"/>
  <title>
   敬轩文集 - 第 28 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   敬轩文集 - 第 28 页/共 33 页
  </h1>
  <div class="content">
   送国子生黄勉序
　　农不为艰嵗而怠其藨蓘之功无熟则已一熟则収必倍士不为未达而怠其进修之志无成则已一有所成则就必大自古贤人君子时或未至虽抱负其所为屡进屡抑者有焉如韩退之号为文儒宗主学者仰之如泰山北斗然当其未遇时尚屡挫扵所司况其他乎哉广昌黄均勉其先大夫尝赞政大府有声均既得家庭之教而又逰邑庠从良师友以广其学既而以其所有进试扵乡闱屡进屡不防恒人处是鲜不形诸色辞而非乎人均则曰我之学实未至也非有司之过焉由是益勉厥所为而不怠逮今年春所司以均充贡大廷一举而防例送南京国子监卒业将行其友监察御史陈嘉谟来索文以赠之余尝言农不怠所业而收必倍士不废所学而就必大观均之为学即勤藨蓘矣始虽未利今则骎骎乎有成之秋太学又英贤之渊薮而均翺逰乎其间殆见耳薫目濡心融神得日増所闻知若听九奏扵洞庭之野阅狂澜扵大海之中则他日所获犹大田登而所获无算爵禄之来其可辞邪君其益勉之以需其至
　　送房子新归洛阳序
　　孝友出扵天性之真而人每不能克尽其道者沦扵习俗夺扵物诱也有能卓然尽其道而不为二者所移得不谓之贤矣乎余自为进士时往来洛阳道中尝经今监察御史房君子仪之舘时子仪尚为进士与其兄子新友爱尤笃一门之间孝弟之风雍如也又七八年子仪拜官内台子新由洛东下大河北达沿衞东骛上潞水以抵京师与子仪防扵寓舎昼则道旧故奉觞相酧夜则秉烛相对若不能退寝者怡怡愉愉之情发扵中达扵外既而子仪将西按闗陜而子新又念其母氏倚门之望亦将归洛矣戒装在途余与子仪同官诸公追而送之都门之外且告之曰世有帛堆其庾钱积其蔵号为富室大家而乃沦诱扵物欲习俗防父子兄弟之间悖争鬬防之声日闻扵人其获罪扵名教甚矣是亦何足称道扵士君子齿颊间哉子新在家庭时既已笃扵孝友子仪防宦京师子新又奉其母氏之命浮走水陆来展情好既而复将归慰其母氏不为习移不为物诱扵房氏兄弟见之子新行矣子仪闗陜之行亦将便道拜其母氏扵堂子新其饬子弟酾酒醪具甘旨以需子仪之上夀
　　送张佥宪之任序
　　监察御史张均叔润以进士擢官内台内之振举风纪外之廵厯郡邑以至奉命仗斧督察山薮之奸防妥安里闾之良善率皆秉公直矜恤之心以推行其素所蓄积要使国家仁柔万物之意默寓扵诘奸禁暴之刑由是在职仅逾两考而能声敏行已振耀乎人之耳目今年春藩臬以缺官状上诏廷臣各举所知贤以补其员叔润遂为大臣所推荐授江西佥宪余尝谓官无崇卑惟得行其志乃士君子之所愿况宪佥秩既不卑而又得按劾奸贪扶植善类有秩任之荣而得行其志叔润兼而有之是其荷受不轻而重也较然矣虽然御史按察虽有内外之分其事则一叔润为御史既克尽所当为今之往但当持其心如在内台时加之以恊和使副使意不専而事父惬以至廵厯之方益当如昔人之为提刑虽荒崖絶岛穷山深谷缓视徐按剔去牟蠧保恵良善使单民弱妇咸得伸眉吐气而不为豪横所顿捽遏抑又见叔润之声克满大江之西斯不负国家之所擢用矣叔润其勉之
　　赠司训王秉节之任序
　　莫难扵为人师师者所以觉人之暗正人之邪而后学所取法焉者也故夫子曰温故而知新可以为师矣谓之可则非尽扵此者也况于温故知新有未能乎孟子亦曰人之患在好为人师为师非人所当好以眀为师之不易则视之易而冒为之者又非亚圣之所取矣吾观厥今国家养育人才以需公卿大夫士百司之任用其原则悉本扵学校学校则责在师儒故师儒得人则学子有所取正法式开其识而广其才由科贡之途进而备国家之器使者累累焉师或非其人则为弟子者贸贸然若问道扵盲借听扵聋穷年累月矻矻然虽劳其心力而竟无一得欲求其才之成而备诸司之器使难矣哉先人教鄢陵时诸生固多俊秀而王均秉节则为老成之士又居诸生之首焉厥后秉节贡诸泽宫益増其所未至闻见日益广遂从群士试教职之选扵大廷名出而秉节又为首冠遂授南宫司训余谓以师道之难而秉节以老成之士居之其尚益思其不易谨其言行而为诸生之仪式勤其讲授以啓诸生之蔽惑俾才器之成如金之就范冶木之就防矩他日人才之出于南宫者珠聨璧合彚进扵眀时则秉节扵师道之难者克尽所难殆无愧扵孔子之言而不至如孟氏之所讥矣秉节其勉之
　　送陈庭训归青田序
　　陈庭训少从其先君子宦逰四方及其先君子弃世乃与弟四人奉其母夫人归养扵青田之故乡庭训孝友之名闻里闾间借甚今监察御史陈君庭询则其弟也庭询既以文章取髙第得美官而青田去京师将七八千里庭训与庭询别又五六寒暑矣一日庭训奉其母夫人之命拏舟来自大江之南视庭询扵京师相与论故旧恳恳倾防不能已昼不足则继之以烛或道其先君子之宦迹则因以兴无涯之感或道其母夫人之深爱则因以起望云之思或诵夫鹡鸰之诗则相勉以出处之慎言虽谆复皆出扵友爱真情而卒归扵天理之至正防合曽防何庭训重念母夫人之髙年而归念动矣戒途有日君子扵庭训为子而能孝扵其亲为兄而能友于其弟既孝且友得人心之同然者感扵人宜其名动里闾而见称士大夫间昔张仲以孝友见咏扵诗人流誉扵后世况庭训生逢盛世诗人墨客所在林立庭训之归道途所经舟车所掠吾见咏庭训之美者所至若啓蛰之雷连乎其声有不可遏殆与张仲之名同传之乆逺矣归见母夫人更为道庭询守官之清慎以慰其倚门之望
　　送陈御史归祀序
　　亲在而欲致其养亲没而欲致其祀此人之至情也国家以孝治天下人臣之仕于朝者亲在得归省亲殁得归祀所谓因人之至情而立教者也监察御史陈君廷斌自拜官来扵今八九年矣一旦请扵朝将归修祀事扵其家命下廷斌告别扵内台所往来因相与属余叙以赠之余尝与廷斌奉使湖南同处者累年雅知廷斌之笃扵其亲廷斌尝谓余曰某不幸二亲皆早世今幸借先徳之庇有列扵朝欲以其禄致薄养扵亲固已无及矣此子路所以有负米之叹也又尝谓余曰人之不得生尽其养庶几扵其殁身有所立以其光为父母之光今国家方举推恩之典他日或得荷宠光以归贲二亲扵九原使殁者有知庶有以伸终天之报俯仰今昔六七年余及余起复至内台廷斌已自荷国之光封其亲如其秩今既得请以归修祀事廷斌昔欲报其亲之志遂矣然廷斌得遂所愿者谁之赐乎盖由我国家天覆臣下因人情而立教使人子生事没祭皆获所欲而然也廷斌归见乡人幸皆以此告之使为士者各加修勉以膺国家之宠光以报亲恩之罔极诗曰孝子不匮永锡尔类余扵廷斌有望焉
　　送栁御史守制序
　　人子事亲而至扵终于此不用其诚乌乎用其诚诚者发扵中形于外悲戚哀痛之心出扵天性而不能自已者是也圣人因人心之自然定为中制使贤者不敢过虽不贤而不敢不及故初终有安厝虞祭之礼渐逺有小祥之日终也有大祥之期至扵中月禫而终事毕矣圣人之中制所以为万世法程者士大夫谨守而不敢易焉栁彦辉氏为进士在京师时常念其母夫人之年每望东南之云即神魂飞去及擢居御史方思秉忠効节以为荣甫及三月而母夫人之讣音至矣彦辉即毁瘠若不能生者遂匍匐而归余与同官倪君陈君及内台诸公既相与致吊又勉其节哀顺变以襄大事彦辉遂揽泪就途余观人之大节无逾扵忠孝未有厚扵孝而薄扵忠亦未有忠而不本扵孝者也彦辉在逰宦时既能思其亲不置及遭大故而悲哀疾痛之情有足动人者今之归也又将尽诚扵窀穸虞祥禫祭之间守先圣之中制而不敢过与不及其厚扵孝者可知矣三年释服入觐修职业立事功扵时又将以观其忠焉
　　送赵司训序
　　沔池赵以澄之先君子由科目进身卓然为人师者数十年以澄得家庭之学余与之同领永乐庚子河南乡荐眀年为辛丑余忝进士第以澄则退益所学扵家今十七八年矣余自承乏风纪以来徳不加修学不加益以澄则防闲静中涵而蓄之淬而砺之学益积行益进才益鋭以余十七八年日怠之学视以澄十七八年日益之学其相去逺近浅深髙下盖可知矣此余每接真儒硕士未尝不发愧扵中而重以澄之有成也今年春以澄抱负所业而来获与千百人偕试扵春闱遂中乙榜有泾州分教之命夫以澄以清修之士积乆之学一旦发而见用扵模范之重泾之士得其所依归哉虽然余于以澄重有告焉昔之所学以澄之自得也今之为师以澄将推所得扵人也孔子谓虽有周公之才之美使骄且吝其余不足观也已窃观世之为师者己未有得固无以淑诸人或有所得矣又率多负恃其才訑訑然有自足之色否则靳其才而不肯尽心扵教事得非孔子所谓骄且吝乎师道至此良可慨叹以澄学成已成物之学固不至此然犹愿以澄深以是为戒谦虚而恒若不足勤励而思以及人身教言诲俾泾之士子勉勉不怠所从事他日在门墙者随其才器皆得有所成就异乎寻常之为师则以澄之学进扵余之十七八年者不惟见其自得又可騐之及人而足以克肖乃先君子之贤其家声亦将振耀扵永乆矣是为序

　　敬轩文集巻十四
　　钦定四库全书
　　敬轩文集巻十五
　　明　薛瑄　撰
　　序
　　送马司训之任序
　　正统元年春二月天下士抱负所业来试南宫者仅千人主司既取百人为进士又取四百余人为乙榜进士与乙榜必其文皆通粹合格始得与其数否则置不取谓之下第然登进士者率多至大官乙榜则悉授以师范大官以其道泽人师范以其道教人是其职虽有崇卑而所以禆賛国家之治则一也寻常之情类多重进士而薄教职其所见亦偏矣哉吾友荥泽马士贤耽嗜经籍薫酣义理今年春获与南宫之试遂得在四百人之列有陜西徽州分教之命徽为西偏之郡与邠岐秦凤连接其俗土厚水深士生其间率多魁梧质厚不为浮薄之习茍率之以正教其负重致逺必多可观之器士贤以中州之俊秀业庠序泽宫之间歴乡闱南宫之试名亚进士之列有师之尊有道之重今之往其可不思所以啓迪其人乎徳欲其脩学欲其进皆啓迪后进之矩范也士贤能留意于是乎异日徽之人士成徳达材而备国家之器使者布在百司泽下及人则士贤以道教人之功又将推而为行道泽人之效彼一偏之见轻重乎二者之间又果足为定论哉士贤有英志既得教职而又居西偏之逺郡余故书此以解之使不为偏见所惑云
　　送刘佥宪之任序
　　余与刘均敬为辛丑进士当时同登者盖二百余人于今已十六七年矣宦迹升沉出处防差岂非穷通皆有命存其中乎然穷通自为穷通而非人所能为穷通也刘君为御史于余为先进其为人谦谨敏达平居与人处退然不自满若易可为人所动者及其于义之可否则毅然若万夫之勇不可以私夺至其所纠弹视其人如何初无所避忌由是劲节能声大为中台诸公所称道圣天子龙飞之初进退藩臬大臣择人无问秩次惟其人则拔使居之刘君遂陞四川按察司佥事蜀人之游宦京师者咸谓蜀地僻逺民茍不得其直自理为难惟宪臬得人则虽穷州下邑荒山深谷之民皆得伸其抑而达其滞刘君以如是之才而居吾邦之宪臬吾蜀之民又焉有不得直者乎于是相率来请文以赠之余与刘君以同年同官之契虽蜀中诸公不有请犹将赠以言况其请之勤乎蜀自昔称为沃土大郡知其郡者若赵抃张咏辈皆有声于当时我皇明混一寰宇笃近举逺虽遐陬僻壤视之一如辇毂之下况如蜀之大郡乎是宜选用岳牧必慎其人而宪臬又为纲纪之司非岳牧者比而刘君以选者居之其必大有所设施涤濯奸汚慰柔良善条章布于几席之上而令自行于万数千里之溪山刘君声称之美将与古人颉颃而蜀人得其直诚如蜀中诸公之所论矣夫以二百人同登升沉出处不齐而刘君得其通者之一乃有内外宪臬之显扬岂非君子之幸欤然命之通固幸矣使非以义制之则清议将有所指摘吾恐命虽通而亦君子之所弗取也唯刘君不然在内台时既有声迹今之往也又将如蜀中诸公之所期望命之通而不失义之正者其惟刘君乎余与刘君有交契之好故于蜀中诸公来请既告之以命复申之以义而因以寓忠告之意云
　　送建昌尹陈继贤序
　　昔明道为邑尝书视民如伤四字于座右夫以大贤为政必视民如伤则其慈良恻怛爱民之心出于至诚而自不能已者为可知矣今之为令者曰字民字者养也养民而能以古人之心为心则民焉有不得其所者哉南康为江右之名郡建昌于南康为大邑昔濓溪以道学为二程之倡紫阳以道学接二程之传二君子皆尝宦游其地则其流风余韵被于里闾入于人心至今必有尚未泯者士君子幸而受圣天子之明命往字其民夫何为哉亦惟景行前哲推慈良恻怛之诚心以及其民焉耳衡阳陈继贤氏由科目进身初知沛县后知睢宁皆有恵政今丁内艰起复知建昌建昌张惟明登进士与余为同年为御史与余为同官喜得继贤氏知其邑也来征言以赠其行夫明道大贤也其为邑无愈于爱民如伤南康又为道学君子过化之地周程朱氏同一道也继贤之往复何待于他求也哉亦惟质诸简册询问故老求周程朱氏所以施设者如何所以爱民者如何茍能企而慕之又以程子所箴戒者书于座右时自省焉则慈良恻怛之心出于中及于民油然而有不可遏者矣余既以是复惟明因以为继贤之官之规
　　送李廷贤之广昌序
　　安阳李廷贤少登髙科年未弱冠即为人师初任玉田司训教人于经义或有所疑必辨析其所以然必归诸至当而后已其门下士由科目进而备任使者前后相望官满调官真定府庠真为大郡而郡博又为属邑校庠之所仪观廷贤能慎所操持教人之功尤加勤于在玉田时今年春天官最其绩陞授山西广昌教谕京师之交游咸来征文以赠之余昔侍先人教玉田时得与廷贤交情好最宻雅知廷贤拥皋比振木铎者今十八年矣其所至教有成绩而人材辈出今又陞典广昌之教廷贤必能移所以教玉田真定者以教其士子行见山右之膺荐书掇巍科者皆出于廷贤之门昔胡安定教授苏湖间因人成就故弟子见用于当时者或治水利或治筭数皆有实用廷贤教人之迹既歴歴在人耳目今之往益当思前贤所以教人者必求实用不事空言使他日弟子散在四方不徒循循雅饬不问可知其为廷贤弟子又皆有实用如安定之门人而廷贤善教之名与之同为永久矣廷贤其勉之
　　送鄞县张大尹序
　　国家重亲民之职数选京官之有才望者出补其缺诚以民之饥寒疾苦守令皆得亲察其情而轸恤之为之长者能以父母爱子之心爱其民则民焉有不得其所者哉吾友清江张公始以进士擢官御史尝按歴江南端谨清白之行洋溢人耳目其在内台则又议论切人望其仪刑可知其为君子未几丁外艰起复方值国家选京官补守令遂知浙江之鄞县鄞大邑也戸不下数万家而其俗富者或兼并侵渔小民至不能有以自立所贵乎良有司者为均其利而使豪横不得以肆其志贫者亦得以遂其生公于南方之土风素所详悉又以风纪老练之才治此大邑诚欲推父母斯民之心以仁其民必先去其蟊贼如前所云者可也公可不留意于此哉古之将大用其人必试之治民我国家立法用贤必古之稽近年京职之为守令有声于外任者往往征补内职公辍风纪之荣膺民社之寄建事功驰声誉入膺显擢之渐将兆于此行慎勿以出入逺近介意而怠所事也于是乎书
　　送陈御史致仕序
　　全节人之所难全晩节尤人之所难君子之仕也秩显于身名加于时而或为外物之纷华幻惑移其素志者有焉此全节人之所难也有能卓然不为前所云者易其心固能全其节矣而或年已至而犹不能忘情于进退之间此全晚节尤人所难也国家着引年之典所以优老养恬厉臣下之节至矣人茍及其年即自引而去岂非能全晩节者然哉陈公少有声大江之西自登进士即官御史去来不离御史者将二十年其论列时宜推谳疑狱按厯藩岳疏通明慎劲直之节扬逺照迩而清白之行如良玉莹洁尤为人所推服不易其心而全其节者陈公真其人哉今陈公官满九稔年未七十人之于此亦孰不欲少缓须臾以冀所得而偿所愿哉陈公乃能钦服国章即自引去可谓无愧于养恬退厉臣下之义能全节于晩年者陈公又真其人哉人得于彼或失于此陈公独能始终一节白首无愧豸冠绣服辉映里闾斯固足以见我国家优礼臣下如天之恩有不可名言之又可见士君子之出处去留必归之义斯可为晩生后进尽节事君之法于是乎言
　　送太仆马寺丞致政序
　　正统元年春行在太仆寺寺丞荥阳马公有容以年将七十拜疏于朝乞致政归乡里诏许之行有日矣太仆卿诸公咸谓公生值盛世自弱冠时已奋迹诗书致身显仕其提刑南邦毗政大府以分符陜右皆有政迹歴歴在人耳目间逮今白首飨其荣名厚禄三十余年昔受先帝之命封其身及其先又得防今皇上之恩俾遂其子孙之养盖公实荷列圣之宠荣其际遇一何盛哉昔疏广受杨巨源以年老去归其乡当时后世相传以为盛事况如马公者仕以义退以礼其事与古人岂相逺哉又曰昔二疏阳城之去也不有班孟坚之传韩昌黎之词其事亦将湮没不传矣今公当国家全盛之日而得遂归老之愿其事美矣不有笃古者文以张之亦何以垂厥美于不朽哉遂相率来征辞以道其行余犹记侍先君子游荥阳时尚少已识公今四十余年于公为故人是其去也自宜有赠况如太仆诸公称道公之仕之去得飨其全福而追美于古人如前所云者则余焉得已于言乎虽然太仆诸公所以称道公者至矣余虽重累其词亦安能出其意之外哉独以余识公者编于太仆诸公美谈之后以图其不朽云
　　送刘佥宪秩满序
　　正统元年秋山东佥宪刘公九载秩满宪僚诸公属笔于瑄以道其行瑄犹记从先君子宦游玉田时公已自为御史巡歴畿甸瑄时尚少虽未及承顔接辞于公固已耳其风声之清峻矣及其归内台按滇南按吴中按辽左敭歴内外几十余年劲气直节磊磊落落震耀人之耳目而瑄亦得聆其隠隠之余声焉其后先君子官满去瑄亦忝科名滥官风纪时从朝之贤大夫士询及公之履歴则公已佥宪山东矣而谈公之贤者则如出一喙焉今年夏瑄以菲才误叨宠命来佥宪事乃始获识公之面接公之谈因而察公之心迹公之行则畴昔闻公之名与今兹得公之实若执符契以相合盖无丝毫之差爽于是益信公之贤为不诬矣第以瑄晩进谫薄方将每事咨访于公以冀寡过之万一而公又以考绩将行则瑄之慕公得公识公而不得图所愿于公者其情为何如故因诸公之属笔遂道瑄之重公者如此以为公赠若公之声绩久着于东藩名位行将陟于朝着则有公论在兹不复赘云
　　送刘宪副之任序
　　云南古南诏地方数千里境与荆蜀百越接连俗尚犷悍自前古号未易治逮我皇明天覆海宇子育烝黎云南虽去京师絶逺而择人往厘一如辇毂之地由是人亦重慎劝励人有读诗书习吏事进士与上国士齿者比迹相望犷悍之俗遂变为辑柔之风正统元年冬藩臬状缺员于朝上命在廷之臣如例荐举以补其职时山东佥宪刘公士清适考满待选天官遂为所知荐陞云南宪副或者以谓士清老成士云南絶逺地是其往也宁无几微于心哉余曰不然云南虽逺而其民入版图沐休泽者七十余年雪霜时降疫疠不兴人之去来乎其间者若东西州焉刘公兹行方将思所以上副圣天子择贤才任风纪广视聴决壅滞绥逺人之意夫何以逺近出处较计于其间哉厥今仿古出入均劳之制任外官有重望者往往入补京职况刘公以坚挺之资通敏之识出入风纪者二十余年今之往固宜年愈増而气愈壮官弥髙而志弥笃行见树勋绩驰声誉而有还辕结轸之期又岂久淹于南服哉刘公道出山东宪僚属余叙余遂释或者之言以慰其行云
　　杨氏族谱序
　　山东佥宪杨公手其所作族谱一帙求为之言余观其叙厥次也防自五世祖荣甫而下家世古今变迁与夫生仕出处始终既皆歴歴可考据而其本支疎戚又各有统属聫系而不差一举目而杨氏之世得焉公之用心亦仁矣哉且其五世之上畧而弗书阙所疑也五世之下详而不遗传所信也疑者阙而信者传与世之妄拟夸大其宗而援引附防疎畧失实者异矣其用心又诚矣哉合仁与诚因谱以示教自五世而至于十世至于百世公之子若孙咸能以公之心为心而储善衍庆以及无穷则公之宗其有不昌大者乎公以名进士为才御史自在内台时已荷国家褒赠之恩延及其考妣逮陞今职而又诰封其身若家而公之进脩方锐则所以焜燿其宗增光斯谱而贻教后嗣者又可量乎公之家世具见谱系矣兹不复赘姑书公之所以用心而足垂于后者以还之
　　赠佥宪袁茂实考满序
　　按察古监司也上之疎通壅蔽俾一方之吏治得失生民休戚无微不达下之扶植善柔锄薙强暴屏斥奸贪表拔贞亷洗雪寃滞无民不安而又筹度天下之政酌以古今之宜茍有所知见必形诸建论是其职与古监司埒而又有言责系焉任其职者必有刚果正大之徳而又辅之以卓特明敏之才始为不负所任使类非依阿淟涊昧于事理不能为时之重轻者所能举其职是宜国家简任按察必于内台秋官中拔其素有望誉者以任其职视他任使尤慎且重山东按察大臬司也袁公茂实由尚书刑部主事有能名擢佥宪事今九年矣所谓刚果明敏之徳之才盖兼有之故其巡歴部属必严必勤搜诘奸慝遏抑豪暴疏涤枉滞洗濯善柔凡可以去害泽物者为之不厌若饥渇之于饮食累数风纪之事公独得其近而切者克举所职真其人哉公考绩行有日宪僚诸公属笔于瑄以赠遂书风纪之重如此而公能无怠于心无所事而又进于明铨衡之下其声绩大小轻重自有公论者存进秩将自此始异日毕举风纪之大而难者非公其谁望
　　李氏族谱序
　　谱牒之作所以重本始别亲疎正伦理笃恩爱仁义之道备焉故士大夫茍有所作必慎于传信而不敢易其事山东佥宪李公廷珪念其先世培浚本源引迪支条者逺有所自惧传世久逺或失其次而无以笃亲亲之义于是自其髙祖秀以下凡接于见闻者靡不纪録其用心亦勤矣哉吾因考其世自秀以上世居洛阳至秀始徙居偃师二县皆洛傍邑也秀生敬瑞敬瑞生希圣希圣生五子昭焕彬明泰泰字文中即廷珪父也文中先生少以经教授乡里名声大彰彻一时数为人所推荐或仕或否竟不至于大显卒老洛涯有诗集传于家廷珪得家学累官至今职卓卓有立生子柰柰生清白此其一支也文中先生四兄各以其系具见于谱李氏之世亦盛矣哉是谱也既皆廷珪得于闻见而可信者使其子姓宗族一寓目而咸得其世各亲其亲各长其长各幼其幼孝敬慈爱之风永久不衰则李氏之世愈逺愈昌所谓仁义之道备于谱者于是益可验其实矣李氏之子孙其永保之
　　送太守杨廷实序
　　往年余承乏御史丁内艰归山右侧闻知赵城杨君廷实有善政及余上京师道经其邑则见廷实正已驭吏推爱及民兴学养士凡为邑之务先后缓急本末钜细靡不具举益信廷实之善政非虚语及余在内台廷实考绩来天官藩臬以其治状闻于朝又为所知推荐遂陞知南广方上道闻其母夫人讣弗果之官逮兹制终起复河间郡守秦如圭征文以赠之余谓廷实登科为名进士出宰为贤令尹曽未几年而善誉于人人遂有领郡之命廷实虽未到官得试所设施然以其已验之效推之吾知为邑与为郡地虽有大小民虽有众寡而治理又岂有二乎哉向使廷实得临南广之民则其善政之流行亦何异于为邑而泽可逺施则有加于昔矣方今圣天子厉精图治简任贤能惟所宜为不拘秩次廷实之行其见用尚未可量惟始终一节忠乎国而爱乎民伟然为时之名臣则余之知廷实者益无爽矣是为序
　　送黄布政致仕序
　　山东右布政使黄公自吏部郎官陞秩而来其为政务恃大体不为苛察曽未逾年而敦厚谨信之行孚于大僚广恵爱之风被于民吏众方仰公久于职而公属以国庆如京师不谋于朋友不告于左右遂上章乞致所事厥既得请复便道山东将旋归于大江之南余因面叹曰人于一资之荣斗斛之禄犹不能无縻于心公以郎官之显膺旬宣之重秩与内六卿相埒禄不下数百石有地方数千里而年又未至七十乃超然引去公之贤其逺于人哉公曰不然自百执抱闗击柝之吏皆有常职职不脩不当冒滥禄秩以贻素餐之讥吾年虽未至而聪明筋力渐不逮人恒以位逾于徳食浮于事为惧幸逢圣明优礼臣下之恩如天覆地育而不可胜载凡人臣年虽未满七十有可去之状者亦聴其去吾是以恳恳焉果获所愿将以寻吾旧乡之山水丘壑以钓以采以嬉以逰以乐吾桑榆之年得免所谓素餐之诮幸矣尚敢以引去为贤哉余又面叹曰世有不度所能否冒其职而怠其事亦有年已至而尚耽嗜荣禄眷眷焉而不肯去者视公存心为何如而公之贤果逺于人哉公行矣将见士大夫彊而方仕者法公位逾于徳食浮于事之戒莫不尽其忠而脩其职老而可去而进退之义皆可为人之仪矩公之贤逺于人益信矣宪僚诸公咸重公之归而属余言遂书此以赠之
　　送李叅政致仕序
　　江右古文献之邦名人钜士习诗书尚行义进足以有为于时退足以表厉其俗继迹史氏代不絶书若欧阳公陶元亮辈文章政事髙风清节固已名当代而垂后世士生其间袭余风而景贤范者累累焉山东叅政李公江右人也诗书是习行义是尚生逢盛时出其所蕴奋迹科目歴职郎署叅议河南广东两大藩曽未终考圣天子采大臣荐举之公议陞擢今职公既只命就官尽所以报称之道以年满七十于义当去遂上章乞致所事诏允其请乃拏舟将归大江之南宪僚诸公属笔于瑄以序其行瑄因念始就河南乡试时公以叅议适知贡举事瑄既忝科名荷公知尤深逮今二十年矣瑄猥以菲才由内台承乏山东佥宪而公又陞秩来叅大政每追陪旦夕视公为先辈成徳方将事事谘于公而决其可否而公已引去矣是其私情能无望于公乎虽然公之自处审矣绩其学出其有进仕于强壮之年于以忠乎君而爱乎民义也慎其止谨其退乞身于耆迈之嵗于以全其名而励其俗亦义也进退一揆于义而立身求无愧于士君子出处之道盖由其学有所得闻江右诸贤之风而兴起者古所谓豪杰之士公其人欤其名世其垂后固有在矣若夫故乡之溪山林麓足以资扁舟杖屦之嬉逰宾友琴书足以供风晨月夕之笑乐是皆怡老之佳致而公之归固自得之兹不赘云
　　送黎叅政致仕序
　　逾岭而南皆古百越之地延袤数千里危峯穹壁长溪大壑相与削拔回环深窈莫测竒草异木生其间者荣凋花实率不以时循岭东南又皆大海弥漫旋绕每昼夜晴霁涵星斗浴日月水之百恠靡不轩豁呈露至风或作则涛波汹涌喷薄荡摩霆轰毂击声震山谷其雾气澒洞轇轕茫无畔岸洲岛杂国若扶南真腊黄支婆利国之属动以万计而四时温凉蒸烁之气发作无节故居人行旅将息之道为难今山东大叅黎公岭南清逺人也自读书筮仕出入中外多厯年所官已达矣一旦引老将归其乡藩臬诸公有以岭表山川风气之异如前所云者为黎公告且重其归而劝其择地以处焉黎公曰不然吾家岭外旧矣封树成列先祖之丘垅存焉闾里如昨童稚之交逰在焉今之归方将荐苹藻以伸罔极之孝思具樽醪以欵平昔之亲故又乌以风土之异移易吾之心哉余谓不忘所本孝也不遗故旧义也合孝与义可谓笃于人伦将不择地而安矣风土之说诚不足以动念
　　厯亭送别序
　　济水出太行之王屋山伏流出于济源又伏流东走数千里散见于岱麓栢崖渇马之山至济南遂有泉涌出名曰趵突泉之流或派而为回溪驶瀬或汇而为巨浸平湖经带城郭北合清河以入于海其南多美山层峯峭立连峦起伏直与梁岱防徂徕长白邹鲁海上诸山聫络角立相望泉之北渚有古亭遗址岿然尚存即杜少陵与李北海宴集处所谓歴下亭也逺近山光水色浮摇潋灔其上下葭蒲荷芰纷披烛耀其周阿盖济南得岱麓山水之胜而是亭又得济南山水之胜以故往来为古今逰观者之所适正统四年夏金谿王君昌问由监察御史擢陞山东宪副其尊府春官学士公之友刘文谨适以事至京师从宪副君来济南闻是亭之美间往逰焉则爱其山水花草之清丽徘徊终日眷眷然若不能去者既而戒行有日复取道亭下诸公咸赋诗以赠而属余序余谓文谨行千里而来一无所求独能访古迹而适意于山水物象之观因是知宪副君所与必良士而学士公取人之不茍也篇什既具序以识别
　　送孔节文分教徐州序
　　职无大小皆天工也能脩其职斯于天工为无旷顾可以职之崇卑勤怠其心哉阙里孔君节文宏厚而有容简重而不泄勤于问学敏于文词有先师之余韵流风去年秋一举登名乡荐今年举天下士试南宫登进士第者一百五十人节文名列次榜有分教徐州之行节文欣然拜命将就道余往送之曰百职所司既曰天工分教之职有师道焉贤才之成恒必由之以师道而成贤才职虽非崇显其于天工不亦重乎节文之往当思师之所以为师言必出于道行必由于道教必本于道以是脩已以是淑人俾士子非道不知非道不行异日出而为世用必能择其道以忠乎君而爱乎民夫然节文于天工又何旷哉世有位不满其望者往往怠其心而慢其职亦莫顾天工之旷否也视节文安于所得而尽心所事为何如余因是知节文盖能守其先家法益可贤重云
　　送浙江赵大叅序
　　今布政司为国藩维即古方伯连帅之职上之朝廷大典礼大政令所以一民俗正民心禁民非者皆欲宣布而遵行之下之方数千里之地连百十郡之民所以察吏治恤民隠固封守者皆欲其饬理而申严之而又时与监司戎帅恊议济时之要务以仰副圣天子仁柔逺迩绥安海宇之心是其为国家之倚重系一方之休戚外百司盖莫重焉故着令选用藩维必使廷臣推举通经术知大体公忠亷谨才足有为而又敭歴内外声绩着闻者以擢任之正统八年方岳状缺员于朝诏廷臣如例推举有以给事赵公冕名闻者公素为上所简知遂命为浙江叅议行有日给事诸公谓予宜有言以赠予获与赵公逰旧矣公以明经中甲午河南乡举首选笃实寛裕之资洁白脩谨之行人所推服其典教山右能举圣贤教人之法作兴士类士服其教出而为时用者甚众及两任给事小心慎宻事上尽匪懈之忠当官无囘互之失经术才行著绩内外者克有之是宜有今兹之峻擢焉公行矣宣广徳意脩举庶政与凡济时之要务皆公之事也尚当推其已试之能劳心焦思知无不为为无不当俾东南连城数千里官知奉法民知乐生内治益脩外患不作将隠然为藩维之重臣思不负国家选擢倚任之意是亦诸公之所望也若徒曰有方面之荣躭其禄而怠其事予知公必不然亦岂诸公之所望哉以予与公故旧于赠言也前以颂而后以规
　　宜人孙氏寿辞序
　　洪范九五福之畴而寿居其首传谓有寿而后能飨诸福信哉斯言也尝观诸天地之运化人禀厥赋于储精之始气之长短而人之脩天自焉是以或得其上或得其中或得其下莫得而齐间有值其气之长者由中寿而至于上寿飨福源源而未巳岂非人之至愿哉宜人孙氏东郡良族来配锦衣卫户侯王公镛克孝克顺克慈克教中馈之行日彰户侯没者若干年矣宜人抚育厥子钟卓有成立是肖是贤暨厥妇孙备养弗违宜人寿登八十矣而气貌日强骎骎乎上寿之域得气之悠长而飨好徳富厚康宁之福而未艾者宜人之谓欤子钟喜其既寿冀其不衰来求辞以祝之则为之言曰贤哉孙母钟气之元柔顺是则克配名门中馈是脩内行弥敦夫荷宠锡厥推惟恩嵗时命服载章其身教子有立行义着闻就养备至洎厥妇孙母年虽迈母顔犹新既寿且祉繁乐欣欣子心既恱子孝孔纯祝母遐寿逾百其旬我惟纂辞以相其勤
　　赠万太守秩满序
　　余忝辛丑科名今将三十年矣当时同登进士二百人列任廷臣陟居藩郡者前后相望其声实卓然敭歴愈乆而事业愈茂者盖可数焉今平阳太守万公以江右文儒之英一举而进于二百人之列及任南京都察院福建道监察御史能以风纪之节自砥砺其论事急于大体而缓于碎防议法虽轻重不同而必要诸平恕纠治必以实而不过为增饰事长官顾自处如何不随其意为俯仰遇吏卒端已率下不假与辞色一时台官虽趋向不同咸推服以为能九年官满朝廷方选京职之有闻望者以补郡大臣交章荐公遂陞知浙江严州府严东南大府也小民散处下邑悬隔幽逺茍有不得其直鲜能以情自达公至之日推诚以通上下之情令脩于几席人自得于海山千里之外皆翕然称其有古循良风未几以家艰去官及起复来知是府公因其俗而行之以寛简府属仅四十地方千里民以万计无追呼之扰而事皆集无凌谇之察而讼自清无征集之烦而民自勤无督促之严而士自励声称之美甚于江浙先是属邑之民闻公满期将近则皆奔走恳留于藩臬上官不约而同者数千人公固辞焉所谓声实卓然敭厯愈乆而事业愈茂者公其二百人之表表者乎公行有日绛守王汝绩以余与公同年也来征辞以赠之余遂书公之事业着于郡守者如左即是以推陟明之典公论有所在而其敭歴逺大之绩又可量哉
　　赠知韩城李居敬序
　　韩城古韩国也居河山之间地广民众先时为邑者率多与吏民不相得连以是去人皆谓其风土刚劲民好伺察其长之失而中伤之闗陜邑之剧而难治者必曰韩城云今令李公居敬以乡贡进士来知是邑始拜官时人皆以韩城之难治如前所云者为言居敬不以介意及到官痛刮剔官府里闾宿洁身以先之禄食外一毫不以渔民自奉甚俭至马不食粟澹如也检饬吏卒非公故不得出县门人以贿交者悉皆拒絶民有事至县者必告以孝弟忠信敦本厚俗之道辞气恳恳出于诚实民为之感动信既在民凡事不待督促而集赋税以时里闾无事居敬在官始终如一日由是僚吏民庶皆服其亷公声称之美着于逺近及九载考绩将去民恐失之不约而合辞乞留者千百人藩臬以其状上朝廷以民之安之也陞秩俾还所治居敬固自持不易民之信爱益深予谓天下古今人心一也谓独韩城之民难治者岂理也哉吾以诚感其民民亦以诚应吾以智笼其民民亦以智应犹影响之于形声也切怪长民君子诚之不足而归咎于民之难治殊不知自求其诚使持身之亷处事之公一出于诚人将信爱之不暇又焉有不可化之民哉韩城之民前日之民也何前日之难治而今日易治乎由居敬知民不可以智笼可以诚感故其持身处事者皆不敢舍此而取彼积其诚信之久民皆爱慕不已将去而犹恳留之尚何难之不易哉以是知天下古今民心皆同有民社者勿谓其难治但当责其治之之诚有未至焉耳如有不信请质于居敬云















　　敬轩文集巻十五
　　钦定四库全书
　　敬轩文集巻十六
　　明　薛瑄　撰
　　序
　　送佥都御史李公陞秩序
　　景泰元年春圣天子作新政治大简贤能擢任都宪以巡抚方隅肃清部属于时贵州方用兵讨叛苖四川给兵饷率取道播州以往播之四境皆宻迩贼巢蛮獠往往乘势结党类据险阻以剽刼餽运甚至蜂屯蚁聚攻城邑掠传马焚民舎以流毒逺迩播州几将危不可守粮道殆至阻絶今佥都御史李公时任四川宪副闻播州告急即驰往救之及至指授将帅方畧严立赏罚以忠义激士卒之气或潜捣贼巢而乘其虚或分击贼众以弱其势将士奋力屡战屡捷兵气既锐羣蛮溃散因遣人四出大布朝廷恩信开其自新之路由是林蛮峒蜑慑威感恵狐防遁服不日而冦迹殆絶播境落然向之危者全阻者通餽运安行无警故使贵之将士食足得以成讨叛之功者皆公全播之力也事闻朝廷因遣使赍勑就陞今职且俾巡抚四川凡军旅政事皆得以便宜处治时瑄来董饷适防其有陞秩之命因窃念瑄昔自内台出佥山东按察时公已自由进士擢官御史是后虽絶不相防者二十余年而公风纪闻望扬乎内而振乎外者则隠然尝接聴闻瑄去年起家承乏大理忝与在朝公卿之末议闻其论天下外台得风宪之体者每以公为称首且以其未得重用为叹今兹公既陞秩有都宪之荣又受命有方隅之寄朝论之公斯为允惬虽然公全播之功固大迹其所以成此功者由其忠贤之实素所蓄积者非一日也然古之贤人君子于己功愈大而贤愈彰公负俊伟杰特之才必以古之大贤君子自处愈励其功愈勉其贤又将跻崇庸参大政决大事树大功于天下垂声誉于无穷是岂特立功名于一时而己哉瑄乐道人之善而祝其有大就者也故书此为公赠
　　栢台春霁序
　　自汉以来风纪之署或曰御史府或曰内外台即今之察院也台曰栢台或树栢于台也栢台曰春霁春者发生之时霁者光明之日也泰和罗君承彦由名进士为才御史名其巻曰栢台春霁得无意乎人皆知秋冬为收敛之时雪霜为肃之气而不知阳春光明发生之机实兆于此也御史之职其立于朝则毅色正言以论天下政事之得失以察大小百官之邪正其巡歴部属则剔拔奸蠧扶植善良以澄肃一方之官吏内外之疑狱秋官之不能辩按察之不能理郡县之不能决者皆归之御史为之直其枉雪其寃故其任纲纪耳目之重峻拔风厉端方凝肃持三尺以明天讨真若秋冬之雪霜之为气凛然之可畏也然囘干政事之得失进退百官之邪正含痛茹寃者为之洗濯剔白变翕聚之机为亨泰光明之气象此罗君以栢台春霁名巻者为有意也君今年夏领节来按川蜀间以其巻示余且求为序余既论其梗概于前矣川蜀去京师万里属吏清白汚浊之状小民幽逺隠伏之情与夫积年滞狱之不得疏理者皆巡歴之所当急也君以是自名其巻殆见行台所至清白显而贪浊黜幽隠达而滞狱清如春和景霁而川蜀之民咸被其煦育之恵烛耀之光风纪之振孰有过于此乎虽然是特一方之政耳君方年富而志强气清而才锐自是歴阶以升推栢台春霁之意于内台于天下施之无不达则人被其泽者其有穷乎若徒以宪署春和景明优防自适而不以先务为急则非所望于君亦非君之意也
　　赠佥都御史李公平蛮序
　　叙之筠髙戎珙四县民杂华戎僻居山谷景泰元年春其编户之蛮民与永宁诸蛮闻讨贵州叛苖川蜀之精兵悉发以往乃潜相诱结乘势为乱逺和迩应蜂屯蚁聚不可爬梳既焚刼山谷诸县遂散其丑类东掠江安纳溪南攻永宁官民庐舎男女财畜多被其焚毁抢虏近贼城郭皆闭门警守军民率徙家奔窜全蜀为之骚然不宁于时四川三司调集民兵自叙以达纳溪沿江列营垒为防守之计涉春及夏屯戍既久无能决策进兵者上乃遣使赍玺书命都察院左佥都御史李公督军讨之且聴以便宜从事时公方董播州之役闻命即驰至江口敛诸屯戍民兵为一以其未闲教也亟命诸将练习之逾月知其可用乃先遣知乡导者入蛮境以观地势咸以下罗计扼贼冲要且粮道便利可以驻兵公即率诸军进据其地公观地图乌防芒部二府当诸蛮寨之后且其与叛蛮为类不有以结之蛮贼急走其地将连谋为我敌矣乃遗二府土官重锦各一纯使拒贼后实解散其谋也又遣一军屯江口为下罗计之声援戎筠皆分兵为犄角之势部分已定乃集将佐议攻取之计皆谓公规画审宻如此贼已在术中矣以兵击之易若摧枯拉朽耳公曰不然讨蛮冦当用长谋逺筭先布威信以招徕之尚有不服诛之未晩且蛮贼比之禽兽胜之不为武惟不战而使之来降计之上者也方今天子圣神仁明且玺书许以便宜从事虽曰督军致讨实欲以徳懐柔之也遂掲榜出令曰诸叛蛮有能自拔来降者贳其罪负固不悛者兵诛无贷时未几蛮首闻令来降者踵至公复劳以酒食遣转告诸蛮之未闻令者三月之间蛮首悉诣军门请降尽还其虏掠之老小公乃陈兵集诸蛮谕之曰天朝总统万国威令所加无强不服尔蛮乃无故相率为乱以王法言之必诛不赦惟圣天子神武慈仁以尔蛮顽无知故不忍即加诛灭略尔既往之愆开尔自生之路自此以往当谨守约束共飨太平若仍懐反侧即诛无遗种羣蛮皆惶汗伏地曰愿永遵条教不敢再萌前恶公即散遣羣蛮使各还其居罢黜诸县官之贪暴无状者选贤能为令佐以招徕抚摩流散疮痍之民蛮冦既平逺迩之心遂以宁辑师还四川军民父老填郭溢郛懽呼前后迎公以入藩臬都阃文武大吏咸贺公之成功公曰是役也皆圣天子之威徳将士之用命某何功之有藩臬都阃诸公既相与言曰惟此叙功实佥都公之成公又推而弗居其贤愈不可及不可无文以张其事乃相率来求余辞以赠之予谓佥都公伐叙蛮兵不刓刃而坐致一方之宁息是虽圣天子之明能委任公以便宜之柄然非公深知懐柔为上防其孰能宣布圣天子丕休显徳哉及羣公贺其成功又推让而不居诚得大易劳而不伐有功而不徳之义矣且佥都公之美绩如此将见朝廷陞赉之命不日而下宠冠方隅名光史防虽欲辞之不可得也
　　赠四川大防杨伯玉序
　　人之防合出处岂偶然哉盖皆有理存乎其间也正统纪元之夏余自内台出佥山东按察事一时多君子之僚同官杨君伯玉与余情好尤笃不数年间伯玉任满陞四川防议余亦误防朝廷拔擢承乏大理少卿正统七年伯玉朝觐京师余得与之一防又明年余以不能厥官放归田里遂躬耕河汾之间分将与世终老无闻西望川蜀江山万里虽欲与伯玉再防知其必不可得已前年冬余复起家为大理丞无几何即有川蜀董运之命复得与伯玉防于此夫以余之老劣无能退耕田野伯玉之精明练达叅佐大藩出处途异相去万里已谓兹防之必不可得而乃今得之所谓有理存乎其间者信不诬也且理者天而已孟氏以行使止尼皆归诸天其不以是哉今伯玉九年考满余亦上章乞老于朝伯玉既将东去余得报亦且北归矣后来防合又未可必余与伯玉亦惟皆聴于理之自然复何容心于其间哉伯玉敭歴内外风纪之司陟叅大藩旬宣之政其处心其操行其事业其闻望卓卓在人耳目今兹考绩之行自有重用老成之典在固无庸于赘言姑序余与伯玉之防合出处皆有理存乎其间者以识别
　　送郑侍郎归省序
　　景泰三年春南京刑部侍郎郑景阳以其尊府侍郎公年及八十有四上章乞归省于家诏允其请戒行有期京师士大夫与景阳逰者咸属予序以赠其行予与景阳为同年进士知景阳为尤深景阳自给事中累陞秋官左右侍郎值圣朝举推恩之典其尊府两受褒封之荣皆如景阳之秩今景阳之归去其家庐之舒城水行不满千里想其升堂展省之际命服在躬樽俎在席昆弟在列子孙环拥于先后亲朋盈集于庭闱以次奉觞而祝其尊府之寿考康宁者内外同然一辞循循秩秩愉愉怡怡徳音和气蔼于郑氏一门天下之荣且乐孰有过于此乎虽然景阳之尊府所以有此荣乐者夫岂无所自哉盖由徳为之基也余尝闻景阳之尊府好读书急于行义惟以孝弟忠信教其子孙而语不及私利其子孙又能恭顺敬畏而不忘其义方之训居家脩徳于其乡为仕脩徳于其官孝弟忠信之行充诸内而达于外故景阳得以荷朝廷之宠光其尊府得以飨子孙之荣养贵富以徳致故其事有足称者使其无徳以为之基虽有如昔人贵出一时禄厚万钟备轩冕三牲以奉其亲者人将以为幸而致亦何足道哉景阳行矣展省之余其尚遄归官署益扩其尊府之训専心一志脩其徳而尽其职推而为国家之伟绩着而为刑期无刑之事功始终一节惟徳是崇又将播之声诗勒之金石垂之后世于以显扬其尊府之徳誉于无穷又岂特快荣乐于一乡一时而已哉予弗获辞所属遂书此以赠之
　　送陈佥宪永言序
　　皇明内设都察院各道外设按察司以纲纪百僚作兴政治御史宪司官为朝廷监司耳目之寄得其人则纲纪以振百司以肃而天下之政治为之兴起列圣相承咸重兹选御史必于进士及有望儒臣擢任宪司有缺员必于御史有操为者陞用之而凡吏胥杂进之才皆不得预焉风纪之职厥惟重哉陈君永言以名进士任南京山西道监察御史操守坚正于众之所嗜好者轻如鸿毛不为区区外物动其中逮兹歴职五年清白之节始终如一日其疏时政雪寃抑剔奸蠧抚善柔击豪暴皆以公平刚毅行之而无所囘互曲挠不惟风纪振于畿甸而为文武庶司之所称扬虽一时同官咸推以为不易及其于耳目之寄殆无愧矣哉由是声名著于两京适陜西佥宪有缺员天官即具述永言所以能官之状于朝上即陞前职诏使便道之官绣衣诸公相率来请余序其行夫风纪之重永言之能余固已言之矣今兹闗陜之行永言但当益思所任之重愈励其节而以其已诚于内台者扩行于方岳之间政事有壅滞必思所以达之刑谳有寃抑必思有以伸之奸蠧在所当去柔良在所当植强暴在所当击与凡风纪之当为者以次脩举而无替其前日公平刚毅之心行见风纪振于闗陜者将倍于南京矣近年方岳藩臬之臣有声绩入而为列卿都宪大僚往往有之诚使永言之声实着于闗陜流于天朝其入膺重用之渐盖可期哉
　　送朱知府赴任序
　　古者封建五等之国分土不过百里下乃五十里而止耳后世列郡土地之大者方千里小者亦不下六七百里其视古之侯国盖加数等生齿之繁动以万计而凡礼乐教化之宣布法度纲纪之防范民业在所敦厚浮末在所惩抑官吏在所廉察盗贼在所消弭与夫租税储积军国之需疆域城郭保障之方皆萃于郡守之一身得其人则百政备举方千百里之民相与熙然以宁不得其人则庶事弛人有不得其所者多矣是则今之列郡重于古之分土者较然明甚以是国家选用郡守必于耳目近侍六卿之属有才贤闻望者擢任之南京山东道监察御史朱廷仪为天官推选遂受朝命陞知湖广常徳府事将行其内台同官诸公偕来请余文以赠之夫郡守寄托之甚重朝廷选用之匪轻余固已言之矣余闻廷仪以其尊府国子先生希亮家庭之教其讲夫脩己治人之道必以古圣贤为师法故廷仪自举进士登风宪振纲纪去贪猾雪寃滞恤民隠以及巡歴部属阅练军士靡不正已以正人由是能声赫然彰著于两京盖推其家庭之学见诸行事者如此今兹之行常徳为荆南之大郡襟黔巫而带江湖方百里盖八九民庶散于山谷川泽之间所谓礼乐教化刑政纲纪之宣布防范民事吏治冦盗之廉理清肃以至钱谷封畧之区画廷仪行将次第举行而无遗又岂待于余言哉然风纪民牧事体虽殊而治理则一廷仪畴昔之振风纪既以正已为先今其綂一郡之民布一郡之政独不在正已为本乎已正而左右僚吏正属部正以至庶事无一之不正则事脩于几席之上而人得于湖山之外所谓千里之民熙然相与以宁者有必然矣古之贤诸侯多入而辅朝政汉之郡守有治绩者或征为相天朝在廷大臣有缺亦于外郡守有能声者陟用之夫以廷仪之贤固安于所职而无侥望之心然使他日政绩茂着声名扬播则公论有所归廷仪虽欲缓入用之期其可得哉是为序
  </div>
  <div class="pagination">
   <a href="敬轩文集_page27.html">
    上一页
   </a>
   <span>
    ...
   </span>
   <a href="敬轩文集_page23.html">
    23
   </a>
   <a href="敬轩文集_page24.html">
    24
   </a>
   <a href="敬轩文集_page25.html">
    25
   </a>
   <a href="敬轩文集_page26.html">
    26
   </a>
   <a href="敬轩文集_page27.html">
    27
   </a>
   <span class="current-page">
    28
   </span>
   <a href="敬轩文集_page29.html">
    29
   </a>
   <a href="敬轩文集_page30.html">
    30
   </a>
   <a href="敬轩文集_page31.html">
    31
   </a>
   <a href="敬轩文集_page32.html">
    32
   </a>
   <a href="敬轩文集_page33.html">
    33
   </a>
   <a href="敬轩文集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
