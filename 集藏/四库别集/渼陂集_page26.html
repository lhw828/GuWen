<!DOCTYPE html>
<html>
<head>
    <meta charset="UTF-8">
    <title>渼陂集 - 第 26 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渼陂集 - 第 26 页/共 42 页</h1>
    <div class="content">　　公讳善字宗元家世陇州人也其高祖曰公赐仕为高邮州知州曾祖惟中赠文林郎浙江道监察御史祖升由国子生拜浙江道监察御史擢浙江按察副使父漙亦国子生不幸仕为庾宰后以公贵封文林郎南京广西道监察御史母冯氏封孺人太孺人生四子公其第二子也公少颖悟读书善诵不忘父封君爱之遣入州学为弟子员授易知州陈君者江西人陈君善知人于诸生独奇公贵甚然气豪而貌瘠诸生闻言或目笑之不信未几果举成化丁酉乡试明年戊戌举进士授行人司行人出使庆府王以金币赆不授行人三年选为南京广西道监察御史是时太监梁芳陈某怙宠市权而南京太监郭镛亦横擅入后湖公与同官缪樗等上疏极言虽不报然三人者宠由是衰矣寻出清理江北诸郡尺籍刮弊剔蠹以影射出者八百人有奇弘治戊申以父丧归终制改浙江道出按辽东是时总兵官罗□□□□□太监□朗□其舍人侵渔军饷夺人妻孥□公□□惧不敢复为都督王铠孙贵皆以不职劾罢传玄者逆旅舍主人也尝主货郎李林林不知所往林子颂玄杀林有司抵玄死狱成然林实向沽酒妇所饮醉妇与奸夫谋杀林死利其财公廉得其情玄以不死及代归而寿宁侯鹤龄方负势莫敢谁何族子舍人下上运河沮扰□易拷掠无辜谤怨载涂至是有讼者会在公公曰教授侯门之钤钤弗严故至此矣于是参其教授姚伦就问教授惧走匿侯所不出公于是劾侯出教授就问乃侯家以罪发戍者若干人京师远迩哗然皆知有李御史也然侯实不堪复求疪摭拾公天子震怒欲置于理是时在司礼者若陈宽一二人皆识体苦为谏止无事吏部见若此恐终不免遂拟升河南按察佥事云而都指挥李贤者守备嵩庐滥受民词纳贿无厌会公分廵河南道乃劾罢去是时河决张湫都御史刘公大夏与太监平江伯偕来督修乃求综理其事者藩臬以公应公为相度水势开修贾鲁河四十八里改河南注筑塞黄陵缺口百十余丈断水束流功垂成复决公仅以身免乃更修数月功乃成诏升俸一级未几太孺人卒乃归其后复除湖广分廵荆襄荆襄间往往多妖孽扇乱者至是有何淮者与其徒五百人僣号称王攻陷城池刼掠乡聚居民大惊恐不可扑灭吕高者襄阳卫指挥也善捕贼公以委高而身自微服出入贼窟中觇贼以计擒获之事平诏升俸一级其后王景阳者亦荆襄人以左道惑众其党熊彦和以子妻之两人皆称王谋入襄阳内乱未发而公觇知之函遣吕高往捕得彦和等及其妖书觧京师其胁从者五百人有姓名籍记公焚其籍不问在湖广二年擢山东按察副使兵备临清一日报锦衣卫千户刘海与一校尉乘舡至声势甚大公见而疑之执刘海下拷问对曰我京师人曾贵也校尉仆曾喜耳曰刘海诈也闻者咸以公为神在临清五年擢山西按察使是时晋王宠宦者门副刘茂茂倚以为奸凡府中金货辄匿众无敢言茂与府中人李成有隙诈以王命逼成几死成诉之廵按下公问于是揇刘茂茂急附玉王为之请不从竟捕刘茂庾死其后刘瑾用事欲为茂□□□公自防甚密竟亦不能害也正德丙寅擢四川右布政使宋几转左四川番夷久肆标掠百姓患苦之廵抚都御史镇守太监因民之不忍具奏出师征之公请于镇廵曰当用兵几何曰非十万人不可公曰民力殚矣番未平而内变作矣非计之得者也曰业巳奏请柰何公曰征未晚也番闻我师至必惧不若因而移撽宣布朝廷威德詟服其心从而抚降之亦万全之策也于是檄番果降誓死愿为良民不敢复叛揵闻天子大悦赐公袭衣白金寻拜南京都察院右副都御史会同吏部考察南京庶官甚平乃自引乞休天子不许慰留之转南京刑部右侍郎会尚书缺员独理部事狱死囚三人将行刑公以未经覆奏止之明日邸报至三人者移江西廵按御史勘问众皆叹服庚午超拜南京工部尚书公以冬官大司空职掌邦土居四民时地利位高□重不可但已会修李陵及懿文诸寝殿皆公会计甚悉未久疾作罢归是时□年未满七十才不究用识者恨焉比归而其子守经□巳买田筑室及诸游乐亭池之胜竹树花卉鱼鸟□□无不毕具公处之怡怡然不知老之至也辛巳夏□□新即位覃恩臣下于是有司问□□□□□□□□□奉诏进阶光禄大夫鳯翔知府路君直贺以玊带羊酒又五年而嘉靖乙酉八月疾作是时次子守纯赴试省城矣公以为歉亟召归明日终于正寝盖是月二十六日也距生正统甲子四月初六日享寿八十有二岁云配夫人周氏封孺人先公三年卒女德甚备具在墓表语中夫人生子守经锦衣卫冠带总旗加七品散官亦先卒一女适医学典科阎俲盖同邑参政公之子也侧室鲍氏生二女一适鳯翔参政张公之子珂一适举人阎佳刘氏生三子一女子守纯州学生绂守维俱国子生女适鳯翔千户白豸孙子五瑭州学生次珙瑢珝瑄女二公葬下以卒之年闰十二月初七日而兆在州城北原啔周夫人墓与合葬公事父母孝居丧哀毁封君之没也奉其治命悉以所遗衣物与诸兄弟又为伯兄通及少弟时用输粟授义民爵仲弟庆早逝遗妻赵氏及二孤守绪守缨守缨纔两岁耳公养为已子教之读书庚午举乡试乃不幸死守绪亦与授义民爵而赵氏老贞节云公与郎中张天叙主事马以干交爱甚至也乃二人者不幸皆夫妇客死南都公皆为棺殓归□丧抚其遗孤而主事之子某今举进士视公如其父□忘往年公为佥事九思以布衣游大梁公见之□□□以上宾之礼遣守经从而授易比人仕问讯不绝公归二年而九思亦罢归里舍尝谋西拜公不果周夫人守经之卒皆予为表其墓今年春守纯请予文寿公至是周夫人之侄州学生宁来讣且持参议阎君钦述公世行致守纯等之言曰愿为铭呜呼予尚忍铭公哉昔韩退之谓未四十年而哭马少监祖子孙三世今予未三年而哭公父子于人世又何如也铭曰 
　　吴岳岩岩锺灵孕贤于李则偏高邮孔仁按察是因以有封君封君施啬于公其食其来嶷嶷维公克忠克宪克庸陡于司空司空来返孙子翩翩其乐衎衎既寿而沦如岳之尊名以永存 

　　○明故迪功郎河南上蔡县主簿封承德郎户部 四川清吏司主事吴公墓志铭 

　　鳯翔吴君缙起家癸酉觧元举癸未进士授户部四川清吏司主事转兵部职方员外郎嘉靖乙酉秋其父上蔡公家居疾病缙闻之京邸即移病上疏乞归不许乃乞终养又不许而公竟以是年闰十二月二十五日卒卒之明年丙戌九月二十二日葬郡东十里新茔缙以其友武选郎中皋兰刘君允济述公世行命其弟彩请予为墓志铭按公讳激字勉之鳯翔人也其先山西平阳人高祖福臣元季兵乱徙家鳯翔至今盖七世云福臣生孝中孝中生泰泰生杰杰配田氏生公甫晬乃夫妇相继以死于是其祖泰与其祖母王痛其子之夫妇相继死幸有一孙抱哺惟恐失坠公又骨相异常儿可爱乃朝夕愈益顾看惟恐不长稍长即送里塾师所授读益尝喜曰吾有孙吾孙学举进士吾夫妇可无死当是时郡守方选子弟醇谨者入掾史无得匿有罚其下急即以公充选然一时起刀笔者深文舞法咸诮公谓公懦木强之人耳不能慱一钱公由然自守郡守久则爱重公异他掾史他掾史往往罹祸公独全乃仕为上蔡主簿云其年正德壬申也当是时河南诸盗方离上蔡去民死伤流亡者半税不辄完城郭倾圯甚当道者以公抚民民皆来归督税税完分修城郭他修者淫雨善崩公修独不崩听讼不冤百姓以此怀之当道虽有劳礼然未能深知也公于是始有归志明年癸酉会其子缙发觧关西公乃浩然叹曰不归吾何待乃投牒径归日与故旧饮宴行乐未几以缙受勑封公承德郎户部四川清吏司主事配吕氏岳氏得赠封为安人云甲戌冬缙以使事便道省公见且老欲移病留养公不许甫朞年而公卒缙每语及□潸然以泣公生景泰丙子二月三十日享年七十吕安人先公十二年卒有女行语在家傅岳安人生四男子长□次绅听选知印丝绣俱太学生二女子长适张王?贞次适王辩孙男九仲府学生伊仕侹份倬侨??壴倓孙女子三未聘公性素洁故居官无所取平生好施予成化乙巳关内大饥人相食族有南徙者公泣留与居赖以存活其后十余家不能婚丧者辄助之盖其仁心厚故居官多惠政不妄笞一人今上蔡志有传公虽起自刀笔不好好读书精通资治通鉴专门之士弗如也乃移以教诸子缙果大发浑朴重厚名位未可量然公方谦让为德乡饮酒礼郡守请为上宾一往再不可致与乡人游如子未贵时言若不出人以此多之方缙之便省公也公戒之曰小子听之凡吾与汝有今日者吾祖之遗也父母弃我早吾祖保哺我恩同罔极然我不幸失进士业不能无恨也汝幸举进士嗟乎使吾祖而在当何如哉当何如哉吾祖固甚贫至于非义则一介不取盖尝主富人析业有阴赂以自便者辄叱去不许其介如此此吾亲见之然竟贫以死嗟哉天乎今吾临食未尝不惨然也夫德积者昌后善继者不匮尔其敬修尔职以报吾祖斯亦孝矣奚必以老□□哉反复累数百言具在家传予重职方久恨不识公今得铭其墓铭曰 
　　参以醇谨相汉树名窋也视父名德弗胜慥慥吴公志躭书史戢之其躬以贻其子元子职方相业是望尔后克昌公也不亡 

　　○康氏女墓志铭 

　　女玊英字温予继室张氏出也年十七嫁为武功县学生康栗妻云栗父太史公德涵正德中予同官交爱甚至也乃两家妻皆有娠太史公曰幸一男一女当结婚姻云而戊辰六月十九日予女生其年十月生栗太史公会有母丧去归予其后亦有寿州之役丙子春予二人者同在田里于是始结婚云嘉靖癸未冬十月女归于康氏归三年而丙戌夏四月吾母太恭人弃养女来会哭鄠杜以有娠因住鄠杜九月初八日产一男即蓐不啼救之不活死是时太史公年五十二唯一子日夜望生孙矣乃若此女由是恨怒涕泣踰三日病腹痛甚下药乃愈益甚其月十七日竟不救死生十九年耳呜呼痛哉其始结婚栗母尚安人喜得吾女甚爱也然不幸病卒女恨不及其姑独孝养太史公与栗言从容语次未尝不及人盖有不及知者至是且死言栗大人老唯一子不可无孝以顺适其意栗亦为诺泣下云尚安人者善治内其遗矩久不能无废也女思复其姑之□居尝与栗言凡馈祀纺绩织纫之事鸡豚之畜蔬栗醢酱之宜靡所不虑也孰意其死其家人妻妾尝事安人者皆称曰嫂夫皆曰某兄其子若女抚之若子女焉至子叔祖母伯叔诸母诸嫂姻■〈尚阝〉诸母嫂虽□见之希亦皆尽礼得怜爱之故其死也皆痛惜焉女性不喜□□功鄠人虽知其容也其兄者盖亦罕自笄及归宁□□居虽予见亦罕矣其有所拂欝愠怒不平辄忍不以告人甚者虽其母亦不以告也独其病时五六日辄呼予予心甚讶之呜呼孰意其死也然当其病亟其神勃勃然语秩秩然不乱其所著衣履皆自检取若将归其家者焉予弟禹夫泣且问曰子温讵忍舍此去邪女曰孰忍舍此也命矣柰何瞑自已其母哭之恸乃复张目语侍儿曰好劝母无损伤痛哉天乎尚忍言邪尚忍言邪没后室中异香不灭十余日栗卜以其年十一月初四日归葬浒西祖茔之侧请予曰愿为铭予曰痛哉吾女吾尚忍铭汝邪父哭汝母哭汝其知耶其不知也邪人言汝类我然竟夭折死岂非命哉嗟嗟吾女父汝铭揜于尔扃尔归藏之维斯以永宁 

　　○程孺人常氏墓志铭 

　　孺人既卒二十有三年其夫子盂县公亦卒太史康子述公世行为墓志铭惟孺人之德不宜无述焉于是其子绪乃以其友行人广安王君状请于予曰是太史事也幸赐图之其亡辞焉绪举进士有名知襄陵廉达有名予方恨纳交之晚乃不远数百里为母氏图不朽予其可辞述曰程孺人常氏者盂县丞讳章之配也父曰韦顺韦以闾右著名鳯翔倜傥谈论化导乡里为善郡太守以礼待之不屑屑以眦顺配封氏生孺人孺人生而端雅长而听教父母绝爱之必欲得王?胥而是时程氏亦鳯翔之望盂县公又岳岳不群者于是乃定婚焉比归不幸舅巳病卒久独其姑邵夫人在也盂县公是时方补学官弟子顾资之虑甚孺人慰觧之曰努力学问岂有有如夫子而长贫者乎于是脱簪珥治具养姑不废??修瀡之奉夜则与公共守灯火诵读之功纺绩之勤至夜分乃寝未几盂县公食有廪禄矣家亦由是渐裕邵夫人喜为一笑曰非新妇不至此然盂县公自是气益豪迈往益力孺人乃尽出其嫁时衣物与公买古书数百卷交游郡中名士下上论议欢如也故其时关西诸家豪杰无不奇程生者本孺人内助之力也然盂县公者固数奇乃屡试竟不第弘治壬子方以岁贡去京师去无几其母邵夫人疾病孺人所以奉养者甚之百方关谕言母以念子故至此子不久且至矣幸少宽无虑言辄泣数行下邵夫人亦为少差矣寻复□乃大作竟至不可起孺人大恸曰天乎天乎我夫子乃不幸至此极邪盂县公比归则棺殓竣事矣公但惟修□□ 【而巳】 盖其孝如此当是时孺人生有三男子曰继纶绪既见盂县公不偶以语公曰诸子谁可学举进士者公曰绪其可矣于是命继以家纶以贾绪学举进士就业已不幸孺人被病以卒盖弘治癸亥六月初五日也距生正统丁卯九月二十三日寿五十有七岁卒之年某月某日葬郡城东皋祖茔当是时盂县公尚家食也□□未抵成立孺人固不能无憾云而今此之日公致其政而归考终牗下继纶业致千金绪一举得进士□□□动关西将啔孺人之墓合窆□盖自方岳郡太守远近豪杰罔不会葬致礼孺人于此可以无憾矣孺人尚有一女子适郡人周长而继生二男子五女子纶生一女子绪生三男子一女子皆于孺人为孙又一女子为曾孙焉而程氏之后盖彬彬乎兴矣铭曰 
　　善我植兮不于我食兮季孔硕芳其载我名晳芳允□君子归即我室兮维以无或惕兮 

　　渼陂集卷十三 

　　●渼陂集卷十四 

　　志铭（三） 

　　◆志铭（三） 

　　明故李孺人康氏墓志铭 
　　明故咸阳才子张公合葬墓志铭 
　　明故文林郎江西道监察御史张君墓志铭 
　　明故秦府良医王君墓志铭 
　　明故处士杨君墓志铭 
　　明故中宪大夫山西等处提刑按察司副使白阁山人王寿夫墓志铭 
　　明故中宪大夫山西等处提刑按察司副使致仕敧湖马公墓志铭 
　　明故奉议大夫山东等处提刑按察司佥事致仕李君墓志铭 

　　○明故李孺人康氏墓志铭 

　　孺人之夫子曰山东按察佥事李君名纪字维之今制官在外三载政绩卓异蒙旌为无过吏部考其职称乃获赠封其父母乃身若其妻按察君知县祥符时充合于制孺人于是获勑封焉孺人者兴平康聚女也聚配何氏生孺人孺人始能言笑即贵重不苟有悠远之气父母为择壻久是时按察君之父祥符公亦方为其子卜嘉耦焉媒氏有以告者两家欣然孺人于是归按察君既归善事其舅与其姑张孺人张孺人卒继姑亦张氏孺人事之尤谨按察君两母兄弟六人妯娌群处言话影向嫌阻辄怒起孺人当之油油然不随不激即有若不喻其意者众始恠之以为缓慢者耳久乃大服其量按察君幼有英气勃然兴于学而孺人灯火之助勤恳备至故年甫弱冠以尚书举于乡初仕为鹿邑知县以才堪治剧调祥符未几召入为监察御史坐诬左迁陈留知县复起为宁海知州又以才堪治剧调临清擢前军都督府经历超拜□秩孺人盖未尝不从其屈也不以为戚其陡也不以为为其服食以约其□□以慎盖□始一日久而不懈也按察君之居东也职理畿内屯田贵戚权宦动辄掣肘君乃荡然一无所顾破崖岸而为之竟由此获谤君乃大笑曰我固知其至此于是投劾径归乃与一二朋好若郡守刘廷信太学孔宗翰时常宴饮为乐酒醴馔具皆出孺人予尝西入邰城每过兴平未尝不访按察君坐定即出饮食丰腆整洁未尝不叹孺人之贤孺人从宦时见按察君朝夕良苦乃为纳侧室张氏侍巾栉焉侍之曲尽情礼张氏不幸病卒遗二幼子孺人视诸子尤爱时时抚摩或泣下潸然然按察君刚严自持孺人固未敢以此自德家务虽至微细必禀而后行至于僮仆有过亦不敢亲笞必以付按察君夫夫者刚立之称妇以柔顺成德若按察君夫妇君子以为各得其道孺人生于天顺庚辰二月十二日而嘉靖五年十一月初六日病卒得寿六十七岁有男子四人长时芳秦王典膳次时华国子生时茂时蔚俱县学生女子一人适郭瑞侧室男子二人时苪时荫孙男子一人女子六人俱幼次子时茂者颖敏之子也学举进士可成乃不幸死往年在京师予尝见而异之按察君夫妇独钟爱焉其妻刘氏廷信君之女也娶四十五日而时茂死无子孀居者十有二年故孺人且死谓按察君曰吾死不恨所恨刘氏妇苦节及侧室二子未婚耳按察君固刚严者至是亦为泣下不能自已云时芳等卜以卒之明年丁亥二月十三日葬孺人于城南新茔之兆时华奉其父命执廷信君所述状来请铭予交按察君余三十年嫂视孺人悉其贤铭其可辞铭曰 
　　莫臧匪顺我则守之莫戾匪妬我亦不敢有之我天之庇我育之繁我则亦既就之寿言归藏其孰右之 

　　○明故咸阳才子张公合葬墓志铭 

　　成化末予游鄠庠识咸阳张钺是时钺甫弱冠授毛诗有名咸阳诸生咸畏之以为进士第可唾手取也然乃不幸死弘治甲子予巳承乏翰林而钺弟镗以毛诗举乡榜予亦获与识焉镗两为安邑靖海知县亦不幸死予尝为铭其墓钺之子崇德尝在鄠杜从予游而正德己卯复以毛诗举举进士不第游太学会其祖母杜氏老病卒崇德适孙也奔归治丧然其祖才子公卒五十余年矣墓在经周庄之原将合窆崇德来请予曰吾祖之殁吾父吾叔父俱幼故吾祖之墓阙其铭今吾祖母之窆以嘉靖丁亥二月十三日惟先生怜之合而为□以告来者为不朽计先生其亡辞焉予尝以钺兄弟至于崇德世受毛诗著名渭阳盖尝叹张氏之□□□□后闻诸先达之士成化初有磊落奇伟兴于渭阳者□英字世杰崇德之祖父也又叹曰张氏之贤所由来远矣然公之磊落奇伟不见于世赍其志而死不可以他称故称曰才子云才子张公者世家咸阳人也曾祖允中受义民爵祖升仕为云南布政司理问父瑄隐德不仕瑄配王氏生公未几王氏卒继邹氏生子简再继锺氏生子曰莼公幼有奇气既长体貌魁梧愽学善属文下笔滚滚千余言可立就在县庠弟子中昂昂如鸡群之鹤比入试秋闱人咸曰无如张世杰张世杰撞破烟楼矣公亦自负不浅以为发觧关中取进士如俯拾地芥耳不意花样不合而罢公乃大笑曰且让一筹□有张世杰而不云云者乎及屡试竟不第于是大恨无所发泄有时仰天汉曰嗟乎张世杰竟若是巳乎乃欝欝抱恨而卒盖成化己丑某月某日也距生正统戊午某月某日年三十一是为不寿是时金?戍甫九岁仲子锜七岁镗在襁褓杜孺人哭几绝既而言曰吾当下从夫子然群儿小弱不立我即死且柰何于是抚育诲训俱脱幼秆各因其材而?之以事钺镗先后受经锜则□蛊及镗知安邑时当迎养焉盖称未亡人者五十□□而嘉靖乙酉某月某日卒距生正统辛酉某月□□□得寿八十五岁正德中廵按陕西监察御史邢君尝奏其贞节于朝表厥宅里命□下而孺人卒君子盖深惜之才子公之为人虽曰倜傥不羁至于事父母及两继母及异母弟绰有孝友之风引接后进忘年交游虽或沮之弗顾也及其不寿而卒诸子未立人皆叹息以为善类之歉而杜孺人者乃能化弱为强成其夫志贞白之节桑榆之庆至是盖完告云虽其三子皆先孺人而卒然钺有子四人崇德未久当举进士所以振才子公之业者其在□人矣锜有子三人镗子四人长崇礼太学主于是张才子之后勃然而兴骎骎乎未艾也是宜铭铭曰 
　　经周之原士厚而坚是为才子公夫妇之阡踰千万年维名以永传 

　　○明故文林郎江西道监察御史张君墓志铭 

　　君□□□文之咸阳□也其自称曰渭涯子曾祖宪好义受义□爵祖□隐居□岩乡人高其行称龙岩处士云而龙岩之兄举子亨□通尚书故君父斌从而受尚□为学官弟子有名既屡试不第卒业成均仕为山西太平□□以君贵赠江西道监察御史母王氏赠孺人孺人生四男子君其季子也方六七岁失怙赠君抚之异于他子令从学许时勉举子所时勉大奇之呼为小友未几随侍太平太平令荀文瑞者予同榜进士也君从而受学焉文瑞见其文辄击指节叹赏而曰丞有子若是于是太平乡大夫诸士咸敬重丞求友其子惟恐或失也赠君既见若是浩然弃归以为有子矣何丞之为归未几乃不幸卒君一哭几死自是愈益学问补学官弟子今帝师邃庵杨公故都御史虎谷王应韶相继督学关中谓关中多奇士君在数中弘治辛酉果中乡试累举进士不第其兄劝之仕不肯乃就城北僧舍诵习甚苦阅二十年而正德辛巳举进士第明年嘉靖壬午擢拜江西道监察御史是时天子新即位有以佛老道之者君乃抗疏谏曰夫佛老者帝王之罪人也陛下深惟治道祖述帝王而左右憸人移奉佛老佛老进则帝王之道远其势不疏儒斥正不止矣敬信佛老而奉之为斯言者不过曰将以徼福也不知祸福在天彼佛老者岂能窃以予人也陛下聪明神武惑之固难书不云乎慎厥终惟其始又曰若生子罔不在厥初生自贻哲命兹当改元履正之时四方之观听万民之瞻仰所由系焉风声流闻为害至不细也盖愚民者易惑而难化设法禁制犹入于邪况从而导之乎又左右憸人朝夕窥伺此隙一开其势渐盛臣恐天下事自此坏矣易曰履霜坚氷至言当慎其微也疏留中不报江南民邓愈唐者逆彬用事时为仇家诬执系狱数年不决无辜死者若干人都御史以付君君立剖得其情在廷诸老多誉之者甲申廵视居庸诸关峻崖绝涧靡不经涉所至练武修敝发奸摘伏边人颂焉大同有变君建议以为恩浮于威无以示戒宜有震动以彰天讨事下兵部集议多见采纳比代有所举劾鲜不核实犹复自核曰以爱憎为毁誉吾所深耻兹得无有之乎乙酉奉命廵按辽东前此巳抱病而是时辽东多事众方冀其大有为作君亦自奋欲往会病臻不果竟以是年某月某日卒京师舍中贫不能具棺殓其友溪田马伯循武功杨用甫率其尝与游者若杜文祥穆伯寅刘以学柴正甫及同乡诸君子棺殓归其丧君生成化丁酉某月某日年仅四十九岁配赵氏赠孺人继史氏殷氏赵孺人生三男子长鳯翼次鹤翼邑学生次鹏翼女子二人长许聘同邑王某监察御史惟臣之子也次与孙男子二女一俱幼弘治中予在翰林归省君过访予须眉疏秀玊立伟丈夫也其后罢归闻君癖好马伯循康德涵吕仲木之文见辄评曰此类先秦此类太史公亦滥及予予媿甚然以是知羞不窦窟举业中必举进士果然君风流韫藉不拘小节然自举进士斩然自爱其志可知也乃又不幸死岂造物者靳秘不欲其掀揭簸扬于世邪是岂独君之不幸也然其慕亲敬兄之德君乡之义交朋友之诚汲引后进之量亦无媿于古人矣鳯翼等卜以君卒之明年丁亥某月某日葬龙岩先茔执张举子崇德所述状来乞铭惟臣以书抵予曰文之卒京师伯循尝许为铭不至葬有期矣故敢告于门下然知君之深善文章宜莫如伯循乃以属予是又君之不幸也铭曰 
　　胡蓄之豊而施之屯胡陡于要而陨于贫嗟嗟渭涯吾以尔为古士之达彼不知者或以诮君嗟嗟渭涯无□尔心尔名不湮 

　　○明故秦府良医王君墓志铭 

　　泾阳学生王舆将葬其父良医君乃执其师东鲁霍□奇所述世行请予铭其墓良医君讳鼎宇大器泾阳人也高祖青曾祖浩祖敬父干母张氏君配同邑张氏生太学生辂复娶高陵张氏生舆女子四人其三为熊翊张盘及进士今饶阳令秦世显妻其一未聘孙男女二人皆辂出君卒嘉靖丙戌四月二十七日距生景泰壬午十月初二日得寿六十五岁其葬以卒之明年丁亥八月某日而墓在龙湾村新阡王氏家世业农君与其弟学乃兴于贾学不幸死君益奋欲大其业乃辞其父母入维杨贾塩居维扬十余年巳富有赀遂□不得归而正德丙寅其父以卒告君亟奔归哀毁几死比襄事凡诸可为者不惜财力乡里相与叹羡以为难得自是事其母愈益孝敬每事辄先意悦乐之一日姻■〈尚阝〉宴集其母指其夫妇言曰尔孝养我如此尔子若妇当复有若尔者矣天道岂有差也五年庚午君复有意贾塩之事以母老不敢其母探知之而曰贾事重尔不往不可于是不获巳乃复入维杨会有例募民输金助边得受爵有差君乃浩然叹曰天子有事匈奴百司奔命我独区区守赀何为于是输金受秦府良医爵君离膝下久不胜思慕然母亦思见君其切也乃君一日昼寝梦人呼之云不如归去觉而异之遂拏舟亟归母子嘻嘻甚乐也阅月母乃疾病君朝夕不离侧医药无所不致夜则吁天乞以身代然母竟不起而君得以侍疾永诀无遗憾者畴昔梦感之力也嗟乎此与古噬指心动者其何以异焉非其诚孝所积讵至是邪讵至是耶君往年丧父时事严永克卜地乃权葬祖茔道傍至是乃得龙湾之兆而合葬焉其年嘉靖壬午也其诸棺殓仪物视昔益盛君尝于此郭买田数百亩创作别业列植花卉竹林有水□亭奉其父母居之比葬母后日与朋旧高会于此二子俱巳成立又抱孙而家道甚备始无意于江湖之游其乐陶陶人以为寿祉未艾也不意甫五年而疾作乃遂至此然其孝友之行播诸乡闾者虽百世可知也盖其弟学之遗孤堂性颇骄惰有劝其析产者以为不析不利于君君乃泣曰弟之子不肖则析产可也有如吾子不肖则将安所处乎且吾死后何以见弟于地下也自是教爱堂无□子二子今崭然或将膴仕或将以科目进天其报君者岂可以或诬也□子曰王氏之兴始自良医君然有其行门下生邑中豪□父老靡不称道之故敢述状予闻霍子东鲁跌宕之士不忘说乃据而为之铭铭曰 
　　富尔致尔孝尔义克以富遂史尔铭维尔以永世 

　　○明故处士杨君墓志铭 

　　君同母兄弟三人而处士君长其弟中丞公及西乐君大纪皆与予交而西乐君之子太学生附鳯又尝从予游故于处士君虽未获承颜接辞然其行则尝闻之矣其卒也其孙子承芳来请予铭其墓其状则王举子嵃所述者而附鳯之书曰先君子之行巳托不朽敢以伯父复请于门下予览状益尽知其贤于是叹息曰世常说古今人不相及岂其然哉岂其然哉然有若处士君又何说古人也处士君者讳纮字大纲庆阳安化人也上祖恭元时秩万户侯今郡中称为杨万户家曾祖林祖胜□冕俱不乐进取乐于好义而德基善根其积盖非一日者云父以中丞公尝知肃宁有绩得封文林郎直隶河间府肃宁县知县母梁氏封孺人封君孺人始以中丞公学举进士西乐君少故于一切干蛊委诸处士君?君毅然当之乃家赀过前远甚于是封君孺人喜未尝不归处士君?君未敢自溢也乃愈益孝敬而封君孺人爱之盖未尝不称说云是时中丞公方苦于学至夜分乃寝处士君视其居处寒暖之节亦或有时至夜分□而裳衣食饮灯火之需朋友交接之礼意所嗜好诸物皆取办处士君处士君乃尝为豫设焉不俟其口索也中丞公既贵比老归田未尝忘其兄事之甚敬且备曰大兄成我其叔父景不幸无子处士君养之终其身及其叔母皆服丧三年家口百余同爨无异言者郡守以五世同居疏请表厥宅里不报亲旧待君举火者百余家成化未关内大饥人相食赖以糜活者殆不可计岁尝出谷百石赈饥豊年始偿其直不偿亦不校也贫不能婚丧者助之尝见少壮子弟群居嬉戏干辈君过问胡不治生众以乏资对乃遂给以贸易有起家者尝以白金千余两贷商易刍饷输官官乃啬其直不能出息诸商自为歉甚君乃大笑曰公等无虑吾不责息也自是巨商大贾多出其门者矣其郡中负贷者类多无力君察知乃悉焚其劵书云而君之赀乃更益裕正德中姻■〈尚阝〉为仇家诬以大狱逮系男女且百人汹汹且死或言其缺费即以白金二十挺遗之曰以活汝不望报也边郡少医药君尝患之命其子雏鳯岁贸药物数百斤按古方书活人人谒门者殆无虚日然君自奉则甚薄非节庆不宴即宴不御声妓貌伟而气和与人交未尝见其忿厉下至僮仆亦御之以礼于是学士大夫诸生相与咨嗟叹异以为不可及也乡饮酒礼荐为大宾君乃撝谦执逊匿而不就郡守闻之称为高士而不强曰使人知吾郡有郑子员也君配同郡刘处士昉之女生子男女各三人长男来鳯某王府典膳次云鳯雏鳯俱太学生孙男子五人女子三人曾孙男子二人女一人公于是时年高德邵优游肥遯铲绝是非日训子孙若士若贾若耕而农各执其业其子若孙亦皆衎衎愉愉谒力??修瀡之奉人以为处士君不百岁不止不意病□乃嘉靖丁亥二月十一日终于正寝于是向之沾息之子远迩奔赴哀哭若丧所天然距其生景泰丙子九月二十四日寿七十二岁来鳯等卜以卒之年九月十六日葬北山祖茔学士大夫诸生咸曰是为有德而隐者如私谥曰处士盖庶几其称情云铭曰 
　　古称北地人多豪侠好义观处士君岂不可异哉郡城南十里北山之阳草树苍苍是为处士君之藏我铭弗忘 

　　○明故中宪大夫山西等处提刑按察司副使白阁山人王寿夫墓志铭 

　　寿夫予弟九峯字也盖尝白谒白阁山人云先大夫中宪府君讳某配太恭人刘氏生予四男子寿夫其少子也成化己亥六月初一日先大夫仕为保宁巴学教谕生寿夫教谕舍中是时吾祖高年府君迎养于巴闻其啼声喜曰儿当贵我老恨不及见也寿夫生十年而弘治戊申先大夫官满携归鄠杜里舍又二年庚戌先大夫复教谕祥符寿夫随太恭人入祥符其年秋予礼部下第亦至祥符寿夫乃遂从予受四书又二年受易及子史性理诸书弄笔为文章诗辄吐奇语又四年丙辰先大夫迁教授南阳府寿夫随入南阳乃从张文粹先生受易又二年戊午予以庶吉士送幼子还故里省视南阳寿夫乃遂随予归试关中是时邃庵杨先生督学关中极爱之命以儒士入试秋闱乃不第复入南阳卒业文粹所明年己未乃随先大夫丁外艰归虎谷王先生应诏尝友张文粹文粹盖尝称之至是来督学关中按鄠首问寿夫得其文大喜命为学官弟子遂携入正学书院与高陵吕仲木辈亲受其业乃举辛酉乡试壬戌不第归乙丑复不第乃入太学寻复归省而正德丁卯予在翰林为检讨召之至京昼夜督课之乃明年戊辰举仲木榜第二□进士其年冬授河南道试监察御史明年己巳监税芦沟桥木物其年夏得实授监察御史奉勑廵视居庸诸关乃亲莅其地阅其险阻简其行五利其哭物时其练习而凡卫所诸官怠惰者侵渔其下者棰戒之不已则参治之其主将才而廉若贪懦者举劾无所嫌避幸边徼无事得代归视事道中乃先大夫书告被疾例不得归省自移病乃始得归其年辛未秋也明年壬申予亦罢寿州归先大夫乃愈益病而癸酉冬乃遂不起于是寿夫以忧家居至丙子春乃除服北上授浙江道监察御史云而其年廵按顺天诸郡郡多贵戚近幸豪强挠法掣肘不可逞寿夫荡然一无所问旌廉去贪畿内大治明年丁丑得代会满三载考其职称于是与其妻仝氏受勑封焉而先大夫太恭人以予官授封故不及也其年秋驾幸居庸诸处寿□率同列诸君子前后三上疏极谏明年戊寅点视团营诸军寻又点视皇城四门又尝摄他道事勤劳甚苦而年资又甚深咸以为得□陡矣乃己卯秋稍迁金华知府云在金华四年明禁令止风俗清狱讼栽省浮费兴作善类锄去奸恶而主之以诚持之以廉行之以公终之以慎尚书兰溪章公既卒而家贫孤少为疏请月给米二石其始至郡人或易之久乃渐服既去多思之者于是渔石唐虞佐报书曰吾郡乃今始知有寿夫也嘉靖甲申夏盖尝考绩三载吏部以为绩最无过举御史旌荐者多例给诰于是赠父中宪大夫金华府知府母封太恭人妻亦封恭人云未几擢山西按察司副使受勑兵备偏头关诸处其年冬莅代州会当道遇非其礼有去志寻闻太恭人病甚于是投劾径归盖莅官未及三月而代人念之至今以为可惜其才也归未久乃遂寝疾丙戌夏四月太恭人弃养而六月十八日寿夫竟相继而逝纔四十八岁耳呜呼痛哉人仝氏生有三女子无嗣乃以第三兄九皋之子浐嗣焉其女子长适督府经历咸宁陈廷赐之子府学生文奎次许聘知州兴平刘廷信之子县学生珙次许聘秦府奉祀咸宁邢有终之子童生寘侧室生有一女子尚幼未聘其古文诗存者无几与奏疏数篇刻诸木题曰白阁山人遗藁云其孝友之行予所不逮也其交游亦众然鲜有与之契者独于予爱敬不衰比其归也乃或有时忿予心甚讶之呜呼痛哉孰意其为凶变也病且殆乃顾予曰大兄铭我呜呼寿夫吾其忍铭汝也然汝之言弗可忘也乃泣而为之铭铭曰 
　　其年嘉靖丁亥其月仲冬其日甲申予弟寿夫之葬从太恭人于城北祖坟其墓在左既吉且伦子子孙孙尚有考于斯文 

　　○明故中宪大夫山西等处提刑按察司副使致仕敧湖马公墓志铭 

　　九思交公四十年矣公自嘉靖壬午归自山西每见九思必曰死当铭我丙戌冬十一月公以太恭人弃养来吊步蹇损食矣犹述在歙一二事曰可入志铭别去踰月乃遂不起盖十二月初四日云予走哭尽哀至是某年某月某日卜葬乐游园先茔九思为之辞曰痛哉公乎予果铭公墓矣公讳应祥字公顺其自谓曰敧湖山人其先山东高苑人也有讳□木者洪武中以緫旗扈秦王就国隶籍西安左卫乃遂为西安马氏帖木生子道原伏德而隐有子六人其第四子升天资迥秀喜读战国秘策既乃弃去读小学四书见于行晚年畏欲喜生尝作书述志具在墓碑语中升生子伦质直好义盖古之遗德也配王氏生公及次子应昌公自幼颖异授之书辄记弗忘成化弘治中为咸宁县学生授易旁及群籍不专记诵而妙契古人作为文章秀丽奇特独步一时督学浮梁戴先生与其进士饶娄先生讶其才金华潘先生赏其文盖尝策试三秦人物批其卷曰英风廪凛气凌霄汉耳矣弘治己酉果举乡试第二人丙辰举进士观政户部其年秋赍犒金甘肃有以羡余言者公叱去秋毫无所苟日年丁巳授河内知县河内素称难治而是时又乏善令久庶事一切颓废租赋至数年□前令苦治竟不完公曰百姓人耳独河内异邪乃如意抚循之不率教者治之不妄笞一人具考户数高下之则躬为编生奸吏猾胥无隙可进自是租赋完徭役均百废兴词讼□少豪民敛迹矣暇则课诸生今工部侍郎何□夫尚未知名公许以为圣贤之学□辅之器也□渭王宗器先生守怀庆而河内附郭县也尝召公饮食歌咏间民所疾苦以弟呼之公□益谦然意有不合辄尽言不少避君子以为各得其道戊午春九思以庶吉士送幼子道河内入其竟民咸乐道之至其庭吏缩首立如植视其室服食器用泊如也乃贺曰可谓不负公字予曰敬夫充吾志湏吾民子孙世世思之斯其可耳当道方有旌荐乃明年己未夏以母丧归百姓走送涕泣欲留其鞾以去后之思公拒不可竟日乃始别去三年丧异辛酉冬改任□郡歙县郡考亭故里虽称文献然俗好气健讼好交结贵人争地数尺乃起讼连岁费千百金求胜不胜不止又豪家大族摇动祸福公至持之以静事求可不枉道狥人久乃自定民有据险不输赋者且五十年公出榜招之曰不来且死乃惧输赋乃坐重役示罚于是诸租赋无敢后期至者郡有杀人者久不可得乃以付公公先期斋戒祷越国汪公祠下曰神许我得其情则雨是夜果雨翌日启死者棺事中诸人罗跪乃一鼠自棺出钻跪者一人衣底寻忽不见公念曰此神示也乃指其人曰杀人者汝其人色动推究果服又郊外杀一人未绝公命移之县大门内许人纵观之乃一人嗟叹其侧者久之因枙其吭遂绝是时公巳教隶卒觇举措美觇者以告遂执而抵于法盖杀人利其财不绝恐或出语故复来扼□耳于是县中称为种明歌颂之今少保皋兰彭先生故参政广东何子敬相继守郡咸礼重公廵抚都御史廵按御史问劳而举荐甲子冬北上考绩比归之明年乙丑吏部以风宪起公赆馈一无所受学士经生隐逸之老以其德政播诸诗歌联为巨轴附之行李具在家传不可胜书书其大者并于河内比迹循良俟观风者采焉正德丙寅春公行未至有命授吏部稽勋主事丁卯调文选是时权贵用事公既无干谒亦不矫激惟知自守既乃厌弃求归尚书许公劝留乃止己巳考绩上上于是天子勑封其父伦承德郎文选主事赠母王氏安人褒嘉之寻升稽勋署员外郎是时张尚质为尚书欲超拜公公不可张怒升公湖广按察佥事督学实左迁也庚午春公莅湖广会当乡试而湖山阔远兼之卑湿公且病且愈于是校定诸士不能徧历或合数处群试之场屋事竣方施教约乃明年辛未言者以公简出为辞遂改督也河南然鉴别之精予夺之公诸士实心服焉于其去也咸惜之而言者乃尔不知其何说也至河南数日复以继母王氏之丧归癸酉丧毕挟其子平毕姻京师有劝公部见复官者不听而还甲戌春部檄改公 【兵备陈睢在陈睢一年积】 赎罪米粟千石及数百金储诸府库立之卷籍以为官需至于黜贪污之吏革滥税之关威令赫然行矣乃乙亥秋有诏罢陈睢兵备带衘河南听用公浩然而归而是时封君病见公喜甚吏部寻檄公督屯河南乃封君竟老病卒公得以侍医药躬殡葬无遗憾焉岂非天佑之纯孝哉己卯丧毕复改山西督屯是时屯田子粒负欠三四年并征实难公谋诸抚按许他物凖即以给诸士卒逋三月完十六七抚按咨嗟叹异共奖其贤庚辰夏以三载考绩告行其实托以西归也既归之明年辛巳擢山西按察副使公尚坚卧亲朋劝进至曰安石不起如苍生何公以天子新即位不敢虚负努力复行既至未久入贺万寿圣节即上疏乞休盖自陈睢□尝两上疏不许至今乃许之公先是买田长安城东为归畊之园筑望楸之楼建独笑之堂引濯缨之流构弄月之亭奇葩异草珍果之植质当之林纷列杂布备游乐焉未能也而今乃得之喜可知矣归未久嘉靖壬午继母杜氏又卒既葬乃与朋好日游城东饮酒赋诗公每赋诗搜抉奇巧不惊人不巳故平生文章诗所得不多然类非世俗所能也至其爱亲友弟曲尽衷悃好贤疾邪择交寡合通达治体学堪经济风流慨慷翛然物表盖当世之英三秦豪杰之才也然一佥事十三年不得调既调即归归五年乃遂不起距生天顺戊寅七月十九日寿六十九岁痛哉公乎竟若是已矣公配李氏继徐氏皆赠封为安人焉然皆无子置倒室四人竟亦无子于是以应昌之子平后于公公卒后二日而侧室刘氏者燕人也乃自经死殉公别有志又族子马??尝父事公公亦爱之马??自誓与其妻孥事徐安人终身以报于公也呜呼亦于此可知公之化深矣然平为咸宁县学生授礼记有名足继公志生有子女二人子曰穆家而其女弟亦公夫妇育之嫁为长安县学生杨宗辉妻公于此亦可以无憾云平来送公世行且告葬夫公于九思所以教爱之者一话一揖亦恐或愆况其大者乎情犹兄弟义兼师友知公宜莫如予又公命铭其敢辞苐以笔路荒芜不能揄扬盛德为可愧也乃洒泣为之铭曰 
　　英英敧湖举世好同而公则殊文以奇癖行卓而孤经国之十世则我迂彼同而腴我殊而枯东苑归畊其乐于于吁嗟敧湖彼腴而污我枯而愉清风洒然万世之誉 

　　○明故奉议大夫山东等处提刑按察司佥事致仕李君墓志铭 

　　予同君为举子三走礼部其后在翰林君为御史居同巷予罢寿州取道河南是时君在陈留冐暑走五十里会予朱仙镇又十年君亦致仕归盖数会焉嘉靖丁亥秋八月予过兴平见其容稍损问之乃微告予曰近忽呕血即止觉少差矣予执其手曰老且至其善自持然亦以为无患也未几报君捐馆舍矣予始永之信寻□竟以呕血至此呜呼悲哉盖是年冬十一月二十五日也距生天顺癸未十月十二日寿六十五岁卜以明年戊子冬十一月二十二日于城南新茔啔其配康孺人之兆与合葬孺人之葬也予为铭至是次子时□□□君世行以请呜呼予何忍而不铭君也君讳纪字维之兴平人也少年神骨清耸人为学官弟子受尚书不数年学成举成化丙午乡试年二十四矣其后五走礼部竟不第弘治壬戌以父母老于是不得巳谒选为尘邑知县鹿邑城复于隍久盗贼横起窃府库刼掠富民往往有之君至不两月先为筑城城完乃下令捕盗乃均徭役抚寒饿劝农桑理狱讼久之民安盗由此息矣乃饬学校课诸生彬彬然考德问业充乎其有得焉□之教化行民俗成歌颂兴矣于是抚按及藩目?木诸公咸谓邑小不尽其才奏移祥符乃鹿邑之民亦北走乞留未及至而命下矣啔行之日民无老幼贵贱争走攀送有泣下者然自任戌抵甲子莅政财两年耳而民仰慕之深至于正德己巳犹磨石书其德政为去思之碑焉君至祥符人见前令无能保终者咸为君虑盖县附藩省令日跨马受约束于所辖少不可即诃叱甚则鞭朴之又送往迎来饮食常失节至于狱讼租赋之事暮夜始据案举烛了理漏下三二皷以为常此非大有才气鲜不仆者君于是先其大者急者职事当为者种种有绪矣扫门一钱不入久之犹夫受约束也所辖者从而礼貌之加举荐焉犹夫送往迎来也饮食以时犹夫暮夜了理公事也多暇与贤士大夫饮射之若是者三年会武宗新即位君亦政成于是北上考课既归之明年丁卯召入为云南道监察御史戊辰春廵视通州诸仓未几以父丧归庚午阉瑾事败君以同乡井左迁知县大学士野亭刘公陈留人也雅重君请于吏部得陈留云是时诸郡盗起守令多弃城走独陈留以君完今少保幸庵彭公总制兵马奏君治行为河南第一在陈 【留□】 年而癸酉秋擢宁海知州在宁海一年化顽民擒巨盗威惠流海滨矣抚按诸公又以郡小才不克尽奏移临清临清南北要冲送迎无虚日又镇守太监兵备副使闸厂诸主事供亿繁费且盗贼后居民凋敝处之亦其难也乃以委君君出自祥符以其盘根错节之余举手挥之即迎刃而觧声称藉甚吏部两以佥事拟君不果踰三年丙子以母丧归丧毕稍迁前军都督府经历一年擢山东按察佥事奉勑提督畿内屯田其地多权贵侵渔小民君不顾一切绳之以法乃嘉靖壬午竟由此起谤君乃投劾不待报径归予每会君见其为乐甚欢以为期颐可得也不意其至此呜呼悲哉君自曾祖彦才祖英父寿家世为农至君以文学兴在祥符绩最得勑封其父文林郎祥符知县母继母两张孺人及配康孺人皆赠封焉康孺人生四男子时芳秦王典膳时华太学生时茂时蔚俱县学生时茂先卒一女适郭瑞君尚有侧室张氏生男子时苪时荫又有孙男三人女五人君入为御史时瑾尚未显用事甫一年而君以忧归予知之固未与识也比瑾败咸谓君无故乃一御史祥符人为举子时君甚爱之乃号于众曰如李某兴平字破不得遂大陈留之役然未久而御史者殢酒不四十死无后而君踪迹明官至大夫寿享古稀子孙勃然兴焉天道果何如也此亦足为妄言者之戒铭曰 
　　□□有言彼谮人者亦已大甚有如李君归洁其身亦罹于谮彼苍者天矜此劳人踬而复伸有德有年有子有孙其乐孔殷既饫而终来即玄宫铭以无穷 

　　渼陂集卷十四 

●渼陂集卷十五 

　　志铭（四） 
　　表 

　　◆志铭（四） 

　　明故朝议大夫河南布政司右参议定峰阎君墓志铭 
　　康生子宽墓志铭 
　　康烈妇杨氏墓志铭 
　　明故河南按察司经历阎公配孺人王氏墓志铭 
　　明故李母鲍氏志铭 
　　妻赠孺人赵氏继室封孺人张氏合葬墓志铭 

　　○明故朝议大夫河南布政司右参议定峰阎君墓志铭 

　　弘治丙辰君之父竹泉先生为御史京师予为庶吉士往拜其门盖先生尝为庶吉士有名予故请问焉而是时见君甫十六七清莹如王可爱方从句容曹来鳯授胡传春秋再踰年戊午报君捷乡试矣予闻谓竹泉先生有子往贺焉而曰当不止此盖君久游重庆刘衡仲之门而其仲父蓬州守允中严督弗懈故知不若是止也正德戊辰果举进士而北方举春秋者莫或先焉是时竹泉先生以四川右参议家居予在翰林贺君谓先生乃今真有子矣明年己巳秋君被说为吏科给事中予是时左迁文选主事实见其文盖尝叹息以为俊异者云辛未以竹泉先生之丧西归而是时予复左迁寿州及癸酉还任吏科乙亥迁河南按察佥事兵备信阳而予巳家居皆未能吊贺焉然中怀耿耿未尝不在君也庚辰春君疏乞致仕诏进河南布政司右参议以归陇去鄠杜数百里谋会不果嘉靖癸未春以予与其仲父允中契也书来请予铭允中之墓寻复以所述乐府诸作寄予予亦闻其为乐日日甚欢乃己丑秋报君病不起矣盖八月廿四日也予甚惜之距生成化庚子十月十七日寿五十岁卜卒之明年庚寅冬十一月十日葬州西岍山之原以元配师孺人祔其弟郡庠生铨具书币蓬州公子郡庠生銂述状命其侄郡庠生司衡来请予铭君讳钦子明其字居尝自谓定峰故人皆称之云君在吏科前后凡七年其始不肯阿附孽寺以此不及于祸尝抗疏劝毅皇帝视朝为视朝数日诸凡封驳不避权贵人而同列弹劾诸疏多出其手其终有漏言者当道■〈女忌〉之乃稍迁河南云而兵备信阳者五年功最多盖尝推演武候八阵图为九曲新书刋布以训战士募义勇黜老弱修城堑谨烽堠远近恃以为安南阳汶宁护卫官军横甚扰民殆不可制君请入操王不可竟入操而其患遂息汝宁民兄弟争田各诬其子不法而其子皆学举者法当黜君以数语决之而兄弟感悟不争而退而其子皆完无事罗山豪张辅者杀其妾之母死妾母族讼诸县吏辅又诬以他事陷狱死乃以病告君知状执辅抵死信阳贫富两民争田里中二恶少素怨富民乃诱贫者杀之而自杀贫者以灭口诳其守曰自相杀耳君按之曰一人先死后死者杀之谁也具得恶少斩之以狥□学恒者□宁大盗也阴养死士肆行刼掠无敢言者通贿郡□伺动止屡捕不获君乃假以公事过其地执而论之死其党解散数百人于是远迩骇叹称君为神明相戒不敢犯君君又尝擒南召之盗有功诏赐白金十两又尝奋击商南山阳诸盗盖斩首二十余级擒僣号者渠魁八人余党百人诏赐白金彩帛擢用不次岁尝大旱君祷雨即大雨浃境遂以有年大夫士诗歌之信阳士固多奇然举者亦甚少君于城□□北隅建仕学书院择其奇者居之亲为课业乃两科而举者十有三人焉盖骎骎乎盛矣于是申州之墟□恩民安风教大行抚按前后凡六论荐超拜可跂足□也乃蒙萎菲之谤以归用不究其才识者以是为歉君潇洒伟人也略无几微形于言面养母以志教诸弟□□材而施乃今各有成焉暇则诵诗读书旁及群籍□歌泉石其乐陶陶书为述作汇成卷帙盖虽未臻耋耄其所获亦非细矣君家世陇州人也曾祖讳璇举乡榜五任县学教谕赠右副都御史祖讳仲实河南右参政进阶大中大夫竹泉先生讳价磊落不羁翛然物表不慕声利者也母王氏封恭人生四男子君其次子也兄钝早卒君奉嫂氏视诸孤恩礼备至君配师氏继蹇氏皆赠封为孺人焉蹇孺人生男子司绍司御而司继司礼司射司书则侧室出也共六男子师孺人生一女子适通渭举人王德光蹇孺人生者三长适郡学生李□次适平凉护卫指挥毛麟其次与侧室所出三人者俱幼未聘方君之在身王恭人梦日射其怀五老造其室巳而诞君故资禀特异焉人以为吴岳降神尔也显其光倏其陨灭殆亦返其初乎是未可知也铭曰 
　　吴岳矗矗锺灵尔族尔族克承以遐尔福五世多贤以引以续藩伯宫保维庆斯笃文行彬彬竹泉蓬州维君似之益弘厥猷厥猷奕奕先民是匹夕郎宪臬乃言底绩谁其构我谗人罔极既归且乐既饫而息乃父乃祖同归窀穸高岸为谷打兹铭石 

　　○康生子宽墓志铭 

　　呜呼康生其何以至是邪康氏武功人其六世祖尚书公永乐时有大功德于世子孙未能厚食其报至生父太史公德涵虽曰大魁天下然未久即以谗废及生颖悟绝人人见其如此以为麟角鳯毛英英然所以振康氏之业者其在斯人矣呜呼孰意其遽至是也初太史公配安人尚氏生子辄夭既为翰林修撰居京师而正德戊辰十月十日生乃即蓐太史公喜即以报予明日予往贺焉巳命名昭胤矣后名曰栗年十六而冠字曰子宽入为武功县学生受毛诗世其业十七而娶吾女女亡继娶灵宝杨氏为方伯叔安之女嘉靖己丑五月太史公书来言生病伤寒未久当愈予方使人问之亦以为愈矣寻得报以是月二十二日卒年仅二十二呜呼惜哉予昔闻生之才未见也既入甥馆以古定相贫视其所不敢论试之操觚立就纵横数百言大类止斋予则大奇之以示诸生无不骇叹称服者比两入试乃竟不第以死谓非命哉然于举子业虽为之非其甚好也顾好古歌辞近体诸诗不刻意往往有似李杜者盖百余篇生卒后太史公为刻诸木俾后世有知生者生为不死矣生豪宕好气人也又负才侪辈皆出其下以此岳岳未肯轻下人然其在予则益甚敬又能乐道人善至于酗酒游荡凡诸膏梁气习则刬绝弗为好事者见其气岸不可近遂以狂悖加之是不知生者也语曰观人先其大者盖太史公尝病剧生乃徒跣走泣吁天乞以身代太史公其继母张夫人之始至也有女奴出嫚言无礼不恭生怒棰之几死骂之曰此代吾母为者汝主也奴辈敢若是耶其孝敬如此其后群小谮言无实生亦惑之或有时怒寻复解悟曰人之为言胡得焉亦不深蓄也故其卒张夫人哭之甚痛口出□下至□仆亦无不哀哭者曰主虽待我严然甚恤我吾女生子不育杨氏亦无子而太史公更无次男远迩大夫士以此为歉夫康氏植德所由来远太史公光明磊落□德疾邪虽年踰五十而神完气壮若□四十人焉□□终无子也生以是年十一月二十八日合■〈穴上之下〉吾女浒西□茔之侧予哀而为之铭铭曰 
　　嗟嗟苍天胡?尔粹而夺之遄尔有好言盈百其篇既久而传尔身殂矣其名不刓 

</div>
    <div class="pagination">
<a href="渼陂集_page25.html">上一页</a><span>...</span><a href="渼陂集_page21.html">21</a><a href="渼陂集_page22.html">22</a><a href="渼陂集_page23.html">23</a><a href="渼陂集_page24.html">24</a><a href="渼陂集_page25.html">25</a><span class="current-page">26</span><a href="渼陂集_page27.html">27</a><a href="渼陂集_page28.html">28</a><a href="渼陂集_page29.html">29</a><a href="渼陂集_page30.html">30</a><a href="渼陂集_page31.html">31</a><span>...</span><a href="渼陂集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
