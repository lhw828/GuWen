<!DOCTYPE html>
<html>
 <head>
  <meta charset="utf-8"/>
  <title>
   滋溪文稿 - 第 8 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   滋溪文稿 - 第 8 页/共 29 页
  </h1>
  <div class="content">
   静修先生刘公墓表 
　　元故集贤学士国子祭酒太子右谕德萧贞敏公墓志铭 
　　元故中奉大夫江浙行中书省参知政事追封南阳郡公谥文靖孛朮鲁公神道碑铭并序 

　　△静修先生刘公墓表 

　　静修先生刘君葬容城县易水之阴沟市里。至正戊子，县尹贾侯始捐俸买石表诸墓，书来请曰：「先生之殁五十有六年，道德之懿，风节之伟，固多士之所景仰。丘墓之寄是邑者，旁无宗人守护。彝自下车，率僚吏诸生拜而祠之，恭修封树，以限樵牧。又将建石琢辞，彰示悠久，庶来者闻风兴起焉。」天爵伏念自圣贤之学不传，礼义廉耻之风日泯，至宋伊、洛大儒克绍其绪。然而废弃于绍圣，禁锢于崇宁，而中原已为金人有矣。方是时，士之慕功名者溺于富贵之欲，工文艺者汨于声律之陋，其能明乎圣贤之学，严乎出处之义，盖不多见也。我国家治平方臻，真元会合，哲人斯生，有若静修先生者出焉。气清而志豪，才高而识正，道义孚于乡邦，风采闻于朝野。其学本诸周、程，而于邵子观物之书，深有契焉。惜乎立朝不及数旬，享年不满五十。迄今孺子远人皆知传诵姓字，是岂声音笑貌所能致欤。宜述其德，以表于墓。柰何先生既殁，行业未有纪述，故虽作者不能措辞。今谨考求遗文，掇其出处大节一二，而为之书，尚称贾侯尊贤尚德之心乎。
　　按，先生讳因，字梦吉，保定容城人。世为儒家。五世祖琮生敦武校尉、临洮府录事判官昉，昉生奉议大夫、中山府录事俣。俣生秉善，金贞佑中南徙。其弟国宝，登兴定进士第，终奉直大夫、枢密院经历。秉善生述，是为先生之父。壬辰北归，刻意问学，尤邃性理之说。独好长啸，尝游西山，当秋风木落时作一曲，而感慨系之。中统初，左三部尚书刘公肃宣抚真定，辟武邑令，以疾辞归。先生将生之夕，父梦神人马载一儿至其家曰：「善养之。」既觉而生，乃名曰骃，字梦骥，后改今名及字。先生天资绝人，三岁识书，日记千百言，随目所见，皆能成诵。六岁能诗，十岁能属文，落笔惊人。故国子司业砚公弥坚教授真定，先生从之游，同舍生皆莫能及，独中山滕公安上差可比。砚公皆异待之，谓先生父曰：「令子经学贯通，文词浩瀚，当为名儒。」初，先生之父四十犹未有子，乃曰：「天果使我无子则已，有子必令读书。」故自真定还居保定，谢绝交朋，专务教子。先生年未弱冠，才气超卓，日阅方册，思得如古人者友之。尝作希圣解、吊荆轲文，豪迈不覊之气可想见也。乡间老儒说经止传疏义，为文尽习律赋，闻先生讲贯，阅先生论著，始则谤讪，久亦敬服。先生杜门授徒，深居简出，性不苟合，不妄接人。保定密迩京邑，公卿使过者众，闻先生名，往往来谒，先生多逊避不与相见。不知者或以为傲，先生弗恤也。王师伐宋，先生作渡江赋以哀之。数欲南游江湖，览观儒先名迹，不果。常爱诸葛孔明「静以修身」之语，表所居曰静修。间游郎山雷溪，又号雷溪真隐。先是京师有曰田尚书者，西域贵族，颇尚文学，闻先生名，厚礼请教其子。先生以水啮先墓，谋迁避之，不及往。既而易州何公玮辞两淮盐使，奉亲家居，藏书万卷，亦以教子为请。先生平生苦无书读，又乐易之风土，遂允其请。三年即归，何公贽以银、币，皆谢不受。
　　世祖皇帝自居潜藩，收召诸儒，讲求治道，及践天位，姚文献公枢、许文正公衡、杨文献公果、商文定公挺皆列台省，而宪章文物号盛治者，非偶然也。久之，诸公相继告老，当国者急于功利，儒者之言弗获进用。时先生年虽甚富，声问已彰，中朝贤士夫夫多称誉之，故相文贞王不忽木荐之尤力。至元十有九年，朝政更新，有诏征起先生于家，擢拜承德郎、右赞善大夫。初，裕皇建学宫中，命赞善王公恂教近侍子弟，恂卒，继者难其人，乃以先生嗣其教事。未几，母感风疾，即日辞归。明年，母卒，治丧合礼。二十八年，朝政又一更新，复遣使者以集贤学士、嘉议大夫来征。先生以疾固辞，不起。世祖闻之，亦曰：「古有所不召之臣，其斯人之徒欤。」明年，国子助教吴明陈书于朝，荐先生为国子祭酒，士论高之。三十年夏四月十有六日，先生终于容城，春秋四十有五。海内闻之，无不嗟悼。
　　曾祖妣边氏，祖妣陈氏，妣杨氏，继妣某氏。配郭氏。一子曰和，早卒。三女皆适名族。先生早丧父母，事继母孝，以父祖之丧未葬，献书先友翰林待制杨公恕，杨公怜而助之，克襄大事。家虽甚贫，非其道义，一毫不取于人。
　　先生师道尊严，学子造门，随其材品而教焉。讲说诸经，理明义正，听者心领神会。初，朱子之于四书，凡诸人问答与集注有异同者，不及订归于一而卒。或者辑为四书集义数万言，先生病其太繁，择为精要三十卷，简严粹精，实于集注有所发焉。有诗五卷，号丁亥集，先生所选，常自讽咏，复取他文焚之。今所传文集十余卷，得于门生故友，然不为空言，皆有补于世教。其它小学四书语录亦皆门生所录，惟易系辞说乃先生病中笔之亲授其徒者也。先生每以后世史官不明义理，修辞之际，轻为增损，使忠臣义士之心不得暴白于世，尝曰：「若将字字论心术，则受屈者多矣。」
　　先生之亡未久，吴明复进言于朝曰：「风俗之薄久矣，士之处世不自贵重，闻人誉已喜见颜色，不复知有廉耻等事。何则？欲动于中利夺于外故也。伏见故处士刘因，隐居教授，不求闻达。授以三品清要之官，辞而不顾。若蒙赐谥赠官，庶几息奔竞，惇风化，士类知所惩劝焉。」延佑中，始赠先生翰林学士、资善大夫、上护军，追封容城郡公，谥文靖。是后中外风纪儒臣皆以先生砺俗兴化有功昭代，宜如许文正公从祀孔子庙廷，礼官会议亦皆曰可，而当路者未遑及也。
　　呜呼，天之生贤也，岂无意乎？自义理之学不竞，名节隳颓，凡在有官，见利则勤。有国家者，欲图安宁长久之治，必崇礼义廉耻之风，敷求硕儒，阐明正学，彰示好恶之公，作新观听之几，使人人知有礼义廉耻之实，不为奔竞侥幸之习，则风俗淳而善类兴，朝廷正而天下治。世祖皇帝再三聘召先生者，其以是欤。
　　天爵之生也后，不获见先生。及游成均，得临川吴文正公澄为之师。吴公于海内诸儒最慎许可，独知尊敬先生，岂其问学出处道同而志合欤！当国朝龙兴之初，岁在己酉三月，先生生于保定，吴文正公亦以是岁正月生于临川。是时南北未一，天已生斯大贤，他日辅赞国家文明之治。吴公年八十余方终，著书立言，盛传于时。先生早岁去世，虽不及大有著述，然风节凛凛，天下慕之，扶世立教之功大矣。贾侯由进士入官，治邑有声，独能访求先贤遗迹而表章之，其于风厉俗化惇崇名教诚非小补云。

　　△元故集贤学士国子祭酒太子右谕德萧贞敏公墓志铭 

　　大德、延佑间，关、陕有大儒先生曰萧公、同公，笃志励操，高蹈深隐，乡郡服其行谊，士类推其学术，朝廷重其名节。于是征车起之，表帅俗化，其道德风流，迄今天下慕之。至正甲申之春，天爵来官西台，访求二老言行，将以为师法焉。既而得同公墓铭，读之起敬起叹。萧公云亡久矣，犹未有述，乃稽核荐扬征召公牍于省府，采摭族世薨葬岁月于其家，问其隐德懿行于旧老名士之所传，录其遗文杂着于金石简册之所载，合而志之以铭，庶后世考德者有征焉。
　　谨按，萧氏益都人，国初着籍京兆。公讳■〈奭斗〉，字维斗。年二十余，郡守以茂才推择为掾。未几，新郡倅至。倅西域人，怒则恶言詈吏。公叹曰：「如此尚可仕乎！」乃置文书于案，即日谢去，隐于终南山下，凿土室以居之。尽得圣贤遗经以及伊、洛诸儒之训传，陈列左右，昼夜不寐。始则诵读其文，久则思索其义，如是者余三十年。义理融会，表里洞彻，动容周旋，咸中礼节，由是声名大振。世祖皇帝既一四海，而遐荒小邦，横目穷发，悉皆来庭。命开秘府，详延天下方闻之士，撰述图志，用章疆理一统之大。使者来征，公辞焉。故赠咸宁贞献王野仙铁木儿亲受学于许文正公，深知治国用贤之说，及为陕西行省平章，登公并故四川宪副刘季伟姓名于朝。会参政赵彦泽请立提举学校官，荐公可当其选。久之，制下，授公承务郎、陕西儒学提举，盖从贞献王及赵公之言也。省宪请公就职，公以书辞曰：「某蚤事文墨，见一时高才绝足趋事功者，効之不能，是以安于田亩，读书为事。本求寡过，不谓名浮于实，圣恩横加。窃念圣人之戒，必明德而后新民，成已乃能成物。昔夫子使漆雕开仕，对以『吾斯之未能信。』然则心术之微，虽圣师不若开自知之审。今某学行未至，自知甚明，望达庙堂，改授真儒。则朝廷得人，学者得师，某亦不失为寡过之人矣。」
　　大德七年冬，超擢集贤直学士、奉训大夫、国子司业，遣使征之。公又力辞不拜，其言曰：「念某寡陋，与人共学，非敢为师。向授提学，幸蒙听允其辞。既不能当外郡学职，岂复可预国学之事。况敢辞卑居尊，以取无廉耻贪冒之罪乎！」九年夏，制若曰：「萧维斗山中读书，不贪官，不嗜利。世祖征召不至，朕遣人召之亦不至，岂将命者非其人而弗来欤？今特命参议中书省事廉恒等以往，其令行省给五乘传，赐之楮币百定，命挈其家偕来。或萧维斗坚欲不仕，可进嘉言一二，朕当令人送还。如年老或不能骑，别给安车可也。」行省、行台、诸司所在敦遣，公辞不获，力疾北行。适成庙不豫，然犹传勑俾择舍馆，遣近侍赐饩廪衣物，又命宰执以治道为问。公寻亦南归，仍辞所赐不受。
　　十年，进集贤侍读学士、少中大夫，即其家授之。明年，武宗临御。仁皇养德东宫，愽选当世名儒，左右辅导。特授公嘉议大夫、太子右谕德，命宫师府长史聂辉起公，敦迫上道。至大元年二月至京，入见嘉禧殿。仁皇温问再三，公书酒诰以进，因言：「古人惟祭祀则饮酒，然尚德将无醉。」盖当是时近习多侍上燕饮，故公首以是训陈之。未几，恳请还山。上怜其衰老，遣使送归。二年四月，征拜集贤学士、国子祭酒，依前太子右谕德，进阶通议大夫。公以老疾辞。门人疑焉，问曰：「圣人乐得天下英材而教育之，今先生辞祭酒者何也？」公曰：「曩在京师，有朝士再三以成均教法为问者，余告之曰：『若欲作新冑子，当罢岁贡，一如许文正公时，专于教养。彼既外无利禄之诱，内有问学之功，则人材庶有望矣。』此语一传，物议鼎沸，执政者亦深不以为然，今余出则狥人，岂能正己以正人乎！」四年正月，尚书省臣皆以罪废，政务复归中书，而大臣请曰：「今政事大坏，当从新治之。中外廉洁老臣及事世祖、成庙两朝有若李谦、尚文、赵居信、刘敏中、萧■〈奭斗〉、程巨夫、郝天挺、韩从益、刘正、程鹏飞、董士选、陈天祥、王思廉等，可急遣使召之，共议新政。」仁皇从之。公以疾辞，不起。延佑五年七月己未，有星殒于所居中庭，光射如昼。越八日丙寅，公以疾薨，春秋七十有八。八月某甲子，葬咸宁县少陵乡朱张里南原先茔之昭。至治三年，门人故四川行省左丞廉公惇、江浙行省参政孛术鲁公翀时方在朝，以公易名为请。制赠资善大夫、四川等处行中书省左丞，追封扶风郡公，谥贞敏。
　　维关辅自许文正公、杨文康公倡鸣理学，以淑多士，公与同公接其步武，学者赖焉。公之学自六经、百氏、山经、地志，下至医经、本草，无不能通其说，尤邃三礼及易。尝作家庙以奉先世，祭则极其诚敬，子弟或少有怠，祭已必深责之。早值亲亡，哀毁致疾。治丧不用佛、老，棺椁衣衾悉遵礼制，盖自杨文康公倡于其始，公复推明于后，至今长安士大夫家亦多化之。公平生不祭于墓，有筑亭于先垄之侧者，表曰「致悫」，引祭义以明之。公曰：「墓祭非古，当作祠堂于其家，揭斯名于斋室，庶乎其可。」临川吴文正公独称公为善于礼。初江西儒者标题小学书行于世，公间以朱笔涂之曰：「凡今标题多朱子所不欲存者，如邓伯道系其子于树之类。」吴文正公是之。公深通六书，尝言：「自古文篆籀而后，小篆佐隶至于真楷相沿而成，故今楷书中古籀篆隶皆有之，虽行草亦有古籀篆隶之遗意。今真书点画之讹者，皆从隶章行草中来，非兼通者不能知也。小篆自是省古籀而为之，考诸锺鼎款识，遇重字则变之，要之不失六书之旨。」大常博士侯均曰：「今人识字及通六书者，惟萧公为然。」关中字学不差，亦因公发之也。公尝书经史格言以训人，求书者或非其人，及涉异端之事，则拒绝之。家多藏书，手自雠校，或经传音训之讹，皆字字而正之。下至文史亦然。为文悉本诸经，非有裨世教者不言，非其人不与。公薨，遗落无几。今购得古今诗若干首，铭赞杂文序记碑志又若干首。翰林姚文公燧文盖当代，慎许可，独敬礼公。其门生有讥诋公文者，姚公怒曰：「萧先生道德经术名世者也，岂若吾辈以雕虫篆刻为工乎！」所撰九州岛志若干卷，法史记年表，由三代迄宋、金，详疏沿革于下，山川、贡赋附焉。其它著述又若干卷。天历兵荒之余，往往散在民家。
　　公少颖悟，三四岁时，从其姊过亲族家，引公坐榻上，不从。亲族固命之，乃坐榻下，人已异之。既长，慨然有志于天下。岁癸卯秋，河东、关中地震月余不止，父老忧惧，不知所以，相帅问公。公告之者数千言，反复极论天人一理，性本皆善，国家当务教养，俾复其初，人当恐惧修省，日迁于善，则阴阳和而万物 【 「物」原作「生」，据李氏钞本、适园本、徐刻本改。】 遂，灾害自不生矣。其心盖欲位天地，育万物，上跻隆古之盛，是岂离世绝伦、索隐行怪者之流欤？初朝廷以贡举取士，行省礼请公与同公较其蓺。公以斯文方兴，出而应之。公读书之暇，躬视农耕蚕桑，尝教其子孙曰：「治此以供衣食，最为安尔。」或有馈遗，非义不取。人有急难，施不少吝。奉养极其澹薄。公身长六尺，修髯如画，望之可敬。其为人外和而中刚，凡与人交，接之以温言悦色，胸中黑白，了然不溷。间入城市，观者如堵。当代名公卿及四方之士宦游于秦者，愿一见公为荣，或数造其庐请教焉。西台大夫伯笃公尝以冬月谒公，汗流浃背，出语人曰：「吾久在京师，屡接贤士大夫，未有若萧先生自然令人敬爱不舍。」
　　公教人极严，诸生惴惴畏服。其学皆自小学始，次及四书、诸经，日与学者讲说经训，滚滚不穷，待其晓解，方授别义。人来质疑，即命其徒取某书某卷所载以对，曰：「若背文暗诵，恐或误人。」初，孛术鲁公至自南阳，从公受业。久之，谓人曰：「某游江右，获识诸老，闻其论议，或有不让。今见萧先生，使某自不能措一辞，信知吾道之无穷也。」其它弟子若同毅、陈■〈田〉、智炳、李材、卢烈等，多知名于时。公德善化及远迩，虽武夫悍卒亦知景慕。征西兵尝屯长安，大帅一日入朱张里，里人惊惶。帅谕止之曰：「汝勿怖，闻此有萧先生者，见之即归，吾非侵扰汝也。」有郡吏乘马城南暮归，遇盗逐之。吏思所以自解曰：「我乃萧维斗也。」盗即引去。未几盗获，吏适按之。盗曰：「吾向欲刼汝骑，汝以为萧维斗也，吾故不忍。宁知汝绐我耶！」
　　公四世祖讳云，宋乐安盐使。曾祖讳彦，金益都府孔目官。祖讳均，皇赠中奉大夫、河东山西道宣慰使、护军、河南郡公。考讳瑜，才而略，金 【 「金」原作「人」，据李氏钞本、适园本改。徐刻本作「宋季」。】 季转徙陕、洛之郊，屡佐戎幕，活人有功，终京兆路总管府经历，因留家焉。征士韩择为志其墓，赠资善大夫、大司农卿、上护军、河南郡公。曾祖妣盖氏，祖妣孙氏，追封河南郡夫人。妣张氏、逯氏，俱殁于兵；周氏、张氏，并追封河南郡夫人。配杨氏、张氏、杜氏，俱先卒，张氏亦追封河南郡夫人。子男二：曰友，早卒；曰恭，终奉议大夫、耀州知州。女五，俱适人。孙男三：元，终进义副尉、泾阳县主簿；次亨，次仪。
　　呜呼，节义天下之大闲，有国家者欲以作兴风教，振起名节，则必访求高人逸士，征而用之，于以登礼乐之治，惇廉让之风。彼为士者非偃蹇以自媚，矫亢以为高，盖不如是则道不尊。观列圣之所以用公，公之所以自处，则朝廷风厉人材之盛，君子进退道义之隆，可以为后世之楷范矣。铭曰：
　　节彼终南，有堂有纪。谁其居之，曰隐君子。早捐世务，乐乎幽潜。德蕴于身，士具尔瞻。南山之云，朝济于穴。雨泽诞施，澡我名节。天子曰咨，有臣如斯。安车载脂，屡往征之。公拜陈辞，能薄材谫。误达天聪，臣非连蹇。安车西来，道德雍容。羣工在列，仰止高风。进敷正言，退明正学。垂训后生，克配先觉。去古日远，士习愈偷。媕娿骫骳，合污同流。一闻荐扬，喜溢颜面。遯世弗闷，百未一见。不有君子，孰障颓波。尚思公存，考盘在阿。言为世则，行为世轨。流风遗烈，来者兴起。南山苍苍，下为公藏。爰述潜德，百世耿光。

　　△元故中奉大夫江浙行中书省参知政事追封南阳郡公谥文靖孛朮鲁公神道碑铭 【 并序】 

　　公姓孛朮鲁氏，讳翀，字子翚。年出二十，号称巨儒，由宪府荐，授襄城学官。汴省右丞廉公恂辟掾，辞，擢汴学正。朝廷闻其名，召为国史院编修官。未几，御史台辟掾，又辞。台臣高之，奏为河东道廉访司经历，迁陕西行台御史，阶将仕佐郎。入拜监察御史。延佑五年，擢中书右司都事。会权相用事，公退居浚之新镇。改翰林修撰。郓忠献王栢柱为相，复荐公左司都事，转从仕郎，寻升右司员外郎。泰定初，充会试考官。迁国子司业。岁余，除河南行省左右司郎中，迁燕南道廉访副使。入佥太常礼仪院事，寻升奉训大夫，兼经筵官。至顺元年，同知礼部贡举，拜汉中道廉访使。久之，佥太禧宗禋院事，佥祗承神御殿事。改集贤直学士，兼国子祭酒。应召赴上都议事，又兼经筵官，进中顺大夫、礼部尚书。元统二年，进中奉大夫，拜江浙行省参知政事。以葬亲北归。复号至元元年，召拜翰林侍讲学士、知制诰、同修国史，以未葬辞。明年，复命编修官成遵召之，而疾不能行矣。
　　公之先女真贵族。泰和中，章宗命定氏族为百，孛朮鲁氏其一，望着广平。公曾祖阿纳尼，金符离令。妣石抹氏。祖德，国初官忠显校尉、南京路汉军总把，累赠昭勇大将军、前卫亲军都指挥使、上轻车都尉，追封南阳郡侯。妣南阳郡夫人成氏。考居谦，累赠中奉大夫、河南行省参知政事、护军，追封南阳郡公。妣南阳郡夫人王氏。公世居上京之隆安，昭勇公初从宪庙南徙，以保甲射生军壮总把戍邓之顺阳川，因家焉。初至元己卯，郡公从故相贾公居贞掾江西宣阃，公生赣江舟中，于时釜鸣，家人惊异。昭勇爱公颖悟，尝曰：「是儿必兴吾家。」稍长，读书一览即记。郡公以顺阳僻左，徙居于邓。贞隐李先生，邓名士也，公从学诗赋，同门莫及。郡公卒，家益贫窭，进修愈力。翰林阎宏曰：「观子之才，后必名世，盍远游以广见闻。」公往江西，谒克斋萧君某。萧君故宋大家，夜梦大鸟集所居屋，翼覆院外，疾出视之，冲天而去。厘明公至，萧君异之。公始名思温，字伯和，为制今名及字。归，复走京兆，拜集贤萧贞敏公。贞敏隐终南，为学精勤，夜以继昼。公寓其旁僧舍，攻苦食淡，人不能堪，公裕如也。归，复游汉上，从翰林姚文公学古文。文公奇之，以书抵贞隐曰：「子翚谈论锋出，其践履一以仁义为准，文章不待师传而能，后进无是伦比。」于是贞隐以女妻公。
　　公之为学务博而约，自六经、诸史传注，下至天文、地理、声音、律历、水利、筭数，皆考其说。听其言论，衮衮不穷，故声闻大振。自官汴学，士之从者日众。及师成均，与邓公文原、虞公集、谢公端为同时，教人不倦，发明经旨，援引训说，累数百言，极于至当而后已，学者恐不卒得闻，故经公指授者多知名。公佐河东，或讼冀宁监郡不法，其宪长曰：「监郡贵冑，宜详谳之。」盖欲缓其事。公曰：「吾第知有宪法，焉知为贵冑乎！」卒正其罪。关、陕有警，郡民惊惶。蒙古万户提兵赴河中，道出冀宁。公白宪长曰：「是郡要冲，当留兵镇守。」万户难之。公曰：「有责在吾，不汝累也。」郡赖以安。应州大兴土木之工，公言兵后宜苏民力，朝廷为罢其役。土番之民以饥馑告，天子怜悯，命出内帑钱赈之。公以西台御史承命而往，民赖其惠。及迁内台，适英皇初正储位，公言当选正人朝夕辅导，制可。公分行淮东，体察宪人能否。淮宪尚严刑，庭列狱具甚众。公曰：「国家置风纪，本以肃清贪污，兴行治化，初不专尚刑也。」取狱具焚之。南阳设六屯田，各树官属，朘削其民。民不能堪，故多流亡。公请罢去官属，俾有司董其佃作。公在省闼，左相郓忠献王以公端重博洽，甚加敬礼。王尝谓公曰：「汝能作宰相否？」公对曰：「宰相之位固不敢当，然平昔所学皆宰相事，盖闻有福德才量者乃能为之。」因为王陈其说。王曰：「微公吾不闻是言。」权相既死，王进右相，君臣亲密无间，慨然欲复祖宗之治。上畋易州，闻王之曾祖鲁忠宪王安童赐田赐碑在迩，乃往观焉。勑设燕享，王称觞献寿，上大悦。明日，公进驻驿颂，敷言忠宪王辅相世庙，统一六合，修举百度，治底雍熙，以箴规焉。上览之，命以驻驿表其里。英皇崩，王亦遇害，逆党列据津要，公移疾不出。晋邸遣使诛其逆党，公即起视事。
　　泰定间，数有天变、地震、水旱之异。时相多西域人，西域富商以异石为宝，诳取国帑，又其私人多以贪墨夺官，至是托言累朝中献诸物直不时给，台宪所罪官吏弗克叙用，皆有怨言，故致灾变若此。天子信之，因肆大赦，播告多方。盖彼内以私结其党与，外以取悦于奸贪。公时为燕南宪副，力陈其不可。他宪虽亦有言，皆依违回护，不若公言明白剀切，已而事果不行。公谳囚保定、河间，民犯私盐，法当运司治罪。公以民罹饥寒，误触刑禁，皆随事治之。佐吏以为难，公弗恤也。囚有在狱久不决者，公察其情，可杖杖之，可释释之，众皆以为平允。岐山周公庙，道士据之。公曰：「周、孔名教，炳如日月，岂宜列于异端。」请设书院，令学官主之。文宗入京，首谒太庙。既即位，又行祫飨大礼。公摄礼仪使，咫尺天颜，上有所问，执礼以对，上悦。上建太禧宗禋院，崇奉祖宗神御，若家人礼。又建奎章阁学士院，陈列图书，日览观焉。两院官属学士，皆上所自择勋旧文学，亲书其姓名付中书，以行文书，铨曹不敢进拟。公既选佥太禧，而奎章偶阙大学士员，近臣乘间以某官为言。上怒曰：「汝何不荐鲁子翚、马伯庸，而以斯人为言乎？」公之见知类此。武宗庙室未有配位，大臣请用并祔之文。公曰：「宣慈惠圣皇后昔受宝册，母仪天下，礼当合食于庙。」其后卒从公议。
　　今上即位，议者以比年恩泽太频，不宜肆赦。公曰：「皇上以圣子神孙入继大统，当令臣民视听一新，不可敛怨于国。」遂赦天下，赐公白金百两、金绮二端、楮币万缗。初，国子生以入学名次为先后，岁贡补官，殊无劝惩，故太史齐公履谦为司业，请以学业为升斋等第，以积分公试，文词优者为中选，繇是诸生咸思奋励而人才兴矣。后值天历多故，其法中辍。公为祭酒，始试诸生于崇文阁下，中选者凡若干人。先时学官多僦民舍以居，监有隙地在居贤里，公曰：「古者教有业，退有居。」乃积弟子入学贽礼，得楮缗二万有奇，为宅数区，筑室完美，以居师生。帝师至自西方，勑百官郊迎，公卿膜拜进觞，师坐受之。公立以觞进曰：「师释迦徒，天下僧之师也。余孔子徒，天下士之师也。」师笑而起，举觞卒饮，观者凛然。时相将封秦王，事下礼部议。公曰：「秦大国也，非宗王不可。今丞相食邑高邮，高邮驿名，秦淮非秦地也，宜以淮易之。」众伺相意不悦，因共请曰：「诏已命封于秦，不当别议。」有官平章者卒，其妻尽以田施僧寺，云为平章祈福。妾子求诉于公。其妻曰：「平章名爵，子荫足矣，所施家赀几何。」公曰：「汝既无嗣，而又荡其家资，异日何颜见汝夫于地下！」命以田还其子，廷议是之。江浙地大事剧，而省臣烦苛，事多壅积，民以为病。公曰：「职居大藩而欲吹毛求疵，居下者无所措手足矣。」事至即决，民大称颂。
　　公为文章严重质实，不为浮靡，其词悉本诸经，如米粟布帛，皆有补于世教。有菊潭集六十卷。太常典礼因革不同，每遇禘享輙稽吏牍，故多抵牾。公请于朝，赐笔札廪膳，倡礼官汇集为书七十五卷。公欲于顺阳建博山书院，以淑其人。分置六斋曰：治礼、治事、经学、史学、书学、数学。方经营之，而疾已革。遗言丧祭一本于礼，勿事夷鬼。以至元四年三月某甲子，薨于顺阳味经堂，享年六十。讣闻，制赠通奉大夫、陕西行省参知政事、护军，追封南阳郡公，谥文靖。是岁四月庚寅，葬邓之永昌乡西樊里四望山下。配李氏，贞隐先生之女，俨雅俭勤，治家有法，亲供蚕绩而无富贵之习，累封南阳郡夫人。以至正元年五月某甲子，卒于顺阳稼穑堂，享年五十有三。是岁闰五月甲申，合葬公墓。子男曰远，力学有闻，今秘书监秘书郎。
　　呜呼，士之于世也，愿谨者人多以为迂，倜傥者人则以为狂，底厉名号者返以为矜，通达时变者或以为谲。甚矣，为士之难也。公学识卓异，不随流俗俯仰，论议设施多有可述，而浅见狭闻者或未能尽识也。然士之特立独行，岂以求合时好为贤乎！临川吴文正公尝曰：「孛朮鲁公学博而正，独立无朋。」闻者以为知言。铭曰：
　　金有中原，治安百年。设为贡举，网罗才贤。圣元方隆，遗士接踵。台阁彬彬，尚赖其用。故老寖亡，惟公挺生。渊渊其蓄，涵涵而停。江、汉之南，河、华之右。爰有硕师，为世领袖。公从问学，坚苦不渝。华闻日昭，衣冠伟如。洙、泗遗经，伊、洛训传。讲说精深，义理融贯。践扬台阁，画赞相臣。言论之卓，风动缙绅。翼翼成均，公正师席。敷教以宽，多士作则。中朝兴礼，外省旬宣。有伦有要，惟经惟权。士之立朝，贵有学识。议事以制，匪学何式。瞻彼东土，金人肇兴。既定危乱，遂登治平。文物聿彰，人材斯出。惟公之先，喜事儒术。积善储庆，益大以振。公学有源，力相斯文。继世克承，箕裘是业。表公儒行，允配前哲。

　　●滋溪文稿卷第九 

　　碑志三 

　　○碑志三 

　　元故太史院使赠翰林学士齐文懿公神道碑铭 
　　元故翰林侍讲学士知制诰同修国史赠江浙行中书省参知政事袁文清公墓志铭 
　　元故资德大夫御史中丞赠摅忠宣宪协正功臣魏郡马文贞公墓志铭 

　　△元故太史院使赠翰林学士齐文懿公神道碑铭 

　　世祖皇帝既奠天位，定百官之仪，新一代之制，治历以授民时，建学以教冑子。其谋猷师表之重，乃以属诸中书左丞许文正公。文正既没，继者遵守其旧。若夫见而知之，卓有学识，通制作之本原，酌时宜之损益，则惟太史齐公其人哉。
　　公讳履谦，字伯恒 【 「伯恒」下原有「甫」字，据李氏钞本、适园本、徐刻本删。】 ，大名人。少从考府君来京师，受学家庭，读书一过輙记。年十一，学推步星历。十三，习词赋。府君曰：「汝欲为进士欤？能明经术，则圣贤可学。」公遂研穷性理，非洙、泗、伊洛之书弗好也。国家袭金用大明历，岁久弗与天合。至元十三年，诏立太史局，改治新历，寻升局为院。公年十七，补星历生。同辈多司天世家子，忌公才能。太史王公恂召问筭数，皆不能对，独公随问随答，王公称之。许文正公、杨文康公俱应诏治历，公侍左右，数请益焉。历成，与修历经、历议。二十八年，太史郭公守敬奉诏浚惠通河，荐公为星历教授，奏凡仪象未完者命公完之。都城刻漏以木为之，其形如碑，中设曲筒，范铜为丸，自碑首转行而下，击铙以为节，既久废坏，晨昏愆度。公按图考订莲花、宝山漏制，俾工改为，讫今用之。迁平秩郎、保章正，始掌历官之政。大德三年八月，时加巳，依历日食二分六寸六杪，已而不食。众惧，公曰：「当食不食，在古有之，矧时近午阳盛阴微。」因列唐开元以来日当食不食者以闻。六年六月朔，时加戌，依历日食五十七杪，众以涉交既浅，且复近浊，欲不以闻。公曰：「吾所掌者常数也，其食与否则系于天。」及时果食。日官争没日术，弗能决。公曰：「气本十五日，间有十六日者，余分之积也。故历法以所积之日命为没日。则没日不出本气者为是。」众从其议。七年八月二十三日夜，地大震。诏问致灾之由，弭灾之道。公按春秋言：「地者为阴而主静，妻道、臣道、子道也。三者失其道，则地为之弗宁。」是时成庙寝疾，宰执有作威福者，故公言及之。九年冬，初立南郊，祀昊天上帝，公摄司天。故事，司天虽掌时刻而无钟漏，往往将旦行事。公请自今用钟漏，俾早晏有节，则人咸知起敬，从之。
　　十一年春，武宗皇帝自北藩入继大统，太后命卜即位日期。公曰：「帝王即位具有典礼。汉文帝至自代邸，以其日日夕即位，岂宜拘以禁忌误大计耶！」至大二年，奉常请修社稷坛及浚太庙庭中井，或以岁君所直，欲止其役。公曰：「国家以四海为家，岁君宁专在是乎？」湖广民家生子数岁，身足下有毛，行省以为瑞，贡之。公曰：「此异类所产，不可以见。」三年，升授时郎、秋官正，兼领冬官正事。仁宗自居潜宫，嘉尚儒术，及其即位，学校、贡举之制兴矣。台臣屡荐公当为冑子师，宰相李韩公承上意拔用名士，擢公国子监丞，易阶奉直大夫。公严条要，以身先之，诸生惴惴畏服。说经精明，质疑请问无虚日。诸生斋居者休旬无所于食，公积学廪之赢典之，夜给膏油继之。公每五鼓入学，风雨寒暑未尝懈也。改佥太史院事。皇庆二年春，彗出东井。公廷奏：「古者荧惑犯心，宋景公反身修德，荧惑退舍。今当修省，以弭天变。」因陈时务八事，曰除旧、布新、进贤、去邪、省刑、轻赋、节用、爱民，上改容倾听。
　　明年，复拜国子司业。有制，国子岁贡六人。蒙古二，官从六品；色目二，官正七品；汉人二，官从七品；第以入学名籍为差次。公曰：「不变其法，士何由进学，国何以得材。」乃酌旧制，立升斋积分等法。其言曰：国学立六斋，下两斋以初学者居之，中两斋治大学、论语、孟子，中庸，学诗者居之，上两斋治易、诗、书、春秋、礼记，属文者居之。每季考学问，进者以次第升。又必在学二年以上，始与私试。孟仲月试经疑、经义，季月试策问、古赋、制诰、章表，蒙古、色目试明经、策问。辞理俱优者为上，准一分；理优辞平者次之，准半分。岁终积至八分者充高等生，以四十人为额，员不必备，惟取实才。然后集贤、礼部试其艺业，及格者六人以充贡。诸生三年不能通一经，及在学不满半岁者，并黜之。中书奏行其法，于是人人厉志读书，益多材学之士矣。久之，出知滨州，丁内艰不果上。终丧，超拜太史院使，阶朝散大夫。至治之季，司天以误卜日下吏。公曰：「阴阳之说多端，未始会归于一。彼星官畴人各专家学，弗知贯通，岂有心而然哉。」由是获免。
　　泰定二年，选充江西福建道奉使宣抚。江西俗颇哗讦，狱讼滋章，奸人因缘为市。公讯之以情，皆随事决遣。泉、漳戍兵逞威肆暴，凌蔑郡县长吏，或白昼刧民财。公痛绳之以法。初，括江南地时，民或无地输税，或地少输多，曰虚加粮，江西尤甚。诏谕宪司覆实蠲免，久弗施行。公曰：「上欲泽加于民，而宪司格之，何也？」既杖属吏，俾宪使亲行覆实，免粮若干万石。闽宪职田每亩岁输米三石，民率破产偿之。公命准令送官，其地左不能致者，以秋成米价输其直。福建盐漕分司古田，江口商旅过者被扰，公立罢之。福清富民千家妄称煮盐避役，公皆民之。闽多先贤子孙，或同编户服役，公悉除之。凡黜罢贪吏四百余人，兴利除害数百事，民大称快。天历二年九月十有六日，公以疾薨，享年六十有七。
　　公平生寡言笑，不妄交游，仪貌奇伟，望之俨然。为学坚苦，家贫借书读之。及在太史，会朝廷辇宋三馆图籍置院中，公昼夜诵读，精思深究，故其学博洽而精通，自六经、诸史、天文、地理、礼乐、律历，下至阴阳、五行、医药、卜筮，无所不能，而于经术为尤邃。立言垂训，简易明白，不蹈故常以徇人，不求新奇以惊世，其于圣贤旨意盖多有所发焉。所著易本说四卷，系辞旨略二卷，蔡氏书传详说一卷，春秋诸国统纪六卷，大学四传小注一卷，中庸章句续解一卷，论语言仁通旨二卷，皇极经世书入式一卷，外篇微旨四卷， 【 元史卷一七二齐履谦传作「外篇微旨一卷」。】 授时历经串演撰八法一卷，二至畧景考二卷，遗文若干卷。公尝言：「国家治平百年，礼乐多沿旧制。盖乐本于律，律本于气，当择僻地为验气密室，取金门之竹，河内葭莩，多方侯之，可以正乐音，同度量。」列其事上之。又得石律管一，长尺有八寸，外方内圆。中有隔，隔有小窍，盖以通气。隔上九寸，其空均直径三分，以应黄钟之数。隔下九寸，迤逦杀至管底，径二寸余，盖聚其气而上之。疑即古所谓玉律者也。既而公迁他官，事遂寝。临川吴文正公览公著述，为之敬服，屡叹当世无知公者。
　　公薨，赠翰林学士、资善大夫、上护军，追封汝南郡公，谥文懿。祖政赠中奉大夫、护军，考义赠资善大夫、上护军，俱追封汝南郡公。祖妣刘氏、妣桑氏，俱追封汝南郡夫人。配张氏，封汝南郡夫人。子男克明，世其业，终候仪郎、保章正。女适知祁州申克强。孙男某。公母弟思恭蚤游成均，有文名，由京学官入教国子，历尹冀宁之榆次、光之固始、安之高阳，并着能称，今以奉训大夫、国子监丞致仕。至正九年二月甲子，监丞买地京城齐化门东大路之阳，奉考府君及公葬焉。以天爵少从公学，故以墓隧之文见属。尝观汉碑，门生为师作者居多，又载人各出钱几何，共相其役。顾天爵迂踈，何以有此。谨述公历官治行论著卒葬，而为之铭。铭曰：
　　经世之学，本诸儒臣。孰启其原，六籍三坟。明乎天人，达于物理。成已成物，罔不由此。巍巍世皇，抚有万邦。建官任人，治具毕张。周览干象，考正历纪。爰立胶序，乐育多士。一时鸿硕，曰许与杨。亦有羣英，作式四方。公学坚苦，博观载籍。于易、春秋，独探其赜。入师璧雍，时咏菁莪。勖其学徒，以弦以歌。由司星历，进太史职。率其官属，推步弗忒。在昔唐虞，民底时雍。三光以全，五典克从。羲和授时，司徒典乐。于皇我朝，惟古是效。世皇在御，百度惟新。匡饰治化，无竞维人。礼乐百年，是图是究。允怀先哲，不尚有旧。都城之东，欝欝新阡。碑无愧辞，过者式焉。

　　△元故翰林侍讲学士知制诰同修国史赠江浙行中书省参知政事袁文清公墓志铭 

　　国家有文学博洽之儒翰林侍讲学士袁公讳桷，字伯长，庆元鄞县人也。故宋少傅、同知枢密院事、资政殿大学士、赠太师、越国公讳韶之曾孙，中散大夫、知严州军州事、皇元赠嘉议大夫、礼部尚书、上轻车都尉、会稽郡侯讳似道之孙，朝列大夫、同知处州路总官府事、赠中奉大夫、浙东道宣慰使都元帅、护军会稽郡公讳洪之子。年二十余，宪府荐茂异于行省，授丽泽书院山长，不就。大德初，羣贤萃于本朝，闻公才名，擢翰林国史院检阅官。秩满，升应奉翰林文字，同知制诰，兼国史院编修官。遂迁修撰。凡历两考，迁待制。又再任，进拜集贤直学士。久之，移疾而还。复遣使召入集贤，仍直学士。未几改翰林直学士，知制诰，同修国史。明年迁拜侍讲，积阶奉议大夫。泰定初，辞归。四年八月三日，以疾终于家，享年六十有二。是岁十有一月某日，葬鄞县上水庆远墺之原，讣闻，制赠中奉大夫、江浙等处行中书省参知政事、护军，追封陈留郡公，谥文清。
　　维袁氏远有世序，宋嘉佑间，有讳毂者举进士，历官朝奉大夫、知处州。其后龙图阁学士正献公爕、兵部尚书正肃公甫父子，俱号名儒。越公于祥符丞■〈台攵，去口〉为曾孙，师事正献，尹临安十余年，为政严明，事载之史。公生富贵，为学清苦，读书每至达旦。长从尚书王公应麟讲求典故制度之学，又从天台舒岳祥习词章，既又接见中原文献之渊懿，故其学问核实而精深，非专事记览哗众取宠者所可拟也。世祖皇帝初得江南，故宋衣冠之裔多录用之，而宣慰公屡被恩命。公在馆合，一时耆旧若阎公复、程公巨夫、王公构雅爱敬公，故蒙荐擢。时海宇艾安，年谷丰衍，而词林清华无官守言责，日惟撰着为职。朝廷有大制作，公从诸老获议其事。成宗皇帝初建南郊，公进十议曰：「天无二日，天尤不得有二，五帝不得谓之天，作昊天五帝议。祭天岁或为九，或为二，作祭天名数议。圜丘不见于五经，郊不见于周官，作圜丘非郊议。后土社也，作后土即社议。三岁一郊非古也，作祭天无间岁议。燔柴见于古经，周官以禋祀为天，其义各[有]旨， 【 「有」，据元史，据卷一七二袁桷传补。】 作燔柴泰坛议。祭天之牛角茧栗，用牲于郊，牛二，合配而言之，增羣祀而合祠，非周公之制矣，作郊不当立从祀议。郊，质而尊之义也；明堂，文而亲之义也；作郊明堂礼仪异制议。郊用辛，鲁礼也，卜不得常为辛，作郊非辛日议。北郊不见于三礼，尊地而遵北郊，郑玄之说也，作北郊议。」礼官推其博，多采用之。
　　仁宗皇帝自居潜宫，深厌吏弊。及 【 「及」原作「作」，据李氏钞本、适园本、徐刻本改。】 其即位，乃出独断，设进士科以取士。贡举旧法时人无能知者，有司率谘于公而后行。及廷试，公为读卷官二，会试考官一，乡试考官二，取文务求实学，士论咸服。公在词林几三十年，扈从于上京凡五，朝廷制册、勋臣碑版多出其手。尝奉诏修成宗、武宗、仁宗三朝大典。至治中，郓王栢柱独秉国钧，作新宪度，号令宣布，公有力焉。诏绘王像，命公作赞赐之。公述君臣交修之义以励王。王尤重公学识，锐欲撰述辽、宋、金史，责成于公。公亦奋然自任，条具凡例及所当用典册陈之，是皆本诸故家之所闻见，习于师友之所讨论，非牵合剽袭漫焉以趋时好而已。未几，国有大故，事不果行。公殁二十余年，今天子特敕大臣董撰三史，先朝故老存者无几，众独于公追思不忘。会遣使者分行郡国，网罗遗文古事，而江南旧家尚多畏忌，秘其所藏不敢送官。公之孙同知诸暨州事曮乃以家书数千卷来上。三史书成，盖有所助。初，世祖建宗庙于京师，至仁宗崩，七室已满，乃结绮为室以祔。英皇亲行祫享之礼，始议增广庙制，乃作新庙为十五室，公亦预其议。
　　公曾祖妣陈氏，封周国夫人。祖妣王氏，妣史氏、杨氏，元配郑氏，并追赠会稽郡夫人。子男二人：瓘、瑾。女四人，长适同知袁州路总管府事赵孟贯，次适故观文殿大学士赵某孙由锡，次适故相史忠定王玄孙公佾，次适处州儒学录余应榘。孙男曮以公荫入官，既进遗书于朝，遂擢秘书监著作郎；次晔、■〈日攵〉。孙女适浮梁州判官范理，次许适陈某，次幼。曾孙男二。公生七日，史夫人卒。长事郡公极孝，教子孙有法，待宗族尽恩意。中外姻娅，皆宋名族，家庭严肃，吉凶之礼不废其旧规。每以务学修行勖故家子弟，俾自爱重，无为门户羞。
　　公喜荐士，士有所长，极口称道。公之南归，会史馆将修英皇实录，今中书左丞吕思诚、翰林直学士宋褧、河南行省参政王守诚皆新擢第，公荐其才堪论撰，天爵与焉。公于近代礼乐之因革，官阀之迁次，朝士大夫之族系，九流诸子之略录，悉能推本源委而言其归趣。袁氏自越公喜藏书，至公收览益富，尝曰：「余少读书有五失。泛观而无择，其失博而寡要。好古人言行，意常退缩不敢望，其失懦而无立。纂录故实，一未终而屡更端，其失劳而无成。闻人之长，将疾趋从之，輙出其后，其失欲速而好高。喜学为文，未能蓄其本，其失又甚者也。」公之斯言，深中学者贪多苟且之弊。公为文辞，奥雅奇严，日与虞公集、马公祖常、王公士熙作为古文，论议迭相师友，间为謌诗倡酬，遂以文章名海内。士咸以为师法，文体为之一变。公有易说若干卷，春秋说若干卷，清容居士集五十卷。嗟夫，昔宋南迁，淛东之学以多识为主，贯穿经史，考核百家，自天官、律历、井田、王制、兵法、民政，该通委曲，必欲措诸实用，不为空言。然百年以来，典刑风流日远，故公之葬，谨序而铭之，来者尚有所征乎。铭曰：
　　懿欤袁公，博极羣书。矢辞渊渊，佩玉舒舒。海宇既一，兴自江左。诸老见之，孰不曰可。进掌帝制，列官词林。讨论宪度，讲求古今。于时朝廷，日兴典礼。祖朝天郊，以享以祀。三圣信史，纂述宏休。羣士选举，务拔其尤。不有学识，孰承其责。惟公雍容，斟酌损益。陈编坠简，公证其讹。识时归休，山林浩歌。世有鄙夫，空空如也。覆忌多能，系时用舍。公富著述，灿若日星。铭诗弗刊，垂后是程。

　　△元故资德大夫御史中丞赠摅忠宣宪协正功臣魏郡马文贞公墓志铭 

　　至元四年戊寅三月丙午，资德大夫、御史中丞、知经筵事马公薨于光州居第正寝。有司以闻，制赠摅忠宣宪协正功臣、河南江北等处行中书省右丞、上护军，追封魏郡公，谥文贞。其年四月壬申，葬郡城之北平原乡西樊里。公讳祖常，字伯庸。世本雍古部，族居静州之天山。四世祖锡里吉思，金季为凤翔兵马判官，死节，赠恒州刺史，祀褒忠庙。官名有马，子孙因以立氏。曾祖月合乃，从世祖皇帝伐宋，留汴馈饟六师，卒官礼部尚书，赠推忠宣力翊运功臣，佥枢密院事，谥忠懿。侯祖世昌，行尚书省左右司郎中，赠嘉议大夫、吏部尚书。父润，朝列大夫、同知漳州路事，赠中奉大夫、河南行中书省参知政事，封梁郡公。母梁郡夫人杨氏。
　　公幼有异禀，年六七岁即知读书，岁时拜贺长者以钱赐之，他日行过市中悉以买书。十岁侍梁公宦游仪真，月朔列烛于庭，烛欹侧延烧屋壁，公解衣沃水扑灭。梁公走视，火已救止，问其故，对曰：「恐惊长者。」蜀儒张公■〈頿，立代此〉讲学仪真，公时未冠，质以经史疑义数十，张公奇之。公少慕古学，非三代、两汉之书弗好也。梁公尝语公曰：「吾祖有德未尽发，吾官州郡不克施，汝其能大吾门乎？」公愈力学。
　　仁宗皇帝深厌吏弊，思致真儒丕变治化。延佑元年，诏辟贡举，网罗贤才。公偕其弟祖孝俱荐于乡，公擢第一。明年会试礼部，又俱中选，公仍第一。廷试则以国人居其首，公居第二甲第一人，隐然名动京师。授应奉翰林文字、承事郎、同知制诰、兼国史院编修官，日与会稽袁公桷、东平王公士熙以文章相淬砺。
　　三年冬，擢拜监察御史。时天子临御已久，犹居东宫，而羣下每因燕饮辄有奏请。公上疏曰：「大内正衙，古帝王视朝之所，今大明殿是也。陛下圣德谦恭，尚居东宫之旧，愿御大明正衙，镇服华夏。夫陛下承天地祖宗之重，奉养当极精美，调摄宜进玉食。至于酒醴，固谷麦所为，然近侍进御之际，可思一献百拜之义。且百官奏事，古有朝仪，今承平百年，文物宜备，或三日、二日一御朝听政，宰相羣臣以次奏对，御史执简，史官执笔，缙绅佩玉俨立左右，虽有怀奸利己乞官赏者，亦不敢公出诸口矣。」初，立英庙为皇太子，公请慎选师傅，朝夕辅养，下至臣仆亦宜精择，天下休戚实原于此。
　　丞相铁木迭儿专权擅势，大作威福。公帅同列论奏其恶，又摭其贪纵不法十余事劾之。仁宗震怒，命罢其政事，将治以罪，赖太后救解得免。公又言：「赞画省务，允宜得人。而参议孛罗、刘吉为丞相腹心，交通贿赂；左右司都事冯翼霄、刘允忠依凭权势，侥幸图进。」遂皆黜退。又言：「秦州山移，实惟大变，非遣使祈谢赈恤一方而可弭也。大臣各宜辞官让能，畏惧修省。史载平公石言之语，世世为监。今山移之谴，岂在野有当用不用之贤，在官有当言不言之佞，所以感召不动之物而动也。」于是宰臣皆家居待罪。河西廉访使杜某以赦后杀人者作赦前原之，肆意废法；大都路总管范某以盗窃家赀，自至兵马司督问，侵官失体；并劾罢之。又荐：「前中书平章萧拜住、左丞王毅，曩在政府数与丞相抗论是非，当寘机要，勿令外补，朝廷缓急有所赖焉。前监察御史彻里帖木儿、中书参议韩若愚皆被丞相诬罔排摈，早赐录用。翰林承旨刘敏中精力尚强，敛身高蹈，可赐半俸，以厉 【 「厉」原作「属」，据李氏钞本、适园本、徐刻本改。】 廉隅。国子司业吴澄通经博古，海内名儒，可进两院，以备访问。翰林修撰陈观、刑部主事史惟良其材方严，宜居谏职。」
　　公论刑狱尤本哀矜，尝请量移流罪，及论禁挟弓矢曰：「国家不嗜杀人，仁覆生齿。迩年屡发德音，未尝量移流徒，窃虑推恩或有未悉。夫大辟死罪，反被赦原，而减死流徒，独不蒙泽，岂法之平允哉。今后果应长流，请别定制，否则验情重轻，度地善恶，遇恩内徙，幸甚。」又曰：「近制：汉人百人以上执弓矢猎者处极刑，百人以下流远方。微及一兔之获，亦各有罪。方今条格已有禁弓矢之科及聚众之制，又复为此，错纵而网罗之，诚恐愚氓举足蹈罪，实可怜悯。」盖公建白剀切，故多见于施行。五年改宣政院经历，月余辞归。起为社稷署令，被命罢杂事于泉南。
　　七年正月，仁宗宾天，铁木迭儿复居相位，睚眦必报。屡欲害公未得，左迁公开平县尹。开平治行都，供亿浩穰，讼狱烦多，盖欲因事深中伤之。公退居浮光之野，咏歌诗书，漠然不以介意。久之，丞相不得专政，忧愤而死。郓忠献王栢柱独相，旌别邪正而升黜之，召公为翰林待制。泰定元年三月，诏建储宫，寻开经筵，公拜典宝少监，阶奉直大夫。四月，天子清暑上京，以讲官多老臣，乃命集贤侍读王公结、秘书少监虞公集及公执经从行。明年，拜太子左赞善，寻迁翰林直学士，仍兼赞善。方储宫之建也，一时宾赞之选，责成辅导之意，盖甚重焉。公述古昔调护辅翼之事上之，又因成均释奠，陈太子视学之礼。内廷出礼币，命公助祭。
　　三年，考试大都乡贡进士。明年，同知礼部贡举，取士八十五人。又充廷试读卷官。是秋，拜礼部尚书。会祖母梁郡夫人张氏卒，护丧南归，持服。公事夫人克尽孝养，初阶官五品，请于朝曰：「祖常幼亡母氏，赖祖母鞠育有成。愿以封妻恩让封祖母。」于是夫人封庆都县太君，着于令。至是公移文曰：「礼有为祖后者，祖卒，为祖母齐衰三年。我朝典制虽不登载，然某误擢礼官，理宜从厚。」无何，使者起复，转右赞善，寻命兼经筵官。又明年，公始至京，复入礼部，阶朝散大夫。旋又辞归。天历二年，文宗凡两遣使召之，方起。至顺初元，知礼部贡举，复取士九十七人。改燕王内尉，又拜礼部，阶太中大夫。公择士务求实学，空言浮辞悉弃不取，中选者多知名于时。拜参议中书省事。是岁十月，文宗举百年旷典，亲祀南郊，公充读祝册官，参定典仪。礼成，大赉四海，侍祠官赐金及币，致仕官一品月给全俸，二品半之，三品及九品赐币有差，民年八十以上者表号高年耆德，并免其家徭役。公议事庙堂，言简而理明。敕卫士饲駞马者听借民宂舍以居，公曰：「卫士饲駞马已有定居，今不遵旧制，徒使细民横被惊扰。且祖常官列三品，尚无宂舍，况细民乎！」奏复其旧。建德之民远游被杀，莫诘谁何。岁余，妻以贫改嫁之。后夫者曰：「知汝夫之死乎？我以汝故杀之。」未几事觉，法司以不首坐之。公曰：「纲常所系，当以重论，以责天下之为人妇者。」制可其请。二年，拜治书侍御史，迁侍御史，进中奉大夫，特赐犀带及御书奎章阁记，内宴服七袭，金玉腰带各一。三年，转徽政院副使。明年，拜江南行台御史中丞。
　　六月，今上皇帝即位，召公及翰林承旨许公师敬等赴上都，共议新政。赐公白金二百两，中统楮币二百定，金织文绮四端。迁同知徽政院事。是月，复命儒臣进讲，公兼知经筵事。公每进说，必以祖宗故实、经史大谊切于时政者为上陈之，冀有所感悟焉。是冬，进拜御史中丞，阶资政大夫。
　　公风神秀异，威严端重，起居皆有礼法，人亦望而畏之。三为台臣，务镇以肃，或挠宪度，辄屏弃之。西台御史高坦劾同僚「时禁酤酒而面有醉容」，公以风宪当存礼体，纠劾务有其实，今以酒容罪人苛细，不持大体，奏黜罢坦。山东佥宪白元采按行曲阜，以李经自陈不当赂衍圣公求为官属，及孔氏讼衍圣公不法数事以闻。公署其牍曰：「李经所首在赦令前，宗人相讦事关名教。」元采闻之亦去。江西佥宪任忙古带以贪墨败，田庐奴仆在东阿者当没入官，公请以田庐供曲阜林庙祭享，奴仆充洒扫户，从之。公喜鉴拔后进，及官中台，荐士尤众。故礼部尚书宋公本初至京师，人无识者，公揄扬其学，遂大有名。尝拟进汴处士吴炳官风纪，上曰：「朕新擢炳为艺文簿，汝俟其至用之未晚。」二年，拜枢密副使。公言：「军将子弟骄脆，不胜任使，当立武学，教习兵法。庶人挽强蹶张，徒老草野，当建武举，储材以备非常。」不报，公遂辞归。复拜南台中丞，阶资德大夫，又迁西台，疾不赴，薨，年六十。
　　公娶索氏，常州录事判官某之女。次怯烈氏，河南镇守千户和尚之女。索氏封梁郡夫人，妇德母仪，宗党范之。子男二人：武子，太常太祝、中书省掾、奎章阁典签兼经筵参赞官，今承务郎、湖广行中书省捡校官；文子，征事郎、秘书监著作郎。孙男三人，女二人，俱幼。
　　公自先世皆事华学，号称衣冠闻族，至公位益光显，文学政术为时名臣。尤笃友义，昆季子孙及宗族孤寒者，悉收而教养之，举进士释褐上庠者凡数十人。公上言：「本朝及诸国人，既肄业国学，讲诵孔、孟遗书，当革易故俗，敬事诸母，以厚彝伦。」天下高其议。公自少至老好学弥笃，虽在扈从手亦未尝释卷，喜为謌诗。每叹魏、晋以降，文气卑弱，故修辞立言，进古作者。其为训诰，富丽典雅。既出词林迁他官，而勋阀贵冑褒赠父祖犹请公为之辞。文宗最喜公文，尝拟稾进，上曰：「孰谓中原无硕儒乎！」文宗北幸，还驻龙虎台，公奏事幄殿敕近侍给笔札，命公榻前赋诗。卒章言两京巡幸非以游豫，盖为民尔，因诗以寓规谏，上览之甚悦。适太官进食，乃辍尚食以赐。今上闻公痼疾，特免朝会行礼，命光禄日给尚酝二尊，服药疗治。近世儒臣恩遇，无以踰公矣。始梁公监光州，有惠政，公亦爱其风土，因买田筑室家焉。尝赞郡守修孔子庙，倡秀民兴于学。接光人谦逊以和，光人益敬爱公。或有讼者，闻公一言即解去，不复诣府。公薨，光人老幼咸悲思之。公有文集若干卷，奉诏修英庙实录，译润皇图大训、承华事略，编集列后金鉴、千秋记略共若干卷。
　　昔者公以御史监试国子，天爵偶忝科名。殆迁应奉，间以所作就正于公。公曰：「勉之，当负斯文之任于十年后也。」呜呼，天爵学日荒落，不克副公所教，公之厚德，其能忘欤。谨考次其世族、官封、薨葬岁月，与其始终之大节，合而志于其墓，且铭之。铭曰：
　　维天生才，无间中外。封殖乐育，治世攸赖。皇有中国，万方会同。征伐谋猷，属诸羣雄。维公之先，奋兴西北。佐官前朝，矢死靡忒。忠懿父子，种德百年。世载衣冠，至公益宣。黼黻皇猷，文华有烂。邈视魏晋，上本周汉。帝命褒嘉，中原硕儒。汝执宪度，往肃奸谀。正色立朝，百僚震慑。小臣以廉，大臣以法。公论刑狱，平恕不苛。念彼华人，日陷网罗。公于人才，惟祗惟慎。荐扬硕学，裁抑躁进。公在廊庙，侃侃进言。以厚伦纪，以安黎元。宝带对衣，锡赉繁舞。儒臣遭逢，孰步公武。赠官赐谥，爵以魏公。恤典孔昭，维以劝忠。瞻彼行潦，朝盈夕涸。江汉滔滔，源远流濩。维马有氏，七世于兹。忠懿启之，魏公大之。百尔子孙，思慎其守。诗书之传，允克悠久。

　　●滋溪文稿卷第十 

　　碑志四 

　　○碑志四 

　　元故少中大夫江西湖东道肃政廉访使赵忠敏公神道碑铭 
　　元故御史中丞曹文贞公祠堂碑铭有序 
　　故集贤大学士光禄大夫李文简公神道碑 
　　故河东山西道肃政廉访使赠礼部尚书王正肃侯墓志铭 
　　元故少中大夫江北淮东道提刑按察使董公神道碑铭 
　　秘书少监王公墓志铭 

　　△元故少中大夫江西湖东道肃政廉访使赵忠敏公神道碑铭
  </div>
  <div class="pagination">
   <a href="滋溪文稿_page7.html">
    上一页
   </a>
   <span>
    ...
   </span>
   <a href="滋溪文稿_page3.html">
    3
   </a>
   <a href="滋溪文稿_page4.html">
    4
   </a>
   <a href="滋溪文稿_page5.html">
    5
   </a>
   <a href="滋溪文稿_page6.html">
    6
   </a>
   <a href="滋溪文稿_page7.html">
    7
   </a>
   <span class="current-page">
    8
   </span>
   <a href="滋溪文稿_page9.html">
    9
   </a>
   <a href="滋溪文稿_page10.html">
    10
   </a>
   <a href="滋溪文稿_page11.html">
    11
   </a>
   <a href="滋溪文稿_page12.html">
    12
   </a>
   <a href="滋溪文稿_page13.html">
    13
   </a>
   <span>
    ...
   </span>
   <a href="滋溪文稿_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
