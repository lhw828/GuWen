<!DOCTYPE html>
<html>
<head>
    <meta charset="UTF-8">
    <title>剑南诗藁 - 第 24 页/共 193 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>剑南诗藁 - 第 24 页/共 193 页</h1>
    <div class="content">　　即席
　　觧鞅名园眼倍明殷勤翠袖劝飞觥海棠红杏欲无色蛱蝶黄鹂俱有情去日不留春渐老归舟已具客将行倦游短鬓无多緑生怕尊前唱渭城
　　东归有日书懐
　　万里桥边白版扉三年髙卧谢尘鞿半窓竹影棊僧去满棹苹风钓伴归防镜已添新雪鬓聴鸡重拂旧朝衣故人零落今无几华表空悲老令威
　　睂州披风榭拜东坡先生遗像
　　蜿蜒回顾山有情平铺十里江无声孕竒蓄秀当此地郁然千载诗书城高台老仙谁所写仰视眉宇空峥嵘百年醉魂吹不醒飘飘风袖笻枝横尔来逢迎厌俗子龙章鳯姿我眼明北扉南海均梦耳谪堕本自白玉京惜哉画史未造极不作散髪骑长鲸故乡归来要有日安得春江变酒从公倾













　　剑南诗藳巻九
　　钦定四库全书
　　劎南诗稾卷十
　　宋　陆游　撰
　　访青神尉廨借景亭葢山谷先生旧游也
　　造朝下白帝吊古游青神城头三间屋聊得岸我巾元祐太史公世宁有斯人瘴烟侵玉骨老作宜州民至今杖屦地来者犹酸辛密竹翦已空乔木亦半薪陂池独渺然中有鸥鹭驯人生能自足一尉可终身三叹下城去捩柂春江津
　　舟过玉津
　　玻瓈江上送残春叠鼔催颿过玉津蜀苑鸎花初破梦巴山风月又闗身幅巾久已忘朝帻短劎惟思隐市尘莫倚诸公容此老西曹许吐车茵
　　叙州
　　画船冲雨入戎州缥缈山横杜若洲须信时平边堠静传烽夜夜到西楼【州治西楼】
　　又
　　文章何辠触雷霆风雨南谿自醉醒八十年间遗老尽壊堂无壁草青青【无等院山谷故居】
　　又
　　楚柂呉樯又逺游浣花行乐梦西州千寻铁鎻还堪恨空锁长江不锁愁【锁江亭】
　　泸州使君岩在城南一里深三丈有泉出其左音中律吕木龙岩相距亦里许黄太史所尝游憩也
　　云间刁斗过边州沙际丘亭舣客舟涨水方忧三峡崄短笻犹作两岩游蛟龙矫矫拏云起琴筑泠泠绕榻流未死人生谁料得防来携客试茶瓯
　　南定楼遇急雨
　　行遍梁州到益州今年又作度泸游江山重复争供眼风雨纵横乱入楼人语朱离逢峒獠棹歌欸乃下呉舟天涯住稳归心嬾登览茫然却欲愁
　　夜泊合江县月中小舟谒西凉王祠
　　悬瀑雪飞舞竒峯玉嶙峋揺碎一江月来谒西凉神我虽不识神知是山水人不敢持笏来裋褐整幅巾出我囊中香羞我南谿苹杯湛玻瓈春盘横水精鳞出门意惝怳烟波浩无津安得结茆地与神永为隣
　　风顺舟行甚疾戏书
　　昔者逺戍南山边军中无事酒如川呼卢喝雉连暮夜击兔伐狐穷岁年壮士春芜卧白骨老夫晨镜悲华颠可怜使气尚未减打鼔顺流千斛船
　　舟中对月
　　百壶载酒游凌云醉中挥袖别故人依依向我不忍别谁似峨嵋半轮月月窥船窗挂凄冷欲到渝州酒初醒江空袅袅钓丝风人静翩翩葛巾影哦诗不睡月满船清寒入骨我欲仙人间更漏不到处时有沙禽背船去
　　渔翁
　　江头渔家结茆庐青山当门画不如江烟淡淡雨疎疎老翁破浪行捕鱼恨渠生来不读书江山如此一句无我亦衰迟慙笔力共对江山三叹息
　　涪州道中
　　逺客喜归路清游逾昔闻雨添山翠重舟压浪花分洛叟经名世张矦勇冠军【郡境有伊川先生故居及张益徳祠】懐人不可觌袖手对炉熏
　　涪州
　　古垒西偏晓系舟倚栏搔首思悠悠欲营丹灶竟无地【地产丹砂】不见荔枝空逺游官道近江多乱石人家避水半危楼使君不用勤留客瘴雨蛮云我欲愁【太守招饮辞不徃】
　　北岩【有程正叔先生祠堂】
　　舣舩涪州岸携儿北岩游揺檝横大江褰裳蹑髙楼雨昏山半失江涨地欲浮老矣宁再来为作竟日留乌防程丈人闭戸本好修骇机一朝发议罪至窜投党禁乆不解战尘暗神州修怨以稔祸哀哉谁始谋小人无逺略所懐在私雠后来其鉴兹赋诗识岩幽
　　平都山【忠州丰都县】
　　名山近江歩蜡屐得闲行犇鹿冲人过藏丹彻夜明唐碑多断蚀梁殿半欹倾洞口云常涌檐牙柏再荣行逢负笼客卧听送船声乞我诛茆地灵苖得共烹
　　忠州禹庙
　　古郡巴蛮国空山夏禹祠鸦归暗庭栢巫拜荐江蓠草蔓青缘壁苔痕紫满碑欲归频怅望囘棹夕阳时
　　忠州醉归舟中作
　　耿耿船窗灯火明东楼饮罢恰三更不堪酒渴兼消渴起听江声杂雨声垂首道涂悲骥老满懐风露觉蝉清兰亭禹庙山如畵安得飘然送此生
　　雨中游东坡
　　木莲花下竹枝歌欢意无多感慨多更恐他年有遗恨晓来冲雨上东坡
　　龙兴寺吊少陵先生寓居
　　中原草草失承平戍火胡尘到两京扈跸老臣身万里天寒来此听江声【以少陵诗考之葢以秋冬间寓此州也寺门闻江声甚壮】
　　游万州岑公洞【岑公隋时人居此二十年得道仙去】
　　大业征辽发闾左军兴书檄煎膏火此时也复有闲人自引岩泉拾山果后六百岁吾来游洞中正夏凄如秋乳石床平可坐卧水作珠帘月作钩十年神游八极表浮名坐觉秋豪小试问岑公迎我不鹤飞忽下青松抄
　　万州放船过下岩小留
　　畵船四月满旗风饮散匆匆鹢首东醉里偏怜江水緑意中已想荔枝红断碑零落莓苔遍幽涧淙潺略彴通一疋宁无好东绢慿谁畵此碧玲珑
　　白帝泊舟
　　客路闲无事津亭爽有余峡江春涨减瀼岸夜灯疎老矣孤舟里依然十载初倦游思税驾更觉爱吾庐
　　醉中下瞿唐峡中流观石壁飞泉
　　吾舟十丈如青蛟椉风翔舞从天下江流触地白盐动灔滪浮波真一马主人满酌白玉杯旗下畵鼔如春雷囘头已失瀼西市竒哉一削千仞之苍崖苍崖中裂银河飞空里万斛倾珠玑醉面正须迎乱防京尘未许化征衣
　　暮次秭归
　　朝披南陵云夕揖建平树啼鸦随客樯落日满孤戍恶滩不可説石芒森如锯浪花一丈白吹沫入窗戸是身初非我底处着忧怖酒酣一枕睡过尽鲛鳄怒欣然推枕起曵杖散予歩殷勤沙际栁记我维舟处
　　归州重五
　　鬬舸红旗满急湍船窗睡起亦闲看屈平乡国逢重五不比常年角黍盘【屈平祠在州东南五里归乡沱盖平故居也】
　　屈平庙
　　委命仇雠事可知章华荆棘国人悲恨公无寿如金石不见秦婴系颈时
　　楚城
　　江上荒城猿鸟悲隔江便是屈原祠一千五百年间事只有滩声似旧时
　　新滩舟中作【三峡新滩尤险今已平矣】
　　江路桃花浪已生新滩稳过失峥嵘九年行半九州地三峡归无三日程系缆便増笻杖兴倚窗时听棹歌声衰迟未觉诗情减又擘呉牋赋楚城
　　舟出下牢闗
　　大舸凌惊涛飞度青玉峡虚壁云蒙蒙隂洞风飒飒拂天松葢偃入水山脚挿炎曦忽摧破亭午手忘箑悬知今夜喜月白宿沙夹旷哉七泽游盟鸥不须防
　　峡口夜坐
　　三峡至此穷两壁犹峭立估船无时行妇盎有夜汲风生树影动月碎水流急草根缀微露萤火飞熠熠吾行已四旬才抵楚西邑浩歌散郁陶还舟觉衣湿
　　峡州甘泉寺
　　江上甘泉寺登临擅一州山亭喜无恙老子得重游滩急常疑雨林深欲借秋归途更清絶倚杖唤渔舟
　　峡州东山
　　十年不踏东山路今日重为放浪行老矣判无黄鹄举归哉惟有白鸥盟新秧刺水农家乐修竹环溪客眼明已驾巾车仍小驻绿萝亭下听鸎声
　　江上观月
　　暗浪冲舟鞺鞳声夷陵城下正三更十分倾酒禁风力一防无云祟月明久坐不知衣露湿浩歌时有水禽惊诗成莫驾长鲸去自是虚皇白玉京
　　初发夷陵
　　雷动江边鼔吹雄百滩过尽失途穷山平水逺苍茫外地辟天开指顾中俊鹘横飞遥掠岸大鱼腾出欲凌空今朝喜处君知否三丈黄旗舞便风
　　舟中夜坐
　　风露浩无际星河淡欲倾遥知竝船客闻我咏诗声水鸟横江去渔舟背月行神清不成寐隐几待窗明
　　初到荆州
　　万里泛仙槎归来鬓未华萧萧沙市雨淡淡渚宫花断岸添新涨髙城咽晩笳船窗一樽酒半醉落乌纱
　　醉归
　　持酒江头到夕霏愁城顿觉解重围澄波宜月移船看醉面便风走马归末路已惊添白髪故人频报上黄扉彊随官簿真成嬾乞我呉松旧钓矶
　　出游
　　万里﨑岖蜀道归荆州非复壮游时行吟自怪诗情减坐睡人惊酒量衰巻地风号云梦泽黏天草映伏波祠一枝藤杖平生事击鼔开帆未恨迟
　　大堤
</div>
    <div class="pagination">
<a href="剑南诗藁_page23.html">上一页</a><span>...</span><a href="剑南诗藁_page19.html">19</a><a href="剑南诗藁_page20.html">20</a><a href="剑南诗藁_page21.html">21</a><a href="剑南诗藁_page22.html">22</a><a href="剑南诗藁_page23.html">23</a><span class="current-page">24</span><a href="剑南诗藁_page25.html">25</a><a href="剑南诗藁_page26.html">26</a><a href="剑南诗藁_page27.html">27</a><a href="剑南诗藁_page28.html">28</a><a href="剑南诗藁_page29.html">29</a><span>...</span><a href="剑南诗藁_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
