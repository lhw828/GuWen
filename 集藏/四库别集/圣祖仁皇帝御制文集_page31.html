<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 31 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 31 页/共 217 页</h1>
    <div class="content">　　论
　　愼几微论
　　无逸以致寿论
　　君臣一体论
　　寛严论
　　愼刑论
　　学校论
　　钦定四库全书
　　圣祖仁皇帝御制文集巻十七
　　表
　　上
　　太皇太后进衣表【康熙十六年十二月二十六日】伏以
　　圣慈埀裕啓万年光大之图景运维新极四海尊亲之戴溥鸿恩于庶类配坤德之无疆锡
　　懿训于孙谋比春晖之有耀欣逄令节敬展微忱恭惟圣祖母昭圣慈寿恭简安懿章庆敦惠温庄康和仁宣太皇太后陛下纯仁积庆盛德凝庥髙厚难名至道永符于覆载祯祥骈集遐龄常竝乎升恒値寳厯之方亨仰璇阶之正泰谨奉觞而介寿爰制锦以伸怀膝下本支百世长看戏防宫中尧舜万方共覩埀裳率土同懽普天咸忭【臣】夙承
　　教诲永沐涵濡瞻绣服之光华乐
　　慈颜之康豫伏愿崇禧益茂睂寿増隆昭徽范于子孙享昌后燕天之盛广嘉祉于民物彰敛时锡福之仁【臣】踊跃懽忭之至
　　上
　　太皇太后万寿表【康熙十七年二月初八日】
　　伏以
　　慈德同天五福集箕畴之盛遐龄配地万方腾嵩祝之声冈陵献瑞于瑶阶永符安吉日月呈辉于寳算常竝升恒远迩尊亲寰海忻忭恭惟
　　圣祖母昭圣慈寿恭简安懿章庆敦惠温庄康和仁宣太皇太后陛下性成至德躬备纯禧懿训深范累朝而作则恩施高厚含万物而化光啓景运于维熙正期颐之方茂南极光连寳隆名永戴重闱东风庆入韶年佳气恒瞻二月肃绮筵而介寿捧玉醴以称觞借庭实之微仪冀
　　慈颜之一顾懽生殿陛喜溢阶墀【臣】祗奉
　　诲言仰承鞠育合臣民之颂祝率子姓以赓飏伏愿福嘏无疆寿祺增盛玉册焕千秋之彩徽音偕星汉同昭瑶池埀五色之云景祜与乾坤咸防臣踊跃懽忭之至
　　上
　　太皇太后万寿表【康熙十八年二月初八日】
　　伏以时啓阳和万国祝呼嵩之盛天开旭景千秋乐无疆之休山川献瑞于
　　慈宫八方同庆河汉呈祥于内殿四海咸清逺迩尊亲寰宇忻忭恭惟
　　圣祖母昭圣慈寿恭简安懿章庆敦惠温庄康和仁宣太皇太后陛下性成仁圣德配坤贞日月竝光照率土而作范雨露浃洽明物理而埀恩遇佳节于雍熙被春风之浩荡寿祉绵洪亿禩福星临耀兆年昭淑美之规崇高厚之懿训冈陵拟颂进扁额以敷扬葵藿申诚赋诗词而拜舞懽生丹陛喜溢彤墀【臣】服膺
　　诲言仰承咻煦实邦家之共戴顾慈孝之相成伏愿纯嘏尤繁锡龄弥广瑶池称北斗之樽寳册上南极之箓臣踊跃懽忭之至
　　论
　　愼几微论
　　易曰几者动之微吉之先见者也夫天下之广事物之众其接于中而防见于外者至纷纶而莫可纪极然当其寂焉独处万感不交自人窥之罔测端倪而心之隐跃欲动者已灼然其不能遏此所谓几也几动而理与欲遂分是以古之圣贤于一念之发必审之于中曰此为理乎为欲乎理则扩充之欲则禁止之不待其滋长显露而后为补救也以故理日长而欲日消昔大禹尝以慎乃在位告舜而复推其防于安止几康舜之庸作歌也亦曰勅天之命惟时惟几夫不言事而言几何哉盖事显而几微也微则幽而难辨危而难持苟非察之于早而谨之于终则天命之在人者必漓心之安于止者必荡轶而逾检矣朕兢兢业业一日二日万几惟恐隐微之地有一端未善故日讲求于先儒性命之学以务尽其诚意正心之功而犹恐未得其要也孜孜焉从事于惇颐之所谓思张载之所谓豫朱熹之所谓敬劼毖罔懈庶几愼独之方可企而全欤由斯以观易与书之言几犹大学之言独中庸之言微显也其道总不外于一愼而已矣然朕勉焉而未能自信也盖人心道心消长靡定势不中立或纵于一时而贻于久远或疎于一事而误及多端则其失非浅鲜也其何以无歉于圣贤性命之学乎哉
　　无逸以致寿论
　　三代盛时民风沕穆政令醇简天下诸侯分治其国为之君者可以优游坐治矣乃圣君处此必兢兢业业宵旰不遑以自劳其神力然卒获享遐福而成令名秦汉以降废封建而为郡县凡事之有关于宫府者无不奏请于天子其几务之众千百倍于三代宜为之君者日给且不暇乃或自图便安至信神仙为可学辄为方士所误曾不之返者何哉朕尝观于商周汉唐诸往事而得其故矣人君之所无逸者莫如商之中宗与高宗及周之文王中宗则严恭寅畏天命自度高宗则作其卽位不敢荒宁文王则怀保小民惠鲜鳏寡而考其享国之年此三君者最为悠久迄今无逸一篇班班可覩也人君之好逸乐者莫如秦之始皇汉之武帝唐之宪宗始皇旣并天下方士争言不死之药于是遣使访三神山久之药卒不可得武帝敬神之事祠太乙建飞廉馆作柏梁台以招天神之属游心芒思者数年究无左验乃自叹愚惑宪宗诏求方士用柳泌为刺史求仙药后服之日益躁渴夫中宗高宗文王之敬修其德而享福者若此始皇武帝宪宗之博养其生而寡效者若彼然则帝王致寿之道从可识矣宋儒吕祖谦曰敬之方寿之理也盖无逸则主敬主敬则无欲无欲者仁也孔子曰仁者寿又仁则有德孔子曰大德必得其寿舜年百有十岁是也则寿之理亦视其德之盛衰为何如耳朕愿后世之为君者无惑于神仙之説而第求之无逸之防则身与天下皆防其福矣
　　君臣一体论
　　泰交之治其惟唐虞之世乎天尊地卑自然之定位也泰之象干下坤上天之气下降地之气上升阴阳交而成岁功也君尊臣卑百王之大经也唐虞之时君都而臣俞君吁而臣咈同其寅焉协其恭焉上下交而成治功也昔人谓天下犹一身君为元首大臣为心腹其次为股肱又其次为耳目又其次为爪牙天下之疲癃残疾则痒疴疾痛举切吾身者也而况于君臣之际乎三代以还堂廉疏逺志气日暌上之情无以达于下下之情亦往往至于壅阏而难以自通政治之衰率由于此唐之太宗受言纳谏时时延访羣臣蔼然有家人之谊故贞观之政庶几近古后之图治者莫能及焉有明之世君臣濶絶至有辅弼之臣经年不一见顔色者凡出纳之命皆假于宦防之手相沿不变以至于亡此上下不交之所致也我
　　列圣相承上下一心志气感孚罔不周浃朕嗣守丕基临御以来无一日不与羣臣接见恒恐席崇高之势不克尽羣下之情尝读易至泰之二曰包荒用冯河不遐遗朋亡得尚于中行言保泰之臣能以中道合乎君也泰之五曰帝乙归妹以祉元吉言主泰之君能柔中虚已以应乎臣也五之义朕方自勉以仰企乎唐虞之治二之义则尚頼百尔有位一乃心德以匡不逮此又君臣一体之实也
　　寛严论
　　昔子产之论政也曰惟有德者能以寛服民其次莫如猛斯殆为郑言之耳要非致治之本论也致治之本在寛仁今夫天化育万物生之以春长之以夏成之以秋藏之以冬阴阳消息四序代嬗而其道归于生生为用仁爱为极夫岂春夏寛而秋冬严欤古之圣王知其然体上天仁爱之心出而御物德以道之政以齐之刑以范之惟务化民于善闲民于义而已不忍制民以术怵民以威也是故五刑之属三千皆本恻怛之心以出之而非惨刻峻削之为也夫物刚则折弦急则絶政苛则国危法峻则民乱反是者有安而无危有治而无乱三代之成事无论已秦用李斯挟荀卿之学行督责之令不数年而秦亡汉高以寛大为政入关而万民大悦光武以柔道治天下而王业用兴唐太宗听魏征之言崇尚教化而几致刑措是古之帝王以寛得之者多矣未闻其以寛失也若后世祖述申韩之徒有谓民骄于爱听于威非严不足以集事不知衰世之主百度废弛驯致沦败者其失在纪纲废弛讵寛之谓哉朕抚绥元元期以纯王之道化民成俗凡束湿之政弗敢庸也苛察之明弗敢尚也恐恐焉日虑其刑之重而德之薄夫宁忍从事于猛欤书曰克寛克仁彰信兆民诗曰不竞不絿不刚不柔敷政优优百禄是遒诗书之言朕之蓍鉴矣
　　愼刑论
　　圣人之治天下有礼有刑礼也者所以劝民之为善也刑也者所以禁民之为非也五伦以为凖三物以为坊渐而摩之优游而自化之邪慝不作比户可封圣人之心岂不甚惬而势有不能于是制为刑罚以驱之于后使天下之人然有所畏而不入于非彞是刑之设也圣人之所不得已也其轻者伤肌肤重者戕性命天下之惨痛至刑罚极矣圣人在上不能使天下无刑人而政平讼理一民一物卒无颠连困苦之虞者则惟此慎刑之道得也夫生人之性有善而无不善陷溺旣久匪僻廼生一旦丽于邮罚虽欲悔之固无及已故圣人之慎刑所以全民衷也雨露雷霆天之所以成歳功也而一岁之中雨露时行雷霆之用不数数见焉故圣人之慎刑所以顺天道也在易之噬嗑其象为明罚勅法而卽继之以贲曰无敢折狱丰之象为折狱致刑而卽继之以旅曰明慎用刑噬嗑上离下震丰上震下离于义为明为断而贲与旅皆有艮体于义为止圣人之意以为用刑之道贵乎明断相资而必本之于至慎圣人之心如此其昭然而可覩也然则愼刑者所以止刑也书曰刑期无刑其谓是欤朕尝谓欲天下之治必使刑狱清简者诚有见于此也盖惟刑愼则不滥善人无误罹文网之惧刑慎则必当不善者无侥幸苟免之心天下虽大天下之民虽众使为善必防福泽为不善必不可幸免则是非别白大道昭明防极归极是训是行而刑措不用矣
　　学校论
　　治天下者莫亟于正人心厚风俗其道在尚教化以先之学校者教化所从出将以纳民于轨物者也是以古者家有塾党有庠术有序国有学人生八岁自王以下至于庶人之子弟皆入小学及其十有五年则自元子众子以至公卿大夫元士之适子与凡民之俊秀皆入大学盖自家至于国莫不有学自天子至于庶人莫不学自幼至于长莫不皆学几学有诗书礼乐以为之本干戈羽籥以为之文父子君臣长幼之道于是焉观之六德六行之教于是焉取之所以淑其耳目手足之举措而养其心以复其性以为修己治人之大者可谓备至矣是以当时之君子履信思顺以事其上小人亦皆乐循礼而耻犯法侯挞不事而至治以兴后世学校寖广博士之途寖繁所以立教之方失先王之遗意士之游其中者直以为利禄之阶欲期道德之一讵不难哉且夫今之所谓教者诵读焉而已尔而又弗实致其力以防其放僻邪侈之心使气之充而识之明以渐求复其性其何以为修己治人之道哉故曰教隆于上化成于下教不明于上而欲化成于下犹却行而求前也教化者为治之本学校者教化之原欲敦隆教化而兴起学校者其道安在在务其本而不求其末尚其实而不务其华以内行为先不汲汲于声誉以经术为要不屑屑于文辞如是则于圣人化民成俗之道庶乎其有当也夫














　　圣祖仁皇帝御制文集巻十七
　　钦定四库全书
　　圣祖仁皇帝御制文集巻十八目録
　　论
　　礼乐论
　　居敬行简论
　　农桑论
　　读书贵毋自欺论
　　读书贵有恒论
　　王道论
　　过金陵论
　　勤俭论
　　辩
　　王霸辩



　　钦定四库全书
　　圣祖仁皇帝御制文集巻十八
　　论
　　礼乐论
　　礼乐何始乎始于天地而通于阴阳何者天位乎上地位乎下万物中处尊卑灿列而礼以行二气絪緼合同而化而乐以兴礼者主于一定其道属阴乐者主于流通其道属阳故汉儒谓阳倡始是以乐言作阴制度于阳是以礼言制此礼与乐之所由分也然二者不可偏胜礼胜则过峻而违人情乐胜则和而无节日流荡而忘返犹之阳胜则亢阴胜则溢也朕尝读周礼有曰以天产作阴德以中礼防之以地产作阳德以和乐防之又似乎礼原于阳而乐原于阴者何哉盖天之所产阳也而其冲然无象者则为阴之静地之所产阴也而其磅礴外见者则为阳之动故大宗伯之掌礼大司乐之掌乐其防民之道二而一也朱熹曰严而泰和而节夫
　　严者礼和者乐而所谓泰与节者非礼之中有乐乐之中有礼欤然此特言其礼乐之理尔若夫治定功成制礼作乐以渐摩天下则必上之人履中蹈和秉至德以为之基而后可协天地之极此朕之所以欿然而不敢足也
　　居敬行简论
　　观民气之静躁而政之得失可知也观政事之繁简而治之隆替可知也上古之世淳淳闷闷执契而自平结绳而自治猗欤盛矣自禅继相承创守代见张弛因革道非一端约而举之其政简者其治隆其政繁者其治替此古今不易之理虽百世而可知也虽然此特就其所行者言之耳若夫宰治之原则有至要者存焉使操之本无而一以简为主则任法之獘必伤于综核省事之渐必流于丛脞秦之衡石程书晋之清言召祸其所失均也必也主之以至一本之以无私正心以穷理而是非不得淆其中虚己以知人而邪正不得荧其外夫然后见之措施清静画一无为而治事有不期简而自简者故曰君子之学大居敬
　　农桑论
　　尝观王政之本在乎农桑虞舜之命弃曰汝后稷播时百谷禹之告舜也曰政在养民水火金木土谷惟修殷之考绩羣辟亦曰稼穯匪懈周以农事开基至成王之世制礼作乐典章明备彬彬郁郁然周公所作蒙史所歌若豳风七月之篇其道于耜举趾采桑载绩之事反覆不置何前后圣同一指欤盖农者所以食也桑者所以衣也农事伤则饥之原女红废则寒之原小民饥寒廹于身而欲其称仁慕义有无不竞遵路防极其势不能朕尝躬行三推以率天下农矣而敦实崇俭之令绳督有司靡不加意宜乎薄海以内袯襫之众比肩于野杼柚之声相闻于里庶几古初醇朴之风乃逐末者未尽息而锦绣纂组之文日盛也中夜求治惄焉虑之孟子曰菽粟如水火而民焉有不仁防哉斯言使天下之民咸知贵五谷尊布帛服勤戒奢力田孝悌而又德以道之教以匡之礼以一之乐以和之将比户可封而跻斯世于仁寿之域故曰农桑王政之本也
　　读书贵毋自欺论
　　古之圣人生而知之犹必学而取诸人者不敢自信也不敢自信者不敢自欺也盖人之知也有涯不能凭虚以悟故必假于诗书六艺之文诵读以举其词思索以晰其义综微研赜以穷其指归而后可以多识前言往行以畜其德然诗书六艺之文至奥博矣有其所可知者亦有其所不可知者使不加以深造之功而槪以为有得则其不可知者吾心先受其蔽而可知者亦危殆而有所不安是自欺也岂所谓格物穷理之学乎朕自冲年读书于只字未明必往覆寻绎积渐于讽咏之中而未能实获于义蕴之内窃以为古人毋自欺之学卽此为可见故不敢不致其力也夫诚意之要首严自欺于以正心于以修身于以治国平天下岂独读书一事为然哉
　　读书贵有恒论
　　为学之道朕旣要其本于毋自欺矣虽然尤患于始勤而终惰也盖圣贤入道非学之难而有恒之为难书曰惟学逊志务时敏厥修乃来夫虚以受人勤以励己则其所修常若原泉始达汨汨不已而必曰时者则恒之説也诗曰日就月将学有缉熙于光明夫君子博闻强识敦行不怠以故知日广而能日崇若朝勤而夕懈进鋭而退速则学弥晦矣何光明之有是诗人之言要亦恒之説也人之为学非好之笃嗜之深其势必不能以持久何则诗书之气未克浸滛于性情之内则离而去之矣求其学之有成讵可得哉朕自八龄雅好典籍无论细旃广厦讽咏古训日与讲臣共之卽至銮车帐殿之间罔废图史寻味讨论弗敢畏其艰深而阻焉弗敢骛于外物而迁焉盖初终如一日也然圣贤理道至为精微朕孜孜矻矻愧仅得其糟粕耳苟能由是而益加勉焉庶于学问之途或尚有所获但恐志气怠弛乘于不觉书曰为山九仞功亏一篑此言克终之不易也朕用是兢兢焉以有恒为警云
　　王道论
　　治天下必审择所以为治之道然后运之有本而措之也不劳盖得其道则一时无赫赫之功而久大之业可以永建而不拔不得其道则虽殚精敝形而终无以几于治故治理之方不可不审也其要在仁义而已矣昔三代之盛也蠲烦去苛屏饰斥伪先躬行而后文告崇礼让而缓刑罚优游渐渍不期效于旦夕迨积之旣久风俗日茂人心日醇大化敦厐号为上理此行仁义之所致也秦汉而下务为一切苟且之政以检束其民民生其时亦皆匿情饰貌以应其上上下相蒙竞趋媮薄治功之降逺不古若此则不行仁义之过也故曰仁以育之义以正之仁以育之所以养也义以正之所以教也孔子曰如有王者必世而后仁又曰圣人久于其道而天下化成盖言王道之成仁义之效也是以圣王在上制田里广树畜省刑而薄敛崇本而抑末使天下之民家给人足有俯仰之乐而无阽危之患由是立庠序之制置慈惠之师修六礼以节其性播六乐以淑其情明七教以兴其德齐八政以禁其非当是之时六合之逺一家之积也四海之广一身之推也天下之久安而长治犹泰山而四维之也其去夫驩虞之治不亦逺乎呜呼天下重器也有天下大业也彼挈缾之智犹必厝之于至安况夫居重器而履大业者哉盍亦知所择矣
　　过金陵论
　　金陵禹贡扬州之域秦立郡县为秣陵两汉因之孙权时称建业东晋及宋齐梁陈地号佳丽隋唐之间六朝旧迹渐致湮没南唐李氏始更筑城名金陵府明有天下建都于此窥明太祖之意以为宅中图大控制四方千百世无有替也岁在甲子冬十一月朕省方南来驻跸江宁将登钟山酹酒于明太祖之陵道出故宫荆榛满目昔者凤阙之巍峩今则頽垣断壁矣昔者玉河之湾环今则荒沟废岸矣路旁老民跽而进曰若为建极殿若为乾清宫阶磌陛级犹得想见其华构焉夫明太祖以布衣起淮泗之间经营大业应天顺人奄有区夏顷过其城市闾阎巷陌未改旧观而宫阙无一存者覩此兴怀能不有呉宫花草晋代衣冠之叹耶昔人论形势之地首推燕秦金陵次之然金陵虽有长江之险为天堑而地脉单弱无所凭倚六朝偏安弗克自振固厯数之不齐或亦地势使然也明自文皇靖难之后尝以燕京为行在宣德末年遂徒而都之其时金陵台殿苑囿之观声名文物之盛南北竝峙逺胜六朝迨承平旣久忽于治安万厯以后政事渐弛宦寺朋党交相构陷门户日分而士气浇漓赋敛日繁而民心涣防闯贼以乌合之众唾手燕京宗社不守马阮以嚣伪之徒托名恢复仅快私仇使有明艰难创造之基业未三百年而为丘墟良可悲夫孟子曰天时不如地利地利不如人和有国家者知天心之可畏地利之不足恃兢兢业业取前代废兴之迹日加儆惕焉则庶几矣
　　勤俭论
　　尝观尧以执中之防授舜舜以执中之防授禹而孔子之称禹曰无间然舜亦美其勤邦俭家盖以禹之奉已简薄而于天地祖宗生民数大事克备夫道以致其厚有合于中之防焉夫崇宫室丰饮食美衣服此人心也其几易溺敬天地孝祖宗拯民生此道心也其几易怠溺则侈侈则嗜欲日荒怠则逸逸则理道日逺发于一心见诸天下而盛衰治乱之途判矣传曰私欲多则德义鲜少德义不行则迩者骚离逺者距违甚言奢之不可不戒也至书载文王卑服卽康功田功又言自朝至于日中昃不遑暇食用諴和万民伊尹之告太甲曰慎乃俭德惟怀永图噫俭与勤之道尽之矣朕检身省心常恐弗及故万几日御以自砥砺而宫中府中之用刻意损抑较之前代毎岁所需十不及一虽不敢比于大禹文王之为君而兢兢勿侈勿逸之念恒欲化雕返朴袪肆崇敬以务几乎道然人心危而道心微苟侈泰之私中于几微势必形于家国其有不可遏者则慎修思永尤执中之要道也欤
　　辩
　　王霸辩
　　禅继之统分而后有三王防盟之事兴而后有五霸世之儒者尚论古今推明已事语仁义则尊隆王道言权术则崇尚霸功要其同异得失之辨可得而言也大约出之有诚伪行之有公私耳天下之民其阽于危而思卽安也不啻如饥之待哺寒之待衣上之人有万物一体之怀有天下为家之意仁以渐之义以摩之而下之人亦皆爱之如父母敬之如师保咸有不忍去其上之心此王道也法立而政明令行而禁止有市德于下之心而下亦有所慑服此霸功也故诛伐同也而应天顺人之与克威立慬不同也播告同也而至诚恻怛之与噢咻呕喻不同也此诚伪之分公私之辨可以见王霸之大端矣世或有谓古今异宜王霸贵乎杂用者不知古今虽异而天命民彞之理岂有异乎春秋战国之时三纲沦九法斁世风日下人心日偷矣而孔子孟子生于其时不闻有随时迁就之説所守者一以道德仁义为归虽其不能见用于时君而万世之天下皆得以其空言治之孰谓王道之宜于古而不宜于今乎若以杂霸之术而欲奏熙隆之治犹适越者而北其辕也故作王霸辩云



</div>
    <div class="pagination">
<a href="圣祖仁皇帝御制文集_page30.html">上一页</a><span>...</span><a href="圣祖仁皇帝御制文集_page26.html">26</a><a href="圣祖仁皇帝御制文集_page27.html">27</a><a href="圣祖仁皇帝御制文集_page28.html">28</a><a href="圣祖仁皇帝御制文集_page29.html">29</a><a href="圣祖仁皇帝御制文集_page30.html">30</a><span class="current-page">31</span><a href="圣祖仁皇帝御制文集_page32.html">32</a><a href="圣祖仁皇帝御制文集_page33.html">33</a><a href="圣祖仁皇帝御制文集_page34.html">34</a><a href="圣祖仁皇帝御制文集_page35.html">35</a><a href="圣祖仁皇帝御制文集_page36.html">36</a><span>...</span><a href="圣祖仁皇帝御制文集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
