<!DOCTYPE html>
<html>
<head>
    <meta charset="UTF-8">
    <title>滏水集 - 第 36 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滏水集 - 第 36 页/共 37 页</h1>
    <div class="content">　　○题竹溪黄山书 

　　竹溪先生篆第一八分次之正书又次之皆当为本朝第一黄山先生擘窠大字体兼颜苏画画雄秀当在石曼卿上草书如行云流水当在苏才翁黄鲁直伯仲闲非但不愧之而已 

　　○题东坡乞常州奏草 

　　唐卢坦有言凡居官廉虽大臣无厚蓄其能积财者必剥下以致之如子孙善守是天富不道之家颜尚书乞米帖至今为万世宝东坡奏稿以薄田粗给饘粥乞常州安置其后竟卒于常州岂以田故耶天留此二帖以儆世贪饕之徒耳然则无德而千驷者亦可悲也夫 

　　○书东坡寄无尽公书后 

　　无尽公少年为御史刚直敢言鲁直有霜风拂觚棱之句至任提宪坡又欲其肃责堕吏计非天资刻薄人也然章惇当国则助之力诋元佑之党赖末年与蔡京协以是得时名后之议者深所不与甚者又以为奸邪何也窃意奸邪未必然殆学术不明之过也自王氏之学兴士大夫非道德性命不谈往往高自贤圣而无近思笃行之实视其貌戃恍而不可亲听其言汪洋而不可穷叩其中枵然而无有也无尽公于佛学信有得矣失之好异法华以白莲为喻公独曰优钵昙花也又自以为三教大师计其人必高自标置虽东坡温公不能满其意则不免有弹劾太过之失至其甚目善人为奸党其谓之奸邪亦宜矣末流之弊近世尚有以温公为奸党以欧苏为不足道此皆处已太过责人太深之蔽也士大夫学贵深博行已自浅近始庶几脚践实地无躐等虚浮之咎矣 

　　○题田不伐书后 

　　此田不伐书也后一幅颇有东坡醉草风味予尝论杜牧之石曼卿秦少游虽寓之诗酒其豪俊之气见于自着终不可没但命不偶耳使不伐修洁不失为才大夫顾以小辞自憙惜哉术不可不慎也 

　　○题巫山图后 

　　昔宋玉赋高唐之事其意言山水之峻激林木之振荡鸟兽之号呼足以使人移心易志以讽襄王之荒淫神志既荡梦与神遇以无为有也其卒章言思万方忧国害开贤圣辅不逮劝百而讽一亦已晚矣其后卒赋神女之事岂荒淫之主竟不可以已耶然亦玉之罪矣惜乎无是可也后世不知者遂实其事乃知楚人事鬼尚矣其后绘以为图公南征得之观其羣峯秀拔云烟葱蔚意必有神主之亵渎如此毋乃污灵尊乎乃作此说以为之辨 

　　○题紫阳宫铭后 

　　前人称夏侯孝若文别见孝悌之性余亦谓柳仆射书一出开济之才书心画也气象如此肯为裩中虱乎 

　　○跋山谷草圣 

　　文章不蹈袭前人最是不传之妙华阳真逸承李杜之后至更句读有三句五句之作涪翁此书殆有意于华阳之体欤 

　　○题王致叔书嵇叔夜养生论 

　　嵇中散龙章凤姿高情远韵当世第一流也不幸当魏晋之交危疑之际且又魏之族壻锺会嗾司马昭以卧龙比之此岂昭弒逆之贼所能容哉前史称会造公公不为礼谓会何所闻而来何所见而去会以是衔之向无此言公亦不免世人喜以成败论士遂以公为才多而识寡难乎免于今之世过矣自古奸雄窥伺神器者鲜不维絷英豪使不得遁如中郎死于董卓文举死于魏武司空图仅以疾免扬子云几至辱身亦时之不幸也如公重名安所遁哉人孰无死惟得死为不没如会劝司马昭斲丧魏室既灭刘禅遂据蜀叛竟以诛死若等犬彘耳死与草木同腐而公之没以今望之若神人然为不死矣尚何訾云故备论之至于书之工拙亦何足云之与有 

　　○题南麓书后 

　　岱岳夫如何齐鲁青未了夫如何三字几不成语然非三字无以成下句有数百里之气象若上句俱雄丽则一李长吉耳此前人论诗也论书亦然若有学南麓书者当以吾言参之 

　　○题黄山书后 

　　予尝评黄山书当在黄鲁直苏才翁伯仲闲议者未必为然今日李钦止来与余论合且云子美有宋初诗人气象涪翁圆熟若论气韵当不相上下复观竹溪跋公书云得法在鲁直后得趣在鲁直前三十年后当有知之者 

　　○题学易先生诗 

　　是未可以江西之诗一派论也 

　　○跋刘伯深西岩歌 

　　歌云西岩逸人以天为衢兮地为席茵青山为家兮流水为之朋饥食芝兮渴饮泉又何必有肉如林兮有酒如渑世闲清境端为吾辈设吾徒岂为礼法绳少文援琴众山响太白弄月清波澄人闲行路是处多炎蒸如何水前山后六月赤脚踏层冰 
　　南山翁子伯深西岩歌置之古人集中谁能辨之所谓不拘礼法如晋之狂士公未及五纪致政临终不乱葢有道者公又有诗云身将隐兮文何用人不知之味更真尤可讽咏 

　　○题米元章修静语录引后 

　　米元章知淮阳预知死期以香木为棺置黄堂上饮食起居时在其闲及期召吏民所亲厚者与之别索纸书云来从众香国中来去当众香国中去掷笔而化北山程俱致道所作墓志铭及洪迈夷坚志所言如此世皆知元章能书书一艺耳亦何足道然非有仙骨视声色富贵不足以槩其心者亦不能造微入妙尝见元章奏札以涟水令弹宰相章惇植党擅权已知其英气不屈及观修静语录引深入理窟又言怀老后来瞎了正法眼南心二老始判真魔乃知此老遇正见师具择法眼临行洒落固不徒然昔鸠林政公禅师亦符此意力欲远承雪窦枎树云门一枝不幸早亡当元章时云门临济二派大兴而今所言者乃如此想云门儿孙不以为然又安知百余年后乃有赏音者本朝临济一派至觊公而绝不传一人信知杀人不札眼汉乃能立地成佛非儿女曹咬猪狗脚者所能凑泊也不肖诗书不及元章远甚至于他日临行一着预克死期则未肯多让后辛卯可知正大元年冬十一月十有九日题 
　　闲闲题此帖后谓元裕之言此语多触忌讳且不欲示人某身后可刻之石观其所言原无所谓避忌也至论禅亦深有所得也矣岂以元章自况欤公以辛卯后之一岁壬辰年五月十有二日病殁云今此帖卖在河朔人家 

　　闲闲老人滏水文集卷第二十 

　　●附录 

　　故翰林学士承旨资善大夫知制诰兼同修国史上护军天水郡开国侯食邑一千户寔封一百户赵公墓志铭并引 

　　○故翰林学士承旨资善大夫知制诰兼同修国史上护军天水郡开国侯食邑一千户寔封一百户赵公墓志铭并引 

　　元好问撰 
　　唐文三变至于五季衰陋极矣由五季而为辽宋田辽宋而为国朝文之废兴可考也宋有古文有辞赋有经解柳穆欧苏诸人斩伐俗学力百而功倍起天圣迄元佑而后唐文振然似是而非空虚而无用者又复见于宣政之季矣辽则以科举为儒学之极致假贷剽窃牵合补缀视五季又下衰唐文奄奄如败北之气没世不复亦无以议为也国初因辽宋之旧以词赋经义取士预此选者选曹以为贵科荣路所在人争走之传注则金陵之余波声律则刘郑之末光固已占高爵而钓厚禄至于经为通儒文为名家良未暇也及翰林蔡公正甫出于大学大丞相之家学接见于宇文济阳吴深州之风流唐宋文派乃得正传然后诸儒从而和之葢自宋以后百年辽以来三百年若党承旨世杰王内翰子端周三司德卿杨礼部之美王延州从之李右司之纯雷御史希颜不可不谓之豪杰之士若夫不汨于利禄不溺于流俗慨然以仁义道德性命祸福之学自任沈潜乎六经从容乎百家幼而壮壮而老怡然涣然之死而后已者惟我闲闲公一人公讳秉文字周臣姓赵氏闲闲其自号也世为磁州滏阳人祖隽用公贵赠正议大夫上轻车都尉天水郡伯父甫赠中奉大夫上护军天水郡侯李右司志其墓述先世以来详矣公幼颖悟读书若夙习十七预乡赋弱冠登大定二十五年进士第章宗明昌初调安塞主簿以课最迁邯郸令再迁唐山令丁父忧用荐者及提刑司廉举起复充南京路转运司都句判官丁太夫人某氏忧又用荐者起复应奉翰林文字同知制诰上书论宰相胥持国当罢宗室守贞可大用又言刑狱征伐国之大政自古未有大臣以为不可而君独以为可而可行者坐讥讪免未几起为同知岢岚州军事寻转北京路转运司度支判官承安五年冬十月阴晦连日宰相张万公入对上顾谓万公卿昨言天日晦冥亦由人君用人邪正不分极有理赵某曩以言事降授闻其人有才藻工书翰又且敢言朕非弃不用直以北边军兴姑试之耳泰和二年改户部主事迁翰林修撰考满留再任卫绍王大安初北兵入塞势颇张王召公与待制赵资道论边备公言今大军聚宣德宣德城小列营在外夏暑雨器械弛败人且病秋若受敌我将不利矣可遣临潢一军深入捣其虚则山西之围自解兵法所谓出其不意攻其所必救者也王不能用是秋宣德帅以败闻十月出为宁边州刺史二年改平定州前政苛于刑盗贼无大小皆棓杀之闻赦将至先棓贼死乃拜赦而盗愈繁公为政每从宽厚耻以搒掠立威不旬月盗贼屏息终任无犯者岁饥出俸粟为豪民倡以赈贫乏赖以全活者甚众及受代老幼攀送恋恋不忍诀已出郭复遮留之再三乃得去入为兵部郎中兼翰林修撰俄兼提点司天台太常少卿崇庆二年春太白经天公上封事言天人之际且谓岁八月当有人更王之变时驸马都尉南平父子当国怒公以为妖言置章不通及期王出居卫邸如公言寻授翰林直学士宣宗贞佑初中国仍岁被兵公言时事可行者三一迁都二导河三封建大约谓中国无古北之险则燕为近边车驾幸山东为便山东天下富强处也且海道可通辽东接上京宋有国时河水尝由曹濮开滑大名东平沧景会独流入于海今改而南由徐邳水行处下视堤北二三丈有建瓴之便可使行视故堤稍修筑之河复故道则山东河南合敌兵虽入可阻以为固矣三代封建外裔不能得中国之利秦罢诸侯而郡县之无外祸而有不及期之祸喻如秦销锋镝今民闲不得藏弓矢是也隳名城今腹内州军不置楼橹是也在承平日若无患及其弊则天下有土崩之势秦之胜广汉之张角唐之安史皆是也房管因禄山之乱请出诸王分置诸道禄山闻之曰天下不可得矣今就不能复三代之故亦宜分王子弟置诸道节度则山东有大河之险有维城之固而无燕近塞之忧一举而三者得矣明年上书请为朝廷守残破一州上以公宿儒当在左右不宜补外不许贞佑四年除翰林侍讲学士明年转侍读兴定中拜礼部尚书兼侍读同修国史知集贤院事明年知贡举坐为同官所累夺一官致仕有旨以卿尝告老今遂之也公家居上所以礼遇公者不少衰时命公以禅语为歌诗遣中使问卿精神何如往年不数日复起为礼部尚书兼官如故公入谢上曰卿春秋虽高以文章故须复用卿公亦以身受厚恩无以自効愿为天子开忠言广圣虑每进见从容为上言人主当勤俭慎兵刑所以祈天永命者上嘉纳焉今天子即位公再以年乞身改翰林学士修国史公以上嗣德在初当亲经史以自禆益进无逸直解贞观政要申鉴各一通开兴改元春正月敌兵由汉中袭荆襄京师戒严上命公为赦文以布宣悔悟哀痛之意公指事陈义词情俱尽城下之役国家所以感人心作士气者公与有力焉时公已老日以时事为忧虽食息顷不能忘每闻一事可便民一事可擢用大则奏章小则为当路者言殷勤郑重不能自已竟用是得疾以夏五月十有二日春秋七十有四终于私第之正寝时军国多故赙祭不及大夫士相吊闾阎细民亦知有邦国殄瘁之叹越二日权殡开阳门外二百步有待也积官至资善大夫勋上护军爵天水郡开国侯食邑一千户实封一百户先娶刘氏后娶郭氏并封天水郡侯夫人前公卒子男一人名似待阙御史台掾女三人长刘出也嫁汝州防御推官高可久次嫁卫州行部郎中石玠次嫁省知管差除令史张履三壻皆名进士也所著易丛说十卷中庸说一卷删集论语孟子解各十卷扬子发微一卷太玄笺赞六卷文中子类说一卷南华畧释一卷列子补注一卷诗文号滏水集者前后三十卷资暇录十五卷公究观佛老之说而得其旨归尝着论以为害于世者特其教耳其徒亦乐从公游公尝为之作文章若碑志诗颂多至数十百篇晚年录生平诗文凡涉于二家者不在也大槩公之文出于义理之学故长于辨析极所欲言者而止不以绳墨自拘七言长诗笔势纵放不守一律律诗壮丽小诗精绝多以近体为之至五言古诗则沈郁顿挫似阮嗣宗真湻简淡似陶渊明以他文较之或不近也字画则有晋魏以来风调而草书尤神绝殆天机所到非学能至今宣徽舜卿使河湟夏人多问公及王黄华起居状朝廷因以公报聘已而辍不行其为当时所重如此公之葬也孤子似以好问公门下士来征铭因得考公出处而窃有所叹焉道之传可一人而足所以弘之则非一人之功也唐昌黎公宋欧阳公身为大儒系道之废兴然且有皇甫张李曾苏诸人辅翼之而后挟小辨者无异谈公至诚乐易与人交不立崖岸主盟吾道将四十年未尝以大名自居仕五朝官六卿自奉养如寒士不知富贵为何物生河朔鞍马闲不本于教育不阶于讲习绍圣学之绝业行世俗所背驰之域乃无一人推尊之此文章字画在公为余事自以徒费日力者人知贵之而不知贵其道欤桓谭有言凡人贱近贵远亲见扬子云故轻其书若使更阅贤善为所称道其传后世无疑谭之言今信矣若公者其亦有所待也乎铭之曰 
　　道统中绝力任权御一判藩篱倒置冠屦公起河朔天以经付挺身颓波为世砥柱优柔而求餍饫而趋春风舞雩如望趋步心与理叶默以言寓发道大全初莫我助大夜而旦大梦而寤干端坤倪轩豁呈露致知力行开物成务在德为柄在治为具吾道非耶而以文遇足已无待恃义不惧忧国爱君华首弥固藏书名山京师其副后礼乐兴当表公墓 

　　兴化李映碧家蓄旧钞自云得之吾吴市中石门吕氏传之复钞以出鬻与此本间有多一二句处似李所得者赵公之本然此本则后人病其凡冗而有所删订也壬辰秋冬之交积雨无事费数日较之何焯记 
　　是岁中秋之前寄至京师因读公文九卷改其灼然可知者数处亦有毛本是者并正之 【以上二条并何义门朱笔跋语】 
　　借汲古阁钞本影写借朱竹垞太史本对校两家本子俱错误殆不可读然朱本实胜毛本也安得原椠改其讹字为快也康熙癸未仲夏小山记 【何小山跋语】 
　　【以上三条并陈氏钞本】 
　　蒋光煦东湖丛记 
　　礼耕丛说云上章涒滩之夏刘疏雨出此本示余曰观其字画之峻洁乌丝之明净非毛钞不能是可宝也余以山馆珍藏本不敢假仅取其次者而读之今年春过之小疏复出以见示焕若神明顿还旧观知为宝惜传世者未忍与诸书散去绎其讳令定为　国初所录且通幅结构多帖体与今行世本中州集如出一手为汲古写样无疑闲闲诸古体本诸离骚参以庄列荀扬极似坡谷而杂入于佛老归潜志云公性喜佛老晚年颇畏士论择其文主张二氏者削去而行间道箓禅偈征引错出何耶诸史论亦平平无奇遗山云公文长于辨析极所欲言不拘绳墨亦似有不概于心者惟游华山诗为裕之龙山诗之脱胎新体戒谕为钦叔百官诏之蓝本想见当日游从诸名士羣然推仰奉为科律如此再考古诗遂初园八咏止载六首而记中尚有悠然台味真庵二目岂元阙抑脱钞耶外如送杨叔能关中诗日省斋铭 【遗山跋】 吊杨善渊诗 【续夷坚志】 皆不见若裕州学记有升孟子曾子于堂而子思子传学庸独不得配云云案礼志大定中始迁孟对颜至曾子绝无升配事良系胥手倒写曾子二字之误又据次本卷首有杨文献元序兹则前传后铭而已今录呈可精写补入读凡数过计正字削字补字约及二百惜案头无他书可证挂漏不免耳案滏水集藏书志载何义门学士手校本凡二十卷何云按墓志及中州集皆言前后三十卷则尚有后集十卷今北研所载刘疏雨藏汲古阁本不言卷数而余所藏曹倦圃侍郎家钞本亦二十卷板心有檇李曹氏倦圃藏书八字检有日省斋铭其余所缺正同又案曹本卷首杨 【云翼】 序云赵公自择其所为文章厘为二十卷与藏书志所志亦同而第二十卷题米元章修静语录引后有一跋云闲闲题此帖谓元裕之言此语多触忌讳且不欲示人某身后可刻之石观其所言原无所谓避忌也至论禅亦深有所得也矣岂以元章自况欤公以辛卯后之一岁壬辰年五月十有二日病殁云今此帖卖在河溯人家玩跋语当亦是金元间人决非后人所加惜不得刘何二本一证之 

　　闲闲老人滏水文集附录 

　　●滏水集校札记上 

　　参校诸本 
　　秀水曹倦圃溶钞本是书以此为原 
　　长洲何义门焯小山煌校本陈遹声过录 
　　定州王文泉灏校本张王林过录 
　　新城王晋卿树柟刊本 
　　仁和朱修伯学勤钞本 
　　毕节路访岩朝霖校本 

　　卷第一 
　　卷第二 
　　卷第三 
　　卷第四 
　　卷第五 
　　卷第六 
　　卷第七 
　　卷第八 
　　卷第九 

　　○卷第一 

　　原教　方内 【何方下有外字衍】 五者 【曹者下衍之字何作以定州王作耳亦非　以下凡直称王者皆定州王也】 五常 【按五常见伪泰誓庄子韩非子以仁义礼智信为五常则始于白虎通及论衡】 扬子以身系诸道德仁义礼 【曹误以身作曰事王曰下又衍五字朱无曰字并非按法言问道篇道德仁义礼譬诸身乎今据订】 于佛老 【于曹误为今从何王朱】 先王后王 【王作孟子先性荀卿后性】 性道教说　性恶 【恶何作为非】 之传 【之下何王朱有所字】 义利 【利王作理非】 前贤 【贤王作圣非】 优乎 【优下曹衍游字王衍者字今从何朱】 好大 【大下何朱衍人字】 欧阳 【欧阳曹作欧韩误何朱作韩欧亦非按下云欧苏则此当作欧阳与下苏氏对今从王】 之杂 【杂曹误深今从何朱】 如其 【如其曹误作杂而今从何朱】 而后 【后曹误以今从何王朱】 寻常 【寻曹误循今从何王朱】 学兴 【兴何作与非】 此又 【曹脱此字今从何王】 所谓 【何无所字非】 中说　只如权衡亦中之类 【此八字何作注非】 之正理 【曹脱之字今增】 以涉 【以何王朱作似非】 气质 【气下曹衍形字今删】 胞胎 【胞上曹何朱并衍老字今删】 际也 【也何朱作佛非】 且于 【且何朱作只】 亭亭 【何作停停】 不偏倚 【曹脱倚字今从何王朱】 所以 【所下曹衍以中二字何朱作言中亦非今删】 即尧舜 【曹脱尧舜二字今从何王】 诚说　人固 【人朱作入非】 近自不欺于妻子始 【曹误自作曰误于作自今从何】 自身行家自家行国 【曹作身自行家家自行国今从何朱】 运周 【周曹误用今从何朱】 其心 【心曹作诚今从何朱】 成物 【物何作务非】 至矣 【至朱作圣非】 尽矣 【曹作未尽也今订】 而成 【成朱作诚非下同】 之迹 【迹何作道误】 庸说　天叙 【叙何作序】 子思子 【陈无下子字】 之丹 【丹何作井非】 美则美矣 【曹脱上美字今增】 糠糟 【糟曹作■〈米冓〉误朱疑当作糒亦非按庄子不如食以糠糟今据订】 之过 【曹脱之字今从朱】 和说　旻天 【曹脱旻字今从何】 不正 【正何朱作至王云一作序】 黄河九昭　导之 【曹误作之道今从王】 发圣 【曹脱发字今从王】 企之 【企何王作跂】 踦之 【踦王作绮非】 障以 【障何作陆非】 因作 【因何作应】 发源　其形 【何作形其非】 闲汝 【闲何作开朱作闭】 不人 【人何作人非】 见其 【见何作鬼非】 迄反 【迄曹误乞今从何朱】 洑流　形必 【曹脱形字今从何王朱】 养斑 【斑曹作班今从何】 何溽 【溽何作辱非】 十袭 【十朱作什】 潮汐 【汐曹误沙今从何朱】 化道　霜降 【降朱作举非】 为椎 【椎王朱作推非】 壑初 【曹脱初字今从何王朱】 竦辔 【竦朱作谏非王作御】 圣门 【圣曹误门今从何王朱】 通塞　云中 【云何作雪非】 岿宫 【岿何作蘬非】 侯愈 【愈朱作悆非】 匡俗　竟之 【竟曹误诧何作諚尤误朱作定今从王】 避碍　斄牛 【斄曹误犁何朱作牦按庄子作斄今据订】 而饥 【饥朱作讥非】 揭兮 【曹脱兮字今从何朱】 入海　日月 【月曹误用今从何朱】 归墟 【墟何作墟非】 通天　扬鞭兮 【曹脱兮字今增】 持斧 【持何作待非】 精兮 【曹脱兮字今从王】 糳招 【曹脱糳字今从王】 夫人 【夫曹误天今从何王朱】 此心 【王无心字非】 咏归词　何悲 【悲曹误怒今从何王朱】 操之 【操曹误探今从王朱】 惟曾 【惟何作撰误王朱作娱】 乐天 【曹脱乐字天下衍命字今从何朱】 不滓 【何朱作下泽王滓作择非】 方舟 【方曹误芳今从王朱】 

　　○卷第二 
</div>
    <div class="pagination">
<a href="滏水集_page35.html">上一页</a><span>...</span><a href="滏水集_page31.html">31</a><a href="滏水集_page32.html">32</a><a href="滏水集_page33.html">33</a><a href="滏水集_page34.html">34</a><a href="滏水集_page35.html">35</a><span class="current-page">36</span><a href="滏水集_page37.html">37</a><a href="滏水集_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
