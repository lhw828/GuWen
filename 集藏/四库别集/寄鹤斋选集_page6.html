<!DOCTYPE html>
<html>
<head>
    <meta charset="UTF-8">
    <title>寄鹤斋选集 - 第 6 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>寄鹤斋选集 - 第 6 页/共 14 页</h1>
    <div class="content">　　哀罗山
　　罗山坡陀撑不起，昔年汝南丧于此；山头日出云悠悠，山下溪流石齿齿。山水依然不见人，见山、见水情何已！登高东望隔数峰，君家去我数十里；望眼穷时暮霭生，是山、是云杂红紫。遥想冲宇云山中，君居傍山有妻子；愧我受君临终言，未能春秋时经纪！复遭沧桑剧变迁，有子读书半途止；国恨家常两不堪，寄书劝学近迂理。君家书卷尚等身，会当携挈究经史。临风忆君长痛君，有酒难浇君故址。时乱俗殊君未知，安得长言到君耳！空山招魂何处来，世事似尘人似蚁；纵使化鹤犹得归，难问当时旧朝市。朝市如今不可言，君之墓草亦已靡；放怀回首望他山，人歌、人哭秋风里！
　　哀苗山
　　昔年兵气冲扶桑，为虺、为蛇海上狂；军中惟有哥舒翰，城下竟无张睢阳！岛夷猖獗不可制，一撮苗山能抵当；台湾破碎已三载，至今人说徐、吴、姜。徐君勇敢推善战，儒巾结束变戎装；腰下长携三尺刃，手中能擎百子枪；冲锋独队遏强敌，出没山林成战场。姜君勇悍亦异常，一时驱虏如驱羊；吴君统率同一气，义旗一竖神扬扬。诚知大敌未易御，民众骤合非久长；又况援师不足恃，岂能只手除欃枪！如火如荼敌军至，六月、七月人惶惶。苗栗山头台安海，西有舟鲛东有狼；为猿、为鹤不可知，数君名在家已亡。存没死生疑传疑，生死于君两不妨；生为国士死国殇，望风凭吊歌一章！
　　钓龙台歌，和梁先生子嘉
　　钓龙台，高崱屴，千年故址潮千尺；钓龙台前海水深，钓龙台后风云黑。于今不见闽王来，犹见闽王钓时台；台对荒祠自今古，台成浮世如尘埃。闽越王去不复返，海水东流不复转；钓纶下水海水高，长绳系日白日晚。争道当时禹迹遥，会稽禹穴今迢嶢；越国犹余防风骨，闽山不到神禹轺。往事迁流思帝子，骑龙、豢龙龙可使；禹王胼胝不到斯，禹王苗裔王于此。粪除足补神禹功，披荆拔棘东海东；南台山下钓矶石，钓起禹时挟舟龙。于今海水复扬尘，海中疑有蛟鳞鳞；安得钓台沈一饵，钓断螈螭安八闽！闽越王是屠龙手，惜哉事汉心不久！夜郎自大轻辟胡，终被汉禽作龙屠。后有负汉王心粗，请视王台血馍糊！
　　叩阍辞
　　海外之民同戴天，覆盆在顶天悬悬；天所覆载无颇偏，何为此地民颠连！乙、丙之际烽燧然，丁、戊之交民孔瘨，天魔对人舞跰跹。鱼羊食人血湔湔，杀人如篦如草菅；民居此间如拘挛，足如茧缚手如卷。如肉、如醢在刀边，如獐、如麋狼虎前；虎则咆哮狼流涎，耳雷鼻火涎如泉。磨牙抉爪为戈鋋，罗刹鬼国黑风旋；人肉为粮膏为餐，一餐未饱万骨攒。肩髆高于火焰山，浑沌无窍亦鑱镌；况为血气何能全，不角、不爪堪一叹！天骄肆虐群生孱，人类尽为异类残；何有飞走及蠉蠉，杀机所逞毒■〈雨上漫下〉■〈雨上漫下〉！蒸为疫疠及黄瘅，纷纷跕跕堕乌鸢；死或僵仆病逆亶，病者死者郊遂迁。不然须遭挞与鞭，重则系缧年复年；或鸩而死即方便，讳死、讳病泪涟涟！人间万户如禁烟，疫所不及亦苦旃；防病骈将无病牵，瓜蔓之抄果蔓延。我且翘首一问天，天纵彼暴何为焉？岂为气数天无权！古有大劫经三千，劫灰未满无可填，须将人类劫中煎。但是为劫何矫虔，只将一岛付炎燀！东西之海何平平，中央一土独倒颠；文物之邦辱腥羶，伦类之祖一线绵，未知冥漠夫何言？高高下下皆陶甄，生人机械亦戋戋；天岂无力为转圜？何为坐视距啄专！山有罴貙野有豻，狰狞头角行蹒跚；避地欲到天门难，仰空呼吁天阊关。
　　中秋暴风纪事
　　秋空怒涛涌不止，万籁怒号动万里；平分秋色何处看？海风吹立海弥弥。海潮滂沛上冈陵，海岸邻居没风水；黑云蔽天天色沈，浮壒入云云气紫。一路山川齐撼摇，千年树木群飞起；南北东西不可知，汹汹声从西北始。予时道上匍匐行，碀■〈石童〉礌礐砂砾倾；摐金伐鼓俨临敌，身欲赴前势难争。皇皇避入人家坐，忽见千船、万船破；空际飘帆作纸飞，眼中老屋如箕簸。六月、七月暴雨灾，谁知秋半暴风来！天意微茫不可测，天灾重叠下吾台；嗟嗟陆危海亦惨，海陆无处非祸胎！问苍苍，有余哀，天昏月黑惟尘埃。
　　斗米叹
　　斗米易钱钱一囊，台湾未闻此奇荒；闻之自古疑荒唐，不意年来屡屡尝！今年米价尤殊昂，一斗二升银煌煌；市中之米作珠量，食米之人膏粱肠。贫民得米为米浆，升杓在手千金装；又有无米无可望，朝朝采藿登首阳。旱潦之后草色黄，茹草不得为寇攘；明火杀人取所藏，比于倭人尤堂皇。劫夺孰与税歛强，时或放火烧民房；亦习洋氛效薄凉，暴政焚杀皆寻常。盗为饥驱情可伤，况有道殣无匡勷！算及锱铢添税章，民不得食泪汪汪；房捐、市税何处偿，说增一倍告四方。人人争欲望苍苍，望天或雨钱与粮；无肉可敷眼前疮，无水可苏赬尾鲂。呜呼！无米孰为指太仓。
　　估客行
　　曾闻海上蓬莱山，珊瑚之树翡翠环；贸易往往得奇货，千艘万舶随去还。今日来时非畴昔，蝄蜽攫人惊远客；牵船上岸不放行，千金万宝皆一掷。邱墟惨淡何市闤，轻行辄罚千百锾。去家既苦远，居此复苦艰；误入蓬莱山上山，无乃南峤鬼门关！
　　答林幼春并怀林十及梁钝庵
　　焰峰崔嵬天一尺，峰下诗人林君宅；来诗遥遥怀鹿渠，鹿渠流水冬寒碧。前日送钝翁，共迟鸿泥迹；钝翁归去不可追，广州山与海天隔。复有松江食鲈鱼，君家十叔殊难得；寥寥人散天一方，我与君居亦并僻。安得君向鹿溪游，我向焰峰亦作客；题诗名山祷山灵，回天转海洗尘积！
　　吊梁钝庵（子嘉）
　　一年不见梁钝庵，见说已作古人谈。广州潮际风和雨，曾记游踪到东南？先生诗笔能使健，时如老骥腾服骖；五十功名无所就，三千里路犹健探。先生老境为诗格，自说学诗比高适；诗篇无多篇可传，将军门下为揖客。当时方盛汉官仪，幕府橐笔从文螭；草檄欲取玉鞶带，登筵辄挥金屈卮。沧桑之后君再至，匪遇山狙即野狸；晦迹韬光不复出，杜门谢客惟作诗。逸踪到鹿寻逸侣，索读文诗到予处；扬子雕虫为我倾，茅容只鸡送君去。去后君即归广州，竟闻玉树埋荒邱！庾信哀时赋未就，相如遗稿谁得收！五虎海门不可见，啼乌落日声啾啾。
　　留声器
　　器之函，或高八寸、长八寸，广半之。中藏机关枢纽，别有筒三十或四十不一。制器者，每筒敷以电器；使人歌，歌声为电摄筒中。他语言，亦摄之。一筒一曲，曲如其筒之数。临听时，置筒函上；将机鼓动，众声齐出。一曲终，易一筒，数十筒周而复始。筒摄语言者，即传语言，听之无不肖。价或百余金，或数十金；价高者声亮，贱则声窳。是器制自西洋，近日处处有之。仆尚未之见，闻诸沈君云。
　　万籁寂静虚堂风，长腔、短腔出郫筒；一鼓促拍「河满子」，再鼓摊破风入松。云璈水调殊玲珑，摄以电气贮以筒；芥拾音响归冥蒙，橐龠枢纽相磨砻。放之满堂为逢逢，倾耳曲折无不通；偷声共诧「声声慢」，动色四顾色色空。初如湘灵鼓瑟湘江上，旋如洛神通辞洛水中。一弹再叹有余韵，一望无人无丝桐；传递语音亦曲肖，又如楚巫翻译出喉咙，石言鬼语非谣童。购得人人矜奇器，闻者往往惊神工。我谓此事何足异，在昔偃师称小技；革人歌舞能目招，驱使草木供游戏。顺帝灵巧亦可言，铜人报时按节至。国初博物有江永，邮筒传声千里致；锼■〈金孱〉浑沌机窍开，不须乞灵天地气。木鸡、木狗并有声，变幻五行易位置；奇巧即在耳目间，未用远征输巧事。西洋此器未十年，末巧由来吾吐弃。是器传语况区区，何似传递今古有吾儒！道德事功留纸上，但凭寸管非机枢。有时余事弄狡狯，吒叱笑骂杂噫吁，传之千载声声俱；不第绘声且绘色，活留■〈口罄〉咳并眉须。西人亦有文字鄙且拙，廿六字母徒翻切；拗断嗓子语言麤，虽有精意无由设。时移地易音即差，兜禽僸佅难分别；得其官骸遗精神，留声机械何须说！炮火有声声震天，西洋制作年复年；一震不留犹慑敌，兵家阴机能研坚。中华此事诚缺憾，铁马屯军噤不前；我思此事由人废，群才一出将渊渊。吁嗟乎，留声器，我闻汝声泪为涟。此间时事不堪述，妇孺啜泣难下咽。劳者莫歌穷莫达，万户吞声何处宣！愿借汝机托汝械，为记愁苦与颠连；记事比珠哀比弦，传诸大帝钧天广乐边，叩天问帝夫何言！
　　幼春邀过罩雾，喜晤其叔林十
　　十年眺雾山，一朝登君户；入门不识谁主宾，纷攫诗书同茹吐。君家阮叔在堂前，长揖话旧问劳苦。入夜挑灯明月光，瀹泉煮茗论今古。朝来为指屋后山，山中有亭兼有圃。共向山头泛櫂行，归来君叔笑相侮；问余袖中携何诗？将毋当作看山谱！看山、看雨住亦佳，有朋、有酒狂相舞；留我暂为北堂宾，羡君长作东山主！他时鹿渠得再来，此闻焰峰犹可数；万仞起白云，余怀能挹取。
　　写山谷诗；幼春有赠，即次其韵
　　山谷诗编、蔡伦纸，我生见月辄忘指；百里携屐为看山，忽为古书滞于此。林子下笔发想奇，新词未就神先驰；写余饭颗卓午身，成君织绵云汉诗。是时六月鸟声变，祝融当天南氛煽；手持一卷冰雪文，风流千古涪江擅。涪江兴废二百年，七言古格今犹传；忆曾全鼎尝一脔，未殊寸管窥长天。健笔雄词万斛重，有人绝膑或折踵；才怯搏虎终非豪，力奋当熊方成勇。林子作诗贮满筐，三唐、两宋一囊装；须与直追汉、魏上，沧海横流才可防。
　　戒烟长歌
　　时下竞为戒烟，多有病者；予从俗戒之。累日无苦，遂复吸之。因歌以寄意。
　　人生嗜好各有偏，昔者为酒今为烟；通脱俱能适我兴，迷溺乃足生彼瘨。酒可合□可颐养，下饫渔樵上神仙；奇士、隐士或赖醉中传，嗜之灭顶而流涎。遂有丧性家国捐，归咎于酒何为焉！譬之于食色，乐而过之亦致愆。我生于世百无嗜，独有书味结寄缘；宋艳班香供吮嗽，经腴史液相缠绵。闲来偶吸罂粟髓，恰如客思蒪菜然；写意聊作消闲计，心不在此等谈玄。床头金灯伴玉管，藉作藜光年复年；亦愁食痂成夙癖，旬日匝月辄舍旃。凌云吐气豪千尺，未许尤物长熬煎。况思调鼎上金殿，复愿饮冰到居延；一桮、一酌且须断，宁忍烟霞痼癖卧寒毡！虽未作监兼作戒，早已忘蹄又忘筌。自从世界变腥膻，燹火劫灰焚大千；恶氛炎燀不可扫，瘴烟毒雾镇相连。九霄无路餐金瀣，半世空劳炼汞铅；自叹此身已废朽，遂将此事托逃禅。古人有托隐于酒，我今何妨隐于烟；收拾青云付灰烬，壮心缕缕管中牵。芙蓉城主石曼卿，金粟堂身李青莲；末路英雄无退步，喷■〈口薄〉愤气填坤干。小榻一椽书百卷，枕藉拌作瓮中眠。谁知时俗有洗涤，争伐髓毛争磨镌，禁烟争问到吾边！吾聊从俗佩韦弦，戒之连日喜安便；不如俗鼻有涕涟，不同俗态有癎颠：无众生相无我相，脱然一笑破万缠。但是长夏难排遣，终日废闲空手心悬悬；此物费吾无多钱，吾姑执此胜执鞭。陆沈于世何所望，吸风饮露一寒蝉；援我自有「传灯录」，慎毋嗔我为矫虔，我于此中获洞天。
　　题邱菽园「星洲选诗图」
　　漳州邱孝廉名炜萲，托迹星嘉坡，广开坛坫；为康南海牵涉，几不测。今以选诗遣日，寄此征题。
　　南溟万里海水黑，游人到此俱失色；诗卷空留天地间，珊瑚直沈波涛侧。儋崖久已无名儒，峒黎岂复知苏轼！况自贡道当时绝天家，南洋万国已阻万重沙（南洋至中国海道，有万里长沙，为舟行之险阻）。衣冠文采风流尽，言语侏禽教化差；不迎白虎周符节，且罚黄龙汉使槎。此时纵来青云士，如以衣裳卖越市；世界烽烟炮火多，夷歌起时弦歌止。倘逢世上操觚人，不啻海滨逐臭子。谁知豪杰出芦中，独回窄袖乘长风；怀铅握椠星洲东，大笔一扫万尘空。汉、唐遗族有生聚，舜、禹苗裔非洪蒙。身自南来心自北，应有悲歌哀家国；狂澜不断欧罗巴，痛泪无穷波罗的。李、杜百篇寄远邮，板荡八章吟绝域。我从王子慕邱迟，亦在天南沦迹时；绝口不谈寰中事，杜门罕驰海外诗。忽由图里见君面，不夷、不夏匡解颐；想见掷笔鸡林地，折尽浮海扶桑枝。孔融、德祖大小儿，贾山、鼂错新相知；君也置喙于其际，令我闻之轩须眉。云何避祸忽变计，朱公赎罪千金赀；南海虽得云雾披，此生未免付聋痴。今日闲情操选政，蛟龙岛国平如镜；星辰时从海底回，日月每向涛头迸。七洲洋过接崑仑，崑仑奴奉陶岘令；鼠毫麋墨长髯来，犀角象牙奇物竞。更闻炎方出翠毛，片羽值得黄金绦；君也见诗如见宝，沧海一钓连六鳌。人生时事不称意，浮沈一身无位置；惟有饮酒与放歌，足以幕天兼席地。二三素心共擘牋，传之千秋成韵事。恨余阻隔万重山，蓬莱可望不可致！题诗寄与海西头，拍海鹏鵾云生翅。
　　有感放歌二首
　　八年不踏中华路，海外风烟尽非故；沧溟一水断东南，青山不合谁得渡！黄云一片海上来，蛟鼍吹波长不开；我欲鞭石作桥过，江山惨淡金燕台。嗟我豪怀不可说，雷公烧尾剑破缺！入水无由化龙飞，丰城夜夜牛斗热。
　　我生不得骑马游司并，又不得披裘冰天射虎行；壮颅郁郁居此岛，何能碧海诛长鲸！行年三十又有七，电光雷火驱白日；已抛腰下断水力，更秃楯头如椽笔。意气空自不可羁，少壮风云能几时！宇宙黄埃万丈积，挥戈欲扫嗟已迟！此心岂得付流水，我欲登天一问之。
　　赋赠丁茂才锡勳从内兄
　　昔日君家富华藻，琴书冠佩春风好；老成凋谢（君父，故进士）危乱来，全家航海辞蓬岛。楼台亭阁烽火中（君故楼屋，半灰兵火），丁令重归颜欲老；中原山水已沈沈，故里风烟殊草草。君来已叹风景非，君怀不与当初违；过我床头论书史，奇气激昂风雨飞。三、四年间两相见，闽山、台海开生面；旧时头责不余嘲（余妻兄某，为人凶暴；少年时，彼此实有互相辱事。「头责」句，正非泛用典故），今日神交不汝倦。纵谈时事更谈诗，海外今无此襟期；五千年史三更展，五大洲图四壁披。时时激我功名念，夜永灯抽一尺焰；上岸已同张子舟，冲霄欲作干将剑。君今踪迹又一年，去帆阻滞蛟螭涎；他日未署青山券，此间先买阳羡田（君今年欲返泉州，应省试；被日本验舟驱回，遂营置田亩）。可叹辞母别妻子，弟兄三人寄于此！北风萧萧吹海涛，不免望云又拊髀。
　　寄赠施悦秋先生（菼）长歌
　　先生以抗议丈田事，遂因戊子施九段之变，得奇祸；上流且陷以大法，潜踪走免。事稍平，改今名，登癸已贤书。未二年而有日本之变，复避地去。庚子及今年探戚来游，两次见过，赋此寄赠。
　　忆昔中原承平世，先生文采青云第（先生伯兄，以进士出补知州）；万丈光芒压斗牛，千里江山开绮丽。元龙豪气曾几时，世钢致人不可知！曾参原无杀人事，范滂竟有党祸施。党祸由来陷清议，大狱锒铛动缇骑；浮家一舸走江湖，惊涛骇浪皆痛泪。阴阴六月天雨霜，浮霾蔽日无晶光；匿迹通家似张俭，埋名药市同韩康。人生胸次多磈礧，得来祸患非寻常。先生意气仍爁煔，耳雷鼻火吐长焰；啸歌不废万卷书，感愤横磨三尺剑。得拂蓬块生回风，张禄名字起秦中；系铃、解铃非吾累，失马、得马惊塞翁。大名方自满瀛东，谁知鼙鼓来破空，宰相割地出和戎！瀛洲一岛付异族，海国遍处生狼烽。先生全家复越海，祸患乱离才数载；一生未餍升平福，千秋竟见河山改！去年海峤来一游，城郭惨淡烽烟收；老成星散人物异，猿啼鹤唳堪泪流。今年访旧复一到，殊邦谁是辽东帽！仙尉姑为外氏来，王母方壶长痛悼（君岳母居台，今年死）！我在大荒正闭门，忽惊天外得逢君；渡江温峤重相见，裨海邹生一论文。中华可叹今迟暮，异人不出终沈痼；功名无由汗马开，英雄多少儒冠误。君不见辛幼安，旌旗归宋犹退闲？我生况难作此梦，壮怀耗矣空丸澜。先生虽未得盘礴，犹欣后起能鹰搏（君今年一侄儿登科，一长儿录榜首）；乾坤虽老有所娱，丝竹中年差不恶。嗟余今生长此伧，唾壶击碎声彭觥，望汉如望登天庭；万里向风常太息，何时鼓舵从先生！
　　闻东西战事感赋
　　东头斗龙西头虎，杂糅万类为刀俎；草木江山腥血流，乾坤橐钥变机弩。叹我生时何不辰，极目中原生莽榛！汉武、唐宗不复作，争长黄池付夷人！今日四万万生民，蠖屈谁能不求伸！朝廷不为鼓舞计，坐视外人立两甄。辽东、辽西无净土，海南、海北飞灰尘；甘受商于仪诳楚，岂真鹑首天赐秦！至今英雄尚不出，我恨造化诚不仁！两狼斗门内，咆哮日成队；褒衣大袖立当前，嗫嚅无从置巨喙。谁为强弱、谁成败？痛我人物总齑碎！传闻峨峨铁岭山，西夷驻马当雄关；又闻旅顺城，西夷窟距成磐安。叹我有险不能握，日以大地供戕残！今年又撤西藏蔽，唇齿俱亡宁止寒。海东一国况纠纠，纵驱西人非吾有；外庭内奥俱破摧，辞得狼贪来虎吼。中原尚有山林薮，亟呼豪杰四保守；贰师、霍病能鹰扬，深目奇肱应狗走。陆有大冶、海有琛，旋转坤维在反手；不信万年太古邦，一旦龙钟便老朽。呜呼！今日谈强等谈空，平戎策付马耳风；铁轮炮车满天地，狂澜日与海流东。频年燹火接天红，侧身西望徒忡忡！焦头烂额盛京路，匍匐父老提儿童；谁知海外暂食息，哀哀亦成中泽鸿
　　春寒，林仲偕从弟过鹿，酒中述游迹并庚子在京时事；歌以寄之
　　我尝楼头望沧海，长恨怀抱不得开！春寒连日风和雨，忽闻客自山中来。客楼诗酒纵谈讌，■〈彳光〉佛高、李登吹台；眼前吐气无蓬莱，抵掌大块如尘埃。就中一人自远至，行尽中原万里地；西拂华岳、东泰山，北沿黄河、南淮、泗。太行秋色马头来，吴苑晓霜襟面渍。朝浮淮水江水舟，夕宿焦山金山寺。半渡闻得广陵钟，六桥看得西湖芰。吊古屡酣燕市歌，感时直下雍门泪。酒半为我谈帝京，巍巍宫阙妖狐鸣；风声鹤唳无人色，戈船纷到西洋兵。将军死绥天子去，关河咫尺无由行；鬼火磷磷照白骨，虎牙戛戛腾阴坑。君也万死寄一生，先时蹑屩出昌平；惊魂未定更浪迹，到处访古停行旌。驻骖才听华亭鹤，挂席去狎扶桑鲸（仲省父朝栋上海，旋即游学日本）；壮哉风涛万里程，可怜尘事无一成！君谈未已我长叹，世途于今是极乱；东西夷夏溃长防，南北河山归糜烂。吾台已付弱水沈，中邦亦共破舟看；纵觉黄图终崛兴，不免黑风此吹散。中宵难着祖生鞭，空听鸡声号至旦。酒间慷慨欲悲歌，门外风多更雨多；北斗沈天夜滂沱，我歌斫地君则那。君家诗思况如涌，大山、小山能唱和；其一中原历险远，其一海外历惊波。眼里多少舞天魔，流露诗间即楚骚；他日示我一尺卷，下倾沧海上银河。
　　吊从内兄丁锡勳茂才
　　眼中诗笔谁清妙？丁君鸾凤孙登啸。乱世文章故家子，携家避乱南闽峤。闽南一去几春秋，畴曩海东来一游；陆子见人当入洛，仲宣邀我共登楼。挂帆辞我中原去，秋风萧萧海天处；忽闻贾谊伤■〈服鸟〉词，不信王乔骑鹤驭！与君缔姻逾十年，去年始亲翰墨缘；方拟鲁璵双合璧，谁知雷剑一沈渊！是时分手才半载，相约榕城欲相待；万里云程望帝京，一朝恨水填沧海！海上有田家有书，闽山亦有寓公庐；华表魂归城郭改，松亭梦落屋梁虚。伤心母老妻孥稚，仲容（丁复）寂寞身后事；名山有才未著书（改用赵云菘句），逢时无命空识字！世界烽烟变古今，江山花鸟怆人心！那堪朋旧晨星散，况复功名逝水沈！台湾延平旧幕府，词客哀时泪如雨；只今不见丁仙芝，故里空余洪驹父！于公门第王公孙，垆下黄公痛夕昏；涛声浪色沧溟路，何处招君海外魂！
　　村家夏日即事
　　一村流水浮瓜棚，浓绿沈沈昼无声；白鹭乌犍满村外，时有铜钲呼卖饧（台湾卖饧，多击小铜钲，不吹箫）。前村微暗后村明，新稼初收鸟噪晴；农舍炊藜午烟散，人家打稻晚风轻。瓮中腌出冬菘菜，盘上缕堆春薤茎；催科旦夕偶不至，一村便作桃源行。昨日典衣今赎到，老翁呼儿聚前楹；忽忆户税未供毕，顿愁虏尉（虏尉，蜀呼北吏之名；见放翁诗话）鸡犬惊。曳杖趑趄门外望，暑云热日当庭横。
　　倏忽寒暑，壮士迟暮，感愤身世，赋之
　　春秋寒暑速邮置，马狗车栖身如寄；俯仰乾坤一蘧庐，叹息韶华几轻弃！人生须作酒中仙，茫茫混沌不知年；不然天地皆窒塞，低头蝼蚁为比肩。丈夫莫言身七尺，虱处褌中偷游适；风云高跖欲扬眉，九垓六合都无隙。况乎海国吹黑风，牟牟南北昧西东；中原更在陆沈里，英雄老死蓬蒿中。搔头我欲问造物，世界胡任狐埋掘？神州、赤县无纪纲，灰劫久沦恒沙佛。阴阳晦朔去如驰，智勇失时何所施！壮士头颅不堪抚，朝为黑漆暮白丝。狼贪鬼谲终难餍，万卷诗书输一剑；何时唤得群雄兴，鲁戈返日光爓爓！呜呼我已腐儒酸，后生谁能忘此念！
　　感愤时事，再赋
　　衮衮诸公如傀儡，朝求神仙夕尚鬼；堂堂衣冠不自存，苦把貂蝉续狗尾。叶公好龙已非龙，乃好殊俗小雕虫；钩輈口舌成才隽，胪列皮毛为化工。有兴不浅是老子，无物可观信恼公。呜呼中法能求实，随处可生新艺术；不然西法亦腐烂，覆辙后先总如一。君不见西国亦有弱与强，强者不少兴与亡？刻舟求剑去已远，胶柱鼓瑟宁非伧！自丧黄钟宝康瓠，实弃苏合亲蛣■〈虫羗〉；我谓有道兴征伐，蚩尤终不敌轩皇。
　　·五言今体
　　口号，代酬日儒白井氏韵六首
　　感梅
　　故垒
　　海上
　　凭吊
　　望海
　　归乌
　　鹿溪
　　感事
　　食乌鱼五十二韵（丁酉作）
　　答梁先生子嘉二首
　　冬日感事四首
　　闻日□军队搜山感赋
　　闻难民逃居山内感赋
　　内山即事二首
　　口号，代酬日儒白井氏韵六首
　　苦战山河血，长留劫火悲；千兵横掳掠，万户叹流移。赤野蓬头满，青芜泪眼窥；九阍天问远，默默恨为谁！
　　祸水惊千古，机关遍九州；错成炉莫铸，柯烂斧空收！已结纵横局，谁能汗漫游！先朝鞭策远，今日丧边筹。
　　掷地金瓯缺，河山付愤王；尧疆看荡析，禹甸失圆方。蹈海风波阻，回天日月长；哭来途尽处，车辙在穷乡。
　　同室干戈起，纷纭在亚洲；虎伤庄子获，鹬利老渔收。唇齿忘邻谊，情形误上游；万全如可计，鼎立是高筹！
　　有怀思故国，大势绌勤王；控驭如三代，帡幪及万方。伤心抛璧碎，失计折鞭长！事事随流水，悲余老是乡！
　　托身同绝域，回首望神州；日月瞢瞳转，风云痛泪收！山河新局面，京阙旧魂游；误国知谁手？前谋李相筹。
　　感梅
　　处处瘴氛生，桃花难得洁；寒来一树梅，不染猩红血。
　　故垒
　　故垒歌番曲，凄凉不可听！无多古时树，伤心乱后青！
　　海上
　　海上青山在，天边白浪多；东南陵谷后，无复汉槎过。
　　凭吊
　　青山竟无恙，紫气未应消；一代兴衰恨，匆匆海上潮！
　　望海
　　长天千里尽，斜日四山衔；片片浮云影，依然故国帆。
　　归乌
　　燹火楼台后，林间乌夜栖；旧时风景好，犹自尽情啼。
　　鹿溪
　　蓬山久变迁，古岸横波剪；不觉鹿溪潮，年来亦日浅！
　　感事
　　千古极沧桑，华夷杂犬羊；长天生苜蓿，远海接鸿荒。地阻虚闽、粤，时危变汉、唐；寰留寰宇外，晦迹得昂藏！
　　食乌鱼五十二韵（丁酉作）
　　俊味来沧海，腥风近黑洋；乌头馋客啗，鱼尾酒人尝。煮濩宜同蒜，烹调不待芗（乌鱼，宜蒜）；青鳞残似贝，白肉润于霜。山泽轻鹅鸭，江湖薄鱮鲂；鲤同金脍好，鲈想玉冰凉。比目嫌消瘦（乌鱼冬至后，比目身瘦，味不佳），生胎美抱黄（乌鱼胎，腌干，味最佳）。伊时方魻鲽，无数共翱翔；随浪千群出，迎涛万尾张。轩鬐成蜃市，聚吻起鼍梁；渔子乘流俟，鲛人撒网狂。渊澂云渺渺，天压水茫茫；满载编桴重，分阄入市忙（贩鱼者，分阄以卖）。贩争排巷过，买或典衣偿；日暮千钱数，冬寒一担望（乌鱼以暖至）。唤来红店口，挑去绿田庄；俎豆难尸祝，盐醯任灶娘（是鱼，人不以祭）。鱻能下酒，酸酱可和汤；腻比江瑶脆，甘逾海蚱强。荔枝闽岭秀，橙橘洞庭芳；食谱堪增选，厨珍足破荒。朵颐纷落箸，染指快倾筐；剖脑疑镌玉，含臊若吮香。跰跹儿女辈，颠倒狗屠场。阳至分前后，盘羞判楛良（是鱼，以冬至前为佳）。年年随序到，处处逐波扬；似雁能无爽，如潮信有常。有时踪迹少，问价往回昂；合浦珠腾聚，洋川米发祥。渔家欣出筏，海户喜开觞。未觉天风冻，奚知水路长！不须求鰋鲔，岂必慕鲨鱨！王政浑无禁，波居可作粮；今朝人涸辙，异事海生桑。孤负持螯足，欷歔结蛎房！豫且龙服困，霸国鱠残当；嗜鳆奸雄餍，为鱎俗士将。何曾贪肉食，张翰把蒪忘；弹铗惟卑屈，论蚶孰慨慷！孕腴非鯗腊，削白愧熊肪；即此当前味，教余触目伤！功名鸡肋弃，身世鰂烟藏；喉里悲吞鲠，槎头叹失防！如■〈鱼便〉恒缩项，匪蟹久无肠（鱼亦有无肠者）；日日思河汉，家家痛武昌！偶然轻暖出，忽见巨鳃扬；作炙糅辛醋，烹鲜列酒浆。侯门鲭鰿摈，吴地菜鲑攘；淡泊吾能受，腥羶尔不妨。老饕千盏后，大嚼一灯旁。梦断鱣三进，痴怀鳖两裳；何如捐口腹，■〈氵敕〉齿到沧浪！
　　答梁先生子嘉二首（名成枬）
　　四海风尘外，论交孟与韩；岘山今体绝，蜀道古诗难！老格追高适，雄词薄子安。岭南源委在，当作替人看！
　　相逢如旧识，慷慨问为谁？瀛海伧荒客，文章大小儿。世将公作寓，诗与境争奇。直道同刘四，危邦慎所之！
　　冬日感事四首
　　望断中华路，风波日日寒；伤心沧海上，已作岛夷看！
　　无地无兵燹，年年劫火来；梅花红雪里，犹带血痕开。
　　四载居荒徼，何能陋九夷；家家存汉腊，不见汉官仪。
　　廛里来横敛，谋生计已穷；逋逃何处去？海市蜃楼空。
</div>
    <div class="pagination">
<a href="寄鹤斋选集_page5.html">上一页</a><a href="寄鹤斋选集.html">1</a><a href="寄鹤斋选集_page2.html">2</a><a href="寄鹤斋选集_page3.html">3</a><a href="寄鹤斋选集_page4.html">4</a><a href="寄鹤斋选集_page5.html">5</a><span class="current-page">6</span><a href="寄鹤斋选集_page7.html">7</a><a href="寄鹤斋选集_page8.html">8</a><a href="寄鹤斋选集_page9.html">9</a><a href="寄鹤斋选集_page10.html">10</a><a href="寄鹤斋选集_page11.html">11</a><span>...</span><a href="寄鹤斋选集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
