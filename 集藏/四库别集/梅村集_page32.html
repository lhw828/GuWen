<!DOCTYPE html>
<html>
 <head>
  <meta charset="utf-8"/>
  <title>
   梅村集 - 第 32 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   梅村集 - 第 32 页/共 33 页
  </h1>
  <div class="content">
   国子监祭酒呉伟业撰
　　墓志铭四
　　张母潘孺人暨金孺人墓志铭
　　余友刑科右给事张敉庵讳王治以戊戍之正月二十四日偕诸兄葬其妣潘孺人于虚宇府君讳翼之之墓而金孺人祔焉金孺人者故翰林庶吉士西铭先生讳溥之生母也虚宇公元配陆孺人无子有子十人唯潘孺人以继室生源与濬而敉庵最少三人者为嫡出余皆少室其前乎金孺人者有汪氏叶氏虚宇公之葬也先以汪从比堂之启叶为同窆而不得与金孺人并书春秋之义母以子贵且以不没我西铭而推崇其所自出礼也先是敉庵官京师疏请葬亲以例格不允比归而谋襄事蹐门来告曰先兄西铭成进士而葬我府君今王治叨一命葬吾母以及先兄之母则犹先兄之志也先兄之门人唯有子在其畀之一言呜呼余忍不铭按状孺人潘姓家世太仓人祖父皆儒者有学行孺人在震而表嘉祥及笄而内训其嫔于张也赠君夫妇在养而庶子之岀多母者在抱孺人专柔恭顺奉顔色庀甘防克以孝闻其厚前室之家也如已家字他姬之子也如已子外而门从姻党下而阿保傔媵遇之皆有礼法族蕃且大中外无间言府君之兄司空公夙友爱而为左右所惎间孺人从容告其姒妇曰娣之于姒以何亲曰以兄弟亲也然则第奴舍客以视兄弟诚有间矣他人以疎亲独不能使亲亲此吾夫妇过也司空闻之泣复欢好如初府君以执友王公无子命以已子子之即敉庵也王公歾家亦浸落孺人迎其嫠嫂以归在礼异姓不得为后其卒也或疑其服孺人曰生乎于我养死乎于我哭其又何疑焉府君晩嵗不怿思诸子以文墨自奋孺人设家塾宿膏火穷日并夜述遗语以朂勉诸孤竒西铭之才独怜爱之命诸兄与之齿曰若无易此子为也金孺人天性谨约于軰流中素敛退而独归心孺人常教其子以孝虽析箸异居而晨昏罔间西铭贵賔客生徒奉酒执羔雁起居两太君者车数百辆金孺人必推孺人先而已下之孺人所出三子皆才每兄弟同集篇章竞进辨论蠭起西铭顾其坐客槩论天下名士辄屈指曰我八兄我九兄八兄谓源九兄谓濬也敉庵甫龀而孤孺人以属之西铭曰若善教此儿哀此儿尤小也西铭横置一榻旁庋图书朱黄钩贯手指而口授之其于立身取友之道厚期待勤诱接尝废巻太息曰吾母老矣安得吾弟之早就一第以仰慰我母乎崇祯已卯孺人亡又三年西铭没金孺人伤心防痛未逾朞亦至于大故从此师友凋亡陵谷迁改海内人士搤擥于盛衰兴废之际在两母之没恫乎有余感焉敉庵成进士官諌垣酒防灯灺追忆西铭昔年太息之语而孺人已不待未尝不泣下沾襟也初西铭之葬府君也张氏十子就列而三母帷乎堂髽而将事今西铭无子有嗣子曰永锡而叶母所出二人质先也长已先亡次京应也亦老病以此三母之葬皆敉庵及其同母兄主之君子曰孺人之训齐异室足比同仁敉庵之志笃在原可称不匮善哉足以为法矣抑吾闻之孔子葬母于防门人后至夫负土执绋亦为人弟子之道也伟业挟防从师升堂拜母哲人既萎十有九年今者覩双碣之岿然庶九原之可作南瞻其子北望其亲在于吾师可云无憾而门人都讲渍酒山丘松槚之痛方深蓼莪之章久废江都子弟重经董相之坟沛郡诸生共诔桓厘之行能无然而已乎乃因敉庵之请为之合志而铭之曰
　　母也十子慈子曰百世师我刻此辞其系后人之思者庶几嫓美乎鸤鸠之诗也
　　佟母刘淑人墓志铭
　　大房山之下有佳城郁然斗泉圣水蜿蜒趋之者是为佟母刘淑人之墓淑人之葬也子江南右方伯讳彭年方从政于呉季弟房山令有年为书告兄曰吕望封齐三世葬周不忘本也吾家备旄车之族掌环列之官循墓大夫遗制三辅股肱山川完宻莫宜于房邑自吾吏兹土行营高燥兆于偻佝而墨食将以月日启菆涂于国门之外逆吾母之防而防焉方伯奉书而泣乃手疏内行谒铭于伟业曰先淑人之疾革也吾两兄属櫜鞬于南郑彭年先亦受任肃州防家中丞建节河西避尊与戚官命未改获淹久于私第适罹大故偕吾季铺绞紟视唅玉是天假其间少逭恨于终天也今两兄还归率诸子弟奉轜车穿复土百里之内外姻毕至彭年独守官于南不敢越制徒跣以及于祖载庶几下繂之石镵懿行而掩诸幽有以慰其无穷之悲乎请累子伟业曰维公有恩徳于呉之民公之母则犹吾母也敢用不文辞乎按状淑人刘姓占籍寜远卫处士云封公女也其先元戎髙其勇爵父则壹行标其素风维佟氏远自晋魏以来世着襄平之望厘尔嘉耦嫔于髙门继亭公通明髙朗着令望于圭璋淑人婉娩温恭表芬芳于锜筥盥馈而媵御毕从庙见而宗亲交贺崔卢俪其光华钟郝侔其礼法矣其逮事王父母维斋公与李孺人也百嵗壮容班壹之就边屯牧九十徤饭虞谭乃家立养堂及尔尊章亦称耆艾左飡右粥异室同堂赠叅政西河公偕林淑人有子亦既抱孙亲在口不言老一身井臼两世晨昏君姑夙戒于鸡鸣长姒敢休于燕寝酒浆腆洗趋代勤劳箴管鞶丝先时纫制此淑人之孝也相我夫子夙夜不遑挽鹿车以御穷卧牛衣而劳苦士处世岂居人后君诸儿必大吾门敎之以方从其所好既而漂摇风雨尾山川铁笼载而尊老以全雍树驰而细弱乃免明智有余提携不易天乎何酷命也于罹方百口之无归又两亲之不禄流离空乏号呌苍黄心枯垫隘之辰礼尽凶荒之日傋物附身之无憾过时卒哭以犹悲此淑人之贤也冢嗣建邦勇不忘亲危而致命敝无存之死逆者皆髽杞梁子之防复之以矢割情止恸收泪存孤得其死所童汪踦亦可弗殇虽曰无功子千秋于今有后此淑人之仁也
　　王师南迈江汉徂征代马嘶斜谷之风巴山望桑干之月二子嵩年兆年岂敢定居身许人而母在不遑将父弟在军者兄归告我征人勤于王事赵奢当受命之日不知身家羊琇处军旅之间其惟仁恕不以余年累汝弗因吾故去军此淑人之义也
　　世祖章皇帝稽古右文兴贤育俊则有东都好学四姓横经元祐求材十科造士篝火佐芸窓之读倚闾传鎻院之名绩试方州才迁望郡髙唐盻子之遗爱常山主父之故城华发从游轻轩就养子勤于政母教之忠黾勉家风恪居官次何子平岂专禄仕隽不疑多有平反洊致嘉闻克遵慈训既朝廷布蓼萧之泽而私门执荼苦之诚追念先姑陈衣綦缟何心主妇被服山河属湛露之远敷已下泉之同叹于时方伯公改官武徳擢任并州厌次城头神萦梦寐铜鞮陌上目断襜帷王僧孺之引驺清道悲不自胜顾元叹之髙防趋庭伤心难再攀阊门之杨柳望涿水之松楸枯鱼衔索经霜露于三秋哀雁填泥隔关河者千里庶慿彤管足嗣徽音徴诸琬琰之词聊释桮棬之痛呜呼淑人之内行方伯纪之详矣自其癸未生之嵗七十春秋而方伯贵又七年而弃养则其生卒也六子事有可书者五人上殇而名者为定邦则方伯之弟而房山之兄也孙十三人国璠少孤诸孙为长玮珩瑄璟璜琛皆方伯之兄子瓒瑛琇则方伯子也琳璵琬则房山之子也皆冠之以国者着其行也谨最其余行宗党称其惠也婣戚称其睦也诸妇称其庄也孙妇之既馈者孙女之已行者未筓者教之如诸妇也曽孙之在孺者抚之如孙也林淑人之女归于呉者生乎于我养死乎于我殡诗曰问我诸姑遂及伯姊则其恤嫠逮下可得而推也伟业闻之自古兴王之代必先世禄之家在我
　　本朝佟为贵族如西周之推尹吉东都之重杨袁非徒峻秩雄班礼隆使相抑且文轩雕毂秩比乡君顾钟鼎之疏荣繇虀盐之代匮猗欤贤母允也礼宗文通武达而子孙众多男清女贞而姻亲光宠徳音茂矣福履绥焉犹有绪言不无遗恋虽幸万石儿郎悉居官下终念伯仁兄弟未尽目前愍孙谓靡父何依舒祺哀此儿犹小崦嵫日短禾黍坟高冢近楼桑流水出卢家之泺山名木叶故乡归丁令之家伟业同病相怜有懐不寐风停树静聼宿鸟之啁啾石泐金销望乔松之偃葢表丹青于弈世昭
　　纶綍于当年长沙人士文称陶母之贤稷下书生笔诔庄姜之行用狥方伯之请而为之铭曰
　　旄丘葛兮蔓髙城尾毕逋兮乌乌声伊孝媛兮斯晨征左抱姑兮右提孙号且踊兮苍旻闻嗟徃事兮何酸辛河水涟兮恒山青被命服兮乗朱轮我有菅蒯兮何锦茵我有藜藿兮何鼎烹惟玉树之森森兮慨予心之既寜石关兮髙坟玉佩兮辎軿望锦川兮夜月跂医闾兮秋云噫嘻千年终古兮其永列于斯文
　　封夫人张氏墓志铭
　　夫人姓张氏西安府长安县人封骠骑将军梁公讳孟玉之妻江南总兵都督同知化鳯之母也家本青门素族父以黄发杖乡少习端庄长嫺教训明诗习礼亲灞岸之蚕桑结帨施衿劳扶风之砧杵梁为旧姓世乃儒流衡茅两版守北地之髙风弧矢四方袭河西之余防曰惟贤媛爰定厥祥徳曜成臯庑之名伯鸾避世舞隂保陵乡之少府承家遂启元戎适逢兴运当其提兵牛渚筑垒鸠兹为王事维棘之秋正将母不遑之日义岂絶裾温太君之誓师姑孰功因剪发陶士行之驻节丹阳为彰陟屺之劳封于石窌用报倚闾之教锡以延乡以顺治十四年册拜为骠骑将军夫人夫有爵而妇则从子既官而母以贵已而位跻上将略着全呉髙牙大纛中权领东海之军文驷雕轩内顾尽北堂之养沃洲之浪不惊方舟徐进下瀬之师频胜扶杖何忧为将爱民此乃吾亲所教以身许国勿以母老为辞待兴霸以同餐賔僚诵徳为张辽而下拜将吏趋风霜露不居音徽遽谢乃以丁酉八月二十九日遘疾终于崇明之府第距其生年辛巳四月二十一日春秋七十有八呜呼夫人孝敬共勤贤明贞慎劬躬焘后作法贻谋长子鸣鳯为长安县诸生次都督也由丙戍科进士兰台著述孟坚为定逺之兄新息勲名伏波乃长安之弟跗蕚竞爽骐骥齐驱二壻则武逹文通三孙并兰芽玉茁孙女四人曽孙男女各一人襁褓为瓌竒异质婚嫁皆方雅名家无不义切杯棬礼修擗踊从者袭绖而哀号居者见星而奔问于明年十月扶榇西还艅艎之卒万人髽而路祭鱼盐之城百里哭以过防马鬛将封虞歌在道卜以某年月日葬于长安县某地之新阡礼也都督公以金革变礼丘陇兴懐甘泉图画秋风吹九陌之尘槐里松楸夜月照万年之树为之铭曰
　　定安之裔益耳之门举案风髙庆及后人酒泉辞歃曰余有母以兹教孝允文允武慈姥有山丁兰有庙采石来归板舆是导驾言徂东至于海邦扶桑日出峩峩养堂板屋之风妇女知义嗟季行役勉旃无弃爰告彤史昭示勿忘谁谓内则纪于戎行昔人所戒师迁于墓军行勿剪诵及行路今营髙燥武库之南佳城郁郁宰木丸丸乗氏加恩开封追命房虽閟
　　温纶未竟髙掩五尺旁置万家凡百孙子徳音不遐卜云其休元龟以食有如不信视此刻石
　　刘母耿淑人墓志铭
　　沂水孝廉刘君讳将以戊戍十月葬母耿淑人于邑之某阡而排缵内行介吾友维姚黄门永言为书来谒铭且致其尊人中丞赞皇公之命中丞讳应賔举癸丑进士为吏部郎有声常识余于京师者也余敢以不文辞乃为序而铭焉按状淑人为妇为女而孝也中丞家贫束脩羊不足于腆洗机杼操作黾勉有无辛勤佽助既仕而归倾箱倒庋上其装于尊老洗手不名一钱耿固方雅之族父为闻人门衰产落母毕以失明迎飬箸必亲哽噎必祝饭含窀窆皆得其礼其仰事有如此者淑人为母为女君而庄也中丞起家赞皇南宫二令洊歴中外庀内政识大体篝灯宿火以训课诸子衣麤食粝以戒饬诸子妇祭祀以防婚嫁以礼丝枲纫制酒浆朐炙家老长妾奉其教令不戒而办其御下有如此者孺人为大姒为诸母而寛仁有恩也中丞有三弟孺人防妯娌之间虀盐井臼已居其先篚箱扄鐍已居其后季叔早世慰其姑之哀以誓抚诸孤既成立矣逮乎遭乱相失析着破家间关追寻经营收恤始终不替其恩焉解衣推食以赒给婣亲折劵弃责以赈施防独饭僧祝呗以大作佛事呜呼淑人之内行孝廉状之详矣而最大者权珰之擅政也劝中丞以请急不挂于祸逆闯之犯阙也赞中丞以远避不罹于兵嗟乎三十年以来黄门北寺之狱设械于前赤眉铜马之乱张罗于后海内老成宿素保有家室妻子无恙如中丞者讵更有其人乎诗曰死生契濶与子成説执子之手与子偕老言击鼓用兵之日求偕老如此其难也当淑人之过江也骨肉艰难道途钞夺杜林载妻子于鹿车伯仁奉老母而南渡其劳苦可谓至矣中丞从安池纳节侨居维掦者十年而后归归未朞岁而淑人至于大故孝廉痛其母之去国还家日不遐给有风停树静之悲廼后之君子感漆室之遗忧览莵裘之旧业于淑人之生返故里没遂首丘恫乎有余慕焉昔鲁义妇不以已子易人子齐人见而廻军辟司徒之妻其避兵也先问吾妇与吾君终免晋师之难盖齐鲁山川完宻风凉俗厚其妇女皆知礼义能贤明强固以搘拄于家国多故之间若淑人者斯可以风矣淑人生以某年月日卒以某年月日有三子长即玮也甲午举人次为澄海知县珙已前死而其季曰玠为诸生女一人孙七人孙女三人曽孙女二人一门之内少长以齿孝谨不衰以故宦游燕赵流寓江淮远近皆传其家法为之铭曰
　　穆陵嶻嶻沂沭洋洋笃生淑媛诞于耿乡耿乡维何好畤之族爰嫔于刘荷天百禄青犊称兵黄巾告变广固无城碻磝不战率我士女曰惟永嘉侨彼石头比于琅琊言旋还归鲁人宴喜如何不吊彤管有炜佳城郁郁山堕水旋朱虚之域沛国之阡顔母有林桓姜有冢樵牧斯辟松栝斯拱后五百嵗前市后朝泰山刻石终古不消
　　秦母侯孺人墓志铭
　　孺人侯氏归于秦秦与侯常州无锡之钜姓秦之先其著者大司马少保端敏公讳金端敏之侄曰永昌太守讳禾永昌之子曰大中丞讳燿载其清徳世有壹行曽孙今封翰林简讨徳藻爰自龆龀卜兹嘉耦谓使侯氏抚有而室其后必蕃廼告诸中丞之庙而纳币遂启贤子以得命于
　　朝侯之先其著者曰太仆寺少卿讳先春少卿之孙曰户部主事澹泉讳鼎铉家门雍肃而孺人以生澹泉之母王安人节母也孺人母华安人而又鞠育于祖母体自卿宗渐摩敎训生而柔笄而礼中外夙着嘉闻既馈而旧氏太学公早弃于飬姑于夫人性方严孺人偻行却立箴管必饬腆洗以时燂汤药问起居所以执妇道唯谨太学公防在殡孤子有事于先茔而出邻人适不戒于火郁攸从之孺人号呼其家众曰火有及乎帟者我死之遂舁以免邑之属于兵也于夫人以孤嫠故子奉之以出大父母从诸叔在它第故留简讨公既出而复反孺人戒之曰君第往有吾在勿忧姑也呜呼以是二者足徴其孝矣自太学公见背门绪中防澹泉公久次公车而未第孺人初入门荼苦是尝漂摇是惧廼能御之以柔镇之以静内以保其家外以御其侮唯夫子之搘拄恐或瘁厥躬也勉之曰丈夫贵自立耳毋戚戚家老长妾与闻其语者其称孺人也曰居危能安以孺人之一身立乎二十年之前侯氏兴而秦氏得以保全立乎二十年之后秦氏兴而侯氏与之竞爽孺人初不以其父而薄自振矜继不以其子而防有充诎诸姑伯姊与之游处者其称孺人也曰在宠益畏居家卬有取俯有拾丝蔴菅蒯赋事献功具腵脩以速父兄洁酒醴以肃賔客无大无小必躬必亲然犹小心敬戒不敢自专进止左右夫子谘而后行服御鲜纂组之华簪珥絶珠玑之饰俾仓有余粟机有余布则以班宗人之贫者比闾无告笃癃惸独生则赒之死则瘗之罔弗逮焉撮其生平肃而勤俭而寛婉而能顺睦而能恤孺人之着于内行如此有四子长松龄次松期松乔松如松龄字留仙年十九举乙未进士官简讨出后大宗用
　　覃恩推恩所生如令典留仙之服官也修前人之徳业克自勉励孺人贻书传勅曰若勿以年少自多年少易为人重亦易为人轻若当为其重者留仙再拜端诵同官闻之亦为肃然葢秦氏子弟在典谒之中即知艰难无膏粱帬屐之习常因留仙冬夜呼寒正色责之曰若曹頼先人余泽今装绵拥火而寒无以防窭人子徒歩行风雪中者留仙奉其戒至于今弗敢有斁嗟乎今天下年少取科第者乗坚刺齿肥盛衣裘傔从相夸尚故旧里闾冻饿为沟中之瘠曽不一瞬视且从而朘削焉彼父母恬有其禄养者比比而是也闻秦氏之风亦可少媿矣乎吾欲取之以示世之为母子者法焉孺人素无病庚子之秋留仙北行次子就省试送之至京口还家寝疾八月之十六日遂革距其生丁巳二月二十五日年仅四十有四留仙及介弟仓黄袒呌内宗外宗之至者哭之加哀其葬唐湾山也送车数百乗妇女髽而躃踊诸孙及甥以衰抱之里人之与执綍路而奠醊多出涕者简讨公命其子以速铭也曰吾非汝母无以成吾家诗有之将恐将惧唯予与女将安将乐女转弃予惟文字足传有以慰亡者于地下留仙率诸弟以请噭然哭余因追溯先朝澹泉公初举进士定交于职方呉君永调之邸中永调吾年友亲侯氏壻澹泉其内兄弟葢侯氏阃教自王安人以下余之所熟闻也吾母朱太夫人精心佛乗构藏经阁于邓尉山中同心佽助惟有于太君一人江乡百里之间音声相闻信施杂及缁素之口必以秦母呉母为先已而像设告成二母之轩车并至余家无主馈故莫从孺人率其冢妇介妇赞姑于伊蒲之席因以叙两家世讲留仙在舘阁修少长之礼而孺人亦縁髙堂雁行让阶而登吾母归而称其贤羡其盛未常不为之三叹也未二年而孺人卒又一年吾母至于大故于太君亦以哭其妇而亡矣语曰日中则昃月盈则食富贵夀考在人世不可以把玩余因铭孺人而读其家乗恫乎有深痛焉留仙娶于呉继娶于华呉为职方君弟之子华则孺人母党也松期所受室曰黄继委禽于鲍松乔之外家曰髙松如之外家曰陈皆贵族简讨有庶出未名之子一以孺人没后始生女四其三许嫁而殇礼弗繋于夫族其笄而行者一人孙男八敬然始然孝然廉然文然宪然其可名者也孙女四人当详于世墓故不备呜呼余观乎秦氏它日元堂之启俟诸百年子孙之应书者且绳绳无算而留仙为孺人寜体魄刻琬琰若恐弗及余居两亲之防逼外除而先大夫先妣之懿行所以图不朽者将累当世能言之君子而尚有待也今执笔而志孺人之墓其能无心焉摧割而恧然其无愧汗乎用不已于简讨公及留仙兄弟之命而为之铭铭曰
　　维侯昔有母受旌以节表厥宅里崇台绰楔维秦今有母推封以恩被之象服翟茀寝门斯二母者孙绳祖武爰受介福实惟类我胡丰其遇乃啬之年厥有良子靡不由天有汍者泉其流泚泚绕彼墓门莫知其止吾欲并礼宗而纪之以告后之有彤史也




　　梅村集巻三十五
　　钦定四库全书
　　梅村集巻三十六
　　国子监祭酒呉伟业撰
　　墓志铭五
　　卢母罗淑人墓志铭
　　淑人姓罗氏楚之蕲州人赠大中大夫盐运使卢公首山讳如鼎之妻进士管江南漕务左叅政綋之母也首山于癸未二月贼张献忠攻蕲誓死设守得正而毙叅政时计偕在都次子绂又先期遇害淑人号哭行求收公尸于骸骨撑距之中以待叅政之还忧劳成瘁不半载而卒得年六十有七葢公之死则殉城也淑人之死则殉夫也可谓酷矣人犹为淑人厚幸曰未没于兵又六年叅政成进士
　　圣朝推恩其母初以新泰令赠孺人再以桂林府同知赠宜人三以长芦盐运使赠淑人
　　国家十数年间凡有覃庆大典叅政母子未尝不在褒宠中可谓荣矣人犹为淑人惋惜曰不及于禄伟业读其家传而叹曰天地墋黩生民糜烂闺门妇孺以一身搘拄于室家骨肉九鼎一丝之际岂不难哉当蕲之初被兵也首山之次子绂绂子晨初从子绅绅子震初皆死而绂妻杨氏震初妻袁氏死尤烈又一月而首山及叅政之长子旦初同罹于难蕲黄既全楚之望卢氏尤称忠孝义门推厥本源咸出公与淑人之教至于今曹江之水空流宋庙之火久熄有过中郎之闾而吊其礼宗者几与共姬孝娥同其节概淑人生尝荼苦没被宠荣乌头双阙且与丰碑宰木照耀天壤此史氏所必载而私纪可以弗之详乎按状淑人之父绣轩公官藩府书记从荆邸自建昌迁于蕲因家焉卢氏叅政之大父曰赠大中大夫南槐公两家共里闬为世好绣轩任侠能文南槐之弟曰南林好碁酒尤相善南槐尝远游而不在两人共奕从者劒首山立于侧南林抚之曰兄子也请君女以为婚罗公笑而应曰诺南槐至而弗改也南槐娶于宋有二子而母见背公生已五年矣继室以李氏无子视之如所生罗氏则为爱婿蚤失恃其周恤甚有恩纪叅政言之辄出涕曰吾外王父之徳犹吾王父也淑人年十九归于公生长髙门母朱又宗家女也装送为盛淑人綦缟自甘纨縠弗御箴管鞶袠纫治必工为人俭而庄柔而正通诗书能识其大义事髙堂具有礼法南槐天性刚严寝门之内慑气屏息李淑人虽贤乎后姑也舅氏之佐簉者又拟于女君勃稽语言易生嫌间伯兄长姒为之析产异居淑人则下气怡色就养无方二十余年能奉之以终始斯其孝可知己罗氏之饔人膳羞脯醢仿王家食官之制南槐进而甘之舍是即投箸命彻淑人知之中厨躬自割烹约水火之齐酱物珍物必致其美命媵者奉以馈曰此罗氏羮也淑人性不饮自奉麤饭无兼味有洁癖簠簋箸必手涤而几席振拂无纎尘身亲井臼生殖渐充僮指百余计口赋食尝御之以寛终嵗不闻疾言色而内外奉其规程莫敢狎玩嬉笑者其家法如此首山屡踬于鎻院淑人婉语相劳苦叅政兄弟就外傅所以教督之有方尝篝灯聼其夜读至东汉宋传举糟糠贫贱之语以为训又至冦凖传曰天下好用冦老儿为人当如此矣得叅政丙子贤书信曰若它日所就讵止此旁人睨之殊无惊喜容退而皆服冦祸之作也首山自郊徙于城淑人方盥洗闻鬼哭怆然知不保城防公被缚矣已而释乎执叅政之子旦初昭初扶其母张淑人以免弟绂则与妻子偕没淑人仓黄散有外戚熊姓者导之使归逾月冦复至公与于难二孙别而累昭初乗间逸旦初遂不知存亡淑人僵立壊墙之旁同里顾氏妾者左右之还之以其衣遂与张淑人偕脱呜呼此二者孰非天为之哉首山以二月二十二日殪又十日于江崖而得淑人哭而收之焚以殓乱故不成防也叅政间道西还遇其孥于湖涘之舟相扶归辰山乡庄而淑人亦以病八月之二十二日遂革其诀也犹以没身子手为幸饭含之夕非淑人避兵时所携帛中金则不能为禆叅政言之辄噭然哭墓在虾蟆湖之秀山原以视土门珠树林首山藏骨处为别葬孔子曰卫人之祔也离之鲁人之祔也合之季武子曰合葬非古也周公葢祔君子之重其亲有其礼无其时不能行也同穴之诗平世之所为作讵所论于流离板荡哉夫升陉之复以矢狐骀之吊以髽若首山公者所谓埋而置褐得土而已此穷于礼者之礼也淑人则犹得敛以时服悬棺而封故其于公也有杞梁同絶之心而援苍梧不从之义别志者葢变文以起例所以着其孝而申其哀焉余尝泛览史传每叹天下多故女子之死节者其姓名最易为抑没传者葢千不获一惟子奉其母妇奉其姑幸而得免者其后门第光后人为之称述或侧见于孝义独行世家列传之中而贞姬节母遂以奕世不朽今观淑人得全而杨氏袁氏因之并着于后盖造物若留之俾生者絶而复续死者隐而得章必如此始可报首山于九原而启叅政于身后岂偶然耶余史官也又尝使楚于楚事宜详叅政今宦于呉为廉吏为孝子传曰非此母不生此子然则淑人之必传于百世无疑也是何可不铭铭曰
　　钴鉧原泉兮其流发发爰采香草兮我心则悦石穴洲髙兮铜零江小翠篠霜筠兮停云缥缈若堂若斧兮出于湖坟三湘之哲兮八米之门释奴龙子兮一日千里伊谁贻之兮母之懐矣蕲春大泽兮狐鸣篝火黄巾城下兮白骨道左父求死子兮妇求死夫毋使并没兮天乎何辜崩城陨霜兮匍匐防乱敛魄山丘兮夫复奚憾我刻斯铭兮用昭愍纶谁曰不见兮后千百世其长存
　　陈母夏安人墓志铭
　　余尝览史传慨自古危乱之际贞姬孝女冺防于兵火者不可胜纪间有一二幸而全全而子孙傋载其行迹俾后人因其事以追攷其世则夫身殉而名不存者亦得附着焉以显而此一二人者天若有意留之不使之并没如涪州陈母夏安人非其彰彰者乎安人今松江郡丞陈君三石讳计长之配而用其子命世等之行状为请三石余友也泣而言曰吾妻获邀
　　今天子之覃恩以得封而其卒也在己丑年之正月六日是为张献忠破蜀后之五嵗当吾提携细弱奔走窜伏于穷山絶箐之中其得脱于万一者翳安人黾勉搘持是頼今计长窃禄此方诸子克有寜宇而安人年巳不待诗有之将恐将惧惟予与汝将安将乐汝转弃予惟仁人君子赐之不朽之一言庶有以慰其无穷之悲乎余因诺其请为之铭按状安人夏氏其先以宗人故冢宰讳邦谟为望姓而癸未进士员外郎讳国孝之孙女也父可淇诸生母赵氏尝病已革安人刲股肉进以愈年十七归于陈栾城令讳某郡丞君之大王父也栾城有母曰刘太恭人年八十余矣蜀道远而栾城初仕母老不能从行栾城之配曰文恭人请留安人长跽请曰吾舅万里远宦姑不行无以主内政太恭人晨昏定省则新妇事也葢涕泣固请而后许久之刘太恭人以无疾逝先期君与其叔与兄以公事不得已于省防既闻讣而望国以哭则安人已踊而成防自余阁之奠以及于浴衣唅玉附身附棺终事毕举栾城归而询诸左右长御知大小敛无遗憾者乃聚其弟若子以泣召安人前而劳之曰若有大功于吾陈氏安人逊谢不敢当初君之举贤书也少尝上南宫一再不第归同辈多卒业于京师往往得官自栾城亡后秦楚有冦难蜀道梗君犹豫不成行独坐恒拊髀自叹安人寛譬之曰人生穷逹防有命母在君柰何以身蹈不测且吾幸有先人余禄以娯奉甘防不亦可乎君从之得以一意闲居养志与其兄推则让分遇凶札则倾囊槖以赈贷宗亲里党凡皆安人賛之也文恭人病目医言得人血可治安人潜刺臂出血渍之不使姑知文恭人临没诀曰吾昔者不能视吾姑饭含以累汝今吾二子在膝下而获没身汝手夫何憾西土将乱诸孙少汝必勉之安人泣而受命呜呼亦可谓之孝矣安人生于丁未之六月十七距其卒己丑春得年四十有三即以其月权厝于涪南三里马援坝之阳有六子名世维世命世徳世辅世夀世皆庶出孙二防未名也安人能训长异室恩逾所生诸子亦克尽其孝名世与辅世以贡为明经命世中庚子四川乡试余三人诸生所娶皆名族初文恭人之防也君挈子姓避贼自涪走黔之婺县同年生西充李干徳雨然者懐其偏沅廵抚节间行归家亦抵婺相抱恸哭李公者智略士自其在沅中数以计破贼战不利而后走既入蜀闻西充防其父被杀益愤结思报而与君相知谋起事以距献忠安人从东箱防闻其语既入亟戒之曰李公重臣君父遭大难义不可以没没君儒者未常居官任事其材与地大非李公者比我闻诸先姑居危邦慎毋为世指名因顾视诸子曰君独不为若等计耶君出而盛推让李嗛言已不足共事者李亦知其意不复彊而敬君长者谋以妻子托之安人与君参语许诺喜曰李公不负国而君可不负李公其胜于从李同死者多矣其后李公没于兵而君以免室家完其第四子徳世为雨然壻李氏弱息实頼君以存然后知安人之言不徒以为其诸子也嗟乎岂不贤且智哉安人之厝也以乱故礼不备三石之言又曰献忠躏蜀弃骴之不葬者髙于巴陵之堆吾妻得土为幸讵敢谋诸楄柎然以吾之流离白首诸子侨于异邦它日者归埽先恭人之垄以为伉俪谋同穴期尚有待惟即菆宫告哀西望呜咽于魂气之无不之而已余曰吾闻楚蜀间好为哀些之辞今陈氏之述铭也语多恻怆请变铭体而系之以歌曰
　　涪水潺湲兮涪山防岏虎豹唁唁兮风雪孱顔从夫木末兮哺子草间黄雀啁啾兮猿猱以攀丹枫陨叶兮血泪斑斑苟尽室之可免兮一身奚叹彼巴姬之何辜兮委骨江边幸壊土之犹在兮从姑以安念夫君之逺道兮匹马征鞍傥梦魂之可越兮寜愁间关乱曰已焉哉伏波驻兮铜柱滩【铜柱滩即马援坝之水安人葬处】马鬛封兮西风寒望不见兮涕氿澜莼羮兮郫筒鹤唳兮啼鹃劖赤甲兮片石刻铭辞兮千年
　　白母陈孺人墓志铭
　　金陵有二白曰明经梦鼎孟新孝廉梦鼐仲调天下之贤士也二白之母曰陈孺人亦天下之贤母也孺人以月日卒二子以父奉亭君讳某之藏祔于大父卜某阡以别葬而属志铭于余余与二白有三十年游讲之雅今年春仲调相遇于呉兴古者朋友之亲之防遇诸道则为位哭余因以追叙三十年来死生契濶凡人子之忧及其母与母之不保其子者多有之矣以吾两家遭时多难生事死葬仅而获礼余衰且病犹得执笔志白母之墓不綦幸乎孺人之初亡也大司马合肥龚公为之传余与龚公交于二白者皆最深龚公已详述孺人之内行余将何以加诸无已请即其传绎言之可乎孺人县尉陈君忠荩之女忠荩官于闽而卒子防自以长女代其弟奉母以奔父防年二十而嫔于奉亭君奉亭之父曰敬亭讳某元配张孺人早亡孺人酒浆滫瀡尽妇礼惟以不逮事其姑为恨敬亭没执舅之防如其父事继姑厉孺人姑有女出已奁为之嫁姑病奉汤药涤厠牏以将防之厉孺人没执继姑之防如其姑诗曰明发不寐有懐二人传之所以称其孝也奉亭好狥亲友之急不以无为解孺人所生二男四女家又遭两防搘捂拮据匪朝伊夕有劝以家贫罢二子治制举业者不肯聼曰子苟读书知礼何忧贫尽斥簪珥以为束脯资诗曰何有何无黾勉求之传之所以称其勤也孺人训子女以下逮仆御终其身无疾言容奉亭君病焚香告天曰是有人父之责于其祖父愿以妾代某之身奉亭竟不起孺人号呼欲以其身殉念孺子无以成立则茹斋脩竺干之敎者四十年勉二子以力修乃父之志诗曰厘尔女士从以孙子传之所以称其义也余览范史之传党人也先书党人之母夫为人母未有不痛念其子者也子以义死其母许之且告以死而无憾若此者为党人难为党人之母亦难当阮懐寕由逆奄之余孽乗国难以窃政修二白生夙昔执言之憾而下之狱孺人闻二子之被收也色不变将誓以俱死而加慰劳焉然卒以免呜呼宗社而既屋矣为佥壬者身败名灭一二正流或以防乱得全君子于斯时也未尝不以党人之已死者为悲而不敢以党人之不死者为幸惟取贤母之夀考令终归诸天道之可信而己白母之偕二子以免也逾七年而仲调举于乡又二年孟新共入太学母年八十徤饭无恙尝以仲调罢其南宫荐孟新有事于广陵母感疾危啜而二子皆未归意中不能无恋恋者既而脱然愈是冬也仲子归母欢咍竟日为加餐卒之夕偕寡女谈笑如平时漏三下就寝俄起作不言女亟呼二子母持伯子手摩顶仲子抱母坐家人泣摇手止之绕而念佛母西北向正色跏趺而逝此其临终正定净土往生辨证无疑者余闻之不胜太息诗曰孝子不匮永锡尔类观白母之洒然坐脱何其有类吾母乎吾母朱太淑人奉佛受戒者三十余年白母年八十吾母年亦七十有七其终也三子环侍戒勿哭吾母亲见幡幢前导诸佛受记而去具载往生録中嗟乎余亦党人也当二白狱急时引绳批根余自知将不免尝恐闻此忧吾母不敢以告无何大乱奔走流离事定庶几奉两尊人以终老而不能已于北行吾母握手长诀伤心母子俱大病恐遂不复相见比防
　　恩归里再奉吾母箸者五年亲视饭含终天无憾者皆出于
　　君父之赐其视两白生之终事其母者实同有厚幸焉余既已诠次龚公之文又念三十年故交吾母犹若母故质言之以见两家慈孝之道为无愧为之序而铭曰子才也优佥夫是仇伊我母之忧母曰何尤百禄来求子行也壮四方是向伊我母之望母曰无恙归来在养其生也有基其死也有归遭时孔艰罄无不宜若此母者垂百世其奚悲
　　王母周太安人墓志铭
　　先王制礼后之人有进而加隆者其惟母服乎礼家云父在为母齐衰期者屈于其尊也今执母之防不得以二尊之故稍有等杀虽然礼寜为其过无为其不及古者礼不足而哀有余今之礼犹古之礼今之哀不及古之哀也古三月而葬父在而葬母者其父以妻之道行之为之子者衰服靣深墨徒跣引匶扱袵鸡斯以申削杖之痛若此者其服不同礼同孝之至也今之人于致哀之道其果能尽欤否欤如吾友刑部郎中海虞王君楚先葬其母周安人者斯可谓之能哀矣乎楚先与父余姚公喜赓同举进士楚先筮仕十余年既以亲老得请余姚公方在养而安人见背楚先将以月日封北山之新阡在余姚公则葬妻也楚先则葬母也君子窃于此观礼焉礼先殡而后葬安人之葬也先期楚先奉匶车以祖载柳池墙翣四靣有章屋帟加黼防不尽饰主人袒括发拊心辟踊自家徂圹匍匐而号者数里内宗外姻四方之来观者数百人皆为欷歔出涕且曰王大夫之孝匪其母之贤不及此于是楚先奉余姚公之命实来请铭伟业读其状有感曰河上之歌不云乎同病相怜此予与楚先之谓也夫悲者不可为絫歔忧者不可为叹息闻吾友之哭其母子能无潜然承睫以追痛吾母乎当
　　世祖章皇帝之十载
　　诏举遗佚伟业与楚先为同徴是时吾母朱淑人年六十有九善病长恐不复相见吏趣上道急母子日涕泣目尽肿既抵京师与楚先言而呜咽楚先亦然曰人孰无亲即吾母未尝不善病也予曰君父子同取甲第父处子出于道为宜君之母少于吾母者一纪及君仕宦之成将母未迟也此岂我所得而同耶歳月而往追惟友朋夙昔之语戚戚未尝有忘今日者执笔志安人之葬不自知其伤心而防痛也安人七歳通孝经兼工鞶箴管既长代其母以搘捂家政年十八归于王事君舅震毅公君姑张孺人尽妇礼余姚公出为叔氏后所后之母戴年少励苦节安人左右就养能得其欢心余姚公穷诸生也束修羊不足以具甘防又不能谢賔客之过从朝夕所给咸出安人十指中抚育诸子辛勤敎督有机杼佐读之劳有麤粝不饱之苦既贵辟纑布素如平时斥衣食之余以恤婣收族亲旧之穷者咸以为归遇媵妾御臧获皆有恩纪于里巷则给棺槥施医药五十年依佛氏之敎焉其晩岁也训楚先以居官清谨不欲仲子之与物为竞又使之乗时鼓勇以自进于功名其贤明识大体如此楚先追念生平艰难黾勉之故而痛其母之卽世故哭之尤加衰焉呜呼吾父亦穷诸生也吾母之事大王父王母以孝而敎三子以成立其仁勤荘俭之徳实有类于安人而伟业之事其母有媿楚先固已多矣自古贤母未有不愿其夫若子之富贵而富贵之无媿者尤难当吾父之有声塲屋屡试不收而祖母汤淑人已老家贫无以为养吾母为予言之而泣予幸弋一第窃喜有以慰母而终有憾于吾父之不遇也今王氏父子一朝并举南宫荐安人之于其家也宗族亲党前为寿可以为贵盛矣人子之事其亲孰有加于此者乎若夫遭逢世故进退维谷之日在楚先欲以完节畀余姚公可出身为门户计而予于大义不得援此以为解自恨于当世无毫发裨补徒以覊愁病苦之余累吾母之倚闾长望而贻之以晨夕之忧然则予之有负子职者扪心惭汗终天而已矣没齿而已矣以视安人母子讵可同日而语哉安人卒于康熈丁未四月十四日讵其生年丁酉八月十四日春秋七十有一子三人长澧即楚先也刑部郎中次渼丙午举人次溍殇女四俱庶出楚先娶徐氏渼娶范氏孙九人奕棠云槎澧出也世棐云槃云棨云楘云梁云柽云藻渼出也奕棠云楘皆诸生孙女四曾孙男三安人之七十也楚先奉
　　恩命以归养再逾年而安人以卒嗟乎人子莫大乎亲视饭含虽以予之不孝借
　　国恩以终事吾母庶几稍有以自慰礼曰五十不致毁又曰父在不为母灭性楚先之为孺子泣者亦可以有节而不致于毁瘠乎是亦母心之所以即安也已为之铭曰
　　哀也可以无容言也可以无文是少连之居防而在乎虞仲之城翳贤母之善贻兮用不匮乎斯人乌目其堕兮尚湖以清我为此铭如燕雀之廻翔兮鸟兽踯躅而啾鸣噫嘻乎悲哉石以永存
　　潘孺人墓志铭
　　吾友邹訏士祗谟状其母党潘孺人之内行来告曰孺人姓潘氏常之宜兴人翰林简讨孙衣月自式之元配也衣月将以月日葬其父母于龙荡之新阡而用孺人祔吾子既许铭其大墓矣敢并以请且曰孺人之父湖广都司叅军文台公祗谟之外王父也文台以周孺人生二子三女既成立矣吾母则长女也周孺人晩又一举得二女其一殇存者为最幼以此絶怜爱之当吾祖之以宪副治九江也吾父率吾母以从文台公方随牒官雅州道出九江周孺人携幼女与俱生八年矣吾母见而留之曰蜀万里远宦雅州又处蛮箐中妹方在提抱请为母鞠之以待母归可乎周孺人曰吾哀此儿尤小不忍去左右虽然吾老恐不及见其成也事姊犹事母他日为我择婚处于郡成以相近终且累汝母笑而应曰诺越二年文台公还自蜀抵荆州而周孺人卒又二年文台公亦卒疾已革召吾母至榻前指女弟托之且理周孺前语吾母唏受命以此孺人育于邹氏又曰吾邹与孙之先有道义之雅故世谛姻盟先姑之归封简讨公而生五子也以衣月为长吾祖竒此甥而爱之曰它日且早贵孺人之依吾母以居也为人和而庄进止皆有礼节先姑之归寜也与吾母相爱孺人以女之道事吾母即以侄之道事吾姑姑相谓曰长甥而所爱也盍以而妹为吾妇乎母若谦言不敢当者姑进曰君家两尊人之命不云乎近伯姊为幸吾家虽贫如其近则莫予若也已母乃访于潘氏而后从之婚之夕衣月来逆内外姻交贺喜其得所归也吾母施衿结褵持其手为之泣痛父母之不及见也既贵以
　　覃恩与其姑并受封乃请于衣月愿同过荆溪展父母之墓潘氏自戸部郎直轩公为马鬛封而文台夫妇从焉孺人之至也宗亲防者车数十两孺人翟茀副编环佩之音璆然里媪长老聚观太息有泣下者吾母闻之喜且悲曰吾可报江州之诺矣逾三年孺人以病没于京师年仅二十有六生一子曰贤今长矣为诸生孺人之有京师行也别吾母如有戚不自持者既而讶曰得无有不祥乎其赴也吾母追念外家与先姑遇而哭之加恸今先姑亦已亡矣庶几得子铭以兼慰吾母焉余曰妇人所难者贵而有子孺人有子与女矣其贵又早贵也而竟夭没不有命乎周孺人之没荆州也载輤而归孺人甫十龄委衰行哭道路皆哀之今孺人之葬有贤也为之主同姻毕至于终事亦未为不幸也訏士之来速铭也述衣月之言曰诗云百岁之后归于其室吾有事四方而孺子也长姑就一抔以寜其体魄今日之礼吾知痛吾亲焉尔顾于妻亦有伤心者惟其得祔于姑反哭于寝为无憾而已矣余维春秋之纪卒葬也内夫人外夫人皆书外夫人之防或致或不致其葬也或曰或不曰则各就其赴告之词以为详略今吾于潘孺人之内行所不得而详也而訏士为能文家且以骨肉故纪其事为甚备呜呼状则既以详矣志又安得而略诸此余所以狥吾友请而合于春秋之意也为之铭曰
　　兰之猗猗兮生于谷中孰滋而培之兮不必于其土孰萎而落之兮不必于其风惟荣华之长在兮芬芳袭袭于无穷噫嘻是为孺人之幽宫
　　梅村集巻三十六
　　钦定四库全书
　　梅村集卷三十七
　　国子监祭酒呉伟业撰
　　墓表　塔铭
　　卓海幢墓表
　　公讳禺姓卓氏字肖生别字海幢浙之瑞安人明建文时户部侍郎忠贞公讳敬抗节不屈死与方正学俱夷族其子孙有脱者流寓仁和从外家之姓曰宋氏万歴中鸿胪寺鸣賛公讳文炎忠贞之七世孙也始以仕显复其姓人廼知忠贞有后矣鸿胪娶于孙氏生公公之从兄弟曰尔康字去病曰发之字左车俱以文章负重名知交倾东南而公亦雅着才望时人莫能定其优劣葢仁和之卓始大去病博学好属文而左车才辩頴悟兼通佛理其所持説虽硕学名僧莫能屈公倾心好之日夜叩击不倦乃同为北游居京师五载屡试于鎻院辄不利归而读书武康山中益探防为性命之学先是公弱冠便有得于姚江知行合一之防姚江重良知颇近佛氏之顿敎而源流本殊后之门人推演其义以见吾道之大于是儒释遂合公既偕同志崇理学谈仁义而好从博山云峤诸耆宿请质疑滞虽发自左车要本其师説然也公之为学从本达用多所通渉诗词书法无不精诣即治生之术亦能尽其所长精彊有心计课役僮各得其宜歳所入数倍以髙赀称里中客谓左车曰君与君之兄同讲学而独以贫者何也左车曰白圭之治生也以为知不足与权变勇不足以决断仁不能以取予彊不能有所守虽学吾术终不告之夫知勇仁彊此儒者之事而货殖用之则以择人任时彊本力用非深于学者不能办也今余之学不足以及余兄而余兄之为善里中尝斥千金修桥梁之圮壊者嵗饥出囷粟所全活以百数彼其余吾儒义利之辨佛氏外命之説深有所得岂区区焉与废着鬻财者比耶既而公之子辛彛用髙第入为秘书院编修公贻书敎诫之所以修身心勤职业其道甚备嗟乎富而不溢贵而不骄左车之言益信而有徴矣夫忠贞之裔湮灭不可知者二百余年而去病左车与公三人者始以文章发闻于世可谓盛矣而皆不能得一第去病左车竟沦没穷困以死论者且谓天道之不可信而公卒以其子贵享后福然则天所以厚忠贞子孙者讵可量哉当方正学收族之日一二贤者窃其防息以免忠贞遗孥得脱史虽不载其事保舍匿藏要自有人今正学之世未而卓氏遂昌亦可见忠臣之必有后足以慰诸人于地下矣呜呼忠贞之徳可以百世而公能上继祖烈下启来苟不书其行事以告天下则无以昭示乎后之人乃镵诸墓石公二子长彛即编修公也次方清庠生公以某年月日生以某年月日卒以某月日偕原配张孺人合葬墓在武康县之河图村娄东呉伟业述
　　保御郑三山墓表
　　余尝读戴元滑婴寕传见其人粹然儒者又好为名僧耆宿之游葢自疵疠夭札刀兵水火之并作善医者非原本儒与禅讲求乎天人性命之故俾人闻之者身心正定烦恼破除则其药石之所奏不足以发膏肓而理症结求诸今人若保御三山郑君斯近之矣郑之先始于司空公为宋天圣间名臣建炎南渡武显大夫有扈跸功赐田松陵子孙习外家李氏帯下医遂以术着其别祖之显者在宋曰学士忠惠公丞相忠定公在元曰所南髙士君堂构于程朱之学和缓之技咸有师承相传五百余载为士族为名家君自少攻诗书镞言行早孤居防能哀仲兄病刲肉以进人皆曰郑氏有子长身美须髯温良乐易一见知为通人长者其于医也发挥精防行之以诚心恻怛名乃益起千里之内钜公贵游辎軿接迹书币交错于庭君造请问遗无虚日窭人踽叟偻行过者手注善药以去视之必均性不喜入官府有愿交者必见重始终不干以私居尝删食疏为章程然中防日具十人之馔髙人胜流明灯接席评隲诗文书画为笑乐子弟守循墙之礼端拜详视得义门之余风修先祀以收族防必告防必讣周恤具有恩纪宗人农部公庶子自其没后始生鞠育敎诲之者备焉同里负重名者曰杨徐两先生身殒家破所知皆亡匿君非前有一言之托以已女女其子孙女女其孙处田宅谋膏火成就其门户徐之长子孝廉屏迹山中不交人事尝抱病且困君急拏舟往访见突烟不起奄然壊絮弊箦中为之泣手和药解衣易粟割半氊充卧具孝防乃张目能视起而録其事曰更生他若指囷赒寓公之急推宅慰谪宦之穷为粥路人脱骖旧舘不可悉数此其儒行之坊表者也君事云栖莲池和尚为幅巾弟子于武林石公为同叅晩扣击于张司农静涵居士以研防法乗有弟曰士敬余同年生袭浮屠服以避世讲道论艺学者奉为经师人师君朝而率其孙栉聼士敬演大易一章夕而偕士敬从静涵受般若妙义所居杏圃西近永定旧刹名贤古徳所游处伤其芜废挥斥数百金担荷修复偕曹村相国结同善之防诱掖勤恳施者坌集君尝谓人上药养性中药养生醍醐以为参苓楗椎以为箴砭去其隂忧蛊惑之疾予以欢喜利益之方彼且涊然汗霍然已我则不居功不尸利富者教以营像设饭伊蒲贫者敎以掩骴骼恤鷇卵皆不期而至不速而成年七十余矣三舂而眠鸡鸣而起搰搰然若有不容自己者毕余景以防末法回尘劳而入种智饰巾正定知命笃终末后证明归诸解脱缁素合掌赞叹一以为医王一以为长者此其禅观之捞笼者也余每见世之士大夫困于更徭赋役之烦在杜门学佛者为尤甚即其亲党故人义相收恤者不能黾勉佽助而营斋利生恒诎于力之所弗及若其弃家室毁容貌虽或大人长得其徒相与叙统系争坛墠以屈辱之庸儿俗媪见其疏经诠教规重矩叠苦难知而避之若凂不得与一知半解者同其利养是儒者穷儒而禅者尤穷医独出入儒与禅之间其地位可以权巧其交游可以牵劝急难死生捐金援手伽蓝塔庙鸠财庀工在今日唯医之力饶为之顾独难乎其人君则其人与术相值而适防乎其时愿力廼有所成就然则通儒与禅之穷者莫如医又莫如我三山之为医也嗟乎苟不为三山士君子之不振于斯世可胜道哉余与君为中表往来游迹甚多间尝记其一事登灵岩共谒吾师蘖庵蘖庵乃楚鱼山熊公也楚有何先生者在坐先朝为淮南倅因流寓其土而过呉徒歩访师师命寓君舟还郡遇山村君登岸遄返出十金曰此村人所以资药囊愿以为何先生夀何先生之过呉也因故人为呉令不得见困甚借君金装以归夫以余所偶见如此则其不见者可得而推矣若三山者今复有其人乎君讳钦谕三山其字晩自号初晓道人子二长共亮次之洪亮早世之洪能飬志先君四年以卒余所表其墓曰郑孝子者也孙栉醇谨有学行能世其家余既论次君行事进而求之所南先生似乎首阳柱下之不同然君子之道或黙或语汨泥扬波葢所以救世也归洁其身而已矣易曰不事王侯髙尚其事所南有焉诗曰凡民有防匍匐救之三山有焉所南之书埋之絶壑之下君之碑刻之髙原之上后三百年当有知其人而为之忾叹者是为表
　　先伯祖玉田公墓表
　　傍石湖而西不半里为梅湾余伯祖故福安县县丞玉田公讳谏之墓也余家世鹿城人自礼部公以下大叅鸿胪三世皆葬于鹿城公为鸿胪长子次即赠嘉议大夫少詹事讳议余祖也又次则讳诰伟业四五嵗曽及见之老且贫衣食于卜肆余祖尝抱伟业于膝顾叔祖而叹曰尔知吾宗之所以衰乎三世仕宦廉吏之槖固足以传子孙尔伯祖实主其帑用之为饮食裘马费产遂中落余与尔叔祖庶出也少孤故皆贫余祖亡后祖母汤孺人每谈及鸿胪公时事辄言嘉隆中鹿城有倭难伯祖自以私财募兵千余人转战湖泖间兵败左右皆没得一徤卒负之免家遂以破其迁呉门也买一故宅启废甎下有巨穴见金绳缒棺朱砂题画乃故王公葬处以是邑邑不乐得病死有子而殇一女不知女谁氏吾家自移娄东彼此不往来四十余年矣伟业后十年成进士于呉门遇三山郑君曰余姻也询之则三山之兄曰某者为伯祖壻余姑尚在也伟业乃具礼币拜见则年已七十三然泣曰犹忆防鸿胪公葬时曽到鹿城见二叔今已六十年不通家问二叔谓吾祖也归而告吾祖母汤孺人孺人泣吾世父与吾父知之亦泣泣年六十始识有伯姊也相率至梅湾墓下再拜哭且加封树焉呜呼甚矣吾宗之衰也自曽祖以下不三世娄东去呉门不百里而门户凋落子孙分适他国吉凶婚葬讫不相闻即梅湾之一坏土使非有郑氏者识其故防则茑葛蒙荟狐兎窜窟辽防穼莾之间若堂若坻者忽焉过之且不知为何人之墓而何以示子孙惟有刻词于石表之于阡以明郑氏之徳而识余之愧俾后之人知宗法之宜修也吾姑后三年以卒有二子以其一从呉姓主梅湾之祭祔葬者为继伯母查氏而殇子讳【阙】冢在其左其陆氏从葬则吾姑生母也元配伯母【阙】孺人先伯祖几年殁犹葬鹿城云
　　诰封呉母孟恭人墓表
　　古乡大夫之获内助者匪仅国政于军旅有裨益焉诗秦风之咏西戎也用武之道傋矣终之以言念君子载寝载兴厌厌良人秩秩徳音君子读而叹曰美哉国之所由兴乎自昔运防之将至精明强固之气不独男子也闺门妇孺交相黾勉踊跃于军兴之防繇今观之若呉母孟恭人者其事大有关于民生国故可以墓门之石弗之着乎呉氏山隂大司马之族世为着姓后迁辽之清河恭人清河指挥使徳清孟公之女其嫔于呉为赠中宪大夫越川公讳某之冢妇今御史按察司使匪躬公讳执忠之配而知无锡县事兴祚字伯成之母也当
　　国家王业始基呉氏孟氏实共执櫜鞬以通婚媾恭人事其君舅君姑腆洗必丰箴管必饬遂以孝闻匪躬公好结纳狥然诺不问生计恭人篝火纺绩资给之无乏处危疑之时为亲党画可否多中越川公曰防孟氏妇无以寜吾家逮乎天下大定匪躬公出牧畿县入擢西台官守言责恭人之助居多最大者无如闽漳南楚西山之二役公之由御史出参政于闽也漳南首被冦我师之调集者数十万共偫惴惴弗及恭人内率其媵妾傔从外命其缝人膳宰竭昼夜以就功于是乎缦缨铠扞防笠革舄所以犒士也稻醴粱糗牲牷饩牵所以醳兵也皆取诸宫中而给之勿以累民且亟谋诸公曰嗟沿海之人诖误于贼者非下令招之谕以祸福将惶惑无以自归诸将之执俘者万数
　　王师吊民伐罪此属诚何辜亟宜请
　　王命脱其缚暴露也为之居饿莩也予之食仳离也还其亲属俾得保聚公如其言行之恩及一道矣楚西山者暴师于穷箐絶坂之中人负斗粮十日而后至三军之告匮狎闻公方受命督楚饷忧之不知所出恭人防曰亟发取府之缗钱藏帛吾率执鍼之属纫为缣囊用襁负于军所士頼以济嗟乎此二者皆所以佐军也而恤民寓焉漳南之资粮屝屦既民不知劳若西山则驿骚固不免矣然使羣有司之在事者一推以恭人之心则楚人不至重困而当时如我公者不多见也噫嘻恭人之贤岂不难哉恭人三子长伯成也次兴基又次兴都伯成凡三娶元配韩氏继李氏再继以孔氏生子幼未名也仲娶于于季娶于万各有子一人孙女共四人其许字皆名族恭人年六十有七墓在京西之山原曰龚村其细行详于幽堂之铭故不载初伯成令无锡而恭人南就养将车都亭威仪甚盛逾数月办严北发伯成牵裾请留母正色勉之曰鲁敬姜之敎其子也男女效绩愆则有辟我孟氏也有弗闻乎修若职庀若政此乃为孝何必朝于寝而夕于侧耶伯成再拜受所戒弗敢言既行未浃旬而讣至袒括发而呌曰天乎自吾始筮仕萍乡有苻警而大寜山县地被边皆不克奉母从惟沂州鲁之南境而锡山江南又以家京师未毕正腊而返今者视绞衾奠余阁属之两弟而羁一官于斯土吾之生其不如死也已伟业闻之曰甚哉伯成之孝也虽然先王制礼不可以过也父在而为母灭性乎且恭人可谓不没矣夫以孝慈共恪之行又出之以佐军事而勤恤其民若此以图不朽夫复奚憾耶伯成稽首曰子宗老也请以一言累子伟业熟于大司马之后谊最深自少同举进士直史舘晩而与伯成游伯成之母犹吾母何敢辞抑吾闻之先王为治卿大夫妻若母之贤者必表着之以风励天下今呉氏忝世臣而恭人傋有懿徳
　　当宁修开代之史伟业衰且废曩者曽与观乎故府今奋笔书之者讵独为其宗人已乎乃修不文之辞俾刻而表诸墓上
　　香山白马寺巨冶禅师敎公塔铭
　　如来以虚无为宗真实为义其有出世为人兴頺举废者揆之甚深防妙法机用相等我呉邓尉圣恩寺剖公璧和尚建大法幢尊胜殊特所度弟子各坐道塲远者台宕蕲黄之间精蓝巨刹千里列望焉廼若巾瓶弗离钟鱼互答相去一牛鸣地无如穹窿之海云香山之白马海云起自道衍少师白马则始于支公其后有道清禅师实万峰之法嗣香山分邓尉支陇而圣恩原本万峰故命巨冶教公主之修别院复祖庭也巨师既委顺观化嗣法门人正道件繋行事奉剖公命以塔铭来请伟业皈依和尚仰见其担荷大法嘱累后人续佛慧命世相迁灭不常十余年来得法上首六人示寂白马则尤其龙象蹴踏所恃为金汤者也乌可不勒梵行昭法派以垂示来兹乎师讳济教巨冶其字毛姓也之泰州人父古荘公有壹行母沈氏生师苕防頴发气骨不凡早岁厌薄尘劳父母见背舍家入道学于其族之为浮屠道者西山寺深林茂叔父行也先朝神庙之世诏集有道髙僧证戒于五台江南观法师者与焉膺紫衣之赐而茂公出其门师年十八薙染为大僧从观法师开讲于天竺于双径广通大藏尊经已而蝉蜕文句思证觉海闻三峰汉和尚唱临济宗防于邓尉杖防往游汉和尚者剖公之师海内所推为三峰禅也和尚一见契合迎谓之曰汝得五年往即留单师应曰古人这一生何论五年遂留侍左右服劳执苦朝夕弗懈禀戒入堂为悦众上堂晩叅和尚举鹁鸠树头啼语言下有省和尚诫以古徳行解相应方堪入道师尽心供职一众悦服汉公入灭剖公开堂之日举为监寺当是时邓尉缁素坌集日有千人而经寮斋室规制未备师内营资粮外接賔客十年之间威仪肃给信施填委涌阁飞楼宏敞严饬凡使三峰之道于天下者剖公之力师为之也空有一彻照用兼收猛求向上一着朝咨夕叩既接源流受信拂观法师亦取所赐紫衣为赠出主香山草翳木荒敝屋三楹不蔽风雨乃剪林莾乃刳岩峦度地鸠工简材陶甓未几而寳坊矗起四方不祈而荐货不命而献力以溃于成师轨行方雅质性温醇与人言煦煦然诱接初机惟恐弗及捞笼薫染罔不向赴説法授戒千僧礼足拈锥防拂四众趋风住香山之十有【阙】年为辛丑八月二十八日报缘已尽沐浴更衣作偈示众曰生年五十七大事今已毕推倒须弥山打破无生国泊然而逝得度弟子首戒雪即正道也次曰法印宗曰天句曰千龄载曰化灯用曰二非合共六人所着语録二巻行世正道既以师命继白马席爰率同衣于甲辰八月二十五日瘗灵骨于香山西麓遵遗意也当道清开法之初有梅泉□沸于山颠湮没已久师至而泉于旧处迸出甘冽异常流细而供不竭中峰苍雪澈有细流引到泉盈壑空鉢持归雪满舟之句香山以为胜事夫白马始于支公以余所见若中峰苍师者深防竺坟旁通孔借亦近代之支公也道林偕王许为山泽之游百世而下风流可想苍公没逾十载而中峰鞠为茂草识者过之太息当今海内尊宿如邓尉灵岩灵隐三四大老皆性相圆通了无窒碍后生浅闻薄植掠知见而防门庭世俗靡然不复知有天台贤首之防经台讲席抑没而弗振斯非未法之可忧者乎巨师之从剖公游也建杰阁以奉尊经实转华严藏海而与苍公有异常之契此其真实妙义有不堕于空寂者矣是可铭也铭曰
　　维临济之印归乎戒定用絶鬭诤师守其宻令契于真乗非相非性光明如镜慧珠圆映斯之谓清浄维邓尉之宫涌乎虚空声闻鼓钟师相其成功迁于别峰有栝有松丹楼如虹寳铎吟风斯之谓显融佛法西来至乎东夏修多罗藏防以白马夐矣支郎道徳风雅后千百年绍迹者寡有大导师厥称巨冶不离文字坐证般若大声一喝震彼防哑顽石潜通飞泉髙泻栴檀香林青山白社灵塔岿然双树之下法云布濩道风潇洒觉性为真报身寜假权实同归有无交舍刻兹铭词用告来者
　　炤如禅师生塔颂
　　吾郡西郊华雨庵炤如禅师俗曹姓讳洵字元孟祖为鲁川先生伟业外王母之父鲁川著书数百巻其论浮屠氏与孔子之道合炤如繇诸生出家先后一揆识者称之年七十有二乞言于余铭其生塔若以秘演浩初有托乎文字以传者余逊谢不敢祗以谱系渭阳伤心风树同登正觉有感夙因合掌作礼而为之颂曰佛説大报恩左肩尝负母经歴千余年恩深难报故以是作思维母上更有母乃至其亲党恩爱总不殊譬如娑罗树叶叶本同条譬如璎珞珠丝丝自相续吾母朱淑人曹乃所自出始余六七嵗得见外王母尝用兠绵手摩顶在膝前阿甥汝当知我父循良吏上书忤时宰拂袖归田庐理学专门家孔氏水乳合诸方大尊宿推重惟鲁川敎律与论藏一一手撰述吾母时谛聼大发菩提心晩受具足戒修持二十载名山构杰阁防奉修多罗幡幢纷五色亲见如来迎末后勘辨明往生安乐国霜露渐以改中表日以凋朱曹两姓人屈指存者几有一大比丘其名曰炤如住锡华雨庵精修木义行皎然绍灵运智永嗣右军是为鲁川孙儒释合而一少年好诗酒有声诸生中南适闽与瓯西过伊与雒长揖谒卿相髙论倾贤豪相赠千黄金弃之若涕唾归来槖如洗客至贫无氊趺坐惟一床瞑目思万里雒城佳丽地冠葢罗王侯兠率天王宫云霞结成绮黄流俄屈注平地起龙蛇千尺妙髙台迁变若泡影无诸越人市琥珀瑚珠白象栴檀香黄犀金孔翠刼火忽烧灼委落恒河沙七寳苏迷山刹那成瓦砾防尘具世界世界为防尘普视阎浮提尝作寂灭想縁此弃妻子薙落为浮屠梵夹手自诠薫心兼注耳惟有妙法华是为经中王藏通别圆义开权而显实无二亦无三融通归一乗缮写贝叶文六万九千余音演第五时光周三法界妙义已充足广摄信解门稽首龙树尊证入杂华海悉心念厥祖多闻大总持遗书虽散亡般若烱然在百年种佛智宗防留家风重以文句身而修秘宻印我初念舅氏逃入于苦空比悟清净因身心大饶益却恨烦恼障八万尘劳纒浮名若空华世慧如利刃归命大慈氏法乳甘醍醐佛恩与亲恩昊天同罔极师共勤接引觉筏开迷津三世诸眷属共成无上道









　　梅村集巻三十七
　　钦定四库全书
　　梅村集巻三十八
　　国子监祭酒呉伟业撰
　　传
　　谢封翁传
　　定海慈孝村人人皆称谢封翁翁讳瀚字爱夫别号泮池其先有令定海者遂家焉世以孝闻能修庐墓礼村以是得名其墓间夜辄闻呼謈声状若谳决者谚为语曰谢家坟鬼开门元初年间毁墓石缮城闉村人以灵异故争畚土掩覆故谢坟封鬛至今髙丈二尺许云屡传而有佥宪琛者以上饶令起家政治神明号曰谢城隍琛弟璵三传而为赠叅政公大纶即翁之父也时产巳中落翁年十二一日见家不能炊遂縁江岸祷水神沙且没踵倐大蛤数斗涌出徐囊归得饷父母葢纯孝所感也因谓其仲曰需青紫何时万一吾父母枵羸至不及待何尔执不律吾行且逐乌兎走矣遂弃去制举义脩业呉越间足茧起寸业遂稍起壹意奉父母欢仲即叅政公廼得卒其学成进士赠公性好晏防防嵗除邻失火荡其室亡有僦旁舍以居辄忽忽不乐翁廼收合煨烬虑材鸠佣落成而间燥赠公始喜然以亡楼居且未阳也翁侦知之复自为臿筑楯栭之属以意审靣已而南薰拂拂江山萦绕赠公登焉而乐乐而甚为加餐也叅政公既宦游万里外翁家居养母备极情志叅政无内顾忧与翁没齿友爱视曩者青紫数言始终盖无间云翁轻赀财排患难慕义若嗜欲里闬称为祭酒已伯子泰宗既贵海廵使者及郡邑长吏争迎致翁翁为画防辄有所兴革无不砉然解者减苛徭定兵变语皆在志中初翁以亲命役常熟迷失路夜昏黒矣有童子导至邸舍忽不见渡福山遇飓风海船将覆翁见帆柱脱急呼篙师理之遂得免又尝瘅疡生于背有客过门手和蜡矾为丸竟去不受谢其隐报类如此谓非慈孝所致哉翁故五子鄞人为余言慈孝村有谢伯子者以进士出漳浦之门今隐居教授所著书且万言时念家国师友之故辄发声读读罢辄泣而肮脏无憀一发泄之于酒酒故不醉即泰宗也余慕其名而亡由见其季泰交以明经对防第一卒业北雍文辞卓荦余摸索喜甚以冠其军及来谒余傫然笃行儒者也乃为慈孝村八十三翁立传焉
　　国史氏曰余为谢封翁传传不详其他重称慈孝村者葢着所本也语云不知其父视其子余门下士泰交为其父请传跪门外者三日每见辄蒲伏堦前流涕不能起于呼至性感动即若翁可知矣
　　志衍传
　　志衍讳继善姓呉氏志衍其字也予年十四识志衍志衍长于予三嵗两人深相得又六年而人抚纯祐相与砥砺为文章人抚志衍与予同魁庚午一经而纯祐未十年成进士里中称科名者推呉氏云当是时天如师以古学振东南海内能文家闻其风者靡然而至予羸病不能数对客过志衍则人人自得也志衍博闻辨智风流警速于书一览辄记下笔洒洒数千言家本春秋治三传通史汉诸大家继又出入齐梁工诗歌善尺牍尤爱图绘有元人风下至摴蒱陆博弹琴蹴踘无不毕解性好客日具数人馔賔至者无贵贱必与均每三爵之后词辩锋起杂以谐谑辄屈其坐人予口不识杯铛同其醉醒而志衍白掷剧饮与人决度不胜不止岸帻笑咏酣饮絶呌以为常生平负志节急人患难其成进士也防里中儿刋章告密天如师为所搆势张甚志衍鋭身为营救卒以免大司马邺仙冯公闻而严重之愿与交已得慈谿令司马其邑人益相为引重而长安名公卿争揖志衍矣母夫人防未之任家居侍太公疾视汤药浣厠牏衣不解带者数十日哭泣防葬备物尽志人称曰孝事长兄待二弟友爱无间言伉爽旷逹耻为小节苛礼而父党造门必蹑履问起居中表故旧及所游门下士一旦请缓急未尝以不足为解而无纎毫得色家世素髙赀坐是析箸假贷累千金意豁如也尝游黄山凌蹑险絶同游者不能从焉雅自负彊济谓可就功业慨然曰今天下将乱大丈夫习劳苦任艰难为国家驱驰奔走有如此游矣而其后乃得蜀之成都成都在万里外又荆襄防没江鄂道断賔客逡廵劝少留志衍曰吾既受成命矣人臣守官其敢以利害辞且今日何乐土之有志衍虽勇于蜀游乎顾置酒张乐召所与游人人道别虽握手极笑语而独坐凝视椎床弹指或亲故问之则浮大白引满欷歔不复言既上道复改涂出宜春道酉阳渉黔江而入蜀即日啓蜀王请发帑金为傋御计当时蜀事已棘而藩府金缯积者数百万王恡不应则贻予书曰事不可为予必死于此词甚酸怆云居五六月蜀问至成都防予中夜蹶起曰志衍死矣欲为位哭行自念尽室西川岂无一自脱得报亲戚者越三年其弟事衍徒跣万里望家而哭曰吾兄以甲申十一月二十五日遇害骂不絶口贼脔而割之一门四十余人同日并命嗟乎何其酷也当夫燕京已没烈皇帝崩问已至志衍恸哭上书即藩邸亦心动而文武大吏无一人肯办贼劒门防峡诸险皆已失守而后驱数千之卒阻五丈之城以当百万之强冦虽智勇无所施防亲藩窜山谷屏迹蛮獠间可以图全而志衍喋血自誓与此城为存亡终至骨肉葅醢妻儿横分以报所受岂不难哉初纯祜之在永嘉也书问阻絶而事衍闻东南大乱亦长恸恐至则无归及两人先后到里门问宗人亲戚尚无恙予向谓志衍即尚存势不能自防今见两兄弟流离辛苦终得相见抱持痛哭而志衍独不幸以死死者人所不免而家室同尽龆穉无遗并其断骸残骼不得一官之土故哭其防者为尤痛焉嗟呼志衍之入蜀也天如师已前后未一嵗而司马冯公亦亡平昔志衍所与游零落殆尽祸与志衍同者亦比比而是也其宜死而不死如予与人抚则又穷愁疾病所去志衍者几何而今日犹哭吾志衍志衍亦可以无憾矣志衍有子曰孙慈贼将怜而匿之后亦遇害纯祜经纪其兄防以少子某为之后志衍之死也友人季曽贯与同难其族人名汉者逸出城箭及之颠而殒家人五郎者免矣奋曰吾主与主母死矣义不忍独生乃慷慨骂詈而尽于主侧呜呼是皆可书也
　　柳敬亭传
　　柳敬亭者州之泰州人葢曹姓年十五犷悍无頼名已在捕中走之盱眙困甚挟稗官一册非所习也耳剽久妄以其意抵掌盱市则已倾其市人好博所得亦縁手尽有老人日为醵百钱从寄食久之过江休大柳下生攀条泫然已抚其树顾同行数十人曰嘻吾今氏柳矣闻者以生多端或大笑以去后二十年金陵有善谈论柳生衣冠懐之辐辏门车尝接毂所到坐中皆惊有识之者此固向年过江时休树下者也柳生之技其先后江湖间者广陵张樵陈思姑苏呉逸与柳生四人者各名其家柳生独以能着或问生何师生曰吾无师也吾之师乃儒者云间莫君后光莫君言之曰夫演义虽小技其以辨性情考方俗形容万类不与儒者异道故取之欲其肆中之欲其防促而赴之欲其迅舒而绎之欲其安进而止之欲其留整而归之欲其洁非天下至精者其孰与于斯矣柳生廼退就舍养气定词审音辨物以为揣摩期月而后请莫君莫君曰子之説未也闻子説者驩咍嗢噱是得子之易也又期月曰子之説几矣闻子説者危坐变色毛发尽悚舌挢然不能下又期月莫君望见惊起曰子得之矣目之所视手之所倚足之所跂言未发而哀乐具乎其前此説之全矣于是聼者傥然若有见焉其竟也卹然若有亡焉莫君曰虽以行天下莫能难也已而柳生辞去之州之杭之呉呉最久之金陵所至与其豪长者相结人人昵就生其处已也虽甚卑贱必折节下之即通显敖弄无所诎与人谈初不甚谐谑徐举一徃事相酬答澹辞雅对一坐倾靡诸公以此重之亦不尽以其技彊也当是时士大夫避冦南下侨金陵者万家大司马呉桥范公以忧兵开府名好士相国何文端阖门避造请两家引生为上客客有谓生者曰方海内无事生所谈皆豪猾大侠草泽亡命吾等闻之笑谓必无是乃公故善诞耳孰图今日不幸竟亲见之乎生闻其语慨然属与呉人张燕筑沈公宪俱张沈以歌生以谈三人者酒酣悲吟击节意凄怆伤懐凡北人流离在南者闻之无不流涕未几而有左兵之事左兵者寜南伯良玉军噪而南寻奉诏守楚驻皖城待发守皖者杜将军域于生为故人寜南尝奏酒思得一异客杜既已泄之矣防两人用军事不相中念非生莫可解者乃檄生至进之左以为此天下辩士欲以观其能帐下用长刀遮客引就席坐客咸震慴失次生拜讫索酒诙啁谐笑旁若无人者左大惊自以为得生晩也居数日左沉吟不乐熟视生曰生揣我何念生曰得毋以亡卒入皖而杜将军不法治之乎左曰然生曰此非有君侯令杜将军不敢以专也生请啣命矣驰一骑入杜将军军中斩数人乃定左幕府多儒生所为文檄不甚中窽防生故不知书口画便宜辄合左起卒伍少孤贫与母相失请貤封不能得其姓泪承睫不止生曰君侯不闻天子赐姓事乎此吾説书中故实也大喜立具奏左武人即以为知古今识大体矣阮司马大铖生旧识也与左郄而新用事生还南中请左曰见阮云何左无文书即令口报阮以捐弃故嫌图国事于司马也生归对如寜南指且约结还报及闻坂矶筑城则顿足曰此示西备疑必起矣后果如其虑焉左防过龙江关生祠哭已有迎且拜拜不肯起者则其爱将陈秀也秀尝有急生活之具为予言救秀状始左病多恚怒而秀所犯重且必死生莫得榰梧乃设之以事曰今日饮酒不乐君侯有竒物玩好请一观可乎左曰甚善出所画已像二其一关陇破贼图也览镜自照叹曰良玉天下徤儿也而今衰指其次曰吾破贼后将入山此图所以志也见衲而杖者数童子从其负瓢笠且近则秀也生佯不省而徐睨为谁左语之且告其罪生曰若负恩当死顾君侯以亲信即入山且令自从而杀之即此图为不全矣左颔之其善用权谲为人排患觧纷率类此初生从武昌归以客将新道军所来朝贵皆倾动顾自安旧节起居故人无所改逮江上之变生所携及留军中者亡散累千金再贫困而意气自如或问之曰吾在旴市上时夜寒借束藁卧屝履踵决行雨雪中窃不自料以至于此今虽复落尚足为生且有吾技在寜渠忧贫乎廼复来呉中每被酒尝为人説故寜南时事则欷歔洒泣既在军中久其所谈益习而无聊不平之气无所用益发之于书故晩节尤进云
  </div>
  <div class="pagination">
   <a href="梅村集_page31.html">
    上一页
   </a>
   <span>
    ...
   </span>
   <a href="梅村集_page27.html">
    27
   </a>
   <a href="梅村集_page28.html">
    28
   </a>
   <a href="梅村集_page29.html">
    29
   </a>
   <a href="梅村集_page30.html">
    30
   </a>
   <a href="梅村集_page31.html">
    31
   </a>
   <span class="current-page">
    32
   </span>
   <a href="梅村集_page33.html">
    33
   </a>
   <a href="梅村集_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
