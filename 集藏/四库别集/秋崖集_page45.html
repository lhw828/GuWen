<!DOCTYPE html>
<html>
<head>
    <meta charset="UTF-8">
    <title>秋崖集 - 第 45 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋崖集 - 第 45 页/共 51 页</h1>
    <div class="content">



　　秋崖集巻三十一
　　钦定四库全书
　　秋崖集巻三十二
　　宋　方岳　撰
　　简
　　与胡宪
　　某皇惧重皇惧又有白事虽节下容人之度汪汪万顷之波而今日一书明日又一书节下亦厌之矣抑居官者律人以法居闲者待人以情法则有是非情则无彼此旧同官者千数百里而求一言某固不得辞也邵武司马秋之事节下之所警饬亦可谓极其称停者矣伏读山判窃意必以温公之故无复后命而其人也恐恐又于某而有请焉某輙不避烦凟惟节下并其凟也而贳之
　　答王宰
　　某屏处山林盖木石之与居麋鹿之与曹而已函书于当涂之士纳谒于显贵之门固非伏草莱耕田庐者事也以故音响昧昧苔封其扉阅歳歴时无一迹于篱域之外虽执事不鄙夷其邑俨然飞舄而辱临之先声洋洋要自不到夕阳牛背之上此固某所不得闻也山翁溪友縦或有能谈新令尹之至者某方废放则氓也氓也而自通于执讯则罪矣此亦某所不敢也不圗谦下饬缇骑而先之某悚惕疾走而避不及也则下拜稽首而上之记曹某虽不才岂不能倩一张君房所谓依様画葫芦者以复之执事而法不当尔有如前所云者惟瓌明知之抑某又有请焉某芰制也不畜帻荷锄也不敛笏前驱及境某固不得以黄冠野服杂袭于玉佩琼琚之下也愿并贳某之不除道不迎郊而容其他日以草衣见则又幸甚过望不然无所逃罪
　　答应武谕
　　维穑頴栗山意未霜共惟半刺翺翔玉我侯度民物祗豫某适樵之歳未甚得暇道君家林乃不能为一停骖至今以为抚机不发之憾也归卧牛下与世了不相闻林壑夜寒每思一时同舍郎之盛意如执事者鞭笞鸾鳯与天上诸公逰垂绅帝旁日月献纳乆矣诚不料其犹驾箳篁之车为藩翰之簉士之不遇固有可叹如此腾腾任运道眼甚髙如某贱丈夫之言恐执事者之洗耳也某屏居深僻谓不知执事之临吾州则欺也故吾为僚今吾为氓皆当奉一书以自托于二天而废放之人势则不敢放翁所谓有答无倡盖山林之体然耳执事者俨然自处而民视之頋何所不可而先之书于是执事为盛君子而某为鄙野人矣吾州虽陋昔人谓大好山水题舆无事亦足以自适政恐严召非晚不得以乆故人之私东望紫阳惟有注仰
　　答戴书记
　　某与执事不面者几年虽尝于庚戌登科记争先覩之时则以撑触权贵人移地闽峤奔廹上道因莫之书焉为故人贺曾不黔突屏之山林牛背夕阳自有余燠亦不知诸公之鞭笞鸾凤于今在蓬莱第几峯也忽奉琅画野烟为开辟雍髙流异时自斋舍挈笔研书册入坐学官直庐中頋尚烦陈琳檄于公异露布以望一府耶已颁殊纶遄有迅召但愿受持所谓好官易做好人难做八字永永无斁而已山林深宻瞻望正遥春树暮云临纸凄防
　　与方书监
　　某宛其老矣已自无意人间客从平山来惠我书一札则吾宗故人小字行草也方欲尽布心腹属为觧何于贤主人忽闻除书已入学省盛名之下乆合与于斯文防书金石之藏典制丝纶之阁计今不一书而山林耕夫与世不相闻者特未之知耳某敢黄冠野服东望拜手而贺
　　答黄尉
　　某卧病山林栁欲生肘当世之名卿大夫士盖已相忘于牛口之下乆矣曾亦莫知明执事之去氓几何时也山田渇雨髙下生烟有云自西南来霈然倾注多稼蘓醒农歌相闻某于此时适得郇翰其忻快当何如耶访问于寂寞之余訾省于泬寥之乆公为盛徳事而某其逋慢矣故家文墨单传一灯诸公贵人争欲罗致徃徃少湏资歴背负青天而上之交剡公车未足多贺如闻小憇潭趋莫何时惟渊沕自珍式遄严召
　　答魏监丞
　　某晚而不学无以事诸老先生虽尝望见先太师六符之光固亦不得端拜而师之也遗书垂世方与学者共之某为何人亦有此赐敢不夙夜复熟以无忘盛心所憾栖息不同犹不得从鲤庭质疑问难以开固陋耳
　　答赵尉
　　某伏以炎熇之剧水花自凉共惟驾言飞云于穆仙隠有引有翼某徃年执经麟黉幸甚得与一时羣彦上下其议论与与如也今无几何耳而山林深宻与世不相闻有来英题恍以瞪若于是惊年歳之既老叹人事之不齐而幸其黄犊夕阳得自安于水之南山之北也祈底处所执事者辱临之使雨后有緑野之耕月明无花村之吠某与里父老并受其赐防且召矣愿少徐之某野服黄冠乆不蓄帻不敢以是迎前驱于境上少湏视篆上谒梅曹此氓所以为敬也非慢
　　荅程提干
　　某伏领诲函无任感刻窃审支持痛割罙极罙深颇闻跋履寻山此惟大事节哀防奉犹当俯顺礼经然读来书其所云云者虽未尽觧亦不能不以其大槩为之一怆然也某屏废五年不改称呼者十年安于山林心迹已熟固无意于人间矣忽有唘拟莫知所从近以书谢庙堂并上控免之牍似闻念其阙逺意欲易之今且月余辞免之指挥竟未下英词妙画某何敢承谨以上之执讯俟有成命别居谢悰
　　答魏监丞
　　某耕闲钓寂固亦与世不相闻顾名在有司廪人继粟一书逋慢要不得以山林为懈也戱下不督过之而又劳赐之种种甘芳错落庭户某也其何以堪之山中白云不堪持赠若其他猥猥者某又奚其僣之敢惟有感愧
　　与费宰
　　某惟云酣嶰琯春盎宓琴有翩者鳬方趣朝天之舄言驾吾犊相安耕雨之犁觉阳和之无邉皆隂赐之所及敢脩菲薄仰觊莞存
　　与赵尉
　　某惟云酣葭管春盎梅曹北部安问狐狸巳消隂慝西台当有鸂鶒丕对阳刚不腆菲芹仰干笑莞
　　答王侍郎
　　某伏以梧风巳秋山意蘓醒共惟希夷事外与造物逰于千百年为国镇寳某归卧崖底谓休此生不自意山峡荒寒老仙来下使得一望笙鹤尘浊洗然乃又进之履屐之间与闻咳唾之末每引卧内輙漏下数十刻情话昵昵未尝以丈人行自居也临分之日頋不得倾尽所懐日短江空为之惘惘者累昼夜送还吏至得所惠者其为惘惘也滋甚山林寒寞忽奉琅题亟开张之惊喜欲抃盖英英乎老硬之字洒洒乎恳至之词寔吾韦斋手书也连纸引墨至六七百字而不倦踞食蛤日以清神天生异人耆耉福艾求之近世惟陆放翁为然所谓闲中真富贵夀外更康寕者公之谓矣某最为寒晚后乎老先生三十年而生气力摧頺学不加进衰之态乃似不啻前乎老先生三十年而老者安贫知命不汲汲于众人之所共趋故犹不至于戚咨无聊云尔近诗十首亦足以槩见其情輙用録呈或可少奉嘻笑之顷刻也桥记何足辱命谨上一夲徃徃邦君以其位卑才下不能承当大题目故以贡院记属吕宗卿而以此记见委此记之体法当戱茟耳不识老先生以为何如旱既太甚所在熬熬西州之传又复可骇或谓余养明除从宣抚不报也不知果然否吾曹无所用世进退一忧固亦不能忘情也老先生必不复肯出某又方屏山林跪履无期惟有瞻怅汉诏公孙丞相所谓啬精神止思虑者长生不老之诀也愿老先生永永受持更共防戱人间数百年耳
　　与胡宪
　　某归卧牛下忽忽三年意明执事与吾君讲论唐虞于广厦细旃之间乆其日矣客有过予而南者盖宗簿陈同年庆勉子也问之则犹弭节宪防尺一诏何迟如此是故老农所不能辞敢以为问履斋方相有相劳者曰子且起矣某答之以诗有莫言表圣宜休去只作刘蕡下第防之句不谓明执事与某皆不霑一防化笔而归也某山林懒甚夲不能作贵人书此兄具言乃翁拜参面承访问且曰吾将寄声此某所以不得不书也陈同年幸得走履屐之下其心岂无望于挈提虽四海九州之人偶同一榜夲自无情明执事见谓刚方亦决不私一榜下士然茍非其悖理伤道不可与居者亦岂能恝然于此然则明执事独不可捐一陞陟状为同年地耶栖宿不同无任驰系
　　答叶兄
　　某卧云空山无人剥啄吾门者四三年矣忽奉手华则若诗若雅若论若防累数巨编是何伙渉之为沈沈者某老且病平时意气无毫分在于是骇然惊退然避而巳矣
　　答魏监丞
　　某不学无识埋没塲屋者余三十年卖文诸公不过俗下应酬无一言几于道者譬之鸡肋漫藏楮中假守樵岚时有广文者后村羣从也耳目濡染可与话文一日出之则并携以去意其欲尽过目耳不谓锓之木也已而闻之则巳无及乃酬其直而载之归不使遗臭盖其始末如此某岂不识次第者哉不知谁误聼闻至勤命戒于是某不得掩其丑矣谨上一本愿赐丹墨是否之而还以戒焉纸不能佳亦不能装饬者以其文不足当非简下也字亦多误惟以意逆之尘滓电岩惭愧无地
　　荅魏监丞
　　某屏弃山林人所不齿盖与他寓公相万也凡百有位不随世躏籍之则既幸甚有司继廪自其建麾而尽捐予之某岂有禄者哉明执事不自以为惠之私而曰稽之令甲令甲岂为罪废者设哉今所在州县见任官多不时得俸而况于寄寓乎而况于罪废乎某故曰此明执事之私赐也介之推不言禄禄亦不及此其所以为绵上之怼与戱下及之矣某而辞之则不敏杜少陵天呉紫凤颠倒短褐之时一旦而得绢千尺儿其不号寒矣某而辞之则不情除巳别具申外某谨东望再拜以谢
　　答魏监丞
　　某一生肮脏所至輙撑触人不武之踪夲不敢为戱下道也因有司给之禄意者或知其无大过乎请具陈之始某郎秘省时赵丞相开督视府将以某参议某意其所信任者某也某也若某某者自予肺肠予不得而与之辞也辞焉之末至金陵无一不如西府所云者一日某人拟其事某不谓然揖之同禀督相督相欣然是之命某作一榜检既押判矣明日入议事防则尽为某人者涂去亦不頋后有钧判也某意以为此不可以口舌争索舆径去自此与某某者愈落落不能一日安矣夫是以有假手南康之命南康虽以先儒名天下然而败壊极矣渺然小垒前此为守者不自持他路诸防例以属郡视之押字如鵶四面而至此不过示之以防梱尊大欲过船耳初不计其非我属也一日有荆湖饷纲碎客舟而取其货客舟有辞某以为我地主也其得坐视其横于我土地乎逮而决罸之亡何秋壑下一直押公移具析其守臣追逮其都吏某奋然谓制梱虽尊荆湖之制梱也列郡虽防江东之列郡也夲路监司犹不能具析属郡之守荆湖之于江东直追其吏且不可况可具析其守乎一判极为痛快囬牒报之秋壑大怒上朝廷廽避不知各路无统摄夲无廻避也夫是以有两易昭武之命昭武佩牛带犊习以为常负固峒顽所在而是建宁连宰遣一寨卒追税在县道固自失之峒民七八百人干戈而出杀此卒而脔之犹为有官府乎某为之黥县吏捕得其首乱者数人乃有一寄居廖教授者实嚢槖之某既防遣峒顽而以其不得专决者劾上夫以郡守按一郡属是亦当事不知何为下帅司覈实如此则郡守为虚妄矣某不得不自劾也不知廖教授者自有囬天之力耶或又曰下政欲上合力而为此也比防评及下政盖尝有此语矣夫是以有可与放罢之命此命之下更无他望止以气愤词率为罪耳省札録呈试一观览若某则亦自不见其为愤其为率也归卧牛下忽忽三年一字不敢入帝城又何敢更乞祠禄安之有命苦无戚嗟近有十诗亦足以槩见其意并録以千一笑覼缕如此等惟台慈贳之
　　答魏监丞
　　某晚字两郡所至皆不暖席性亦未尝蓄所谓人事者以故空然四壁无以大过未第时自昭武归得李思定文集一部近日潘宗卿惠狨褥一铺敢輙以上之下吏此固非可以为凟者某所有独此耳
　　与杜监丞
　　某牛下三年栁欲生肘盖巳化为石精山鬼无意人间虽乐莫乐兮新相知忘之乆矣不知执事今其凌紫清遡碧落耶抑犹前日城南诸社也临流洗耳固自与世不相闻不自意有书及门为道明执事以使者节肃临淮南仁恬以熈盛澹以遐鸿嗸鼪啼按堵宁一甚盛甚休而某也木石之与俱鹿豕之与逰莫之可以名闻也莫之可而不得免焉则惟节下察之而巳
　　答郑提管
　　某自讯后病疟至今尫然支离而子用弟下世少且壮者如此老且病者頋岂能乆耶前书所谓家人之言此岂可使他人闻之也不改则令人怒改之则令人笑今后谨不敢尔以故此畨得妙句惟有仰叹不敢和也杜宪书亦不敢不遣但恐渠亦笑蚍蜉之不自量耳处今之世岂论投分云乎哉肴核皆珍受赐无以报惟有合掌惭愧且得老先生即日通籍了此一事独平时相与最厚者无力得助毫分尽出他人此为可憾天寔为此某其奈何哉北望九华感愧无巳
　　答赵漕元
　　某卧病崖下盖蓬藋挂乎鼪鼯之径跫然不闻人之足音也妙赋飞落大雅起予老退无文虽欲嘈嘈钟吕之间不能也专使至止则又难乎空手以囬勉以追随大不量力惟有仰羡髙逸莫既乃心何时佳娱相与倾倒
　　答曹司令
　　某不肖似平川先生独竒之如得以不腆之文荐之幕下顾非其幸与独念先生以道徳文章为世师表名公钜笔又且退然不敢当某为何人敢尔不逊是以迟之至今而终咨且也歳越三稔不懈益勤执事固以为先生所尝竒之者与执事可谓能孝矣某其敢固以辞谨稾草如左惟执事裁之
　　答鲍参
　　某维霜酣妍暖梅次第花共惟婉婉其画士饱而歌邉声正寒森有严翼某与执事不面者今几何年矣石渠东观位置尚多何至使辟雍髙流筹我邉貔貅万灶张汉天声固甚盛事不知者直为执事也别纸示喻所谓名之不彰友之过也某则何敢辞独屏废山林以势则不可耳诸公惟识朱长卿然在督幕与之争事不直某所为拂防归者也执事以为可与书乎世道陵夷可为浩叹瞻望凄防惟有此心
　　答张録
　　某卧云林壑荛牧与曹明执事未及下车而过之此意良厚道中寄赠盖尝和之今几何时莫之呈似正以山林屏废法不当逰诸公间而奚书之敢竹屋诗巻安用无闻之人赵令尹尝言之未之能信兹勤命戒不敢不承独荷锸山中学蚕作茧虽悲鸣益苦终亦不能竒也惟明执事教之
　　答赵丞
　　某维兹霜熟梅共歳寒共惟竹外清吟行矣归觐某尝僚樵岚盖亦无几何耳一去三稔犹有故情丞不负予感叹何巳翩翩佳公子识见敏明渉笔且更頋独无一赏音者耶天下事如此者多何足介介吾侪但当不失其所以为我者耳在天在人吾无所容吾力也医説之谕意则甚厚不知其衰年多病自不能医徃时黄犊寻山白鱼博酒之兴今亦罢休乆矣而况其他上印何时式颙除目相望千里临纸怅然
　　答吾兄
　　某投老山林巳是春蚕欲茧时矣有山一片荷锸自随不问隂阳家者流手自基凿贱生之日饮少輙醉山翁隣叟押勒赋诗乃作水调聊以奉寄尊夫人仙去巳乆乃犹未卜其藏然则秋崖老真早计也
　　答危簿
　　某昔在郑乡与执事盖亦无几见耳一别三稔恋恋故情有书自南感叹何巳是日有旧友自九华寄诗某答之今亦以寄执事其意固畧相似也何时贺上日徯光荣剡交公车当在旦夕
　　答王簿
　　某自初一见执事固巳知其不凡风骨飘飘定非余子尝僚无几何耳亦自喜老眼犹在独憾歳月不与不得在荐贤録中竹臞诗编亦欠为下一转语他日若不弃骑牛翁者当奉寄也一别三载恋恋故情上印欲离犹寄此纸感激重感第闻先庐煨烬赐书尽焚此祸固巳烈矣夺地与彼得无太甚者耶相望正遥何由倾倒来教所云一臞如昨一迂亦如昨所愿永永受持无失此两言而巳不必外求也
　　答赵推
　　某维时歳晚梅雪双清共惟抱玉鸣珂行矣贺上某三年牛下栁欲生肘一时僚旧乆巳相忘于无何有之乡不图云飞剑津遥遥千数百里而至乃犹记其堕地之日被之弦歌银烛沉材海物为错祗所以为愧而巳世情转薄可叹者多当其争妍取怜翕翕为一日贵者无所不至曾未旋踵固巳闗口不复道矣江闽两地寒暑五迁拳拳音书此意良厚不知老子方为死计一锸自随手斸山云学蚕作茧夫亦安知其为生日也端故佳郡阙次亦非甚遥吾侪但当安以处之时节固自定也未涯瞻晤所兾厚自金玉遄践亨涂山林之人无能为役者不敢请也
　　答赵推
　　某伏拜别纸之论岂于故人而不用吾情饶左司不惟不识之自来一归田庐使絶迹于诸公间只字不作也妙龄如此荣进自定绵薄之力爱莫助之惟有惭负而巳
　　答金临江
　　某仰惟先正尚书不惟一代端人而故国乔木在乡曲长少之分大相辽絶非某晚学所敢僣致一言也台谕至再或恐以方命为诛敬书贱名以致归仰告勿侪之末简使识者以某为不逊也
　　答魏监丞
　　某除夕卧牛下方扣角而歌曰云云未放茟而琅画至明朝花栁信亦有春意矣东望拜手以为天地开泰万方一春皇帝坐紫宸朝涣发大号必将趣龚黄归侍同我太平雨外一犁棠隂之爱未愸也某谨再拜受赐
　　答赵倅
　　某自公之西旦旦焉望五老之云遡三峡之雪想公吟哦其处隠隠然金石声也一旦赵尹出所作春山野水一幅相与讃叹则既题诗其后某輙和之曰竹屋无人肯见过寒云自傍钓船多老仙更在云深处奈此春山野水何自尔常常欲奉一书乞数茟而耕闲钓寂栖息不同虽尝厚贶山中固亦莫之答也时方明盛羣贤萃朝如公人门不落第二山深林宻切计在帝傍近乆矣忽得所翰乃依然庐山之阳此又野人所不能觧如何如何湖山纪逰妙响落耳开阖一再輙书两小诗不知可以题作山麏野鹿帖否一笑一笑
　　答陈兄
　　维仲之春其耕泽泽共惟一念纯至上通于天翼翼严严昭哉维孝如某不武于先正则氓也嘤鸣乎棊酒之社逰戱乎文字之盟今殆三十年不啻矣頋独于东阁不得数数见也金陵晤对炊不及熟而去西征康庐南入闽峤率是与世落落犹吾钟山草堂时以故先正之得舆也莫之贺先正之捐舘也莫之吊九华在望有负幽忽奉音书知故人之有子如此其竞爽也大事之有期如此其切至也告院公于是为不死矣某无所用世乆与死期林宻山深末由曕企所觊孝思维则勉勉奉防天相显扬克绍厥世
　　答陈兄
　　某伏辱严谕仰佩纯孝之盛心某虽名位卑微其文义不足以传世然于先正有三十八年之旧交好稠重何幸得以不腆之文托名家乘頋今有不可者某自废放不敢以一字入帝城南康念之屡勤荐进而山林之迹不以书相闻者四年于此矣一旦执事者以某所述先公行实乞铭于南康得无重其不可逭之罪乎兹某所甚惧不得以奉执事者数百里传介之意也九原有知必贳之惟执事者亦贳之
　　与胡曕军
　　廼者学生同孙言归甥馆进望賔荣是太外家敢下升堂之拜何物小子更勤折姐之颁有百其惭再三莫既
　　与黄都仓
　　廼者学生同孙进叩门防乆勤馆谷吾儿豚犬耳方将躬半子之劳惟君羽翼之乃有如大賔之至言不尽谢感若何惭
　　答赵宰
　　维莫之春一犁雨外共惟初见民吏仁声洋洋有翼有严中外禔福某深山云卧与世乆不相闻谁何及门猿雀惊避徐而问故知为沧州故人别四三年而不忘阅千百里而见劳所谓此事今无古或闻者也感激重感激窃稔通班文石出宰武城是开九轨之途岂待五月之政多贺多贺天下无可为之邑荐绅大夫所共叹也某则曰天下亦无不可为之邑山林鄙朴者所亲见也某虽未尝作县然得郡则皆败壊不可支撑曾未几何元气遂复使樵中更得年歳当不止如前日所观以此知邑之犹可为也执事诵西山之言只此一字举而均四海调庻邦有余用矣况一同百里之地哉敬母忘此言以起民瘼问之来使太夫人康强如五十许人东阁竞爽亦既二十余歳有亲而夀有子而才乐莫乐于此矣有纶抑其次也某敬畧
　　答罗兄
　　某云卧空山栁欲生肘笔研荒老不得与于斯文忽枉巨编知小山故家人人有集之未渠央也敬叹敬叹不图老朽自去臈苦头风至今乃今日方得奉酬和所赠示明谓左右以其罪也而罪之某其何辞虽然亦惟以情亮之而巳
　　答汪管辖
　　某维夏之穉桑麻隂森伏惟冲逸自髙方外多嘏某空山云卧与世不复相闻莫能记竹所老仙于今别几何时也忽奉蘂帖廼犹未忘夕阳牛背上之人感甚感甚独寄赠珍核未有以报奈何少湏别书兹不能记惟道眼照之
　　答刘倅
　　某卧云牛下与世不相闻自君之西亦莫知歳月之几何时也先之以玉壶清露之诗继之以氷条云朶之翰其所以记忆溪翁山叟者勤亦至矣乃不知其适自去臈头岑岑至今出无陈孔璋此病竟未愈于是独速生菌笭箵上苔所谓耕寛闲而钓寂寞者亦且废阙则人间之书疏俗下之应酬槩亦可知也相望正遥临纸驰情
　　答王提干
　　某伏以归竒余暑良苗懐新共惟一念端忧于天罔极纯孝之至神明支持某维古君子之居庐有恫无贰则夫讲徳不情之缪敬考祥无益之空谈某固不自袭寻常以乱方寸也敢略独娱亲膝下期于百年菽水杜门有官不调此固卓行传之所不几见也某虽木石之与居鹿豕之与逰亦毎每乐与山翁溪友道之以致注仰乃不知昊天不吊遽成古今伏奉瓌题惟有怅惘某自放归田里老巳废书烟簔雨锄不失吾故此外无足道也末涯瞻晤惟有驰情
　　与谢大监
　　邑有征官李君宰叩阍言蜀事甚伟余义夫之经畧盖亦一二施行之每见其抵掌髙谈殊有驰驱当世之意而邑中无酒无税兀然败屋中甚寂寞也辱其手笔如左輙以缴呈一转移之政在口角之春风耳
　　答赵宰
　　某方暑气愦愦中伏奉珍帖真执热之濯清风也士自一命以上茍有志于民必有所济今所谓县古子男之邦也人民社稷自我剸裁铸顽以正夫岂有不可为者坐席未暖凋瘵立蘓有如来教云云良副倾瞩某既老矣与世无求乃者序进贠郎具钞方上庙堂垂念一灯之续忽其予祠此亦殊不自意也拜恩口号云云想见读至此为一笑也
　　答谢大监
</div>
    <div class="pagination">
<a href="秋崖集_page44.html">上一页</a><span>...</span><a href="秋崖集_page40.html">40</a><a href="秋崖集_page41.html">41</a><a href="秋崖集_page42.html">42</a><a href="秋崖集_page43.html">43</a><a href="秋崖集_page44.html">44</a><span class="current-page">45</span><a href="秋崖集_page46.html">46</a><a href="秋崖集_page47.html">47</a><a href="秋崖集_page48.html">48</a><a href="秋崖集_page49.html">49</a><a href="秋崖集_page50.html">50</a><span>...</span><a href="秋崖集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
