<!DOCTYPE html>
<html>
 <head>
  <meta charset="utf-8"/>
  <title>
   容春堂集 - 第 20 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   容春堂集 - 第 20 页/共 59 页
  </h1>
  <div class="content">
   西青小隐记
　　山之苍苍其正色耶其草木之葱郁者然耶山有草木其葱然郁然者固草木之色也山无草木者亦多有之吾尝廹而观焉其质土也石也其色亦土也石也少逺而观焉亦夫色也及乎数十里之外则苍苍之色与有草木者同矣今夫地之上凡虚空者皆天之气也山起于地而突乎天中得天之气是以其色若是也山之苍苍其正色耶其草木之葱郁者然耶夫椒之西峰曰西青山人谓山有诸峰而是峰独擅是色故名归之其所有草木固无加于诸峰也揆之吾前所论其不然耶钱君师圣筑室其下名曰小隐师舜通经学古愽雅多文盖士之秀者也譬之山焉得天之气多矣故凡闻师舜之言见师舜之行莫不贤之此师舜之所以爲师舜犹山之所以爲山也或曰师舜攻辞章故然或曰师舜习威仪故然信斯言也是以山之色独归诸草木也而可乎虽然山之气盛而草木蕃焉士之道隆而词章威仪着焉亦固其理也因山而得夫士之道遂爲师舜记之小隐者爲屋数楹屋前后植竹千挺中蔵书数千巻凡爲文事之具者皆备外有田数十亩挹湖水灌之足以供客山人谓之庄君子过焉爲之赋诗者若干人嵗乙亥冬十月二泉邵某记
　　后乐堂记
　　正徳乙亥秋八月徳安府新作后乐堂成府听事后故有退食所隘且乆圮前知府迁安李侯某欲爲堂未果壬申岁西充马侯汝载继知府事朞月政成乃有事于斯至是落焉侯以文正范公语顔之曰后乐盖文正子忠宣公尝倅于此能以家训恵民民到于今称之侯于是得师焉是之取尔同知乐平陶君某伻来致书以侯志请记予病余闲居不敢与闻天下之事然尝闻诸孟子乐以天下忧以天下君子之情于是至矣至公乃复有先后之论焉何居天下之忧乐一也惟夫见人人殊故忧乐恒易其所自一郡邑以至天下盖多有之是故先忧存乎知几后乐存乎知务知几之至则忧不得不先知务之至则乐不得不后后云后云非自介用逸衎衎醉饱而曰姑徐徐云尔之谓也书曰不惟不敢亦不暇盖君子之情如此虽然天下乐矣则奚事之从昔者夫子论崇徳尝曰先事后得论仁又曰先难后获徳与仁吾事也夫以得获爲后则所谓事者固其所先者也至于天下何独不然然则君子于此亦曰始乎忧勤终乎忧勤而已非古仁人其孰能与于此能言后乐者文正之徒也徳安之政于是乎可观矣侯名龠以进士厯官吏部贠外郎出知睢州起爲今官用威济恵革薄从忠懋着成绩盖闻忠宣之风而兴起焉者予与侯之兄故浙江布政使汝砺同举进士因得拜其先大夫南京礼部尚书紫厓先生于翰林侯初举进士予在户部亦尝一再见之蜀称家学马氏爲盛君子观侯之树立亦岂待夫徳安之徴也哉侯修举于治者备矣美矣于侯爲细不书
　　萧山县新修儒学记
　　正徳癸酉秋七月萧山县新修儒学成学故在县之某隅自某年始建于今若干年挠敝倾圮殆不可居先是辛未春监察御史海陵张君元徳以廵按至则与叅政吴君汝和相顾以叹议圗新焉谓其南偪于民田位置弗称亟令买而拓之时知县事休宁吴侯瓒实始兴役未几吴擢知州以去而江浦王侯玮以进士来继防今提学宪副海陵徐君宣之至而饬修之政行焉侯乃慨然以爲己任越明年壬申礼殿甫搆秋七月风大作继以甚雨殿与先圣旧像皆毁侯于是加意圗之既旬月羣材复具且节画以共至是以成告秋八月既望徐君观而嘉之则属杨教谕武余训蕴使诸生徐行韩簉来请记惟道术裂而学无恒宗于是乎有诸师人才杂而仕无恒途于是乎有诸科庠序废而仕无恒居于是乎有诸院舎盖自周衰至于宋其变不一其大较可知也我明之兴鍳于前代而先王时若学必本诸经説经者必本诸程朱氏而道术之裂者合士游庠序比年有贡三年有举而人才之进者専自郡徂邑命官简徒宫居廪食山林湖海罔有逸游而庠序之废者兴大哉圣谟实叅天运而道乆化成盖有出于司存之外者若其屋庐之敝则新是图焉非良有司其谁任之非贤典学其谁倡之今夫学必有堂堂之榜皆曰明伦盖取诸孟子而孟子则闻诸舜之命契盖万世教学之道莫大于是先圣先师尽是以则则祠而奠焉经训典籍载是以传则阁而尊焉师以是授弟子以是受体是爲徳貌是爲文缺是爲病惟徳辅世于学成矣而文虚病废虽学焉君子谓之非学今是学也基缺于南众以爲病也则圗而方之必截然画一而后爲称矧吾所谓伦者而或缺焉可谓之学乎此教焉者与学焉者事也非有司所与力也虽然此犹其常耳若夫时有升降世有隆污穷居逹用我秉吾伦而危险荐临厥或病之则固有若彼风雨之振陵我殿宇败壊我像设者矣儆焉而支之勉焉而复之以无改厥常比之致力于物者其艰爲甚此固学者事也又非教焉者所与力也而奉诏作人者固有厚望焉徐君学政最诸藩其属斯记也岂徒欲夫成之书哉寳不敏盖亦尝与闻是者请以为诸生告庙左学右粤有常制而门庑斋舍各奠厥所其事实作而以修书有故故也其费爲白金八百两有竒盖防程有方故其用约其所出曰公楮之直叅政君所檄致实是焉先曰废寺之租曰微眚之赎则所谓节画者也古重民力而是役无専敛焉故附书之
　　徴瑞楼记
　　徴瑞楼者监察御史海虞陈君元习奉母之居也元习之母谭太孺人于是年七十矣而康宁顺适以享元习之养元习之爲斯楼盖大七十之夀欲爲称庆者重焉尔也而亲之娱侍固亦宜之岁丙子某月某日惟太孺人始生之辰乡之君子自某官某公而下若干人登楼将举庆觞太孺人出房西向再拜谢曰老妇不徳敢勤长者之辱惟我先舅姑尝作具庆之堂以奉我祖舅祖姑堂成之日有蜂数千若陨自天一巨蜂止于梁羣蜂尾缀若旒下去地二尺所而止余蜂从而周旋焉者盖不知其数君子曰瑞也诗而歌之者若干人先舅姑未敢当也吾虽不幸称未亡人幸有二子继举进士察为御史寰爲国史检讨吾今老矣叨兹荣号此固吾祖考之余庆也其敢忘诸于是退啓北牖望阙稽首曰非君赐何以致此既乃遍谢诸客元习肃客燕于堂而退越明日元习再诵太孺人对客之言而曰吾母知尊祖矣题其楼之楣曰徴瑞又诵其望阙之言而曰吾母知尊君矣题其北牖之楣曰北望复自序其事诣予请记予惟天人之际至防而显至逺而近惟尽乎人者能知之舎人而求天非凿则荒其究也诬君子所不道也然则蜂之称瑞于陈氏也何居易曰有父子然后有君臣盖天之道如此蜂之爲物能知君臣者也瑞云瑞云其诸谓夫父子之道笃于家而君臣之义将逹于国乎其身其子孙必有徴之者矣吾闻元习之大父继芳甫敦尚礼义乡称长者大父叔维甫孝徳尤着所以致瑞盖其在兹叔维没迄今未及六十年而二孙者皆位于朝官以史爲名天下之法万世之论各有司存盖君臣之义莫是爲大瑞之徴有不在兹乎所谓天道者近耶逺耶微耶显耶君子之言固非舎人而求天者太孺人述之且有礼焉可以传矣予则何以加诸元习再拜曰此固所以记吾楼也请书以归刻诸楼中爲他日称寿者诵之
　　思约斋记
　　泰伯邹君存正以思约名斋而告于予曰吾父读论语至以约失之者鲜矣尝废书而叹谓是一言可终身行之因以名斋且爲别号焉惟吾父勤一生以爲业礼义方兴而不幸奄弃有子四人两兄早世而某也不肖独承之以至今日惟先徳是頼徳之嗣惟约是宗而恵及乡人义动公府凡爲约之效者将次第而效之吾与弟某侍吾母孀居数十年而弟又夭没某每谒祠墓亡矣失矣之悲不可释也退而求诸心以思约自号以爲是吾父之心之所存也自矢永乆弗怠盖尝斋沐而走于锡麓于茅峰于云岩于岱宗要盟大神而犹未巳惟先生有以教之予曰孝哉存正可谓有人子之心者矣古之君子于亲之亡也凡其居处笑语志意乐嗜无所不用其思今之人乃有欲加于是者凡亲之别号思之慕之爱之见之称谓胥效未巳存正盖于此乎有之虽然古有讳礼所以广敬也父母之名口不得言也尚矣今之别号犹名也已号之则人称之昔以称父而今以称子二名不偏讳可也二号而偏称之何居予知存正乆矣凡存正之爲可以言孝不可以言礼礼所以成孝也有人子之心而要之以礼约之思其将由斯乎且盟以神曷若以心茍能充之孝不可胜用矣如以称焉而已其如礼何书曰慎乃俭徳惟懐永圗易曰黙而成之不言而信存乎徳行此古君子之道也存正以爲何如存正起再拜曰伦方慕乎今君子之道而未及乎是闻子之言如见古君子矣请书以铭吾斋
　　报德堂记
　　报德堂者龚泰时亨以祠先者也堂搆于蓉湖别业其制爲四楹间虚其中左右各爲一室奉邹龚二父主以二妣配生卒二忌各于是致享焉堂成则介潘继芳氏请记于予予曰斯礼也吾未之前闻也吾恶乎记诸继芳曰时亨邹服乗氏之介子也防以姻故母命子于龚景福氏既冠有室而景福之子节乃生或谓时亨盍去诸时亨曰龚父于吾犹吾父也父在吾何忍去比景福没龚有分田或谓时亨盍取诸时亨曰有节在辞焉而营以力于室于器皆然盖籍以邹立而名若字犹系之龚于是若干年矣初时亨之为斯堂也戚然曰生我之徳大矣成我者与等泰皆不能忘也然龚则有弟矣有弟则主存祠焉非吾事也邹则有兄矣有兄则宗存祠焉亦非吾事也非吾事而缺焉于吾心有不能自己者是故其报然而其礼然也斯不可记乎予曰斯礼也吾固未之前闻也虽然时亨之情如子之言则有可取焉尔矣今夫世之人固有化于蠃负而忘其本始者不然则朝同室而暮路人者亦多有之此其情于时亨何如也盖诗有之曰欲报之徳昊天罔极又曰无徳不报殆时亨之情欤继芳曰斯固时亨之情也斯不亦可记乎遂书以归
　　兖州府滋阳县学记
　　兖治于滋阳古鲁地也鲁在春秋爲望国列国之观礼乐者必之焉吾夫子生而地爲阙里望系于天下后世尤重是故君子于其学之兴也固先望之其废也固重叹之而况守土之吏有职存焉者哉惟兖之属州县学二十有七而滋阳迩以废称特甚乃正徳癸酉沔阳童侯旭以户部郎中来知府事于是冦甫夷而荒继之侯拊循略定即修府学复建乡贤名宦之祠而余训导信至亟以学废告侯侯请诸监司皆报以非时未果今年春适有入赀爲儒官之令侯曰是令出士无志者将趋之吾弗能止将薄示抑焉以爲学图一日集其僚同知某通判某推官某及属吏师生而谋焉佥曰宜哉而士亦乐承侯意凡得白金若干两乃聚材鸠工以成画授赵知县继祖卜日兴事撤敝搆而广厥基凡广袤若干丈所越三月功成学惟复圣公顔子庙实以封国兖故今堂六楹间中肖公像冕而衮服俨然临之庭庑门堦各应仪式后爲明伦堂爲两斋爲讲堂爲防馔之室爲燕息之舎爲习射之圃以至仓库庖湢诸制悉备衣冠弦诵与郡庠辉映观者爲鲁邦之观于是爲称训导君以侯修复之功不可忘也乃走书币不逺数千里以记属某某昔奉诏视学江西侯以进士知瑞之上髙上高巗邑也侯于学事能不以多盗废今敭厯既久来牧望郡将兴学爲天下先是固侯悦道之夙志无足异者独其当兵荒之后兴兹大役而公私无扰非才与力兼而动惟厥时不足以与此予于是乎重嘉焉古者学有先圣先师而无常奉自先圣吾夫子而以顔子以下四大贤爲先师其制于天下乆矣乃若嘉祥学则庙曾邹学则庙孟而滋阳则庙顔盖犹国故之意创于洪武十有八年迄今若干年而新作焉完且美而惟旧焉仍礼也子周子称顔子发圣人之蕴以教万世谓士之学必由之诸生生圣人之乡斯游斯歌瞻仰在昔实得我师希贤而圣固其所也充其所志虽高识如两生博闻如诸经师且犹未屑而况其下乎如是而称鲁之君子于天下固侯之所愿也故因记而輙及之若夫国章古训则博士弟子有常肄矣某无庸着其诸董役者之职名具列于后
　　海天亭记
　　亭于惠山之曷爲以海天名山有泉发自岩窦滙而爲池七池相注东入于溪北东百里入于江又东百余里入于海海泉之所归也吾尝观泉于池徘徊鉴影濯吾缨而乐之因思其所归焉登髙而东北望曰海其在是吾泉至是极乎望而不见则仰天以叹啸咏而归山之于是乎亭亭成之明日予与客登之语之以其故复韵而歌之歌曰兹山兮我泉始流兮涓涓东行兮何极指沧海以爲渊逝昼夜兮不舎又焉知兮岁年吾穷源兮思委方在此兮忽彼望夫海兮未见见云天兮兴喟天兮云深深登兹亭兮劳我心客有和者曰泉流兮山中日流兮日东彼东海兮伊迩吾舎此兮焉从源之委兮朝复宗子不闻兮古人曰有本兮如是孰进之见兮未见其止海际天兮天有光逺在彼兮近吾汪知子者谓子之有望不知子者谓子爲荒海滙然兮天一方予闻而使反之饮泉而退
　　懐李楼记
　　常郡守渤海李侯嵩既去之三年今守宜賔王侯教以南京刑部郎中来涖焉于是郡之城修建者六年矣侯与其寮盩厔范侯泽余干胡侯守青城王侯钧登而观之曰壮哉城李君之功也既而见其壊者而修之而知其难也则又叹曰是未及其千一其难且尔况创焉成焉者哉李君之功于是爲大矣既而闻李侯以城故得谤而去则又慨然曰功未酬而谤兴谁欤尸者于是重爲公论惜之谓西门爲侯所去途也乃即其门之楼大书以榜之曰懐李若将代邦人君子言之者而属某爲记且托言于徐训导淮申之以郡诸生陆辂陈表再而益勤乌乎是固吾意也昔者城成吾尝爲李侯记之谓是之功不难于经画督率而惟任怨爲难然方其任怨而从事也亦惟劳民是惧固不虞有谤之者及其受谤而去位也亦惟失民是戚亦不圗有懐之者夫懐与谤非异人出危警而逸忘近惑而久定恒物之情固其然乎非良后政谁其知之而谁敢昌言之书曰推贤让能庶官乃和吾侯可谓能广其让矣若同时焉不有济乎世有指议前政而自矜其伐者闻侯之风可以赧然矣予病余荒于文既谢不敏乃代民作歌爲侯诵之歌曰昔侯城兮劳心民有怨兮侯则任城既成兮侯去晋陵固兮江深今侯来兮思昔榜高楼兮翼翼民有心兮侯知望周行兮何极今之侯兮非昔侯观民风兮纪春秋思昔侯兮不见见今侯兮在楼屼其城兮吾何忧
　　修泰伯庙记
　　吾郡贰守范侯以提学宪台檄来涖我修学也实于吾邑戾止者两月尝道泰伯庙下入而谒焉见其芜圮已甚叹而谓从吏曰此至徳之圣也国有祀焉而庙乃如此乎或曰乡者祀于斯岁时朔望若吏初至谒皆于斯庙亦尝饬矣自新庙于梅村之墓祀移而谒遂废庙之芜圮固宜其然侯曰若是哉民之迂且固也昔泰伯之让国而东也实始辟是土人之克即礼义非泰伯其谁啓之墓之庙也以存故也而祀仍于邑习我吏民于敬夫岂不可而必梅村之之也学宫之修贤士与焉有圣人之庙芜圮而若罔闻知可乎或曰近一二岁以祀之弗时亦既于斯从事矣庙将有修者侯曰政于义弗安图之弗可一日缓也矧惟至徳之圣邦人具依庙其忍弗修修之此其时乎抑吾斯举所谓爲之兆者宁亟圗之犹有继焉与其竢也言讫遂以成画授二耆民庀物鸠功而责成于署邑事者明日侯访某于二泉精舎具语其故某起而揖曰侯之言是也某当爲侯书之是惟正徳辛丑夏五月廿有二日至秋七月既望告成乃书侯名泽字汝霖陜西盩厔人署邑事者县丞髙唐云升户部左侍郎邵某记
　　无锡县儒学复五贤祠记
　　无锡县儒学之有五贤祠肇自宋季其初四人继或以意益至九人薇山虞荐发氏实厘而正之损五人益一人是谓五贤五贤者爲龟山先生文靖杨公玊泉先生喻公子才遂初先生尤公延之小山先生李公元徳实斋先生蒋公良贵位则龟山中而南靣四君子者东西列焉事具尤栋氏所爲记歴元入国朝以意益焉者尤多且遂并列无配今考其人莫不节具章成而其道于龟山则有间矣君子之论焉可诬也成化中祠再葺武功伯东海徐公记焉于五贤之承传履厯详矣而他不一及此其意盖犹夫薇山也然而班簉如故弗革益加某少游于斯读尤徐之文尝谓是祠一失则泛再失则杂泛可裁也杂不可辩乎盖亟瞻亟兴叹而莫可告者正徳丁丑夏督学御史安成张君汝立毁诸尼若女冠之居以修我学宫人或以是爲言汝立乃问于某某谓之曰人之言然盍亟圗之于是属吾郡贰守盩厔范侯汝霖择地尊经阁后爲堂四楹中龟山而从以四君子者如虞氏厘正之式复其榜曰五贤凡后所益者则于旧祠祠之谓之乡贤邑博士唐徳卿刘景仪郑大节谓某实先斯议不可无记乃率其弟子某等来请昔韩子称求观圣人之道者自孟子始孟子后千余年而两程子继之今之求道者不当自程子始乎龟山传程子之道而南者也其在无锡久至十有八年説者谓其嘉泰伯延陵之风于是止而进修焉追惟其时及门若私淑盖繁其人而四君子者深矣是祠是配其将自龟山以求程子乎其自程子以求圣人之道亦将于是乎在书曰升髙自下陟遐自迩斯举也其有之是故裁泛以义昔之君子逺矣今之君子爲其杂也而以名实立辩焉亦昔之君子之志也虽然非贤督学其孰与成之丁丑八月朔具官某记
　　冉泾邵氏家庙碑铭【有序】
　　惟皇明正徳十年秋九月丙戌朏冉泾邵氏新作家庙成作者孙户部左侍郎寳自高祖至于寳皆适于礼爲小宗寳不肖徼福于祖尝厯官内外二品三品遵国典以庙称礼也庙之制爲屋四楹间遵今制上中虚其中前陈几敷席设鼎炬东西各爲二室显高祖叔安处士府君居东室显曾祖存一处士府君居西室显祖考皇赠通议大夫都察院右副都御史三益府君居东东室显考皇赠奉直大夫许州知州加通议大夫都察院右副都御史纯和府君居西西室盖稽古昭穆之义四时祭迁主于中室前高祖南向曽祖东向祖西向考东向逓下而南各一位祭毕还主若朔望谒若出入告若有事告时物荐皆于中室前若忌祭则各于其室东西爲二夹室东藏遗书服器西蔵祭器外爲门中庭爲阁尊命诰于上凡所受勅副及赐书皆在焉兹惟丽牲之石敢刻兹铭铭曰维冉泾水南东其流维我邵宗宅哉维休维髙及曾生于斯亦斯焉游越后百年孙寳有禄既迁乃复维祖维考朝有命服乃作新宫爲族小宗惟礼义是从有子有孙百世其崇之










　　容春堂后集巻二
　　钦定四库全书
　　容春堂后集卷三　　　　　明　邵寳　撰序【十九首】引【一首】
　　冉泾邵氏族谱序
　　冉泾迁自新桥新桥逺矣吾祖自冉泾始志所知也冉泾曰容春府君自容春至寳凡八世族之众散处者凡若干人而南塘水闼桥爲着寳于南塘继髙之宗也防也孤莫知攸叙尝得从伯祖廷珪手画图系焉因稍辑録以备观覧及登第入官出入外内常以自随再质于知谱者凡若干年而后成编继而获复冉泾故居爲今第即容春轩遗址辟爲精舎又若干年赐告侍养归自户部乃作四代家庙如典而容春府君则岁修冬至之祀肇祀之岁羣宗咸防谱于是始刻惟君子之论宗法尚矣大宗之分非小宗之所敢与也然在我有不敢诿者居可复也祀可举也矧兹谱之修其敢弗卒义起而志从之其亦吾分尔哉寳不肖年且暮矣而道不加修嗣犹未能承也族犹未能赡也盖爲是媿且惧者久矣故于谱也感谨书诸首简正徳乙亥秋九月朏七世孙继髙小宗子具官寳书
　　李文正公堂续藁序
　　堂续藁若干巻太师西涯先生李文正公致仕后所着也公所着有堂前后藁者刻于徽郡公门下士提学侍御张君汝立实与图焉公卒之明年汝立复得是藁遂于苏郡刻之而属某爲序某尝闻之道之在天下其极至于万变君子之言行以之文也者言之精而行之着也是故道尽乎变而后可以言道文尽乎变而后可以言文茍非其人则何以与于此公生四年以神童承顾宠储养进修又十余年学用大成既举进士廻翔翰苑久而后登秘阁进位师傅歴三朝五十余年高明端雅盛徳嘉谟上沃下敷泽被海内乃或当艰应遽定震稽疑所谓道者隠然在公之身故其爲言衍旁流即物陈义惟其所当皆能极乎其所止虽其言篇篇殊而所谓道者错然在焉盖自六经至诸传子史上焉凖之次焉资之下焉亦时取之如大将御戎不闻号令而一鼓一麾无不如意如金之铸于良冶造化自我而不知所以爲之者有道哉文乎可谓能尽其变矣其卓然称大家而爲学者宗师有以也夫世固有承迂袭隐谓之理学否则荒于释老否则杂于稗野自以为为逹爲辩博者皆公门之弃也寳不敏出公门下几四十年辱公指教多且深矣东归以来病余闲居窃有所论如此方将书以请焉而公己矣先是公尝作信难遗寳乃今有余思焉敢以是爲汝立复公徳厚而彰功钜而逺古称三不朽公实兼之天下后世当有公论焉谨序
　　冉泾图序
　　冉泾邑城九箭河之一也西距河东逹于弓河凡百有几十有几丈中有桥通南北曰冉泾桥歴岁既久桥东河尚可舟其西仅有一二洿谓之河形又西河塞几弗可迹予既复先世之居居当洿且塞处説者谓水由西来凿之可舟然其地仅有一巷所傍皆民居也或请以贾易之民余曰毁人以自便而可乌乎而不可谢不听乃凿巷地隂为之沟道水东之既脱隘凿为渠焉濶若干丈至于桥凡若干丈以粟佣力皆出自我时县令侯君世卿请助予谢曰劳人以自省而可乌乎而不可无以以易西街濵河地便民舟泊者其可也越月凿功成侯君擢秋官去少尹于君世用方署篆来观于河复叹曰桥且敝不可弗作此吾有司事公无与焉于君备材石属诸匠经画既定都水郎中谢君邦应以视水至檄县以公钱为河工助予曰桥西河予为予凿也无庸兹顾桥之东尚浅请借兹力浚焉以便民舟其可也越月浚功成又越月桥成乡人耆老又谓予曰桥南故有中街庙以祠土之神今栋挠壁败葢与桥同而弗与皆新继自今祠其于何予曰然哉然吾力不能又不可以干官政吾以告富而好义者于是助者凡若干人又越月庙成庙费白金百两出者以予言故桥费白金六十两出者以于君言故西河费十有六两出侯君东河费十有二两出谢君予费粟百有九十有五石董是役者义民马经都水分司暨郡县皆檄之夀府长史致仕杨公崇周实惟里居既有记刻石经复爲之图于是乎序
　　律吕新书解序
　　古乐之不作古之律不存于今也定律有道焉古之书不有传于今者乎传焉而不能行何居知物知数天人叅稽而虚平精白以尸之非有道者不足以与此吁嗟乎若是其爲之难也爲之难言之亦难宋蔡季通氏尝爲书朱子序焉极其称许至谓独见超然千古一快然迄今数百年矣曾未有得其堂奥者吾观张叔成之爲解也蔡氏之书其将行乎何其悉而理也叔成名敔饶之徳兴人予治辛酉江西所举士也于是予方校文尝求知乐者于士葢有以叔成言者防叔成领荐以去有缺闻焉乃今见此盖叔成之所造者深矣我国家承平既乆行将制作以协钧韶当有知叔成而用之者予病矣虽知焉亦奚以爲爲之序而归之
　　宜兴李氏族谱序
　　论族者喻诸水或源也或委也其爲物不同其理一也虽然泝焉沿焉而别焉则存乎人是故谱修而后伦叙伦叙而后恩义有所错古之善族者先谱谱出于史史难矣谱岂易哉宜兴李氏望族也其族有名士曰瀛字宗源者志在合族手録其先世文献之详及其兄弟子姓名属合爲一帙而请法于姑苏文徴明氏徴明夙精史学见而嘉之乃爲斟酌损益以成此编其文约其事核其例简严君子谓徴明善谱谓宗源善族他日宗源以告于某某曰然哉宗源归属其族人崇徳典史某刻之
　　送按察副使林君提学山西序
　　正徳甲戌冬十一月龙溪林君廷元自镇江知府擢山西按察副使而总理其学政越明年春正月玺书自京师至将奉以行则用书告别于予予既作诗送之而其旧僚黎君干徳复以君意来请言初君以进士有事于江西之建昌予适遇焉而相论议者数日于是知君以学比予在户部君爲郎中咨谋可否朝夕周旋者数月于是知君以政葢至是歴数年矣而知益深故君之爱予犹予之视君也君行而予言固若当然者顾予病余荒落不能自副而又不能以已也则何以爲干徳谋哉昔予初领江西视学之命今少傅吏部尚书邃庵杨公在太常太子少保大学士介庵靳公在翰林皆辱为序以赠某也不敏愧乎其言然至于今犹不忘也其大旨邃庵公则谓学政当酌寛严之宜介庵公则谓学术当择是非之实夫政之寛严以人不以己术之是非以己不以人此则区区之有得于二公者也夫人非其徇之谓而因之谓非人是因则惟己之徇矣茍无韦之戒则不能成水火之济无足怪者夫已非其任之谓而明之谓非已是明则惟人之任矣茍有槃烛之疑则不能极玊石之辩亦无足怪者是故酌寛严之宜者存乎权审是非之实者存乎识识以道充充则博博则精精则何不辩之有权以徳执执则定定则通通则何不济之有葢凡齐量庻务进退羣材莫不是由独学焉尔哉然学者学爲天下用也故官以纲纪师道存焉成诸己而养乎人其感孚振作之机固将有在矣而所谓章程者次之修敏如君有不闻是乎予也莫助之爱无以致焉而惟二公之意是述盖监迩而忘逺矣二公今天下之元老也镇江爲其乡郡其知君固深于予予知君之能信之也于是乎言
　　明府侯侯考绩诗序
　　无锡之爲县旧矣在江之南爲望至论其治或以爲难或以爲易予亦持乎其间然予尝以爲邑之事莫大于赋与讼观乎赋讼而治之难易可见矣乃今徴乎明府侯公焉公以进士出爲邱县舆论才之顷以更剧来涖无锡吏以赋告公曰于我乎徴书片纸付里胥民先期来输舟夺港檐负争涂门塡除塞税长执筹量穷日夜无休时自始输至毕不逾五旬吏以讼告公曰于我乎听旬日一受牒籍志而行之不以属吏及两造在庭数言而折刑责加焉退无怨言其闻风自已者什恒居九若是而谓之难吾不信也虽然前乎是者有赋矣逋积数年若罔闻知者独非此民乎有讼矣邑未终听辄走而之他累数年而未已者独非此民乎若是而谓之易吾又不信也吾知之矣令得其人则易不得其人则难难易在人其在地乎始公之至予病未克谒越数日公过予精舎坐论移刻而去予谓人曰邑其治矣或问故予曰邑之人有二君子好礼小人畏法礼加于所好则益崇法加于所畏则益严易是不治公礼法人也吾知其必能以是施之民也或疑予言既久而后信之故曰难易在人人孰爲得得乎礼法而已矣吾尝以是徴之前政洪武中有东平韩某惟其人正统中有永嘉项某亦惟其人当是时人皆以爲易也二公而下难治之议起焉韩好古力学有循吏风项亦文雅易简皆所谓有礼法者公博学多闻文章法比皆称精敏不知韩项二公于公何如也公之政于兹才朞有六月合邱之绩当考三载廵按御史唐君异而旌之其文多所称重其最重者曰操履贞纯器识逺大君子谓其言允寳病且僻不敢与闻政窃闻乡大夫士有诗颂公遂以所尝论者序而归之
　　澹成先生七十夀序
　　澹成先生杨公谢夀藩辅导归居锡邑者十有六年年七十自其子女妇壻外郡邑之伯长里居之耆俊与夫庠序游歌之士郊野耕牧之民道路行游之人亲者致币敬者致词莫不以上夀爲公祝焉二泉邵某室邻于公或见而问焉曰何爲其然也某曰吾昔为许许之东北有木焉其大数抱其高什之其隂四尺爲歩数百风焉则声闻数里葢自始植于今数百年矣舎其傍者朝夕祝焉曰愿乆斯树以防我也其东西南北相去数里者其祝如之葢其意以其色足以起吾望也其声足以振吾耳也故爱之云尔间有执寻斧而过焉者其祝之亦如之问之曰我国工也有木如斯所谓栋焉梁焉者也过时不取用则晩矣予目望而心度焉以爲栋梁之式于是乎在故祝焉吾之祝之其诸异乎彼之祝之也与予闻而叹曰斯木之在于斯也防焉而爱之望焉而爱之闻焉而爱之者情也以爲度焉而爱之者道也其皆发乎天予感焉尝爲之説今公之夀而人之祝之何以异是公防禀异资博极羣经子史而融防于心肆口爲言执笔爲文皆炳乎有章而尤留心于经世之务刚直守道不爲利疚不爲势挠行年四十始魁于乡继举进士乃自请教授一郡既而简擢国子监丞以至今官其道可以行矣又未年而引焉终隐而不出譬之于木所谓栋焉梁焉非公谓耶世之求材者舎是奚所取则焉所谓声焉色焉防焉者则固其余也是故郡邑之长伯里居之耆俊防焉而爱之者也郊野耕牧之民望其色而爱之者也道路行游之人闻其声而爱之者也庠序游歌之士则取则于材焉而爱之者也其情异而爱同如是其祝之同也不亦宜乎今国家有大营焉求材者日将取之不特以爲则焉而已是故存之于野则全天地之委夀未艾也登之清庙明堂则成天地之用夀亦未艾也盖异地而同夀其道如是予是以前同夫人之祝之而后独致吾意焉爱以天下祝以天下此朋友之情也亦君子之道也然爱焉而莫之助也祝焉而莫之加也亦自致而已矣问者谓予言然请终祝之先是公之子大邦谒予爲夀公之序因书以归焉
　　伯川子辞庆客序
　　伯川子行年六十于礼称耆客将徃庆之伯川子曰吾何忍哉吾先大夫未尝及斯庆也吾何忍哉母在而称老抑吾岂敢正月朔旦祗见太夫人已遂舟而访吴礼侍寗庵公于宜兴盖谢客也数日还访二泉子二泉子曰生日之庆非古也君子谓具庆者可行之子慈侍者葢欣戚半焉耆而辞庆于客其陈义甚而度子知礼哉子大夫也子有礼言则人将兴礼在乡则乡人兴在国则国人兴年不于子庆而以礼之兴爲乡人与国人庆不亦可乎伯川子曰君子哉子之言也吾不敢当请以爲吾母庆
　　王友石画序
　　永乐初友石先生爲中书舎人与都给事中倪公克明同寓京师倪屡索画友石诺焉乆之乃得此幅葢得意笔也给事藏之甚珎至其孙御史公汝敬正统甲子将赴乡试留馆主华以文爲别后以文女归陈用賔遂擕以来工部员外郎进之翁用賔仲父也以绘事妙一时见而心赏之尝焚香再拜以观杨谟孟贤爲工部从子壻用賔归焉孟贤卒归其从子正甫正徳辛未夏五月正甫以归我间以视潘继芳甫言其故如此遂録以识
　　毘陵忠义祠録序
　　毘陵忠义祠録成之四年吾邑令平溪侯侯世卿始梓行之先是武进叶夔司韶之辑斯録也亟视寳请序时寳以致仕之命归自漕台既谢不敏未几请祠命下寳起承乏户部司韶复致书今御史中丞秦公国声以书来属申之以京兆尹白公辅之地官主事丁君元徳寳时请养南归诺焉而辍于病者二年于兹兹侯将从梓事则授简请校葢中丞公实属之寳乃略加诠次而爲之序曰忠义何爲而有録也着其所以祠也祠之举起于庠校上于台察而议于宗伯允而后请诸上诏俞焉而着于令矣则何録之庸昔在宋德祐间北兵既深江淮奔隤退以吾常爲徼葢去亡无几而姚陈诸君子仓卒起任守孤城抗大敌力尽以死有余愤焉文山公尝谓常爲宋睢阳诸君子其廵逺乎非耶此其忠义之爲烈乆矣乃若其迹存乎国史史之外有郡邑志志之外有家乘有墓碑有序跋哀吊诸作而尚论者于是乎徴是故録不容己也嗟夫国于天地有与立焉者忠义是也忠义在人爲道爲志而气实配之养自夙成发由出倡焉应焉雷行风动唯其所在城池焉于斯爲险甲兵焉于斯爲利盖屹乎有不可犯者若夫成败数则存焉而吾浩然之塞固不可泯也传所谓虽无与立必有与毙者非若人谁其以之故郡之有祠君子曰礼或者谓元祀之称秩九原之与归皆隆徃也徃者无闻亦何与生者爲而不知教道实行其间盖如是而偷懦作如是而贞毅奋如是而奸邪惧俎豆尸祝于前颂歌慨叹于后而箴规文告顾若有不能及者祠以一郡而风于天下乌乎其微而逺哉司韶倡是举而録以终之遂成一郡之书吾侯侯图是之传盖天下之志也肇祀之岁常城成防殱于江斯礼也其时哉因并着之
　　殊恩晩福诗序
　　户部郎中钱君世恩得请归养之七年爲正徳乙亥其母王太宜人夀八十而康强如六十七十者邦之缙绅大夫士咸爲世恩庆之世恩问所以爲祝言之首者于其姻友邵某某既谢不敏然尝敬观太宜人所受诰词有曰尚期晩福益迓殊恩者大哉皇言其今之兆乎请以是爲祝先是太宜人夀六十世恩爲礼部主事太宜人始封太安人飨其禄渥哉上恩国人称福焉继而夀七十世恩署郎中于工部太宜人进今封飨其禄渥哉上恩国人称福焉当是时世恩在朝太宜人在里第相违数千里养虽丰未躬也未几世恩迁今官疏请终养上鍳其诚许之于是太宜人傅内政于诸妇者若干年矣世恩率诸孙诸曾孙若干人晨夕侍焉内承心志外适气体日以继日用能有兹夀于戏休哉书称五福其一曰夀説者谓福以夀而后享故是焉先然夀原于数保之在德而养以介之养子职也仕则有臣职焉有臣职则命自上制上予之归而子职其职夀于是乎有与焉惟太宜人恩自上出福自上锡以今视昔固有出于寻常万万者矣继是今耄焉期焉登乎上夀斯恩斯福日感之而日飨之而日迓承之其奚穷乎故是焉祝舎是其何词之以某也不徳方蒙赐告侍吾母太淑人养闻钱氏之举与有光焉敢述兹文太宜人前进士沂州同知万松公子也其配赠工部署郎中南邱公其子则世恩其仲也君子论徳皆谓之称诗凡若干首
　　送山东布政使元山席君序
　　正德九年秋七月浙江按察使元山席君文同擢山东右布政使宪副江隂髙君曾唯以予知元山请赠言焉元山始自蜀省治已酉发解第二登庚戌进士出尹郯城入为工部主事改戸部进员外郎累迁河南按察佥事贵州提学副使河南叅政至是长宪两浙凡歴中外若干年士望日起以着昔有论士于宋嘉祐之世者曰以通经学古爲髙曰以救时行道爲贤曰以犯顔谏诤爲忠盖一时之言也而士之爲道具矣我皇明承平百五十年治中先皇帝在位治法隆古人才视嘉祐爲盛时若元山葢兼有之元山博综羣经而原性命逹经与权尤深于春秋盖吾闻诸王克勤氏其爲文章出入子史粹然典则而先民是则盖吾闻诸刘用熈氏胡仲光氏其行已如其言盖吾闻诸钱世恩氏陈嘉言氏其爲书有漕船志者具综理之才兼变通之识君子谓可以观经济焉予之爲漕録也盖多取之故于遇元山最晩防亦最疎而自谓知之最深又尝见其所上灾异疏指切时事累数千言披露激烈有犯顔谏诤之风焉其行道其救时所谓兆焉而未大者也今既总宪而复长巨藩道不于是而大行乎天下之大政有六焉卿倡于内牧承于外内分而受成外合而宣力要于阜民而已矣元山兹行其地牧也其再陟则卿也道行于卿而具于牧吾兹爲元山贺之元山通经学古者也抑先是有试焉以若所已试而有位于卿加以他日犯顔谏诤之力致吾君于隆古之治则所谓行道救时以收平生学古之效将于是乎在矣寳不敏贺焉以是赠焉亦以是元山北行过我于锡何以处我哉
　　恩思録序
　　南京某道监察御史麻城汪君端甫以三载考最勅赠其父坦庵公如其官母某氏爲孺人得命稽首拜受曰是惟朝廷之渥恩臣正不才何敢当抑何以报既而泣再拜曰是惟吾先世之善庆而吾父克成之也是惟吾父义方之教而吾母克佐之也正则何以致之虽然有禄以祭不如以养有官以赠不如以封悠悠我思将何及哉葢端甫于是乎有余情焉大夫士之知端甫者咸赋诗以扬其美而且慰之君子为之题曰恩思之诗端甫萃而成録缄以示寳昔寳为守于许而端甫典钧之教二州比境故寳得与端甫游端甫尝述其父母之贤若曰隐居养亲博渉书史能为声诗仁厚和易犯焉而不校若易所谓肥遯贞吉者吾父有之躬蚕绩谨馌饷賔祀孔时严毅而贞顺若易所谓无攸遂在中馈者吾母有之寳闻之爲之起敬以是知其善庆之有成也又闻端甫在钧州抗顔作范以振骄惰乆而能恒师道立焉故少师马公州人也称爲贤师三典文衡皆称得人于是少师公位冢宰端甫以知者荐召至京师简擢南京江西道监察御史至改今官前后凡若干年尝监额税于内库阅市肆于都城靖戎于闽藩诘盗于畿内诸郡所至激扬得体且屡有建白皆系国是称名御史者归端甫焉观端甫之自立而可以知义方之教矣今也归徳于亲祭而思养焉赠而思封焉思之不已而形之言焉君子谓端甫于是乎孝虽然亲则不可作矣孝子之道敬共事君以迓后命重为亲荣祭以大夫赠以大夫冠冕以象之鼎爼以荐之金石以铭之其思也如或见之且有令名以震耀于永世端甫之心庶几慰焉尔矣恩思之思君子当继其声焉録不亦宜乎于是乎序
　　使西日记序
　　使西日记记使事也正徳癸酉今致政太仆少卿姑苏都君元敬以礼部郎中奉册封之命西如庆藩自京师至宁夏而复歴三时行数千里日记于是乎书比致政归都水郎中谢君邦应方视水东吴见而梓之夫使之重于君子尚矣孔子论使尝有取于専对不辱当是时列国交聘抗礼执言各爱其情故使之难如此今天下一国四方无虞其在海外亦惟大君是尊敬承惟谨茍无愆仪越度于使称矣所谓専对不辱今于何有而君子犹是之尚者重命也抑致命之余有交际焉有临观焉有赋咏焉有听采焉有考阅焉有感且吊焉交际可以观义临观可以观趣赋咏可以观才听采可以观识考阅可以观学感且吊可以观情具是数者则于天下何徃非宜而独使哉使使焉而当列国之时所谓専对不辱者亦奚难之有是故君子重使不惟其事惟其人不惟古人今之人皆然吾于君斯记也重嘉之君好古博雅粹然文儒使乎未足以尽君君平生所着亦不止是别有传者兹不着
　　松云鹤逸诗序
　　松云鹤逸诗者客赋以爲宪使吴公夀也正徳甲戌公谢山东总宪之政而归明年乙亥公之年于甲子为复始诸子辂轼辙请以众賔为公祝之春王正月吉日惟望设燕于堂仪物兼备郡公县侯乡大夫士至于姻友羣然毕防能诗者赋焉君子什而题之曰松云鹤逸之诗公昔以梦鹤爲别号先是数年公爲监察御史逆瑾煽祸养晦家居尝大书其燕室曰松云鹤逸盖用自况乃今再起而复遂焉故赋者以之厥既成什辂等诣予请序夫鹤一鸟也自经传以来见于纪载多矣率未尝有以凡禽视者盖羽虫三百六十而凤凰爲之长其下为鸾为孔雀为鹤而鹏则怪而荒矣故世之儗人者修伟则于鹤旷逺则于鹤清高闲适则于鹤且志有之圣人在位则与鳯凰翔于甸是故以徳则凤其圣也鹤其大贤乎以位则鳯其君也鹤其大臣乎葢其理如此故隐而能彰为九臯之闻近而能逺为万里之志然而知中秋则鸣知中夜则鸣其于凤徳复有类焉逸而能乆为千嵗之夀亦固其理也哉公防负异质博学而文慨然欲自见于天下頴之所露见者称叹而清词丽翰落笔成章葢自诸生至举进士厥问日起其为九臯之声也乆矣继而遭际先皇帝临御公由行人擢御史廷有昌言台有公议尝出按于云贵于河南风采震耀于凡山川纡曲天地圜方一再举而悉见之及简擢宪副奉勅饬戎中州作镇于曹维时防警孔棘公以雄才竒防屡至克防今大司马长洲陆公以御史大夫总制诸军尝疏上公绩既而总宪山东表然为庶僚纲纪万里之志于是乎一试焉所谓凤凰与翔者非是谓耶乃若知夜若秋长鸣而终举之信哉乎公之于鹤也斯其深矣公尝为鹤谋必松焉与巢必云焉与游鹤于是葢有无心而防防焉者今夫云变而无方于道为智今夫松节而有贞于道爲仁鹤乎鹤乎周旋其间其静也松其动也云盖不知千岁之将至也以是爲逸可谓天下之真逸矣鹤乎鹤乎其谓公何祝公之诗以是兴焉其可也以是比焉赋焉其亦可也某与公同学且同举进士同立于朝者数十年盖知公者莫如予顾予勿药之初不能与兹燕也请以是祝因以爲序
　　魁字屛序
　　大魁字一宋丞相信国文公手笔也治辛酉予视吉安郡学获观焉而摸之以归有请屛而揭诸吾学尊经阁之下者予曰吾意也斯其称焉尔矣越十有五年正徳乙亥邑令平溪侯侯世卿方崇学事字于是乎始屛君子以是知斯文之将大显也是岁秋八月丁祭后三日具官邵某记
　　叩虚集序
　　叩虚集者今致政夀府长史澹成杨先生所着也其名叩虚则先生所自命盖取诸晋陆机文赋语云苏子瞻称韩子文起八代之衰若机之文盖其所谓矣而先生取之何居取其论而不取其所为文也夫文至韩子而盛以其原于六经也其在当时变而之古功亦大矣然而唐末五季至于宋初犹不能尽变焉至欧阳子出始尊用韩文而后复古之效乃至于今盖欧阳之后有程朱二子出焉以明六经之道六经之道明则文之出于六经者固不得而易也欧阳倡六经之文程朱倡六经之道道于斯则文于斯顾论功者以道而文不与焉然则文之在天下爲之难论之亦岂易哉先生少敏力学辩博英迈凡所述作言以意出意尽则止而纡徐衍迤涣发条逹有欧阳之体焉徐而究之其为言一宗乎仁义而道徳是归葢程朱之遗也其视所谓八代者先生不惟不屑爲亦有所不暇爲矣而叩虚之云顾不以人与世而弃焉先生之爲道不亦博且光哉先生举治庚戌进士自请教授金华擢丞南雍至今官以老其言行志节介直方严有符乎其人者君子观其文可以知其人矣集凡若干巻总若干篇某于先生始兄事之晩幸隣并受益宏矣集之序先生属焉其何敢辞
　　送熊山人序
　　予之治精舎于恵山也岁丙子十一月始落焉适董道卿自兰溪来予与之入观观已行山中西至听松庵庵直綉岭予草堂在焉去予世墓二百歩许道卿左右视忽指其地曰此有吉壤百岁后可爲太夫人夀藏虽然吾目力浅未若丰城熊山人山人者挟其术游吾金衢诸郡有年矣自吾师枫山先生以下诸大夫士皆称重之吾今南归以公命致之当来来则问焉其可与否将于是乎在予曰有若人乎幸爲我必致之今年丁丑春二月山人至予与之逹观于山中如道卿之所之其言如道卿而加详焉其称中峯左右冈阜前后水沙去来防合皆本诸其书而妙出其目予虽不知地理知其言之不诬也明日予以语吾友宪使海洲吴公公好言地理论者称其精覈虽専门有所不及及见山人尤信重之防有女之防遂用其言以且爲夀藏于青山惟山人之指于是山人之名在吾锡犹其在金衢诸郡也秋七月将西归是冬期复来而请赠于予予遂叙以赠之海洲公以下赠诗者凡若干人山人尚质有名与字而未有号锡人谓山人盍请号焉山人以告予号之曰云洲盖取诸王勃氏滕王阁诗云
　　菊雪倡和诗引
　　正徳壬申夏予得请侍养归越四月同社诸君约爲菊之观又三月爲雪之赏席间有诗一倡羣和凡以冩兴而已非有意于闻也既而和者日多遂成巨巻静观施君乃刻而帙焉自是将有闻者矣夫事出于闲暇道拟于息游戒寓于太康盟寻于乆要而兴寄于真率前辈君子有遗风矣乃若菊表晩节雪徴岁寒某也不敏亦将有意焉顾未尝昌言于篇而徒以声律是闻是固非所敢先而徴诸他日其或不可缺也静观是举抑亦有同予者乎遂复僣书诸首简是岁冬十二月既望






　　容春堂后集巻三
　　钦定四库全书
　　容春堂后集卷四　　　　　明　卲寳　撰墓志铭【十四首】
　　明故通奉大夫河南左布政使杨君墓志铭
　　正德癸酉冬十二月三日河南左布政使杨君名父以入觐北行卒于衞辉之驿舎汝府陈长史某以其介子孙辰殓其冢子国子生孙元自京师奔至奉其丧归奉京兆杨公方震状来请铭予知君久比又得君之详于其姻友都御史魏公士华近闻君调江西说者谓将遂以君抚廵予日计君南来而不意其至是也乌乎惜哉君讳子器名父其字别号柳塘世爲慈溪人唐宋来代有显者至君高祖彦良曾祖斗瞻祖佶皆隐以终父禄字履翁号石田以儒医名累赠吏部员外郎母张氏累封太宜人君举浙省成化丙午经魁明年丁未登进士除知昆山县以石田忧去治甲寅起复知山西之高平二年调常熟又二年考最进阶文林郎受赠封典寻以风宪召补考功主事正德丙寅转验封员外郎以诏加赠封之恩寻陞郎中又四年迁湖广右叅议寻转福建提学按察副使一年转河南右叅政寻进右布政使是岁以湖广郴桂功受白金文绮之赐寻转今官以卒歴中外若干年年五十六君生有异质志高而锐于学初入邑庠都御史白洲李公以按察副使提学两浙见君诸生中曰天下士也既而高第主司犹以未首荐爲慊在昆山常熟延礼文儒讨论羣籍以资博洽高平则专以经义教诸生旁及隣邑在吏部时甞倡爲五经防非甚病虽冗不辍披覧同考防试以得士称提学尤称精鍳所着凡若干卷其笃学如此每谈治体自六部逹诸鎭能歴道其故及当变通之宜北敌犯邉甞陈邉务数十事马钧阳刘华容二公皆重叹许其才略如此治末多所建白至孝庙山陵方起君闻有水石爲病上疏言之至下君诏狱执不变未防还君于职君子谓君言于君无隐情而山陵之议大矣君旣葬石田公庐墓阳嘉山中至功衰犹戚事张太宜人不有私箧其忠孝大节如此君歴三县因时立政画然归于礼法极力乃已毁诸滛祠而以其材充庙学公署之用常熟税入常后期君令先输者无耗计日逓加旣乃以多益寡耗足转输而民无敢后者东南诸水由常熟白茅塘入海工侍淳安徐公甞合四郡力疏之防有涨沙当海口潮汐增淤水患如故君相许浦塘便率民开之比岁冲流日深水不爲患汴城苦逺汲君井城中数十处皆得美泉又作屋以居织染贫匠其惠利如此君爲考功郎中逆瑾势方炽君惟共职不敢以媚防有拟荐某爲某官某爲某官而拟君翰林者君闻之亟爲书辞于内阁事爲之寝当是时辞难处辞尤难识者以是韪君其自守如此初至湖广分守辰常道防郴桂贼起遂请改道自效冐暑提兵追贼平之在福建以进表至京师防转河南时方以郴桂积劳成疾而东贼方渡河天又寒甚有劝缓行者君亟舆而徃卽至嵩县居守贼方走湖广君曰贼逼土兵必复向汝州洛阳藩篱备不可缺乃自嵩驰赴之贼至君辍食登城昼夜调度手书示城中人曰不上城及上而輙下者皆斩既而有将下从贼者即斩以狥城守益坚贼遂引去其临事应遽如此山陵之狱以救君为言者两京科道及庻吉士进士凡若干人君性介直济以和易与人交能以量容以情恕不能以词色假故人于君无喜怒而有感愧其意气倾动如此性恶华侈位至方伯服食如诸生时有餽贻于故旧仪而不货其俭约如此吾甞论君学政兼资惟古之师气以辅志久而益笃使遂大用当有以副人望者惜也阶已及而命沮之然其所建立亦足暴于天下矣君三娶初沈氏累赠宜人生子某女嫁某继邵氏封孺人赠宜人生子某女嫁某继应氏孙男一世宪女一君墓在某县某原其葬在卒之明年某月某日铭曰乌乎名父乃躬自厚曰古之人人则谓何三代斯民古亦有言任重道逺中行尚矣孰我狂狷君歴内外邑省藩台生无遗力死有余才终焉道路吁其可哀惟才之难匪今自古我作铭词乌乎名父
　　明故镇国将军浙江都指挥同知白君墓志铭
　　君姓白氏讳宏字宗大别号松庵其先出元部落有巴尔斯台者以功受王封国初有士颀者始受籍民于永平之昌黎君曾祖也君祖诚从文皇靖难之师有功后再以克敌功累陞永平卫指挥使君父廷玉袭甞推总三千营事今俱赠如君官母蘓氏封太夫人初蘓氏娠君有梦祥旣而君生器宇果异六岁读书日记数百言与羣儿嬉有一误堕沟中众骇奔去公独垂绳援焉十三能属文选补武学生从翰林刘先生戬受易学三应科举更习书经司马余公子俊保国朱公永临试弓马防略屡优奬之时京营候叅帅者若干人君为之首治戊申始开武举君举第二陞署都指挥同知賛画方略于大总兵所加俸三石未防实授癸丑冬有举君久谙戎务者以前官总理神机营事司马马公文升一见称材且以久滞为惜寻铨今官理军政兼屯田清军马政诸务庚申岁总漕都宪张公敷华以君防勇协望举总浙漕君疏八事上备朝议多见施行居二年鎭巡防推邉帅疏上君名奉勑总督海道今都宪洪公逺时以宪副与君同事葺城于圯浚壕于淤抑强警惰以御守卒先是有屋于海岛者徃徃招衅而私盐灶烧疑于烽火君悉去之他所施罢皆当利又以余力设师塾以训武胄居岁余海道宁肃正德改元以上登极恩使来致白金及金狮绯衣之赐明年兵部以荆楚地重乃移君掌湖广都司事君镇以简静南人懐之巡按御史李君天赋甞以堪大将举是岁三法司奉勑莅狱于藩有议死而称寃者君得其情正色言之不少畏却葢得释者二百余人又明年君以疾请于巡抚都御史陈公镐乃檄还君于浙越三年江西盗侵衢州镇巡谓公练逹委以疆事君极力备御未几舆疾还卒是为癸酉六月四日享年六十有五配韩氏封夫人五军营总领都指挥瑛之女男一人曰文杭州右卫指挥同知女一人孙男一人女二人君雅好吟咏与客倡和动成巻帙有松庵集藏于家予在浙及湖再与君同官盖知君久兹其子文以叅政邹君某状来请铭尚寳卿刘君克柔复书为申之君墓钱塘下竺桂峰之阳其在卒之明年某月某日铭曰有美白君用夏以继用武以承而文焉以济是谓功名之际才观于漕政观于海君归自南寮迁嵗改我铭于何舆言是采嗟我懐君申之以慨明故太平府同知进阶朝列大夫屠君暨配陆宜人墓志铭
　　正徳甲戌二月一日太平府同知平湖屠君以疾卒于家先是嵗癸酉十有一月十有九日其配陆宜人卒其冢子江西布政司叅议奎季子南京某道监察御史垚先后奔归自官适及君病且丧越某月某甲子君于某山之原而宜人合焉礼也御史垚以叅议奎书来请铭江西宪副沈君刚夫实为之状御史先官吾郡简召入某道以君及宜人老疏请便飬改今官予时与闻之今二老继没而铭焉是属其焉能辞君讳熈字元明号三一居士世居嘉兴海盐县西庄里今其地析平湖其逺祖有举觧元者曰曽一至君曽祖泽民盖数世矣祖湘以君从弟太子太保刑部尚书公某贵累赠资政大夫刑部尚书父桢号西谿以君贵赠文林郎武昌府推官母厐氏封太孺人君生而敦敏九岁游县学十五以书经补学生既而习礼经时陈郎中清陈佥事谟诸知府观以经学闻西谿公延以师君君学能自得三君者大期之都御史泽州杨公继宗时为嘉兴刚直少许可或问士必先举君君丧西溪公哀而得礼事庞太孺人谨庞始就君兄养君晨省必躬有美饮食必馈成化甲午君发解浙省少傅木斋谢公时为解首实知君深君累屈礼部公叹遗才焉初选得武昌推官武昌防府事剧君敏而勤居数月狱无滞囚有盗系十八年弗决者中一人年三十一一人年二十九君曰信如是二人为盗时尚在童稚岂以弱自诬伏乎即辨出之兴国民吴荣谋杀徽商张姓者久未成狱君廉得荣焚尸藏陶穴中竟致于法其他理淹察隐者多类是都御史林公俊时为按察使尤雅重君君当考绩林公曰君子之心公而恕屠某不有是耶考以是书巡抚都御史沈公晖巡按御史曾君昂王君恩軰各疏君治状请旌异勑进君阶及封赠父母妻如制寻擢建昌同知于是藩府贵近有隂籍富民抑配子钱将取其产者民不敢言时知府入觐君谕而裁之岁旱苗稿君祷輙雨凡三祷三雨未防以母丧归服阕改直太平府治如建昌周方伯绍立时为守以得贤佐自庆巡抚都御史艾公璞巡按御史陈君世良以公勤奬之居无何君以久宦自厌遂疏请老吏部稽叙贤劳用恬退例为之请诏进从四品阶盖家居者凡若干年君性介直而恶恶恒过故于众寡合歴官所至惟一苍头自随廨宇萧然人弗堪其约而君固自安也君归未防太保公亦得请致仕二第相去一舎所恒放舟相过召诸昆季为雅燕友恭之笃鄕人谈之府县非公事不至或以私请輙加叱絶二子继登甲科君每贻书申以官戒其于家稍治田畴取自足而已其晩节如此宜人亦邑钜族曾祖叔某祖谦例授承事郎父鸿号怡菊以诗礼称广德知州鳯其伯父也母唐氏宜人详慧淑慎通孝经列女传诸书能诵古文长篇女工织絍精粗兼勤怡菊翁择配归君为西溪翁冢妇时赠尚书竹轩公总家政与西溪翁皆重之初君以礼斆学杭绍间及入太学积数岁不归宜人躬理家事尤急子之教养庞太孺人得妇道甚君官武昌欲迎焉宜人曰姑老矣吾任其养江路险逺迎恶乎宜太孺人卒宜人大恸防絶敛殡具物比君归无遗憾及佐襄事无违始以君武昌旌例封孺人及叅议考工部绩当封例从君官再进今号君卒距其生某年某月某日寿若干宜人卒距其生某年某月某日寿六十九子男三长即奎其科进士娶沈氏继倪氏女五长壻冯镗次马钟次王金次嘉邑诸生杨伯雍次太学生张蓥孙男四永锡锐铣鉟女一铭曰两官三郡自老以归诏进厥阶如金绯有子于省有子于台维政有闻于时称才才以自効人曰公教贺者方来乃继以吊婉婉宜人厥德同之继卒偕葬其终与从之
　　明故光禄寺署丞进阶文林郎华君墓志铭
　　光禄华君之病而将卒也命其子钲徴铭于予越九月钲以太仆少卿吕君仲仁状介吾姻友秦君国英以君言来请昔君在光禄见内庭供亿之繁而有司者弗能继也有隐忧焉每见予部署輙形于言今君已矣铭焉能无感乎君讳珵字汝德别号梦萱华其氏也华自春秋来为着姓晋有孝子旌于南齐者曰寳锡诸华实宗之在宋有族望曰原泉者传八世至伯初君高祖也是为锡隆亭之宗伯初子彦威彦威子惟正咸以隐终至君父时济翁始应助赈例授宣义郎后以君暨其弟南京吏部郎中珏贵先赠如君官寻加赠户部主事母徐氏累赠安人君防有钜人仪度读书早悟而能勤甫成童与吏部同学时其族弟湖广叅议仁甫亦在舘更切劘以业君游邑庠廪于公者若干年文学日进凡七试应天始以贡升太学于是二弟者后先登第君弗愠弗沮益友天下士士之负时望者极意结纳有多闻之益既而选于吏部授光禄寺大官署署丞光禄剧地而大官为最中贵人宣索日数至声张势附殊难酬应独见君正色温言顾加体貎君夙夜恪居三载考称受勑推赠如制寻以劳遘疾得告南归时治已未也越若干年病已例起君不行乃用诏进阶致仕君始家居事亲以承懽为说亲有疾必躬进药继以躬祷防葬祭皆勉自躬壮岁以父命自隆亭居阚庄阚庄业未治或为君少之君曰分也数年而田野益辟食指至千余则规而率之日脩礼于祠堂退而事事内外小大无敢喧閧自族姻党里至于疏逖皆被其惠君时未有子择诸从得吏部季子钲钲已聘夏遂子而室之君平生好品论古图书器玩以赏监自负或持至君所真赝立辨所御几杖盘盂之类皆仿诸古居官时公退輙自玩及归而益遂焉更自号曰尚古君既有楼阁园亭之胜而古物充贮其间所过賔客又多清人逸士君古衣冠从容日夕城府俗事不惟不屑亦不暇论者谓尚古之号于是为称君老多疾日焚香静坐间以制药治书自适药非甞验不制中湏逺方珍品虽重贾必致之故病人有不之医肆而之君者书仿宋人活字板加以精密爱放翁诸集多印以归士夫士夫以他书钞本至不数日以印本出尤以是称快其手校而梓行者若扬子方言百川学海东书堂帖又凡数十种岁衣寒者食饿者殓葬死无归者不下若干人正旦扶携来拜称谢者盈庭君无德色庻子铸晩生年及就傅君以教属钲曰吾老矣汝尚终之先卒之数月甞泛舟西观于大江登金山絶顶东望海屿有超世之想焉归而疾病病间为二子处后事甚悉盖三越月而君卒矣君雅能忍或负君君率弗校晩有搆大祸以诬君者负君为尤众皆危君君曰命也吾焉咎之未几诬者自败坐逺戍戌还诣君谢君劳苦之如平生盖君之阅世于是久矣论者多之君卒于正德甲戌正月十有六日距其生正统戊午某月某日寿七十有七配胡氏赠孺人继张氏封如之子男二人钲为长太学生其次即铸其所生母葛氏女四长庶出适钱诏次适陈鳯徐某周某俱侧室陈出孙男五女一君葬于阚庄新阡盖去所居二里而近胡孺人先葬某原钲甞请迁袝君曰非古也且体魄安矣其勿轻动钲从之葬之日为卒之明年正月庚申铭曰华君好古诗书是珍谓其人逺兹惟其神有官卿属厥亦有禄有感于不敢上告敢忧于独谓彼蹐局退我岩谷有林丛丛有泉潨潨有子克述既传而终我思古人九原其从明故征仕郎工科右给事中葛君墓志铭
　　正德丁卯春廷臣同日以勅致仕者三十七人工科右给事中吾锡葛君嵩与焉君子爱而不唁君归四年庚午宄瑾既诛有疏起君者又三年癸酉君卒君子有遗望焉先是君之子泰死君哭之恸既力疾治葬已乃用书谋于其从子刑部主事恒以其弟豫为后至是豫将葬君以君治命奉刑部状及书来以铭请余与君同门既而同朝相知盖甞嘉其节概有可书者铭能无诺乎君讳嵩字钟甫葛其氏支庵其所自号世为锡人曾祖仲良祖文晟父浩由太学生歴知兴国永宁二县终湖广按察司经歴以君贵赠文林郎礼科给事中母沈氏赠孺人继母田氏封太孺人君防聪慧好学成童从故学谕蒿庵俞先生受尚书为经义成章可观长老见而称焉君曰某未读书何敢言文葢闭户诵习者三年同进让之十九补郡学生提学御史戴娄二先生皆加器重凡七试至成化丙午始领乡荐又五试礼部登治已未进士庚申授行人有事周辽二藩礼成加敏甞再疏言事擢礼科给事中先皇帝在位励精求言君既就列即感激论事应天尹某不共于职君劾罢之魏国家众讼田于民事久且滥君请专官徃覈是岁当阅实边储君之蓟州诸仓多所厘革还上四事曰谨收纳曰禁馈送曰抑权贵曰清屯种皆切务也未几命防团营军士于是货免于私役者众伍恒半虚其葢久而莫敢昌言之者君倡同事以状闻兵部尚书华容刘公方图覈正得君奏重为称叹三载考最勑赠封父母妻如制未几迁工科右给事中上初改元君上法祖任相纳諌务学四事是冬南京科道官以言事逮至君偕同官论救甚力既而诸大臣进谏科道继之葢忤瑾者以是君既致仕归作三宜亭于后圃日手一卷燕坐其中客至则出然惟诗人徴和经生质疑则喜应之或问国事不答问郡邑事不答及廷议起废巡按御史上君名日且有超擢有劝行者君曰吾言不利于奸得退为幸行焉用之虽然命下而辞则无及也乃手为请老疏缄寓刑部曰即有命当以是上未几病疟且痞数月而殆是为癸酉四月二十四日距其生正统戊辰十二月乙丑为寿六十有六配孺人郁氏子男一人即防邑庠生女一人适江隂杜恂孙女二人长适江隂徐毅夫次受同邑施巽聘豫有女一人受武进黄氏聘君性谨饬瞿瞿蹈履于流俗中多所自毖待人无少长皆厚以周或不答不校也居父母防哀而得礼事继母如母与弟大梁居无间言教其弟之子如子恒举进士今在刑部有官誉自谓得君教为多兄亡姊寡抚其子各置之所所着诗文有筠轩録君墓在龙山防之原其葬之日为卒之明年甲戌十一月二十六日豫邑庠生铭曰官有言路人有谏姿官哉人哉兹惟其时彼为厉阶戾我凿枘人哉官哉徃蹇来遂禄不可荣乃荣其退人寿几何言则不朽视物考年孰与君久斯麓斯干君墓斯安过者式观曰惟其人不惟其官
　　明故中顺大夫建昌府知府蘓君墓志铭
　　正德甲戌春三月辛卯建昌府知府蘓君介福以疾卒于官其冢子承芳吾常郡守李侯惟岳长女壻也以其年秋九月奉君防归道京口用书告侯请铭于予予甞闻君于君之姻御史中丞王公朝言先是五年君以监察御史奉勅总督江南粮储予归自漕台一再见君越三年君得郡南来访予病中别未久而讣至何忍言铭然侯之意不可虚也按侯所为状君讳锡蘓其氏介福其字别号槐轩世为山东濵州人曾大父某大父某皆以隐终父瑁膺贡入太学授获嘉县学训导以君贵封监察御史母郑氏封孺人君防頴敏甫十岁见古人诗词豪壮者一二读輙成诵对客歌之有激昂振迅之意既而侍监察公于获嘉时吴御史天宏为邑每课试诸生必召君偕见君所作叹赏不置成化丙午君与其兄铨归补州学生铨有疾君日夕侍汤药以进伺意所向而寛慰之疾且殆致书获嘉犹为婉词曰不如是则重亲惊铨没君哀痛几絶具物成敛于是嫂田氏少二孤方襁褓君抚之慈田忘其寡焉居数年监察公休官家居谓铨既夭尤以高门属君君求静地卒业居宿于州东秦台者若干年治乙卯以书经领鄕荐已未登进士第授直太湖知县太湖政积弛君初至振以严肃朞而济以裕再朞而济以寛其自励清勤始卒不变居四年巡按上君治状召拜山西道监察御史奉命按视山海等边闗仓储廐马稽阅惟谨葢所至着风裁焉正德己巳有议革巡抚官者于是君方以才力称于台乃有江南之命盖其权实视巡抚君毅然当之惟民惟国不顾权势厥既廵行蘓松诸郡见其赋繁而弊滋也乃立调区之法严加耗之令宿奸震慑人困稍苏或以弊告君曰矫枉必过直吾甞闻诸古人凡吾所举盖以济时也他日将不更有济之者乎闻者说服未几以母忧归既终防复任擢知建昌府君素着刚明声民望而畏之君曰守令同体建昌之民即太湖之民也至郡询诸民曰利施之曰害罢之不疑不沮事用和辑郡中民居栉比先是屡火君求古人火政为备甚悉其他备预事多类是抚巡藩臬称良守焉在官九阅月而病又三月卒年四十六配谭氏封孺人子男五人长承芳次承学皆州学生次承训承志承恩女二长适王恩溥次许聘王同量君丧至濵以明年乙亥六月某日葬于某山之原从监察公兆铭曰民有师帅国有纪纲或志其事而地焉未当当焉而兼其气孔扬匪力则裕政焉用成乌乎蘓君以令以守以抚以巡中外阅歴允为才臣地以成志非君而畴其人胡不永年乌乎蘓君
　　明故承事郎邹君墓志铭
　　君姓邹氏讳柷字永章别号松石宋忠公浩九世后有号南山而乡称先生者又若干世有讳暐者号友竹于君为祖君父曰濂号凝碧母华氏南齐孝子寳之裔友竹翁甞七刲股以愈母疾事见王文靖公某所为传故君家世称孝友君生而丰伟有器量甫弱冠凝碧翁以家事付之遂纳交于锡于吴中诸先生长者请闻礼义之方归以饬于家政诸先生长者皆乐与之君性好树艺故有腴地方数十里君以堤以堑以潴以沟松杉桑梓菱芡茭蕖莳植随地罔有间隙见者谓有古井田遗意雅爱竒石与松中庭并植焉沈石田氏见之谓曰此如其人为图与诗赠之继而徴赋于云间钱文通张东海长洲吴文定暨武进陆宫詹诸公凡得诗若干首故人称松石君君故居沈渎之南塘今徙蠡溪人以君故称蠡溪为南塘君事父母孝其丧葬虽细故必检朱子家礼而后从事岁时祠及墓祭馈奠毕继以流涕忠公墓在武进百里外天顺间巡按御史暨郡守继修之君皆佐以财力曰此固为后者事也矧有官令敢不是共先世图书器物或遗落于人虽重价必求复焉曰是忍弃之将无不忍者邹族既蕃有年甚少而为君父祖行者君执礼必谨家自叔祖母吴以下守节者数人而华氏惠氏未及旌而死君叹曰是有国制既不可追矣不有文章可以图不朽乎乃请于文定吴公以下诸名能文者各为立传谓之四贞一烈与配华居严而有礼甞得子而夭君年四十三子炫始生华子之君劳以成爱深得教法外氏中衰君既养舅姑终其身复为封树以葬内弟伯仲继亡遗女四人少曰于我育及长曰于我嫁嫁皆得其人其最得者为都运张君元之其惠于乡贫者病者死者皆被之又甞取古孝者二十四人賛并五伦箴刋授蒙士俾之诵习两承劝分令出粟如数而辞不受服年逾六十复値有令乃受承事之命有司以为贤岁乡饮用书请焉卒辞不赴君忠厚谦逊而勤终其身手钞名人诗文虽隆冬不辍其先世及君所自得者刻而藏焉各若干卷化及童仆亦知退让近数十里遇诸涂而却立致恭者必君家人也晩谢家事始就逸暇所居西为蓉溪东为蠡溪各选胜为亭舘时与賔客游之有懐故旧无远近必贻问焉其巾服履舄不以时易制当其老也时制复如其少君曰吾固谓当尔其有恒如此君卒正德九年七月九日距其生宣德壬子九月五日寿八十有三配华氏母同族也子男一即炫太学生孙男三俱夭女五长受华某聘其二蔡某其四华某其季王某君墓鳯凰浜之新阡以卒之年某月某日葬先期炫奉都运君状来请铭铭曰古有本富曰惟力田廸乃孝弟汉科是先伟焉南山出道鄕族后二百年君继其躅东陌西塘有蒲有桑或入君里如古井疆惟君有子出友国士庆泽方将孰谓君死
　　陆光逺妻成氏墓志铭
　　近世士庻人之妻之卒多以孺人称于铭志而江之南尤盛国典命妇封号自一品夫人至孺人凡七称孺人者盖取初命之虚名以崇死者然僣矣知礼者耻之光远之世自其始祖宋朝散大夫棠为无锡徐陶望族成化间防州府同知源洁者光远父也以鄕贡起家绰有宦绩光远盖知礼者故称其妻不曰孺人曰成氏礼也按状成讳妙清其族出武进称夹山成氏祖程父諌母冯氏年十七归光远逮事其太姑及继姑既而有娣有子妇皆宜之防州君之之官也以蜀道险不以家从太姑亦与留焉成相光逺以养如防州之在侍也久之闻防州疾谓光远曰盍亟行视乎缓将遗恨焉光远遂行比至数日防州卒光逺以丧归成相襄事防州有遗赀光逺当受分成讽之让叔氏于是始有产平生俭勤出于天性日鸡鸣起即事纺绩及布帛成衣麄鬻精以为常衣至数澣犹御器非敝不可御弗弃也推其志即一钱且重费之或谓之吝不辞至于周贫恤防教子燕客虽偶乏必勉而共比疾剧呼其子妇若孙训如其素卒为正德癸酉十二月二日距其生正统戊辰四月十日年六十有六子男二长万安配王氏为广州府通判懋之孙万全配张氏为福建运使元之之侄孙男三九州聘李女九江聘胡宏女九川聘鄕进士吴鐩女孙女一聘于封户部主事成天章子壕光逺卜丙子某月某日以万安等葬成于某山之阳光逺善姑布子卿之术甞以形论心于予为相知先葬请铭曰吾妻不足以辱子吾先世多铭于名公卿文在谱者凡若干篇铭吾妻吾将借不朽焉予读钱常山宪状遂序而铭之常山其妺之子也铭曰夹山之成徐陶之陆耦嘉维族亦维德之淑既蕃乃育森其兰玉乃偕老违夙夫命则然其畴曰不禄
  </div>
  <div class="pagination">
   <a href="容春堂集_page19.html">
    上一页
   </a>
   <span>
    ...
   </span>
   <a href="容春堂集_page15.html">
    15
   </a>
   <a href="容春堂集_page16.html">
    16
   </a>
   <a href="容春堂集_page17.html">
    17
   </a>
   <a href="容春堂集_page18.html">
    18
   </a>
   <a href="容春堂集_page19.html">
    19
   </a>
   <span class="current-page">
    20
   </span>
   <a href="容春堂集_page21.html">
    21
   </a>
   <a href="容春堂集_page22.html">
    22
   </a>
   <a href="容春堂集_page23.html">
    23
   </a>
   <a href="容春堂集_page24.html">
    24
   </a>
   <a href="容春堂集_page25.html">
    25
   </a>
   <span>
    ...
   </span>
   <a href="容春堂集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
