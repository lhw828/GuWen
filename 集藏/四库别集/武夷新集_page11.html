<!DOCTYPE html>
<html>
<head>
    <meta charset="UTF-8">
    <title>武夷新集 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武夷新集 - 第 11 页/共 16 页</h1>
    <div class="content">　　殇子述
　　予授室之明年出领缙云郡下车十月而生一子既三月执其左手欬而名之曰云堂云堂生七月予被召归阙前一月太夫人举族先归建安呉兴之别墅比玺书至予亦间道归拜坟墓云堂颇能识其父迎门而笑跃而就予抱焉家居仅五旬虑稽留诏书遂单车即路凡再见朏魄而至京师气憀栗以变衰嵗峥嵘而将晩明年春迎版舆自三呉泛九江浮淮泝汴就养扵辇毂而云堂始踸踔能行旦暮嬉戯于太夫人之膝下爰笑爰语甚足慰祖母之心渉秋召病命医视之先是疡生扵颊善疗者必令外决使毒气不留藏中医市井徒也利其有瘳亟饮以药不数日而愈未浃旬病腹痛便利又呼医视之医急以药止又数日下血复召医但谩言将愈利扵受直讫五日有加而无瘳即召他医医言疾深矣殆不可为也既而疳气上攻口中龈腭皆创落两齿手足掉举目转而死噫生扵己亥十月之巳未死于辛丑八月之乙丑凡六百六十七日其赋命也何天促之如是哉因念万物之内最灵者人父子之道斯惟天性过犹不及适情之所钟有而归无亦理之可遣然髙堂夺抱孙之庆衰门纒遗体之悲盖衅积自躬而祸延扵嗣夫子所谓苖而不秀者是之谓乎若其月角对耸山庭衍斥眉目踈秀方口大頥必兴吾门终能成器其在襁褓挺然不羣初生才满月方呱呱而泣家人取书册展向之即熟视其文字喜且笑若能识焉未尝遗矢溺扵席褥上虽夜寒亦展转而起家有奴产子者亦数嵗颇无頼虽羣萃中了不怖慴东西跳梁歌唫无度毎逺见是子必惶惧号泣若无所容家人潜抱令近之必大呼殒絶不知其所以然也初疾愈东室中北壁有画佛像毎过其门必引身入焉视其画而笑若相对语者乃喜甚傥家人拒之必号哭偃踣如是日三四十徃以至扵疾甚性不好弄不嗜味不妄言笑太夫人常言吾阅孩孺多矣未有此儿之卓异也岂吾宗之薄祐无复大其门闾耶而病夫之不夭将遂挤扵沟壑耶因念尝读金仙子之书了知大雄氏之防识六尘之妄相见诸行之无常聚沫非可撮摩浮云倐然变灭轮逥起扵爱必防必除烦恼归于空何执何着一切虚幻万化纷纶又安能触类増悲缅懐防犊之爱积毁成疾自贻防明之戚哉予出扵儒门沈迷俗谛犹或慕圣人之逹节希上士之忘情诚知其无可柰何聊以自道耳服名教者得无罪我乎
　　行状【二首】
　　故翰林侍读学士正奉大夫尚书兵部侍郎兼秘书监上柱国江陵郡开国侯食邑一千三百户食实封三百户赐紫金鱼袋赠兵部尚书杨公行状
　　曽祖式不仕
　　祖郜
　　父澄累赠礼部侍郎
　　建州浦城县干封乡长乐里杨徽之字仲猷年八十
　　公之先华隂人永嘉之乱流寓江表占籍上饶郡凡十余世唐上元中刘展叛涣呉防骚然公之六代祖遂举族避地于建安之呉兴因为着姓自髙曽以来用财力雄扵州里唐季俶扰乃祖鸠合义旅几乎千人保境亢宗一邑是赖受署义军指挥使烈考博通文史为乡党所称王氏之据有闽隅也物色异人寤寐豪杰首画竒防请见牙门忠懿王竒之即日解褐置之幕府未几赐五品服拜本县令歌之化流于桑梓蕃衍之祥钟扵燕翼公即其次子也始在童丱卓然不羣结髪从师刻苦为学羣从兄弟率以豪侠相尚驰骋狗马被服轻暖使酒难近结客报仇而公杜门端居偃仰图籍躬亲布素之行深为宗党所服邑人江文蔚善赋江为能诗公皆延扵客馆之中伸以师事之礼曽未期嵗与之齐名浔阳庐山学舎甚盛四方髦俊辐辏其间公既终二亲之防即与从父弟叅蹑屩担簦不逺千里亦既至止名声蔼然先生钜儒咸共叹伏凡再罹寒暑其业大成参适有懐土之心公即遣归省视坟墓时李氏建国奄有淮淝贽币不通边闗甚急公不居一国有志四方思树勲扵中原耻懐安扵故土杖策径去潜伏间行聿来上都憩于逆旅适及秋赋假籍河南首冠荐书时誉愈出时翰林学士窦公仪枢宻直学士王公朴皆负公望为一代龙门公徧投以文窦公倒屣相迎王公置书为谢待以竒士名动一时明年礼部侍郎刘公温叟实掌文衡擢扵殊等同时登第者凡十有六人周世宗申命近臣再加考覆唯公及李覃何曮赵邻几得预其选是年秋授秘书省校书郎集贤校理迁著作郎升朝为右拾遗皇朝革命以周室旧臣不宜在侍从之列出监唐州方城商税太祖多遣近臣亷访謡俗使者即公之故旧公因言应天顺人海内寕一所宜崇儒术以厚民风使还具白其语太祖怒以其讪上左迁鳯翔天兴令未几又移嘉州峨嵋令公文学之外长于吟咏厯宰二邑周旋数载凡游赏宴集良辰美景必有雕章丽句传诵人口或刊于琬琰或被于筦岐陇巴蜀之间盖金相而玉振矣开寳初复为著作佐郎散民盐掌仓谷者四五年僶俛从事曽无愠色未几知全州属太宗御极拜左拾遗归朝迁右补阙及受代归阙见于内朝太宗顾左右曰朕在藩邸尝闻其能诗因尽索公生平所着公搜于箧笥凡得数百篇悉以奏御且献诗称谢其防章曰十年流落今何幸叨遇皇王问姓名太宗览之甚喜和以赐之自是黄屋闲宴翠华逰豫宸章焕发天言下布宣示近臣之外必以别本赐公琼蕴瑶编充盈箧笥未几拜侍御史厯库部员外郎赐金紫受诏与诸公编文苑英华一千巻皆前贤之词赋诗笔分别部类防求菁英先朝以公专精风骚特命编诗为二百巻公孜孜采掇矻矻服勤非风雅之言未尝取也迁刑部兵部二郎中同知京朝官考课端拱初拜左谏议大夫明年知许州公乆奉外朝不乐吏役许昌地接京辅当四通五逹之郊邮传交驰冠盖相望公励精为治尽公无私饯劳之勤日不暇给才二嵗受代西归太宗召升殿慰劳数四即以本官判史馆事中谢日上顾侍臣曰杨某儒雅之士置扵馆殿正得其宜矣数日加史馆修撰仍判馆事防张洎以翰林学士判史馆即以公判集贤院时刘昌言掌机务张洎在翰林昌言固恩宠洎希进用有以公常评议二人者语扵昌言昌言又以语洎因共诬公以飞语中伤近臣闻扵上上恶之不复问状即以公检校右散骑常侍充山南东道节度行军司马未行改镇安军行军司马数月以今上出领京邑慎择府僚驿召公拜左谏议大夫与今兵部侍郎毕公士安同授开封府判官明年肇建承华分置众职以公兼太子左庶子判官如故进位给事中上即位拜工部侍郎充枢宻直学士咸平初转礼部侍郎学士如故俄以衰疾求解近职拜兵部侍郎兼秘书监数月上优奨耆德图任旧人且欲亲近老成讲论经义遂诏置翰林侍读侍讲学士以公为翰林侍读学士秘书监如故与户部侍郎夏侯公峤国子祭酒邢公昺工部郎中吕公文仲竝命焉公侍讲金华分直麟阁执经待问前席畴咨上从容言天下事甚众借筯之画莫非沃心更仆之谈或至移晷然奏槀多削温树不言其慎宻也如此俄以足疾请告太医诊视中使劳问上自取名药封以赐之适防郊禋不及扈从上特命加锡如侍祠之例銮舆北幸力疾辞于苑中涕泗沾襟备述忠恳上谓之曰卿勉进医药当不日相见及驻跸大名特降手诏存问公毎上表防皆自为之三年正月二十二日车驾还都上特遣中贵人慰谕即日疾遂革二十三日以不起闻上轸悼者乆之诏赠兵部尚书降内司賔至其第以钱五十万绢五百疋赐其家仍命中使监护防事縁葬所须并从官给以其子壻太常丞宋臯直集贤院外孙宋绶为太常寺太祝才十嵗侄孙偃集皆同学究出身奨旧臣而示优典也公先娶王氏生宋氏女后娶王氏封太原郡君公天性纯懿无有矫饰履行端谨未尝放佚以俭约自律奉养甚薄以名教为务颠沛不违接士以谦卑检身以清白好谈名理多识典故自唐朝巳来士族人物风流雅俗悉能记之亹亹可聴素好吟咏遂臻其极毎对客论诗终日不倦此所以垂名亦几乎成癖也崇奉释典酷信因果毎五鼓即起漱诵金刚经如是者三十年未尝暂废所诵亦十数万过矣公无男子亦不养子姓为嗣琴书素业并以付外孙焉公自结髪筮仕彯缨登朝中外荐更夷险一致精力极思能成其名劳形啬神用跻乎夀夫子所谓善人吾不得而见之矣又云未见好学者也公之谓与其余十年在官徐防无过一裘不易晏子能贫周旋累朝名节保于终始遭遇明主存殁极于哀荣亦人伦之羽仪士类之标凖也纪述之际有直笔在焉聊叙遗芬以咨史氏谨状
　　故太中大夫行给事中上柱国临汾郡开国侯食邑一千二百户赐紫金鱼袋柴公行状曽祖丕任庐州别驾
　　祖赠太子右赞善大夫
　　父自牧任尚书兵部员外郎累赠礼部侍郎
　　曹州济隂县沛郡乡崇儒里柴成务字寳臣年七十一
　　公之先平阳人由髙曽巳来占籍济隂因而土著遂为着姓先大夫以文行首出一上登进士科厯佐使府终于郎署公爰在童防发言成章总角之年出就外傅横经学问逈如宿习秉笔属文动偕作者甫及冠歳志业大成尚复藏器待伸养勇俟鬭誓得当世儒学宗匠为门下生干德中礼部员外郎知制诰王公祜受诏典礼部公即踊跃从赋王公览其文而竒之擢冠多士朝论翕然有得人之美解褐峡州军事推官秩满为曹单观察府中从事所知论荐改大理寺丞监潭州茶场筦防之利颇致増羡干蛊之誉扬于王庭擢授太常丞峡路转运副使赐五品服迁监察御史知果州转殿中知苏州满歳移充两浙转运使改户部员外郎直史馆赐服金紫除本曹郎中充三司戸部判官太宗皇帝讲求化源畴咨典故且以列卿之职实惟古官各有攸司所掌甚重爰自唐室以台阁相高汔至于今目为散地由郎署而授者例同左迁濬发德音丕变頺俗乃选尚书诸曹正郎有才望者凡十人次补诸寺少卿监仍着令自今非曽厯少列不得拟给舎谏议公首预兹选拜光禄少卿辰韩之墟称藩海外属有恩诏慎求使材命公为髙丽国信使公雍容儒雅博闻强记衣冠之国文物盛焉举措话言是法是效皇华之美至今称之复命为京东水陆转运使召入拜司封郎中知制诰迁左谏议大夫出知河中府得脱户八百家附于版籍今上践祚拜给事中知梓州归朝受诏同修太宗实録十月而毕劳赐策勲宠数优渥未几以本官知扬州入判尚书刑部小吏干犯怒而笞之诣阙诉寃朝官问状公以为抶一胥而被劾何面目复据堂决事耶即上章解职以本官奉朝请至是考终于正寝遗奏以六歳孤儿为言上悯之特授太常寺奉礼郎命赋以禄俾终防纪公始娶赵氏故宗正少卿齐之女也后娶张氏今夫人李氏封賛皇县君故水部员外郎岧之女也实有令德洽于宗姻公三娶良家晚有児息行年六十有六始得今奉礼焉公好学多能博物稽古始在贡部为时闻人奋藻属词流軰推服或有所述作必传冩都下终以才望入司训诰发挥帝命颇为称职而襟懐夷坦无有城府音容和粹煦如阳春善与人交乆弥笃也好治家事勤不匮也善谈名理口无择言广聚坟史手不释巻雅性奉道徧阅金简玉笈之文平生多病深穷恶石青囊之术恬淡以养性蔓衍以穷年其风规醖借阀阅深厚亦足以为儒林丈人矣记事之职良史在焉谨书世家以告册府谨状



　　武夷新集巻十一
　　钦定四库全书
　　武夷新集巻十二　　　　　宋　杨亿　撰防问【十首】
　　咸平四年四月试贤良方正科防二道【奉勅撰】
　　朕闻古先哲王疆治天下亲附万民必先务农然乃足食故尧命四岳谨于授时禹别九州先于平土以地着为本故建步立亩克正经界之规以生齿为限故受田归田式优筋力之礼繇是穑人狎野品物嘉生悉辟污莱且无旷土虽有水旱不为凶年然后礼让兴行风俗归厚劝功乐事靡迁其心既庶而富爰服于教此圣王域民之要道也自周行井田是为王制秦改阡陌乃成霸业汉抑末而敦本衣食滋殖魏屯田而积谷军国富饶中代已还人散久矣我国家屡下寛大之诏深惩游惰之民闗市之征舟车皆算恐其骋于末游天灾流行田租尽免虑其去于南亩广行劝诱之术俾臻仁夀之域而廪庾之积未至陈陈相因流亡之人犹复稍稍而出郡国振业之不暇豪强倍称而益滋未能小康乃至重困矧又西北冦孽作梗二边飞挽供须靡有虚日千金之费尚烦于经度九年之储何致于红腐今欲复成周之法即表畷素定恐至扰人遵商君之术即贫富不均无以复古用李悝之平籴即头防箕敛出于无名行夷吾之寓令即赋车借马适増重扰举赵过代田之防即民服先畴既难变业专夀昌常平之议即市有二价罔或乐输但赏罚以粟即赎罪失于不经卖官致于虚授若耕战备冦即陇亩非可使卒塞垣难以安民子大夫明识经邦强学待问多识前训博极羣书宜考歴代之是非以定当今之用舍强兵富国何者当行嘉谋嘉猷虚懐以伫
　　又
　　问古者乡老献贤能之书登于天府乐正论造士之秀扬于王庭或以事以言以才以徳先选于州里然服于官常其后下三适之诏聿明赏典乗一封之传令与计偕或以户口为差或以年齿为限经学章奏用别于文儒力田孝防益増于科目或但取世胄或专引孤平以王戎之清通犹有门调户选之谤以宣父之仁圣尚闻以貌以言之失自隋设进士唐氏遵行山东士人以不践为耻朝廷卿相率由此而陞笑穷经白首之徒专篆刻雕虫之巧婉媚绮错既事于词华敦朴逊让罔求于行实流荡忘返浸染成风故宗临朝深叹于薄俗杨绾建议愿复于明经虽不果行甚为嘉论然而沿袭已久改易为难傥举选复行于州闾即人物之评未能折衷科级专求于经术即章句之学非可适时各举所知乃有比周之党陈牒自荐宁获贞退之贤必取乎文质俱全更伤于求备但委乎郡国捜访亦虑于遗才至如限之以年即顔回子竒岂须强仕计之以口即八龙三虎何必异乡但取乎文华即组绣鞶帨徒为富艶唯务于学业即腐烂唇齿弥益迂踈国家官倍夏商地广唐汉吏员万数皆须得人百里一贤将何充选备陈歴代之略以副仄席之心用期酌中朕将亲览
　　咸平四年八月试贤良方正防一道【奉勅撰】
　　皇帝若曰朕祗若元符为人司牧昧旦丕显防恭寅畏惧徳之弗类虑政之未孚葢念昔者周命百官皆箴王阙汉设三道用求直言诞举旧章思闻谠议兹子大夫逢时奋庸有犯无隠之秋也夫五材并陈去兵未可八政具举足食是先今国家北扞林胡西御党项岁遣介士以防盛秋弛边备即越轶之是虞穷兵锋又徴发之为扰坚壁翫冦固役车之未休继好息民复文告之靡及故蒸庶不得安堵弓矢无由载櫜至如人获四鬴之余始免艰食国有九年之蓄乃为太平今旷土尚多游手未复劝课之道非不至赋敛之数无所加万钟之藏蔑闻于都鄙一谷不熟遂抵于流亡今欲倍算舟车且驱之未尽归而贸迁斯壅给复租税又惠之未及富而经费不充复常平之仓即市井之价或有二修平土之法即经界之制未可行自非时和而年丰不免困穷而转徙又如总领众职莫急于求贤审官申严百刑莫先于明罚饬法今疆宇辽夐吏员众多必得其材然付以任故文王之徳在于能官人东汉之隆本于责吏事今但委有司之考课亦第阀阅之未精只遣使者之察防又饰厨传而为患汉武之欲除吏田蚡非可擅权徳宗之择县令栁浑讥其失体遵荀朂省官之议即员难减者实多体薛宣换县之规即才适用者殊少虽循名责实之斯切而政平讼息之未臻至若金科玉条竹书丹笔以禁多辟所期无刑其属三千葢防于逾矩断狱四百用冀于胜残虽然慕陶唐之画冠且免而无耻体汉初之踈网又奸乃益生必待臯陶作士师法宁可废岂须定国为廷尉民乃不寃俟论报即久系是虞但责成即舞文斯众苟四目之罔及乃一人之向隅或罹非辜足伤和气子大夫防虑幅臆智略辐凑兵者凶器必可使归马放牛食为民天必能致家给人足攷建官之意当俾百工之允厘稽立辟之由期措五刑而不用并揣厯代之略兼陈方今之宜扬防而言朕当亲览咸平五年九月试武举人防一道【奉防撰试武举人王关】
　　皇帝若曰夫五材并用谁能去兵七徳孔修于焉右武故轩辕受符于女所以兴涿鹿之征吕望钓璜于磻溪所以着金匮之法歴代之简编咸偹先民之轨迹具存孙吴著书首标竒正之説卫霍为将但问方略何如然述兵法者实祖于斯人称天幸者亦闻于前史得失安取是非焉从至如魏武之善用兵亦以新书从事孔明之能胜敌乃云节制之师葛亮斯有凖绳何一时应变之寡术孟徳出于胸臆何诸将违律者丧军岂师古有胶柱之嫌临机有脱兔之急沿袭不同于前代弛张固在于随时当举要而剧谈庶闻义而斯服今国家尚勤戎略式厉师贞所以威制羌夷保障生聚而党项狂冦犹假息于朝晡荤狁残妖颇肆毒于边鄙调民转饷遣戍防秋内费资储外勤征役未能枭取虏首悬于槀街防致胡鶵献于清庙兹朝廷旰食之为念谋夫髙枕之未遑子大夫识擒纵之方练攻取之防五饵系虏贾谊之言可徴三章议边晁错之谋斯在敦诗阅礼何以得文武之全才籍马赋车何以致兵农之一混约赍深入何以登瀚海而勒燕然保塞折冲何以按榆谿而清蓟北伐蛮夷者岂烦中国形势如何得地利者不如人和胜负安取参以前志举尔所知讲求便宜敷陈指要庶披确论用达善经
　　试草泽栁察防二道
　　问王者专山泽之征实惟周制县官设盐铁之禁葢自汉朝所以牢笼货财抑夺豪右从来久矣何莫由斯国家奄有寰区外制边徼用度斯广经费实繁东南之邦茗荈攸产池海之利咸鹾是资筦搉之法载严律令之文具备设宪网而虽密投罪罟者弥多葢衣食之所由纵水火而必蹈今欲尽弛其禁即九年之计不充习以为常即五刑之用未措子大夫深达治体必切事情幸揣当今之宜别陈经久之略
　　又
　　问国家并建庶官分领众职守宰之任风化出焉故大邑庇身子产徴于引喻惟良共理汉宣发于叹嗟今土宇混同郡邑纷布版图羡溢吏员众多守土之臣多辍于台阁字人之长咸调于铨衡皆程其器能校其阀阅因清闲之宴必敷纳以言虚已畴咨曽旰食而忘倦悬爵赏俟期月之有成虽慎柬惟勤而颂声未洽或驱鸡之无状或治庖之不能或贪墨以败官或严残而剥下恺悌之化斯鬰循良之称鲜闻至于分遣察防饰厨传者率邀善誉专考科第拘殿最者多失钜贤诏公卿各举所知或称匪其人恩移于下俾牧守自署其属即爱不吾叛用必以私益知审官之难矧复长人之寄子大夫博探载籍深究政经当述选贤任能之方且明兴化致治之本条对所问扬搉而言必考古以验今庶可行而不悖
　　景徳二年三月试草泽刘牧防二道【奉圣旨撰】
　　问化成之道儒术为先故大学之兴存于周礼博士之设始于秦官厯代相沿旧章咸在国家盛胶庠之制崇俊造之科镂版以广圣言祭菜以严祀典传经请益必选硕儒讲肄胄筵咸稽古训而公卿之子弟鲜隶籍于成均州里之俊髦率登名于乡老岂劝诱之未至将沿袭之或殊何以复杏坛槐市之规遵小成大成之制歌不辍诞扬洙泗之风生徒寖多克追唐汉之盛愿闻嘉话用洽永图
　　又
　　问古者井田之设兵农混焉居常力耕不离于畎亩有事调发爰执于干戈葢三代之旧章厯战国而无改施及秦汉沿袭渐殊京师建南北之军郡国有材官骑士内増七校外置楼船自是已来不能复古而况五材并用谁能去兵天下虽安未可忘战今国家勤修武备式遏外虞所以保障黎元震耀威徳将何以追司马六军之制遵提封百万之规免飞刍挽粟之劳成家给人足之美寓令于疆畔其术如何讲事于搜苗厥防安在愿闻婉画以阐大猷
　　试草泽防一道【景徳二年三月二日】
　　问四民并设葢务穑之尤先九序惟歌实丰财而为急国家富有区夏勤恤黎元训兵以备不虞建官以熈庶绩乃至宗庙宾客之费名田奉邑之资嵗计所丛国用尤广虽复颁行恩诏敦劝农功奉顺天时聿修稼政罢不急之务去冗食之兵裁减赐予之规斥弃竒巧之玩敦本节用斯为至矣而九年之蓄物力未完一谷不登流亡乃出将何以致汚莱尽辟游惰悉归足衣食而知礼文值凶荒而无菜色又何以致太仓之粟陈陈相因上林之钱往往而是然后家给人足颂声浃于连甍国富兵强天威震乎殊俗子大夫博通载籍练达政经必有嘉谋悉以条对
　　景徳三年九月试贤良方正能直言极谏科防一道【奉勅撰】
　　皇帝若曰我国家奄宅中土勤恤庶邦念前代求贤之劳思昔王好问之裕濬发明诏详延俊民乐闻谠言用禆至化兹子大夫韫椟待价藏器俟时射隼有功逆鳞无忌之际也方今边彻警戎索载清与民息肩爰戢不祥之器为国生事深戒守方之臣葢已卧鼓灭烽卖剑买犊下劝农之诏朂游惰以反耕置常平之仓谨丰凶而平籴劝课之道斯至偹豫之术具颁而流庸未尽归污莱未尽辟陈陈之粟尚郁京坻之謡蚩蚩之氓竞逐锥刀之末倚市门者鄙于刺绣为马医者至于击钟使寒耕热耘之民有粗衣菲食之叹厚生敦本何以尽驱于力田既富而教何以一变而至道若夫慎重名器先儒之格训辩论官材为邦之令典着位峻于堂陛効用适于轮辕固亦周爰咨诹宴见敷纳徴保任于公举观试可于吏能黜陟幽明稽有虞之制综核名实遵汉宣之故事其有尤异之课即申以増秩之文若乃非常之才必待以不次之位我有好爵兹用縻贤国无败官于焉致治而庶尹卿士郡邑牧宰暨于黄绶一命青纶半通虽有司殿最之申严外台刺举之详察尚或贪墨以获戾罢輭而废职徇公者伤于苛刻贾誉者病于脂韦致有嚚讼升闻烦轺车之案劾具狱来上待丹笔之科条但采于风謡或察防之失实专取于课第亦茂异之见遗将何以致棫朴之咏兴蒲卢之政洽授方任能之道着亮采惠畴之业昭巍巍大朝有官人之盛济济多士无彼其之讥子大夫强学多闻稽古博识究厯代之损益明当今之利病所宜穷斯民雅俗之弊极谈耻格之方考庶官治乱之由深陈用人之术迟闻嘉话以阐大猷当悉乃心勿有所隠
　　表状一【十首】
　　知处州谢到任表
　　臣某言臣昨奉勅差知处州军州事已于今月三日赴本任讫远辞螭陛权剖使符百城之任既优五防之荣斯极臣某中谢臣早自孤平获逢开泰徒以雕虫之伎遂尘汗简之司皇帝陛下夤奉宗祧旁求俊乂谓臣处于羣萃窃画饼之名知臣耻于进趋挺素丝之节度越伦辈超践掖垣复误赐于选抡获同司于笔削家徒四壁贫方甚于临卭字赏千金书未悬于秦市特推恩于陋巷俾将命于列藩既克就于国书又骤加于勲籍未出瀛洲之署尚参文石之班葢以臣早奉庭闱久栖辇毂离邦寖远懐土滋深乌鸟之情实巢南之是切刍荛之恳须伏阁以自陈封章才黩于冕旒俞诏已颁于蓬荜幸一麾之甚便复再防以请行陛下察以寸心恕其九死许扶擕于老幼令密迩于乡闾况浙右奥区缙云善地闾阎蕃庶土壤膏腴声教所覃俗知礼让耕桑甚广民少惰游今岁虽罹旱暵之灾尚多溉灌之利人无菜色亩有余粮属隣郡之不登故谷籴之微贵提封之内安堵如常前春已来不至乏絶一境偶无于疲瘵九重望减于焦劳臣谨当恭守诏条恪居官次袴襦报政岂朞月之敢期氷蘖捡身固生平之所履傥渝素守是速灵诛臣又念朝辞日得面圣顔亲承睿防以俯隣于桑梓又获奉于甘防推从欲之仁广聴卑之造特许终于考秩且未议于替移即臣举族知归杀身莫报况丘园甚近鸡犬相闻乡里亲姻或谐于聚首弟妹婚嫁免至于失时上以慰慈母之心次以了私门之事而臣齿髪方盛驽蹇未衰抱椠懐铅终预诸儒之末摩顶至踵须酬万乗之知冐眛上言陨越无措臣无任云云
　　谢赐厯日表
　　臣某言今月日本州进奏院递到宣头一道赐臣咸平二年乾元具注厯一巻者夏正肇建尧厯爰颁克授人时不迷帝力臣中谢伏以皇帝陛下端拱穆清茂育羣品徳合天地信及豚鱼象魏悬书定一王之法制灵台治厯究三统之指归濬发宸襟载稽古训将欲纳民轨物致俗胥庭俾雩祀靡愆无水旱之作沴农夫既正免耕稼之失时顾兹遐僻之邦亦荷颁宣之宠七月流火见司厯之无差五星连珠与太初而相应臣谬膺朝寄获布郡条发函徒切于凌兢测管岂知于疏密谨当防遵时令恪举官常弥坚夙夜之诚上答照临之惠臣无任云云
　　贺再熟稻表
　　臣某言据本州丽水等县状申今年人户所种早稻自秋初刈后为雨水调适元根再发青苗结实成熟共得两收已具州司别状闻奏者多稼并熟所谓有年嘉谷再登斯为上瑞臣某中谢臣闻昔者后稷之功既着一稃二米显其祥成周之道方隆异亩同頴昭其应贡交阯者曽闻于再熟取甫田者爰及于十千葢以徳升闻至诚昭格天地防合百嘉由是而生风雨弗迷三时以之无害允钟上圣克协灵符窃以山越之乡多乏膏腴之产火耕水耨获地利以甚微食稻与鱼习土风而惟旧去岁因罹于小歉今春遂至于荐饥力穑虽勤糇粮殆絶参以五种之利救其二鬴之艰俯及秋成仅无菜色皇帝陛下乃眷东顾隂隲下民临遣使臣循行县道虑赋舆之不集尽赐田租念饥馑之可哀大发仓粟城邑聚人之地为设淖糜山川血食之神必祈膏泽道路之敓者贷其枯木之毙沟隍之填委者推以掩骼之仁明诏诞敷和气斯应如臣所领之郡近接海隅一千里之封陲三万家之生聚自蚕事载饬厥篚之获颇多及麦秋俯临两岐之謡斯洽菽粟流衍黍稷丰穰絶无螟螣之灾率有钟釡之蓄矧早稻既获陈根尚存大雨时行土膏脉起芃芃发秀薿薿垂芒同枯杨之再生异靡草之先死结实栖亩敛穧盈车至于晚田又收数倍遗秉滞穗既寡妇之是资千仓万箱顾老农而何幸臣忝膺郡寄获覩年丰亲逢五谷之祥同赖一人之庆周原膴膴犹咏曽孙之诗尧民熈熈敢迷上帝之力休徴斯在纯锡昭然伏望宣付史官书之简防干冐宸扆弥切兢惶
　　贺册尊号表
　　臣某言今月二十四日得进奏院状报前月七日百官于乾元殿奉册尊号者严祀式陈鸿名肇建含灵悦豫盛礼便蕃臣某中谢臣闻山岳配天亦擅崇髙之美坤元载物爰彰博厚之称垂世作程所以强名于四大稽古建号盖用比徳于九皇在众美之所归虽上圣而奚让伏以崇文广武圣明仁孝皇帝陛下诞膺眷命光宅中区执左契以御民张四维而化俗斋居决事聿彰钦恤之仁旰食临朝用示躬亲之防羣生咸遂庶绩其凝体唐尧之文思光被四表恢商汤之武烈底定万方化驰若神髙阳之禀圣徳临下有赫文王之服大明兼汉祖之寛仁挺重华之笃孝总帝皇之能事掩天地之全功恵泽及于昆虫湛露沦于骨髓六龙出震瞻之者岂可阶升百谷朝宗就之者或思蠡酌于是邦君庶尹国老诸生槀街蕃酋比屋黔庶共荐厖鸿之称仰酬煦妪之仁叩阊阖之九重集缁之万计至于恳倒始奉允俞有司防举于旧章率土愿闻于大号乃以仲冬至日合祭圆丘礼行于郊百神以之述职饮至于寝羣后由是在庭端拱穆清只受典册祥光休气充塞于寰瀛欢謡颂声传闻于行路足以昭祖宗之谟训耸四裔之威懐人神之望允谐祝史之辞无媿五让而受谦光之徳已隆九名聿彰覆焘之功弥广臣侧闻国庆限守诏条魏阙存心徒结云天之恋虞庭率舞莫陪飞走之余抃蹈之诚实万常品臣无任欢呼抃蹈激切屏营之至
　　谢加勲表
　　臣某言今月二十五日进奏院递到官告一通勅牒一道防恩加上骑都尉余如故仍放朝谢者在宥之恩方覃于率土册勲之典俄及于具僚只荷宠灵伏增悚惕臣某中谢伏以唐制勲官十有二等克遵班爵之序备存律令之文所以褒赏忠劳甄明品秩不称其职羊胃之谤乃兴或旷厥官鹈翼之讥斯起如臣者谬尘禄位蔑着声猷束带立朝已媿诤臣之任一麾出守猥慙循吏之称属燔柴荐鬯之辰无除地给薪之効爰因大庆亦被鸿私谏垣未削于姓名勲籍骤迁于等级天威所及盖咫尺之不违官箴有常但颠沛而于是弥勤职守用报宠光仰荷天慈臣无任云云
　　谢赐厯日表
　　臣某言今月十四月本州进奏院递到宣头一道赐臣咸平三年乾元具注厯一巻者厯象之设克谨于民时正朔所颁俾知于天道臣某中谢窃以少昊获鳯鸟之瑞因以建官陶虞有蓂荚之祥由之纪厯所以定分至啓闭之辨躔次望之差作事厚生制民命而斯在归余举正察时变以可知崇文广武圣明仁孝皇帝陛下钦奉丕圗只膺眷命聿遵前典不废旧章畴人之职既修天吏之功靡忒清台肇建校诸家之否臧大衍克成正千载之譌谬岂期僻陋亦荷颁宣敢不防奉王正率循时令土膏才起便于农祥玉烛既和永跻于寿域粗识闰余之数免贻瞽循之讥仰戴宸慈臣无任兢惶激切之至
　　谢赐衣表
　　臣某言今月十六日翰林艺学郄俊至伏蒙圣慈赐臣勅书一道紫绮纯绵旋襴一领并赐屯驻本城诸军员僚初冬衣袄者解衣之赐猥及于下臣挟纩之仁更均于列校光生郡邸喜动辕门臣某中谢伏以崇文广武圣明仁孝皇帝陛下诞膺元符恭临大宝恵必先于逮下志惟在于爱人鸟兽氄毛甫及严凝之衣裳在笥爰推赐予之恩在涣汗之所沾虽容光而必照如臣者任叨符竹地僻瓯吴奉汉诏之六条方深祗畏分齐官之三服忽荷颁宣纂组极于纎华纯绵加于丽密玺书下降窃窥云汉之文驿骑来临更重皇华之命但曵娄而増惕实被服以难胜矧于戎行亦膺天宠干城虽久曾无汗马之劳守土何功独惧濡鹈之刺仰瞻宸极唯誓糜捐臣与军校等无任感天荷圣欢呼蹈舞激切屏营之至
　　武夷新集巻十二
　　钦定四库全书
　　武夷新集巻十三　　　　　宋　杨亿　撰表状二【二十首】
　　贺劒门破贼表
　　臣某言今月二十七日得本道进奏院状报近有西川驻泊神卫右第三军第二都虞侯王均等为恶作乱奔冲劒门已据劒门都监裴臻与知州李士衡同共杀败者虿毒甚微敢行称乱鸱张未几已覩成擒凶丑既殱朝野相庆臣某中谢窃以王者之谨闗梁所以备他盗用鈇所以诛叛臣如王均等身率戎行地亲藩卫禄廪优厚赐予便蕃餍饫膏粱被服轻暖出荷干城之寄曽无汗马之劳乃敢结构异端胁从羣小苟图不轨輙负大恩挺狼贪羊狠之谋为防窃狗偷之计天设之险爰肆凭凌鬼得而诛岂容越轶裴臻等任当要害职在谁何属蛇豕之兴妖乗貔貅之鼓怒遂推锋而奋击未旋踵以剪除元恶既就于枭悬余党更无于噍类寝皮食肉式快忠义之心犯门斩闗永破奸邪之胆天威所被井络载宁赏典聿行舆诵斯惬臣忝分忧寄幸覩捷音庆抃之诚实万常品无任云云
　　谢赐诏书钦恤刑狱表
　　臣某言今月十日本州进奏院递到勅书一通赐臣钦恤刑狱者臣当时集军州官吏宣示仍下管内诸县施行讫天网虽踈尚多于婴拂夏日可畏用示于哀矜尺一之诏俯临圜土之人何幸臣某中谢窃以世质民淳唐虞以之画象政平讼息文景几于措刑葢由五聴无寃三章不滥上懐钦恤之防下萌耻格之心用臻太和式符至治伏以崇文广武圣明仁孝皇帝陛下忧劳庶政涵育羣生化逺被于不毛仁必沾于行苇隠悼伏念表视民之如伤震曜垂仪示临下之有赫政经载肃治具毕张矧于流烁之辰独轸系累之苦皇华遣使在犴狱之已清紫素裁书复徳音之荐降虑及米盐之细恩同雨露之濡疾疢者既示医治贫困者仍加廪给昔周聚毒药止疗于邦畿汉设淖糜不沾于囹圄足以彰皇猷之冠古实以固率土之宅心伫去杀以胜残永无为而无事臣忝分符竹肃奉丝纶徴慎罚之前言体泣辜之深防金科玉律期适于重轻丛棘黄沙敢令于系滞誓倾勤瘁仰奉钦明臣无任欢呼激切之至
　　进承天节颂表
　　臣某言运偶承平节临载诞凡叨食于周粟尽愿祝于尧年臣某中谢臣本自诸生偶干寸禄受两朝之顾盼无冯唐不遇之嗟阅四部之图书有黄香未见之耻虽研精而强力终昧道以迷津然而千载休辰万邦大庆充庭任土慙非玉帛之云巢阁舞庭岂在飞走之末是敢罄竭庸鄙撰承天节颂一首献于阙下吉甫作颂愧无清风之称东方上书或希乙夜之览臣无任云云
　　代人乞太宗御书表
　　臣某言臣世受国恩名参闺籍窃仰先朝之述作欲期私室以秘藏辄露愚衷上干圣聴臣某中谢臣伏见太宗皇帝御制御书等思穷造化妙絶古今与六籍以攸同非二王之能及固已勒于琬琰掲在蓬莱名山大川深藏于副本石室金匮首冠于羣书皆所以博综儒跌宕文史立言不朽乃孔氏春秋之徒悬法授人实唐尧厯象之比汾水之宸游虽远羽陵之坠简多存如臣忝荷箕裘幸尘簪绂犬马之志敢忘于糜捐龙之文徒思于钻仰辄削章而有请实昧死以无疑伏望尊号皇帝陛下念先臣际防之由察贱子勤拳之恳特诏金縢之府许求玉字之书赉及下臣光生寒族威神如在固共畏于轩台教化所资誓永藏于鲁壁祈恩之至伏切愚衷
　　代中书乞罢免表二首
　　臣某等言臣等窃以隂阳燮治之任实系台司水旱防免之文具存载籍苟弼谐之无状而灾沴之或生姑务偷安靡思避位岂但妨于贤路深有负于国恩臣某等中谢恭以宰相之位实代天工四海之所具瞻一人之所注意必在弥纶百度综覈羣材亲附万民折冲千里外清戎略使金革之不兴上奉天时俾风雨之咸若然后彞伦攸叙比屋可封富庶而日用不知端拱而天下自治此辅相之职也自非懐经邦之略负命世之才补公衮以有余据台槐而无媿若逢时而肆窃但积日以宴安岂惟累三光之明固亦致四夷之哂臣等内讼已久自知甚明苟不露于肺肝亦何腼于靣目如臣沆者本非竒特葢出遭逢先朝擢自禁林俾参机务曽乏訏谟之効备彰尸素之愆皇帝陛下以青宫之旧僚委黄扉之庶政深辜物望莫举官常臣化基仅及中人曽无远虑先圣偶加于委用明君未忍于弃捐尚待罪以如初实冐荣之滋甚臣敏中早亲片善出自诸生固无经济之能久玷枢机之任周旋两府终始九年因循徒换于炎凉禆益莫施于尘露内省三臣之防鄙曷当万乗之倚毗徒夙夜以自强终材力之有限履新居上既所置之非宜绠短汲深故虽勤而无効以至和气不应庶绩未凝烽火犯边劳翠华而巡狩庸蜀作梗烦羽檄以徴兵继迁辄肆于陆梁灵武尚艰于飞挽江吴之俗饥馑荐臻老幼流离户口减耗去年近辅淫雨为灾今岁中春甘泽未降物増数倍之价国无九年之储静思其由诚有所自葢臣等任过其量力不逮心上辜当宁之知下负苍生之望决胜寡术不能束五兵于虎皮出令乖方不能和四时于玉烛延焦劳于宸极负愧耻于心顔况复日奉天慈动承清问凡于纎悉咸以咨询曽不能画一嘉谋出一竒计慕前哲沃心之説寛大君旰食之忧匪石之恳空坚挈瓶之智无取尚敢恋万钱之厚俸玷三事之近司苟度朝昏自固恩宠进退以礼纵未忍于置渊鬼神害盈亦终当于瞰室国章虽缓隂谴是虞况乃多士盈庭异人间出道侔伊吕者非少才比管乐者实繁伏望陛下别选英髦置于辅弼令臣等退居散地用洽至公岂惟快华夷徯望之心固亦表君臣终始之分人惟求旧庶获于保全鼎既不任免令于倾覆周章自失殒越靡遑干冐宸严期于得请
　　第二表
　　臣某等言臣等近者防述恳诚共陈章奏葢以燮调之无状乞行罢免之明文奉诏防以丁宁仰天威而殒越尚怔忪而待罪又僶俛以经旬舆颂益喧沴气弥积膏泽未降渐成愆亢之灾宸极至尊深轸焦劳之念上无禆于旰食下有负于具瞻犹尸禄于庙堂亦胡顔于天地臣等中谢窃以尧咨四岳用致时雍汉免三公以答天谴葢以任当辅弼职调隂阳苟愆伏之成灾实忧责之攸系须行邦典以肃朝经如臣等俱是短才谬膺大用在一人注意之地当万方思治之秋圣徳诞敷无山甫将明之効宸襟虚伫乏傅说启沃之言致君之誉蔑闻窃位之讥空积虽勤以补拙亦劳而无功斗筲之智空殚尘露之微何取爝火未息岂禆日月之光山木不材终非梁栋之任是致彞伦尚郁至化未孚狱讼滋彰盗贼多有水旱作沴天灾流行江吴荐饥京辅艰食王春已半甘雨未流终风且霾宿麦将瘁尊号皇帝陛下夕惕若厉视人如伤分命使臣并走羣望亲诣列真之宇俯施百拜之恭屈万乗之尊为兆民祈福牲玉靡爱惟馨之徳已闻云汉弥高离毕之徴未覩岂精诚之不至实感之有由葢臣等犹执国钧尚居台席俯慙百辟仰累三光虽君父之心不弃于遗簮坠屦而皇王之器何取乎蟠木朽株至于三臣之能固亦明主所见驽骀十驾终无致远之功寒暑屡迁合举黜幽之典若但妨于贤路必自速于灵诛伏望陛下惠以克终矜其不逮别求贤俊置在钧衡令臣等退处班行得奉朝请如此即上之意防合太平之化坐臻岂惟润础之祥实见垂衣之理盐梅入用固便致于和羮琴瑟更张庶免成于胶柱顾惟孱末亦冀保全省分甚明祈恩是切臣等云云
　　代枢密陈谏议让表
　　臣某言伏奉诰命防恩特授守右谏议大夫同知枢密院事余如故者丝纶之命忽降于九霄宥密之司俾参于万务抚微躬而战栗聴舆议以諠哗实出非常深知不称某中谢窃以谏诤之官首冠七人之列枢机之地日防三捷之荣运筹帷幄之中议政岩廊之上葢号股肱之任必求柱石之材如臣者器本庸微识惟防鄙为学仅通于章句奋身早自于丘园先朝谬中于甲科初命便尘于史阁佐钱刀于防府投刃靡虚掌漕挽于番禺扬旌甚逺归阙荷金章之赐安边无铜柱之勲寻复命于紫庭遽叨荣于丹地奉论思于武帐謇谔无闻阅章奏于公车否臧莫辩顾官箴而是媿矧岁律之未周敢期涣汗之恩遽授弥纶之寄参决庶务况国政之所归叨据上流实人言之可畏顾践扬之犹浅且位望以甚隆苟徒窃禄以冐居不敢呌阍而沥恳既负且乘岂致冦以非遥居髙必危亦疾颠而是惧须披肺腑仰凟冕旒伏望尊号皇帝陛下察以至诚寝兹新命职守且仍于旧贯名器免至于假人所希为官择才圣朝无虚授之宠陈力就列下臣遂知止之心干冐宸严期于得请
　　代枢密冯谏议让表
　　臣某言伏奉制命授臣右谏议大夫同知枢密院事者任峻枢衡秩崇谏署虽荷自天之命弥増局地之忧循省再三殒越无措中谢窃以中枢之设庶政攸归地望处于深严职任推于宥密朝夕献替得预于论思军国机宜并令于参决苟非挺生民之秀负王佐之才嘉言嘉猷可陪于汉幄令闻令望素重于周行即何以膺兊泽于九天賛禁廷之万务在于授受须允佥谐如臣者梼昧无闻迂踈有素早服膺于文史偶被荐于贤能东堂谬厠于髙科北省寻尘于近列曽乏当官之称果贻窃禄之讥俄假一麾逺之五岭万里空嗟于日远莫见长安六龙幸属于天飞得还魏阙郎署骤迁于秩序计司令勾于簿书遽承乏于栢台得触邪于蓂砌选愞曷伸于职业因循徒厯于嵗时爰自中司便参近侍奉冕旒于武帐莫効谋猷提铨管于文昌岂分流品敢谓便蕃之泽俾叅密勿之司皁囊秩峻于七人丹地宠延于三接挈瓶之智顿觉于满盈履薄之心不胜于战栗实羣言之可畏亦省分以甚明须露至诚仰干造伏望尊号皇帝陛下矜其散拙察以勤拳特寝新恩且仍旧贯即微臣展四体以率职更誓恪居圣朝悬好爵以縻贤庶无虚授防切之至伏待允俞
　　代史馆相公让加门下侍郎表
　　臣某言伏奉制命防恩特授门下侍郎依前同中书门下平章事加食邑实封余如故者久尘鼎已媿于妨贤忽奉玺书更防于进秩闻命之际屏息不遑中谢伏念臣识本颛愚器惟庸琐徒学素王之道罔究微言偶尘造士之科骤縻好爵自先朝而振拔由近列以徊翔草汉诏于西垣代尧言于内署乃至叅万机之政陪三事之班帷幄坐筹曽无谋于前筯庙堂肉食遂获谤于素飡退归封駮之曹出委保厘之务属承华之肇建俄宾防以备员羽翼之勤实慙于商皓盐梅之用复预于傅岩自再忝于鳯池已五新于蓂厯荐正公台之位显司调爕之权曽不能少振国经仰禆帝载一人虚伫殊无造膝之言四海具瞻深负为霖之望合归散地用表至公岂谓特霈殊私曲加异数琐闼荣迁于秩序枢衡尚示于倚毗别増食菜之封更责济川之効宠章繁缛舆议諠哗在于微臣岂不知分傥俯仰而祗受必倾覆以自贻晋文之宠赵衰虽云求旧汉皇之赐张武适足愧心须沥丹衷仰干造伏望尊号皇帝陛下俯矜恳悃曲赐照临特寝新恩用全大体岂惟圣朝之行爵出禄絶虚授之讥固亦微臣之责实循名免疾颠之祸干冒宸扆伏待允俞
　　代参政王侍郎让恩命表
　　臣某言伏奉制命防恩特授尚书工部侍郎参知政事余如故者文昌六官骤迁于品秩黄枢万务俾预于訏谟受宠若惊循涯自失臣中谢窃以辅弼之任实代天工柬求之时允资人杰况岩廊之上副师尹之具瞻车服以庸下丞相之一等岂宜滥处以累至公如臣者才不逮人学非稽古徒荷鲤庭之训谬登汉殿之科金闺偶列于姓名蓬岛获窥于图史寻掌纶于右掖复寓直于北门骤防振拔之恩获预枢机之任参谋帷幄曽无前筯之筹受禄水衡深有素飡之媿方忧非据忽奉殊迁佐隂阳调爕之权亚辅相崇髙之秩斗筲至小殊觉于满盈鼎不任转虞于倾覆苟贪荣宠靡敢敷陈岂惟鬼瞰以堪忧实亦人言之可畏伏望尊号皇帝陛下俯矜短拙曲赐保全特诏有司俾停新命既负且乘微臣免至于疾颠唯器与名圣代更无于虚授防切之至伏俟允俞
　　谢知制诰表
　　臣某言伏奉制命防恩特授臣左司谏知制诰仍靣赐金紫者代言禁掖允谓难才赐服轩墀荐加异数实曵娄之非称但局蹐以靡遑臣中谢窃以青琐之闼地望最崇紫微之垣天文是法设着位于赤墀之下开直庐于黄閤之中草尺一之诏书预五花之判事发为号令用诞告于万邦裁成典谟必追踪于三代自非髦俊岂副拟抡如臣者生自遐陬本惟寒士始从童丱偶涉艺文勤虽至于絶编学未能于覩奥先皇帝闻其姓字召赴京师试于钩盾之中署以芸香之职犬马之齿尚幼乌鸟之恋颇増获归省于庭闱久留连于乡曲洎还象阙复隷麟台寻奏伎于公车得阅书于东观自尔赐太常之科第预仙殿之职名献颂甘泉特颁命服赋诗栢殿屡揖衢樽属圣政之惟新荷鸿私而首及擢厠从臣之列预修太史之书慙无直笔之称莫述先朝之美俄切维桑之念坚求剖竹之行崇文广武圣明仁孝皇帝陛下推从欲之深仁遂承顔之至恳防稽出守既谐昼锦之荣天禄言归重励草之业唯固穷而守道常省分以忘懐一亩之宫颇栖迟而无闷三千之牍诚鬻以为慙公府絶造请之仪禁掖非觊觎之地老于削椠是所甘心岂谓皇帝陛下察孤直之无徒念遭逢之有素当慎选之际垂特达之知拔于羣萃之中霈以殊常之泽补衮之阙骤进七人之班演丝成纶便裁五色之诏金印紫绶诚佩服以非宜珠网绮钱顾优游而何幸官箴斯在舆颂是虞至如汉马卿之才华方令视草唐常衮之词学才善除书岂兹短才可以称职然万乗之知特异九天之命已行譬诸驽骀亦当鞭防其后至于铅钝敢不摩厉以须庶罄竭于诚明免废坠于职业退循散拙弥负忧兢仰荷天慈臣无任云云
　　代参政王谏议陈情表
　　臣某言臣闻昔者成王疑于姬旦徂东山者三年文侯信于乐羊示谤书之一箧葢贝锦萋斐者人臣之共畏珪璋特达者圣哲之攸难苟非明目达聪表微索隠独观于昭旷之道靡牵于众多之辞使浸润之说不行谗慝之口无状不然者三月采葛徒积隠忧十人拔杨岂遑安处徒揣循而自庆实引喻以为烦臣某中谢伏念臣出自单平本非茂异由丘园而奋迹偶轩陛以防名叨佐幕于近畿但饮氷而从政寻効官于秘府复结绶以登朝方司闗市之征遽辱已知之荐皇帝陛下误垂采聴逺赐徴还俾厘务于钱刀且推恩于章服俯仰从事唯尽瘁于公家颠沛不违誓服勤于官次曾未周于岁律俄擢掌于王言巳惊物议之喧腾曲荷天慈之全度金紫更光于凡质丝纶莫润于皇猷才逾朞月之间忽辱深严之召玉堂待诏极儒者之光华丹笔祥刑体明君之钦恤振拔之恩尤异倾输之节弥殚裁五色之书虽发挥之无取评三尺之法固伏念以惟寅旋使巴庸之邦肃将寛大之诏抚两川凋瘵之俗宣九重煦妪之恩导徳泽于黔黎察能否于官吏适为注意之任敢辞奔命之勤才伏奏于青蒲便超陞于黄阁位殊次补官匪序迁昔荀爽十旬诚非骤进虞卿三见徒是传闻如臣无二子之器能有一时之际防曽未数年之内遽参四辅之班已觉满盈果招谤议一昨讼端斯起词语旁连固亦内省于心反求诸已检生平之履行念身世之遭逢未尝有出位之思安敢造欺天之罪坦无忧惧颙俟辩明岂期执宪之司反恣舞文之弊捶楚之下鍜錬而成构似是之巧词结沈埋之寃气上黩凝旒之聴欲希投抒之疑而陛下深虑矫诬别令讯鞠既从阅实果致平反使覆盆之幽获被大明之照肺石之侧免为无告之人苟非陛下烛物无私法天不宰虑五刑之或滥恐一物之非辜即众口铄金复谁分于枉直匹夫懐璧谅何免于悔尤见圣代之至公顾羣生而何幸臣自念秉孤直之操荷非常之知徒励夙夜匪懈之诚固乏左右为容之助絶无党援素少交亲特出宸衷擢参相府常懐激励仰戴恩私况处最灵岂有同于土木不能致逺亦愿竭于驽骀其如旅翮甚危寒根易动孑孑孤立防防独行虽恃明主之恩不顾党人之议然而祸机莫测谗舌难防傥媒孽之复生恐别白而无路即陛下伤知臣之睿鉴微臣昧量力之格言进退之间傥获于由礼保全之惠庶遂于克终既无损日月之明亦曲成蝼蚁之志伏望陛下俯矜愚恳稍霈深仁俾罢去于台司获退归于散地青蝇止棘庶免于中伤金鼎和羮幸无于倾覆曲全大体以庇下臣慺慺之诚实在于此
　　代中书为灵州防没待罪表
　　臣某等言伏自狂胡作梗西鄙绎骚清逺一城去秋防失近者又覩奏报窃知灵州不守将吏沦胥百雉金汤曽无固防连甍士庶俱没腥膻葢廊庙之乏谋致凶渠之肆毒动伤嗟于当宁贻媿耻于具臣臣某等中谢窃以镇抚四夷决胜千里运竒兵于堂上视黠虏于目中使顽犷咸懐疆陲不耸将帅禀指踪之効君亲无旰食之忧此宰辅之任也若冕旒不减于焦劳蜂虿尚闻于俶扰使苍生赤子防于匪人亦尸禄素餐安用彼相实羣言之可畏谅窃位以何顔伏念臣等皆是常材谬当重任虽揣摩铅钝防励疲驽智类挈缾终莫图于逺大职思补衮但常惧于阙遗自党项弗宁灵武孤絶皇帝陛下临朝日求衣未明愤蛇豕之微妖惜膏腴之旧壤虑朔方之生齿委于饿虎之蹊亟比落以兴师殱厥渠魁之首而帷幄曽无于成算塞垣几至于舆尸去岁救兵逗遛丑类猖炽积石坚垒俄防贼锋今春已来又失灵武北门巨屏遂至于丘墟比屋生民俱沦于涂炭葢臣等毎求咨度曽乏谋猷上负倚毗内懐腼厚况安危注意实在台衡夙夜忧边诚为职业既弥纶之无状乃咎责之攸归苟畏避于简书且因循于官次退思补过虽慕林父之事君用非其人亦虑匃奴之轻汉须倾丹欵仰黩宸严伏望陛下责以官箴俾从吏议特用黜免用洽至公别选英髦使代其任庶贤能之递进示宪法之无私进退攸宜既俯全于国体和平可召固上洽于天心仰俟刑书臣等无任云云
　　谢表
　　臣等言近以狂冦陆梁朔方覆没葢廊庙素无于成算致士民俱防于匪人至尊深动于悯伤执政实甘于罪戾共陈奏牍方俟刑书承诏防以丁宁仰天威而殒越臣某等中谢窃以疆之事爰守在于四夷帷幄之筹固折冲于千里况处弼谐之任必资经济之能料敌伐谋动询于方略忧边思职克举于官常然后塞四海之具瞻副一人之虚伫如臣等皆惟庸昧莫荷倚毗徒旷废于天工岂弥纶于王度自胡雏作梗灵武阽危皇帝陛下愤蜂虿之微妖惜金汤之坚垒轸尧心于黄屋遣汉将于文昌大兴虓虎之师将平狡兎之穴庶肃清于氛祲用申画于封圻而灵旗未出于塞垣巨屏已沦于冦孽实臣等早无规画仰负咨询徴玉毁椟之由抱舟檝济川之愧既宴安而非据期防免之是行岂谓陛下特降泥书曲形天防尚令备位未责旷官履薄自思但弥増于怵惕叩阍沥恳固不敢以再三唯坚尽瘁之心少赎已然之咎
　　代参政王侍郎谢为陈乞不允表
　　臣某言臣近者防拜封章乞归班列忽奉手诏不赐允俞仰睿防之丁宁抚微躬而战栗欲更披于肝膈虑有黩于君亲中谢伏念臣孤直寡徒顽踈无取章句之学仅能齿于诸生清白之规固克传于奕世自防名筮仕陈力当官尘右掖之清华践内廷之严秘乃至典枢机之务叅辅弼之司并由旒冕之误知岂副搢绅之公议小器固难于大受髙位唯恐于疾颠夙夜在公虽俯仰而从事负乗致冦亦局之靡遑今者讼起下民辞连执政宪府职当于推鞫狱情遽至于矫诬既阅实以平反爰举直而措枉已从明辩式正常刑其如中司长官是臣外舅践文昌六卿之贵昧圜扉两造之辞名挂简书身系非所实朝伦之共耻在戚属以何顔是用沥恳紫庭祈恩丹扆愿退归于散地庶允洽于至公岂谓皇帝陛下推洪覆之深仁示曲成之造特颁泥检俯示纶言徴周书之旧章以其罪不相及推汉髙之大度且复待之如初仰承雨露之私内积氷渊之惧渎尊之罪固不可以再三许国之心但益坚于方寸誓倾臣节上答天慈
　　代王氏为公主出降进财表
　　臣贻庆言臣弟贻贞幸以孱微获叨选尚单平之族骤集庆于髙门柔近之辰冀承荣于筑馆欲恭陈于厥篚须仰黩于凝旒臣某中谢窃以诗美王姬聿称于下嫁易载帝妹亦重于有归葢风化之所由谅古今之共贯自非阀阅宁得拟伦伏念臣世本文儒家惟寒素寝丘遗业几至荒芜扶阳旧封已嗟废絶固弓裘之莫续亦堂构之将隳臣与弟贻贞每励自强期于克荷誓不衰于孝谨庶有奉于蒸尝敢谓尊号皇帝陛下察以颛愚悯其陵替俾聨姻于帝胄永庇族于天光顾孺子之何知实先臣之不朽预长安之戚里幸防居多开堂邑之山林荣华斯在今者礼当纳币事等献芹载循菲薄之愆益负凌兢之恳黩尊弥甚获戻是宜
　　代开封温尚书求解知府表
　　臣某言臣闻陈力就列先儒有知止之言任重才微前史着疾颠之戒布在方防皎若丹青固大带之攸书实元之斯在臣某中谢伏念臣声猷素寡材略无闻徒以遭逢徧尘清近每忧官谤上负圣知一自掌礼秩宗预文昌之通显牧民天府总京邑之浩穰唯坚夙夜之诚仰奉澄清之寄幸而辇毂之下桴鼓稀鸣闾井之间版图増羡大姓偶无于侵小庶狱不至于称寃葢縁毎奉天顔恭承睿训俾之弹压豪右抚字疲羸且形钦恤之仁深示招擕之防顾不畏于强御并特出于主张挺金石之一心但依洪覆厯星霜之三载莫中巧言苟非当宁之曲成谅亦倾辀而坐致又伏念负重致逺诚非泛驾之材错节盘根终乏投虚之刃米盐靡密躬亲而岂敢告劳钩距神明精力而渐知不逮非辄圗于避事实恐至于败官伏望尊号皇帝陛下察以防诚解兹重任庶保全于贱质免戕贼于劳生中台职司愿讲求于故事未央朝会时瞻望于清光筋骸渐及于衰迟衡泌或希于頥养仰冀始终之惠少矜恳到之私
　　请加尊号第四表
　　文武百僚南郊大礼使具衔臣吕某等与内外马步诸军将校僧道耆夀等谨诣东上閤门再拜稽首上言曰臣等一昨体上天之顾諟采万国之讴歌愿増益于鸿名用昭彰于盛徳再三之凟已负于刺芒亿兆之诚弥坚于石席遽颁明诏未赐允俞朝野之间啓处无措臣某等中谢臣等伏以字之曰道葢出强名何言者天不闻让徳佛唯大觉美号有百亿之殊君乃至尊徽称兼三五之盛若夫圣神之冲粹髙厚之仪刑非可管窥宁容臆度出于爱戴成此勤拳是故王者懋建大中载稽古训握河洛之秘纪所以畏天之明顺黎献之欢心所以从人之欲略鸣谦之小节收舆诵之至公虽屈已以无辞诚当仁而不让者也恭惟尊号皇帝陛下祗荷丕构茂宣重光法人文之化成体神武之不杀惟睿作圣有感必通居上克明无幽不烛泣辜扇暍示仁爱于羣生防粢丰盛展孝思于九庙躬帝皇之能事掩载籍之前闻而复探妙道于域中敷至徳于天下味希夷之防允契混成挺髙明之姿雅敦柔克极妙有元之理彰务滋迈种之勤度越古今充格上下故羣情之恳到述二美之形容愿以大猷着于徽号而陛下固形冲挹犹郁耿光莫髙匪天徒懐局无私者日未赐照临况郊杞有期方国咸在扢嘉坛而款太一宜昭答于神休奉灌鬯以见祖宗合绍隆于先志苟违遐迩之请曷副人祗之心臣等不胜勤勤恳恳敢固上尊号曰崇文广武应道章徳圣明仁孝皇帝伏望陛下对越景灵祗膺纯嘏特诏执事诞举彞章以仲冬南至之辰天正上元之节毕禋燔于吉土覃涣汗于中区端拱穆清备物典防追九皇而比徳与三神以交欢快华夷徯望之心成宗社无疆之庆臣等幸甚天下幸甚谨四奉表陈请以闻
　　第五表
　　臣某等言臣等稽合人谋形容帝徳愿益庬鸿之号仰酬亭育之仁罄华夏之一心奉表章而四上仍降明诏未赐允俞遐迩之情殒越无措臣某等中谢臣等窃窥旧史载考前言夫名者实之宾葢名不可浮于实号者功之表非号何以明其功天地以不宰为先犹述髙明厚载之大徳尧舜以无为而治亦着重华放勲之美称恭惟尊号皇帝陛下祗荷庆基诞敷骏徳临下以简视民如伤舞干羽以示懐柔卑宫室而训恭俭作事必咨于筮乃至大同考言爰及于刍荛克彰好问体元之清净法夏后之声身至孝蒸蒸所以奉先而尊祖小心翼翼所以君国而子民懿铄溥将淳熈光大是以由中及外不谋而同咸以为陛下总妙道于无方敷明徳于有截思范围于休美用防合于神祗蚩蚩之氓谅亦知于帝力巍巍之号固上契于天心而陛下载执防谦未俞诚请忽邦家之大典忘祖宗之旧章况今祗事紫坛躬谒清庙四夷助祭知中国之有圣人羣后在庭见明堂之坐天子羽仪文物之震耀粢盛秬鬯之吉蠲三灵交欢诸神受记肹向昭苓戬谷具膺岂可徽懿之名简略未称矧复雷雨涣汗肆于九垓玉帛骏奔侍祠者万国咸欲谢生于苍昊归美于穆清亦愿覩冕旒之当阳观典防之备物而陛下曲矜小节深抑大猷荷上帝之眷懐乃重违其成命为蒸民之司牧反固拒其欢心此臣等所以冐齐斧以上言伏萧屏而俟报者也是敢不避万死谨固上尊号曰崇文广武应道章徳圣明仁孝皇帝伏望俯从众欲式昭徳音干犯宸严必期得请臣等无任瞻天沥恳激切屏营之至谨五奉表以闻
　　代集贤向相公待罪表
　　臣某言窃以辅弼之司实一人之注意举措之际乃四海之具瞻苟自辍于悔尤固不遑于启处臣某中谢伏念臣本非茂异谬窃科名爰遭遇于先朝屡忝尘于华贯西垣掌诰甫及二年南海颁条逺逾万里偶生还于阙下俄入直于禁中亟膺奨擢之恩俾佐枢机之务但倾驽拙仰奉忧勤累换星霜莫禆尘露崇文广武圣明仁孝皇帝陛下绍膺丕构褒宠旧臣以先朝簮履之微不之遗弃顾微臣斗筲之量深觉满盈遽陪四辅以调元获从六龙而展义殊乏一言而启沃曷寛万乗之焦劳寻奉简书逺巡边徼恭承宸算遐震天威媿无前筯之筹尚轸宵衣之虑久尘重位方积厚顔去年陛下特出非常俾之爰立中外颇喧于舆诵君亲益示于眷懐俯偻循墙靡容固让负乗致冦果出自贻今者公相之家子孙构讼事连闺壸词及钱刀葢臣遭逢已来赐予所得辄营别墅有爽素风脱粟拔葵既违于典训防牙雀角遂起于争端致上浼于九重实先甘于三黜况臣位居黄閤俸入甚优日侍紫庭体貌尤异合敦操履以厉搢绅蔑闻市义之名乃有营私之谤横议喧腾于乡校封章叠委于公车黩冕旒之聴聪罪诚莫赎玷朝廷之名器责亦何迯俯伏私门以俟公宪然望陛下推豁达之大度察方寸之微诚念臣久冐宠荣常倾丹赤固乏代天之业粗坚许国之心特霈鸿私得从轻典即臣摩顶至踵仰衔覆帱之仁虽死犹生终効糜捐之报臣无任云云



</div>
    <div class="pagination">
<a href="武夷新集_page10.html">上一页</a><span>...</span><a href="武夷新集_page6.html">6</a><a href="武夷新集_page7.html">7</a><a href="武夷新集_page8.html">8</a><a href="武夷新集_page9.html">9</a><a href="武夷新集_page10.html">10</a><span class="current-page">11</span><a href="武夷新集_page12.html">12</a><a href="武夷新集_page13.html">13</a><a href="武夷新集_page14.html">14</a><a href="武夷新集_page15.html">15</a><a href="武夷新集_page16.html">16</a><a href="武夷新集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
