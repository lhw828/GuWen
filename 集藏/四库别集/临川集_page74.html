<!DOCTYPE html>
<html>
<head>
    <meta charset="UTF-8">
    <title>临川集 - 第 74 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川集 - 第 74 页/共 155 页</h1>
    <div class="content">
　　右臣蒙恩除集贤校理，以分不当得，已累曾具状奏闻，乞追还所授。今月二十四日，准中书札子，奉圣旨更不许辞让。臣以小官，非敢以礼为让也，直以分不当得，理当自言。盖闻当得而让，则上有所不得听；不当得而授，则下有所不敢承。不听不为迫下，不承不为慢上，以其义也。臣诚不肖，然区区之私，具状四奏者，窃以为匹夫之志，有近于义，是以仰迫恩威，至于再三，终不敢受。伏望圣慈俯察臣愚，特与追还所授。臣无任。

　　【辞同修起居注状七】

　　臣蒙恩差臣同修起居注者。圣恩深厚，非臣陨首所能报称。然臣去年始蒙恩特除直集贤院，当是时，臣黾勉不敢久违恩指，至今就职才及数月，又蒙恩有此除授。臣窃观朝廷用人，皆以资序。臣入馆最为日浅，而材何以异人，终不敢贪冒宠荣，以干朝廷公论。伏望圣慈察臣诚心，非敢饰让，特赐追还所授。

　　【二】

　　臣昨进状乞追还所授同修起居注，敕准中书札子奉圣旨不许辞让，便令受敕供职。伏念臣前奏所陈，实系朝廷用人之体，非特于臣私义有所不安。伏望圣慈检会臣前奏，特赐追还所授。

　　【三】

　　臣昨进状乞追还所授同修起居注，敕准中书札子奉圣旨不许辞让，便令受敕供职。疏远小臣，上烦朝廷敦奖如此，而区区所陈，终不敢止者，诚以谓进在臣先而才行当蒙选擢，则与之宜有先后。臣入馆资序最为在后，而独先被选，窃以为非朝廷用人之体，此臣所以不敢也。念臣异时得以叙进，臣虽不肖，岂敢复辞。且臣已缘辞避职事而不为朝廷所察，今若又迫于敦喻，黾勉供职，则是臣每饰辞让之虚文，以玩黩朝廷。人虽不以为言，臣亦何颜以立于世？盖以臣事君，苟心知其甚不可，则宁得罪而有不从。况臣幸在圣人至仁隆宽尽下之时，谨分守以辞其所不当得之宠荣，必无方命之罚，则朝廷之命，虽欲必行而不改，臣之愚心，亦将固守而不移。伏望圣慈察臣如此，早赐追还所授。

　　【四】

　　臣累进状乞免同修起居注，又准中书札子，奉圣旨不许辞让，便令受敕供职。卑贱之臣，屡烦圣思敦喻，诚惶诚恐，不知所措。然臣闻人无信不立，臣事君以忠。忠者不饰行以徼荣，信者不食言以从利。臣固尝曰，朝廷之命，虽欲必行而不改，臣之愚心，亦将固守而不移。若臣既有此言，而终于托不得已以饕宠授，则是臣饰行食言，而实无自守之义，非所以称朝廷奖遇之意，而明区区避让之本心。宁以违命受谴，终不敢身为浮伪之首，以伤圣时忠实之化。伏望圣慈早赐追还所授。

　　【五】

　　臣进状乞免同修起居注，准中书札子，奉圣旨依累降指挥，更不得辞让，便令受敕供职。圣恩所以加臣者如此，非臣陷胸陨首所能报称。然臣愚不肖，不知朝廷必欲度越众人而加臣以此者何也？为其贤于人也，固有廉让忠信之实也。度越众人而贪其所不当得，非所以为廉让；知其不当得而辞于上，以为朝廷之命虽欲必行而不改，臣之愚心亦将固守而不移，然终于托不得已以私其宠利，非所以为忠信。无廉让，无忠信，然而朝廷必欲度越众人，而加之以其所不当得之职事，臣恐执政大臣必受比周朋党之嫌，陛下必获不察蔽欺之谤，臣亦不得自托于忠廉之行。而居下奸利之人，窥朝廷之间，争饰伪让，以徼一时之幸，而有伤忠厚之俗。其事如此，在朝廷不可以不深思而听臣之辞，臣亦不可以不固守而违朝廷之命。诚愿陛下日月之明，察臣今日之请。辞穷理极，非如向时避让职事犹在可冒之地。虽由此得罪，必不敢以身为乱俗之首。伏乞断自圣心，无牵于左右大臣之过论，特赐追还所授。

　　【六】

　　臣累进状乞免同修起居注，奉圣旨不许进状辞让者。圣恩深厚，一至于此。臣诚惶诚恐，震怖不知所出。窃观朝廷近日辞让职事，未尝有蒙听许者，而臣又尝辞让职事而不为朝廷听许矣。今复守辞让之说，以请于朝廷，固宜圣恩不即听许。然臣已习见朝廷未尝许人辞让职事，而犹自陈所守，不避伪让之嫌，诚以蝼蚁微诚，自誓终不敢受，冀蒙天聪终初熟而已。今若迫于恩指，遂叨宠利，则人虽不以为言，臣实无颜以处。使臣负伪让之谤，则朝廷岂免滥恩之讥，臣虽不肖，义实不敢安此。且方今之所患而务绝者，方在于进取，而不在于辞让，方在于欺罔，而不在于忠信。臣若托不得已终叨宠利，不顾其已出之言，则是去辞让而引进取，毁忠信而为奸罔。朝廷本欲拔取人才，而所得者乃有去辞让毁忠信之嫌，恐非所以示天下而厉士大夫之操也。此臣所以不敢避方命之罚，而守其区区之说，诚不敢以身累国，非特欲全其私义而已也。伏望圣慈即赐听许，令朝廷不失所授之宜，臣亦不失所守之信。

　　【七】

　　臣昨进状乞免同修起居注，准中书札子，奉圣旨，朝廷已行擢用，依累降指挥不得违避者。孤贱之臣，行能浅薄，当朝廷清明收用贤俊之时，幸得著位外庭，岂非荣显。况又蒙拔擢，备任清要，丁宁奖励，使必就官。此虽陨首刳心，自知无以报称。然臣所以不敢受命，而犹守其区区之说者，诚以资在臣前尚有未蒙选者。臣若苟见宠利之可得，而忘避让之义，苟知避让而不能固其所守，非朝廷所以拔擢臣之意，又非臣所以报称朝廷之心。且诎已行之命，以伸自守之志者，朝廷之令名；食言丧志，以顺命为悦饕宠利者，臣之丑行。今朝廷重得令名，而使臣轻为丑行，此臣之所不谕也。臣幸蒙任使，备官三司，列职儒馆，若朝廷以为可任，异时以次升擢，于分不为进越，则臣虽不肖，其亦何说之敢辞。诚望圣慈哀臣恳迫，检会臣前后所奏，察其理有可言，特赐追还所授。

　　【再辞同修起居注状五】

　　右臣今月二十六日准敕差臣同修起居注。伏念臣行能无异众人，入馆最为日浅，向叨选擢，尝已固辞，幸蒙圣恩，方赐听许。今同馆之士，才能资序出臣右者尚多，而又蒙误恩，有此除授，在臣理分固不敢当。兼臣久住京师，亲老口众，而自春至今，疾病相仍，医药百端，未得平愈。近已进状乞一知州军差遣。伏望圣慈察臣诚恳，特赐追还所授，除一知州军差遣，使臣无进越冒荣之罪，而得纾私养之急。所有同修起居注敕牒，臣不敢受。谨具状奏闻，伏候敕旨。

　　【二】

　　右臣进状乞免同修起居注，准中书札子，奉圣旨不许辞让，便令受敕。臣愚不肖，幸当朝廷拔擢贤俊之时，独蒙不次之选，岂不荣哉。然臣入馆最为日浅，而行能无异众人，故不敢度越众人以饕宠利。向时守此说以辞朝廷之命，至于八九，而圣恩不以臣言为不信，幸赐听许。今才数月，同馆之士，资序在臣右而行能足充此选者尚多，遽蒙圣恩，有此除授，令臣今而可受，则向之辞命至于八九者，果何心也？昔郑以伯石为卿，则辞，太史退，则又使之命已，命已则又辞焉，三辞而后受策，于是子产始恶其为人。夫子产所以恶之者，不以其饰辞让而无忠实之志乎？臣之蒙恩，虽出于无求，然始则托辞让之名，以烦朝廷，终则徼一日之利，以忘前言之信，推事考情，亦何以异于伯石？臣诚固陋，终不敢奸子产之所恶，以上昭圣时任人之失。且朝廷必以臣粗习文艺而忠信可使，则臣固尝曰，异时循次选用，则臣不敢辞。伏望圣恩察臣诚恳，特赐追还所授，除臣一知州军差遣，使臣得遂前言之信，而又有以纾亲养之急。臣不任祈恩待报之至。

　　【三】

　　右臣近进状乞免同修起居注，准中书札子奉圣旨，令依前后指挥不许辞免，便令受敕者。圣恩加臣无穷，臣愚固守无已，臣诚惶恐震怖，不知所为。然臣义有所不敢为，故不敢冒恩而苟止。伏念臣以资序在臣右而行能宜蒙此选者尚多，故尝自列至于八九。幸圣恩听察，而所除始祖无择一人。若臣今遂冒居，则是谓在臣右者已无可选。臣以应举入仕，磨勘迁官，本图宦达，非敢苟为高抗。至于恩逾理分，度越众人，官谤所归，臣亦不敢苟得，以忘前言之信。兼臣自春至今，疾病相仍，加以气衰，旧学几废，亲老口众，久住京师。近尝进状，乞一闲慢州军差遣。伏见近例，见任修起居注以便亲求罢出补外官，尝蒙朝听许。盖当圣时务以仁恕优容臣下，则以便亲而求外补，朝廷之所宜从。伏望圣慈哀臣恳迫，特赐追还所授，除臣一知州军差遣，以便私养，且令臣无进越冒荣之罪。所有同修起居注敕牒，臣不敢受。臣不任祈恩待报激切之至。

　　【四】

　　右臣近进状乞免同修起居注，准中书札子，奉圣旨，令依累降指挥便受敕，更不得辞免者。臣之恳恳，已具前奏。蝼蚁微诚，未能上动圣听，臣诚惶怖，不知所为。然臣愚不肖，以谓朝廷革因循之弊，以不次官人，当得异能之士，然后允众人之望，而因循之弊，可以遂除。臣治身则行能不备，居官则职业无称。虽知好学，而所得未可以施于实用。故异蒙选擢，即自以行能无异众人，而不敢度越众人受职，幸蒙听许。才及数月，即欲度越众人，言行本末不相顾如此，岂称朝廷选擢之意。虽令言者不以是为臣罪，臣实无颜以处。伏望圣慈察臣累奏，情理备尽，特赐追还所授。臣不任祈恩待报激切之至。

　　【五】

　　右臣近进状乞免同修起居注，准中书札子，奉圣旨依前降指挥，便受敕供职。臣之区区，辞说已穷，然不敢幸逋慢之罪而苟止者，非特欲守前言之信，亦不敢上累朝廷。盖臣有冒荣失守之罪，则朝廷亦有选授失人之谤，因启天下好利之士，伪让以要君，则甚伤圣时风俗，此臣之所大惧也。若圣恩幸听臣言，使臣得安理分，则臣为不失所守；臣能不失所守，则朝廷不失所选矣。朝廷不失所选，而又隆宽广裕以曲尽臣志，谓宜无伤，而适足以感厉天下之士。且朝廷以臣粗涉艺文，忠信可使，不复责其行能之备，必欲擢置从官，则臣固尝曰，臣已备官三司，列职儒馆，若终免于罪戾，则循次受选，自不为迟。当朝廷清明拔用贤隽有志之士，孰不幸愿宠荣。如臣之愚，岂独异于众人？诚以不敢度越众人，故尝自列至于八九。朝廷隆宽尽下，已尝幸听臣言。曾未数月，臣即不复自顾前言之信，若令言者谓臣要君以伪，臣诚无辞可以自明。伏望圣慈察臣所守如此，臣誓坚死节，上报圣知。臣不任祈恩待报之至。

　　【辞赴阙状三（治平二年七月二十七日）】

　　右臣准中书札子，伏奉圣恩，以臣丧服既除，特授故官，召令赴阙。罪逆余生，尚蒙齿录，非臣陨首所能报称，理当即日奔走就途。而臣抱病日久，未任跋涉，见服药调理，乞候稍瘳，即时赴阙。谨具状奏闻。

　　【二】

　　右臣伏准中书札子，奉圣旨令体认朝廷累降指挥，疾速发来赴阙。臣愚无状，屡蒙圣恩逮及，自非抱不任职事，岂敢故为逋慢？臣近已奏陈，乞一分司官于江宁府居住。伏望圣慈特赐矜许，所冀便于将理，终获有瘳，则臣虽自知无补于圣时，犹当乞备官使，仰副朝廷眷录之意。

　　【三】

　　右臣伏准中书札子，奉圣旨令依累降指挥，发来赴阙。蝼蚁微诚，不能感动，至烦朝廷恩旨屡降，臣实惶怖，不知所为。伏念臣本以孤生，实无才用，误蒙仁宗拔擢，备数从官。当大行皇帝亮阴之际，始以亲丧解职，久尸荣禄，无补圣时。今陛下以仁孝之资，绍承圣绪，臣于私养既无所及，唯当追先帝之遇，致身于陛下之时。若自度力用，堪任职事，何敢逋慢朝廷诏令，至于经涉岁时？缘臣自春以来，抱有加，心力稍有所营，即所苦滋剧。所以昧冒奏陈，乞且分司，实冀稍可支持，即乞复备官使。天听高邈，未蒙矜允，虽欲扶伏奔走阙庭，而力与愿违，不能自强。伏望圣慈察臣恳迫，令检会臣累奏，特赐指挥。臣无任瞻天屏营激切之至。

　　【辞知江宁府状】

　　右臣今月十九日进奏院递到敕牒，蒙恩差知江宁军府事。犬马之，自隔清光；天地之恩，曲垂眷恤。以臣丘墓所在，就付兵民之权，非臣肝胆涂地所能报称万一。然臣所抱疾病，迄今无损，若辄冒恩，黾勉典领当路大藩，恐力用无以上副朝廷寄任，伏望陛下察臣如此。倘以臣逮侍先帝，未许分司，则乞除臣一留台宫观差遣，冀便将理，终获有瘳，誓当捐躯，少报圣德。所有敕牒，臣未敢祗受，已送江宁府收管。谨具状奏闻。

　　【举陈枢充钱谷职司状】

　　前件官明敏方直，有政事之材。臣奉使江东时，枢为旌德县令，听讼鞠狱，尤为精明，随所施设，皆有方略。

　　【举钱公辅自代状】

　　伏睹尚书兵部员外郎、知制诰钱公辅，忠信笃实，富于文学。职事所及，不为苟且。以臣鄙薄，实为不如。置之禁林，必有补助。今举自代。

　　【举吕公著自代状】

　　具某官吕公著，冲深而能谋，宽博而有制，其器可以大受，而退然似不能言，故众人知之有所不尽。如蒙选用，得试其才，必有绩效，不孤圣世。臣实不如，今举自代。

　　【举谢卿材充升擢任使状】

　　前件官公廉自守，晓达民事。尝知抚州临川县，县人至今称说，以为良吏。督率百姓，修复陂防，所溉顷亩甚多，水旱皆蒙其利。若朝廷兴修功利，或选人才，典领剧郡，皆可任使。

　　【举屯田员外郎刘彝状】

　　屯田员外郎、温州通判刘彝，聪明敏达，有济务之材，堪充升擢繁难任使。

　　【敕举兵官未有人堪充状】

　　具位臣某准今年六月二十三日宣，令臣同罪保举大使臣堪充主兵官二员，限一月内具姓名闻奏，即不得举见任两府亲戚并已系路分都监及知军州已上人数。右具如前。伏缘臣所职，不系路分都监及知州军大使，臣即不见有堪充主兵官者。谨具状奏闻，伏候敕旨。

　　【举渭州兵马都监盖传等充边上任使状】

　　具位臣某，准宣同罪保举不拘路分，有武勇谋略三班使臣二员，不得举见任两府亲戚者。右谨具如前。臣伏睹东头供奉官、权渭州兵马都监兼在城巡检盖传，有智略，能训治军旅。东头供奉官、江宁府龙安镇巡检王崇稷，有武勇，能擒捕盗贼。臣今保举堪充边上任使。如蒙朝廷擢用后，犯正入己赃，不如举状，臣甘当同罪。其人并不是臣亲戚，亦无亲戚见任两府。谨具状奏闻，伏候敕旨。

　　【举古渭寨都监段充充兵官任使状】

　　具位臣某准宣节文，同罪保举大使臣堪充主兵官二员姓名闻奏，即不得举见任两府亲戚并已系路分都监及知州军已上人数者。右谨具如前。臣伏睹内殿崇班、阁门祗候、秦州古渭寨都监段充，武勇才略可用，尝以战斗有功，堪充主兵官任使。如蒙朝廷擢用后，不如所奏，及犯正入己赃，臣甘当同罪。其人与臣不是亲戚，亦无亲戚见任两府，不系路分都监及知州军已上人资叙。所准宣命令举两人，今且保举到段充一员，尚阙一员，见访求别状举次。谨具状奏闻，伏候敕旨。 
　

</div>
    <div class="pagination">
<a href="临川集_page73.html">上一页</a><span>...</span><a href="临川集_page69.html">69</a><a href="临川集_page70.html">70</a><a href="临川集_page71.html">71</a><a href="临川集_page72.html">72</a><a href="临川集_page73.html">73</a><span class="current-page">74</span><a href="临川集_page75.html">75</a><a href="临川集_page76.html">76</a><a href="临川集_page77.html">77</a><a href="临川集_page78.html">78</a><a href="临川集_page79.html">79</a><span>...</span><a href="临川集_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
