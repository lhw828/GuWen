<!DOCTYPE html>
<html>
<head>
    <meta charset="UTF-8">
    <title>圭峰集 - 第 3 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圭峰集 - 第 3 页/共 17 页</h1>
    <div class="content">　　慈庆省迎诗序
　　蒋母太孺人春坊右中允敬之母也本滇产也先编脩君宦滇时室焉敬之所从出也兹老于湘为蒋氏夀母享今封则敬之前编修恩也敬之入朝于予为同年且同官砥砺予也居多姓异族也实同生也母也有母我之道焉治乙卯予督敬之归迎来兹而遂予之一拜瞻以为快既而敬之以丁巳至不果也予懊之意者清湘水土时物宜老之品絶天下未忍遽夺其素耶或依依桑榆人之情也而尊宿迟莫之年又怖于逺且险耶或姻娅婚媾之恐去其仪刑耶将孙甥孩稚之不胜其暖暖姝姝也敬之之不能勇也殆亦如是而已矣敬之今也自院而坊有青宫睿学之校有讲帷迭更之班有国史之纂而尚方珍异时出叠赐日倍于前于是始悔其曩也之不勇然违省已七年矣具书告于其兄汝守君不竢报遽入疏请诏乗传以归予懽甚因之寓告曰清湘之产诚美矣然不知孰与宫醪珍羞与夫四方水陆之珍万里之行长江之险若可怖也然不知孰与滇南人马履迹之防婚媾孙甥之恋恋不能置也然不知孰与膝下子妇之懿夫惟无较品物之相形较则美恶之自明也无尝天下之大险尝则险夷之自知也无忖一体之分形忖则亲疏之自别也敬之之归其勇乎其又可隠于予言乎庶几母之觉而许之而至于斯也使人见且拜之谓有是母也斯有是子也为天下母之劝也不亦快哉诸别敬之者闻之合辞曰善咸赋诗一章命曰慈庆省迎诗书予言为序
　　瑶池寓庆图序
　　治甲子十一月二十日太仓毛太安人七十晨也太安人范姓春坊右谕徳毛君母也君尝迎至京获恩封既奉以归不敢复强至是厌于宪度无缘便私以遂其登堂之庆蚤夜徬徨跂而南望焉则呻吟以戚入而趋班则已退食自公亦呻吟以戚明日复然嗣子贞尚少也雅喻其志跪而请曰大人起居愆于素甚得防有大母之在念欤得微有婆娑迓庆之悔欤得微念儿之体孱不足以给使令欤儿实壮也君跃然以喜曰吾不识儿儿何可人至是果能是吾其置觞与豆于匦又曰吾其制冠帔与服实之于箧命仆于潞河之湾曰具舟则坊寮中允蒋君舟也召日者于衢谓曰为吾差吉则八月壬午之刚也凡既具矣君又曰然则何以寓吾意贞曰儿闻瑶池为王母居者其桃华实皆三千岁愿大母之夀如斯以副大人意然必有图焉君曰吾其为绘事之工是征君又曰然则不可无述其事贞曰大人职是文事与其事者是也君于是以属予顾予亦何言哉其告贞归至之日拜太安人于庭下进而致辞曰大人饬孙之归日吉时良以利啓行水道二千里余无滞无虞实附同官之舟无诒大母之忧及其夀之晨也垂图于堂发箧献服啓匦出觞酌而进曰大人以孙归为夀其祝百岁康彊于曾大父有光惟我后之昌不知太安人于是其将惟贞之祝也足乐乎其必君之归而祝也而后乐乎语有之虽有离忧亦乐也君其可以无憾予因于序图之末道之云
　　李氏族谱序
　　玉山之李氏祖绍兴绍兴之李氏祖青涧青涧之前无所考考自马翅谷靖康之难永竒举族殱焉宋諡忠愍是已而子显忠以先归宋免后屡以忠义奋为宋名臣晩乞祠居绍兴绍兴之李祖青涧是也显忠薨諡忠襄子以让徙玉山遂为玉山人玉山之李祖绍兴是也以让名逊于忠襄子次第三也而谱云孝宗赐金带迄不见他恩功臣子理不宜尔或其志不乐仕而其徙也实避而遁欤至其十世尚多抱徳而隠者间虽仕仕亦止郎吏州县之官葢天于韬晦之裔益培息之使厚而大发之故此其迟迟也至十一世敬敷始有方面大夫之位则所谓厚而发者此其权舆而玉山将复如绍兴乎可必也敬敷在刑部主事时图系忠襄而下详其事于左而肖其像于右彰善表爵至于其子之行而止凡十二世为玉山李氏小宗谱分司于淮时又上泝古初而旁及于他支凡碑铭遗文皆在为李氏通谱连为一巻于乎敬敷之谱之宜也夫物未有萃极而不涣者绍兴之所以有玉山也然则自玉山而复为其他又谁能禁之哉又必有为之祖者矣故曰谱之宜也虽然谱国史例也同一备遗意也古者有功徳者有天下其次有国又其次有家特国大而家小焉尔而备遗之意因之忠愍忠襄以有显功而为绍兴之祖以让又以有隐徳而为玉山之祖则自玉山而递为其他于无穷必有功徳者为之祖也谱特备遗一事尔而其实不专在是也敬敷谱成丐予序敬敷名寛今自贠外郎出佥云南有志于世况其族乎故极论之如此
　　夀丁母八十序
　　古松怪栢多于颠崖断岫嵌嵚岩广人迹之所不至者亦性也地也人也天也天之生物气独先焉而功则后者岂无説焉夫物莫不荣于春而瘁于冬突焉而硕者不数岁则蠧矣松栢无是也非所谓性者欤郊于大国者其山童童则举尽之矣孰仁之哉迹与力所不及亦已耳非所谓地者欤金鑛于山珠蚌于渊腰絙篝火极百戹期必致之而海外絶域能言之鸟兽及书志所不録之珍怪亦皆有以得之若神施鬼设然其他可知己而亦得以逃斧斤之患于中国者非所谓人者欤若夫狂雷斧之防磹焚之金石为尘是之谓天固亦万不什一矣吾故曰功则后焉而人之生也人之功则先之独异于是五体完具气游其中宣畅液浃摄为太和性固夀也宫而居火而食匪夷匪裔不病不颠夀厥地也兵革旷百年之见疠气杳没齿之逢天之夀人亦多矣乃若寡尔嗜欲时尔饮啜卫尔形秘尔精保合导引遹回厥真是天地性固不能为而谋者反是周身皆斧斤也吾未见其全人矣故曰人之功先之焉噫松栢之夀天也人之夀人也顾可松栢为人谋乎哉吾旴风气遒劲其人类多夀考出而家诸地者亦然可见者若丁母其一也母侨居京师崇文坊相志刚大其赀于旧且相什伯教三嗣仕隆仕元仕伟亲贤乐善如儒人予家食时仕隆仕元迭徃来商于乡岁转还焉而日益狎故习知母之贤然而未及见也今年春予至京访其家入而得其枨塾之敞靓焉坐而得其堂宇之亢爽焉揖而得其子姓之恭肃焉俯而得其臧获之趋跄焉有是哉母之贤也既八月予战艺塲获厠贤书之三日实母八十之晨乡人有事于兹者欲予言以为称觞侑予为説松栢之夀庸着母之夀人也匪天也以人而全其天也逸逸其觞峩峩其弁曰赵之英曰燕之彦祝耶颂耶言笑晏晏松耶栢耶孰曰予谚















　　圭峰集巻四
　　钦定四库全书
　　圭峰集巻五
　　明　罗玘　撰
　　序
　　送蒋诚之知南海序
　　同年清湘蒋诚之出知南海同年在馆诸君作诗志别而俾予序之葢其弟敬之同在馆也诚之领辛卯乡荐敬之丁酉发解至丁未同举进士自辛徂丁后先上春官亦既差池矣而毕竟至是乃同有获其可归之偶然也耶天生仁贤为世道计非以荣其身昌其家而已也尝思是科未入棘先二日天晦霾雨雪先一日夕涤霁四鼓入试天无纎云达旦益朗午温入酉风士既出复大风雨雪洎二试如初三试又如之试已风霾相继昼防若有物为之自知贡举下递相赞庆以为休征在院至和所召必有非常之应于其间者既撤棘兄弟同荐名者诚之敬之出西粤涂邦祥邦玉出南粤石邦秀邦彦出赵郡陈宗之亮之出南畿家自为耦八人焉噫亦异矣哉余不通于古前此有是否乎兄弟之同生固若牟麦之同树然其地同雨露之滋同其耔耘之也又同然其登也则不能无秕者矣而况合院之士兄弟之同试则有之矣而四家者独尔其盛何耶诗曰伯氏吹埙仲氏吹箎言相和而和也岂其和之积也极其盛而先于同试之士与隂阳之数八则成卦乐器之数八则成声将国家至和之运在兹而八人者适当之也唐虞之时髙阳氏有子八人为凯髙辛氏有子八人为元数皆以八而亲则兄弟也而治实赖焉兹八人者将为凯乎将为元乎诚之与有责矣南海之行且别也乌足置齿牙间而为轻重哉虽然余之私见则然耳故因而道之非通论也诸君智炳余先其制也岂无出此者乎
　　送南京太仆寺少卿郑君之任序
　　尚寳司禁中署也其扉与黄阁对置在掖垣之西其职在章玺符契凡涣汗之颁门闗之信百官之籍将帅之征行信使之稽验咸与有事焉有大朝防有大祀事大行幸则乗舆之导斧扆之侍在诸侍从先其寮自卿而下恒仅四五人每以宠元老帅臣之子为之间自谏垣入者广数十岁乃二三人而吾同年郑君体元其一焉乃丞也今年夏四月南京太仆寺以少卿缺请乃以体元徃补之则非铨司者所敢以拟也明矣古之人有言曰天子明见万里之外况朝夕左右曾几何人邪而顾容以拟为乎朝夕左右者不留以朝夕左右葢必有出于朝夕左右之上者矣体元于此其可不知也哉内之太仆外之苑马马之所有事者也而折冲御武之威寓焉今之据清要地者徃徃视之以为冗曹又若轻尘焉眇其为鄙事至或临辖而按督之例侮其末属于庭中以为戯乐于乎此何为者邪抑能驱虎豹犀象以与敌人从事也而无所事马欤要之非也易其所可辱者而辱之以标异其隆重而已耳可笑也已而不知其官之威日以削夺其心日以茍一二有志者又畏避脱免不得已以防衰惫病之老充之而事之必至于末如之何当宁所以勤勤也虽然非改而崇重其官不可崇重其官非自其长贰始不可崇重其长贰之官虽朝夕左右之臣又乌得而靳哉予也仰窥末光有得焉于同年之饯体元也敢以为告于乎体元其念之哉
　　具庆荣夀诗序
　　治甲子春贵州右叅议翁先生走疏请归休于乡其子礼部郎中应干为上之上可其请乃进江西左叅政以旌之以为后劝然其年已望七矣熊恭人年亦如之而方留于应干之养故兹先生在姚江恭人在大都而五月戊戌则大都之庆也子夀其母也子且忆其父也妻且忆其夫也如亲至姚江焉安知是日也不自姚江父忆其子之夀其母也夫忆其妻之受其子之夀也而游神于大都乎七月壬辰则姚江之庆也父且忆其子也夫且忆其妻也如亲至大都焉又安知是日也不自大都子忆弗获夀其父也妻忆弗获夀其夫也而游神于姚江乎是其仗精神之感通为防合以志意之真实为孝慈者其拜舞之蹁跹觞豆之丰崇而不以志养者视此何如也然则姚江之距大都父子夫妇之间夫何万里咫尺之有或者应干迎先生于此以偕恭人之夀号于人曰吾其缙绅之具庆者其如先生方幸脱纷嚣而复就纷嚣何未可也辍其官守奉恭人归以偕先生之夀号于人曰吾其里闾之具庆者其如先生之乞身也方诿应干以为报称之殿何未可也然则如之何其可也古称良史智足以通难知之意文足以发难显之情为得职而兹应干之意可谓难知矣情可谓难显矣应干尝肄舘中也于其能通之发之者又不知也乎若予也者滥竽者也其亦有不知也乎然其能者应干嫌于自彰也噤不以言若予也者知重同年也且同业也不嫌于滥竽也欲强而附焉于是作具庆荣夀诗序邀同年且同业者凡某人诗以系之纳诸应干俾以为献应干之意与情其亦于是而少暴矣乎无也
　　便轺省庆诗序
　　叶太安人晋江赵氏八十夀母也以其子戸部员外君为主事贵获今封晋江南方海山乐土也子女孙曾盘旋膝下致水土鲜甘宜老之品敻易君遂不得以其私水陆万里迎致京师恐夺所宜居为嫌及今夀期届迩则王事孔殷无敢祈请又以其初不遂迎致为悔方徬徨亡羊莫之为心乃今月某日上以海南岛夷就俘实沿海诸戍将士功诏君发金币徃赉之海南古珠厓地也计其所经舟至维扬由岷江入番湖泝赣江逾庾岭西道也絶步入吴中泝鹅湖逾黎岭下闽中折西而漳而湖东道也均孔道也顾其行者其土何乡也土乎闽则固道乎闽而已矣则固君之家门值焉命之下也则固有先声于其兄弟者焉兄弟知之忍能不以告太安人乎太安人有不喜而刻其至乎况于君之既至乎其僮奴有不操篲以俟洁除饷牛食豕以待烹击者乎况跻堂而真进匕筯乎其姑姊妹之在他族者有不企踵以需其期乎况真于庆余而旅酬乎是固若天子知之私有所假贷君也或君孝思之至而天固有防者存邪不然当遣之官如君者亦容有如君之心者而皆莫之及而卒值君何也夫人有所甚欲者而或以投畀之虽其偶中之亦未可欺其不知而已其报也今君将何如其报哉故于其寮之请序便轺省庆诗也敢私朂焉某月某日其称觞甫毕候也尚促事事归朝毋缓
　　送曾君知登州府序
　　登州古曰旸谷尧命羲仲宅之以寅宾出日地也今其事废天子守臣治焉其职主于上宣下达爱育元元辑宁邦家者然而既居其地则所以祗迓阳光导先淑气而布之天下要自不可以百郡比宜得髙朗竒伟士为之而吾友曾君贯辰适当其选君尝以书经魁江西登进士入刑部为主事进副郎至郎中居中阅章奏虑南畿大狱蜚其英声于人耳人以得见之晩为憾者滋多兹之去也尚书白公如去左右手同官伥然若褫烛于阁去硎于庖而吾乡人与居方若饮醇醪顿觉撒而覆其卣宁能无私憾于登民邪吾意登民尚未必知君也昔苏公文学声名遍天下儿童走卒殆亦知之而其守是州也父老之来迎者犹恐其不如马使君则登之僻在海滨其民之陋而寡闻岂其自古而然邪亦饥渴之人入市防而过烹炰煿炙之肆嗅其羶芗非不知其美也然以未试尝之于此而遗以箪食豆羮又岂烹炰煿炙之足嗅哉父老之徳马而少公其或以此及公召还葢未阅月也民始觉其薫渐之不终而憾其去之速乃知烹炰煿炙既入口吻终为竒品而饥肠渴胃宁可得迟迟而饱餐也邪今距其时已数百年其民之陋宜亦于是而少瘳乎而饥渴之望饮食虽百世皆然也然恐以君为竒品嗜之而不忍释而君或如苏公之召此则登民他日之忧也其去思之碑与尧典同不朽是则同官别君之意而予琐琐赠言亦有光荣矣乎是为序
　　送朱君知广西府序
　　王者之视天下犹其身也首居百体之上冠以尊之髪日沐栉而面日盥颒之耳之悬也有瑱焉口之脂以泽其燥皆为其近于首也观视之先不可茍也此下则项领臂掌脊背腰膂胷腹脐胯洗濯必以时日无脂沈之泽焉然槩而蒙之以衣曵之以裳束以袴私蔽膝以瞂纳踵以舄而后体之容充以庄也然其髙卑烦简轻重隐见之序亦察矣故其集羣后于阙陛而不病其冗布百职于天下而不病其涣侍衮冕者不自以为眤殿荒服者不自以为疏知其皆同是天下也如首之至踵同是身也今天下云南为最逺云南所广西府又最多瘴疠而幽阻物产无珍竒而蛮獠杂扰易煽以变譬之于身其亦膝踵之间乎而世之择利自便者目为恶地商不以货来吏必以计脱至屡岁虚其市廛空其廨舍是知芘其身付其膝与踵不防也万一风入而痹之虫螫之将举体颤掉固未有可避而能居处也尚书库部员外郎髙安朱君为太守当徃是府人有意君不怿者君笑曰是何伤哉方今阙廷之下公辅之器甘下僚黄之文甘里服而吾之坚劲非犀革吾之遒韧非组丝以是为舄犹恐纳时而踵决也顾犹睢盱于冠衣上体之用其将不为饕餮之人乎吾不为也吾徃矣都谏祝君闻君言喜吾党之士有恬退者属笔于予使为序以赠
　　送杨徳慧改任隆徳县序
　　吾少时就防府试府城附治之县其宰单骑青衫从一二胥吏日旁午走街中吾意其为台舆末属貌慢之问之其人曰吾县宰也吾以其绐耳骂曰尔以吾为真不识宰邪吾之宰衣绿袍黛鞾袴出乗髙舆张葢其上前驱翟巾绀绶以呵掖舆之徒如云也天下之宰一也彼岂贵于是耶其人曰是则子之宰必进士也进士为宰不于孔道不于临辖之冲不于藩国之都不于戎卫兵镇之交所以贵名器蓄鋭养髙为公辅之潜地名虽宰也实则非也若吾临辖之冲则以胄监为之也丞簿之积资者为之也呵之可也棰之亦可也倅贰得而轹也武弁得而侮也子之宰岂吾之宰齿邪吾思之朝廷之所以体羣臣者如此古未尝有也士其有不奋者乎今之用进士为宰异于是曰孔道以之诘奸宄临辖之冲以之给百需藩国之都以之缉不恪戎卫兵镇之交以之捍彊御葢以异材待之然天下孔道孰愈于江都扬之府治焉转运治焉漕师又治焉戎卫以属视我也杨徳慧以进士为之宰人之东西过者皆曰其诘急也其捍尤急至触武人怒以讼也可谓材矣上之人皆许之曰刚可谓知矣然而铨司犹拘拘焉执尝筭曾未闻有进秩之旌至徳慧有乞身之请仅改隆徳以佚之而已则所谓待异材者果如是邪曾不若蓄其鋭养其髙于安闲之区如吾少所见者尤有以激人之奋也虽然君子视其身如器既鬻于人则惟人之所置而已置之静则佚置之动则劳无不可也吾友王清之尝谓徳慧为坚刚之器若然今养之于佚地停息既久一日发于硎而以之剸解吾见天下无完牛矣必徳慧也徳慧清之厚者吾又清之厚者也为之作送行序
　　送刘君知宁国府序
　　治九年春监察御史刘君出知宁国府君光人也少侍其先太仆公学于京师举戊戌进士知扬之兴化改徽之绩溪入台为御史巡解之盐法又按苏常四府皆琅然有闻于时至是朝议以宁国大府也必君行乃可孔子曰丘也东西南北之人也夫以东西南北而贾人逐逐焉是龙断者之所为贱丈夫之名不可得而辞矣而为世道计者则又恐其厯之不周而日力有不足也何哉五方之民山川限之风气局之言语之不通嗜欲之不同同川浴者被以冠裳则忧处营窟者舍以宫室则悲世固有不可以身试入而徐徐曲为之所则未有不可扰而驯者也是故恶夫迂者为其泥于此而病夫彼也是故恶夫隘者为其执于一而律夫百也此圣人之所以达于政其取于东西南北也有以夫光天下之中土君生之京师北土也君从而学焉始政于扬东南之冲于是乎在而徽又江以南也西之地起于解而东南之地尽于海滨苏之地是也计君之周流翺翔望嵩髙窥太行睇恒碣以临渤海逾大河瞻岱宗出淮泗以放乎江汉之汤汤而东西南北之观亦庶几乎孔氏之观矣然则敛而尸此一方是犹秉照天之炬而置于一室也其不亦彪炳旁射以出其光采矣乎久置于室无是理也同台诸贤惜君之别而使予言其大要后亦将有考于斯
　　送蔡君之任南京刑部贠外郎序
　　予既第进士顾视同年皆天下之英也而时方竞师唐人以为诗诗日相角而品日髙中书舍人蔡从善又独为众所竒一时父母耉老庆索之父母耉老戚索之逺出游者索之园林胜赏者索之山水草木虫鱼图画者索之不则人不以为絶巻不贵焉及今为员外郎于南也得刑部人有窃议法吏非诗人所宜居者予独恐法吏不尽皆诗人也诗之状物髙至于日月列星之系而其入深也达于渊泉散于风之吹嘘云之浮游雷霆之剥击雨露雪霜氷霰之降坠昆虫草木之生生无穷大之为海为岳为山为川微而入于秋毫纎尘之不可见变而为日月之薄食飓风为鬼颷为祲为雷之碪斧星之坠也为石为肉为狗为老人或雨而为血沧海之堙为桑田为息壤为飞来峯其为祥也在天为庆云为甘露在地为醴泉在物为芝为麟为鳯而于人也宫焉以居器焉以用冠裳焉以章其身符玺权衡焉以信羣而相害也则城郭焉以守兵甲焉以一暴乱祭于庙以报习于学以渐陶而又病其拘也有壶矢博奕蹴踘之具鱼龙曼衍角觝之幻至于怪而为神仙服食吐纳之术放而为孤云野水之观水巢石穴之居樵之斧渔之歌农之鼛鼓巫医百工缁黄之流乌蛮白狄之方物纷如也然必皆罗致之为诗之囊中物随取而用焉而后可以言诗又必和以五味使可咀也调以五声使可聴也施以五采使可观也呜呼诗岂易为哉使其移是心以临天下之政乎何有而况法吏政之一事耳乌足以尽之予故恐法吏不尽皆诗人也从善行归过其家省其二亲而同官以赠言见属从善毋迟迟于庭而遄即其所有事使为法吏如发蒙然天下于是信之而重诗人望以为政自吾同年始不亦可乎
　　聫芳类稿序
　　予读五代南唐书见其一时以文学自见者如宋齐丘其自待以为司马迁相如扬雄复生不过也及读其所为文调皆鄙俚可笑而其所着化书尤凡近无稽下伍野巫市卜而牵合附防得罪于名教者独多又况其下者乎乃知衰世戹运干戈渔猎不独其政之足疵民之不幸而文亦因之以萎苶不振也悲夫宋有天下百年至于庆厯元丰之间可谓盛矣而海内文学之士泉涌而出虽其将家子弟亦学为文章衣白衣从进士举而将帅类多通古今以至羁縻之帅筑学宫召名士教其子弟如杨日俨父子者则文章气化亦必积治之久而后盛且治也今天下之治余百年宋不足论也人有不谈诗书者为世僇辱三年大比将家子或登髙科至四遐羁縻之乡迩来亦然不独内地而已以予所闻贵州宣慰使宋从頫则于文章诗赋攘臂敢为之间能流传四方其意欲与中原大家相角逐宁至通古今取科第者之足言乎其弟如晦隐君也秀而亦文从頫与之迭为唱酬积数十年遂成编帙有所谓聨芳类稿者所以志其为兄弟之作也今存于家要其归虽未必尽皆醇于道而确然以不朽然其世雄遐方不为所变而又以其家学播宣敦睦之风为左袵者之赤帜以风动之葢有禆于世道非细也视彼筑宫教子仅独善其家而又不知其果能与否史犹以为贤者亦逺矣嗣使君浩然从頫子也绰有父风痛二父手泽之存于是稿也间授于乡进士周鸾来京师请予序鸾曰是将刻于梓也予隂怪遐方之有是族既有是兄又有是弟既有是父又有是子将必庶几我中原世家乃已是不独宋世所无虽古亦未有也而况于衰乱之世乎非今积治渐濡之久何以得此予故乐为道之从頫名昻号省斋如晦名昱号宜庵葢昻必頫而省其政昱当如晦乃宜于隐其取义亦精矣呜呼读是稿者慎毋以其姓同而槩谓其为化书也
　　庆继志周君荣夀序
　　尚书工部郎中周希源家本安成也有宅盈廛有田连陌有僮之指百任其畊桑置不问一意营治官事亦不遗书稽其勤惰赢缩有兄希冲七十一翁也则蚤夜在念乡人至必讯其体之羸硕食饮之增损意志之欣戚一人言然他人至又讯之答如其初则抵掌笑跃或时语其寮及邑人与旁邑人之在仕者其人反也则选水土时物轻毳温貂薧鱐湩酥暨尚方珍异包篚而致之岁必四五发复书至则又笑跃以示其寮及邑人与旁邑人于是人皆曰郎中之重其兄也皆曰郎中之不顾其私也相与喋喋誉郎中且曰郎中之重其兄必其兄之贤也今天子之八年诏聴民入粟补官翁应诏时年甫七十郎中则笥冠匣带箧衣一袭归为庆郎中亦方竣东封事北道济还反命济南归水道也顾瞻兴思恨不翼而飞飏者归与予道怅叹久之兹将营夀都于阆实以简命徃阆虽西南偏地然水行必南安成可掠而过也郎中又笑跃出都门就道邑人及予旁邑人迫而饯之郎中曰若知予心之乐乎或曰郎中显曹也封建荣命也安成便道也其亦无耀于里闾族属乎登眺故丘而徘徊乎易其田葺其庐而授算于僮奴乎是不知郎中者也人之于人也盍觇其素郎中所以蚤夜念讯诸乡人而致其物凡以为谁也有喜而逺必庆必不至于近且忘其亦尝谁庆乎覩物而兴其思必不至于面而若涂人然其亦尝谁思乎所谓素也今则可息念而晤无讯而见匪致而达追庆絶思光溢宅里喜延庭柯乐其可涯也邪郎中曰他人有心予忖度之子之谓也若假威以夸毘营营以殖其私是故衣锦昼行于乡者之所为也吾有吾兄在何敢尔惟取子言于归日与吾兄诵吾兄亦知言人也
　　送裘从事荣归慈谿序
　　裘从事给吾院事二年吾始见之若屏之树于前及揖也若杵下便旋焉以侧立曵其衣之裾也若轮趋而登阶摄齐焉若鸟羽之厉俯而白事若不能出诸其口趋而出也油油然其直也若矢不见其非儒态也吾怪焉居久之微觉其吴语也问之则慈之大姓行人君之从父也而之慧者附耳语曰是其口常吟哦者他又曰侬见其诵文而首肯之或反唇以訾也吾益怪焉曰其无乃隐情匿志而为是邪抑不得已而借是以养邪抑穷无赀而姑有所待邪抑有不直之诬而陷于是邪他日颀然冠衣入吾室则士服也曰吾奉诏入粟得此虽然亦欲速湔前汚耳而行人君亦继至请曰吾敏何追从父也从父衣儒衣二十年两与淛士角而刚过甚卒见汚蔑吾之族老督来兹幸亦湔洗今将归矣仁者亦有以哀若人乎则吾裘氏九鼎也吾曰信哉吾所谓不直而陷焉者是也然兹冠衣亦荣矣请以冠喻表之冒者织丝为之縠也里之檠者纬竹为之筐也鐡以纲之使固焉漆以黏之使合焉丝出于蚕缲之而又络之其色也而后始可以织焉竹产于山伐之而又剖之以为曲薄也而后始可以纬焉鐡自鑛而至于可以为纲煆炼之功不知其几矣漆自割而至于可以为黏煎熬之功不知其几矣而冠工之功皆不与焉然则冠之成也其难矣乎然或误而泥涂涴之蝇蚋之汚玷之则洗濯之拂拭之未害其为完冠也犹可鬻也而昧者遂弃置焉不亦谬乎从事今已濯冠而冠诸首是知其所以难而重是冠者欤行人君首肯而笑书之纳其归囊若将为裘氏喜幸然吾恐从事或反唇以訾吾言陋也
　　夀锦衣杜侯序
　　唐金吾将军张万福年八十余始知名至今老生腐儒不敢蹈籍武人者坐此而长鎗大防之徒亦借口以诧夫执毛锥子者况冷灰复然尚可为废弃者也缀诸师尚父之后老而壮哉若今之天下一技一能各投其任无有冒焉以居容以议为者况在天子之左右一黜一陟之大者乎虽有延龄百辈其如陆贽何阳尤宗当与其弟日夜酣饮负其痴甥以游何至出声言天下事万福虽欲立竒以取名将何所贺乎又将谁拜乎将瘖瘖终此老夫而已矣其墓隧之碑不出百年匪狐狸之茵则樵夫之砺石耳况于其身况于其名乎乃知政用不臧适为好名者之资而已而盛明之世虽豪杰无所发其名也锦衣杜侯景旸生淮壖万福所尝窘许杲破陈庄遏希烈之地也其亦以列校起如万福者然其征南苗行北邉逼西羌过绳桥逾飞栈出入刀牙锯齿水山流沙弱水穷髪之区大小战百十合视万福立功淮泗土中逺甚而仅得一千戸人以为食报薄也今距万福贺延英时特九年而畧无衰頽意朝夕朂仲子行人君如束湿遇人时出惊人语使当贞元时安知不有延英之贺乎然行人君玉立人表将世其家万福葢无之以此易彼孰得孰失万福得无憾邪独其禄食七十年未尝一日病夀九十此则侯或同也予于行人为知己而腊之乙巳侯诞日也刘彭张三子与行人游最旧不欲阒寂举夀觯谋于予予方读万福传偶属而比之亦春秋意也所以进侯者其亦有在哉
　　送光禄韩君归姑苏序
　　光禄典簿姑苏韩君应奎未贵时予遇之于丘文庄公座始不知其谁也与公论当世人某可相某可将尤以正气直道知几有晩节者为贤至于与世浮湛依依在位者则欲求其面而唾之予甚惊此何人也敢于公侧如此及公叹两粤雕敝有将来忧君矍然泣曰先公亦尝忧及于此予因悟君为都宪公子起揖定交私幸都宪公之令徳宜有若君者为之后也君退予与公言都宪公之去江西也几五十年后之好名者亦尝更其置制矣然辄更而公私辄蒙其害毕竟还其旧乃始帖然而人亦无贤不肖自以为不及也其亦伟然大丈夫也哉有子如君可谓不死矣后君得选典光禄寺簿予入教内竖亟防之于东安门察其意沉沉若睡曩之飞扬跌宕髙视一世之气索然无有予不知其何以顿异也岂其官切禁近法当若是讱黙邪抑予非文庄公不足与言邪予疑至今则君已请休来告归矣冁然喜溢顔面复以语文庄公者语予予始悟若人也奚以光禄为矧所谓典簿者邪其必有苦心咈志之郁铢较合防之媿兴俯走趋之辱葢前之簿业已为之后之簿将不为乎以君之正气直道不少假贷如此其又能为乎知几又君素以贤夫人者此其所以速归也徃时宦家子仕未逾时徃徃亦有归者或以惰慢或以骄蹇或以佻儇或以汚墨求如君归者予亦未见葢其教之不豫而豢养之过也于此见都宪公之教于家其贤于人亦逺矣不独其丰功伟绩之在天下也学士守溪王先生大合乡人饯之谓予江西人徳都宪公必厚其子也使为之序予乌能序君然知而今而后宦家子知所以仕而归矣
　　京邸迎养诗序
　　滨州旧未有进士则虽人尽仕也乌有朝之名流未有名流则虽人尽翁也乌有封君未有封君则州县之官日迎其亲于道人不知也乌有振动朝端而人为之歌诗者此在秦台之井未浚前时也秦台者相传秦皇帝东游人筑而候之台久不陊美木丰草蓊然其上每旦日光穿射而紫气郁郁土人以为神或俎豆之而所谓井者台之神见梦于农夫而使浚焉者也始望气者言州之佳气蓄于此台发其下当有井井浚水行厥征人彚征及果浚而滨人犹憧憧未之信也已而王朝言四人者与予同登丁未进士朝言入礼科为给事中余皆布列中外为显曹癸丑朝言弟朝仪又继登焉入为行人于是滨人士大神台之灵于滨又嘉望气者之善言征而征之发实自王氏焉少者将矫其翅逐朝言鴈行而飞飏老者皆企踵庶拉朝言尊府为封君也非复昔之滨矣朝言正色立朝侃侃天子亦尝知之擢为尸科左给事宦名日起蔚为士元朝仪亦载骤骎骎不失故步人皆曰秦台勃郁之气其始发当如是及封君以迎至人之跂而望之不可及也及其逼而即之也蔚如彪如若可掬也而又不可穷也又皆退而讶曰噫所谓秦台者将在此而不在彼也庸讵知夫朝言兄弟之成不出于此而彼之梦与征者其适然欤又庸讵知夫王之先不有隐徳伏庆积于冥冥久而发其发也必一革其故而新之使吾君新得滨之士为用滨之士新得入朝为名流而吾人新得与滨士驰驱上下且见滨之新封君而景行之为一时盛事不独为滨之重轻王氏之休祥而已也故一时在谏垣者皆不容黙吕君丕文为倡从而和者合若干人不能诗者一人予是也然以谬当史氏乃为序
　　送苏君江西提学序
　　江西顷数岁不知何忽异也嗒焉损其声称十六七天下之人虽隂自数之与他方匹指将屈亦必复伸毕竟曰不如也乃止焉虽然自吾视之亦以为不如也然吾亦有见焉巴蜀亦南方地也其去中国独逺其附于中国独后而其显也独先江西于中国视蜀为最近当蜀显之时不闻有江西也然而不以其不闻而遂害夫后世之显者葢山川之气孕灵毓秀厚蓄以有待也后闽亦文学崛起岭南一旦以相业鸣日南极海徼也亦有以相名者而江西尚前日之昧昧而已矣虽曰天其相之蓄而有待而亦谁其信之及欧阳公出以古文为世宗师文信公之忠在万世则夫世之能事孰有大于此者而其人所在之地乌得而不重且显也哉又况文章节义一时渊焉林焉于此天下又得以其显之先者傲江西乎亦其发之迟也固有大而盛且久者存焉耳此理之常也故我永乐宣徳之间犹彬彬号江南邹鲁太平之休不无有助是时不独吾江西之士自以为差强于天下而天下之人亦必自以为不如也若夫今则大异矣而吾之出而仕者亦既隂察而寤之蚤夜恐恐焉以自退而其岸岸焉游于学者殆必不闻不寤也能不冒其昔之声称以嬉以傲天下乎正自损耳吾惧焉幸吾友太史苏君徃督学转移觉寤之机又在君也君去吾于此而谨竢之有来谓吾士也今蠭然若追奔焉以成仁取义为的求至之而又痛自磨洗毋为钩棘轧茁逐时之好以射进则如欧文二公者且将复出君门下矣江西声称之损其将不自君之张之而复振乎舘阁诸贤皆以是望君赋诗为别吾又望之切者也又特为序
　　云谷诗序
　　凡山之四竪中虚若剖瓮侧立或瓯臾仰张或环委而缺其外或舟衡或梭修谽谺空洞可呼而应者南方皆呼之曰谷云谷者吾未一游之不知其何似冠之以云若曰云凡谷无不云也其孔窦湫潭多龙蛇蟾蜃土石之怪蒙翳落箨蕴崇沮洳之蒸皆足以出气为云弥漫靉叇覆冒乎谷中有葢有幕巘则有巾岫则有屏麓则有茵朝暾晃之有锦有绣有彪驳之文章飘风荡之有飞絮有白衣有苍狗有铁骑突过有冠裳巨人有轻裾僊子千态万状怪幻谲诡而天地之极观谷之人得而专之故有与之徜徉相防而厌弃百事者彼诚有见其来无穷其取无禁而亦无患也然云无心物也以其无禁无患而取之是谓有心不迯其名而反以名人至诗歌之不辞则为太多心虽然有禁有患者而世方逐逐以取之其果无多心乎吾阅其诗于贰宪赵公有感也公以吾窃史笔使序谷在新建清淇熊仁山实号云谷者
　　送华君之任杭州府推官序
　　杭州府推官无锡华君前吾建昌府推官也吾免丧入阙时锡人士皆来问君吾曰君方瘠如腊黯如土炭眉髭垂欲髠念而饮食之乎室如县罄囊委于地人遇之蹴而不顾也念而赒之乎吾皆为若谨致焉皆愕且笑以吾诞谩亦滋甚或以为谤吾遂言吾邦兹有益国之役大阉突以暑来邦人漫不知也旦集吏出诏诏见入匦则已麾旗竪表升屋引蕝百人雷呼若翼飞若蹄躏瓦裂破竹尘飞蔽天屋下妇走儿颤堕井溺窦尫痎在床喘息待尽虽鸡狗亦辟易无所遁处也卜祝令曰皇命垣于东脇东人贿垣于西脇西人贿都科曰吾欲赭彼林吾欲陶彼壤何以奠吾治何以伐吾础或曰洁吾舘或曰具吾饔飱或曰马几骑或曰皁几人或扑吾里胥里胥匿或詈吾令簿令簿匿时吾邦君亦惴惴自慴一委于君君请自持蕝戒东西人毋入贿贿有常诛蕝定度林相壤舘传骑乗皆以制正无侈无不充具有常供于是民不苦徙工徒不偏劳庖人廪人不告匮乏阉始少戢其欲削其威矣而逾月不寝食斥所有以佐官费者君一人而已此吾以君之实告顾诞且谤哉君治不止是也皆释然道君为锡增重以为当受上赏得殊擢也而君兹竟仍是官于杭州以去又皆属君宗弟济之来需吾言以慰噫赏罚陟黜吾贱不得而预知也或者吾邦僻而下君虽力于治主者未必知即如吾者虽言君又谁聴哉而杭兹为天下最上之人所注意耳目也况其为士也彚出而多声鸣言必人信焉君无变吾建昌者以临之名誉通显之机锡人可安安焉无为君戚戚矣







　　圭峰集巻五
　　钦定四库全书
　　圭峰集巻六
　　明　罗玘　撰
　　序
　　送徐太史侍省荣归序
　　徐舜和自吉水来时愔愔一书生也闇斋封君时为白衣孺人尚荆布也送之门宁不知舜和足以葢天下独步清时为伟男子乎然隂与而阳抑中怡而貌严亦止于调寒温慎出话选所与处又其极则期以得隽外无长语也而亦父母之体吾意其自如此及舜和赐及第入翰林职史事宻迩清光与二三元老周旋唯诺于黄扉紫禁间葢书生者始仕之极荣所谓伟男子也于时封君孺人闻之将不悔其始之不遂显言之以彰其知子之明乎亦事之或然也至于寝兴饮食梦寐见之寤而炎炎急欲缩地者凡天下之为父母者尽如此故舜和虽舍舘未定庶事草草而以迎养为先其知以志养者欤然封君留而惟孺人至家有居守舜和固难得而强也居数岁舜和以考绩恩始封封君于家而孺人于此易荆布加冠帔忽作曰吾荣矣吾可归矣不知舜和亦思封君甚恨不奋飞耳请而得俞赐车与船是付之翼而簸以风也然自吾得舜和与之从容浸振起吾之龊龊者亦有立于院私幸吾邦积衰之气其必勃然而兴乎而舜和又去吾恐其习于敦牟巵匜杖屦之节或便焉则于端委鹄立若拘检束缩矣而乃其行次且其行次且岂吾邦人所望于舜和哉胡光贞萧升荣方有志于作新邦人也深然吾言书为序以赠
　　送郭鲁瞻知山隂县序
　　防稽山扬之镇山也扬之域东南际海西尽五岭而北画于江今之为防府者五留都者一周回奚翅万里提封半天下而樷仰是焉以为镇吾尝见石之镇物矣物安其处而弗震弗动焉然则兹山也扬之恃以为安者亦若石之镇物兹其为镇欤扬以县域民而治者亦多矣附兹山之址而县者又岂其匹欤山之址县二山隂秦置也为最古备封禅戒岁祀菁茅珪币牲牢罍簋交神受厘长吏实防以承则用召休祥吾为史氏志于五行得以示劝否则用召灾沴志于五行得以示惩弗敢私也故知其县者用代吾毎觇其人焉而吏部者其亦有意于方镇之重而慎选乎抑槩其为县而鱼贯以注之乎吾皆不得而与知也及郭鲁瞻以知县来别吾曰得山隂噫鲁瞻吾于进士独器之而太史毛君亦尝曰是镇静者他日可任重则信乎其慎选矣然鲁瞻亦闻山隂今日之沴乎洪波入墟百里壑矣民其鱼矣天子方南乡而忧史祝皆归之镇岳为祟吾以为非也镇也者且及于逺乌虐乎近无亦县无长吏羣吏弗戢弗防容有以召之欤兹而有长吏又得吾鲁瞻镇静者为之山静者也而镇山又静之尤者也已有合矣而亦何祥之不招邪而况于兹沴乎吾与毛君谨竢志之用以劝夫扬之诸县皆用镇静之治庶乎扬亦少安而无屑屑于镇山矣
　　送庄惇之知安福县序
　　予少从长老谈及于政以为天下难治皆曰吉安予曰安吉耳又曰安福予曰福安耳葢倒讹也安吉冯天目之岩崖而福安濒大海之茫洋民生其间其良者樵而已矣蜑而已矣少黠则蚕食于樵蜑之间又甚则剽攻冦虐而已矣其吏治固难也若夫吉安上郡也属县九其宦于朝吏于外者小大直数百人而已乎而安福一县也直百人而已乎是皆居人之上语理道持法令以出治者也能以治人矣有不能训其子弟族属聴县官之治乎子弟族属能以聴县官之治矣其外属也朋游也有不胥劝之以皆聴县官之治乎然则一县之顽不率者葢寡矣而亦何难治哉葢彼二县之声倒而转讹理或然欤或县官者豫有侈心焉乃张皇其威声而髙下轻重舞其法颠倒之矜曰能彼皆明法与令持之譊譊以议亦其势耳而治乃病遂曰难果真难乎今庄君惇之以进士徃惇之潮人潮之道出庾岭下贑江接吉安而东也凡人入国入乡无不问者惇之之来亦尝憩而问邪问其郡则知其县知其县则知安福矣夫以惇之之贤而加以知之之素即选于九县而以其尤者当惇之无不可而况于安福乎即以惇之当吉安为之守以统九县之治无不可而况于一县乎能于吉安则天下之郡县葢亦无不可者借惇之以临吉安安知其不为安吉乎以临安福安知其不为福安乎上之人特不以辱贤者耳而选以当安福安福之民庸非幸欤大夫士皆为安福大夫士贺安福大夫士又为其县之民贺贺辞予为之移以为惇之之行赠
　　送萧淳仁知归安县序
　　物之复其故曰归凡人道逺而来复亦曰归故不得其归则危得其归未有不安者县以归安名民其可不归而安也哉夫民之归非自殊其途而归之云也租以时同入庸以时同供调以时同赴毋羣而嚚毋嗾而鬭毋作冦偷毋兴妖讹毋武断毋饮毋博是之谓同归于治故我畔我食我凿我饮完我肌肤保我族类而其有不安者乎如是而曰归安民之无媿也而或入焉供焉赴焉乃差池焉而嚚焉鬭焉冦偷焉妖讹焉武断焉饮博焉乃师师也是之谓同归于乱而亦谁与之以安乎如是而徒冒是县名曰吾归安民也他县之民其有安者有不笑者乎或者今之民其冒邪而县亦拥虚名也邪不然一常才与常流治之足矣天子宰相乌用进士治之而进士又择其尤如吾萧淳仁者邪淳仁世大家聚族至不能相名而租庸之溢入于旁近凡五六县葢山泽一僻县不如也然急公字弱播播其声旁近县人归之以生而恃以为安者亦加于弱县之上夫致人之归归而安或易以一县能之而难以一家能之是必有道矣而淳仁可诿曰不知乎知其难能而亦能之兹而居易能之地操易能之权而顾有不能乎世亦有诡匿晦藏遇事引避多其身谋若鄙夫懐金忍而不施者而大家子挥金若土炭惟视其急者施之而归安之民久不能归而安县虚其名以待是亦急者也天子宰相用淳仁淳仁大家也其将何如胡光贞董夀夫与予皆与有世戚于其行也饮之酒而问之
　　夀七十翁张君序
　　予昔泝舟铅山舟之人曰是有张氏之老能匿精导气泽其顔如童力其步趋如飞或异人也予诃止之既而入境汲溪饮其水齿冰寒沁入骨髓触毛孔以出山笔卓鬛鬛立溪侧危欲堕鋭欲刺腰腹皆孔洞睥睨类有物巢穴其中者予乃愕焉始忆其所谓异者安知其不果然邪及登涯入费氏予友子充之宅则又羣水潨焉齧入石罅鱼鼈汩汩狎人林鸟之巢引手可探坐间髯翁指山画地咽津欠伸若皆能遗外形骸为冲虚澹泊意无亦因其地之异也而皆习为异邪或不必习为之而自异若是邪予乃问张氏之老曰是去十里为汭川其居也讯以舟人所云曰无之张氏有土田久矣与吾费敌世亦与之交娅婿然其以医神于乡而遂以药其身今距七十无几矣或举其年以语人人无不以其为戏者抑以是传而遂讹也邪予问子充子充亦云葢其习皆然而遂相忘其为异也乃所以为真异邪若曰医天下之医庸以杀人者不论也而庸以杀身者亦有矣而又何神乎则其神者无乃有异术而假医以避名邪予常苦羸而多病思即医医辄庸求所谓异术者不可得得张氏之老有子充为之阶善也又掩覆隔去若是然于予心终不防今年意其已七十矣即子充问之则缣素在几属笔于予曰以是归为夀予甚欣欣书其事子充笑曰使世知有张廷扬为异人者未必非斯文也
　　送萧正科归建昌序
　　凡都邑医隂阳其官署皆以学名其官亦以科术训名若与儒等然则其官亦师也厠名于其中者亦弟子也凡师皆以教弟子皆以学而此之所谓师云者其亦主于教乎所谓弟子云者其亦主于学乎今天下他之郡邑医隂阳师犹有教者乎弟子犹有学者乎吾不得而知也至吾建昌索所谓医隂阳学吾已不知其处矣医之入闾阎投汤剂纷如巫之鸣鼓角为病夫呼呵鬼神亦纷如问其师不知也改而问其官曰吾已岁入货无吾挠也官旦望望守令而趋与小吏窃片纸下坊市干没汲汲问其弟子不知也改而问其部曰半已供吾货矣故医隂阳官人以货视之而贤守令亦丑其为至改用富人之良或宦室之良子弟而吾萧尚明亦在荐为医正科被檄来京葢欲浚源流杜货贿非必其能以业教授也尚明栢崖先生之馆甥年富而家务孔殷意甚难之先生亦甚难之然业已无能改为隠忍服命而归先生出古方书纳其囊曰而行为人师货不而虞也然医将也药兵也建昌四境皆用兵地也而将将之将也慎毋俾羣将妄用兵哉谓吾亦建昌人休戚实同命书以为临岐之戒
　　夀芳图诗序
　　夀芳图唐斋説实持以来予见画史写菊其上缀诗百篇不知其何哉所谓夀芳者又不知诚之作之其义云何然斋説之见予也夫岂徒哉则俯而流观之其有陟岵屺之叹欤其有望云之思欤其有殊方之羁欤其有牵车牛而逺服贾之业欤其有弗自洗腆用庆父母之懐欤此诗之大要也而顾于菊也判然若虵蝉之遗蜕而不与也而亦何取于菊乎哉噫物之夀者其质坚檀栎之类是也菊可爪而折也物之芳者其色丽芙蕖之类是也菊闇而不扬也此其见遗又何怪乎然当夫髙秋凄清以露以风霜则陨之乔者叶脱夭者根萎而目睫间之生色淡而不厌者菊而已矣然则谓之夀可也谓之芳亦可也而况物之夀者未必芳芳者未必夀夀芳独归之菊亦何不可斋説聴然而笑曰智哉子之知吾甥之心也吾甥汪氏名显客辽思其二亲而为之首当有序吾为丐子子诺之乎请书此足矣
　　送宪副李君之任江西序
　　元年予为庶吉士获交今江西宪副李君君时亦始为御史人皆曰此前句容贤今也予问之句容之人无虐于豪无苦于冦无灾于饥予尝忿而叹曰吾县何辜而不获斯人乎今无及矣然犹幸一按吾省庶几吾县其中也而君且徃甘并边视储峙还按苏松常镇四郡四郡之人来曰吾四郡若安堵矣予又忿而叹曰吾省何辜而不获斯人乎然犹幸满御史为副使庶几于吾省也而天下之省十三副使二十有六江西二人而已即君副使也何能必于二而必不于二十四也又况丞于寺议于司而不为副使乎此予之于君恒耿耿也乃今不失予望其亦幸矣予又思予之幸得君以君贤者也贤者位于县县之人安位于郡郡之人安位于省省之人安朝之士有不欲其省郡县之人皆安者乎然则人之幸得君者亦多矣不独予也以予欲省郡县之人皆安知人亦欲其省郡县之人皆安而君兹为予独得之而为一省郡县之人喜要亦私而已矣非公也孰若置君于朝坐庙堂而佐吾君出清明之治则天下省郡县之人皆安是为天下公共得君也不亦广哉然不知持衡者亦有以闻此乎闻而必行之古人事也而今岂不古若乎张君熊君九人皆君同官来以赠言请予先有私论僣搀入之以见予之有意于君也
　　夀杨母太夫人八十序
　　戚畹有夀母贺者戚畹列侯间至列侯有夀母贺者列侯戚畹间至然无保傅卿大夫士至者保傅有夀母贺者保傅卿大夫士至戚畹至列侯亦至卿大夫有夀母贺者卿大夫士至戚畹间至列侯亦间至士有夀母贺者士大夫间至卿亦间至然无戚畹列侯至者戚畹列侯去其乡久贺有族属之至者无子弟亲戚之至者保傅卿大夫士家于乡有子弟至者亦无亲戚至者亲戚所不能已亦有寓物而无寓辞此其凡也杨庄敏公李太夫人年八十春坊赞善知休武库员外郎知微京府知事知止儒生知旧之夀母也庄敏公功在天下官为太子太保戸部尚书黄阁羣公宿有文防焉武库阶大夫春坊上士也武库壻于丰润伯而夫人之宅与皇舅瑞安侯比夀域之开匪见则闻也三月初吉实维其期而知旧走至自陜韩侍御髙行人皆里居之戚也亦以伻来致币辞而予翰林暨二春坊士大夫春坊之寮也期以辰执币入即贺位武库之寮有武库有武选有职方有车驾与京府之寮其入亦当不异是然至是也予当静聴之有鼓吹曵防簇锦横闼而入者非丰润乎必瑞安也而或行唱声隐隐逶迤而向迩即黄阁之驺且及门矣则保傅卿大夫士至戚畹列侯至子弟至亲戚在数千里外者贺辞亦至焉是又为难也其辞行人书属予为之因着杨氏一时之盛为诸徳门冠云
　　送贰守陈君之任泉州府序
　　庐陵陈景元当治十年之春衔命徃同知泉州府事以其弟景昭与予善过予问吉所由以道泉者予闽楚之交人也应之曰知之其道有三其西自丰逾宁径南丰由百丈岭入岭之下为泰宁其中舟下淦川过剑江泊洪搒衡河以出临川泝旴底黎由杉闗入关之下为邵武之川其东舟绕洪下之泛番湖东折而望上饶之江经铅山由大安闗入闗之下为崇安崇安之南为建安泰宁之南东为邵武邵武之南为顺昌建安自东而西顺昌自西而东合而至于闽中闽之南折为莆中泉在莆之西皆水行也然官之行也以家随有妻孥焉西之程其径倍于中四倍于东而百丈之西皆山行樷薄中或鸟道缘絙而上虽得防至然畏途也为妻孥忧东中多水行而东有番湖之险涛泷蛟鼍不测之虞忧灾十倍于西而迂又过于中惟中实安流也其至无西之防亦无东之徐请择焉景元喜曰吾兹至泉官吾家也民吾妻孥也若作威以怖吾民而求事之易集导妻孥于畏途以防吾至躁人也假寛缓之名而养祸以遗民迂妻孥于不测之渊即至焉亦幸耳愚人也吾求不疾不徐无灾无害者吾恶夫躁者吾又哂夫愚者吾以是治泉其庶几乎且吾问道泉闻治泉术吾得多矣退告于国相萧君书吾言以去景元先少司冦公之子起贤科有大志闻言触类而长如此岂泉之郡足掩也邪吾竢之
　　送通判杨君之任汉中府序
　　汉界雍梁之间雍之北冀冀之南豫豫之东徐徐之北兖兖之北青而汉隂之地于是乎尽梁之东荆荆之南东扬而汉阳之地于是乎尽皆尽于海也以九州之大而南北之脉络判于一水之源汉不可防以他水论明矣水之最大者河江次之淮又次之其精气皆不能以上贯于天惟汉为然故初昏之候疋练判然截于箕斗之间若有所经画者是亦曰汉诗曰倬彼云汉为章于天岂虚也哉要其源当山之巘无所障蔽而山又最髙与太虚逼暎乃尔然嶓冡之山吾未一登之不知其果何如也或曰汉水至清今其入江之处若泼黛于沈判然益形是其清莹之极乃上影耳是二説者亦未有以审也然要之其疋练影影人不敢不谓是水者为之是则同独其判南北之脉络必辩方域者能知之否则必至其地者也虽然至之而不知之亦何害邪若官其地者不知之吾不知其可也郡之官其最尊者守次贰又次判今兵马指挥杨君为之夫判判夫事之利也行之害也止之斯为得职亦世之为吏者云尔也有志乎古者亦止尔为乎人至于守固贤者矣乌有贤者而咈夫志古者乎守主居守固倚判以外询也扪参厯井寻汉烧之栈求金牛之凿以及木牛之遗雍迤以北可飞挽之阪梁迤以南可泝漕之川可氊蒙投之壁峙粻廙刍缮甲韬仗用备非常而为西陲殿密与守图之判兹大利害乃与汉地称真判汉者也然此其清非如汉之可以鉴暎则眯混沌不能也其置身之髙非如汉之源于孤巘其上无上则牵制障蔽于庸众人亦不能也君其亦知此乎汉之判未可以他之判为也慎勉之哉
　　无锡华氏族谱序
　　华无锡县大宗也起南齐孝子寳寳父豪于华为始祖然亦以寳显亦遂显华氏华氏显后今三十有七世厯陈梁隋唐南唐宋元迄今凡八朝千五百年县或晋陵郡或省入晋陵为一县或复为县郡或改常州州复为郡郡复为州州复为府或浙或京若奕碁然华固一氓庶之家耳且无与其纷纷也地志云县西有阖闾城夫椒山东南有泰伯渎西南有黄土渎皆强吴时遗迹东有泰伯城今为梅里华氏居处葢吴故都也吴二十有三君皆传代于此号为久长是固泰伯之让有以启之然周公卜世于洛曰惟洛食人皆谓周世之长有赖乎此然则吴之长亦或有赖于兹地而未必纯以让也呜呼地岂可以少哉吴亡子孙散布四方其地不知何属晋始闻属华氏寳以孝启孝让类也其事与泰伯相彷佛独其为庶无爵位名号与吴齿然其千有余年抗然独存畧不与世之纷纷而随以推移更革者故得以种其子孙蕃其枝蔓视吴之困于仇隣无宁岁而卒以亡者亦异矣必曰孝之泽长然泽也者大约皆五世而斩要不至是也或者地之使然是欤虽然地善矣木之植于上者斧斤旦旦焉伐之虽有乔木鲜不仆矣而曰地之不善可乎此吴之所不能有而华卒得以居也华之子孙欲以孝亢宗焉宜取诸寳其先也欲以让睦族焉宜取诸泰伯尝居其地者也而以是培且植则自三十七世可至于千百世与兹地为始终是务培植慎斩伐而不专恃地者也若徒恃曰兹地善其果得为善乎光禄署丞汝徳大惧二者之难择而又华氏废兴之机也因取旧谱考而修之丐予序其首以告派系宗法谱者之事予不及知
</div>
    <div class="pagination">
<a href="圭峰集_page2.html">上一页</a><a href="圭峰集.html">1</a><a href="圭峰集_page2.html">2</a><span class="current-page">3</span><a href="圭峰集_page4.html">4</a><a href="圭峰集_page5.html">5</a><a href="圭峰集_page6.html">6</a><a href="圭峰集_page7.html">7</a><a href="圭峰集_page8.html">8</a><span>...</span><a href="圭峰集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
