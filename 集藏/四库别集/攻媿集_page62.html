<!DOCTYPE html>
<html>
<head>
    <meta charset="UTF-8">
    <title>攻媿集 - 第 62 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 62 页/共 78 页</h1>
    <div class="content">　　跋扬州伯父所藏魏元理画卷
　　莲荷
　　尔雅释草言荷最详其茎茄其叶蕸其本蔤其华菡萏其实莲其根藕其中的的中薏观魏君墨戏曲尽形状殆无余蕴又有熟芡生菱凫茈之属一一如生袢暑尤宜观之所谓宛然坐我水仙府也
　　桂花
　　伯父扬州持节拥麾几徧东南襟度髙胜所至多与雅士游若魏君元理之画徐公明叔之书皆擅名一时者桂花才一枝谛观佳处疑有秋风生其间
　　跋龙眠二马
　　余家藏白氏长庆集乆矣近又得吴门大字者周伯范模欲得旧本以所藏龙眠二马遗余古有以妾换马者矣以书换马自攻媿始可博一笑
　　跋赵共甫古易补音
　　小学之废乆矣陆氏经典释文可谓详尽近世读书或至苟简率意诵习字有不识者始加阅视有讹谬终身不自觉知而况补音乎吴氏好古博洽始作诗补音虽不能变儒生之习而读之者始知诗无不韵韵无不叶祛所未悟有功于古诗多矣吾友赵共甫又取其説以补古易之音用志甚勤逺以示余阅之不去手钥老矣习气未除颇为是正一二目昏成嬾媿不能尽力也噫凡将爰厯等书今不复见惟许叔重説文解字为小学之本颜黄门家训称其检以六文贯以部分櫽括有条例剖析穷根源集韵虽博赡于攷古则未可全据共甫今本诸呉氏多以集韵为证更当以説文解字定之可传无穷呉氏之书不知者以为苟然而已共甫祖其余论钥又喋喋及此皆谓之癖可也虽然自当有好之者
　　题拳毛騧
　　杜少陵观曹将军画马图诗云国初已来画鞍马神妙独数江都王又云昔日太宗拳毛騧近时郭家师子花名画记江都王绪乃霍王元轨之子多艺善书画鞍马擅名陈后山亦谓一纸千金不当价人传此马为江都笔诚有之长安志太宗昭陵有六骏在陵后曰拳毛騧金石録昭陵琢石象平生征伐所乗六马为赞刻之此马神骏耐战是横行万里堪托死生者史称秦王自起兵以来前后数十战身先士卒轻骑深入虽屡危殆而未尝为矢刃所伤今观帝手书亲乗之马槊箭之疮十有二处而不及其身真天人哉攷之史其平黑闼也洺水大阵信然谷州乃河南府之新安福昌二邑也武徳元年改谷州至显庆二年始废此言合鬬盖征世充时黑闼乃在山东也
　　跋赵振文经幢碑
　　赵振文为临安郡从事寄示小碑得于井中盖钱氏専知囘图酒务曹从晖所立经幢也从书会同十年嵗在丁未七月十五日试攷之石晋嵗在丙申改元天福三年戊戌契丹耶律徳光改元会同至天福九年晋改元开运至开运四年嵗实丁未契丹入汴灭晋六月刘知逺建国曰汉仍用天福十二年正契丹会同十年是丁未一年实晋之开运而汉仍称天福契丹则日会同也明年戊申汉始改干祐钱氏兼有两浙自唐干宁二年至皇朝太平兴国三年凡八十五年当五代时贡奉中国不絶惟唐明宗时安重诲奏削镠王爵元帅尚父以太师致仕时尝称宝正年号安重诲死复镠官爵复用中国正朔今乃用契丹年号耶律灭晋时大赦改晋国为大辽国开运四年为会同十年意必亦颁正朔于诸国故钱氏用之此史氏所未见也钱佐以是年卒而俶立史不书月旧五代史佐以汉初卒于位而倧立汉祖入汴之嵗十二月倧为胡进思所废此盖佐已卒当倧之时也因并着之
　　跋王伯长定武修禊序
　　定武本凡湍流带右天五字全者皆谓在薛绍彭之前然不能知嵗月之乆近此诚善本王顺伯谓是熙宁前摹拓于中山者为可贵近见毕少董所藏董氏淳化间本尤为精好自言为儿时亲在定武见青石本带右天三字已阙壊大观再见之与旧所见无异则五字未必皆绍彭劖损也更当攷绍彭在中山时嵗月云
　　跋余襄公题崖碑
　　襄公以孤生起峤南忠言劘上显于庆厯尝出居庸闗口伐戎酋于九十九泉退其二十万之师西边亦赖以定晚而经制五管前后十年如交趾大理特磨南诏之国皆可以颐指气使使坐庙堂真可以镇抚四夷乃终于南方人之功业不惟有时亦各自有地如伏波之在南孔明之在蜀盖非一人不然昭陵非弃才之主而公之用不得尽为可叹也此帖字有顔体石崖天齐人物亦俱与之相髙云
　　跋李庄简公与其壻曹纯老帖
　　韩文公潮州表柳河东囚山刘宾客谪九年文愈竒而气愈下盛哉本朝诸公如忠宣之徳度元城之劲节东坡先生英特之气行乎患难髙掩前人庄简公流窜濒死重以爱子之戚尤所难堪家书中言议振发略不少贬其气何如哉三诵以还慕仰不已纯老姓曹氏讳粹中吾乡之善士有诗传行于世真冰玉也
　　跋金花帖子绫本小録【王扶盛京】
　　集贤王公金花帖子其孙鄜州谓端拱二年太宗朝第三牓者误也当以益公所攷为正尚书宋公名白时以翰林学士礼部侍郎知贡举其同知贡举则知制诰李公沆帖子花押盖二公也咸平元年知举四人杨给事砺李舍人若拙梁司谏灏朱秘丞台符盛公帖子花押乃此四人也太宗以至道三年上宾咸平改元真宗谅闇遂不廷试而敕下礼部放牓登科记亦称省试故犹得以帖子报中选者非以不临轩策试而废兹制也知举止列祖父不及三代糊名复于淳化三年至是已七年矣艺祖一朝进士凡十五举多者不过三十余人太宗朝取士寖广至二百余人独孙何一牓放三百五十五人诸科合千余人后世但骇其多而不知前两年诏权停贡举至是集阙下者万人太宗既多取之而后连四年俱有权停之诏次五年为至道三年三月以大丧不暇及至咸平之初诏以乆停贡举颇滞时才令礼部据合格人内进士放五十人诸科百五十人来嵗不得为例于是进士孙仅等及高丽所贡竝赐及第此小録所载五十一人是也祖宗时贡举之疏数取士之多寡惟上所命非若近世之定制也钥髙曽先祖仍三世登科中遭兵燬故书无一存者先祖少师元丰末年焦蹈牓丙科后从年家章氏传当时小録虽印为大编而与今制不侔者已十余条又尝见嘉祐二年章衡牓东坡兄弟小録与焦牓者不殊今始见王盛二家金花帖子及绫本小録前此真未闻也诸公跋语如载知举家讳私忌等外若韵脚明主空一字【按此下有脱落字句】诗限六十字以上成论限五百字以上成皆与今小异今止书第一人此直书状元外氏书其母之封五十人贯开封者三十七人不应如此之多按端拱二年有防国子监生并须品官子弟开封府有户贯者充岂以此故士子多用开封贯耶贯建州者二人一日建宁军一日建州书事不同如此者非一祖父俱存者今曰重庆而第四人张景书荣侍下父祖未仕者书不仕三代名下书皇任者柳河东作陈京行状云五代祖某陈宜都王曾祖某皇会稽司马祖某皇晋陵郡司功参军父某皇右补阙云云或谓书皇者以表其仕于唐也此又不然多有称皇不仕者又或止书见仕某官每一顶各空一字皆与今不同此牓止五十人可以绫书不知前此孙何一牓三百余人亦可以绫书耶小録之作近亦屡有轻以意改者要知典故所在前人多有深意一遵其旧可耳吁又何止此耶司谏秘丞各称其官杨公为翰林学士而止称给事李公知制诰而称舍人亦因可见前朝之官称云杨公开国之初为第一人李公为干徳四年进士第五人梁公与其子固俱为大魁朱公则孙何牓第二人主文极天下选宜乎得人之盛仅继兄何固为盛事刘煜子岳父温穸是终身不聴乐者中山刘子仪参政季子渊皆在此牓髙辅国曾祖季兴祖从诲俱为南平王盖荆南髙氏辅国之父保寅不知在从诲十五子中为第几人与继冲俱归本朝者也吕防休三代俱赠师传父图母刘氏徐国太夫人文穆公防正之弟也王克从为彦超中令之孙句希吉为中正之子盛京为文肃公度之弟乐黄庭父史任职方员外郎是作太平寰宇记者其任职方宜矣李山房谓知名之士几三之一后生寡陋不能尽知姑诵所闻一时人物不亦盛哉借摹本于丰宅之有俊老眼不能细书令从子溉临写藏于家仍备书其后而归之
　　跋云丘草堂慧举诗集
　　余顷嵗游云岩有诗牌挂壁上拂尘读之云朝见云从岩上飞暮见云归岩下宿朝朝暮暮云来去屋老僧移几翻覆夕阳流水空乱山岩前芳草年年緑爱其清甚视其名则僧举也曰非季若乎僧曰此今之庐山老慧举也后得其诗编号云丘草堂集及与吕东莱紫微公雪谿王性之后湖苏养直徐师川朱希真诸公游最后尤为范石湖所知尽和其大峨诸诗余赴东嘉亦辱诗为赠近世诗僧如具圆复莹温叟辈沦落既尽而师亦亡矣其徒觉净求跋其后感念畴昔因为书之师老于禅悦诗句特其余事而能兼得众体佳处不可以一二数读之者可想见其人不劳赞叹也
　　跋苏氏囘文锦诗图
　　晋史载窦滔苻坚时为秦州刺史被徙流沙苏氏思之织锦为囘文旋图以赠滔宛转循环以读之武氏及见晋史之成不知何所据依记载如此之详滔字连波记之末云因述若兰之多才复美连波之悔过故山谷题此图云千诗织就囘文锦如此阳台暮雨何亦有英灵苏蕙手只无悔过窦连波正用武氏之记而任子渊止以晋史注之岂未攷此记耶余前后见旧画数本大小不侔未有如此卷之精者
　　跋东坡行香子词
　　挥尘第三録载东坡自黄州移汝州中道起守文登舟次泗上偶作词云何人无事燕坐空山望长桥上灯火閙使君还太守刘士彦法家者流山东木强人也闻之亟谒东坡云知有新词学士名满天下一出则京师便传在法泗州夜过长桥者徒二年况知州耶切告收起勿以示人东坡笑曰轼一生罪过开口不在徒二年以下吾乡丰吏部叔贾谊倅盱眙游南山寺有老僧云寺旧有苦条木一段上有东坡亲书行香子词后沈于深水中亟募人取得之遗墨如新就刻其上寻为一军官买去析为枪干矣此词惟曾宝文端伯所编本有之亦云与泗守游南山作则挥尘所载殆未尽岂与之同游后乃阅其词耶偶从丰氏得墨本既登之石又以寄施使君武子请刻之以为都梁一段嘉话
　　跋黄氏所藏东坡山谷二张帖
　　东坡与黄颍州父子厚善尝书颍州之父子思诗集之后又龙图二女为少公二子适逊之妇观此祭颍州之文与龙图直阁二公书问情好可知子思名上字孝下字先颍州名上字好下字谦龙图名从宀从是字师是直阁名从宀从辛字才叔居宛丘家藏二苏翰墨甚富此二十一帖及孙志康二帖墨妙亭记鵶种麦行及山谷二张公挽诗直阁之孙约之年才十三遭靖康之变随其父郎中公脱身来南能携以自随既又力贫登之石其未刻者一二尔可谓善守家法者也余尝铭其墓亦为及此约之幼子直义以真迹见示为记其大略坡书皆有法石本类多失真此卷字字飞动恵州儋耳及北归等帖尤为老笔信可宝也第六帖云因志康行即孙君也第七帖云乞会稽使其得请则题诗必满浙东矣第十六帖云乏人写大状不罪简率盖今所谓外啓者前辈书问皆用之故云第十九帖在曲江云何时定居少安晚节归及毘陵而仙去曾不得一日之安也悲哉
　　黄太史张右史张浮休皆一时人物之英则颍州之贤可知太史先自金华徙豫章颍州之先自浦城徙宛丘尝叙宗盟故称从侄右史为龙图友壻且居于陈尝为颍州作友于泉记故叙乡曲浮休又周旋伯仲间任道即汝阳守诵三公之诗使人兴起也
　　墨妙亭记惜未登之石鵶种麦行有章草体别是一种风气
　　祭颍州文故颍州使君同年黄兄集云几道大夫年兄之灵　终焉玉雪集身为玉雪　不缓不□集不絙　与义降升集与道　含章不矜集终焉不矜墨妙亭记以为吴兴新集集无以字　余以事至吴兴集至湖　乃为差乆集犹为差乆
　　山谷诗仕路厌风沙集厌作困　袖有投虚手集手作刀
　　张右史诗但使将军桃李在集使作得　闻凶哭朋友集闻哀若朋友
　　张浮休诗常忆之官颍上时集作忆昔　着靴骑马集作乘马
　　三公诗皆亲笔集中犹不同如此岂编集时尝改定耶
　　跋遗教经
　　欧阳叔弼集古録目遗教经巻弟二百六十三右不著书人名氏刻石年月世以为王羲之书石在永兴欧阳公集古録跋尾遗教经相传云羲之书伪也盖唐世写经手所书尔唐时佛书今在者大扺书体皆类此第其精粗不同尔近有得唐人经题其一云薛稷一云僧行【阙】书者皆与二人他所书不类而与此颇同予知写经手所书也然其字亦自可爱故録之盖今士夫笔画能髣髴乎此者鲜矣山谷云不知何世何人书或曰右军羲之书吾尝评此书在楷法中小不及乐毅论尔清劲方重盖度越萧子云数等非右军笔画也赵明诚金石録云唐遗教经正书无姓名第一千九百四十八跋云国初时人盛传为王右军书惟欧公识其非是攷诸公之论非右军书明矣然欧公谓唐写经手所书明诚定着为唐遗教经则尚有可疑以世民二字俱如此写不空笔画恐非唐人书或若山谷之言不知何世何人得阙如之意也
　　跋东坡纸帐诗
　　坡公次韵柳子玉二诗曰地炉曰纸帐此纸帐诗也集中纹作文防作叠暖作暖秖作但皆可通惟以鲸为衾则非也少陵有太子张舍人遗织成褥段诗有云开缄风涛涌中有掉尾鲸后又云锦鲸卷还客始觉心和平坡正用此事而编集者未之攷也此卷字画飞动不可形容公尝和子由论书曰端庄杂流丽刚健含婀娜岂自道耶
　　跋陈进道所藏杜祁公诗
　　右杜正献公诗翰界纸谨书三诵起敬第不知请郡四明者何姓公自注云君侯逺祖讳郃始知其为孙氏按四明题名记云孙郃博学髙才唐末授左拾遗净恵院即其故宅载于图经唐文粹有古意效陈拾遗有哭英方干先生诗有卜世论春秋无贤臣论皆郃之作也又不知孙氏为守者为谁太守题名记中无之止有孙扶在端拱中又与正献不同时庆厯中王周以司封郎中为守乡人也政和七年钥先祖少师为乡郡两任涉五年在任除次对所居号昼锦坊南门内有锦照桥与正堂相直宅之后有锦照堂在今竹洲上宅之左有堂名以继绣以继王公之后也不闻有姓孙而为乡守者王岐公作孙威敏墓志尝以枢密直学士知益州道中罹母忧服除以为陜西都转运使未欲逺去坟墓得知明州属盗起山东改知徐州威敏越人王荆公在鄞时答元规大资书有云比方得邑海上而闻左右之别业实在敝境岂威敏以别业在此故有仁里之言又岂威敏得请而正献赠以此诗既改徐而不及至郡耶浅陋姑诵所闻未必真是进道好古博雅更试攷之
　　蔡君谟诗防亭遇资政孙公赴阙公致仕已七年时召归将有西鄙之任有云新治甬上居闲逸安暮齿以是知亦尝居于四明
　　书从兄少虚敎授金书金刚经后
　　呜呼此从兄教授少虚之真迹也兄少好二王书笔力素髙后得乐毅论石刻深爱之一笔不妄下故楷法精妙字字可敬观者当自知之兄讳鈜少虚其字也幼有俊才日诵千言未冠能属文十五应乡书中其选又十年始入太学声闻诸公闻公试圣人肆笔成书赋薛叔云元鼎魁文固佳而兄之赋云元圣有作斯文在兹惟得书之体也故肆笔以成之兄自少习书未尝作赋时方兼经一出而争诵之私试惟圣人可以践形论冠絶一时盖他人皆谓圣人能践形兄独谓可以践形尤得孟子之旨而文又胜蜀名士冯圆仲方李知几石为学官相与击叹且曰东南乃有如此人才耶必欲寘首选虽以异议小却而名愈重绍兴二十有九年解试为第七名明年省试为第六名三场俱髙而尧仁如天光武总揽权纲二论尤为世所称述钱子和豫为参详官批其卷云议论雄特文势雅健非老于史学者不及此无有与之争衡者方未第时嫂郑氏不幸勉强赴省既登丙科授盐官尉已成见次遭伯父朝散之丧哀毁瘠甚奉亲至谨真是食在口则吐之至是欲寛伯母陈氏安人之忧先意承志曲尽子道服阕除泰州教授未几又罹内艰何其多难耶乾道三年庄文太子将葬宫僚二詹事庶子谕徳当作祭文而难于言或以属兄为之文曰呜呼惟天惟祖宗啓佑我国家纯笃生哲人允惟元良及兹重离竝明家用平康于万斯年肆用贰我宸极承我两朝用奉若于天休洪惟我亿万年竝受丕丕基者庻其在兹若之何弗吊旻天降割于我家虚我主器惟御事庶士越在外服越百姓里居罔不防伤心矧惟某等有服在百僚惟我储君既冠成人夙敏日跻弗勤弗烦惟兹四人无能徃来厥有显徳亦罔克纪述惟速戾于厥躬是惧若涉渊水今日月有时惟是窀穸之事所以奉神灵于幽宫者其孰敢弗防肆惟灵其监于兹虽多用盘诰语而体正文古无能易者众作为之皆废寻为临安府教授以为郡国首善为上庠之亚坚持规矩学者翕然师尊之光宗以东宫尹京内侍知省甘升怙势横恣欲广湖上园囿讽府中移置社坛府命兄为祝文兄执不可以书扺少尹曰依奉令旨改移社坛就昭庆寺前筑叠令譔祝文某窃以社稷系一府利害不可轻有改作况今皇太子殿下领尹事大体重尤难轻议某虽闻见今社坛委是荒芜沮洳每嵗不问晴雨只就寺宇祠祭深失礼意此实累嵗有失修治止冝芟治增筑别建祭屋孟子云祭祀以时然而旱干水溢则变置社稷赵岐谓其间有旱干水溢之灾则毁社稷而更置盖谓国之事神者既备而神或不职然后可以易置示加责于神也今六气顺序别无灾沴若今轻改社稷神何所依祝史之文其将何辞揆之幽明事未穏便欲望别取令旨止下本府如法修筑若必欲改移所有祝文不知所谓难以下笔未敢制譔言虽不用而闻者叹服咸曰昔知其能文不谓风节如是之髙也淳熙改不考试婺女得疾卒于贡院夀止四十有二呜呼痛哉天胡予以才而啬其夀畀之名而夺其禄耶娶郑氏宣和太宰居中之曾孙再娶孙氏绍兴参政近之孙郎中大雅之女俱无子以族人之子演为后又得一子沣于民家以其为遗体也始日者唐杞谓兄不夀且大期不逺斋戒泥金以书此经冀望少延而竟如其言尤可哀也兄喜读庄子汉书故文气有近似者尝谓钥曰我欲手写古书意所好者首以檀弓继以天问天对之属必与时好不合欲名曰攻瑟编大率志尚如此甥壻盛箕号能文自婺来明作四明八咏颇工众方环坐读之兄乆与之厚字呼曰次龙沈约文体卑弱可憎君又效之耶坐客赦然盛亦悔媿藏其藁不出郑先生刚忠席下数十人兄一日忽私谓钥曰吾黙观同舍中惟杨圣可与吾弟为佳问之则曰惟汝二人清而有福问兄何如又曰我虽清如无福何今同舍凋谢存者盖寡圣可名公冶晚得官而有子琛登甲科兄非相形者而风鉴乃如此钥少兄四嵗爱抚训奬过于同气其卒于婺也徃为防丧以归兄之昆弟五人惟幼弟在其子浃装潢此卷以求跋痛念兄之抱负不羣宜乎逺到顾其少作与场屋之文俱不足为兄道而区区具载于此者伤其不夀而见于世者止此其亡也志铭不立羣从辈行今亦无几钥不书此则兄之哲踪逺韵遂泯泯矣故书之不嫌于详钥非不慕兄之书而天资不颍不及逺甚于是年六十有七矣勉追后尘而犹如此虽觉我形秽亦无所辞焉
　　跋仲兄严州所书安遇山房顕扁
　　先君银青尝读葛文康公集见其父清孝公行状云所居以安遇名轩言遇无定遇安有常安先君欣然曰此吾之心也遂以名所居之堂自号安遇居士先是卜夀藏于报国山仁济院祖妣魏国墓左因作小庵于山下号安遇山房命仲兄书其扁后既葬于长汀而山房亦废仲兄遗墨尚存从子濚装池求跋痛念父兄相继下世二十余年抚卷不胜感泣
　　跋王恭叔所藏渊明雪中诗图
　　初寮跋祖颍所藏东坡帖言吏部赵公元丰元祐与坡为代所藏则公使淮南时坡所行词也言公之孙竒育而不及弃竒盖寮之爱壻也集中与之赓唱近三十篇亦谓之赵十六有云何敢壻君真好友端来学道伴衰翁与之别则曰吾诗如钟须子撞岂可一日相参商则翁壻之间固可知观此图则又知其兄弟之相与风度殊不凡王郎示余此卷余何敢望寮君之伴我亦我家之祖颍也
　　跋先大父徽猷阁直学士告
　　政和间先大父少师被命守乡邦再任至四年宣和二年方腊起睦州连陷睦杭歙处四郡声摇两浙承平既乆至勤京师遣大兵而后勦灭时先祖备御甚严保全郡境适召赴阙下不敢遽去奏乞侯代以安人心事定奏闻遂升学士纶告既登之石足为家宝惟是词臣不知其详襃词既简外祖汪公所记钥实知之时诸父多仕于外九伯父暨先君待次里中扬州倅卞公养直圜在伯父馆下为此跋语亦未深攷也钥昔闻之腊之初起本无足畏朱勔父子以花石进奉等结怨东南所在顽民好乱者与腊相应贼势日张其实皆村民也少随侍处州闻其来处也止以数舟载百余人绛帛帕首带镜于上日光照耀自龙泉山间乱鸣钲鼓顺流而下诸邑洎城中望风而遁略无守备遂据州城又欲破温州赖刘教授士英唱义坚守台州赖滕司户膺二城皆全钥尝仕二州尤闻其详温则处贼洪再使其徒来攻其西吕师囊以魔术发于台之仙居既破乐清又攻其东危甚郭少保仲荀等以西师来援始免台亦师囊之党攻城甚急久而后解二城虽仅免而城外皆为盗区蹂躙残灭甚矣越分帅府虽不至为贼所迫而剡川新昌魔冦大炽被害最酷及宁海俱与奉化为邻避地而来者如织恐贼徒杂于众中人心恟恟先祖经画大略如汪公之记神道碑云台越二城虽全而外境皆残破惟明六邑秋毫无犯为得其实矣爰是东备海道南塞新剡寜川之冲布耳目逺斥堠戒僧寺不复鸣钟有急则鸣以为警贼知有备不敢犯我在诸郡中阖境独全明赏信罚境内之盗亦不得发发亦辄得祐陵知之深嘉屡叹故赏之尤厚冦既平改睦州为严歙州为徽剡县为嵊亦可见当时之事变矣钥不肖且老每念先祖之功无有发其幽潜者会从子深以此卷求跋敬叙所闻使后来者知之
　　书机汲记赠姜子阳题其后
　　乾道五六年间先光禄守括苍兄弟随侍郡斋中无处不对谿山之胜而山无水源取汲于谿一日试同仲兄步至谿浒一下数百步又攀援而归喘汗乆不定相顾曰徒手上下犹如此彼卒辈负水而登日不下数四其劳甚矣思有以免之竟无防而止后偶读刘宾客集有机汲记聱牙难晓详究其説则哑然曰是可施于括苍无疑然乆无所告语姜子阳钤辖沿檄来归因语及此询问甚悉是有心于利物者因为録宾客所记又命工作小式以遗之归见黄堂傥献其説而赞成兹事纵未能笕以达于正堂但得引寘山上而运之比汲于谿者大有间矣外而公厨及公帑酿酒之须皆可以济下至岩居而谷汲者亦可仿此若小有不合则又在润泽之功子阳幸加之意焉
　　跋豫章别集　【原目此首后有跋王伯奋所藏文苑英华跋清閟居士临修褉序二首今竝佚其文】
　　一诗二铭赞颂三序説四记律赋笺注老子一篇杜诗六十首东坡少游参寥各赋春日诗十首参寥第八首云梅梢青子大于钱慙愧春光又一年亭午无人初破睡杜鹃声在柳花边山谷别集书王氏梦锡扇乃是此诗但首句云压枝梅子末句云杜鹃啼在柳梢边岂山谷爱参寥诗尝书之扇耶山谷以承天院塔记为人所讦遂贬宜州记文及毁壁序皆见此集








　　攻媿集卷七十三
　　钦定四库全书
　　攻媿集卷七十四
　　宋　楼钥　撰
　　题跋
　　跋沈智甫所藏东坡帖　【原目此首前有跋五諌帖一首今佚其文】
　　坡公以端明殿学士侍读学士为定州安抚使绍圣元年落职知英州道贬宁逺军节度副使安置惠州帖中又言过邢州疑是此时再遭逺斥不知所与何人既言道友恐是佛印参寥诸公以书唁之公不领细人姑息之爱而望其警策以进于道一见梁邢州之善政而亟称之不计身之百谪恐一善之不闻呜呼此其所以不可及也
　　跋扬州伯父所藏张魏公帖
　　魏公谪连州凡四载夫人侍太夫人居长沙绍兴二十年移永州始迎版舆同处时伯父扬州以湖南漕兼潭帅权臣当国士夫或以倾覆迁客为进身计伯父义概凛然刘杼山在全则持使节以过之魏公在连则时节餽问其母自潭过永又津其行魏公所以致谢之勤也百谪不怨惟思报上徳而收拾人物之心犹不少忘可以畧见公之所存矣
　　又钱希白三经堂歌
　　绍兴二十四年嵗在甲戌先银青部纲过仪真钥实侍行时七伯父方以漕使兼扬州遂到郡斋公余出示书画卷有草书一轴末章云君家世世为好官后书钱希白今五十年矣偶以问诸孙而桂始出此卷葢三经堂歌也希白名易呉越国王倧之子与其兄昆随俶归朝愿从科举年十七举进士御试三题日中而就言者以其轻俊而黜之太宗语苏易简曰朕恨不与李白同时易简曰有钱易者李白才也太宗喜曰若然当用唐故事召至禁林防盗起剑南不果用复举进士甲科又举贤良方正科官翰林学士俊逸过人为文数千言顷刻而就又善行草书有文集在秘阁观此卷可知其人也宋谏议敏求着东京记载崇庆坊司空致仕李昉宅有孝经道徳经为三经堂家有东京图崇庆坊在城之东北有李昉司空宅则诗所谓夹城尽北十里街者也黑轓葢用汉旧仪丞相两黑轓事攷其家谱子孙为郎者众独未知客曹为谁司空之子宗谔为翰林学士年不及五十真宗甚悼之恨不及大用且曰自国朝将相家能以声名自立不坠门阀者惟昉与曹彬家尔宗谔之子昭述亦为翰林侍读学士从子昭道为天章阁待制世世为好官非虚言也
　　跋从子深所藏书画
　　东坡
　　公以元祐五年在杭州治西湖四明图经载太守七人皆止书元祐年韩宗道李莘李闶王子渊张脩刘淑吕温卿不知所与何人谓视此民犹公民虽欲勿与得乎
　　钱明逸　张文潜
　　钱子飞父子兄弟俱中制科作字犹有父风然以言事致杜范富三公皆罢政惜哉张右史手书自有一种风气与大礼庆成赋藳相类
　　林和靖　蔡端明　范太史
　　和靖名逋字君复而曰君复顿首古有此例比西台差少肉信然求仲葢用三径事也蔡端明诗见于集中第八卷题云二十二日山堂小饮和元郎中牡丹向谢之什范太史笔势端重似其为人集中今无此诗家传谓自绍圣之后贬责万里屡遭焚溺之厄元符丧归再严党禁家藏文字固已不全靖康避地迁徙所存益少悲夫
　　刘杼山
　　伯父扬州与杼山同在京师太学相与最厚观此书词交情可见此皆在贬所书也第二帖三霍之言虽出雅谑葢是时鲜有与迁客相亲者故鸿庆孙尚书亦有望望然如避垢污之言其志先伯之墓有曰余谪洮阳夀玉方持湖南使者节过我相劳苦如平生与此意不侔矣第三帖问疾而进苦语有味其言哉钥少随侍溧阳及拜公牀下见与伯父一书其言尤切有曰久闻夀玉后堂甚盛某不敢谓然吾侪老矣违情逆境固不可堪若纵意于声色之娱为计似疎其于保夀命也左矣人世浮生其谁不死眼前亦何尝见有百嵗之人然古人必谓衞生有经者大恐未死以前或因此疾病纒身举动须人其况亦何可堪也尝厯厯服膺此言不知旧帖何在前辈责善之义如此陶公安世因公之言遂为伯父上客后所立亦不负二公之知时先君银青为道州佥幕避伯父亲嫌而归亦过清湘见公故帖中两问及后在溧阳受知尤深公尝曰某无他长颇能对客发书草圣飞动观者必谓敏手钥亲见其落笔沈着详缓甚不茍也感怆畴昔谨为详志之
　　李西台
　　西台不惟以书名毎见其诗真有唐人风度纸尾花押笔力亦不凡
　　钱曲台【昆】吕芸阁【大临】苏后湖【庠】
　　钱裕之善草而字体又与希白子飞不同郤近李西台但未老耳芸阁先生经学之余词翰皆有余韵后湖居士诗笔俱老岂夺命鬼手之后哦诗结字尚有余习耶止之讳正由了翁次子其与前辈相接如此家风可知
　　游御史酢
　　建安防先生从伊川逰在谢上蔡杨山之间宜其与了翁父子相厚也龙舒为今佳郡是时乃空乏如此天灾流行可无先备耶
　　赵清献
　　清献平生四入蜀先为蜀州江原县后厯梓益两路漕使又两知成都最后则已为执政矣神宗亦曰能为我行乎帖中言寄家甬上单骑入蜀是为部使者携一琴一时耶
　　徐东湖
　　徐东湖与了翁家相厚如家人通判郎中即了翁次子止之也呼以仁弟情义可知
　　韩南阳　宋宣献　文潞公
　　南阳为元章简公书神道碑字体庄重正如此宣献传言笔法精妙上尝取所书千字文及其家之墨迹藏禁中故敝纸渝墨尚有典刑潞公翰墨飞动使人望而畏之
　　曹子方
　　祐陵盛时曹公上书极论时事庙堂质责之问所从知对曰天下皆知之而相公不知所谓焉用彼相遂贬去京尹不忍辱之引颈荷校而行吏卒问何以为路费曰少俟吾子已而一介草履负担而至即其子也问所携前则草履后则干粮卒辈愤然欲加捽辱子奋曰我父得罪朝廷尔曹敢加无礼我当杀尔愕不敢动靖康初召还寖至枢筦又闽人也宜乎逰了翁之门
　　石曼卿　张都官
　　石学士以书名所谓愈大愈竒者张都官未知何等人要是前辈作字不茍如再拜尊施于所敬今亦不见此风矣
　　张魏公
</div>
    <div class="pagination">
<a href="攻媿集_page61.html">上一页</a><span>...</span><a href="攻媿集_page57.html">57</a><a href="攻媿集_page58.html">58</a><a href="攻媿集_page59.html">59</a><a href="攻媿集_page60.html">60</a><a href="攻媿集_page61.html">61</a><span class="current-page">62</span><a href="攻媿集_page63.html">63</a><a href="攻媿集_page64.html">64</a><a href="攻媿集_page65.html">65</a><a href="攻媿集_page66.html">66</a><a href="攻媿集_page67.html">67</a><span>...</span><a href="攻媿集_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
