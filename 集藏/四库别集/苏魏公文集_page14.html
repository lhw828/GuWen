<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 14 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 14 页/共 46 页</h1>
    <div class="content">　　奏乞今后冲改条贯并委法官详定
　　臣窃以国家承平百年遗文坠典罔不修举固巳跨越汉唐规模宏逺矣而扵法令之间犹有所未尽者岂非前后论议之臣不能推原其本苟徇一时之便遂着而为令后之有司用之小或乖戾又复更易是致朝廷宪章未得一定夫圣王之法欲其简约而明白使人易避而难犯然后垂之乆逺为不刋之典如唐之十二律本朝之刑统是也虽歴数百年其间勅条之更改者多矣而二书独不废者以其得简明之意故也自编勅之兴号为繁宻而中间冲改率不过一二十年又复重定葢文繁则易攻事宻则难悉只如嘉祐编勅颁行未数年而续降散勅又増扵前日以此无知之民至有轻犯扵法舞文之吏得以高下其手其葢在乎更改不常耳臣去嵗任淮南转运使日承准三司行下当年九月三日中书劄子为据江西转运司及江淮发运司起请防吉等州新船借装一运上京山东排岸司等处不得擅行截拨条约一道计四千七百余字臣看详大抵只是约束不得截拨新船徃不系指定路分则编勅巳有留纳州府违之者自当严断矣其添入兵梢等合纳处朱钞回归梢工科违制兵士严断若是创立上项刑名只当扵本条下添入此一节可矣不必具载行遣使州郡烦费抄録若欲出榜暁示则数千余言有司看览尚或不悉岂庸愚兵卒能尽暁耶以此言之备録行遣徒有惑乱都无所益臣欲乞今后应有臣寮等起请刑名并委法寺及三司等处同共检详编勅果有未备即扵门目内意相附近处添减裁定明言扵某条内添减计若干字或是创立新条亦明言扵某条后添入一条计若干字其冲改者即云某条自某字至某字计若干更不行用然后奏请颁下诸路便令诸州军扵编勅内添入逐件事节讫奏其先行下自降嘉祐编勅以后续降散勅亦乞委法官将逐件事节与编勅相参重行删定了毕日依此颁行仍明言多少条件各合附在某门目中或増减或冲改别立条目共计多少事件若干字数分明别白颁降诸路使州郡用法知所适从免令法吏检坐之际有所隠漏致出入刑名其散勅即乞更不行用所冀三尺之法无前后之差画一之规载清静之美寔治道之所先急者也
　　奏乞那移诸路有剰常平广惠仓钱斛赴府界
　　臣伏见先朝置广惠仓别贮天下户絶田土夏秋租课准备冬后救济阙食贫民其仁恩至厚然天下土地有肥瘠故所收钱斛多少不等以此多处常有余而少处常不足致朝廷之恩未得均遍臣访闻江南东西淮南两浙等路州军见在斛防多处每州至三二万石并是粳米仍有见钱在外兼逐年俵散数目不多契勘府界诸县户絶租课昨准朝防平估价例令人户扵府司送纳见钱充济四福田院贫子支用外去年十七县广惠仓见在斛防共只有八千余石仍多是谷豆杂色依常平俵散亦有不足处况值昨来荒歉诸县镇乡村冻馁之民甚多见今官中散俵粥米日计不下数百石虽近防朝廷降到空名祠部召僧行进纳钱斛相兼赈济故目下贫民得以充哺稍不失所然而丰荒常数不可前知万一将来夏秋重罹不幸计今所余必不能接济诚不可不预为准拟也臣欲乞朝廷特赐指挥江淮等四路提防刑狱司契勘辖下诸州军广惠仓见在钱斛除本路见有饥歉州军须至那移应副赈济并更约度量留合要准备数目外其余剰数钱斛并令擘画附搭发运司纲运般载上京委提防司俵散阙絶县分收贮以充广惠之数或虑斛防重滞猝难般运即乞令逐州出粜见钱附纲前来就近擘画收籴斛防损彼有余助此不足则逺近之民无不毕被朝廷之惠也
　　奏乞体量放税
　　臣伏见开封府界诸县见有人户披诉旱灾旧例本府奏乞朝廷差官同本县知佐依条亲诣逐户田段一一检覆臣累曽宻切体访得委是旱损苗稼甚多其低下曽得雨处虽有薄熟亦所收无防况乡民见各雨布种秋田若更勾集只应检覆诚恐有妨农事畿甸之民所宜朝廷倍加存恤臣欲乞特降指挥今来所差官许令与当职官一员只扵诸县逐乡村体量蠲放苖税更不亲诣逐户田段所冀行遣简便不至劳扰












　　苏魏公文集巻十八
　　钦定四库全书
　　苏魏公文集巻十九
　　宋　苏颂　撰
　　奏议
　　奏请考校知县县令盗贼为殿最
　　臣伏覩条制约束捕盗官吏至为严宻而乡村盗贼未甚衰息及不尽败获者葢由赏罚止扵巡检县尉而不及知县县令故也臣以为巡检县尉但能捕盗而不能使民不为盗若知县县令则其职在按察所部无所不统使之肃清一境势不难也窃观今天下县邑有得人处徃徃预为条教暗设方略既备之有素则奸凶无能措手纵有窃发终亦为之擒擿其因循之人则不然见责任所不及至有以盗贼为非已职事而不留意故奸党得以容隠重为乡村之患者良为此尔臣谨按考课令每年尚书省诸司得州牧刺史县令盗贼多少并送考司是古之长吏有考校盗贼之明文近世遂废其法甚无谓也况今州县务课额稍亏官佐犹不免累岂良民罹剽劫之害而亲民之吏独不任其责乎臣欲乞朝廷下审官院流内铨共加详定自今知县县令任内遇有强恶贼盗并获与未获并即时批上印纸厯子成考或罢任日校其殿最量立赏罚如此则当官之人各知儆劝制盗之本斯亦一端
　　奏乞粜官米济民
　　臣窃闻近日甚有近北灾伤人民流移徃隣路州军逐熟寻有朝防下诸路令州县常切存恤恭惟圣恩溥施靡所不逮然恐州县拘文不能上副仁悯之意何则流民所之惟是嵗丰物贱便为安居之地今并淮诸郡虽稍登稔若食口既多必致物价腾踊万一将来秋成失望漂泊之民未有归业之期坐食贵谷便见失所彼时须烦县官赈救为惠差迟则其敝益甚矣臣以谓存恤之法莫若先平物价欲物货之平则莫若官为粜给使之常食贱价之物则不觉转移流徙之为患也臣欲望特降朝防应有流民所聚州县权将上供或军粮米斛比见今在市实直量减分数估定价例将来更不得添长专差强干官一员置场出粜直流民归业日即罢其约束事件并依昨来在京粜施行收到价钱却委转运司和籴斛斗充数如此擘画比之出粟赈济所费寡而所惠溥惟朝廷垂意幸甚
　　论东南不可弛备
　　臣伏以杭州东南要藩控压江海钤辖司总领一路兵甲贼盗公事其间郡县皆边江湖雈苻啸聚葢常有之而人情轻扬易为揺动当平居无事之日尚须隄防况值嵗时不易编户失业者多盗贼乘间伺隙可不预为之偹耶臣窃知向来有南京曹郓州厢禁军三五指挥在彼驻泊前年尽巳抽归将下未曽添填或闻近日亦曽差拨前去犹未及元旧人数臣欲乞朝廷因此灾伤盗贼稍多之际特赐掇那近郡厢禁军三数全指挥徃彼驻泊委自钤辖司常切体量本路如有羣党盗贼州县力不能制者立便相度人数差拨应副协力捕捉免致展转结集骚动州县
　　奏乞开修破藏口复三堂分杀黄河水
　　臣伏见河决小吴繇澶魏恩冀瀛沧诸州干宁军境内北流至界河东折入扵海诏防顺水所居使为河道不复修塞决口此诚治河之上防而千古之大利也窃闻水官行郡县图方略但欲循水缮营防竭而未议下流函纳之利害臣询诸道涂之言以谓向之东流自澶渊至盐山皆独行不与诸水杂隄防甚逺犹或时有湓溢之患今既北行则与御河胡卢滹沱并合其在恩冀之间稍自成川则无复为害下至五迁渠数道皆合扵徒骇俱入御河直注干宁军界只有木门朴桩劈地三处通流界河而界河河道亦不甚广阔既受众水必须壅遏难行见今沧州界御河増减不常时或逆行乃下法不快之验明矣即目未甚湍猛而干宁军巳告危急异时万一秋水暴至界河疏泄不迭则沧州御河亦恐泛滥为患宜乎预为之虑也臣窃谓治河之急最在先度下流之势大禹酾二渠播九河是也汉之议者所谓多穿漕渠以分杀水怒太宗朝案河使者刘锡赵孚等亦曰治隄防不若分水势近年兴二股之论皆其例也今濵沧州干宁军界乃古渤海之故地而大禹九河之下流自汉迄今皆为大河所经归海之路虽数移徙而不离此境其势使然也臣窃见沧州东北有三堂泊纵广皆百余里下连海道地名黒龙港自来停滀濬流以为堑限近嵗隄防失完见巳浅涸但为污潴葭菼之地其西与御河破藏口及范桥镇相去不过三五十里可以分引河流东注泊内既满溢则由黒龙港以入海其势甚易臣在任内先曽差官相度方议奏请寻以解罢未果上其事今若稍兴工开治以为河道决水入泊缘泊隄防有缺壊处更加増筑以限积水此功一成不惟可以纾沧州御河泛溢之患兼得塘泊弥漫足壮北道之形胜欲乞朝防下水官相度可否施行
　　奏乞修叠京北驿路
　　臣近经过京北韦城长垣祥符等县界多有积水冲注道路五七歩至百十歩泥淖沮洳徃来车马阻滞甚多葢由官司拘文非时不敢辄差人夫是致因循如此臣窃谓三代之时诸侯之国道有秽茀川无舟梁识者犹以为讥方今封域万里皇华四逹蛮夷面内藩方职贡皆由此涂而出若使行李阻碍亦有司之失官也夏令曰九月除道十月成梁皆所以便行旅而使无病渉也近制秋夏税赋输纳之际亦常举行治道路修桥梁之令此皆民事之先急当官者宜为之预虑也臣欲乞特降朝防下开封府界提防司指挥诸县那官检视道路应有水积泥淖阻滞处并许量事差遣人夫如法修叠须令高广使徃来者两不相妨其系沟河通流旧有桥道处即官中支破材植重别创造务要壮实可行车马了毕日令佐常切提举遇有损壊立便完葺其外处州县亦乞下诸路转运司依此施行如此则四方载乘负担之人无不均受其赐也
　　奏乞重立不以赦降原免条约
　　臣伏覩不以赦降原减条勅因庆厯中殿前马歩军司并开封府奏请军营家口作过将欲败露便即逃走指望赦恩即来陈首皆得原罪自此遂有虽会赦降不在原减条臣昨知应天府日有宣毅军人家口犯在登极大赦前以百日限内不曽首后来改嫁又累经赦恩及徳音减降近方事发勘结成案有司拘文不敢断放臣与僚属商议以其曽经大赦难为却科决十年前所犯罪名寻已别作施行讫伏详元起请本为倚赦作过之人情渉蠧害须当戒励及后来因事续降条勅亦多此比臣愚窃度恐不谓再经赦宥或非时减降皆不得原减且再经赦宥动须累年冒犯之人容其追改非时减降岂可预期而指望释放哉诸如此类若皆不与原减是无知之人一时犯罪偶未发觉则毕生负累虽欲改悔其路无由恐非朝廷原情立法之本意又虑法意当然有司不能尽暁未免使人枉陷深文欲望圣慈许下刑法寺重加详明诸称不以赦降原减条并谓犯事后遇赦降自当依法施行若事发或未发间再经恩霈并许依例原减如此则徳泽所施防恩者广愚民抵冐得以自新
　　奏乞増修南京大内
　　臣伏以南京国之东门当吴楚闽越舟车走集之会葢周之寰内而周之北门也自建都迄今六十余年人物风流一时甚盛而宫殿城阙都未修崇惟大内正门以真宗皇帝车驾廵幸曽驻跸扵此肆赦观酺因赐名重熈颁庆楼当时虽稍完饰然犹是双门不改列郡之制内中只有御制诗碑亭子二座外更无屋宇俱是榛芜非所以尊艺祖肇基之邦慰都人徯望之志也臣伏覩大中祥符七年建京制曰可陞应天府为南京正殿以归徳为名即以牙城为大内寻降图修造事虽颁下即未施行天禧中知府王曽相度减省舍屋别具图进呈乞行营建景祐中知府夏竦韩亿相继奏请乞改内前正街中隔城祥辉门及正南外城崇礼等门皆作三门适值嵗时不稔并以陜西事宜未暇及此然亦逐次降朝防令丰熟日奏取指挥嘉祐中知府张方平亦曽经画得防只是修葺过祥辉崇礼二门余尚仍旧臣近叨守钥目覩其事阙门摧侧栋宇隳頽葢由守臣失扵检举欲望圣慈颁命有司令讨寻王曽等所奏再行相度酌中制度修葢归徳一殿并前后门四面轩廊仍改正门为三门大约不过一百余间度其所费亦不甚多若自京师事材八作司般辇事造了材木量差工匠役兵等逐旋修葢亦不至劳扰若谓间架稍多难为遽办即乞只降指挥应天府支破系省钱赴京西木场收买材植先且修葢内门令稍合阙廷制度工毕日渐次经营崇建殿宇等二三年间便可就绪庶几兴王旧都稍为壮丽近圻别钥得以尊严表式四方事体诚重
　　奏乞差防河将副
　　臣伏以南京府城两县一镇正当汴路敖仓营垒官守民居夹河万家最为繁庶旧例每遇汴流泛涨即差府县就粮禁军防河本处兵官自当总辖近以诸军皆隶将下兵官更不统领准条沿汴合差防河兵级逐将依旧例权暂差拨即不言统领之官臣昨知本府日值汴水泛涨寻牒逐将下差拨兵级上河而本将官以别条非本职事不得差委勾当逐官亦不得承受本条又无部领明文其差到兵级连夜在外将官皆不敢徃前照管窃缘府县地分约二百余里两岸摆铺不下数千人并无兵官管勾诚虑暁夕暴露失扵提振深为不便臣欲乞今后如遇防河差出将下兵级许依贼发火起条逐将下那将副一员上河徃来廵觑所冀军旅在外稍得整肃臣所起请只是乞令将副廵辖差出防河兵级即不冲改前后条贯亦不妨本处训练等事
　　论制科取士乞加立防等増取人数
　　臣伏覩今年四月戊申及七月乙卯诏书复置贤良方正能直言极谏科并立定防入三等四等次推恩条制有以见陛下勤求俊良乐闻谠论士之抱术略懐愤懑者当继踵而赴诏矣然臣窃观本朝故事制科程式太严取人太窄自真宗以来每举中第者多不过三人少或一人至有全不收者使豪杰之士有老扵科举而不预甄擢恐非朝廷聴言求士之意臣谨按汉文二年始诏举贤良时对防者百人而晁错为上第武帝元光五年诏举对防者亦百人而公孙为第一歴代沿袭废置不常至唐而特盛每遇亲防贤良等科中第者常不下一二十人建中元年姜公辅等二十五人贞元元年韦执谊等一十七人四年崔元翰等一十七人十年裴垍等一十七人元和三年牛僧孺等一十五人长庆元年厐严等一十五人寳厯元年唐伸等一十九人太和二年裴休等二十二人自余幽素将相等防数十科取人亦众其得士若苏瓌苏颋父子张说张九龄韩休裴垍杨绾崔羣韦处厚姜公辅牛僧孺元稹裴休辈皆出此选卒为辅弼名臣此外竒才博识之士垂名扵后者不可胜数信乎制科亲防可以收揽英俊有补扵治道也而当时应诏之人或命州郡荐举或许上书自陈被召者径赴御试其推恩等第则第三等中书门下超资与处分第四优与处分第五等即与处分由是言之程式葢不甚严而推恩亦不甚厚至周显徳四年始诏逐处州郡依贡举人式例别试解送尚书吏部量试防论三道共三千字内取文理俱优者方得解送上都本朝之制又加以六论或试扵中书或试扵秘阁合格方得赴御试其所试论题务求深奥每举转加艰难致合格者少葢以推恩过厚故取人益艰况国家承平日久天下学士陶染风教竞习艺文而应此科者尤号该洽其程文纵非优长未合上等亦皆扵古今义理潜心有素若防采收施之为政必须优扵专经之人不为无益扵朝廷也臣窃谓今来既立定防等推恩有厚薄则所取亦宜稍加人数臣愚欲望将来或请应人稍多即乞优加分数如合格人少即乞更加第五等分为上下入此等者只依进士第二甲第三甲注官亦不为徼幸若恐更添入流之人即乞以进士诸科御试不合格人数留充制科数目彼此通融俱无所碍如此则四方特起之人咸有荣进之望圣世捜扬之路蔑有壅蔽之嗟矣










　　苏魏公文集巻十九
　　钦定四库全书
　　苏魏公文集巻二十
　　宋　苏颂　撰
　　奏议
　　请诏儒臣讨论唐朝故事上备圣览
　　因臣寮上言请留意近代典故遂诏儒臣检讨唐朝故事日进五条曽未朞嵗省阅迨遍尝闻徳音宣谕近辅以为有助聴断臣伏见陛下只绍先烈勤劳万防治理之间多用仁宗故事外则迩英讲读经史内则臣寮进献封事古今得失之迹忠贤治安之防固已溢黈聪而积渊虑矣而臣愚管之见犹有所陈者诚见陛下稽古奉先之心孳孳不怠故敢复僣越而尽言也臣闻之荀卿之言曰道不过三代道过三代谓之荡言其逺而难信也本朝去唐正同三代其事近而易考所宜宸扆之留聴也臣欲望圣慈特举庆厯故事诏史官学士采録新旧唐书中列帝所行之事与夫羣臣献替之言每日上奏数事清燕之间特赐览观所冀萤烛末光増辉日月臣不胜惓惓之愿【寻诏讲读官不讲日进汉唐故事二公每于逐事后论其得失大旨同列遂以为例】
　　论屯兵漕河大要
　　臣今月初九日入侍经筵进读三朝寳训至咸平六年契丹南牧真宗皇帝尝命辅臣条陈御戎之防因谓宰相李沆等曰今巳屯大兵辽未有隙聚兵广费民力何以充给自来建议营田河道多为帅臣所沮臣伏防圣问屯兵漕河孰长臣寻上对以为屯兵漕河二事相须阙一不可葢天下无事兵虽不用而边防武备在乎戍守则屯兵不可阙也既有戍守必资粮饷积储粮饷须由运漕运漕小阻其费百倍是漕河不可阙也方契丹连嵗绎骚邉城谨备真宗以露师累嵗思长乆控扼之术故语及营田设险储粮赡军之议葢为息民止戈之渐而帅臣不能逺谋但矜甲马雄盛反以设险为示弱故李沆又陈功之难成葢人人互执所见参騐而行寔为至便欲望圣断决行是后虽与契丹讲和然而运河营田终亦不废至今沿邉以为大利又国家禁旅大兵多驻沿河州县皆取运漕之便也臣故曰屯兵漕河二事相须阙一不可臣退而伏思圣问渊奥皆经国裕民之先务臣前对疎浅不甚周悉辄复稽考书传所载前世已行之事进言其一二仰备圣览臣闻古者内诸夏而外夷狄故有侯甸要蕃之限祭祀享贡之令葢异逺近而别夷夏也逺人不服则侯伯之国得以文告而惩艾之故文王命南仲伐玁狁城朔方而玁狁于夷宣王命召公平淮夷至江汉而淮夷来献此攻伐征讨之备素具故也秦并诸侯天下混一而强胡未服始皇使防恬将兵攻取疲敝中国卒无成功此无外御之所致也韩安国将兵屯渔阳上言方佃作时请且罢屯罢屯月余而匈奴大入上谷渔阳掠其人畜而去此失备虞之所致也自尔以来中国未尝无戎狄之患郡县未尝无戍守之役千金之费嵗月相乘由是转漕运粮之防兴焉秦使天下飞刍挽粟起黄腄【直瑞反又音谁】琅邪负海之郡转输北河率三十钟而致一石【六斛四斗为钟计道路所费凡用百九十二斛乃得一石止】卒困民力汉守荥阳军无见粮萧何转漕关中以给食粮道不絶遂兴汉祚此运漕有防与无防相去之万万也赵充国击先零请罢骑兵以歩兵万人留屯要害因田致谷威徳并行大费既省徭役豫息以戒不虞唐姜师度守易州始扵蓟门之北涨水为沟以隔奚契丹之冦又约魏武故迹傍海穿沟号平河渠以避海道运粮者至今頼之此皆屯兵漕河前代之明騐也臣闻帝王之都必据形势故三代居河洛之间汉唐宅咸洛之壤我太祖皇帝尝爱洛阳山川之胜始有建都之意用军校李懐忠陈汴渠运漕之利遂东还京师此实圣断睿谋因时适变贻万世之长防今京师有汴蔡广济转输之饶沿邉有塘泺营屯之固镇压夷夏逾扵金汤非三代汉唐之可拟伦也臣顷在先朝窃闻今太子太保致仕张方平尝防神宗顾问汴渠兴置利害方平奏曰古者建国必依山川今国家都汴实据平夷之地所以为形势者禁旅也资禁旅者粟帛也所以富粟帛者汴渠也望戒有司以时开塞毋辄轻议天下幸甚神宗深以为然审此言亦可见屯兵漕河之大要也臣愚僣易开陈庶防上禆圣政之万一
　　议疏濬黄河
　　臣窃以方今河北之患莫大乎河流未复故道冀瀛之间民被其苦者多矣虽朝廷遣使臣僚建议而疏塞之防未闻定论臣元丰四年知沧州日正值河决小吴北流入御河直注界河同入于海当时诏防顺水所居便为河道不复修塞决口臣在郡日曾遣官按行及询采民言以为向之东流自澶渊至盐山皆独行不与诸水杂隄防甚逺犹或时有湓溢之患今既北行则与御河胡芦滹沱并合其恩兾之间但弥漫濶逺稍自成川居占民田未为甚害下至五迁渠数道皆合于徒骇俱入御河直注干寜军界只有木门广濶既受众水必须壅遏难行至臣代还曽上言乞先相度下流之势窃见沧州东北三堂泺纵广皆百余里下连海道地名黒龙港其泺西与御河破藏口及范荘桥镇相去不过三五十里可以分引洪流东注泺内泺既满溢即由黒龙港以入扵海虽非经乆之画然亦足以纾一时瀛冀弥漫之患寻闻事下都水监后来不复施行近者都水相度欲开孙村口入故道若可行水则用功少而除患多是为上防矣或闻以地近北京恐有浸溢故议亦未决臣以谓河流泛滥未有所向灾及州郡已五六年若不早为经画异时夏秋大水则其患转深矣臣愚欲望特降朝防下都水监及河北转运司合议孙村口若故道尚存盐山海口不至堙涨可以承纳下流即速计功开道万一以北京逼近及海口堙涨未敢便行疏导即乞重别相度沧州界御河破藏范荘桥水口増筑三堂泺南隄以限水势即开口放水由泺入海少寛瀛冀积水之患使目下居民稍获安堵然后别行经度乆逺之利与其坐俟河清曷若两图以救其患伏望朝廷留意不胜幸甚臣陋儒浅识愚无他长尘防近班每慙旷职伏遇皇帝陛下开广言路博访在廷敢竭所闻仰应诏防虽肉食者鄙非有逺谋而狂夫之言或防圣择僣妄之罪万死莫逃
　　奏乞罢起夫修支家河
　　臣勘会扬州近得江淮发运司牒准元祐八年十月二十六日朝防令发运司总领开修楚州涟水县至海州石闼堰下运盐河并创开支家河要见扬州管下县分乡村等第人户立定式様取索五等人户内有系灾伤去处及出役钱不出役钱人户等事并放税分数诣实供报本州虽已依应施行臣窃见淮南系灾伤路分又得转运司牒经冬未有雨雪请差官祈求本州自十一月上旬扵诸神寺观祈祷备至并未有应访闻民间尚未下得麦种已是过时来春必是阙食若更起夫役窃恐民情嗟怨有伤和气臣伏见朝廷故事每遇灾伤之嵗诸色工役并权罢免今来楚海及本路诸处夫役亦非目下急务欲望圣慈特降指挥下发运转运司应系诸处夫役虽巳得许差朝防以今来亢旱并且权罢将来丰熟日再取朝防所贵人情安帖灾沴自息【贴黄议者或谓官出钱粮雇召人夫岂妨农事臣以为若雇募情愿只合出榜招召人自应募今来预行勘防取索乡村限定人数诸县必须据数差科虽不愿行官司督迫岂得避免如此何名雇召】
　　奏乞减定淮南盐价
　　臣伏见淮南一路财赋之数最为浩繁尤借每嵗卖盐额钱一百余万贯资助经费而近嵗以来连并不敷议者咸谓不能禁絶私贩之人侵夺公利而致然耳且濒海之地泻卤所生而又宿亳诸州连接京东西通商地分贩者不宿昔而获厚利虽峻以刑诛亦不可禁絶加以私货美而价贱官货恶而价贵民间既利扵私易则官盐无由出卖得行徃徃只是抑配与傍郭人户及过徃舟船如此课额何从而登办也夫盐味之扵人日食而不可阙者非同茗酤用之有时也以一路生齿之繁食盐者不可胜计而百万之课前后登亏不同非昔之食者众而今之食者寡也葢未思所以制其本尔臣窃闻曩时数有建言者欲将一路官盐设法减价出卖或有欲只减出产州军价直者臣以谓逺近一防减价诚未易遽行若且扵出产地分通泰楚海州涟水军及通商隣境宿亳夀泗等州减定使公私之价不甚辽絶则民间乐买者必众而私贩之人自知利薄而重犯法矣苟度越一州而贩入他州界则道路潜匿必艰扵邻境官司捕搦亦易为禁止也若行之三数年间课额稍登然后于近里州军一例裁减此诚移私货増官利之法也
　　奏乞移屯禁军于真楚泗州就粮
　　臣窃见真楚泗州枕江带淮连接海隅四方辐凑最为繁会其间隠藏奸慝之人固亦不少伺间为盗不可不虞而州郡兵防旷乆不讲内楚州犹稍有备真泗特为阔畧逐州虽有本城兵士数千人除差出外所存不过三五百人各占色役未尝教阅其屯驻驻泊兵士又亦不多平居无事以巡防坐铺尚或不足一有防盗何以枝梧诚宜过为之虑也臣伏见京畿诸县界及近甸州郡各有就粮禁军不少欲乞朝廷相度那移近下军分逐州各与三五指挥徃彼安泊如遇合该出军则更互起发常留一两指挥在州一则就彼粮储稍省漕运之艰二则张大州郡声势使防盗不敢萌窥窬之心三又可以应援东南诸路缓急讨贼之备议者或谓连营乆安重扵迁移臣以谓近者拣选逐处兵士迁补上军其经拣指挥有少阙人数欲乞令本处相度将残零兵士并入一般军分就多依足数目空闲指挥便可废罢却移此军额并量差人员徃逐州置立营房招填土人充军仍逐旋教阅数足则别立将窠如此处置两无所妨
　　諡议
　　司空侍中临淄公晏殊諡元献
　　大理寺丞馆阁校勘同知礼院苏某议曰终官繇三品而上得以諡易名非特宠贵臣而假优礼将以因防典而示劝监举字之美恶视行之贤否至公之道也其法曰主善行徳曰元文贤有成曰献惟二义之美合扵故相司空临淄公之行为宜矣司空神机警异器蕴夙就初起江介已被先帝知奨训言敦勉许以逺至歴文馆登掖垣翼储闱直禁署宠荣便蕃待遇莫贰圣皇纂嗣注意图旧乃践枢极乃賛冡卿出藩入辅垂二十年而至扵大任若其操履端固议论诚慤居官任职所至有声谠言嘉谟入则造膝辟在近宻见谓忠谨如张少儒居朝位除拟公当若崔贻孙至扵好贤乐善特出天性平生以风鉴自许未尝用喜愠加人此又人之难能也故士或被荐用者至有十数年间跻显涂置廊庙若故范文正实同列台司孔给事尝代为御史又称今观文富公扵上使报隣聘亦不以亲疑为间昔胡广与陈蕃并为三司汉史纪之谢安引从子幼度徃备北陲晋人为善焉较之前良在我无愧可谓能知人矣公不私矣始以文艺自着资适逢世进官早成遍歴华要总防宥登宰府持宪纲主邦计爵禄名数极矣而处之若无有也遇事持正动循规凖不为势怵不为利回笃志文史老而益坚作为文章蹈道自信葢得四教之忠信三徳之刚柔礼之中和诗之温厚傅经义以饰行事宜乎遭会两朝大节无玷可谓能保躬者矣有始卒者矣夫委质入朝当政任事有知人之明而济以不私得不谓之主善行徳乎保躬而由礼则行已而有始卒得不谓之文贤有成乎前考功状司空功阀且告葬期请以元献諡谨议
　　赠太师王嗣宗諡景荘
　　殿中丞充集贤校理同知礼院苏某议曰太师少以雄隽闻扵时起徒歩举进士会太祖皇帝收揽天下才杰之士始就便座亲防词艺而太师以文章应对称防擢在第一初仕州掾则有强济之举数以言抗上官上官不能屈时人固以竒才目之累守藩要更使别部咸有能绩其最章章者若说崔翰用兵摘甘陵谋卒禁淮南窄神去豳土妖狐皆明识所照人以防利景徳祥符间种放以隠遁自高先帝屡诏敦迫留置儒馆以有道礼之予告归终南朝之公卿大夫希风仰髙歌咏相继时太师守雍独谓其贾名过实猎取爵位豪断乡里岂退士之节也歴疏诋之言极切至诏放徙嵩山以避之其在朝廷风采尤厉任御史日请间言事绳紏在位无所顾惮及賛枢筦力陈致治之要上颇开纳又论折权贵不容私间当时或诋其矫激太甚而太师处之沛然不疑呜呼古所谓正色立朝者岂近是夫惟春秋之义着媺恶以劝来者国朝之制视爵秩以易其名在书有之布义行刚曰景严恭临民曰荘若其事上无隠强而能断得非义且刚乎布政持法人不敢犯得非严且恭乎即是懿行合诸前典太师无媿矣请諡曰景荘谨议
　　驸马都尉赠右仆射王贻永諡康靖
　　殿中丞充馆阁校理同知礼院苏某议曰中令以名家子出绮纨中性若少成卓然有立刻意坟史志尚恬夷不以门阀自髙思与英游共骛蔼乎令闻见扵士评章圣皇帝雅知其贤特所称激属王姬筑馆甲族求俪众归清雅之范乃膺选尚之恩自兹贵显日隆眷待尤异内外使领多歴烦要时以珍符荐锡銮辂四巡陪防王游显相仪则在帝左右见谓忠恪今上纉戎谟烈图任勲贤荐付节旄更委符竹所至之郡皆名雄剧以条教率下以慈惠及物人用懐畏号为吏师再朝京师留筦枢宥当本兵之地通执政之司简在上心朝夕纳诲外强戎索内辑军和敏于敢行不陂不倚深筹宻画时多赖焉庆厯中夏戎欵归与讲成算皇祐间侬蜑骚岭参受伐谋功成不居谦畏益甚名遂能退识量弥髙归全考终一节无玷諡法曰安乐抚民曰康和徳考众曰靖议者谓中令以帝姻之贵乐民政之勤方时治平尤重外守领镇十数美声沛然得安乐抚民之义賛燮机务垂十五年循晦逺猜不怙权宠虽据要地人无间言非和徳考众畴能及是有司告葬礼有易名旌劝之典惟至公是徇伏请諡曰康靖
　　赠右仆射高若讷諡文荘
　　大理寺丞充馆阁校勘同知礼院苏某议曰仆射纯学懿行着扵州里显扵朝廷而称扵士大夫其为御史也摧诋幸进不顾权戚疏论大庆外朝宪章法度之自出不宜集缁黄辈广为供会请沿唐开延英故事进见辅臣使得从容坐论以究治道及在政府患州郡兵冗稍革招募之法病文武官滥极陈泛迁之又传丞相言斜封徼恩一切愿罢外戚肺腑不可预政皆具为令王守忠叙迁岐路以求节白以家臣其将用将帅之礼处之邪骞永济坐法夤缘欲觊牵复乃引受赇须防赦还官格以沮之奏议恂恂劘切扵上主可扵行而不主扵激讦所务周宻畏人闻知故其谠言嘉谟时多不得而传自始登延阁暨解防宻皆聫职金华日侍清燕援经据古切扵比方上深叹其辩洽歴二府通五期尝谓不得其责行当引去会南师凯旋恳章得罢识者谓其知止足行巳清约不喜俗为蹈道自信誉诽如一虽位为公卿而家若韦布疾且革自云诊证乖盭卒不进药临终虑后不以家事诿朝廷时人善其有始卒葢古所谓知命君子者仆射其人乎惟易名考行之义稽扵典礼拟诸形容宜择其称者諡法曰博闻多见曰文履正志和曰荘若夫学通古今而长扵辩论是为博闻识造贤逹而明治要是为多见值贵幸之势而抗议毋挠是为履正当功名之途而处之不争是为志和以一惠之大配二字之美诔兹遗徳实惟至公请諡曰文荘




　　苏魏公文集巻二十
　　钦定四库全书
　　苏魏公文集巻二十一
　　宋　苏颂　撰
　　内制
　　明堂赦书
　　门下治人莫急于重祭严父孰大于配天昔者周公宗祀明堂而致孝鸿惟仁祖规抚路寝以尊亲参合古今之宜兹谓情文之尽肆我昭考称秩彛祠周爰羣防之长专崇一帝之配圣作明述事并功偕稽吕令之文则享以秋季案鲁经之载则日用吉辛允协灵心奉为常宪朕纂图宸极承训慈闱事举于中礼循其旧向讲亲祠之制一遵先圣之谟对越上神翕受纯嘏五韪来备三稔扵兹属方隅之底宁嘉河流之顺复物无疵疠民用平康荷穹昊之降休致函生之防祉复会一郊之嵗前询七数之谋而乾象垂文晨觌房心之次朝仪取法是为政教之宫适及其时兹用展采陈千乘万骑之仪卫极四海九州之贡羞皆欲有以致其严犹惧无以称其徳前期戒众各扬职以尽恭先甲端诚中集虚而思道始钦柴扵真馆旋备物扵大庭作主侑神帝与亲而并享奠匏及瓉荐暨祼以交行一纯罄而高明歆四气和而诸福应有司已事祝嘏既告以孝慈与物惟新风霆爰布扵号令式均惠泽溥被敷天可大赦天下【云云】延州要藩上郡旧境皇朝建彰武之节以开帅庭先帝宠王爵之封以赐朕履惟山川之严峻本土族之敦厖宜加府号之称用旌受命之地延州陞为延安府于戏合内朝之神事既因锡羡以推仁得万国之欢心又将使民而知孝盖布徳行惠者非贤罔乂任大守重者惟后克艰尚赖文武荩臣股肱硕辅共底缉熈之治庶成忠厚之风咨尔羣伦其体朕意赦书日行五百里敢以赦前事言者以其罪罪之主者施行
　　麻
　　太师文彦博加食邑制
　　门下季秋大享周公之礼见扵经三嵗亲祠国朝以来着为令恭惟皇祐之制肇崇路寝之居稽参节文举合彛典朕遹遵先宪只率旧章奠真祖而欵殊庭奉昭考而配上帝休成熈事爰霈泽扵多方乃眷帝师预制仪扵前识诞均神贶用奨王勲颁以防书告扵朝宷太师平章军国重事上柱国潞国公食邑二万七千一百户食实封一万一千四百户文彦博温良恭俭明允笃诚受天纯粹而生为国夐求而仕方仁皇之在御得元精之佐臣四方于宣文武见乎事业一相处内谋猷着扵防康屡委柄而出藩遂传家而佚老肆朕纂服渇见仪形起真拜扵上司冀翼成扵初政副文母之咨访慰眇躬之寤思闵烦以摠职之劳专任以代工之重四朝元老深有頼扵谟明三事大夫皆仰承扵矩度属举宗祈之典获询肆类之文逮此庆恩乆当封扵成国徇其谦请但増数扵爰田惟邑赋与真租示褒功而崇徳于戏国有大赉葢是富扵善人惠于宗公期永锡扵难老尚交修于一徳庶终誉扵万方惟竭乃诚同底扵道可
　　皇叔徐王颢加食邑制
　　门下稽古仁皇肇太室宗祈之典思文圣考奉一天崇配之祠朕只遹先猷称秩元祀侑神作主克崇严父之恭与物惟新因霈自天之泽式孚庭号用显宗英皇叔永兴鳯翔等军节度管内观察处置等使守太尉开府仪同三司雍州牧兼鳯翔牧上柱国徐王食邑一万二千八百户食实封四千三百户赐賛拜不名颢以族属之尊处公侯之上亲则叔父爵为真王而徳性明诚行能纯备孝友内着靡待乔梓之观言动有常不越宫坛之表而自苴茅建国列邸奉朝名位并髙亲贤莫贰建雍岐之双节奄鳬绎之大邦正考之三命益恭顔渊之一善弗失惟诗书是好非礼义不谈得先秦之古文防同汉室识前朝之旧典莫如东平所谓邦家之翰垣宗室之仪表永为藩辅上奉母仪比禋礼之休成锡纯禧而均被告扵列位宠以徽章増命数扵王家广土田扵邑户仍扵书诏赐以不名于戏积厚者流光虽自文昭之庆位髙者礼异抑由王行之贤茂对明缗之恩益増磐石之固可
　　皇叔祖华原郡王宗愈加食邑制
　　门下国家六圣贻谋百年制礼在我昭考崇奉亲配帝之仪逮兹眇躬思继志述事之训永惟大享之报适协季秋之中时其宗尊实相熈典奉璋在列俨乎陟恪之容涣汗均休厚乃褒优之命皇叔祖宁国军节度宣州管内观察处置等使检校司空开府仪同三司持节宣州诸军州事宣州刺史上柱国华原郡王食邑七千八百户食实封二千四百户宗愈天资浑厚躬服谦防地承帝室之华系衍王家之庆其言甚大深知乐善之方力行有余常事学文之语自先朝之睦族首同姓以分封列邸留朝乆席王侯之宠拥旄拜衮复兼将相之崇处贵不骄好礼有立方其与祭之日能谨事神之难虽百执盈庭皆奉各扬之职而三献成礼允资终事之勤不有异恩曷彰懿行是用因美原之故壤即宛陵之大邦再彻土田并増邑户醻勲之典有国所先于戏歌我将之诗克昭先烈流祭泽之广用奨亲贤只荷厖鸿之休益思寅畏之戒永保天禄克终令名可
　　皇叔祖安康郡王宗隐加食邑制
　　门下天载无声虽备物不足称其徳父尊莫抗非陟配何以昭其功故仁祖所以躬太寝之祠神皇所以专一帝之奉逮此三年之报率遵二圣之谟奠玉祼圭既毕仪而升燎垂缨委佩多显相之在庭宜举庆条首褒宗戚告扵朝寀用广神休皇叔祖保信军节度使庐州管内观察处置等使检校司空开府仪同三司持节庐州诸军事庐州刺史上柱国安康郡王食邑七千八百户食实封二千一百户宗隠挺质端良处躬循谨衍天源之流润为邦族之尊宗早分列郡之封位兼王爵继荷陟坛之拜秩视公台执礼不愆乐善无厌经籍文史常置扵巾箱车马舆台不逾扵科品有大而能谦必豫位高而受命益恭属禋祀之庆成推涣恩而自近井田真食保増锡扵户封将相重侯故优崇扵命数酬勲有典赋禄非私于戏天祐我家宗戚固多扵贤懿祭有大泽宠章寔异扵等伦勿替兢修以永终誉可
　　皇弟大宁郡王佖加食邑制
　　门下朕歴吉季秋蒇事太室尊圣考而配上帝克尽孝诚祈厚福以浸羣元式孚涣号惟予介弟时乃宗英早缘帝子之恩已开爵土今拜大神之贶宜峻等夷皇弟山南东道节度襄州管内观察处置桥道等使检校太尉开府仪同三司持节襄州诸军事襄州刺史上柱国大宁郡王食邑六千户食实封一千九百户佖擢秀天枝分晖星采生知忠孝跬歩不忘扵君亲夙慕善良比年已习扵诵爰自胜衣趋拜择日受封拥汉沔之节旄宅吉阳之疆土巳崇上衮益知伛偻之恭虽处深宫如临师保之敬属精禋之竣事敷惠泽以均休爰即旧封荐加优命増以辕田之赋衍乎真食之租诞告大庭式扬熈霈于戏大事在祀执膰所以惠诸侯宗子维城懐徳所以固宁宇思处家为善之乐知制节谨度之宜期底大成无违防防可
　　皇弟咸宁郡王俣加食邑制
</div>
    <div class="pagination">
<a href="苏魏公文集_page13.html">上一页</a><span>...</span><a href="苏魏公文集_page9.html">9</a><a href="苏魏公文集_page10.html">10</a><a href="苏魏公文集_page11.html">11</a><a href="苏魏公文集_page12.html">12</a><a href="苏魏公文集_page13.html">13</a><span class="current-page">14</span><a href="苏魏公文集_page15.html">15</a><a href="苏魏公文集_page16.html">16</a><a href="苏魏公文集_page17.html">17</a><a href="苏魏公文集_page18.html">18</a><a href="苏魏公文集_page19.html">19</a><span>...</span><a href="苏魏公文集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
