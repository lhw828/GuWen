<!DOCTYPE html>
<html>
 <head>
  <meta charset="utf-8"/>
  <title>
   刘宾客文集 - 第 1 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   刘宾客文集 - 第 1 页/共 24 页
  </h1>
  <div class="content">
   钦定四库全书　　　　　集部二
　　刘宾客文集　　　　　　别集类一【唐】
　　提要
　　【臣】等谨案刘宾客文集三十巻外集十巻唐刘禹锡撰禹锡字梦得彭城人贞元九年进士登博学宏词科厯官检校礼部尚书兼太子宾客其集亦名中山集陈振孙称原本四十巻宋初佚其十巻宋次道裒其遗诗四百七篇杂文二十二首为外集然未必皆十巻所逸也禹锡在元和初以附王叔文被贬为八司马之一又喜以诗词调谑人颇嫉之以是屡起屡蹶然韩愈独与之友善集中有上杜黄裳书厯引愈言为重又外集有作子刘子自传一篇叙述前事亦不甚诋諆叔文盖其人本急于功名致为羣邪所诖误者其文章恣肆宏辨近杜牧之之流而诗律尤精白居易盛推之至谓其在在处处有神物防持陈师道称苏轼诗初学禹锡吕本中亦谓苏辙晚年令人学禹锡诗以为用意深逺有曲折处刘克庄后村诗话称其诗多感慨惟在人虽晚达于树似冬青十字差为闲婉似非笃论也始禹锡所与唱和者白居易及令狐楚李吉甫等皆一时名人尝编其唱和诗为彭阳集呉蜀集汝洛集有梦得所作序引皆在外集中而其书在宋已佚惟正集文二十巻诗十巻明时曾有刋本颇行于世而独无外集故流传甚罕今两淮所进有明毛晋汲古阁所藏抄本纸墨精好盖犹从宋刋本録存者谨合为一编著之于録用还文献通考巻目之旧焉乾隆四十四年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　刘賔客文集巻一　　　唐　刘禹锡　撰
　　赋
　　问大钧赋
　　始余失台郎为刺史又贬州司马俟罪朗州三见闰月人咸谓数之极理当迁焉因作谪九年赋以自广是嵗腊月诏追明年自阙下重领连山郡印绶人咸曰美恶周必复第行无恤嵗杪其复乎居五年不得调嵗二月有事于社前一日致斋孤居虑静滞念欻起伊人理之不可以晓也将质诸神乎谨贡诚驰精敢问大钧其夕有遇寤而次第其词以为赋
　　圆方相函兮浩其无垠窅防翕辟兮走三辰以腾振孰主张是兮有工其神迎随不见兮强名之曰大钧敧以临下兮巍乎雄尊天为独阳髙不可问工居其中与人差近身执其权心乎其运循名想象斯可以讯曰嘻防之未生其犹泥耳落乎埏埴唯钧所措忽然为人为幸大矣工赋其形七情与俱啬智不授畀之以愚坦坦之衢万人所趋防一布武化为畏途人或誉【平声】之百説徒虚人或排之半言有余物壮则老乃唯其常否终则倾亦不可长老先期而骤至兮否逾数而叵量虽一夫之不获兮亦大化之攸病谨荐诚上问兮俛伏以聴是夕寝熟梦游乎无何有之乡抗陛级乎重霄兮异人间之景光中有威神兮金甲而炜煌颔之使前兮其音琅琅曰吾大化之一工也居上临下亷其不平汝今有辞吾一以聴播形肖貌生类积亿橐籥圏匡镕链消息我之司智初不尔啬不守以愚覆为汝贼既赋汝形辅之聪明盍求世师资适攸宜胡然抗志遐想前烈倚梯青防举足斯跌韬尔智斧无为自伐凿窍太繁天和乃泄利迳前诱多逢覆辙名肠内煎外火非热今哀汝穷将厚汝愚剔去刚健纳之柔濡塞前窍之伤痍兮招太和而与居贯以待人兮急以自拘道存壸奥无示四隅轧物之势不作兮见伤之机自无汝不善用吾焉啬乎且夫贞而腾气者膴膴健而垂精者昊昊我居其中犹轮是蹈以不息为体以日新为道倮鳞蜚走灌莽苞皁乃牙乃甲乃殈乃剖阳荣隂悴生濡死薧各乗气化不以意造赋大运兮无有淑恶彼多方兮自生丑好尔奚不徳余以骤壮姑尤我以速老邪观汝百为又或不然赤子哇哇急其能言亦既名物防时蹁跹春耕其丘投种之日释耒而叹何时粟实望所未至谓余舒舒欲其久留谓我瞥如我一子二谁之曲欤彼蒹葭之苍苍兮霜霰苦而中坚松竹之皲皴索箨兮不若榯荀之可怜纳材苇而构明堂兮固容消而力完扬且之晳兮不可以常然当锡尔以老成苍眉皓髯山立时行去敌气与矜色兮噤危言以端诚俾人望之侮黩不生尔之所得孰与壮多不善处老问余而何受教而回蘧蘧形开向之威神孰为来哉乃遽衣促盥端虑涤想委佩低簪持簿叩颡而言曰楚臣天问不詶今臣过幸一献三售始厚以愚终期以夀忘上问之罪濯已然之咎心憎故术腹饱新授驰神清拜手稽首
　　砥石赋【时在朗州】
　　南方气泄而雨淫地慝而伤物妪神噫湿渝色坏味虽金之坚亦失恒性始余有佩刀甚良至是涩不可拔剖其室乃出遡阳眇眡传刃防脊鳞然如痏痂如黒子如青蝇之恶锐气中锢犹人被病然客有闻焉褁宻石以遗余沃之草腴杂以鸟膏切劘下上真质焯见踌躇四顾逌【余周切】尔谢客微子之贻防丧吾寳客曰吾闻诸梅福曰爵禄者天下之砥石也髙皇帝所以砺世摩钝有是邪余退感其言作砥石赋
　　我有利金兮以利为佩遭土卑而慝作兮雄铓为之潜晦如景昏而蚀既兮与肌漆而为疠顾秋蓬之不可刜兮尚可游乎髋髀之外利物防蔽材人惆怅俾百汰之至精蟠一检而多恙岂害气之独然兮将久不试而然彼屠者之刃兮猎者之鋋不灌不淬兮揉错衔鈆日鼓月挥兮刲腴击鲜晥防以耀芒蓊淫夷而腾羶岂不涉暑而防沴兮鼎用之而成妍有客自东遗余越砥圭形石质苍色腻理刬其鳞皴滑以滫瀡如衣澣垢如鼎出否雾尽披天萍开见水拭寒焰以破眦击清音而振耳故态复还寳心再起既赋形而终用一防垢焉何耻感利钝之有时兮寄雄心于瞪视嗟乎石以砥焉化钝为利法以砥焉化愚为智武王得之商俗以厚髙帝得之杰材以奏得既有自失岂无因汉氏以还三光景分随道阔狭用之得人五百余年唐风始振悬此大砥以砻兆民播生在天成器在君天为物天君为人天安有执砺世之具而患乎无贤欤
　　楚望赋
　　予既谪于武陵其地故郢之裔邑与夜郎诸夷错杂系乎天者隂伏阳骄是已系乎人者风巫气窳是已嚣雰浮浮利于楼居城之丽谯实邻所舍四垂无蔽万景坌入因道其逺迩所得为楚望赋云
　　翼轸之野祝融司方隂迫而专专实生沴天濡而雺土泄而泥气罕淑清兮淫氛曀曀中人体支兮为瘥为瘵以旷涤烦兮利居髙于物外我卜我居于城之隅宛在藩落丽谯渠渠四阿垂空洞户发枢眸子不运坐陵虚无嵗更周流时极惨舒万象起灭森来贶予櫺轩之外羣山巃嵸冈陵靡阤势若相拱出云见怪窈蔚森耸露夕霞朝望如飞动檐庑之下大江澒洞支流合输泄入云梦羲和望舒出没两涯涵泳之族聱牙防呀秋水灌盈漩石飘沙流枿轩昻舞于盘涡逮及收潦澹如緑醽白石磷磷倒影罗生苹末风起有文无声悠逺烟緜与空苍然湘沅之春先令而行腊月寒尽温风发荣土膏如濡言鸟嘤嘤三星嘒其晓中植物飒以飘英云归髙唐草蔽洞庭目与天尽神将化并圎方相涵游气杳冥熙熙蔼蔼藻饰羣形枿树童丘积空凝青环洲曲塘含景曜明恢台之气发于春季涉夏如铄逮秋愈炽土山焦熬止水瀵沸翔禽跕堕呀咮垂翅曦赫歊蒸阳极反隂二仪交精下上相歆云兴天际歘若车葢凝矑未瞬弥漫霮防惊雷出火乔木糜碎殷地空万夫皆废悬霤绠缒日中见昧移晷而收野无完块少隂之中景物澄鲜丹叶星房烛耀川原夕月既望曜于丹泉上镜下冰湔尘濯烟宿丽潜芒独行髙躔皓一气之悠然洁有形而溢清杳防明而斐斖想游目于化先夜无眹以徂征金霞晕乎海壖明星方扬斜汉西悬璿柄如堕半沈层澜鸡啁唽而晨鸣兮日荏苒以腾晶动植了兮已分山川郁乎不平复人寰之諠卑汹浩浩以营营追向时之景光不可骤得以再更意华胥之梦还犹仿像而驰精日次于房天未降霜百卉犹泽水泉收脉故道朘【音宣】削衍为广斥水禽嬉戏引吭伸翮纷惊鸣而决起拾防翠于沙砾时时壮风振槁扬埃萧条边声与鴈俱来寒氛委积万窍交激楚云改容飞雨凝滴洒林递响淅沥捎槭飞电照雪以腾光柔蔬傲霜而秀坼躔次殊气川谷异宜民生其间俗言夷招三闾以成謡徳伏波而构祠投粔籹【尼吕反】以鼓檝豢鳣鲂而如牺蟠木靓深孼祅凭之祈年去疠蠲敬祗威击鼓肆筵河旁水湄荐诚致祝郤略躨跜【躨跜虬龙动皃灵光赋】渚居鱻食大掩水物罟张饵防不可遁伏显举潜缒昼撞夜触设机沈深如拾于陆彼游儵之琐类咸跳脱于窘束虽三趾与六眸时或加乎一目亦有轻舟轩轾泛浮拕纶往复驯鸥相逐莫夜澄寂啸歌羣族伧音俚态幽怨委曲逗踈柝扵江城引哀猨于山木巢山之徒抨木开田灼龟伺泽兆食而燔郁攸起于岩阿腾绛气而蔽天熏歇雨濡颖垂林巅盗天和而借地势谅无劳而有年罢士闲人逸为末作求金渚涘淘汰瀺灂流注濻沱繁光熠爚贪贾来贸发于懐握无翼而飞润于丰屋哂耕耘之悒悒徒胼胝以自鞫我处层轩日星回还阅天数而视民风百态变见乎其间非耳剽以臆说兮固幽求而縦观观物之余遂观我生何广覆与厚载岂有形而无情髙莫髙兮九阍逺莫逺兮故园舟有檝兮车有辖江山坐兮不可越吾又安知其所如怳临髙以观物
　　伤往赋
　　人之所以取贵于蜚走者情也而诞者以遣情为智岂至言邪予授室九年而鳏痛若人之夭阏弗遂也作赋以伤之冀夫览者有以増伉俪之重云
　　叹独处之邑邑兮愤伊人之我遗情可杀而犹毒境当欢而复悲人或朝叹而莫息夫何越月而逾时太极运乎三辰转寒暑而下驰有归于无兮盛复于衰犹昧爽之必莫又安得而怨咨我今怨夫若人兮曽旭旦而潜晖飘零日及之萼【日及槿也朝生暮落一名王蒸尔雅】倐忽蜉蝣之衣川走下而不还露迎旸而易晞恩已甚兮叹絶见无期兮永思我行其野农民桑者举按来馌亦在林下我观于途禆贩之夫同荷均挈荆钗布襦羽毛之蕃鳞介之防和鸣灌丛双泳涟漪薨薨伊虫蠢蠢伊豸逰空穴深两两相比何动类之万殊必雄雌而与俱物莫失俪以孤处我方踽踽而焉如我复虚室目凄凉兮心伊欝心伊欝兮将语谁坐匡牀兮抚婴儿何所丐沐兮何従仰饴袴在身兮昔围蹉跌鞶囊附臂兮余馥葳蕤诚天性之潜感顾童心兮如疑哓然有难继之慕漠然减好弄之姿指遗挂兮能认遡空帷兮欲归我入寝宫痛人亡兮物改其容寳瑟偃兮柱絶瑶台倾兮镜奁空寒罏委灰虚幌多风隙驹晨转牕蟾夜通步揺昏兮网黏翡翠芳褥掩兮尘化蛩蛩阅刀尺之余泽见巾箱之故封玩服俨兮犹具繁华谢兮焉従想翩跹于是非求僁窣与防防信竒术之可致嗟此生兮不逢徒注视以寂聴怳神疲而目穷还抱影以独出纷百哀而攻中系曰龙门风霜苦别鹤哀鸣夜衔羽呉江波浪深雌剑一去无遗音悲之来兮愦予心汹如行波洊浸淫怅縁情而莫极思执礼以自箴已焉哉苒苒生死悠悠古今乗彼一气兮聚散相寻或鼓而兴或罢而沈以无涯之情爱悼不驻之光隂谅自迷其有分徒终怨于匪忱彼防庄兮何人予独累叹而长吟
　　何卜赋
　　余既幼惑力命之说兮身久放而愈疑心回穴其莫晓兮将取质夫秉龟楚人俗巫而好术兮叟有鬻卜而来思乃招而祝之曰嘻人莫不塞有时而通伊我兮久而愈穷人莫不病有时而间伊我兮久而滋蔓吾闻人肖五行动止有则四时转续变于所极一嵗之旱人斯具舟三月之热人斯具裘极必反焉其犹合符予首圆而足方予腹隂而背阳胡形象之有肖而变化之殊常经曰剥极则贲居贲而未尝剥者其谁否极受泰居否而未尝泰者又其谁鹤胡不截鳬胡不禆防何罚而踸踔蚿何功而扶持纷纭恣睢交作舛驰似予似夺似信似欺孰主张之问于子龟卜者曰招我以粗问我以防有天下之是非有人人之是非在此为美兮在彼为嗤或昔而成或今而亏君问曷由主张其时时乎时乎去不可邀来不可逃淹兮【阙】孰舍孰操豕喙之毒堇鸡首之贱毛各于其时而伯【音霸】其曹屠龙之伎非曰不伟时无所用莫若履豨作俑之工非曰可珍时有所用贵于斵轮络首縻足兮骥不能逾跬前无所阻兮跛鼈千里同涉于川其时在风沿者之吉泝者之凶同蓺于时其时在泽伊穜之利乃穋之厄故曰是邪非邪主者时邪谅淑恶之同出兮顾所丁之若何夫如是得非我美失非我耻其去曷思其来曷期姑蹈常而俟之夫何卜为言讫执龟而起予退而作何卜赋于是蹈道之心一而俟时之志坚内视羣疑犹冰释然
　　谪九年赋
　　古称思妇已歴九秋未必有是举为深愁莫髙者天莫濬者泉推以极数无逾九焉伊我之谪至于数极长沙之悲三倍其时廷尉不调行当跋而天有寒暑闰余三变朝有考绩明幽三见顾尧之民兮亦昏垫而有叹叹息兮倘佯登髙髙兮望苍苍突弁之夫我来始黄合抱之木我来犹芒山増昔容水改故坊童者郁郁而涸者洋洋天覆地生蓊兮无伤彼族而居向之投荒彼轩而逰昨日桁杨信及泽濡俄然复常稽天道与人纪咸一偾而一起去无久而不还棼无久而不理何吾道之一穷兮贯九年而犹尔噫不可得而知庸讵得而悲茍变化之莫及兮又安用夫肖天地之形为
　　望赋
　　邈不语兮临风境自外兮感从中晦明转续兮八极鸿蒙上下交气兮羣生异容发孤照于寸眸骛遐情乎大空物乗化兮多象人遇时兮不同嗟乎有目者必骋望以尽意当望者必縁情而感时有待者瞿瞿忘懐者熈熈虑深者瞠然若丧乐极者冲然无违外徙倚其如一中糺纷兮若斯望如何其望最乐睎庆霄兮遡阿阁如云兮天顔咫尺如草兮臣心踊跃扇交翟兮葳蕤旗升龙兮蠖略日转黄道天开碧落凝瑞景于庭树掬非烟于殿幕望如何其望且懽登灞岸兮见长安纷扰扰兮红尘合郁葱葱兮佳气盘池象汉兮昭回城依斗兮阑干避御史之骢马逐幸臣之金丸望如何其望攸好宗万灵兮越四隩汉帝仙台兮秦皇海峤霓衣踊于河上马迹穷乎越徼紫气度闗而斐斖神光属天而照耀睆眷眷以驰精耸专专而观妙望如何其望有形视蠢蠢兮穷防防楚塞氛恶兮萧闗燧明晕笼孤月角奋长庚沙多似雪碛有疑城烟云非女子之气草木尽王者之兵审曳柴之虚警破来驰之先声信有得于风鸟示无言于斾旌望如何其望且慕恩意隔兮年光度雕辇已辞兮金屋何处长信草生兮长门日莫徯翠华之傥来仰天以自诉况复湘水无还漳河空注泪染枝叶香余纨素风萧萧兮北渚波烟漠漠兮西陵树夫不归兮江上石子可见兮秦原墓拍琴翻朔塞之音挟瑟指邯郸之路望如何其望最伤俟环玦兮思帝乡龙门不见兮云雾苍苍乔木何许兮山髙水长春之气兮説万族独含嚬兮千里目秋之景兮悬清光偏结情兮九回肠羡环拱于白榆惜驰晖于落棠谅冲斗兮谁见伊戴盆兮何望【平声】岂止苏武在胡管宁浮海送飞鸿之灭没附隂火之光彩鹤颈长引乌头未改恨已极兮平原空起何时兮东山在永望如何伤懐孔多降将有依风之感宫人成忆月之歌歌曰张衡侧身愁思久王粲登楼日回首不作渭濵垂钓臣羞为洛阳拜尘友
　　山阳城赋
　　山阳故城遗趾数雉四百之运终扵此墟裔孙作赋葢闵汉也词曰
　　我止行车霣涕于山阳之墟是何苍莽与惨悴舂陵之气兮焉如踣昌运于四百辞至尊而伍匹夫有利器而倒持兮曽何芒刃之足舒懿王迹之肇基暨坤维之再敷邈汜阳与鄗上怳蛇变而龙摅痛人亡而事替终此地焉忽诸嗟乎积是为治积非成虐文景之欲处身以约播其徳芽迄武乃获桓灵之欲縦心于昏爇其妖熖逮献而焚彼伊周不世兮奸雄乗衅而腾振物象漼以易位被虚号而阳尊终世殚而事去胡窃揖让以为文呜呼维神器之至重兮葢如山之不骞使人得譬乎逐鹿固健步者所先谅人事之云尔孰云当涂之兆也自天乱曰久矣莫可追陞彼墟兮噫嘻独遗武兮贻后王之元龟
　　秋声赋
　　相国中山公赋秋声以属天官太常伯唱和俱絶然皆得时道行之余兴犹有光隂之叹况伊郁老病者乎吟之斐然以寄孤愤
　　碧天如水兮窅窅悠悠百虫迎莫兮万叶吟秋欲辞林而萧飒潜命侣以啁啾送将归兮临水非吾土兮登楼晚枝多露蝉之思夕蔓趣寒螀之愁至若松竹含韵梧楸蚤脱惊绮防之晓吹堕碧砌之凉月念塞外之征行顾闺中之骚屑夜蛩鸣兮机杼促朔鴈呌兮音书絶逺杵续兮何泠泠虚窓静兮空切切如吟如啸非竹非丝当自然之宫征动终嵗之别离废井苔合荒园露滋草苍苍兮人寂寂树槭槭兮虫咿咿则有安石风流巨源多可平六符而佐主施九流而自我犹复感隂虫之鸣轩叹凉叶之初堕异宋玉之悲伤觉潘郎之么麽嗟乎骥伏枥而已老鹰在韝而有情聆朔风而心动眄天籁而神惊力将痑兮足受绁犹奋迅于秋声










　　刘賔客文集巻一
　　钦定四库全书
　　刘賔客文集巻二　　　唐　刘禹锡　撰
　　碑上
　　代郡开国公王氏先庙碑
　　唐制五等有爵服而无山川登于三事得立四庙备物崇祀以交神明敬先报本以辅孝治有国之令典也维长庆三年前相国王公始卜庙于西京崇业里公时镇剑南东川上章曰臣涯官秩印绶品俱第三请如式以奉宗庙制曰可是嵗仲冬申命长男孟坚祔其主于三室明年公入为御史大夫复以十二月躬行烝祭间嵗公出梁州就拜司空礼崇异数庙加祀室太和二年増新室既成祔显考于尊位告飨由礼观之者以为世程第一室曰上仪同州别驾府君讳元政以妣博陵崔氏配第二室曰湖州安吉县令赠尚书刑部员外郎府君讳实以妣赠扶风县太君马氏配第三室曰朝散大夫青州司马赠户部侍郎府君讳祚以妣赠武威郡太夫人贾氏配第四室曰温州刺史赠太尉府君讳冕以妣赠鲁国太夫人博陵崔氏配初周灵王太子晋遇浮丘公化为神时人号曰王家其后遂以命氏显于秦者曰翦三世将秦师子孙分居晋代间东汉有征君霸霸孙甲亦号征君徙居祁县为着姓故至于今为太原人自汉涉魏益以炽昌凡十叶至后魏度支尚书广阳侯冏广阳有二子神念神感神念南奔梁神感北仕齐惟仪同府君广阳侯五代孙也唐兴于太原实従义旗佐成王业故有开府仪同之宠惟刑部府君以功臣子理二邑不跻贵仕故有锡羡后大之祥惟户部府君幼孤以孝闻于乡曲未冠以文售于有司由前进士补延州临安县主簿防诏征贤良策在甲科授瀛州饶阳尉嵗满迁渭南天后在神都而东畿差重遂由渭南转河阳适逢建万象神宫甸内吏分董其役因上书切谏繇是名益闻开元初以大理司直驰轺车聨谳大狱闽禺朔漠所至决平蚤以栾棘伤生晚成剧恙乐就夷旷故不至大官惟太尉府君生于治平时以文学自奋年十有五贲然従秋赋明年春升名于司徒又一年宗御层楼发徳音悬文词政术科以罝髦士府君策最髙授太常寺太祝未防复以能通道徳南华冲虚三真经进盩厔尉天寳中歴右拾遗左补阙礼部司驾二外郎属幽陵乱华遣兵南服因佐闽粤改检校比部郎中行军司马时中原甫宁江南为吉地二千石多用名徳乃以府君牧温州朝廷虚公卿以俟髙第及闻讣永嘉人辍舂罢社搢绅间以不淑相吊焉虽位负于道而迈徳垂矩后之人得以纉承丕扬之其储休启祐有自云尔生三子皆聪明絶人长曰沼以神童仕至检校礼部郎中次曰洁以竒文仕至国子司业今代郡公实季子也蚤在文士籍射策连中咸世其家贞元中徳宗闻其名自蓝田尉召入禁中视草厥后三典书命再参内廷宪宗器之付以国柄翊賛有道虽册免常居大僚今年自梁州请觐上思用旧臣为羽仪遂领太常其公府如故以一心事六君显官重务靡不扬歴且夫起诸生至三公而心愈卑道益广出授黄钺以伯诸侯入服华章以谒家庙追崇极大位血食备多室享全荣而奉昭荐呜呼公侯之孝欤宜书庙器以视乔公之三鼎其辞曰
　　閟宇神庭邃清而严上公之仪四室耽耽牺以洁牲粢以大糦交神尚敬合魄尚气子侄宗工骏奔奏事副笄侈袂俨恪居次孝孙兢兢执爵而升以祼以擩以伏以兴水陆具来羶芗毕登列于圜方其器増増乃禴乃尝敬而追逺二昭二穆孝以尊本瞻瞻几幄蹜蹜堂梱礼成起慕涕落衮濡露践霜谁无永懐不如达者哀与荣偕逢时奋庸谁不得位不如仁人以道为贵惟公之达兮名以显亲惟公之仁兮徳以澡身六朝之清臣一代之全人宜其世家翼翼振振罔不肃祗于庙之门
　　彭阳侯令狐氏先庙碑
　　今上元年七月十三日汴州刺史宣武军节度副大使知节度事汴宋亳等州观察处置使银青光禄大夫检校礼部尚书兼御史大夫上柱国彭阳县开国伯令狐公西向拜章上言守臣楚防被恩泽列为先侯得立家庙以奉常祀制书下其奏于有司于是善相考祥得地于京师通济里居无何新庙成公以守藩故申命季弟监察御史定卜牲练日越八月丁亥祔飨三室塪墉以尚幽设幄以迎精礼无尤违神用宁谧第一室曰秦州上邽县尉讳濬以妣太原王氏配第二室曰绵州昌明县令赠吏部尚书讳崇亮以妣赠太原郡夫人河东柳氏配第三室曰太原府功曹参军赠太子太保讳承简以妣赠魏国太夫人富春孙氏配明年十月公由浚郊以介圭入觐真拜户部尚书进爵为鲁侯既辞戎防得以列侯谒三庙是嵗南至上不视朝又得以时展祭先期致斋栗然以敬既齐尽志歆然永思奉其百顺陈以具物始跻而处恭终献而汍澜既卒事顾丽牲之石宜有刋纪乃俾家老授其牒于所知云令狐晋邑也晋大夫魏颗以辅氏之功始封焉其易名曰文国语所谓令狐文子是已其先周文王之昭毕公髙之裔毕万为晋卿始封于魏自万至颗葢四世其后三十七世蓝田侯蚪仕拓跋魏为炖煌郡太守子孙因家遂占数为郡人蓝田之孙熈在隋为纳言惟上邽府君纳言之孙道克肖而位不至惟尚书府君西州之右族光未辉而徳已基惟太保府君志为君子儒以经明居上第调补阳安县主簿歴正平尉汾州司法参军陜州大都督府兵曹终于太原府首掾始以颛经进既仕旁通百家爱谷梁子清而婉左丘明国语辨而工司马迁史记文而不华咸手笔朱墨究其防防恺悌以肥家信谊以急人徳充齿耋独享天爵故休祐集于身后徽章流乎佳城凡以子贵承泽降命书告第者始赠尚书祠部郎中再赠礼部尚书三加右仆射四为今称【一作四进太保五为上公】先夫人亦四徙封宻印累累邦族耸慕生三子皆才彭阳公为嗣次子从端实肃给今为检校膳部郎中参河东军事季子前所谓监察御史今主柱下方书温敏而有文绰绰然真令兄弟唯彭阳以词笔取科名累参侍从由博士主尚书牋奏典内外书命遂登枢衡言文章者以为冠拥节总戎率身和众留恵于盟津变风于浚都言方略者以为能夫浚师嚄唶难治乗衅窃发寖成习俗莅止五载饮和革心束马来朝熊罴陨涕问公还期觞必祝之留为常伯旋命居守汴人闻公之东近而愈懐翘翘瞿瞿尽西其首言遗爱者可纪焉贵而率礼老而能慕怵惕乎霜露斋庄乎庙祧睦其仲季施及乡党言孝悌者归厚焉勒铭于碑以代夷鼎文曰
　　已孤之孝莫如备物显显新庙四阿三室时惟仲月卜用柔日醴醆苾芬牲牷博腯笾甒在堂萧膋在庭孝孙烝烝躬若奉盈低簪委绅荐俎登铏肹蠁交感涕流縁缨礼以备仪诚以致美祖考来格锡之丕祉工祝告讫退循轩戺乃授风人作诗以纪猗欤彭阳之宠光佐宪皇穆穆皇皇西省东台迭为侍郎国之大政咨尔平章敬宗凝旒俾镇雝丘入为地官令守东州彭阳之忠厚宜介福以夀东郊既厘可复朝右緜緜其胄系于周旧由我显起必昌其后太和纪元作庙之首刻碑庙门龙集巳酉
　　髙陵令刘君遗爱碑
　　县内之大夫鲜有遗爱在其去者葢邑居多豪政出权道非有卓然异绩结于人心浃于骨髓安能久而愈思太和四年髙陵人李士清等六十三人思前令刘君之徳诣县请金石刻县令以状申府府以状考于明法吏吏上言谨按寳应诏书凡以政绩将立碑者其具所纪之文上尚书考功有司考其词宜有纪者乃奏明年八月庚午诏曰可今书其章明有以结人心者掲于道周云泾水东行注白渠酾而为三以沃闗中故秦人常得善嵗按水部式决泄有时畎浍有度居上游者不得拥泉而颛其腴毎嵗少尹一人行视之以诛不式兵兴已还寖失根本泾阳人果拥而颛之公取全流浸原为畦私开四窦泽不及下泾田独肥它邑为枯地力既移地征如初人或赴诉泣迎尹马而占泾之腴皆权幸家荣势足以破理诉者覆得罪繇是咋舌不敢言吞寃衔忍家视孙子长庆三年髙陵令刘君励精吏治视人之瘼如熛疽在身不忍决去乃循故事考式文暨前后诏条又以新意请更水道入于我里请杜私窦使无弃流请遵田令使无越制别白纎悉列上便宜掾吏依囘不决居二嵗距宝歴元年端士郑覃为京兆秋九月始具以闻事下丞相御史御史属元谷实司察视持诏书诣渠上尽得利病还奏青规中上以谷奉使有状乃俾太常撰日京兆下其符司録姚康士曹掾李绍实成之县主簿谈孺直实董之冬十月百众云奔愤与喜并口謡手运不屑鼛鼓揆功什七八而泾阳人以竒计赂术士上言田白渠下髙祖故墅在焉子孙当恭敬不宜以畚锸近阡陌上闻命京兆立止絶君驰诣府控告具发其以赂致前事又谒丞相请以颡血汚车茵丞相彭原公敛容谢曰明府真爱人陛下视元元无所恡苐未周知情伪耳即入言上前翌日果有诏许讫役仲冬新渠成涉季冬二日新堰成驶流浑浑如脉宣气蒿荒沤冒迎耜泽泽【音释】开塞分寸皆如诏条有秋之期投锸前定孺直告已事君率其寮躬劳俫之烝徒讙呼奋袯襫而舞咸曰吞恨六十年明府雪之擿奸犯豪防就施为呜呼成功之难也如是请名渠曰刘公而名堰曰彭城按股引而东千七百步其广四寻而深半之两涯夹植杞柳万本下垂根以作固上生材以备用仍嵗旱沴而渠下田独有秋渠成之明年泾阳三原二邑中又其冲为七堰以折水势使下流不厚君诣京兆索言之府命従事苏特至水濵尽撤不当者繇是邑人享其长利生子以刘名之君讳仁师字行舆彭城人武徳名臣刑部尚书徳威之五代孙大歴中诗人商之犹子少好文学亦以筹画干东诸侯遂参幕府歴尹剧县皆以能事见陟率不时而迁既有绩于髙陵转昭应令俄兼检校水曹外郎充渠堰副使且锡朱衣银章计相爱其能表为检校屯田郎中兼侍御史斡池盐于蒲锡紫衣金章嵗余以课就加司勲正郎中执法理人为循吏理财为能臣一出于清白故也先是髙陵人防被恵风而惜其舍去发于胸懐播为声诗今采其防而变其词志于石文曰噫泾水之逶迤溉我公兮及我私水无心兮人多僻锢上游兮亁我泽时逢理兮官得材墨绶繠兮刘君来能爱人兮恤其隠心既公兮言既尽县申府兮府闻天积愤刷兮沈疴痊划新渠兮百畎流行龙虵兮止膏油遵水式兮复田制无荒区兮有良嵗嗟刘君兮去翺翔遗我福兮牵我肠纪成功兮镌美石求信词兮昭懿绩唐故朝议郎守尚书吏部侍郎上柱国赐紫金鱼袋赠司空奚公神道碑
　　呜呼有唐清臣尚书吏部侍郎奚公贞元十五年十月甲子薨于位诏赠礼部尚书太常考行諡曰某是嵗腊月丁酉葬于万年县之某原后三十有四年子为诸侯为大夫门户有炜于是门下生琢石纪徳掲于我阡云公讳陟字殷衡其先在夏为车正以功封于薛下故以降为谯郡人或因仕适楚复之秦今为京兆人隋唐之际再世以明经为博士家有赐书曽祖简亦以文学为太子司议郎大父干绎仕至光州刺史烈考讳某有道而尚晦终徐州司功参军赠和州刺史由子贵也天以大运生万物而以正气钟贤人至和来宅其徳乃具公实有焉幼而擢陵苕之秀长而成清庙之器羣伦月旦咸以第一流处之及从乡赋暨升名太常果居上第明年诏郡国徴贤良设四科以尽材公居文词清丽之目授文馆校书郎时徳宗新即位声怛虏庭西戎畏威底贡内附诏谏议大夫崔河图持节即虏帐以报之使臣欲盛其賔寮以自大遂嘿表公为介换大理评事除书到门公方为人子不敢许以逺称病弗果行归宁夀春养志尽敬丞相杨炎勇于用才擢公为左拾遗奉安舆而西未防再集荼蓼居后丧将阕是嵗建中四年京师急变黄屋顺动狩于巴梁公徒行间道以归王所既中月而诏授起居郎充翰林学士创钜愈迟病不拜职改太子司议郎従大驾回入尚书为司金元士且参筦之务有顷持愍册宣恩于蓟门将行锡银朱于青蒲上复命称防转吏部外郎是曹在南宫为眉目在选士为司命公执直笔阅簿书纷挐盘错一瞬而剖时文昌缺左右丞都曹差重遂转左司郎中寻迁中书舍人执事者繄公识精以斟酌大政非独用文饰也防江淮间民被水祸上愍焉特命公宣抚之许以便宜及物赤车所至如东风变枯条其利病复奏咸可转刑部侍郎时主计臣延龄以险刻贵幸而与京兆尹相恶以危事中之尹坐谴已又逮系其吏峻绳之事下司宼主奏议者欲文致而甘心焉公侃然持平挫彼岳岳君子闻之善其知道不私刑曹既清以余刃兼领选事居一年授权知吏部侍郎又一年即真是秩言能审官者本朝有裴马卢李四君子物论以公嫓焉时得疾发痈有国医方直禁中上促遣如第且敕之曰某贤臣也悉术以治之及有司以不起闻上震悼加等公娶琅邪王氏石泉公之曽孙友壻皆一时彦士长子某蚤不禄第二子敬则歴太仆少卿今为濮州刺史兼御史中丞赐金紫以连最就加贵秩俾视九卿第三子敬以词蓺似续登文科歴左补阙今为尚书刑部郎中第四子炅举进士最小子某咸砥砺纂修宜为名公家子其迈徳垂裕之光乎公少以名器自任及显达急于推贤视其所举则在西省荐权丞相由右史掌训词在中铨表杨仆射由地曹郎综吏部二公后为天下伟人凡执文章权衡以揣量多士一入中禁考防词三在天官第章句披沙剖璞由我而显者落落然居多推是风鉴移于大冶则镕范之内无非祥金嗟乎天不遐其福而孤民望使由庚之什不作于贞元中惜也初公既齐终诏赠大宗伯后以第三子在郎位被霈泽再追襃至司空故昔之葬仪用常伯而今之碑制用三公云铭曰
　　仁麟智龙为瑞一辰未若君子瑞于人伦惟唐徳宗道类汉宣责实绳下风棱言言公丁斯时籍在隽贤从难表节执羁而还帝曰汝器黄流瑟然可为大僚左右化源乃饰王度乃驰輶轩既执刑柄亦操吏权阳和熈熈贮在顔间守法持正嶷如秋山火不侵玉幸臣畏服鳯鸣祥烟枭噪低跧帝方倚用天不假年公寐无寤其名愈逺门人达者赤舄衮公居甚卑其徳愈尊两子朝服骈驱朱轮佳城何在胄贵之里螭首龟趺徳煇是纪呜呼后人下拜于此



　　刘賔客文集巻二
　　钦定四库全书
　　刘賔客文集巻三　　　唐　刘禹锡　撰
　　碑中
　　唐故福建等州都团练观察处置使福州刺史兼御史中丞赠左散骑常侍薛公神道碑
　　薛在三代为侯国介于邹鲁间传世三十有一为齐所并其公子犇楚锡土田于沛汉末避仇之成都曹魏平蜀徙家汾隂遂为河东临晋人自奚仲为夏车服大夫距今数千年乗轩服冕舄奕冠世言氏族者署为闗内甲姓天意若曰始有功于车服锡尔子孙世世有之公讳謇字某曽祖宝以名家子且有学行歴尚书郎雝州司马邠州刺史王父绘有儁材刺三郡金宻緜皆以治闻累绩至银青光禄大夫封龙门侯烈考承矩以文亡害仕至大理丞公幼承前人之覆露补崇文生嵗满得调主簿书于亳之谯苦二邑又尉于东畿之河清贞元中上方与丞相调兵食思得通吏治而习边事者计相以公为对乃授监察御史里行充京兆水运使局居鴈门主谷籴具舟檝募勇壮且便弓矢者为榜夫千有余人隶尺籍伍符制如舟师诏以中贵人防之声震塞上每发粟泝河北行涉戎落以馈縁边诸军及乗障者虽河塞回逺必克期如合符一嵗中省费万计累加侍御史内供奉赐飞鱼袋有司条白其劳入拜殿内史未防淮海节将以戎倅缺闻事下丞相御史择可者佥曰公政事巳试遂授检校户部外郎兼御史淮南军司马寻转驾部郎中锡以金紫遇府迁申命真相赵国公带中书侍郎代之公主行台留务赵公文茵及境视置邮供帐及郊视将迎部伍下车视帘帏器备乃曰信竒才也此不足以展骥朝廷知之擢为泗濵守既报政就加御史中丞俄迁福建都团练观察使闽有负海之饶其民悍而俗居洞砦【音寨】家桴筏者与华言不通公兼戎索以治之五州民咸説元和十年某月某日薨于位年六十七赠左散骑常侍夫人赵郡李氏无儿蚤世继夫人陇西李氏检校礼部尚书河东节度使説之女生子凝为嗣季子茂以诸侯礼仪返塟故里蛾眉原従周也后二十有三年元曰开成凝为平卢従事谨按令甲砻碑石来乞词以垂于悠久初公治粟于朔陲愚方冠恵文冠察行马外事聆风相厚谓可妻也以元女归之明年愚入尚书为郎职隶计司因白计相召公来防府行有日矣遇内禅惟新愚以縁坐左贬间闗外役竟不克面然而公之徳善灌注心耳孝悌为根柢诚明枝叶之直方为天质礼让縁饰之所至蔼然繇此道也公初下世故人丞相李太师志其墓其畧曰深庄重干敏絶人此与游者传信之词也岂诬也哉故作铭曰
　　河汾奫沦鼎气歊云散为昌光凝为贤人常侍之生其宗孔硕従祖昆弟诜诜三百文馆入仕幽龙未光尺木为阶欻然欲翔司会知材绩宣朔方边师万喉俟我赢粮泝于黄河路出戎疆募乃勇士皁衣挽航膺索臂弧穹庐在旁虏闻公名惮不敢攘安北以南列城相望率有储防皆成金汤入居殿中分巡辇下淮海军大往为司马军中之治可移诸民乃牧于泗乃亷于闽闽悍而嚣夷风脆急恩信绥之妥然如蛰闽方不淑天夺其福公薨于寝頳以复天王废朝赠之金貂莓莓晋原郁矣中条大墓旧阡松楸萧萧笳鼓以归徳音孔昭
　　许州文宣王新庙碑
　　嵗在丙辰元曰开成许州牧尚书杜公作文宣王庙暨学舍于兊隅革故而鼎新也前年公受社与钺且董淮扬汝南之师八月上丁释菜于宣父之室陋宇荒阶不足回旋巳事而叹乃询黄发有乡先生前致辞曰自盗起幽陵许为兵冲连战交捽率无宁嵗耳説钲鼓不闻歌目不知书不害为智尔来生聚教养起居祖习壹出于军容今幸天子怜许民为择贤侯此人人思治之时也公曰诺吾当先后之于是元年修戎律以通众志次年成郡政以蠲民瘼季年崇教本以厚民风我言既従乃卜新宫潩水之濒城池在东登登其杵坎坎其斧绳之墨之凿枘枝梧载塈载涂焉陵虚寝庙敞斋宫严閟轩墀厢庑俨雅清洁门庭墙仞望之生敬外饰觚棱中设黼幄向明当宁用王礼也尧头禹身华冠象佩之容取之自邹鲁及门覩奥偶形画像之仪取之自太学尊彞笾豆青黄规矩之器秉周礼也牺牲制币荐献陞降之节遵国章也蔵经于重檐敛器于庋椟讲筵有位鼓箧有室授经有博士督课有助教指踪有役夫洒埽有庙干公又割隙地为广圃莳其柔蔬而常菹防蓄之御备舍己俸为子钱其孳赢而盐酪釭膏之用给济济莘莘化行风驱家慕恭俭户知敬让父诲其子兄规其弟不游学堂与挞市同繇是縻勇爵戴鹖冠者往往弭雄姿而观习礼矜甲胄者知根于忠信服缦胡者不敢侮逢掖教化之移人也如置邮焉冬十一月许人以新儒宫成来告且乞词欲行乎逺也公名悰字永裕故丞相岐国公之孙岐公弼谐三帝硕学冠天下尝著书二百余篇言礼乐刑政古今损益统名曰通典蔵在石室副行人间今孝孙聿脩之形乎事业播于声诗懿哉能世其家也禹锡昔年忝岐公门下生四参公府近年牧汝州道许昌躬阅其政故不得让遂铭于丽牲之碑铭曰
　　许分韩魏四征之地兵兴已还其鬬防防亦有儒宫轧于兵间贤侯戾止思乐泮水俾人向学王化之始便地爰相新规郁起庙貌斯严堂皇有炜秩秩礼物祁祁胄子入于门墙如造阙里春诵夏载飏淑声风于闾阎浃于郊坰途让班白家尊父兄与化而迁其犹性成昔之委巷相诟交侮今逢亲戚不道媟语昔之连营夸力使酒今遇賔客敛容拱手鲁有泮林鸟革其音许崇学斆民説其教镌于圭石以志新庙
　　唐故朝散大夫检校尚书吏部郎中兼御史中丞赐紫金鱼袋清河县开国男赠太师崔公神道碑
　　太师名倕字某清河东武城人太公望既封于营丘子伋嗣侯伋之孙曰穆伯食邑于崔遂以为氏后十四世至秦末东莱侯意如东莱之子伯基始居清河又十五叶生琰为魏名臣又九叶生休仕后魏为七兵尚书七兵之弟曰寅为乐安太守公即乐安八代孙始以门子补郑州参军力行好学于子道以孝闻处伯仲间以友闻读易至编絶以精义闻至徳中戎羯猾夏王师出征公少有竒志思因时以自奋乃作伐鲸鲵赋上献既闻尔矣果器之防第五丞相以善言利得幸尽付利权始有盐铁使之目慎选寮属表公为介转临晋县丞处繁应卒铓刃不顿府罢再迁至太子司议郎韩晋公时为户部侍郎掌邦赋急于用材荐公为监察御史主河东租庸之务寻转侍御史充京东平籴使建中初徳宗始亲万机储精治本有汉宣与我共理之叹谓大臣求可当良二千石者遂以公带本官权知袁州刺史期月有成诏书显扬就加真秩益以金紫居无何韩晋公为丞相制国用思公前绩乃传召之抵京师授检校户部郎中兼侍御史斡池盐于蒲修牢盆谨衡石煎和既精饴散乃盈商通而荐至吏惧而循法民不絓网而国用益饶嵗杪防其所入赢羡什百诏下襃其能转吏部正郎兼御史中丞且加五等之爵方倚以重任天富其材而不遐其福享龄六十有五贞元七年某月某日遘疾终于治所上闻悼之因降愍册赠郑州刺史赉钱三百万以备饰终之礼明年某月某日返于成周之偃师从世墓也累赠至太师夫人陇西李氏汾州司仓参军咸一之女生才子六人长曰邠及公时已为左拾遗后至太常次曰酆至太府卿次曰郾至外台尚书次曰郇今为廷尉次曰鄯至执金吾季曰郸今为太常卿同中书门下平章事惟夫人姑臧冠族以苹蘩组紃辅佐君子为令妻积三十余年以慈俭忠厚训诫诸子为贤母二十有三年当永贞初顺宗践祚泽流累叶长子邠时为词臣草册书以文当进阶遂上疏乞移荣于亲优诏允之特封清河郡太君士林耸慕皆自痛其不及邠为太常酆为大农咸白发贵绶以奉膳羞诸季各以簪裾给事左右愉愉然先意无违言世荣者举无与比以子贵累封赠至凉国太夫人元和八年三月十六日捐馆舍夀七十有九是嵗十月某日合祔惟太常及尚书暨今相国皆自中书舍人为礼部侍郎凡五贡贤能书得士百四十有八人言兄弟者许为人瑞崔氏之门六人皆入文昌宫其间三人歴八侍郎统而论之三大卿两连率二翰林学士一执金吾言冠冕者许为世雄与姑臧李范阳卢世为婚媾入于姻党无第二流言门阀者许为时表太常二子亦以才能同入尚书璜为吏部郎瓘为司勲郎其它支孙未登金闺籍者诜诜然鱼贯而进文业甚似而孝谨不衰猗欤君子之泽其所从来逺而有光乎开成已未嵗七月甲辰相君受诏于明庭始操国柄仲月奉尝事于家礼成起慕悄然永懐曰古者卿大夫庙有鼎墓有碑皆铭之以纪先徳也今备位宰相敢不敭前人之耿光乃俾家老条白事功咨扵学古者徴其词尚信也又命宗祝卜柔日告于庙尽诚也仪甚备而敬有余斯所谓达礼之君子遂刋勒如式掲于道周铭曰
　　奕奕四姓崔为之冠瞻其门墙倬若云汉善积家肥子孙多材如彼榱栋必生徂徕太公之后弥二千祀炯如贯珠焯见图史显允太师丕承徳基构于其堂亦既塈茨生逢艰虞戎夏交师献赋伐叛忠存乎词兵兴事丛飞挽四驰歴践剧职视屯如夷乃主平籴乃分竹使治粟为邦其道一致蒲实近地盐为利使车来思刬弊立程吏亷商通嵗倍其赢奏课连最徳音襃明就加执法好爵兼荣天赋之才不与夀并生树徳本没扬淑声上闻轸懐侑乐为停赠禭之礼侔于公卿万石贻训根于孝友太丘种徳乃稔身后家有令子妻为夀母三十余年人伦之首六子来侍如龙如虎众妇来馈维筐及筥佩玉鸣环交响庭户申申秩秩欢不逾矩昔为甲族今为兴门天爵人爵蔚然两尊先徳防之黕如重云孕和含粹濯润本根景亳之原图书之川阳陵帝坛磅礴回环世安其神世嗣其贤聆徳风者拜于碑前
　　唐故宣歙池等州都团练观察处置使宣州刺史兼御史中丞赠左散骑常侍王公神道碑
　　常侍讳质字华卿始得姓自周灵王太子晋賔天而僊时人曰王子因去姬为王氐自秦汉以还世多显名由今而上十有一代名杰仕元魏为并州刺史子孙因家遂为太原祁人并州六代孙名通字仲淹在隋朝诸儒唯通能明王道隠居白牛谿防其门皆天下儁杰著书行于世既没諡曰文中子文中生福祚为蔡州上蔡主簿上蔡生勉举进士徴贤良皆上第仕至河中府宝鼎令宝鼎即公之曽祖也祖讳怡渝州司户参军考讳潜扬州天长县丞赠尚书吏部郎中公其季子也始文中先生有重名于隋末其弟绩亦以有道显于国初自号东臯子文章髙逸传乎人间议者谓兄以大中立言弟游方外遂性二百年间君子称之虽四夷亦闻其名字公雅有逺志常自忖度我大名之后不宜无见焉遂力学厚自淬琢扵春秋得其公是于礼得之约侨居淝水上躬督穑事善积于已而淮楚间羣彦多与之游公歉然自少无进取意与游者激之曰卿文儒家子笃志如是盍求发闻【去声】俾家声不頽今夫以文学茫洋当世者谁如华卿庸自弃耶入谋于闺门咸以外言为是因决防而西在贡士籍天和内充不以时尚屑意角逐攻取初无此心如楩楠生于深林未始自贵而度材者一眄歆然在懐故以不争而速售既登第东诸侯交辟之从主者书记于岭南授正字防谋于淮右进协律郎其后佐许下暨梓潼南梁率为上介官至兼监察御史司宪闻其贤徴入南台转殿内歴侍御史改尚书户部外郎复为知已所荐迁检校司封郎中摄御史中丞紫衣金章充山南西道节度副使入为尚书户部郎中以方雅特立除諌议大夫防宋丞相坐狷直为飞语所陷抱不测之罪大僚进言无益公率谏官数辈日晏伏閤上为不时开便殿公于旅进中独感激雪涕居多由是上怒稍解得从轻比公终以言责为忧求为虢州刺史宰相惜去又重违诚请増之以兼御史中丞用示异于人也大凡以智谋而进者有时而衰以朴厚而知者无迹而固公雅为今扬州牧賛皇公所知人不见其迹方其虢略賛皇入相擢为左曹给事中凡有大官缺必宠荐居数月迁河南尹又未防镇宛陵是三者中外所注意不旬嵗而周歴之时论不以为党河南帝之别京其治尚体度风采而别白区处之宣城国之奥壤其治在束吏恵下苏罢羸詟剽轻而劳徕澄汰之公两得其道不由一检率身以俭而素风存任人以诚而羣务举遇中贵人以礼而故态革内洁其志下尽其忠外无以挠扵理三者具求政之有秕曷由哉在镇三载开成元年十二月八日薨于位享年六十三监军使上言有诏轸悼不视朝赠左散骑常侍明年八月十一日于河南府永宁县洛川乡史原从旧阡也初公娶于荥阳郑氏生三女而没今葢祔焉一子曰庆存方齓矣犹子前太原府防军扶执宗长书来请曰扶也蚤孤荷世父常侍之覆露今其嗣幼未任克家姑封琴书司管钥以俟其长窃惧世父之徳音不敭思有以垂于后者以诚告于従叔大司农复命曰俞谨砻贞石以乞词无忽余昔为郎与常侍同列已熟其行实及读墓志即今丞相益州牧赵郡李公之文自称为忘形友其在宣州李公再入相议以第一官处之牢让不取羔鴈所礼则河东裴夷直天水赵晢陇西李行方呉郡陆绍梁国刘蕡博陵崔珦人咸曰得士夫扬州少与也而见器益州寡合也而见亲六从事才不一也而毕乐用是足以观徳庸可勿纪焉铭曰
　　隋有文中绍敭防言当时伟人咸出其门粹气纡余钟于后昆常侍恂恂文中来孙发源髙麓中沫后大兰牙茁然秀出丛荟善不近名其声日彰行勇于退其道愈光哲者知之寘于周行以正持宪以文为郎以和佐戎以恵临邦以直司谏以公駮政守于三川顽民底定乃镇于宣先驰淑声邑中婆娑瞻我斾旌问谁询谋济济君子问谁出内洁洁亷士道本乎心畅于四支治本乎正形于百为黠吏敛手齐民扬眉江淮薮空夜柝弗施公卧于斋邦民凄凄公衣升屋邦民行哭牙璋斯来栁翣言旋棠树未老周人慕焉熊耳之阳泱泱洛川佳城在兹既固且安松楸飋然石马矫然过者必敬宛陵之阡
　　唐故邠宁庆等州节度观察处置使朝散大夫检校户部尚书兼御史大夫赐紫金鱼袋赠右仆射史公神道碑
　　仆射名孝章字得仁本北方之强世雄朔野其后因仕中国遂为灵武建康人曽祖道徳赠右散骑常侍封懐泽郡王祖周洛银青光禄大夫检校太常卿兼御史中丞北海郡王赠太子太保考宪成蚤以武勇絶人积功至魏博节度使终于河中晋绛慈隰等州节度观察使检校司徒兼侍中河中尹赠太保其薨也大臣中书令晋国公裴氏为之碑其名益显公即侍中之元子母曰冀国夫人李氏幼而聪寤父母贤而加爱焉及长好学迁善秀出侪辈邺下诸儿号为书生元和中太尉愬为魏帅下令抡材于辕门取大将家翘秀者为子弟军列于诸校之上公独昌言愿效文职太尉深竒之遂假魏州大都督府防军长庆二年常山众叛害其帅沂国公田司徒于帐下沂公发迹于魏人犹懐之诏命其子布以尚书授钺统魏兵问罪于北疆且报家祸布既启行士气不振涣然内溃独与冗从之旅偃旗而归百愤攻中卒自引决先侍中时为中军都知兵马使兼御史中丞全师在野哄然推戴之请为假侯以镇定中贵人飞驿上闻穆宗夜召翰林学士草诏书以真侯命之实有魏土从众而合权也是嵗公自摄官转本府士曹防军兼监察御史赐朱衣银印推恩以及子也一旦跪于父母前进苦言曰臣窃惟大河之北地雄兵精而天下贤士心侮之目曰河朔间视犹夷狄何也盖有土者多乗兵机际防非以义取今臣家父侯母封化为贵门君恩至矣非痛折节砺行彰信于朝廷无以弭识者之讥寤明君之意节着于外福延于家乗时蹈机祸不旋踵言讫泣下数行父俞母賛天性交感三心既叶万众潜化天子闻而嘉之曰彼真有子乃授检校太子左谕徳兼侍御史充节度副使累迁至散骑常侍兼御史大夫赐金印紫绶既贰军政事如命卿弛张损益得以防决潜革故态人知向方太和二年沧景节度使李全略卒其子同捷窃据故地诏下以文告弗革遂用大刑先侍中表请率先诸侯使元子以督战制曰可公承君父之命乃捐其躯一举而下平原压沧垒由是加工部尚书及王师凯旋上表愿一识承明庐诏允之遂赴北阙下得觌于便殿上曰向吾始征沧州议者皆曰彼魏之姻也虑隂为寇谋吾发使数辈以侦之其还也佥曰尔父沥款于賔筵尔毋抗词于帘下愿絶姻以立效其经始啓发出于尔心今沧海底平防勲之日宜贵尔三族命尔父为侍中迁镇于近地加尔礼部尚书析相衞澶三州为镇以居之俾尔一门大荣以夸天下公拜稽首谢父迁让已爵礼无违者翌日诏下于明庭人咸曰史氏之宠光古无有也牙旗碧幢方指东道侍中以帐下生变闻泰极而否当歌而哭迎柩于路仰天长号因于洛阳之邙山冀国夫人祔焉寝苫枕块以所仇同天为大酷未防诏举金革之义起为右金吾将军累表陈乞有司以违命督之舆疾即路间嵗擢授鄜坊丹延等州节度观察处置等使居四年迁镇于滑一嵗入为右领军衞大将军旋改右金吾大将军又授钺于邠土孟秋至治所首冬遘疾拜章入觐不克展和鸾鞗革之仪薨于靖恭里之私第享龄三十九当开成三年十月二十日上闻而悼之不视朝一日赠尚书右仆射明年二月归于洛都夫人琅邪王氏祔焉继室深泽县君博陵崔氏有一子曰焕生七年而孤仆射之丧自复魄至当门户备祭祀建碑表皆县君之能且命其家老具事功来请曰不恤家而忧幼嗣不知其先人之官业乞词以传于后也君子以为知礼谨书之铭曰
　　斗极之下崆峒播气钟于侍中孔武且贵奉上致命宜昌后嗣仆射承之良弓不坠耳烦钲鼓心説文字虎穴之中生此骐骥太和纪元沧景不防子弄父兵跳浪海壖有隣隂交猬起鸡连诏下薄伐艮隅骚然时惟侍中实统魏师蓄锐未发众心危疑仆射为子陈谋尽词兴言涕零有感尊慈絶姻效节精贯神祗沧波底宁王师襃之乃迁元侯来镇近畿乃胙元子别建旌麾一门四节焜燿当时倐忽变生魏郊纷披乔木虽大盲风不知干云之台列缺焚之哀哀孝嗣丁此大酷迎防帏輤于东洛诉天触地血染缞服礼有金革诏书敦促不遂枕戈骤膺推毂雕隂白马暨于邠谷虽荣三镇不荷百禄绮纨之间珪组累累如彼晨葩日中而萎有妻名家有子稺齿行号执礼归窆蒿里洛水之阳循邙之趾昭尊穆敬幽显同理旧松新栢亦象桥梓刻石纪功垂千万祀







　　刘賔客文集巻三
　　钦定四库全书
　　刘賔客文集巻四　　　　唐　刘禹锡　撰碑下【释门铭记附】
　　大唐曹溪第六祖大鉴禅师第二碑
　　元和十一年某月日诏书追襃曹溪第六祖能公諡曰大鉴实广州牧马惣以疏闻繇是可其奏尚道以尊名同归善善不隔异教一字之襃华夷孔怀得其所故也马公敬其事且谨始以垂后遂咨于文雄今栁州刺史河东栁君为前碑后三年有僧道琳率以其徒由曹溪来且曰愿立第二碑学者志也虽如来灭后中五百嵗而摩腾竺法兰以经来华人始闻其言犹夫重昏之见曶爽后五百嵗而达摩以法来华人始传其心犹夫昧旦之覩白日自达摩六传至大鉴如贯意珠有先后而无同异世之言真宗者所谓顿门初达摩与佛衣俱来得道传付以为真印至大鉴置而不传岂以是为筌蹄邪刍狗邪将人人之莫已若而不若置之邪吾不得而知也按大鉴生新州三十出家四十七年而没百有六年而谥始自蕲之东山从第五师得授记以归髙宗使中贵人再征不奉诏第以言为贡上敬行之铭曰至人之生无有种类同人者形出人者智蠢蠢南裔降生杰异父干母坤独肖元气一言顿悟不践初地五师相承授以寳器宴坐曹溪世号南宗学徒爰来如水之东饮以妙药差其瘖聋诏不能致许为法雄去佛日逺羣言积亿着空执有各走其域我立真筌掲起南国无修而修无得而得能使学者还其天识如黒而迷仰见斗极得之自然竟不可传口传手付则碍于有留衣空堂得者天授
　　佛衣铭【并引】
　　吾既为僧琳撰曹溪第二碑且思所以辩六祖置衣不传之防作佛衣铭曰
　　佛言不行佛衣乃争忽近贵逺古今常情尼父之生土无一里梦奠之后履存千祝惟昔有梁如象之狂达摩救世来为医王以言不痊因物乃迁如执符节行乎复闗民不知官望车而畏俗不知佛得衣为贵坏色之衣道不在兹由之信道所以为寳六祖未彰其出也微既还狼荒憬俗蚩蚩不有信器众生曷归是开便门非止传衣初必有终传岂无已物必归尽衣胡久恃先终知终用乃不穷我道无朽衣于何有其用巳陈孰非刍狗
　　唐故衡岳大师湘潭唐兴寺俨公碑
　　佛法在九州间随其方而化中夏之人汩于荣破荣莫若妙觉故言禅寂者宗嵩山北方之人鋭以武摄武莫若示现故言神通者宗清凉山南方之人剽而轻制轻莫若威仪故言律藏者宗衡山是三名山为庄严国必有达者与山比崇南岳律门以津公为上首津之后云峯证公承之证之后湘潭俨公承之星月丽天珠玑同贯由其门者为正法焉公号智俨曹氏子世为郴之右姓兆形在孕母不嗜荤成童在侣独不嗜戏其夙植因厚者欤生九年乐为僧父不能夺其志抱经笥入岣嵝山从名师执业凡进品受具闻经传印皆当时大长老我入明门不住诸乘我行觉路径入智地居室方丈名闻大千防法大臣多所賔礼嗣曹王臯之镇湖南请为人师自是登坛莅事三十有八载由我得度者万有余人人持寳衣解璎珞为礼公色受之谓门弟子曰彼以有相求我我以有为应之凡建寳幢修废寺饰大像皆极其工应物故也元和十三年九月二十七日中夜具汤沐剃颐顶与门人告别即寂而视身与色无有壊相呜呼岂生能全吾真故死不速朽将有愿力邪余不得而知也问年八十二问腊六十一葬于寺东北隅传律弟子中巽道准传经弟子圆皎贞璨与其徒圆静文外恵荣明素存政等欲其师之道光且逺故咨余乞词乃作长句偈以铭之曰
　　祝融灵山禹所治非夫有道不可止中有毗尼出尘士以津视俨犹孙子登坛人师四十祀南方学徒宗奥防幼无童心至儿齿识灭形全异凡死长沙潭西几五里陶侃故居石头寺门前一带湘江水吁嗟律席之名兮与湘流而不巳
　　牛头山第一祖融太师新塔记
　　初摩诃迦叶授佛心印得其人而传之至师子比丘凡二十五叶而达摩得焉东来中华华人奉之为第一祖又三传至双峯信公双峯广其道而岐之一为东山宗能秀寂其后也一为牛头宗岩持威鹤林径山其后也分慈氏之一支为如来之别子咸有祖称粲然贯珠大师号法融姓韦氏延陵人少为儒博极羣书既而叹曰此仁谊言耳吾志求出世间法遂入句曲依僧炅改逢掖而缁之徙居是山晏坐石室以慧力感通故旱麓泉涌以神功示现故皓雪莲生巨蛇摧伏羣鹿聴法贞观中双峯过江望牛头顿锡曰此山有道气宜有得之者乃来果与大师相遇性合神授至于无言同跻智地密付真印掲立江左名闻九围学徒百千如水归海由其门而为天人师者皆脉分焉显庆二年报身示灭道在后觉神依故山戒香不絶龛坐未饰夫岂不思乎葢神期冥数必有所待太和三年润州牧浙江西道观察使检校礼部尚书赵郡李公在镇三闰百为大备尚理信古儒交修始下令禁桑门贩佛以人者而于真实相深达焉常谓大师像设宜从本教言自我启因自我成乃召主吏籍我月入得缗钱二十万俾秣陵令如符经营之三月甲子新塔成事严而工人尽蓻诚达而山神来防愿力既从众心知归撞钟告白龙象大防诸天声香之蕴如见如闻即相生敬明幽同感尚书欲传信于后逺命愚志之夫上士解空而离相中士着空而嫉有不因相何以示觉不由有何以悟无彼达真谛而得中道者当知为而不有贤乎以不修为无为也
　　袁州萍乡县杨岐山故广禅师碑
  </div>
  <div class="pagination">
   <span class="current-page">
    1
   </span>
   <a href="刘宾客文集_page2.html">
    2
   </a>
   <a href="刘宾客文集_page3.html">
    3
   </a>
   <a href="刘宾客文集_page4.html">
    4
   </a>
   <a href="刘宾客文集_page5.html">
    5
   </a>
   <a href="刘宾客文集_page6.html">
    6
   </a>
   <span>
    ...
   </span>
   <a href="刘宾客文集_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
