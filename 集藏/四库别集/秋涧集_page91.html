<!DOCTYPE html>
<html>
<head>
    <meta charset="UTF-8">
    <title>秋涧集 - 第 91 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 91 页/共 110 页</h1>
    <div class="content">　　从谏
　　汉贾谊保傅篇曰太子既冠成人免于保傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不愧【谓习闻规诲与智俱长故谏之虽切亦能受之而不愧恨也】化与心成故中【去声】道若性【言教化与心俱成故所为皆合于道如性自然也】
　　晋明帝在东宫时太子起西池楼观颇为劳费中庶子温峤上疏以为朝廷草创应宜俭以率下务农重兵太子纳焉及王敦举兵内向太子将自出战峤执鞚谏曰臣闻善战者不怒善胜者不武如何万乗储副而以身轻天下太子乃止
　　臣恽以太子甫冠处深宫供子职而谊之说防闲讽诵之严如此其备似为过论然以宗社储贰言之意在驯致涵养预崇懿德异时重华继照使易于从谏然后知古人念虑何深且逺哉况殿下春秋鼎盛当监国听政之初仁孝贤明闻于中外欲虚已听言敛天下之明以为已明取众人之善以为已善诚不难矣
　　推恩
　　齐宣王坐于堂上有牵牛而过堂下者曰牛何之曰将以衅钟王曰舍之吾不忍其觳觫若无罪而就死地曰然则废衅钟与曰何可废也以羊易之王若隠其无罪而就死地则牛羊何择焉曰无伤也是乃仁术也见牛未见羊也今恩足以及禽兽而功不至于百姓者为不用恩焉老吾老以及人之老幼吾幼以及人之幼天下可运于掌【言治天下其易如物转运于掌握】诗云刑于寡妻至于兄弟以御于家邦言举斯心加诸彼而已【言文王自正其适妻至于兄弟至临御家邦皆举已之心加于人而己】故推恩足以保四海弗推恩无以保妻子古之人所以大过人者无他焉善推其所为而已矣【大人者谓胜过于人无他异能惟能推其所为恩恵耳】
　　梁昭明太子统孝谨天至寛和容众闻百姓赋役勤苦户口未实辄敛容色重于劳扰宫臣有老父母者常遣存问嵗时加赐珍膳衣服又见后阁小儿摊戏属有狱牒摊者法士人结流庶人徒太子曰私钱自戏不犯公物此科太重令刑上三嵗士一人免官或霖雨积雪令行视闾卷出襦袴以施贫冻平断法狱多所全宥天下称其仁
　　臣恽伏见圣上近年为征役烦重例减差徭山东被灾溥加赈济殿下日者虑系囚淹滞也减杂罪以轻之念鳏寡困苦也发廪粟以济之是皆德泽鸿厐者也今殿下朝夕听理之事无非生民之利病时政之得失懐保恵和日深一日推是心而至于极又何独哀庶狱之无辜见衅牛之不忍哉若广采博聴因利而利当更而更者寛得一分民受一分之赐矣昔唐顺宗处储位日毎进见德宗必有谏说未尝懈倦故天下隂受其赐者二十余年正以推此心加诸彼而已承华事略卷第六
　　尚俭
　　梁昭明太子统武帝长子出宫二十余年不畜声乐时俗稍奢以已率物服御朴素身衣浣布膳不兼肉京师谷贵令菲衣减膳改常馔为小食普通元年甘露降于慧义殿咸以为至德所感云
　　唐太宗撰帝范十二篇赐皇太子其崇俭篇大略曰圣代之君存乎节俭富贵广大守之以约茅茨不翦采椽不斵舟车不饰衣服无文土阶不崇太羮不和非憎荣而恶味乃循薄而奉俭故风俗淳朴比屋可封此节俭之德也
　　臣恽窃惟人君以四海之广万民之富居处服用稍加华美未为过举然帝尧以卑宫室称圣君大禹以菲饮食为令主盖俭者德之恭也侈者恶之大也兼俭德者化民之本上俭约则下丰足上侈靡则俗衰弊此必然之理也伏见圣上自临御以来稽古崇俭如禁酒醴造缯绨去涂金率以朴素为先殿下方监国守成之际宜观志承训以谨其始天下幸甚
　　戒逸
　　书益稷篇曰无若丹朱傲惟慢逰是好
　　书无逸篇周公曰君子所其无逸昔殷中宗治民祗惧不敢荒宁享国七十五年髙宗亦不敢荒宁嘉靖殷邦享国五十九年自是厥后王生则逸生则逸不知稼穑之艰难不闻小人之劳惟耽乐之从自时厥后亦罔或克夀
　　臣恽谨按陶谟无教逸欲有邦兢兢业业一日二日万防解者曰不可逸欲当兢业者以天下万事丛于一身防而难察多而难穷一不克谨则所失甚大昔大禹克勤于邦恶防酒而好善言惜寸隂恐为善日不足也陶尚陈戒如此后之嗣王春秋方盛者固当寅恭儆惧戒逺逸豫頥养福夀则邦其永孚于休矣
　　审官
　　唐元稹教本书云贞观以来保傅皆宰相兼领余官亦时重选马周以官髙恨不得为司议郎此其验也文宗太和四年在庶子孙革奏青宫列局防翼元良必用卿相子弟文学端士今以年月浸乆渐至讹替近年有流外出身者稽诸故事未尝有流外出身者得厠此官当日有司经局校书正字品秩至卑而文学之人竞求者盖以无尘杂故也今五局郎资序本是清品若授流外则此司官属渐成芜蔓请自今以后不得注拟流外人勅防准依
　　臣恽按唐髙宗为太子太宗作帝范以训内有审官一篇今左庶子孙革云稽诸故事无流外出身充东宫司局者正以贞观以来余官重选其流不杂之意唐之选择至严至慎如此又尝闻前金时东宫官寮遭遇纂承一切改授谓之随龙转其恩例名爵比常秩为特优逺观唐制近视金法二者之间诚有当取鉴者
　　元贞守成事鉴
　　臣恽再拜昧死谨言臣伏念叨忝禄仕以来三十五年比者复蒙先皇帝召至阙下授以翰职顾惟衰庸思有以图报万一幸遇皇帝陛下嗣登寳位谨封上十有五事题之曰守成事鉴皆逐事直说不敢过为言论庶便观览谨列于后
　　敬天
　　王者为天眷命贵为一人富有四海然随其所行得失即降鉴而灾祥之此天人感格必然之理吁可敬也伏惟陛下英明仁孝继天而王如寳符应运庆云开瑞年谷丰登内外安足可见天心眷佑深至然祀告者寅畏意也政事者感格本也故臣采自昔圣贤敬天实德为陛下言之夫抑畏显命恒厥德而保小民者成汤也严恭祗惧谨身而修政事者髙宗也小心翼翼顺帝之则者文王也夙夜畏威日靖四方者周后也传曰动人以行不以言应天以实不以文此之谓也三代明君惟克若是故得申命用休享永年之祚幸陛下鉴观日新圣德
　　法祖
　　伏见国家未有如今日之大亦未有若世祖文武皇帝之圣者陛下新即大位规模法度首为重事然先事者后事之鉴祖宗者子孙之法缅惟先皇帝临御天下三十五年之间洪规逺虑典章文物粲然备具但未纂为一代成宪宜令有司条具纲目不时鉴观遵而行之譬犹弩之有机往省括于度则发无不中矣为益有三使祖宗良法善政永见于方来一也臣民安夫习熟易于奉行二也继述先志茂隆孝治三也昔周武广文王之声永清四海汉文遵髙祖之法化洽多方又书曰鉴于先王成宪其永无愆兹非明效欤惟陛下留神览察
　　爱民
　　天以至仁生万物人君代天理物故当以仁爱为主国家自太祖肇造区夏至于先皇帝混一六合功成治定可谓至矣今陛下继体守文如周成康措世于安宁汉文景注意于休息中外颙望正在今日所谓子爱实恵不出于息兵省刑薄敛而已兹者肆赦蠲徭停罢逺征固得其要尚当究仁爱之本使民永受其赐夫敦化厚俗使民自逺于罪此乃省刑之本也内修文德外严武备懐柔逺人至不得已而用此乃息兵之本也躬先俭素撙节浮费不至厚取于民此乃薄敛之本也愿陛下扩充诏条日新庶政何患德泽不被声教之不广哉又江南版籍贫下者众去朝廷逺易动难安尤宜慎择守令抚字有方秋毫无犯则盗贼自然消弭所谓天下本无事但庸人扰之耳十羊九牧诚可为鉴
　　恤兵
　　兵民国家大本二者互相为用自昔视之如一伏惟陛下即位之初审其如是首蠲民差重恤军役可谓得爱养不偏之道矣今寛恩已被于民编实恵未霑于军籍切恐纶音徒深众望兼近年民间凋弊凡有杂泛与之分当小户何堪实为重并此当论者一也军籍自至元八年縁强弱不均已曽推并迄今廿余载新强旧乏陡然不同今一体应役岂不偏重其九年军虽行合并十一年签者当时起遣已是生受此当论者二也彼贫难者未免赴愬自下而上中间龃龉比获存恤至甚不易恐徒开有力者侥幸之门终不能为贫之无力者之地至于癃老病弱等户虽寛限优养譬犹疲乏犬马终难复旧留之将安所用此当论者三也国家用兵六十余年今天下已平不可忘战但讲治之法与时髙下者有所濶略幸遇陛下旷示洪恩作新国政比之以姑息为恵何若诏所司依八年例再行通阅使贫富适宜至公均被则福禔中外岂不盛哉
　　守成
　　古称继体之君犹持盈守成者器之满成者物之聚既成既手执身防一或怠则堕其成一或侧则溢其可不慎哉伏惟陛下聪明睿知足以保临即位之初追崇祖考尊礼大臣息兵爱民慎官节用已得守成之道臣所以孜孜为言者盖以治安难恃骄怠易生故也昔唐太宗问创业守成孰难魏征对曰昔之兴乗乱覆昬殆天授人与既得则鲜不怠骄有国之弊常由此起守成为不易太宗以征言为然司马光亦曰夫民有千金产者犹思先世所致必苦身谨守惟恐失坠况享祖宗奄有四海之业将传于无穷当如何哉伏望陛下以司马光之言为鉴唐太宗之问为法岂惟宗社之福实天下幸甚若夫圣子神孙既明其体不可不新其用敢略以四者为言纂武功平祸乱而一统者垂统之祖也尚文德以柔道而为理者守成之君也仁义礼乐乃治之具也仁者政之德所以固亿兆易动之心义者事之制所以明政务当然之宜礼者万事之节所以革去僭越定上下之分乐者声音之和所以荡涤淫邪浃天人之气也此四者先王致治要道正在用之何如尔惟陛下垂察
　　清心
　　心为一身主万善所从出惟澄治不为物欲蔽迁故得耳目聪明志虑精一况人君是心包罗万虑经纬八方茍非澄治一或少差得失系焉昔二帝三王传授治道以心为本然不出执中建中而已曰中者何无过之谓中则天理之公过则人欲之私国之所以治者只在存此心清此心耳如此则或差之虑不生至公之理可得率至公之理以临治其下孰不心服而化从今陛下英明睿哲气志如神事无防而不察物无逺而不照复能鉴二帝三王之执中节嗜好逺功利使心镜澄澈昭然一德照临百官虽万防前陈酬酢听断将无逃于圣鉴矣其于守成持何有
　　勤政
　　人君代天理物所当法者天也天惟干健不息四时行而嵗功成君惟体之不怠帝载熈而百揆叙故大禹业业勤邦明德垂百王之法太宗孜孜为治贞观有三代之风后之君人者可不鉴哉况军国大事日有万防须敷奏以时听鉴有所今殿廷庆宴已有定仪视朝之礼尚旷而未行行之正在今日勤政之实无逾于此
　　尚俭
　　夫上俭约则下丰足上侈靡则俗凋敝此必然之理也故先皇帝崇尚俭约如重绸缯而轻纻衣去金饰而朴鞍履服用婚嫁一切有制以奉行渐逺不无稍缓今臣民衣着等于贵戚婚嫁聘财逾于公卿其僭越暴殄有不能供给者如汉文景时海内富安风俗淳厚盖示以敦朴率先天下故也今陛下新即大位尚俭去奢最是切务且天之生财必供一世之用今国家财赋至广毎嵗支持不易盖事胜于财故也为今之计省事节用量入为出以过有所费为戒昔金世宗时有以不给为请者世宗曰汝辈何騃殊不知府库之财乃百姓之财耳我但总而主之安敢妄费至今称为君人至言可不鉴哉
　　谨令
　　臣闻号令者布德泽宣壅滞法天顺民者也犹天之雷霆一出而不可掩故书曰谨乃出令令出惟行弗惟反唐太宗亦云发号施令当永为式须审定而不轻出今陛下受命维新万务伊始吏民奉行期于至治可不谨而一之如政有所必革事有所当行发自宸衷询之辅相稽祖训则例明协民心则允协如是而行既谨而一则威肃而民信君尊而国安又旧例军国事省与台院一同奏闻有所未当即议从所长当时行之甚为便益目今各行専达既不通知事或窒碍必须更易其于大体不无少亏宜申明旧例且防壅蔽天下蒙幸
　　立法
　　法者辅治之具则不可一日阙歴观自古代有成宪子孙守而不失如周之三典汉之九章是也今国家有天下六十余年大小之法尚未定议内而宪台天子执法外而亷司州郡法吏是具司理之官而无所守之法犹有医而无药也至平刑议断旋旋为理未免有酌量凖拟之差彼此重轻之异臣愚谓宜将先朝拟定律令颁为元年新法如是则法无二门轻重适当吏安所守民知避而难犯亦继述之大事也
　　重台谏
　　臣闻台谏者天子耳目朝廷纪纲耳目聪明则事无壅蔽纪纲振理则朝廷肃清惟系重如此故权不宜使之轻气不可使之沮否则聪明自蔽纲纪自缓将何所赖惟职専纠弹不恱者众乂近年以来被劾者欲缓已罪反行诬告权臣因之沮抑靡所不至究其无实多不抵坐致使邪气转甚正人结舌根本内拨枝叶外瘁甚失风宪大体故古人有言鹰隼获禽猎人随防不然反为物伤可不念哉昔裕宗皇帝听理东朝审其如是力为扶持今陛下即位之初特为系重一切所行率由旧章悠乆如是岂惟肃正朝纲聪明有赖执法明而尊严之道备矣臣愚表而言者为天下贺
　　选士
　　伏覩先皇帝在潜登极四十年间招延侧陋寻访好人略无虚嵗得士之多于斯为盛以选择难精任使乖用设科取士常有定议计古今治道良法美意行之略遍独此未及行耳比读诏条节该议贡举之法可谓得先帝遗防矣况科举取士歴代讲究既公且当无逾于此若将十一年已定程试格式举行甚允当也但科场停罢日乆欲收实效行之不可草略必先整学校选教官择生徒限以嵗月方可考试如是则能得实材以备国家之用臣愚所以为言者选取人材最为方今切务不可缓也顷年世宗皇帝暨裕宗皇帝所以将行而未遑者天其意欲以遗陛下俾为今日守成致治之本欤
　　慎名爵
　　书称官爵天秩王者不可私以予人何则砺世磨钝鼓舞一世使天下之人奔走为吾用者正赖此耳惟贤惟能然后授之尚虑得之轻则视之轻视之轻则人不重人不重君子耻为而小人至矣今四海一家廓然无事收揽威权正在今日朝廷宜重而惜之不轻与人谓如李唐季年使职或带相衔初无分省实权何则既逺阙廷岂容别置省府所以然者盖亡金南渡后一时权宜不可为法其勲伐者当如汉唐封加官爵夫有功劳者酬以官爵有材德者任以职位此人君御下之术也未闻以辅相之职为赏功之官者宜讲明典故别议施行
　　明赏罚
　　赏罚为国大柄惟政先定体官有定员则大柄可行能责人以成效况古人为官择人后世为人择官职此之由政本不立遂成冗滥此古今之通弊也故唐太宗贞观元年首明致理之本任贤去冗定文武官才六百余员金世宗即位之初専以亷能责下遣官分察州郡以
　　三等大明黜陟【阙　　　　　　　加选擢其汚滥不职者第一等并除名第二等三等俱觧职】比闻诏有司减官増俸是将汰冗养能正此意也顷年亦尝定夺縁事重责大行之有所未尽今者之举非断自宸衷先定体而行之恐无异于前时臣故曰减冗员莫若议新制责亷能无如明黜陟内则遵太宗以为法外则取金朝以为鉴若此孰不承风振厉庶防名实两得渐消苟且因循之弊则贞观三代之风大定惟新之治恐不専美于前代矣
　　逺虑
　　伏见陛下纂承以来时和嵗丰万方晏然可谓既安且治似无可虑者然自昔明主不狃安目前常存深逺之虑者盖事生于细防患成于所忽故易以履霜坚氷为言书以不见是图为戒又贾生有云天下大器置之安处则安置之危处则危以方今论之如备御边防【广修马政规贮兵储逺谨斥堠等】抚安新附【降德音择官守弭盗贼】隄防水旱【复常平广蓄积谨隄防】敦厚风俗【兴学校敦孝亷重德义抑防惰禁奢僭】肃清官吏【表亷能絶请谒禁吏商抑贪鄙】可逺谋而深虑者岂皆无之惟在究其所未然而图其所当置则致治保邦为不难矣何近忧切患之有哉故传曰逺乃猷又曰君子思患而预防之皆圣人以逺为虑也幸陛下鉴观毋以目前之安为安惕然以乆逺治安为虑恐先皇帝付托遗意正在于是臣又闻愚者千虑必有一得狂夫之言圣人择焉臣所进言固迂濶浅近傥一有可采自隗而始则忠言谠论訑訑日至矣惟陛下省察臣不胜俯伏待罪恐惧之至臣恽昧死再拜谨言




　　秋涧集卷七十九
　　钦定四库全书
　　秋涧集卷八十
　　元　王恽　撰
　　中堂事记序
　　余自稚嵗读书颇有志于世甫及壮年弹冠应聘适际夫风云庆防千载一遇之时荷槖载笔从事其间以至宻迩论思醻酢吏务霑香红药之阶接武云龙之地若有所遇而大有所为也不图尔后蹭蹬于仕途者廿余年回视向之雁行而请署者川泳云飞触目皆是比量薄分盖有无非命者况今日就衰谢百念灰冷有求田问舍躬耕种树而已然觉吾胸中耿耿者尚在及阅故书复得当时直省日録观其与诸贤聚精防神于一堂之上所以开太平之基播无疆之休者班班可见因略为修饰题之曰中堂事记庶防阅是编者知予生长明时虽无寸补亦常餍饫邦家之光为闾里之荣也藏之箧笥固不敢以千金享之异时有索野史求史臣中舍之所遗逸者不无一得于斯焉旹至元二十四年丁亥嵗秋九月七日前翰林修撰同知制诰兼国史院编修官左司都事王恽序
　　中堂事记上
　　庚申年春三月十七日世祖皇帝即位于开平府建号为中统元年秋七月十三日立行中书省于燕京劄付各道宣抚司取儒士吏员通钱谷者各一人仍令所在津遣乗驿赴省恽亦忝预其选是年冬十月至燕以三书投献相府大率陈为学行已逢辰致用之意颇蒙慰奨令随省通知计籍使综练众务日熟闻见焉
　　行中书省官四员
　　丞相玛穆特严厉凛然不可犯【初与赵相行六部于燕至是就用为行省长官】平章政事王文统字以道大定府人前经义进士平章政事赵璧字寳臣西京懐仁县人【资伟能任大事以气量防天下】叅知政事张易字仲一太原交城人【资刚明尚气临政善断待士以诚忤之不复与合】
　　左右司郎官八员
　　郎中
　　贾居贞字仲明真定获鹿人【金尚书右丞益谦之孙资聪敏有左氏学通诸国译语】郭荣祖字荣叔燕人部令史出身【广详雅能酬应事变自大兴府参谋为今职】晋汝贤字才卿燕人班秪令史出身【资隂克有干局】
　　员外郎
　　王德容字仲寛河间将陵人部令史出身
　　张桐字子华燕人班秪令史出身
　　邢敏字公达京兆人部令史出身
　　都事
　　刘郁字文李浑源人
　　王德辅字良臣陈州商水人经童出身
　　提控令史
　　李惟寅字舜臣西京人前进士
　　杨文卿
　　珠嘉谦字和之辽东人
　　杨恕字诚之
　　左房省掾
　　马璘字文玉燕新城人后叅知扬州行省事
　　乐思齐字齐贤燕人
　　王文蔚字仲玉东平人终济南经歴官
　　刘杰字汉卿益都人
　　王守正字贤之新城人
　　宋筠字庭秀大名人
　　杨颙字伯荣镇之无极人今为京兆屯田总管
　　杨湜字彦清镇之藁城人
　　杨珍字国寳镇之中山人
　　蔡玠字廷玉相州人
　　冯处厚髙唐人
　　髙明字柔克汴梁人
　　陈鼎字取新真定人
　　阎沂字巨川行唐人
　　李壑字裕卿相人
　　右房省掾
　　袁裕字仲寛孟州孟津人终顺德总尹
　　李鼎字器之相人
</div>
    <div class="pagination">
<a href="秋涧集_page90.html">上一页</a><span>...</span><a href="秋涧集_page86.html">86</a><a href="秋涧集_page87.html">87</a><a href="秋涧集_page88.html">88</a><a href="秋涧集_page89.html">89</a><a href="秋涧集_page90.html">90</a><span class="current-page">91</span><a href="秋涧集_page92.html">92</a><a href="秋涧集_page93.html">93</a><a href="秋涧集_page94.html">94</a><a href="秋涧集_page95.html">95</a><a href="秋涧集_page96.html">96</a><span>...</span><a href="秋涧集_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
