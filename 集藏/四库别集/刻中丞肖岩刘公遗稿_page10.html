<!DOCTYPE html>
<html>
<head>
    <meta charset="UTF-8">
    <title>刻中丞肖岩刘公遗稿 - 第 10 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刻中丞肖岩刘公遗稿 - 第 10 页/共 16 页</h1>
    <div class="content">
　　○与叶石翁书 

　　岁春因　孙龙洲老道长便道之家曾附短启呈上计彻　台览　光仪日远亲炙无由每念　春风在座恍然如见得闻　令郎公子文望蔚然足为　国家梁栋　老师未究之蕴其将有待耶慰甚慰甚敝同年支兰宇来冗中草率附　候不尽之情尚俟再罄伏希　师门照亮临楮不瞻依之至 

　　○与余见田书 

　　乙丑之春幸附榜末己巳之夏又再辱取列叨附大方生平何幸风尘荏苒倏忽便几十载每怀　高雅何日能忘宁绍为天下名邑而　老丈借按一方吏畏民怀风清弊绝大丈夫得行其志足矣久别　台光莫由申候兹便慈溪支尹来便附此奉　讯支尹为弟同窓同年又至亲也其为人高雅不群一见可卜者伏惟　留神幸甚寸心千里临楮不尽欲言 

　　○荅黄徤所书 

　　车从出关忽忽又出半载稔闻　辙亦所至夷夏改观文武用　命固知　大君子之作用自殊也世事如棋局势无常从古已然询起居知　旌节按云朔　国家形势得以纵观视往之按图索骏者大相径庭比来　老丈胸中甲兵数万矣翘首宣云曷胜瞻恋之至 

　　○荅辛顺庵书 

　　蓟门在望　山斗非遐喜夷民奠安疆场宁谧　门下劳苦功高如　廊庙抡才需次待开府者屈指首及之浣慰浣慰某碌碌何足比数人回草率勒状布　候诸不尽言 

　　○荅高凤渚书 

　　奉别　台颜倏忽踰岁仰瞻　山斗念切依依恭喜贡市再成虏情益顺悬知　石画伐谋矣　中朝事俱彻邸报不敢多嚽兹便人回肃此布　候翘首晋阳曷胜瞻恋之至 

　　○荅王豫吾书 【 讳徽猷】 

　　近时弥盗之法甚严而　老公祖堤防盗贼之禁实未尚??少懈且山寇屡歼众所共覩而一寺　题本者失于详查讵意　庙意至是此皆命数所遭也　大疏所陈皆当时事实第　明旨已颁恐难反正更无济于事也盛使止而弗上时势自是如此生辈知莫能言爱莫能助柰何柰何瞻望　台光不胜瞻企之至 

　　○荅纪豫翁年丈 

　　昨执役　都门曾历霸水遥望　旌节如在目前苐室迩人遐末由一晤歉怅何如　老丈清标鹄立为世所珍璞玊不售行道心恻弟菲陋又安能赞一词耶 

　　○与桂岩书 

　　往家居末久殊失趋　候罪歉不可言顷见讣报知　洪翁老殿下薨逝又乏嗣息忠厚世传逆不食报天道何如远承　翰教具见至情一则不忍　前王之无后二则不甘本宗之附庸虽与另城居住之条稍稍未合而其与初另宗分管之意亦大畧相同大抵今日之事全在　抚按勘议如欲分隶二王必湏　贵宗帖服无词方可回报系干　题奏事体重大自有公论公处非人之所能为也余情来使能道之总祈　照原 

　　○荅陶晴宇书 

　　某往历八闽幸亲　教范未几　德星移照江省再获晋接嗣以限期伊迩旋即北向虽光仪渐远而此心未尚??不依依　左右也老公祖仁明兼至江乡倚藉良多不日　晋陟崇阶膏霖天下恐枳棘之地非鸾凤之所久栖也某碌碌无可报述偶承乏叨役　京畿深愧素餐瞻望　台光不胜依恋之至 

　　○荅王云泽书 

　　曩台车过上谷幸得一奉　颜色愧无以效区区芹曝之献别来又几一载怀念　光仪寸心万里方自以为日隔之疏也讵意　记存远及不肖　高情厚义何以堪之西蜀古来重也　翁昔按兹土业巳简注　帝心兹行固知特余事也又何俟不肖之嚽翘首西川不胜瞻恋之至 

　　○荅郑昆东书 【 讳一龙】 

　　往岁途次邂逅近得接　光仪过承　宠藉殊深积衷　车从转自辽阳适生行役　畿内苦邮使不辨青白致稽驰报莫获一布芹私少尽子民之义歉怅何如窃念敝省凋币得借　公祖仁明抚摩鞠育方为地方称幸向往弥深尚稽申　候　朝事俱彻报中不敢多及临楮不胜赡仰之至 

　　○荅孟丰麓书 【 讳重】 

　　曩幸　御李获执鞭塞下辱道义骨肉之爱出寻常形迹之外自念微生遭遇不偶乃别来七载矣而畿内之役再获共事　台端信良缘之夙结真有幸之自　天顾鄙衷薄识惭无一得之愚而采菲采葑过沐兼收之泽雄文烂溢荣逾华　衮之褒复尔　记存久而弥笃丰锡荐颁惠逮隶厮之贱似兹雅厚何以克承对使拜登徒增惭悚顷执役武场事竣出署匆冗中草率勒状布　谢遥望畿南临楮不胜感仰瞻恋之至 

　　○荅陈我渡书 【 讳道基】 

　　蓟门在望时切瞻依兹喜边隧息烽具见太平有象悬知军中有韩范也　朝事大略俱彻报中不敢多及窃计边臣之难每苦政府不谙边计依然一老秀才头巾是以议论多而成功少今　圣明笃眷付托得人可以折冲　廊庙又何虑焉某菲才叨役　京畿幸继　老先生芳躅顾望轻才謭即衣钵尚恐难承况敢别望耶远承翰教尤见肝膈之爱敬肃状布　候诸不尽言 

　　○荅秦明石书 

　　往叨宰金沙得服下吏正书生立脚未定之时幸　翁规诲得奉周旋赖以寡过至今佩服无斁仰惟　台下文章政事卓迈时流劲节芳猷脍炙人口旧矣然且久淹藩臬未遂晋陟　台阶即今　内计一新竚看贤关大辟此来当振羽云霄荐登卿抚以对人望无疑矣如某碌碌今者幸役　京畿自谓最宜闲局顾生平毫无寸立竟不知终作何状也临楮不胜瞻依之至 

　　○与本府通陈张书 

　　某虽未得与　老公祖相面然叨窃治庇仰慕　休风深切翘企仰如之何敝乡条鞭之法最为便民而近日人持所见闻有同异此皆未谙田野疾苦小民困状者柰何倘有别议幸为主持大抵法无全利亦无全害斟酌损益存乎其人今不较大分而止摘取一二之小小不便者即偈为异论即孟子之所谓诐词也谨乘便勒状令舍弟亲赍请　教并候台安伏乞　公祖为地方　留神幸甚幸甚 

　　○荅刑昆田书 

　　顷叨役　畿甸幸瞻　德范荷蒙　教语深切铭勒仰惟　门下德兼沧溟望隆瀛海岂直商灶衔恩实为地方倚庇祗缘旧例所格无能破例明扬方切歉愧乃辱　记存远颁翰教　高情雅谊私衷感勒百倍恒情有怀不尽伏希　台照幸甚 

　　○荅王肖岩书 

　　塞下风霜苦寒百倍往者某叨役岁余犹觉不堪而况　门下动经年岁者八其茹苦又当何如耶喜　声望日隆　台阶日近劳苦功高必有殊擢以酬异等如某碌碌何足比数过蒙　爱厚有加无已私衷感激无可报荅惶赧何如瞻望宣云不胜驰恋之至 

　　○与傅总兵书 

　　奉别旌霓日勤瞻仰过蒙优渥屡赐惠问感切此心何由报答顷仗　尊庇叨役　京畿自愧疏庸不称任使荷蒙存念更辱厚情何以克当遥望　光华不胜翘首之至 

　　○荅王舂陵书 

　　某无似幸报役　畿辅追随长者之后辱不弃其愚时进教之道义骨肉之感至今佩服恭喜　台车荣任边徼生辉山后山前共仰绥怀之畧内安外攘正勤筹划之劳当此倥??匆更辱留念厚情高谊铭勒私衷诚有笔札之所不能罄者遥望上谷旌节依稀耳目临楮不胜瞻驰之至 

　　副启 

　　近日　朝事俱彻邸报不敢多嚽　相公身系安危以　皇上之冲幼　圣明两宫之眷注其势真有难于直遂者况蓟门上谷一带非有知边事者主张于上鲜克有济承　谕欲　奏讨钱粮以充边费诚案内攘外之畧大抵今日之事宁可亏官不可亏民也上谷之难十倍蓟门今始验之草率言诸不能既 

　　○与吴小江书 

　　往岁伏谒　台车幸瞻　德范深慰平生且辱　优礼过常至今感勒窃念广右外与诸傜为邻而内拱中土为蔽兹来借　重外宁内顺远至迩安功烈及人伟矣仰甚仰甚久稽修　问莫由申达兹因承使便附此奉候余情别楮中 

　　○荅谢养和书 

　　别来一载怀念　光仪曷胜怅仰闽中使者奏报来京每见辄询　动定知　老丈政平讼理上下交孚此大行之兆也慰甚慰甚江闽虽相去不远而至论风气大与吾省迫异寒燠不时朝夕殊态今既报满则　内召有期幸安以待之翘首三山曷胜瞻恋之至 

　　○荅游门生鉴峯书 

　　往执事荣行时仆正值肩臂作痛为患更当复　命造册是以勉强支持仅一会合莫能再展私衷此心至今歉怅别来数月正欲询问　动履无由顷接　手翰具悉抵任此正朞月已可之时也窃念甲科制锦固第一美事亦第一难事修已以安百姓虽书生之常谈实终身之要诀以　执事之高明洞达于从政乎何有而仆尤以是申告聊见惓惓余意尔矣 

　　○与胡环川贤弟 

　　奉别　尊颜十有余载风尘中握手其能几度耶海天廖廓每听秋声辄忆　吾弟高才扶摇十万不意尚稽岁月如是苐盈虚消息自有大数非人之所能为非人之所能测也仆窃禄多年惭无寸补知已真谓之何兹便令甥归草率勒状布　候伏惟　台原幸甚 

　　○荅门生见用?鸟书 

　　执事方处寂寞之滨而辱贶远将念我如此鄙人心窃不自安也谪宦栖迟自古已然湏少俟时月自有耕获之望州治事简只比之一秀才更觉心意安闲何如 
</div>
    <div class="pagination">
<a href="刻中丞肖岩刘公遗稿_page9.html">上一页</a><span>...</span><a href="刻中丞肖岩刘公遗稿_page5.html">5</a><a href="刻中丞肖岩刘公遗稿_page6.html">6</a><a href="刻中丞肖岩刘公遗稿_page7.html">7</a><a href="刻中丞肖岩刘公遗稿_page8.html">8</a><a href="刻中丞肖岩刘公遗稿_page9.html">9</a><span class="current-page">10</span><a href="刻中丞肖岩刘公遗稿_page11.html">11</a><a href="刻中丞肖岩刘公遗稿_page12.html">12</a><a href="刻中丞肖岩刘公遗稿_page13.html">13</a><a href="刻中丞肖岩刘公遗稿_page14.html">14</a><a href="刻中丞肖岩刘公遗稿_page15.html">15</a><span>...</span><a href="刻中丞肖岩刘公遗稿_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
