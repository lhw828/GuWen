<!DOCTYPE html>
<html>
 <head>
  <meta charset="utf-8"/>
  <title>
   宋布衣集 - 第 25 页/共 47 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋布衣集 - 第 25 页/共 47 页
  </h1>
  <div class="content">
   ○辽小纪 

　　辽王植。太祖高皇帝第十四子。洪武十年生。母韩妃。生二年。初封卫王。改封辽王。国于辽东广宁城。王好武力。得廵边出塞。练简士马。巳而坐罪夺禄。卫靖难兵起。渡海归。改封荆州。倍加禄。得支二千石。尉校三百人。旗军三百人。文皇即位来朝。卒谥简王。子贵烚立。荒淫无道。废为庶人。简王第四子。贵燰立。卒谥肃王。子豪墭立。世子恩鏋卒。以世子妻妾殉葬。宪宗不许。肃王次子恩金鑙立。卒谥惠王。子宠涭立。卒谥王。子致格立。嘉靖三年封。卒谥庄王。子宪■〈火节〉立。初封句容王。嘉靖十八年。□隆庆三年坐罪。废为庶人。发送高墙。国除子幼。其母娼也。今寄养楚王府。无行。论曰。膏梁之性难正。有以也夫。传曰。骄奢淫泆。所自邪也。四者之来。宠禄过也。辽自首封。相继七王。无大显德。今庶人■〈火节〉。性鄙寡施。渎货无厌。蔑宗亲。秩优竖。自恃察宪小才。谓人莫巳若者。轻积细过。以致侮慢贤豪。自陷机穽。而莫之知也。悲夫。七世宗祧。荡覆烬烕。何辜哉。何辜哉。万历三年。九月初一日。 

　　○兖州四大景诗序 

　　兖州山东重镇也。鲁周公所封之域。左据海邦。襁负岱宗。肠胃洙泗。怀挈凫绎。为荆吴孔道。乃天子藩屏之地。古昔睿帝喆王所自出也。迨今圣裔帝冑。济济振振。而多才贤。其荐绅学士。犹敦尚古礼。往往有良刺史来守是郡。名列古志多矣。由此观之。非乔岳之精。沧溟之灵。焉能致之哉。因绘四大景诗以纪之。见一州之壮观。百代之雄图也。 

　　○送游公兵备井陉序（代作） 

　　游公守兖三载无秕政。朝廷擢为山西兵宪。分廵畿内。防守要害。统理戎务。获鹿为驻节之所。乃战国赵之石邑。今我腹心之地也。其西则有上党云中九原。为之右臂。其东则有渔阳密云辽海。为之左腋。太行鴈门。紫荆井陉之口。此为天下之脊也。若乃易水鹿泉。常山滹沱之险。正当京南巨冲之镇。出入吐握之门。五方杂处。多不轨之民。自古陆梁之乡。用武之地。至今引弓控弦之士。毡裘狗马之俗。犹夫昔也。乘衅之雄。狗偷之盗。或时窃发。而民用不宁。非明喆君子。兼智仁勇之德。不能以镇之。经国者以此为隐忧焉。窃以公命世之才。秉文武之资。智足以知民物之极。仁足以使三军乐死。勇足以断疑发大计。即公车所莅。抚面治之有余矣。自今我皇上。顾无腹心之忧。乃有股肱之庆。天下元元之民。厥有望哉。即今首夏。闻公戒日餙驾。旌麾北指。父老垂涕。相诵盛德。虽牛童马走之口。亦载诸道途。燍生敬裁芜辞。聊代一钱之赠。 

　　○与兖州乙中桥秀才书 

　　鄙人少无检操。性惼狭。实不能容物。尝因触冒权贵。脱虎之口屡矣。亦不能自改。多为人嗤笑。以故亡匿山谷间。唯与道流日亲。孤陋寡闻。不复比为人数矣。曩者以文章辱知于足下。虽有过情之誉。鄙人不敢自信。亦不敢不加勉焉。恐先犬马之年。不附足下所望也。鄙人近来方知足下之义甚高。事无过举。皆自衷出。何横为流言所加。谤讟日兴。鄙人甚惑之。至夜不寐既而思之。若有所见也。请试言之可乎。吾昔闻之君子。去泰去甚。所以防患也。鄙人常以此自警。固不敢为荷礼小节。以形诸人也。所以者何。夫太白者易汗。甚廉者易毁。过洁者易辱。是以申生遭骊姬之难也。屈原罹怀王之放也。二子皆由此道以致之耳。由是观之。非同明不能相照。非同类不能相求。非同声不能相应。人情然也。物理亦然也。何以见之。夫南威之容。天下孰不以为美。而嫫母嫉之。妍媸之不同也。泥蟠之翼。天下孰不以为神。而鳣鳅侮之。类之不同也。高世之才。独知之行。天下孰不以为贤。而庸人议之。不肖者非之。道之不同也。且夫善人夜行。自保其不为盗窃。不能使狗无吠巳也。君子谋事。自保其不失忠信。不能使人无疑巳也。此其势之必然者也。又何刺□于其心哉。人有争年以长。以不辩者为胜也。是故君子见其大而忘其细也。操其常而任其变也。严其巳而畧其人也。是柳下季遇三黜而不去。管夷吾就囚虏而不辞。是必有故也。如使南威与嫫母坐而争怜。失其所以为美矣。蛟龙与鳣鳅起而相牙。失其所以为神矣。喜士与臧获数而较长。失其所以为贤矣。譬若隋旁之珠。使之弹雀。与瓦砾何异。干将之剑。操之割肉。与庖刃何殊。如是者。孰不谓贱其本而贵其末哉。大雅整之于身。与农父揖让登降可乎。如是者。孰不谓重其所轻而轻其所重哉。是故君子即物而议。比德而交。权时而作。见可而进。知难而退。周旋不失。其所守之节也。若夫死生荣辱。得失毁誉。如浮云过目。瞬息而烕。乌有定哉。此可与足下尽言。岂敢为迷俗者论也。鄙人今尚良食。虽不能据鞍上马。亦可以有为也。足下毋以穷老而弃我。请间以教之。鄙人深有望于足下也。敬裁书出中。遥寄城府。傥赐回音。挥云以待。 

　　○荅乐陵王鳯冈书 

　　鄙人适值穷老之年。逃遯山中。岩居谷饮。于世何望。朝夕袚除其心。虽以文章自娱。不意足下辱惠玉声。道及往事。鄙人感激充臆。为之大息。昔者令先王待鄙人不薄。列之于宾客之中。揖之于广庭之上。言听计用。自幸有国士之知。当足下为子时。践石以上者。即有孝闻。着于藩国。至于今齿疏发落。遇鄙人无异先王之日。盖闻仁不忘亲。谊不遗远。德之至也。去仁无亲。废义不立。审足下既不遗疏远之人。是必不忘亲矣。不忘亲。不遗远。人孰忘遗足下哉。鄙人独宿长夜。梦想容辉。俛仰山中。恨无晨风之翼。荒具短札。遥寄左。岁杪隆寒。足下当为宗祧自爱。 

　　○何蹻小传 

　　何蹻者。东郡人也。幼习尚书。举孝廉。隐居不仕。以才雄自高。性抗直。不诡于俗。家贫。好着书。喜黄老。一时宗室贵人。皆慕爱之。多相迎致不就。昔曾雅予。凡有论辩。至今尚记忆之。大抵论为文章诗赋。以养气存神为主。去俗澹泊为要。非圣人之言不存。非三代两汉之书不观。虽饮食起居。亦与诸人异。目之曰蹻。以故多嗤之。与予别二十年。后闻竟以馁死。论曰。非俊疑杰。固庸人常态。不足怪也。至于嘉言善行。没没无闻。呜呼。大璞不毁。无以为圭璋。椅梓不残。无以为琴瑟。斯言季世也。庸讵知夫所谓淳厖之上也乎。此可与渊心志道者言。不可与浅学迷俗者道也。何子其有也夫。 

　　○与濮阳李理卿连山书 

　　鄙人无行。逃死山中。岩栖云卧。朝夕与樵牧为伍。掬泉煮茗。趺坐焚香。此山中活计耳。昔者一遇足下于濮水之上。谈笑大噱。引满举白。披心写意。实无纤介不合。当是之时。自恨相见之晚也。不意别长远矣。至于今。缅然引领西望。烟云飞鸟。无不系情。前岁杨生附书通问。眇无音耗。殊为惘然。意足下弃我如遗迹焉。又肯念山中人山中人。 

　　○籧庐生传 

　　泗上公有冢嗣曰颐埴其名。籧庐其号。鲁贤公子也。自穉齿诵六经四子书。及其抱子时。道既通。南游荆吴。东表海岱。还历稷下。寻古圣贤遗迹。访问岩穴高士。年三十。畊牧峄泗之阳。冥仁义。薄曾史。探圣域。□玅门。刍狥万物。蜉蝣天地。不知富贵之为荣。贫贱之为辱。死生寿夭之为变。此其所以遯世无闷。而与造物同游者也。予读古周易。至井渫不食。灾尝不掩卷三致叹。古之君子。没世而名不称者多矣。岂斯人之徒欤。嗟夫。嗟夫。书其事以遗后人之慕善者。鄙人何敢与于斯文。 

　　○书侯生活役夫卷后 

　　初世宗皇帝四十五祀。春正月。即有淮徐河渠之役。大起南北于夫。除饷代四十万。颁白者与焉。适岁之不易。民虽藜羹藿鬻。曾不满腹。被袯襫。戴簦笠。偫畚挶。沾体涂足。自春至夏。□惫劳极。嘘气成云。挥汗成雨。蒸而为疫。毒流千里。呻吟之声。遍于郊野。伤而不起者甚众。河渠之功几废。司事者忧之。以书币征侯生等六十人。给以仆马官食。各分部昼夜廵其病者。往来百里之内。诊视凡数越月。董役者记之。所痊活一万四千余人。生之功居多。论曰。医之为道也大矣。是以圣人不居朝廷。而隐于医卜。故曰医乃仁术也。民之司命也。自黄帝臣俞附之后。邈乎无闻。至春秋之世。秦越人活虢太子决。赵简子七日而寤。汉文时淳于意。奉诏问之。此见于太史公之所记载也。考之上下。数千年、唯称此两人。不亦难乎。医龢所谓上医医国。其次疾人。较之侯生。虽不放之于古。亦非俚俗医师所可比拟哉。 

　　○附乐陵王书 

　　不肖孤某。再拜稽首。奉书先生有道。孤不德。获罪于天。遭此闵凶、苫块之余僻陋无闻。恐不能承守宗祧。有负先王付托之意。日夜寒心。寝食不忘。思得贤者以辅之。此孤之至愿也。孤行年四十。阅人多矣。孤乃今而后知先王为天下士也。窃尝闻先生高卧一丘。而信义重于诸侯。礼让施及萌□。非道义之与。虽馈之千金。却而弗爱。先生其贤乎哉。孤之所谓天下士也。今先生自楚不远数千里而至敝邑。此天之所以不弃先王。而有意于孤也。先生独不念昔日一面之识。而忘孤之凉德乎。意先生必不如此恝然也。孤粪除先人之敝庐。拥彗以待先生。先生肯举玉趾以临。北面请益。幸而教焉。密迩举大事于先王。得讲于长者。使无失丧纪。不亦幸乎。孤犹当致力以奉左右而不辞也。敬赍锦绣四纯。宝璧二双。先于文马二驷。请致于先生。幸勿谈笑而挥之。即后遣使奉迎。青山之馆。翠芷之幄。辞猨鸟。谢松筠。出烟霞。渡洙泗。孤东向跂足而望先生如岳降也。礼仪深媿不腆。另具一通。不肖孤某。再拜稽首。奉书先生有道。 

　　○辞乐陵王书 

　　布衣旅人某。再拜稽首。奉书大王足下。春也窭人之子。远道饥寒。沉洿鄙俗之日久矣。末路无以目拔。遂至衰老。筑室山中。足下不知仆之不肖。欲置之侧席。以备顾问。饰宾馆。为诸冑子矜式。仆高足下之义。尝因以自裁之。既无寻足之禄。又乏一蓺之长。乃以区区穷僻之人。而求立乎高轩华冕之上。应对乎多方仁义之府。取容乎左右便辟之侧。是持方枘而加圆凿。其势不能相合也。亦明矣。人孰不云足下宫中。鴈鷔余食。可以饱仆也。况多残杯余濿。足以饫之。出人藜藿之肠。岂不欲哉。但惧失于朵颐。受者固为不祥。而与者亦几乎吝矣。此仆宁负罪。而不敢奉足下严命也。至于足下惠爱之意。岂敢忘之。仆又因足下以思之。方今白头游遨之士遍天下。抱一蓺而终身不得售者多矣。足下若肯择其可者而收之。仆将南游。为足下致之。又何难之有哉。唯恐足下之不好耳。吾友人张顺斋先生。此海内布衣高士。亦穷而无家者。今寄食于阳翟之里。其才艺文行。过仆百倍。他日傥以姓名求见。足下不惜阶前盈尺之地。召而进之。请面试之。乃知仆不妄也。某再拜稽首。奉书致谢以辞。 

　　○泗上公传 

　　泗上公者。鲁靖王之后。乐陵宣懿王裔子。太祖高皇帝七叶孙也。幼英发。壮而长鬟广颡。望之若玉立。说诗书。重然诺。好射击剑。有古豪侠风。人皆壮之。日与贵游公子。奇材剑客。椎牛击鱻。日费数金。围碁赌酒。终宴不罢。平原信陵之流亚也。年四十。携妻孥。庐于泗本之涯。因号泗上公。家无遗金。泊如也。九子一甥。登进士。公自拟向平婚嫁毕。无儿女之忧。遂杜门谢客。去华就实。不入城市二十余年。其发种种矣。公尝语人曰。人寿几何。虽勋庸当世。乘轩服冕。转瞬百年。一秋叶耳。宿有良田百亩。可以供饘鬻。薄田六十亩。可以供线麻。岁时伏腊分甘哺孙。弹琴击缶。咏謌先生之风。以乐其心。亦足矣。勋庸服冕。于我何有哉。人皆以公为达生。又以为得异人授导引之术云。仆自束发时。讲业于鲁。得侍燕居。执杖屦。而从之游久矣。因知泗上公。故为泗上公传。 

　　○海岱耕夫传 

　　海岱耕夫者。讳颐垫。泗上公叔子也。禄薄不足以给妻孥。退畊于野。因自谓海岱耕夫。性木讷。厌嚣嚚。被草衣褐。蔬食水饮。晏如也。日诵古文数篇。及高士列传。独喜陶征君为人。辟隙地。植蘜数十本。花时摘园蔬。沽时醪。招友于。折故旧。清言永夕。祝太平天子万年。宾主庆膺祉福。居常牧鸡豚。供父母养。暑则拖杖策。荫茂树。抱子弄孙。寒则拥败絮高卧。或数月不出户庭。人莫窥其蕴。时饭牛商謌若出金石。噫古。隐君子之流也。其志行不能悉举。此记其大畧也。 

　　○泗上送吕琴士还开州序 

　　开州古赵郡。与敝邑相去三百里。其地多枣栗之利。而民殷众富厚。慷慨之士。悲謌之子。接踵而出。以吹竽鼓瑟。击筑弹琴为乐。鬪鸡走犬。六博蹋鞠为戏。其俗今昔无异也。山人少学纵横家术。行游诸傍众矣。竟无遇之者。中年以操缦之技为业。往来江湖间。荐绅学士。咸器重之。适郑王自南还。从而学焉。以此海内之名大着矣。与予遇于洙四之间。言及音律之学。甚悉且详。杯酒为驩。旬日别去。赋诗以送之。泗水秋风。宁无悲乎。宁无悲乎。 

　　○与桐冈谢明府书 

　　仆自结发时。游学驺鲁之间。数奉教于诸君子。大有所获。唯足下为多。至于今颠毛尽脱。岂敢忘之哉。足下结驷连骑。旋轸西陲。不知几何年矣。自前岁方乃一见。嗟夫。人生嘉会。岂易得哉。葢有天数耳。非人力可能胜耶。仆屡闻足下斥及贱名。不知仆近来困惫。不能出门户。自信填沟壑之日不远矣。敢辱长者置之齿牙间哉。今岁新春。恭审玉体无恙。仆甚喜慰。既而复有所怀。仆尝谓人跻耄耋之年。虽持梁龁肥。服食参术。亦无多补矣。惟省思虑一精神斯乃养寿命之原。佚老之术也。足下业巳察之。仆徒作梗偶语耳。又何足较量也。虽然。狂夫之言。圣人择焉。足下择之乎。 

　　○再答高生书 

　　仆鄙野人。何敢比于人数。公何念之深也。岂其气味之相似耶。又何愚智之异乎。仆以足下鸿渐之翼。白璧明珠。岂终掩于尘埃哉。必有识者俟其后也。仆岂敢私知于足下。足下当为国家天下自珍爱之。使旋附启。 

　　○辞鲁宗室龙山书 

　　登春白吾子足下。仆本逋亡介特也。淹恤在外。三十余年。险阻艰难。备尝之矣。唯治古学。贵文章。朝夕不倦。至于今发敝齿腐。竟无遇之者。穷老以至此矣。又谁咎哉。尝试论之。怀荆山之璞。握灵蛇之珠。孰不以天下重宝惜之。然而投之必见怒。献之必见刖。此自信之不笃。葢非他人之罪也。若夫翳桑之殍。被表之子。耻夫尺寸之功。藐视无妄之金。此非矫情干誉。要皆笃于自信者也。去年五月。弃江南之业。自楚而归。至于城濮。得数君子矣。皆山东之隽也。今年春三月。过泗上。来驺峄。吾子见访山中。班荆道旧。觞酒豆肉。往复甚勤。又为之筑特室。治从者衣屦。且使之无呼庚癸。倏忽星纪屡迁岁云暮矣。仆惧怀宠之戾。日夜不知所裁。仆尝私曰。吾子之于予也。譬如草木。若非气味之似也。焉能以及此哉。某再拜奉书以辞。并谢吾子龙山足下。 

　　○谢乐陵王携酒见访山中 

　　恭承大王足下。不惜玉趾。见访山中。开醇酎。出丰膳。言笑尽日。复领绪论。徧及国语。与先秦策士之书。析精剖微。深中肯綮。仆瞿然而悟。忽焉而觉。飞动之意。渐化之机油然矣。神知心喻。口不能自道也。丽泽之雅。一至斯乎。家僮持简走谢。勿罪不恭幸甚。右启大王足下。 

　　○与高生书 

　　仆闻诸鲁人。言蕙轩子义甚高。有古列士之风焉。过听谬者之语。馈以醇酒一罂。肥牛一肩。以壮夫遇。我、意必将以有为也。不知吾耄而且惫也。苟见其貌而悦之。闻其言而恶之。是故君子不使人见而沮之也。若夫眩人之目。乱人之耳。吾弗能为巳矣。藉使蕙轩子。诚知吾耄而且惫。见而不沮。吾将与之面结以为驩矣。虽一日特牛之享。吾弗敢辞。惟吾子为知巳。故道之以醳蕙轩子。 

　　○游峄山记 

　　邹峄东方名山也。成祖南征时。特赐玲岩侯爵。载在祭典。万世不穷。非秦皇汉武荒淫之祀也。考之诗书传记。见于鲁颂保有凫绎。在春秋时为邾子国。于尔雅纯石相积。连属而成山。侧迭倾亚。窍穴逶邃。大槩似累爪之势。其余岩洞怪石。类物之形众矣。万历元年癸酉。三月。予与蘧庐生。自兖适邹。谒孟子庙。遵西南山麓而入。历小冈。沿曲磵。循无城。迤东转北。有读书洞。出泉清冽。盈坎而不流。于此更衣膳饔。复东行。披荆蓁。步草莾。萦回纡曲而上。有石。横枕崖畔。状如覆屋。前轩后杀。即燕子岩。岩下有小洞。刻石绘孔子像。有记。时喆薛君中离为之也。岩之右。孤桐在焉。根盘石隙。高五寻余。围数尺许。不知生于上古何代。自禹分九州岛岛。迨今三千余年。相传以为旧物。意大椿之类乎。与蘧庐生。引觞满酌。抚摩盘桓其下。良久。由此而之东北。升于山腹之间。至片石梁。约有半射。块峗突怒。若颓若圯。睥睨绝涧。其深不测。目眩股栗。欲退而不能。及下踰百步石。羣峰相环。原隰沃衍。草木郁茂。若有庐舍人境。泉流石上。可以漱濯。北望石壁立。似无路可通。至则侧身而入。陟岭砠。据石磴。由清宫至仙人洞。洞深数十丈。下有一穴。通山后而出。洞上盘石。可容数千人。道士屋宇。居洞之左。苍藤古木。佳卉秀石。曲有幽趣。可以游息。于是采山蔬。烹云茗。扫石焚香。考钟击磬。謌硕人在涧之章。日暮山紫。清晖娱人。霞巘烟峦。灿列画幛。景与神会。心与物冥。山水清音。比于丝竹。蘧庐生欲结茅读书。矢予有终老之志焉。其次凌晨。游至废宫。基址俱存。可宜卜居于此。向西北以渐而高。跻嵚崟。履碕礒。鱼贯猨引。乃能行至。此虽猎夫樵牧。地担释负。攀缘肋息。犹惧不免。其前道狭。益险阻绝。转自山口而上。两石相抱如门。过此。则见白云宫。坐石上。掬泉而饮。有古松七株。断碑残碣数处。访寻勒铭旧畤。四望苍然。汶济洙泗经其右。龟蒙徂徕峙其左。滕薛徐荒面其前。岱宗梁甫耸其后。四方形胜数千里。如在尺寸之间。夫子小鲁。愈亦信然。又北上五华顶。此最高处也。中有石窦。仅如瓮盎。匍伏蛇行。方出窦外。周若一亩之宫。两面峭壁。下临无地。前视盈尺之路。超距而过。有石枰可奕。在朝天泉之傍。传者曰。广成子修道处也。又指纪侯墓在崭岩之上。此处虽猨狖巧捷。亦不能到。何得而穴之墓之。有无不可考。此询方人之言也。如此异迹甚众。自不暇信。其梵宇琳宫。书房丹室。最盛于金元。兴替无常。弗可纪录。至于幽泉秘洞。亦不胜数。山之去地至巅。上下四十余里。纵横倍之。好奇之士。虽穷年游之而不能遍。繄予游天下名山多矣。未有若是奇而异者。内虚外通。钟灵毓秀。实圣贤发迹之所。藏蛟龙。生云雨。利民人。奠社稷。邹峄之功大矣。丰其禄。崇其秩。不亦宜乎。予与蘧庐生。每游必问。于是因识其处。归来常隐起于胷中。今年二月上祀日记成。蘧庐生伐石。命工刻于峄阳书院。 

　　○约李伯承少卿游峄由书 

　　鄙人因读管子书。所记天下名山。五千二百七十。邾峄列其一焉。高虽不及龟蒙。至于灵彻峗磈。其势难以名状。况乃神草灵药。又多产于此。邹鲁胜槩。在此一山。此去大邑。车驰人走。不至三日而达矣。昔闻明侯常欲寻真五岳。采秀名山。为引年佚老之计。不然则巳。欲复其志。舍此甚迩。何远图哉。即今献岁载阳。蛰苏鱼陟。赍粮挈榼。仆夫整贺。飘轻裾。带长剑。涉汶阳而渡洙泗。即邹鲁之乡矣。鄙人扫石山中以待。大与明侯为十日之饮。此天下一快事也。若乃垂华藻于凫崖。遗芳躅于峄岩。后世慕其人而称述焉。载之于野史。列之于篇章。昔人李白之楼。杜甫之台。于明侯又为三矣。鄙人骥尾之附。名亦不朽乎。山中之灵。得人而愈胜矣。明侯当以此为念。 

　　○附李北由答宋鹅池约游峄山书 

　　仆自结谈艺。四十余年。所遘海内布衣。能诗者不少。大抵挟寸长以干人。不则眦睨傲岸。若无所容。此常态也。惟足下则不然。方其至自荆州。纔奉咳唾。即如石投水。不觉入之深也。故留之阅岁。覩其自奉澹然。自视欿然。自负回然。澹则寡嗜欲。欿则虚受。回则不适俗韵。百凡山人常态悉无之。夫亦难得哉。一日辞我曰。我以布衣与缙绅颉颃。非诗之故乎。诗非学不足以廓之。非文不足以达之。与其役役尘埃以竞章句。孰若养晦深岩。彻坟典之为益乎。余嘉其志。不虞足下竟有峄阳之行。后杨生至。具道足下隐居高蹈。及见招游山书。不俟卒业。辄叹曰。有志哉山人也。书记翩翩。进乎艺矣。初仆与足下所谈者诗耳。既文矣。姑与之论文可乎。六经之下。庄骚太史所录。足下之常业也。非古人之糟粕乎。撮其篇。采其句。步其矩矱。学邯郸者也。操刃而得其肯綮。视为止。行为迟。学庖下者也。君奚取焉。取之得。虽在里巷。愈资见闻。取之不得。虽遯世没齿。弥增丰蔀耳。往见人之学史汉者。窃其隐语。欺人以所不知。是又不善学鲁男子矣。若夫游山之约。深惬予衷。初以五岳未遍。捃摭方舆诸志。作五岳图考。少纾卧游之想。兹奉来教云云。所谓望屠门而大嚼。浸浸乎垂颐涎出也。今走门人徐子升。往讯芳躅。逝将抚峄阳之孤桐。吊邾子之故国。读秦碑于迭嶂。俯龟蒙而盘桓。声弦歌以续邹鲁之风。陟绝巘以占海岳之气。兴尽一揖而返。使孙登鸾啸之音。复振空谷。仆得为迷途之嗣宗足矣。 

　　○新河县守令题名记（代作） 

　　士芳不佞。承乏治新河三年。因阅志书内守令。在国朝凡三十二员名。除隋元六人。恐岁久湮没。臧否无闻。考之方册。循诸耆旧。题其名而记之。勒之于石。树于厅之左。常接于目。省于心。警诸后为令者。芳也敢不自勉乎。记曰。若某也宽。若某也察。若某也仁。若某也信。若某也刚。若某也懦。若某也谀。若某也廉。若某也诡。若某也贿。此十者方册所载。耆旧所言也。士芳曰。宽则其政也缓。其民也弛。察则其政也贼。其民也觖。仁则其政也均。其民也和信则其政也孚。其民也笃。刚则其政也厉。其民也残。懦则其政也紊。其民也迷。谀则其政也枉。其民也诞。廉则其政也威。其民也诫。诡则其政也驳。其民也愎。贿则其政也渎。其民也骄。譬若形之于影。声之于响。何所顷而离之哉。若乃宽而不缓。察而不苛。仁而不柔。信而不固。刚而不猛。廉而不矜。此六者政之经也。德之符也。若乃懦而紊。谀而枉。诡而驳。贿而渎。此四者德之贼也。政之蠹也。芳也北鄙人。兢兢然为此惧。后为令者。视之以为何如哉。 

　　○重筑宁晋县大陆泽堤祭后土文（代作） 

　　万历五年丁丑。三月甲辰。知宁晋县事胡某。备以牺牲祷于大陆泽后土之神曰。今也农隙之候。有事于堤防。某端诸龟筴。谋诸髦士。询诸耆艾。必也神民洽和。乃后集事。因喻民以辞。夫堤防之设。其来尚矣。易曰。王公设险以守其国。为之城郭。以御寇盗。为之堤防。以蔽涨溢。为之津梁。以通商旅。为之关塞。以御暴客。此四者。自昔圣王明君之首务百执事所当经理者也。稽古神禹。画九州岛岛。平水土。凿砥柱。导江汉。疏九河。为彭蠡之障。垫溺原隰。百姓又康。齐桓公塞九河。为巨堤长防。以广田居。民富国霸。成数世之利。汉武帝伐淇园之竹。塞瓠子之口。以御河决。氓赖以安。迨我太祖高皇帝。开国之初。南修荆襄之要。东壅淮汴之冲。民到于今无患。此又万世之利。非齐桓汉武所可比拟也。由是观之。堤防之务。岂细政也哉。夫大陆一泽。居治之东偏。乃九河所汇之处。一枝自南逶迤而北。八枝从西蜿蜒而东。适或秋霖淫雨。平地水深数尺。浩渺澎湃。一泻千里。驶如马兔。迅如锥矢。水羊不及走。鸡豚不及收。朝为禾黍之畴。暮化为鱼鳖之乡。鹄鹜之宅矣。虽半米一菽无所获。寸草尺木无所采。百姓阖门无所奔也。奄耳室颓。忽耳垣毁。敝撤暴露。人畜俱困于水中央矣。汹汹嗷嗷。四顾无告。当此时人人过之。目睹心动。况予独无忧恤者乎。明目之四月。麦秋将届矣。农务将急矣。斯功不可以巳矣。因循旧防。苟预为计。断者续之。卑者增之。薄者复之。缺者补之。诗云。捄之陾陾。筑之登登。龟曰。厥上吉哉。士曰。厥功序哉。耆曰。厥役均哉。予曰可矣。神民洽矣。遂乃垦土行事。再敕尔众庶。勿荒忽怠。以于上之诛。故喻以辞。神其听之。 

　　○与澧州刘洞衡先生书 

　　鄙人游天下将遍矣。皇皇栖栖。无所止泊。虽然。蓬舟所逐。意不出大地之上。身外之计。又何足较云。自澧上别后。鄙人潜伏山中。空谷虚壑。正宜麋鹿之性。虽不能饮水茹芝。坐石看云。亦可以乐饥矣。去岁还乡里。拜坟墓。会宗族。问故旧。悦亲戚。纵酒无厌。靡知底极。就木之后。乃有定论。因与足下道之。无忆萧寺风雪之夜。与足下拨火地炉。设及风雅。真前无古人矣。当是时适有衡岳之游。足下以两言教之。至今刻骨不忘。世路无期。不知何以为报也。小徒邢子云。有都下参省之役。为书附往。敬候南宫之选。想足下闻道益深。所著之书。今不知几种。何由以见之。和唐诗选。必有挟策。傥不惜珠玉。颁赐数卷。传布下邑。北鄙之音。为之小变。自足下倡之也。
  </div>
  <div class="pagination">
   <a href="宋布衣集_page24.html">
    上一页
   </a>
   <span>
    ...
   </span>
   <a href="宋布衣集_page20.html">
    20
   </a>
   <a href="宋布衣集_page21.html">
    21
   </a>
   <a href="宋布衣集_page22.html">
    22
   </a>
   <a href="宋布衣集_page23.html">
    23
   </a>
   <a href="宋布衣集_page24.html">
    24
   </a>
   <span class="current-page">
    25
   </span>
   <a href="宋布衣集_page26.html">
    26
   </a>
   <a href="宋布衣集_page27.html">
    27
   </a>
   <a href="宋布衣集_page28.html">
    28
   </a>
   <a href="宋布衣集_page29.html">
    29
   </a>
   <a href="宋布衣集_page30.html">
    30
   </a>
   <span>
    ...
   </span>
   <a href="宋布衣集_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
