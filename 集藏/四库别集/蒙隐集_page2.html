<!DOCTYPE html>
<html>
<head>
    <meta charset="UTF-8">
    <title>蒙隐集 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蒙隐集 - 第 2 页/共 4 页</h1>
    <div class="content">　　五皷未停挝喧呼趋早衙霜风晨正急望月晓初斜舆竹依青盖灯笼闪綘纱三年蝴蝶梦笑杀野人家
　　清昼
　　庭院闲清昼踈槐转午隂悄无人过眼却有事经心续梦聊欹枕牵愁拟破琴可怜精卫志欲障海波深
　　独觉
　　檐滴萧萧静防凉午睡宜莺簧有余韵螘穴不多时篆烬回风灭花隂晩日移觉来无一事追梦续新诗
　　踈梅
　　发兴江头路相将月下台冲行逢缟袂廹视得踈梅木偶当三嗅石肠应九廻钟情唯我軰欲去更徘徊
　　古刹
　　古刹嚣尘外浮图屋角西残缁犹赞仰孳羽共依栖清影芜城逺孤棱落照低丹梯傥容蹑极目饱双溪
　　芳园
　　勲业尊朝着园池近日光雕栏红玉列羽盖碧荷张草薙难滋蔓花开寜久长当年金谷地榛棘断人肠
　　挽丞相祁国公三首
　　斧扆求良弼钧衡得伟人文章照黼黻勲业见经纶化洽编氓阜时调宝厯新方祈永霖雨俄复跨箕辰宠极心弥小名尊貎愈恭勋华双辅翼槐鼎四登庸海宇熙春物邉陲罢夕烽了无能致绩颂笔漫形容强壮登黄阁斑衣衮绣成飞声追丙魏有子继韦平舟楫川方济龙蛇梦倐惊天胡啬遐夀举世但哀荣
　　挽知军刘公三首
　　种学三冬富禔身百行兼文章昆玉莹政事莫邪铦才赡荣登早心休进取防典刑今已矣遐想泪空霑屡赞红莲幙初分翠竹符五迁恩始浃三已愠曽无冠劔空幽壤仪容俨画图传家有余庆接武防诸孤昔我先君子期公泰茹连索文姑作贽拂防遽言旋伟节人难学髙风史逸传邕碑谁秉笔愿采入新篇【绍兴初先子帅越公自乡里来访先子以公名徳托左史侯君逹于时宰侯云宰故闻公愿得公所为文公哭且叹拂袖东还行状逸不载】
　　挽潘右司二首
　　南州推望士北阙仰良臣风谊髙闾里声名蔼搢绅课儿千巻古与友一堂新石折符幽防山頽防哲人再奉祠宫逸三迁省闼荣抠衣迟从槖回首遇佳城雕鹗抟方急龙蛇梦忽惊但余丰碣在凛凛气犹生
　　挽中书舍人叶公三首
　　博学该羣籍飞声蔼上庠巍科曽叠贯要路遂横翔策府登清选铨曹得望郎九重方简在一鉴遽云亡遍歴清华地星辰纪未周雄文蔵鳯阁直笔着螭头闻望髙簮绂论思动冕旒从班无跬步底事却回辀久厌承明直遐宣使驿风乘轺循浙右持斧肃江东共徯锋车召俄惊夜壑空传家宜令子济物有隂功
　　挽知録李元老二首
　　徳齿追前軰声华擅隽逰心期师孔孟文欲比曹刘丹桂枝髙折青云路未周日驹偷过隙夜壑漫藏舟枳棘栖云翼芙蓉泛緑波谈三语足折狱片言多未熟黄梁梦俄悲薤露歌隂功付诸子异日踵巍科
　　挽主簿吴寜侯三首
　　徳行追前軰声华擅一乡逰心终艺圃得隽屡文场小试栖鸾政连飞荐鹗章伤嗟台阁地不许暂翺翔昔我先君子时称鍳裁公知君非介绍虗馆授儿童倒屣迎王粲登门得孔融他年记先友孰不仰清风忆昔荆湖日童心懵未开七年勤仰止一字有从来模范瞻如在音仪挽不回依归今已矣些语写余哀
　　挽内兄余聘可三首
　　中外六兄弟相逢丱角中追随万里逺忧乐半生同胜韵谈飞屑髙懐气吐虹纷纷身外事回首万縁空结髪事铅椠终身尺寸功矫情多病后饮恨不言中户有三珠秀家愁五盗穷空山埋玉树肠断白杨风去去松茔路愁闻薤露诗齐眉乖妇约华髪重亲悲被酒清狂后论文慷慨时伤心栖止地无复见形仪
　　挽江公三首
　　彩笔传家学春华饰妙词品题风鉴逺论议月评推柳岸隂将合濠亭迹半隳治家有遗训留付寜馨儿世路方险髙情与众殊一官聊戱剧三径肯荒芜富乐身兼有功名累独无丰碑谁秉笔持此较贤愚忆昔羁栖日唯公迹分亲呼卢银烛夜琢句锦囊春碁敌争先劲弓号命中频向来行乐地无复见斯人
　　挽处士富公二首
　　庆厯元臣后勲名泰华髙当年遗徳泽流裔尽英豪继世夸荣耀唯公隠寂寥潜辉传野史犹足见清标家富仓箱积陶朱伯仲间禔身郭有道教子窦燕山钱鏄周贫匮刀圭起病孱悬知公不死学道透闗
　　挽处士吴徳载二首
　　忆昔知公日东嘉逆旅中游从三月久谈笑一樽同却暑盘緑烹鲜鲙筯红伤心栖止地万事转头空范蠡操赢日相如病渴时瓶甖虽屡罄砭剂已难施薤露鸰原惨松茔鴈序悲更嗟垂白叟泣送寜馨儿
　　挽潘夫人
　　阆苑花归后香残旧绮罗已应随逝水无复步凌波遗训芬兰佩慈容想月娥空山埋玉处忍效鼓盆歌











　　钦定四库全书
　　蒙隠集巻二　　　　　　宋　陈棣　撰
　　七言律诗
　　送郑舜举赴阙
　　书帯传家饱六经飘飘词气海东青英名久合班朝列丽藻行观掞帝庭修翮抟风上阊阖巨鳞纵壑击沧溟投机亨防寜容发愿报除书慰侧聆
　　束装西啸指长安正是新春快活天酒病诗愁应有梦鸟啼花发正争妍君空冀北今行矣我滞周南岂偶然东閤他时访遗逸为言憔悴鹤谿邉
　　籍甚声名著日邉英辞健笔许谁先寘之华省星曹上付以赤墀香案前好向从班光玉笋竚膺宻炬照金莲此行何啻登仙去愿拜车尘为执鞭
　　暂绾桐川刺史章优优布政汉循良凤衔初下新颁诏鸡舌曽闻旧赐香前席久虗思见贾玺书増宠果徴黄从今定展调元手小试专城见雨旸
　　备员无补见丝毫幸喜为官似马曹每许芜音持布皷更容劣技试铅刀兼收屡赐百金诺借重终期一字褒廊庙他时应有待誓将么麽寄钧陶
　　春来
　　春来底物最先知冻蝶痴蜂便欲飞好雨应时生地脉迅雷剖蛰震天威光风艳艳翔空阁和气骎骎发细防解道苍苔红药句令人却忆谢晖
　　次韵王有之主簿
　　春归满目尽桑麻岸栁敷隂荻有芽急景岂容留石火余香何处认空花曲眉持酒真成梦纎手分茶亦浪夸欲醉流霞烹瑞雪直须同谒五侯家
　　蓬生敢望直如麻才思真同焦谷芽拥被苦吟声踯躅盈编细札眼空花羡君得意方豪纵顾我无知絶诞夸输与能诗王主簿惊人句法自名家
　　次韵叶秀实县治环翠亭
　　亭髙望逺破天悭万叠晴岚俯仰间着屐好追灵运逸垂帘尤爱恺之闲诗豪防见挥银笔酒圣端能倒玉山杖履欲归聊徙倚栖鵶寒帯暝烟还
　　合缀严宸玉笋班尚劳小试簿书间溟鲲未击三千里天骥终归十二闲望气行防求利劔知音当已识髙山逼人富贵君寜免未许山隂兴尽还
　　畏途踪迹防间闗浩气空存天地间沈湎恨无千日醉浪逰赢得半生闲观书尚喜眼如月搜句谁怜肩耸山三径晓来添逸兴柳稍桃色报春还
　　陪五马劝农嵓山晩防桃花坞
　　晩参旌骑劝农回赏遍郊原锦绣堆掠靣快风吹酒去逼人踈雨送诗来鸣鸠乳燕数声好艳粉夭桃一笑开欲遣巴词侑杯酌千钟万斝未容陪
　　题温守梁尚书新创富覧亭
　　杰槛雄檐倚碧空玲珑窓户湿青红因山卜地心机巧望水如天眼力穷千里胜形吟笔内万家和气饮杯中吏民共指双旌语今日梁公昔谢公
　　次韵陈公藻局中即事时推排物力不得徃来
　　料峭轻寒春寂寥雨余庭竹静萧萧一池芳草翠欲合数防残梅雪未消寸步思君成瘦悴片文怡我足欢謡相过政恐还惊座恶客从来不待招
　　次韵防道玉泉小集时公藻以病仆以沿檄不与
　　激水聊充一笑嬉扁舟西子想当时应怜波底无双鲤直恐樽前有鸒斯笑我独将愁醖酿闻君长苦酒禁持山中异日寻遗事徒见吾家伯仲诗
　　诸公见和次韵呈郑舜举国録瑞伯仙尉
　　冠佩追随倐半生每怜萧艾倚兰英开懐共醉酒贤圣得句寜论诗父兄天赋君才行有用人言我拙坐无成登坛已拜风骚将谁敢区区踵孟明
　　家声赫奕继更生草圣纵横乱伯英邺下文章惟七子颍川人士有诸兄新诗写物无余态硬语盘空若混成吏隠一官聊戏剧他时勲业防承明
　　用韵戏赵贯道买妾并呈郑舜举王有之二丈
　　碧玉双簮两髻丫满懐春恨正萌芽停桡空对无情水倚槛谁邻解语花蚤与幽闺深领畧毋令狂客浪矜夸湏知三昧非凡手北苑知名第一家【时贯道买妾置舟中舜举有就茶求见之语】
　　次韵鲁尧卿病起
　　河阳桃李未成隂已觉栽培用意深病起暂同中酒味诗来还有惜花心养全浩气虹千丈瘦减清标玉一寻春待吾侪共行乐莫言无暇倦登临
　　一区聊寄古墙隂灯火萧条语夜深强对简编聊适意欲参佛祖问安心青衫有约还轻别白髪无期苦见寻咫尺佳时修禊事兰亭老笔为君临
　　代上时相生辰
　　国论盈庭正尚同唯公英畧与天通一丝不断千钧重九鼎重安万世功独见敻超流俗外先机端在笑谈中际髙极厚知难报愿辅熙朝到不穷
　　中兴事业耀无前明圣相逢运半千尽纳有生归礼乐全提鸿化入陶甄八风自转成天籁五纬更调祚有年体物形容劳颂笔浪云无象岂其然
　　春光先向陇梅归正值崧神降岳时孕秀直疑天地相输忠唯许冕旒知八珍锡燕宫厨送百两传宣使驿驰盛事逖闻千载后鲁公防服效儿嬉
　　武定文明过十秋光芒无复见旄头身更万变心方壮位极千官宠更优贺厦阻趋丞相閤分符假守子陵州长生不老何湏祝元是丹台第一流
　　钱使君知原生辰
　　天眷中兴瑞玉麟果闻崧岳为生申逢迎圣主千年运领畧东君五日春济世丰功铭鼎鼐传家清徳冠簮绅仙风道骨应难老曽向瑶宫侍帝宸
　　十载幽居安緑野一麾出守拥朱轓华堂不听红儿唱净几唯闻黄妳言庭下芝兰方鼎盛胷中梨枣已长存梅花欲报和羮信故遣清香到夀樽
　　上梁尚书生辰
　　破晓霜晴快活天少防光彩焕台躔来从紫府飞仙窟生作皇家间世贤勲业定应铭鼎鼐仪容端合珥貂蝉外家旧事今重覩又致升平五百年
　　一麾卧治镇江邉芳草还应梦恵连十载从班聫玉笋六城课最用蒲鞭依刘曽识尚书履借冦难私刺史天共徯公归縁底事嗷嗷四海望陶甄
　　上苑春光一夜回和羮消息报江梅促装旧事追曹相折桂新荣付老莱千里颂声形鼓吹万家和气入樽罍明年此日趋黄阁待防传宣押赐来
　　陈镇江生辰
　　协气盘空兆吉祥挺生英杰辅明昌依乘圣际风云久逰戏人间日月长落落词华天黼黻堂堂仪榘国辉光烟桡破浪来何事敬为宗盟一瓣香
　　力致功名上要途忠嘉屡奉玉音俞持荷久侍甘泉槖剖竹仍分刺史符抚字雅闻闲燕寝经纶先已定规模久虚左辖寜无谓天子畴庸正用儒
　　着物薫然一气和温温眉宇得春多腰黄眼赤浑闲事栁緑花红奈乐何旧事防经铜狄话佳词惯听雪儿歌一杯何以为公夀愿借长江万里波
　　立春日有感
　　剪防漫添懐抱恶簮花空映鬓毛秋流年旧事陈刍狗佳节新春报土牛里社浮沉贫可忍身名坎老宜休天髙难问平生意已矣冥心任去留
　　王有之见和复用韵二首
　　年来慵堕畏多愁怕见羣才得意秋题柱敢期乘驷马隠端欲舍蜗牛既成春服聊歌咏拟赋闲情且罢休漫道无心闗节物杖藜时为好山留
　　小雨冥冥暗市楼无聊一日似三秋穷愁顾我堆千斛健笔期君回万牛语恠未应书咄咄身闲底用赋休休晓来春到西窓外唤梦一声黄栗留
　　髙师鲁以诗求鹤膝杖且有诗坛寻盟之语戏次其韵
</div>
    <div class="pagination">
<a href="蒙隐集.html">上一页</a><a href="蒙隐集.html">1</a><span class="current-page">2</span><a href="蒙隐集_page3.html">3</a><a href="蒙隐集_page4.html">4</a><a href="蒙隐集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
