<!DOCTYPE html>
<html>
<head>
    <meta charset="UTF-8">
    <title>白香山诗集 - 第 56 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 56 页/共 63 页</h1>
    <div class="content">　　新嵗赠梦得
　　暮齿忽将及同心私自怜渐衰宜减食已喜更加年紫绶行联被篮轝出比肩与君同甲子嵗酒合谁先【立名按容斋随笔有嵗旦饮酒一则云今人元日饮屠酥酒自小者起相传已久然固有来处汉李膺杜密以党人同系狱值元日于狱中饮酒曰正旦从小起时镜新书晋董勋云正旦饮酒先从小者以小者得嵗故先酒贺之老者失时故后饮酒初学记载四民月令云正旦进酒次第当从小起以年小者起先乐天元日举酒诗与君同甲子嵗酒合谁先又嵗假内命酒一篇云嵗酒先拈辞不得被君推作少年人顾况诗手把屠苏让少年东坡亦云但把穷愁博长健不辞最后饮屠酥】
　　早春持斋荅皇甫十见赠
　　正月晴和风景新纷纷巳有醉逰人帝城花笑长斋客三十年来负早春
　　戏赠梦得兼呈思黯
　　双鬓莫欺今老矣【传曰今老矣无能为也】一杯莫笑便陶然陈郎中处为髙户裴使君前作少年【陈商郎中酒户涓滴裴洽使君年九十余】顾我独狂多自哂与君同病最相怜月终斋满谁开素须防竒章置一筵
　　早春忆逰思黯南荘因寄长句
　　南荘胜处心常忆借问轩车早晩逰美景难防竹廊下好风争柰栁桥头氷消见水多于地雪霁看山尽入楼若待春深始同赏莺残花落却堪愁
　　酬皇甫十早春对雪见赠
　　漠漠复雰雰东风散玉尘明催竹窗晓寒退栁园春緑醖香堪忆红炉暖可亲忍心三两日莫作破斋人
　　奉和思黯自题南荘见示兼呈梦得
　　谢家别墅最新竒山展屏风花夹篱晓月渐沈桥脚底晨光初照屋梁时台头有酒莺呼客水面无尘风洗池除却吟诗两闲客此中情状更谁知
　　送蕲春李十九使君赴郡
　　可怜官职好文词五十専城未是迟晓日镜前无白髪春风门外有红旗郡中何处堪携酒席上谁人解和诗唯共交亲开口笑知君不及洛阳时
　　自题酒库
　　野鹤一辞笼虚舟长任风送愁还闹处移老入闲中身更求何事天将富此翁此翁何处富酒库不曽空【刘仁轨诗云天将富此翁以一醉为富也】
　　寒食日寄杨东川
　　不知杨六逢寒食作【音佐】底欢娱过此辰兜率寺髙宜望月嘉陵江近好逰春蛮旗似火行随马蜀妓如花坐绕身不使黔娄夫妇看夸张富贵向何人
　　醉后聴唱桂华曲【诗云遥知天上桂华孤试问嫦娥更要无月宫幸有闲田地何不中央种两株此曲韵怨切聴辄感人故云尔】
　　桂华词意苦丁寜唱到嫦娥醉便醒此是人【一作世】间肠断曲莫教不得意人聴
　　酬梦得以予五月长斋延僧徒絶宾友见戏十韵
　　宾客嬾逢迎翛然池馆清檐闲空燕语林静未蝉鸣荤血还【一作初】休食杯觞亦罢倾三春多放逸五月暂修行香印朝烟细纱灯夕焰明交游诸长老师事古先生【竺干古先生也】禅后心弥寂斋来体更轻不唯忘肉味兼拟灭风情蒙以声闻待难将戏论争虚空若有佛灵运恐先成【立名按老学庵笔记云唐髙祖实録武徳二年正月甲子下诏自今每年正月五月九月十直日并不得行刑所在公私宜断屠杀此三长月断屠杀之始也唐士大夫如白居易辈盖有遇此三斋月谢客専延缁流作佛事者今法至此月亦减去食羊钱葢其遗制】
　　又和令公新开龙泉晋水二池
　　旧有潢汚泊今为白水塘【诗云方塘含白水】笙歌闻四面楼阁在中央春变烟波色晴添树木光龙泉信为美莫忘午桥荘
　　早夏晓兴赠梦得
　　窗明帘薄透朝光卧整巾簪起下牀背壁灯残经宿焰开箱衣带隔年香无情亦任他春去不醉争销得昼长一部清商一壶酒与君明日暖新堂
　　春日题乾元寺上方最髙峰亭
　　危亭絶顶四无邻见尽三千世界春但觉虚空无障碍不知髙下几由旬廻看官路三条线却望都城一片尘宾客暂逰无半日王侯不到便终身始知天造空闲境不为忙人富贵人
　　奉和思黯相公以李苏州所寄太湖石竒状絶伦因题二十韵见示兼呈梦得
　　错落复崔嵬苍然玉一堆峰骈仙掌出罅坼劒门开峭顶髙危矣盘根下壮哉精神欺竹树气色压亭台隠起磷磷状凝成瑟瑟胚廉棱露锋刃清越扣琼瑰岌嶫形将动巍峨势欲摧竒应潜鬼怪灵合蓄云雷黛润霑新雨斑明防古苔未曽栖鸟雀不肯染尘埃尖削琅玕笋洼剜玛瑙罍海神移碣石画障簇天台在世为尤物如人负逸才渡江一苇载入洛五丁推出处虽无意升沈亦有媒【媒为李苏州】拔从水府底置向相庭隈对称吟诗句看宜把酒杯终随金砺用不学玉山頽疏傅心偏爱园公眼屡廻共嗟无此分虚管太湖来【居易与梦得俱典姑苏而不获此石附太湖石记古之达人皆有所嗜晏先生嗜书嵇中散嗜琴靖节先生嗜酒今丞相竒章公嗜石石无文无声无臭无味与三物不同而公嗜之何也众皆怪之余独知之昔故友李生名约有云苟适吾意其用则多诚哉是言适意而巳公之所嗜可知之矣公以司徒保厘河洛治家无珍产奉身无长物惟东城置一第南郭营一墅精葺宫宇慎择宾客性不易合居常寡徒游息之时与石为伍石有族聚太湖为甲罗浮天竺之徒次焉今公之所嗜者甲也先是公之僚吏多镇守湖知公之心惟石是好乃钩深致逺献瑰纳竒四五年间累累而至公于此物独不廉让东第南墅列而致之富哉石乎厥状非一有盘坳秀出如灵丘鲜云者有端险挺立如真官神人者有缜润削成如珪瓒者有廉棱锐刿如劒防者又有如虬如鳯若跧若动将翔将踊如鬼如兽若行若骤将竦将鬬风烈雨晦之夕洞穴开若欱云散雷嶷嶷然有可望而畏之者烟霁景丽之旦岩防霮防若拂岚扑黛霭霭然有可狎而翫之者昏晓之交名状不可提要而言则三山五岳百洞千壑覼缕簇缩尽在其中百仞一拳千里一瞬坐而得之此所以为公适意之用也尝与公迫观熟察相顾而言岂造物者有意于其间乎将胚腪凝结偶然而成功乎然而自一成不变以来不知几千年或委海隅或沦湖底髙者仅数仞重者殆千钧一旦不鞭而来无胫而至争竒骋怪为公眼中之物公又待之如宾友亲之如贤哲重之如寳玉爱之如儿孙不知精意有所召邪将尤物有所归邪孰不为而来邪必有以也石有大小其数四等以甲乙丙丁品之毎品有上中下各刻于石隂曰牛氏石甲之上丙之中乙之下噫是石也百千载后散在天壤之内转徙隠见谁复知之欲使将来与我同好者观斯石览斯文知公之嗜石之目按公此记本集未载出事文类聚】
　　奉和思黯相公雨后林园四韵见示
　　新晴夏景好复此池边地烟树緑含滋水风清有味便成林下隠都忘门前事骑吏引归轩始知身富贵晩夏闲居絶无宾客欲寻梦得先寄此诗
　　鱼笋朝餐饱蕉纱暑服轻欲为窗下寝先傍水边行晴引鹤双舞秋生蝉一声无人解相访有酒共谁倾老更谙时事闲多见物情只应刘与白二叟自相迎
　　寄李蕲州
　　下车书奏龚黄课动笔诗传鲍谢风江郡讴謡夸杜母洛城欢防忆车公笛愁春尽梅花里簟冷秋生薤叶中【蕲州出好笛并薤叶簟】不道蕲州歌酒少使君难称与谁同
　　酬思黯相公晩夏雨后感秋见赠
　　暮去朝来无歇期炎凉暗向雨中移夜长祗合愁人觉秋冷先应痩客知两幅彩笺挥逸翰一声寒玉振清辞无忧无病身荣贵何故沈吟亦感时
　　久雨闲闷对酒偶吟
　　凄凄苦雨暗铜驼嫋嫋凉风起漕河自夏及秋晴日少从朝至暮闷时多鹭临池立窥鱼笱隼傍林飞拂雀罗赖有杯中神圣物百忧无柰十分何
　　雨后秋凉
　　夜来秋雨后秋气飒然新团扇先辞手生衣不着身更添砧引思难与簟相亲此境谁偏觉贫闲老痩人
　　酬梦得早秋夜对月见寄
　　吾衰寡情趣君病嬾经过其柰西楼上新秋明月何庭芜凄白露池色澹金波况是初长夜东城砧杵多
　　题谢公东山障子
　　贤愚共在浮生内贵贱同趋羣动间多见忙时巳衰病少闻健日肯休闲鹰饥受緤从难退鹤老乘轩亦不还唯有风流谢安石拂衣携妓入东山
　　谢杨东川寄衣服
　　年年衰老交逰少处处萧条书信稀惟有巢兄不相防春茶未断寄秋衣
　　咏懐寄皇甫朗之
　　老大多情足往还招僧待客夜开闗学调气后衰中健不用心来闹处闲养病未能辞薄俸防名何必入深山与君别有相知分同置身于木鴈间
　　东城晩归
　　一条笻杖悬榼双角吴童控马衔晩入东城谁识我短靴低帽白蕉衫
　　与梦得沽酒闲饮且约后期
　　少时犹不忧生计老后谁能惜酒钱共把十千酤一斗相看七十欠三年闲徴雅令穷经史醉聴清吟胜管弦更待菊黄家醖熟共君一醉一陶然
　　与牛家妓乐雨后合宴
　　玉管清声旖旎翠钗红袖坐参差两家合奏洞房夜八月连隂秋雨时歌脸有情凝睇久舞腰无力转裠迟人间欢乐无过此上界西方即不知
　　和杨六尚书喜两弟汉公转吴兴鲁士赐章服命賔开宴用庆恩荣赋长句见示
　　华筵贺客日纷纷劒外欢娱洛下闻朱绂宠光新照地彤襜喜气逺凌云荣联花萼诗难和乐助埙篪酒易醺感羡料应知我意今生此事不如君
　　自咏
　　须白面微红醺醺半醉中百年随手过万事转头空卧疾痩居士行歌狂老翁仍闻好事者将我画屏风梦得相过援琴命酒因弹秋思偶咏所懐兼寄继之待价二相府
　　闲居静侣偶相招小饮初酣琴欲调我正风前弄秋思君应天上聴云韶【云韶雅曲上多与宰相同聴之】时和始见陶钧力物遂方知盛圣朝双鳯栖梧鱼在藻飞沈随分各逍遥
　　九月八日酬皇甫十见赠
　　君方对酒缀诗章我正持斋坐道场处处追游虽不去时时吟咏亦无妨霜蓬旧鬓三分白露菊新花一半黄惆怅东篱不同醉陶家明日是重阳
　　慕巢尚书书云室人欲为置一歌者非所安也以诗相报因而和之
　　东川已过二三春南国须求一两人富贵大都多老大欢娱太半为亲宾如愁翠黛应堪重买笑黄金莫诉贫他日相逢一杯酒尊前还要落梁尘
　　杪秋独夜
　　无限少年非我伴可怜清夜与谁同欢娱牢落中心少亲故凋零四面空红叶树飘风起后白须人立月明中前头更有萧条物老菊衰兰三两丛
　　凭李睦州访徐凝山人【凝即睦州之民也】
　　郡守轻诗客乡人薄钓翁解怜徐处士唯有李郎中【立名按纪事乐天为杭州刺史令访牡丹独开元寺僧惠澄近于京师得之植于庭时春景方深惠澄设油幕覆其上防凝自富春来未识白先题诗曰此花南地知谁种慙媿僧闲用意栽海燕解怜频睥睨胡蠭未识更徘徊虚生芍药徒劳妒羞杀玫瑰不敢开惟有数苞红萼在含芳只待舍人来白寻到寺看花乃命徐同醉而归时张祜榜舟而至二生各希首荐白曰二君论文若廉之鬭防穴胜负在于一战也遂试长劒倚天外赋余霞散成绮诗试讫解送凝为元祜次耳祜曰祜诗有地势遥尊岳河流侧让闗又题金山寺诗曰树影中流见钟声两岸闻虽綦毋潜云墖影挂清汉钟声扣白云此句未为佳也凝曰美则美矣争如老夫今古长如白练飞一条界破青山色凝遂擅祜叹曰荣辱糺纷亦何常也遂行歌而迈凝亦鼓枻而归自是二生不随乡试矣白又以祜宫调四句皆数对未足竒也后杜牧守秋浦与祜为诗酒友酷吟祜宫词以白有非祜之论常不平之乃为诗以髙之曰睫在眼前人不见道于身外更何求谁人得似张公子千首诗轻万户侯又曰如何故国三千里虚唱歌词满六宫杜盛言其美者欲以苟异于白而曲成于张也】
　　苏州故吏
　　江南故吏别来久今日池边识我无不独使君头似雪华亭鹤死白莲枯【莲鹤皆苏州同来】
　　得杨湖州书颇夸抚民接宾纵酒题诗因以絶句戏之
　　岂独爱民兼爱客不唯能饮又能文白苹洲上春传语栁使君输杨使君
　　【附白苹洲五亭记湖州城东南二百步抵霅溪连汀洲一名白苹梁吴兴守栁恽于此赋诗云汀洲采白苹因以为名也前不知几千万年后又数百载有名无亭鞠为荒泽至大厯十一年顔鲁公真卿为刺史始剪榛导流作八角亭以游息焉旋属灾潦荐至沼湮台圯后又数十载萎芜隙地至开成三年农杨君为刺史乃疏四渠濬二池树三园搆五亭卉木荷竹舟桥廊室洎逰宴息宿之具靡不备焉观其架大溪跨长汀者谓之白苹亭介二园閟百卉者谓之集芳亭面广池目列岫者谓之山光亭翫晨曦者谓之朝霞亭狎清涟者谓之碧波亭五亭间开万象迭入向背俯仰胜无遁形毎至汀风春溪月秋花緐鸟啼之旦莲开水香之夕宾友集歌吹作舟棹徐动觞咏半酣飘然怳然逰者相顾咸曰此不知方外也人间也又不知蓬瀛昆阆复何如哉时予守官在洛阳杨君缄书赍图请予为记予按图握笔心存目想覼缕梗槩十不得其二三大凡地有胜境得人而后发人有心匠得物而后开境心相遇固有时邪盖是境也实栁守滥觞之顔公推轮之扬君绘素之三贤始终能事毕矣杨君前牧舒舒人治今牧湖湖人康康之由革弊兴利若改茶法变税书之类是也利兴故府有羡财政成故居多暇日是以余力济髙情成胜槩三者旋相为用岂偶然哉昔谢栁为郡乐山水多髙情不闻善政龚黄为郡忧黎庶有善政不闻胜槩兼而有者其吾友杨君乎君名汉公字用乂恐年祀久逺来者不知故名而字之时开成四年十月十五日记】
　　天宫阁秋晴晩望
　　洛城秋霁后梵阁暮登时此日风烟好今秋节迟霞光红泛艳树影碧参差莫虑言归晩牛家有宿期
　　酬梦得暮秋晴夜对月相忆
　　霁月光如练盈庭复满池秋深无热后夜浅未寒时露叶圑荒菊风枝落病棃相思嬾相访应是各年衰同梦得和思黯见赠来诗中先叙三人同防之欢次有叹鬓髪渐衰嫌孙子催老之意因酬妍唱兼吟鄙懐
　　醉伴腾腾白与刘何朝何夕不同逰留连灯下明犹饮断送尊前倒即休催老莫嫌孙穉长加年须喜鬓毛秋教他伯道争存活无子无孙亦白头
　　聴歌
　　管妙弦清歌入云老人合眼醉醺醺诚知不及当年聴犹觉闻时胜不闻
　　三年冬随事铺设小堂寝处稍似稳暖因念衰病偶吟所懐
　　小宅非全陋中堂不甚卑聊堪防亲族足以贮妻儿暖帐迎冬设温炉向夜施裘新青兔褐褥软白猿皮似鹿眠深草如鸡宿稳枝逐身安枕席随事有屏帷病致衰残早贫营活计迟由来蚕老后方是蠒成时
　　初冬即事呈梦得
　　青氊帐暖喜微雪红地炉深宜早寒走笔小诗能和否泼醅新酒试尝看僧来乞食因留宿客到开尊便共欢临老交亲零落尽希君恕我取人寛
　　自罢河南已换七尹每一入府怅然旧逰因宿内防偶题西壁兼呈韦尹常侍
　　每日河南府依然似到家杯尝七尹酒【七尹酒味不同备尝之矣】树看十年花【即府中新果园】且健须欢喜虽衰莫叹嗟迎门无故吏侍坐有新娃暖阁谋宵宴寒庭放晩衙主人留宿定一任夕阳斜
　　天寒晩起引酌咏懐寄许州王尚书汝州李常侍
　　叶覆氷池雪满山日髙慵起未开关寒来更亦无过醉老后何由可得闲四海故交唯许汝十年贫健是樊蛮相思莫忘樱桃防一放狂歌一破顔【樱桃花时数与许汝二君欢防甚乐】
　　四年春
　　栁梢黄嫩草芽新又入开成第四春近日放慵多不出少年嫌老可相亲分司吉傅频过舍致仕崔卿拟卜邻时辈推迁年事到往还多是白头人
　　白发
　　白发生来三十年而今须鬓尽皤然歌吟终日如狂叟衰疾多时似痩仙八戒夜持香火印三元朝念蘂珠篇其余便被春收拾不作闲逰即醉眠
　　追欢偶作
　　追欢逐乐少闲时补贴平生得事迟何处花开曽后看谁家酒熟不先知石楼月下吹芦管金谷风前舞栁枝十聴春啼变莺舌三嫌老丑换蛾睂乐天一过难知分犹自咨嗟两鬓丝【芦菅栁枝巳下皆十年来洛中之事】
　　公垂尚书以白马见寄光洁稳善以诗谢之
　　翩翩白马称金羁领缀银花尾曵丝毛色鲜明人尽爱性灵驯善主偏知免将妾换慙来处试使奴牵欲上时不蹶不惊行步稳最宜山简醉中骑
　　西楼独立
　　身着白衣头似雪时时醉立小楼中路人廻顾应相怪十一年来见此翁
　　书事咏懐
　　官俸将生计虽贫岂敢嫌金多输陆贾酒足胜陶潜【陶潜诗云常苦酒不足】牀暖僧敷坐楼晴妓巻帘日遭斋破用【每月常持十斋】春赖闰加添【是年闰正月也】老向欢弥切狂于饮不廉十年闲未足亦恐涉无厌
</div>
    <div class="pagination">
<a href="白香山诗集_page55.html">上一页</a><span>...</span><a href="白香山诗集_page51.html">51</a><a href="白香山诗集_page52.html">52</a><a href="白香山诗集_page53.html">53</a><a href="白香山诗集_page54.html">54</a><a href="白香山诗集_page55.html">55</a><span class="current-page">56</span><a href="白香山诗集_page57.html">57</a><a href="白香山诗集_page58.html">58</a><a href="白香山诗集_page59.html">59</a><a href="白香山诗集_page60.html">60</a><a href="白香山诗集_page61.html">61</a><span>...</span><a href="白香山诗集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
