<!DOCTYPE html>
<html>
<head>
    <meta charset="UTF-8">
    <title>苕溪集 - 第 25 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苕溪集 - 第 25 页/共 27 页</h1>
    <div class="content">　　不急于进　　暨服亲丧　　志乃不竞
　　既乆得疾　　请老于朝　　尚期季年
　　燕居逍遥　　迹君行能　　与名与位
　　小见于时　　用则未既　　龙潭之原
　　卜云其臧　　纳铭墓中　　以永厥藏
　　宋故永嘉郡夫人髙氏墓志铭
　　夫人髙氏世为南徐人故中奉大夫安吉县开国男致仕赠右光禄大夫阎公骙之室也夫人曽祖亮祖传不仕父仲华以文着于乡闾晚乃得官为承事郎以其子述赠官至光禄大夫以儒名家诸女皆知书甚难于得对金陵阎氏昆弟有声学校既以长女妻其兄而安吉公益有闻于时又以夫人归焉已而相踵登上第歴通显夫人庄静淑懿自少小不为戏剧女工之余独玩意笔砚间泛观六经诸子识其大指既归阎氏以不逮事姑为恨舅年髙奉食饮药物不少懈至中馈佐烝尝敦睦夫党上下肃雍舅贤之以戒其诸女为矜式安吉仕典刑狱阅文书毎至夜分求所以平反者夫人坐其旁赞曰审思之无忽也士之从安吉游者相与论道古今夫人窃聴屏间輙为之题目轻重无小失安吉仕四方以亷节称自谓得内助为多平居不植产族聚浸广仰食者众洎为杭治中得圭田之租即以付族长俾置田乡里次第给之视兄弟之子逾巳子时其嫁娶皆夫人共成之外民有不能自存至鬻其妻者夫人闻之垂泣斥首饰得千万钱解所御裳衣遣往赎归之初安吉遇郊祀既官其次兄之子又欲及长兄之孙未能也公既下世夫人命以迁表恩奉承治命无得有异夫人重然诺不耻贫不谋利乐闻人之善喜周人之急为人之所甚难类若此建炎四年六月十八日以疾卒于建康之溧阳享年七十有七以其年九月十日葬上元县幕府山之原祔安吉域也夫人初封永和县君改封令人后以子彦昭赠永嘉郡夫人生二男彦昭其长也今为右朝请大夫两浙路转运判官次子早亡女四人得婿者三曰奉议郎林彭年从政郎胡琏从事郎薛怿孙果将仕郎早世晃右从事郎真州録事防军昴右迪功郎监真州造船塲晟将仕郎孙女与曽孙各四人曽孙曰一徳世徳好徳彦昭以才能见推士类既为浙部使者以书扺某曰吾母之葬属时艰虞墓隧之铭未立私情刺促若无所容敢以奉累余异时固闻之矣使者孝行如古人承顔顺色无毫髪可恨故夫人晚嵗神情安舒益知有子之福余与使者相从首尾通四十载余冒居琐闼旋以罪黜使者时为尚书郎独一再出郊坰见存甚厚且以相警俾逺后悔其后皆如使者言余心徳之弗忘也惟是老病昏塞执笔然惧无以发扬太夫人遗懿而慰使者哀恻惓惓之心既又自念荒陋之文何敢有爱于人之母况亲戚故旧且稔其家范若是具悉者耶乃不辞而为之铭
　　铭曰
　　噫夫人　　　资淑温　　　相君子
　　节义敦　　　厚宗亲　　　一以恩
　　曷由然　　　好诗书　　　中笃实
　　行有余　　　兰生深林　　孰幽不芳
　　闺门之懿　　孰隠不扬　　孰施者多
　　而报以寡　　谓余不信　　视今来者



　　苕溪集巻五十
　　钦定四库全书
　　苕溪集巻五十一　　　　宋　刘一止　撰墓铭
　　宋故左中大夫充敷文阁待制致仕毘陵张公墓志铭
　　绍兴二十一年二月十七日左中大夫充敷文阁待制致仕毗陵张公以疾终于私第之正寝既克公之弟和阁自状公行实问铭于某谓公之雅故也某何敢辞按张氏之先出自广陵唐末有名升仕清流令者卒于滁遂为滁人清流之孙训仕杨行密官至太傅清河郡公生司农卿爰卿爰卿生大理司直廷杰皆仕于江南因家建业司直第四子先轸仕卫尉守丞徙居于吴实始为毗陵人盖公之髙祖也公讳官字养正公曽大父讳处仁故为太常博士赠太子太保祖讳果故为郊社斋郎赠少傅父讳彦直赠太傅公自少嗜学贫无书假以写读强记絶人凡诸经及子往往成诵或暗疏之无一字脱遗自以先世为名进士登殊科不应无继公每用是率励诸弟崇宁间与乡荐继又以三舍法贡于太学试补内舍生明年以上舍成名于时兄弟同榜登科者三人郡守以为先此未有因表其里曰椿桂自是各以文学行义见知于时奕奕相踵东南士流咸曰人门之胜莫先张氏建炎初天子规图中兴寤寐以思冀得魁累博洽之士翊赞庙谟公之弟讳守实叅大政徳望赫然进退为时重轻其议论志节特与公契合公时安于小官未尝干进防政去位朝廷始録公次第选擢至登禁从士论贤之公自登科调越之剡县簿任满授滁州司工曹事未赴丁太傅忧免丧授蕲州某学教授公不鄙夷后举训导甚笃会省罢士类惜其去积考迁从政郎授信州司刑曹事到官二年丁母越国太夫人王氏丧服除造朝改宣教郎知杭州于潜县未几除两浙提刑司干办公事建康帅雅知公欲罗致幕府公意不欲贻书谢焉其略曰非敢以拂袖为髙盖亦知难而退其自信不茍类如此诏除国子监丞乆之请祠主管亳州明道宫召为太常博士会有防侍从官依故事荐十科时荐公者二人曰文章典丽可备著述一曰学问该博可备顾问疏奏召试三馆公不就明年召对便殿公条奏三事大要言朝士轮对当騐之行事无徒取空言用人之道在于至诚勿贰勿疑使正直日进邪佞日消与信赏必罚归于忠厚论极鲠切上善之擢秘书郎引病请外知漳州未赴即召为尚书郎初至驾部后迁司勲时兵革初定功赏覈实号为难吏胥夤縁舞文为市类多阻格公为亲阅功伐无复留难因陛对力陈其以为图籍散逸止凴省记月异而嵗不同无所总括至乃舍法则用例引例则破法奸日滋甚非画一之政也请自今以例为据者悉合上之朝廷稽其合于三尺者着为定制翌日除公秘书少监公以少监为儒士老成之选顷尝为郎秘书今乃再主其荣多矣顾齿发凋残而被擢危坐读未见书其自视何愧萧徳言耶寻迁起居郎未几权尚书吏部侍郎铨总平允伪牒诡功一绳以法期年再闲以文英殿修撰提举江州太平观还归乡邦筑室数十楹为终焉之计名其寄傲之所曰足轩防政公建堂曰四老东西相望朝暮往来举酒笑达公有诗叙其事流传搢绅乆之除敷文阁待制寻知湖州湖为股肱郡倚公为重俄又以疾请祠比还里第则疾且革矣享年七十有四诸孤以是年八月甲申合公与公之室令人王氏于武进县延政乡薛村之原男二人徳成右承务郎监潭州南岳庙用成将仕郎女二人适右迪功郎新监泰州如县买纳盐塲施广夀女先公卒孙三人未名公自改秩积官至左朝奉大夫爵文安县开国男食邑三百户讣闻防典赠左中大夫云公端亮刚介喜善疾恶出于天性平居不妄笑言处内及外待人若一或以为隘不容物而公终始未尝变也与士大夫游有愆于理者必面折之防政虽贵公与之议论亦未尝少借故防政亦以庄见惮为文近雅配古作者然不自以为能虽尝居论思之地不为不用而议者惜其用之晚且不乆于其位也某为布衣时则从昆弟游有年数矣防政在朝过相推挽将置之周行某老且惫分欲引去防政滋不悦间见公复道防政相与之情且以见勉其后某寝叨除用毎念昆仲知遇之深今皆云亡不自知其陨涕也铭曰
　　张自留侯　　源分流长　　赫奕四驰
　　史牒腾芳　　有惟锡　　实始可攷
　　令于清流　　盖唐宋造　　显显清河
　　兴于其躬　　屈迹淮南　　太傅显荣
　　司晨弟昆　　家于建业　　南唐是依
　　不耀其烈　　爰及卫尉　　始居于吴
　　奉常起家　　蔚为名儒　　奕奕流风
　　以溢后人　　椿桂三杰　　一时响振
　　大防岳岳　　为国蓍　　公独退然
　　不羞位卑　　亭涵蓄养　　自其素志
　　正恐不免　　功名富贵　　亲擢宪府
　　俄贰中秘　　　读未见书　　适与心起记史柱下　　遂长天官　　非道不陈
　　所言必端　　旣跻论思　　　夫岂不遇有蕴未摅　　　亟以老去　　天不憗遗何恙弗瘳　　　崇终隠卒　　宠数加优薛村之原　　　归于其邱　　徳音不忘铭纳诸幽
　　宋故左朝散郎赐绯鱼袋钱君墓志铭
　　君讳观复字知原平江常熟人于吴越王钱氏为疏属忠肃王举图入朝君奕世为士不与恩泽侯之列独赐田在常熟之李墓因家焉后徙居邑中曽祖训祖仁贵隠徳不仕父衍累赠右朝议大夫君天资頴异自少小知务学一日大书谷梁子成童不就师之语于门朝议公惊喜招延名士教之读书制文度越流辈年十七当赴举会祖母李氏将君不就赴以归或勉之则曰祖母恩我厚矣今不与执事后悔何及是夕梦有告以嵗若干当登科自是益自信不以毫髪非正干定命由郡学陞辟雍政和九年以行两优释褐赐上舍及第授将仕郎调越州诸暨县主簿巳而用释褐第三名特恩改授从事郎温州府学教授温号多士君风励程督学者知劝嵗终以教悉溢额循文林郎终吏过瑞安巨防方腊猖獗道梗不通县令王公济君素所厚也往赞之讲画备御悉自君出公济信之不疑时旁郡邑皆焚剽流民归瑞安相属于道或议驱出境君曰孰为善境驱之适资防并海有州徒流者数十辈居焉载粮就廪絶其航渡顷之流民自献其能锻冶兵械一新又募钥杖手之趫捷果悍素有称者用之贼沮败不敢犯境公济推君功第一君不自言輙止次调湖州司户曹事郡守治尚严察吏隂拱以观不一启口论当否事有愆于情法者君独力争初不谓然已而悔服同郡富人朱姓勔名者以附丽得官骤致通显其力足以福祸人内外搢绅咸畏之以君登巍科为时闻人愿以女归君君不答同舍谓君盍俯就之当得美仕为亲荣君曰吁是何言欤吾虽贫持菽水奉亲亲乐也有如假托非类以进岂吾亲意也哉茍如子言适取辱何荣之有闻者韪之至是报罢莫测其由或曰此朱氏力也乆之调楚州司户曹事到官七月丁朝议公丧君生理不给既服丧归益困时郡县计民税输钱官自贸绢取赢资甚厚县尹怜君贫愿以千缣归君输俾自收其赢君戄然谢之固穷如初服除调衢州军事判官虏骑犯江浙衢当路冲君白郡守纵民老弱毕出户留一丁不留与留而残弱不堪任者罪如军法其后卒徒欲乗时为变顾城中金帛子女无可冀获乃止以劳循儒林郎秩满再除衢州州学教授未赴丁继母恭人范氏忧服除改左通直郎除国子监丞寻改充诸王宫大小学教授满嵗相继除太常丞秘书郎尚书户部员外郎君仕州县乆谙练庻事居省户若素习吏不敢欺声名赫然意且用矣俄以言罢主管台州崇道观前后八年起知广徳军始至访民利害立罢行之地居髙陆嵗上供民输建平仓由湖转江入丹阳闸以达行在所道囘逺复加敛为赀费号水脚钱君亟请于朝寄廪湖之四安相距才五十里民不病劳循运河至国门不过五日费减大半或谓地产竹木官吏失讥察逸税籍甚多君以细民肩荷手持冀十百以活妻子其忍扼取之且惧开端为后患雨旸小愆斋祷于神致礼甚恭虽歴旬月无倦色至民俗用巫觋语屠割埋瘗不合典常卜非神意者悉命禁絶嵗饥议发常平仓部使者屡抑君君手书谕属邑振廪济民且曰民命在朝夕吾能不独任擅发之责乎旱益甚境内田十捐八九复请于朝愿尽捐嵗租以活一方后卒如君言大抵君为政以爱利百姓为心惟恐弗及茍利民力行之不顾巳私类若此君在郡忧劳成疾比满秩归増剧以绍兴二十四年十一月十二日终于家之正寝享年六十有五累官至左朝散郎赐五品服娶徐氏故吏部尚书铎之女封安人男四人曰侯左迪功郎新绍兴府山隂县尉曰佃左从政郎池州州学教授曰佖曰僴学进士僴后一嵗以哀毁卒女二人长适右迪功郎监潭州令同茶塲陈大年次适左宣教郎新筠州州学教授徐廷献诸孤以二十二年正月辛酉君于县虞山之南距大父茔五百弓君有志节执义坚固不曲意求合以希荐引平居简重临危健决智畧横出皆契事机事亲孝谨求所以顺适其意者不少懈初朝议公尝称债于人至三百万晚嵗赀产耗无以偿忧见于色君窃诣予钱家以已名就易劵别示必偿朝议意乃安其后予钱家更兵火子孙散亡契騐不存君躬俭勤抑损妄费生理稍葺他日持六十万钱归郡人朱氏朱氏以不闻父祖遗言拒弗受君曰若不闻如吾知之何既而次第访寻遍偿之不负一钱人有急扣门不以事为解尤不喜修怨尝有説君者加谤讟甚至君弗校异时其家凋零子若孙来归率报礼之未尝及前事尝自谓出仕乆狃习世故失其性真及奉祠累年意泊如也惟老学不衰无顷刻废书或探内典究死生性命之説自号正静居士且名其所居之堂以谕诸子甚笃故侯佃游太学为名士试选屡优朋类敛袵知不敌相继登第乡里荣之以为君操履之报君防于经溢于文辞尢喜为诗有文集十五巻论语解二十巻藏于家前葬四月长子侯以余与君有一日之雅稔君出处细书造门以铭见属辞情恳迫余老病神意昏耗屡谢不能侯曰先君治命且吾母朝夕冀也其忍辞
　　铭曰
　　君少之时敏而文励且勤以发厥身仕更阅志刚决以昌其业任不过尚书郎官不登上大夫有蕴未输孰使然欤命也吁
　　太硕人傅氏墓志铭
　　太硕人傅氏会稽山隂人故朝请大夫龙舒太守赠通议大夫吴兴刘公某之室也政和八年七月九日卒于京师子太常丞安止之僦舍安止奉太硕人之丧归吴兴以某年某月某日于乌程县澄静乡麻父山之原从龙舒之兆后二十三年其第三孙岑以户部侍郎出奉祠寻守上饶岑于某为犹子贻书见属曰大母之将二纪叔之所知也而隧未有铭不幸父兄相继沦谢其存焉而事大母之日冣乆习其言动者在诸侄惟叔在诸孙惟岑岑老矣使一日先太母填沟壑而太母之遗懿不扬无以昭示后人则岑之恨岂有极哉毎得书问无恙外必以为言某其敢辞按傅氏系出傅岩歴汉及唐世有闻人或居此地或居清河至太硕人之髙祖天台县令邺始着籍山隂曽大父仕弼为河南府渑池县主簿大父霖赠尚书职方员外郎父莹任朝奉郎守尚书屯田郎中赠某官屯田以笃行闻于时乡里称顔子其孙息有家法且励于学多名卿才士大夫门之盛在东浙为右太硕人其第四女也天资孝谨自少小如成人屯田难其配龙舒伯父年十八诵诗作赋论议如贾生再上登巍科声名籍籍先娶新昌石氏早亡屯田以太硕人归焉太硕人之归刘氏也事舅姑惟其所适恭其夫如賔严祭祀厚宗族睦姻党恩妾御子其庻犹嫡子诸妇犹其母动静有常率应仪法簮珥服饰非甚敝不改为勿殉时好平居言笑甚寡和豫之气溢于顔间自始及终未尝语误羣从妇族居惟长伯姒是师太硕人有所晓譬未言而诚意巳喻聴者悦服闺房忿争戾气横出望见太硕人在堂则屏息缩躬若无所容太硕人初无言也观者窃叹徳人之有威若此龙舒仕官四纪囊无赢赀鞠养孤甥至终其身既毕其嫁娶又先巳子官之太硕人赞其事而躬其役实甚勤凡今女子之行为可称者皆优为之未易疏举晚嵗阅佛典有得视世事若无心临终不乱享年七十有八男四人长曰敛止任某官签书淮阳军判官防公事持龙舒之丧以毁卒其后以其子赠通议大夫次太常丞安止也官朝请郎次嘉止修职郎福州罗源县丞次祥止不仕女六人适搢绅郎处厚范正平窦诰吴埙袁敏孺陶櫎孙男崧右迪功郎监潭州南岳庙峤左朝散大夫直徽猷阁提防洪州玉隆观岑左朝散大夫降充徽猷阁待制知信州军州事宗右迪功郎监潭州南岳庙峄右迪功郎新授明州録事防军嵘左宣教郎太常寺主簿岯业进士孙女婿曰叶樗詹度叶宏中张由智沈邦逹吴居实居恭曽孙男坰瀼矼法防湍涧泌涑坦之洪曽孙女得婿者曰叶均叶先太硕人既十有余年之间三男二长孙之亡诸孙之仕居中者三岑力学有隽才喜论事自结主眷始为从官峤尝仕太常少卿嵘亦稍稍为时用呜呼太硕人之遗泽未有穷也
　　铭曰
　　傅出商岩　　望于北地　　厥后克世
　　于今千祀　　爰着山隂　　自我髙祖
　　冠冕彬彬　　有其英　　惟屯田公
　　笃行纯备　　家世矜严　　是则是似
　　猗欤硕人　　实钟其懿　　人所谓难
　　我乃独易　　我视舅姑　　如父如母
　　察色承顔　　惟命可否　　我视厥子
　　皆若已出　　慈爱均等　　何有庶嫡
　　从妇族居　　伯姒是师　　诚意欵欵
　　聴者悦随　　鞠养孤甥　　輙先子官
　　克相其夫　　悉义所安　　自昔妇徳
　　见于女史　　鲜克始终　　有是具美
　　麻谷之冈　　时惟旧藏　　无使壤伤
　　閟此铭章
　　宋故从义郎宻州兵马都监累赠右奉直大夫赵君权厝铭
　　君讳不侮字彦恭太宗皇帝六世孙汉恭宪王元佐之糸元佐生宻国公允言允言生南康郡正宗立是为君之曽祖祖仲淋赠安化军节度使追封安陆侯父士颗赠安化军节度使追封武当侯君以防授三班奉职歴宣州济州永静军酒税瀛帅张公近竒君之才越资格辟授瀛莫二州兵马监押知桃花寨次调湖州兵马监押密州都监宣和元年十月二十三日以疾终于官舍序迁至从义郎后以次子善经通朝籍遇郊禋赠君文阶累至奉直大夫君性沈厚孝谨不妄言笑好学善为诗章遇事通敏有志节可撼以气初为祭酒官前致课入不登酒复败恶部使者将按其罪叩门祈哀以亲老为言君慨然许之为见使者请以身任其课更酿补偿有不足继以私财使者髙其义聴其去桃花寨地接近边居因其土俗和辑训练得士卒心湖郡通衢偪仄飞甍相压郡守命居民撤去之君曰居民盗占非一日矣今尽徙恐不能制兼并徒使单弱受守悟议寝洎君终更人有委白金一箧结守舍者托附致京师君赴祖席诘朝得片纸于几上曰蒙公厚恩愿効诸从者君愕然以告归安丞王防勾得其姓名志归之盖尝为重囚诬引赖君辨其枉得释者也在密州时军贼季进告其徒囊槖既尽得许其贜罪皆诛死君隂为末减上其状后悉获免或诘之则曰吾岂寘人于死而觊上赏耶其执义慷慨忠恕亷洁类此者甚多初君旅殡河阳汜水之僧庐绍兴九年河南地复始以丧归明年闰六月朔权厝于临安府归安县灵鳯乡灵山之原享年四十有六配髙氏赠中书令讳化之之曽孙女封太恭人男三人长善结左承直郎江淮路招讨使司干办公事后君十五年卒次善继右朝散郎权知奉州军州事次善约女三人长适右迪功郎姜协次适少傅宁逺军节度使兼领殿前都指挥使职事恭国公杨存中封杨国夫人季适左朝奉大夫知嘉州军州事郭世雄封宜人孙男八人汝汝饬汝劼汝励汝勋汝勅汝功汝劭汝饬左修职郎新授平江府昆山县主簿孙女二人君以儒雅自将所与交必一时闻人尤笃于教子延礼髦俊朝夕讲肄故其子皆有能称善结擢宣和六年进士第善继在南都试选屡优文行可观今为名太守下逮其孙汝饬亦励世业弱冠登科女归名臣上所眷遇位列九棘门户赫奕歆艶一时岂惟君之智识絶人効见若是抑持心忠厚之报不在其身在其子若孙也君权厝后若干年君之外孙任参议郎直秘阁主管佑神观杨君偰状君之行求铭于余曰吾母治命也其敢忘余心闵焉且尝与善结为同僚而善继从游益相厚义不得辞铭曰
　　义利之判分两岐　　彼轻此重或使之
　　得丧内怵心火驰　　嗟哉赵君俨自持
　　赴急拯难初不辞　　弃赏却餽义且慈
　　吾行四方任京师　　所见贵胄如君谁
　　子孙砥砺敦诗书　　奕奕门户生光辉
　　植槐报勿复疑　　隂功至行天所私
　　徐氏安人墓志铭
　　安人徐氏世莆阳人徙居吴郡故尚书户部员外郎同郡钱君观后之室也时户部之亡也安人命长子俣来吴兴以户部遗意属铭于余未几俣再至拜且泣曰天不悔祸吾母又弃诸孤俣不即死者以窀穸之故今克矣而铭未立顾怜我而深悲之且察吾母之素志而赐之以铭匪公其孰赖余心感焉不敢以老且病为辞安人讳温字徳柔曽祖真枢故不仕祖模赠正议大夫父铎熈宁中廷对魁天下士仕至吏部尚书赠少师安人则少师之季女也生有令姿性识通敏母吴国夫人莫氏知其非凡女子也甚爱之重于择对于时太师蔡鲁公于少师为同里愿得安人为子妇吴国辞焉私语其子吾女当妻士人终不与势家子以茍名位尔等志之户部时为太学生以上舍两优解褐名声然盖常拒势家之求姻者或以安人闻乃自喜以为得所愿两家事适相契乡里至今艶之安人之归钱氏也事舅如父事姑如母宗族内外礼意周洽被服简素如窭人子相夫必以义户部佐州郡有能称旁近有疑讼乆不决者往往委之吏牍堆几安人尝戒左右毋得以他事闗白俾之尽心或从旁赞决言动得理前所舅朝议之营奉乆之不能其或劝累甓代椁安人曰不然天或者见假生理未冺而追念今日之阙虽悔何及斥所御簮珥等鬻之以佐其费户部感服以为吾意亦及此而不言者恐汝难之也其后赀费益窘安人意虑精宻重以俭勤寸积铢累十有余年遂克成家叹曰吾有屋可居有田可业不啻足矣尚何求凡言利道者皆谢弗聴平居不妄费一钱至賔祭餽遗不敢少简人以囏危见谘未尝輙拒闺阃事井井秩秩不亟不徐而人自祗率喜释氏学治钟饭僧崇饰佛像费不可计阅贝叶书数千巻晚有得焉绍兴二十六年六月十七日卒享年五十有九诸孤以其年十月壬申于虞山之西祔户部之兆礼也安人以户部陞朝遇郊祀恩封至安人男四人曰俣左迪功郎曰佃从政郎皆太学名士相踵登第曰佖曰僴业进士举僴先夫人十月卒女二人适右迪功郎监潭州合同茶塲陈大年左宣教郎新筠州州学教授徐廷献
　　铭曰
　　呜呼安人志曷伟　　率徳蹈义佐君子
　　被服简素心不耻　　肉视菜荠甘且美
　　服勤于家嵗其几　　髙门峥嵘雄我里
　　郎君竞秀名煌炜　　积金满籯不足喜
　　志业克就谁与比　　为善之庆有如此
　　苍山同穴不逾礼　　我谂之铭光女史







　　苕溪集巻五十一
　　钦定四库全书
　　苕溪集巻五十二　　　　宋　刘一止　撰杂著
　　赵陈都官墓芝亭石刻后
　　某弱冠游太学从师左间得前辈制科进巻读之其题曰太平有为防者盖贤良都官陈公之文也观其极论天下民物利疚慷慨熟复鄙心慕焉今六十年矣尚能记其髣髴公以嘉祐四年召试贤良方正能直言极谏科自秘阁至廷对皆为第一十余年始为越州山隂宰上书论青苖事忤时相一斥不复公自谪废便无仕进意当是时诋新法得罪去朝者如中丞吕公讳诲殿中侍御钱公讳顗某伯祖杂端讳述同时出国门至南京饮酒三日而别且相戒不复出公官卑又早世士论悲之公之亡盖某始生之年独幸与其孙商彦俱为太学生得公之文独多商彦以文学驰声庠序士类推服既仕宦不茍进懐抱怡然诏某曰我自得官应迁转者并用考功格计嵗月而升未尝侥幸一日恩赏中间尝丞秘书为显州之阶已而补外其忠节之髙不辱其祖史臣称魏謩挺挺有烈祖风余于商彦亦云芝亭之瑞前诸公论之详矣兹不徒言绍兴巳卯六月丙午刘某书
　　宋故太宜人莫氏墓志铭
　　太宜人莫氏会稽余姚人故赠右通直郎同邑胡君讳伋字浚明之室也曽祖某祖某父某皆隠晦不仕太宜人自少小知书浸长作诗论文如慧男子女工之事不学而能年三十始嫁与其夫以文字相磨切甚自乐也浚明负才气谓富贵功名可以拾取初以乡书试礼部不偶因肄业太学阅三嵗归省其母宣夫人寻奉母命成婚于莫仅旬日复如京师太宜人不夺其志毎致书问无恙外必以母养勉之既又龃龉及慨然言归辟馆舍受乡党子弟之愿学者躬自教授或衣食之太宜人实喜焉子二人曰沂曰汾方沂之在母也太宜人夫妇危坐相对多诵经史用古人胎教之説沂生而资性敏悟絶人督教之甚严汾慕好亦如其兄客过其门闻诵读讲演之声叹曰有是夫也有是妇也有是子也沂未弱冠试补太学为选首绍兴五年中进士甲科自是奉亲就养官舍二十八年以所为尚书师遇郊祀恩封太安人明年显仁皇太后覃八十之庆加今封三十年五月晦以疾终享年八十有七时沂为尚书户司员外郎兼国史院编修官校中书门下省检正诸房公事防丧既归贻书乞铭于余将以其年十二月壬申于邑之翁湖之原祔浚明之兆建炎巳酉余尝学会稽既终更闻防难越江浙未知避地之所外亲或告余距县三十里有胡氏世业儒兄弟好客急义有贤称盍往依焉余舟楫至门皆出望余舟迎谓仆夫曰此教官刘姓者耶于是开其傍舍见授几饮食器用纎悉备具其至如归余不自意恐惧流落中得此也已而见太宜人于堂上而余之室乃获朝夕从太宜人防见其勤俭有家法奉祭祀睦姻族周人之急不少靳谈人之善如已出其所居之轩名曰清净悉足以为法每为余言之其后浚明以其妹归余长子峦为姻家孙男七人振拱挺抑抗括抡孙女五人尚幼
　　铭曰
　　侃侃宜人　　行中轨则　　归嫔儒家
　　伉俪连璧　　朝暮见闻　　诗书礼易
　　惟善之为　　曽靡有忒　　晚而就养
　　既夀既秩　　夫岂人谋　　隂报其必
　　家山相望　　墓木拱揖　　我谂之铭
　　州里是式
　　右二文乃先公八十三嵗时作尝语子孙曰此文入石我不及见矣是年季冬捐馆如前云故表于此巻孤峦泣血谨书


　　苕溪集巻五十二
　　钦定四库全书
　　苕溪集巻五十三　　　　宋　刘一止　撰乐章
</div>
    <div class="pagination">
<a href="苕溪集_page24.html">上一页</a><span>...</span><a href="苕溪集_page20.html">20</a><a href="苕溪集_page21.html">21</a><a href="苕溪集_page22.html">22</a><a href="苕溪集_page23.html">23</a><a href="苕溪集_page24.html">24</a><span class="current-page">25</span><a href="苕溪集_page26.html">26</a><a href="苕溪集_page27.html">27</a><a href="苕溪集_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
