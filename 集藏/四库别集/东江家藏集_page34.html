<!DOCTYPE html>
<html>
<head>
    <meta charset="UTF-8">
    <title>东江家藏集 - 第 34 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东江家藏集 - 第 34 页/共 77 页</h1>
    <div class="content">　　六月二十五日大雨次卢师邵御史韵

　　快雨频来溽暑时老夫乘兴正临池不知马鬛云头泻顿有鹅羣席下嬉到处转输应利涉向来枯槁亦堪悲【前此苦旱】商岩孰与颜车近恭黙方厪九五思

　　雨不止用前韵

　　诗成又是雨来时次第南池望北池【来诗有庭戸成池之句】屏翳可知阴作沴丰隆真以怒为嬉【前夕震宣武坊楼】颓垣毁壁时惊坐下泽髙原各自悲向晩薄寒侵病骨玉楼深处不胜思

　　雨止十峰有和篇再迭

　　既雨何如未雨时分明涸辙望天池商羊不作庭中舞河伯谁从海上嬉红日竚闻祥凤语凉风还为决明悲三江昔岁亲逢此梦里犹怀痛定思【雨势猛骤正如己巳秋】

　　是夕师邵隔墙送酒侑以原韵三迭奉酬

　　久雨偏当酒尽时庭前空羡雨成池美人肯为呼墙送狂客何妨秉烛嬉我辈笑谈为故事邻家舂爨有余悲檐沟又作飘萧响明日阴晴且莫思

　　师邵以墙头过浊醪为韵赋五絶句依次答之

　　学有卢前愧居邻孟氏芳此夕添嘉话双尊过短墙
　　积雨限来往空斋真卧游窓中望佳树正尔屋西头【时小斋新启北牖】
　　美酒饷不辞古调髙难和莫补墙头缺且放鸱夷过
　　有酒呼墙送此意殊不恶渠将圣者清冐彼贤人浊【惠酒甚清】
　　赋诗兼酌酒顾我岂能豪味君辞意美终日醉醇醪

　　师邵复以诗送酒副双尊之句仍以一壶情所寄四句意能多散于篇内因效建除体次第用之招与十峰同饮

　　一室环潦水壶尊空倚墙情驰北邻彦所谓天一方寄我五字吟四返意弥长能许冲泥过多哉招杜康

　　七月一日招孚若师邵唐信伯周文仪饮效师邵作

　　一雨时物润壶瓜皆可烹情知饱食愧所乐在良朋寄迹且仁里四邻多俊英句读脱陈朽意气凌髙冥能来共菲恶多谢楼君卿

　　席间呈诸公

　　一月十日雨不休壶藤瓜蔓生蜗牛情知春旱已无麦所可复望秋田收寄巢燕子湿两翅四散飞落谁家楼句法清雄卢柱史意气剧为苍生忧能言有笔断有斧多少阴妖凭社丘

　　题扇用敬所韵

　　坐爱水木秀闲吟招隐诗童子趣归去前山月上时清风消暑溽好雨报秋成借问林间老应无白髪生

　　雨后独酌得王鹤坡秋夜不寐诗有感遂用其韵

　　忆昨震雷雨势欲倾我床我床幸无恙己复颓我墙羁人多懐思异形同肺肠与君隔千里【时鹤坡在静海】逺迩俱他乡霖晦动旬浃何由觌天光晩酌西轩下双鲤忽堕傍愿随飘风去聮坐举一觞川流正浩瀚我舟不可方会合知几时仰视云天苍还坐三叹息孰云归路长

　　丁器之将赴建平诵予乙丑赠归之作且问原复动静俯仰十年不胜故旧天涯之感因用原韵作两絶句送之

　　吴江岁晩促归船临发题诗尚宛然【时在云西道院与原复同饯君】十载长安如一梦又携风月过桐川郎步溪头系客船家山回首思依然公余剩有登临地见说南湖似剡川

　　七月十六日乡人会饯两邑新尹于寓舍既罢不寐旋书所感得三十四韵论其格制不足言诗而朴野恳悃拟诸田夫野老之词或可备询访之一二也

　　吾邦古壮县驰望自宋唐胜国登使府因之启上洋官曹虽日崇阡陌仍故疆宋季已穷蹙取民犹甚凉【报省税十一万实征八万实纳止三万余】一壊贾绵州【买公田加赋】再困朱管张【籍没朱国珍管明朱清张瑄名田按租起税】浸滛到国初乃至十倍强【两税共百四十万】浮名累仁政有识空叹伤【岁征毎不及半】宣祖痛裁损【官田递减三之一】经纶更文襄民力既以纾赋入乃有常公家无阙事帑廪有余藏后来诸君子率由如旧章至今乡父老稽首周侍郎【文襄初以侍郎巡抚后升尚书而民止呼其故官】粤从近岁来智者好纷更【叶】或云时世异古法今难行【叶】或云广储积典守为民殃墉坊一以决狐鼠恣披壤但见私税増不闻公廪穰己巳及庚午诸仓惟栋梁【旧济农仓米常数十万近岁一空】茍能实蠲税犹或幸小康功名掩慈惠白纸栽青桑都将烟水区指作禾黍场一字挂经费年年理逋亡从此遂困弊萧然类穷乡去夏复霖雨湖田尽沧浪监司不肯奏郡邑徒苍皇荒租二十万积雪傅严霜君子清庙器牛刀试新芒顾此凋瘵余宜尔劳运量立国自有本为政自有纲不闻慈母子饥寒啼路傍往迹既非逺后贤蔚相望区区闵人穷寝食热衷肠愿见德化成聮飞入明光还将镂青管浓墨书循良

　　寿定庵八十三用十峰韵

　　绕宅青山列画屏磨崖到处可镌铭神仙上界犹官府尘海中间几醉醒髙咏雅情追白社逺书精札乱黄庭年来两负中秋会遥听笙歌入翠冥

　　和卢师邵中秋马上作

　　美人宴罢玉京城归骑垂鞭踏月行风露九霄纷滉漾山河万里共澄清却思江路经年别直恐冰轮未晓倾安得凌风驭仙骥桂花相倚看吹笙

　　崔世兴宅会饯白岩宗伯限韵作

　　北来行李半图书归去诗囊满后车云海尚留今夕暇弦歌尤爱此堂虚谢公把酒梅应笑络秀生儿玉不如【时白岩初得子】回首旧游心歴歴江风江月正愁予

　　赵尔锡席上限韵送前人

　　莫遣江楼画角鸣明朝楼外有人行清尊石鼎连宵话逺道江云十载情黄菊尚余金谷酒青山故绕石头城遥知落日浮仙棹潮送寒流似掌平

　　送吴栋卿谒告归兼简黄克明胡希文二太学

　　拟向清江听棹歌好官无奈病身何思山梦绕沿洄路拜阙恩承浩荡波灵药可寻宁惮逺旧书重读不嫌多胡黄二俊知邻里想见寻常载酒过

　　钱御医仁仲父母寿诗

　　钱铿之孙老不狂读书卖药吴市傍贤妻八十古孟光裙襦相对和以庄夜灯密线针如芒膝前佳儿五彩裳手携刀圭倚明光三年不见心彷徨春风回首吴云翔尽遣妻孥归奉觞要我作歌歌寿昌君家恩宠未可量老人之寿亦未央君不见前星揜耀今十霜几夕红光流画堂【君工小方脉故云】

　　十峰约陪喻府君夜坐明日有诗次韵

　　落叶风轩暮已扃偶从华简挹兰馨情深旧雨连今雨兴洽花瓶乱酒瓶化俗无心鱼在水翀霄有待鹤梳翎醉来更觉盘菹美欲向齐奴问韭萍

　　移灯赏菊和十峰

　　寒丛可似浣溪花也逐银灯上碧纱满地月明摇墨晕一襟凉气拂霜华旋浮緑酒须■〈扌弃〉醉遍挿乌巾未当奢却恐夜阑人欲睡宠光明日拜公嘉

　　送衍圣公用涯翁尔锡席上韵

　　振鹭歌残驷马鸣蓬山燕罢锦衣行西风逺道三秋日落木洄渊万古情别巻荐赓怀麓韵前旌应过子游城川流夙昔知安穏极目晴云到海平

　　卢师邵宅会文太仆宗严用鸣字韵

　　童子垂头蟋蟀鸣诗聮不断酒频行青山梦绕来时路黄菊香留晩岁情一斗尚堪呼我屋五言谁可犯君城明朝共约慈恩去为听骊驹意未平【宗严先有此约是夕束装故云】

　　小轩山颓辇置涯翁园亭石斋少师继有太湖之贻翁喜有诗山成次韵奉贺

　　颓然不肯驻荒台移入名园始快哉竦立正当青嶂近静观疑有白云来池亭緑野添幽致斧凿龙门想旧裁得与奎章并题品也胜尊酒为渠开【翁谢石斋有奎章阁里千年石飞堕西林水竹间之句】

　　辩公以诗谢香次韵却寄【有跋】

　　澄湖楼阁带重江云影天光动八窻髣髴梦中曽一到棹歌惊起白鸥双
　　青鞋布袜是家常犹欠云门一瓣香心识庙湾桥下路来时不拟问渔郎
</div>
    <div class="pagination">
<a href="东江家藏集_page33.html">上一页</a><span>...</span><a href="东江家藏集_page29.html">29</a><a href="东江家藏集_page30.html">30</a><a href="东江家藏集_page31.html">31</a><a href="东江家藏集_page32.html">32</a><a href="东江家藏集_page33.html">33</a><span class="current-page">34</span><a href="东江家藏集_page35.html">35</a><a href="东江家藏集_page36.html">36</a><a href="东江家藏集_page37.html">37</a><a href="东江家藏集_page38.html">38</a><a href="东江家藏集_page39.html">39</a><span>...</span><a href="东江家藏集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
