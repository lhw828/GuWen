<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 8 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 8 页/共 103 页</h1>
    <div class="content">　　颍阳道士青霞客来似浮云去无迹夜朝北斗太清【一作虚】坛不道姓名人不识我有龙团古苍壁九龙泉声一百尺凭君汲井试烹之不是人间香味色
　　驯鹿
　　朝渇饮清池暮饱眠深栅慙媿主人恩自非杀身难报徳主人施恩不待报哀尔胡为网罗获南山蔼蔼动春阳吾欲纵尔山之傍巗崖雪尽飞泉溜涧谷风吹百草香饮泉齧草当逺去山后山前射生户
　　留题齐州舜泉
　　岸有时而为谷海有时而为田虞舜已殁三千年耕田浚井虽鄙事至今遗迹存依然厯山之下有寒泉向此号泣于旻天无情草木亦改色山川惨淡生云烟一朝垂衣正南面皋防稷契来聮翩功髙徳大被万世今人过此犹留连齐州太守政之暇凿渠开沼防清涟游车击毂惟恐后众卉乱发如争先岂徒邦人知乐此行客亦为留征轩
　　山斋戏书絶句二首
　　蜜脾末满蜂采花麦垅已深鸠唤【一作呌】雨正是山斋睡足时不觉花间日亭午
　　经春老病不出门坐见羣芳烂如雪正当年少惜花时日日春风吹石裂
　　嘲少年惜花
　　纷纷红蘂落泥沙少年何用苦咨嗟春风自是无情物肯为汝惜无情花今年花落明年好但见花开人自老人老不得少花开还更新使花如解语应笑惜花人
　　出郊见田家蚕麦已成慨然有感
　　谁谓田家苦田家乐有时车【昌遮切】鸣缫白茧麦熟啭黄鹂田家此乐几人知幸独知之未许归逢时得宠已逾分报国无能徒尔为收取玉堂挥翰手却寻南亩把锄犂
　　射生户【予初至州猎户有献狼豹者】
　　射生户前日献一豹今日献一狼豹因伤我牛狼因食我羊狼豹诚为害人物县官赏之缣五疋射生户持缣归为人除害固可赏贪功趋利尔勿为弓毒矢无妄发恐尔不识麒麟儿
　　戏石唐山隠者
　　石唐仙室紫云深颍阳真人此筭心真人已去升寥廓嵗嵗巗花自开落我昔曽为洛阳客偶向巗前坐盘石四字丹书万仭崖神清之洞鎻楼台云深路絶无人到鸾鹤今应待我来








　　文忠集巻九
　　钦定四库全书
　　文忠集巻十
　　宋　欧阳修　撰
　　居士集十
　　律诗六十首
　　送王汲宰蓝田
　　喧喧动车马共出古都门落日催行客东风吹酒罇树摇秦甸緑花入辋川繁若遇西来侣时应问【一作望】故园
　　徽安门晓望
　　都门收宿雾佳气鬰葱葱晓日寒川上青山白雾【一作露】中楼台万瓦合车马九衢通恨乏登髙赋徒知京邑雄
　　送孟都官知蜀州
　　名郎出粉闱佳郡古闗西防驿秦亭尽千山蜀鸟啼朱轮照耕野緑芋覆秋畦向阙应东望云深陇树迷
　　南征回京至界上驿先呈城中诸友
　　朝云来少室日暮向箕山本以无心出寜随倦客还春归伊水緑花晚洛桥闲谁有余罇酒相期一解顔
　　逸老亭【一本注彭城公白莲庄】
　　上相此忘荣怡然物外情池光开小幌山翠入重城野鸟窥华衮春壶劳耦耕枕前双鴈没雨外一川晴解组金重调琴赤鲤惊虽懐安石趣岂不为【一作念】苍生
　　广爱寺
　　都人布金地绀宇岿然存山气蒸经阁钟声出国门老杉春自緑古壁雨先昬应有幽人屐来留石藓痕
　　吊黄学士三首【名鉴】
　　丽正雠书久兰台约史成迎亲就江水厌直出承明世徳无双誉诗豪第一评风流今顿尽响像忆平生沈约多清瘦文园仍病痟共疑天上召更欲水邉招金马人相吊长沙物易妖秋风吹越树归旐自飘飘自古兰衰早因令蕙叹深书遗茂陵藁病作越乡呤蒿里无春色闽山蔽夕隂空嗟埋玉树赍志永沉沉
　　雨后独行洛北
　　北阙望南山明岚杂紫烟归云向嵩岭残雨过伊川树绕芳隄外桥横落照前依依半荒苑行处独闻蝉
　　陪府中诸官游城南【一本注西京作】
　　一雨郊圻逈新秋榆枣繁田荒溪溜入禾熟雀声喧烧出空槎腹人耕废庙垣闲追向城客落日隠髙原
　　智蟾上人游南岳
　　终日念云壑南归心浩然青山入楚路白水望湖田野渡惟浮鉢山家少施钱到时春尚早收茗緑岩前
　　送左殿丞【一作直】入蜀
　　传闻蜀道难行客若登天紫竹深无路黄花忽见川闻乌嗟异域问俗访耆年欲识京都逺惟应望日邉
　　秋郊晓行【一作望】
　　寒郊桑柘稀秋色晓依依野烧侵河断山鸦向日飞行歌采樵去荷锸刈【一作治】田归秫【一作村】酒家家熟相邀白竹扉
　　被牒行县因书所见呈寮友
　　周礼恤凶荒轺车出四方土龙朝祀雨田火夜驱蝗木落孤村逈原髙百草黄乱鵶鸣古堞寒雀聚空仓桑野人行馌鱼陂鸟下梁晚烟茅店月初日枣林霜墐户催寒侯丛祠祷嵗穰不妨行览物山水正苍茫
　　缑氏县作
　　亭彻郊畿人家岭坂西青山临古县緑竹绕寒溪道上行收穗桑间晚溉畦东皋有深趣便拟卜幽栖
　　又行次作
　　秋色满郊原人行禾黍间雉飞横断涧烧响入空山野水苍烟起平林夕鸟还嵩岚久不见寒碧更孱顔
　　送梅秀才归宣城
　　从学方年少还家罄槖金久为江北客能作洛生吟罢亚霜前稻钩辀竹上禽归帆何处落应拂野梅林巩县陪祭献懿二后回孝义桥道中作
　　落日汉陵道初寒惨暮飚遥看山口火暗渡洛川桥不见新园树空闻引箫林鵶栖已定犹【一作独】此倦征镳
　　送谢学士归阙
　　供帐拂朝烟征鞍去莫攀人醒风外酒马度雪中闗旧府谁同在新年独未还遥应行路者偏识防衣斑
　　河南王尉西斋
　　寒斋日萧索天外敞檐楹竹雪晴犹覆山夜自明禽归窥野客云去入重城欲就陶潜饮应须载酒行
　　张主簿东斋
　　官舍掩寒扉聊同隠者栖溪流穿竹过【一作逈】山鸟入城啼賔主髙谈胜心防外物齐惟应朝枕梦长厌隔邻【一作林】鸡
　　留守相公祷雨九龙祠应时获防呈府中同寮
　　古木鬰沉沉祠亭相衮临雷驱山外响云结日邉隂霡霂来初合依防势稍深土膏潜动脉野气欲成霖陇上连云色田家击壤音明光应奏瑞黄屋正焦心帝邑三川美离宫万瓦森废沟鸣故苑红蘤发青林南亩犹须劝余春尚可寻应容后车【一作车后】客时作洛生吟
　　春日独游上林院后亭见撄桃花奉寄希深圣俞仍酬递中见寄之什
　　昔日寻春地今来感嵗华人行已荒径花发半枯槎髙榭林端出残阳水外斜聊持一罇酒徙倚忆天涯
　　独至香山忆谢学士【一作希深】
　　伊水防春沙山临水上斜曽为谢公客徧【一作偏】入楚王家隂涧初生草春嵓自落花却寻题石处嵗月巳堪嗟
　　春晚同应之偶至普明寺小饮作
　　偶来林下径共酌竹间亭积雨添方【一作芳】沼残花防緑萍野隂侵席润芳气袭人醒禽鸟休惊顾都忘兀尔形
　　黄河八韵寄呈圣俞
　　河水激箭险谁言杭苇游坚氷驰马渡伏浪巻沙流树落新摧岸湍惊忽改洲凿龙时退鲤涨潦不分牛万里通槎汉千帆下漕舟怨歌今罢筑故道失难求滩急风逾响川寒雾不收讵能穷禹迹空欲问张侯
　　和应之同年兄秋日雨中登广爱寺阁寄梅圣俞
　　经年都洛与君交共许诗中思最豪旧社更谁能拥鼻新秋有客独登髙径兰欲谢悲零露篱菊空开乏冻醪纵使河阳花满县亦应留滞感潘毛
　　晚过水北
　　寒川消积雪冻浦渐通流日暮人归尽沙禽上钓舟
　　罢官西京回寄河南张主簿
　　归客下三川孤邮暂解鞍鸟声催暮急山气欲晴寒已作愁霖咏犹懐祖帐欢更闻溪溜响疑是石楼滩
　　寄西京张法曹
　　幕府三年客羣居防日亲初分阙【一作闗】口路犹见洛阳人垅麦晴将秀田花晚自春向家行渐近岂复倦征轮离彭婆值投临汝驿回寄张九屯田司録
　　投馆野花邉羸骖晚不前山桥断行路溪雨涨春田树冷无栖鸟村深起暮烟洛阳山已尽休更望伊川
　　朱家曲【一本有并引字】
　　【朱家曲自许县北门上赤坂冈分道西行入小路三十里有村市临古河商贾之贩京师者舟车皆防此居民繁杂宛然如江乡予以事偶至此宿旅邸明日遂赴京师】
　　行人傍衰桞路向古河穷桑柘田畴美渔商市井通薪歌晚入浦舟子夜乘风旅舍孤烟外天京王气中山川许国近风俗楚乡同宿客鸡鸣起驱车犹更东
　　行至椹涧作
　　霜后叶初鸣羸骖绕涧行川原人逺近禾黍日晴明病质惊残嵗归涂厌【一作压】暮程空林聚寒雀疑已作春声
　　送谢希深学士北使
　　汉使入幽燕风烟两国间山河持节逺亭障出疆闲征马闻笳跃雕弓向月弯御寒低便面赠客解刀环鼓角云中垒牛羊雪外山穹庐鸣朔吹冻酒发【一作啓】朱顔塞草生侵碛春榆緑满闗应须鴈北向方值使南还
　　送贾推官赴绛州
　　白云汾水上人北鴈南飞行李山川逺风霜草木腓郡斋賔榻挂幕府羽书稀最有题舆客偏思玉麈挥
　　送张如京知安肃军
　　相逢旧从事新命忽临戎界上山河壮军中鼓角雄朔风驰骏马塞雪射惊鸿试取封侯印何如笔砚功
　　送威胜军张判官
</div>
    <div class="pagination">
<a href="文忠集（宋欧阳修）_page7.html">上一页</a><span>...</span><a href="文忠集（宋欧阳修）_page3.html">3</a><a href="文忠集（宋欧阳修）_page4.html">4</a><a href="文忠集（宋欧阳修）_page5.html">5</a><a href="文忠集（宋欧阳修）_page6.html">6</a><a href="文忠集（宋欧阳修）_page7.html">7</a><span class="current-page">8</span><a href="文忠集（宋欧阳修）_page9.html">9</a><a href="文忠集（宋欧阳修）_page10.html">10</a><a href="文忠集（宋欧阳修）_page11.html">11</a><a href="文忠集（宋欧阳修）_page12.html">12</a><a href="文忠集（宋欧阳修）_page13.html">13</a><span>...</span><a href="文忠集（宋欧阳修）_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
