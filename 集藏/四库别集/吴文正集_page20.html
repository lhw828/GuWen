<!DOCTYPE html>
<html>
 <head>
  <meta charset="utf-8"/>
  <title>
   吴文正集 - 第 20 页/共 58 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴文正集 - 第 20 页/共 58 页
  </h1>
  <div class="content">
   制禄者驭臣之柄也重禄者劝士之经也夫君之驭其臣而必重其禄何也厚之也欲其有以赡于家则可以无所营于私而得以专其治于官也三代以下禄之等差降杀虽不一而俾居官之人足以自养则其意同也国朝之制凡官于内服者月有俸币而又有廪粟焉官于外服者月有俸币而又有职田焉职田之制通行乎天下而亦或无公田可给有所偏颇不能均一上之人莫之知也县之置尉旧矣官虽小而职则要近年亷耻道防贪浊成风官资清显而不能亷者有矣况在庶僚之位者乎田禄丰盈而不能亷者有矣况无职田之养者乎临川抚之附郭县也而尉司无职田齐人张雩从事风宪初授将仕佐郎来尉临川独洁于羣汚之中而其才又与其志称眀不可欺毅不可犯盗贼息于境胥徒闲于庭郡县之狱讼纷纠费爬梳迁延未结絶者上官率命之讯鞫剖疑无所停滞击强无所畏避审决一一得其当亷能之声逺播已虽能守深虑继其后者之不能然乃以临川尉司无公田之故闻于上抚州路尝増设治中一员后不复设而其所占职田在官行中书省于内给一顷为临川县尉职田从张尉所请也嵗収之米以斗计可三百五十有奇郡府易原乡士饶宗道嘉邑尉自守之亷而心公虑逺如是请记其中以贻永乆而田之条叚载诸碑阴焉予谓士之亷如女之贞固已分当然之事虽冻饿迫之刀刃临之寜死而不改节岂顾禄之厚薄哉而禄欲其重则君之厚于其臣也君厚其臣而臣不自劝以报其君者非人类也居今之世而见张尉其人葢千百不一二予乌乎而不喜谈乐道之乎世亦间有号为亷者亷于始而或不亷于终亷于此而或不亷于彼亷于位卑之时而或不亷于位髙之后亷于得寡之处而或不亷于得多之地蹔焉伪亷以钩名焉耳噫嗜利无耻而真贪者剽掠之冦也若钓名无实而伪亷者穿窬之盗也相去迨不能以寸张尉字志道益都沂州费县人其籍儒家也谙吏文习国语已能亷而愿人之皆为亷可嘉已予乌乎而不喜谈乐道之乎
　　抚州路达鲁花赤祷雨记
　　至顺三年六月不雨至于七月水田干拆搯苗委瘁早熟之稻仅収已损其半民情惶惶所在祷雨俱未应验抚州路元侯答不花防古人也自总管刘侯致仕而去郡事丛于一身忧民之忧日不遑食夜不遑寝六月二十一日以后日领官属哀吁上下神祗弥旬弥月食素宿外内讼自责誓不得雨不止迨及七月下旬旱势逾剧侯曰吾祈泽于道观僧寺心虑殚矣崇仁华葢相山其山髙峻兴云致雨夙称灵应曷徃祈焉乃于二十四日午离郡行百余里三更至崇仁县分遣崇仁令崔显诣相山躬诣华葢山四更而起行百余里憇山之阴距山巅四十里而宿二十六日癸巳晨兴及山麓草屩歩行而陟午至山上达诚于山灵忽雷声震动午后下山旋得雨二十七日二更还次崇仁县又得雨二十八日乙未子初刻离崇仁县午至白虎窰距郡城三十里大雨至龚家渡距郡城十五里再雨未时还至妙观隂霭四合乂雨其夜一更后密云布空风雷电交作雨大降二十九日五更雨大降亦如之经一时之乆三十日辰时雨复降侯之诚感山之灵应如响之答可谓神速已侯曰雨虽应祈恐逺近旱甚有未霑足吾其申请于社稷命郡士检寻天旱祈社稷坛礼八月二日己亥昧爽前率僚佐祭于社稷坛儒生赞相一遵礼典侯拜跪进退心敬容肃终事不忒祭毕四日五日六日之夜皆雨或滂沛或淋漓渐而不骤膏润浃洽而雨意未已也七日之昏大雨达于八日之旦竟日绵绵而不断絶三日以往为霖其此之谓欤郡之父老咸曰此郡四五十年以来未见有郡侯如此忧民如此敬神者亦未见有祈雨得如此灵应者我民咸愿纪其实以无忘侯之徳澄之子京窃禄郡庠每日奔走从侯之后予就养于子亦留郡城亲见郡侯忧民之仁敬神之诚祷雨之应因父老之言顺郡民之愿而叙其事如右噫旱暵天数也祈祷人事也以人事囬天数岂易哉诸侯得祭社稷及境内山川古之礼也旱而求雨则祈于其所得祭之神侯不惮勤劳触冒炎暑躬造名山且为百姓请命于侯社既协于礼又尽其诚自登山之日以至于七月晦一雨二雨三雨四雨五雨六雨七雨八雨自祭社之日以至于今亦复一雨二雨三雨四雨五雨六雨而遂竟日以雨涸浍通流枯泽满溢千里之旱顿苏前己巳嵗大旱庚午嵗大饥民之莩死奚翅数百千人今兹之旱弗救将复如前矣侯竭其力以活数百千之民命其心也诚之笃故神之应之也速其徳也仁之谌故民之感之也深予素居田野稼穑是寳与斯民同感侯之徳者也晋锡堂记【见楚国程文宪公雪楼先生五世孙行在吏部郎中南云家藏墨迹】
　　大徳八年十一月广平公除翰林学士九年五月命下促行行有日乃八月甲申治子舍于中和堂之西偏将俾中子少子行昏礼于其间晨鸠工未逾时再命下使及门命云仍翰林学士议中书事驰驿赴阙正从马四疋于是郡邑之长属闾里之耄倪逺近内外之友亲咸集举手贺曰公之位朝着被宠光其素也今以儒臣预政前所未有是不为公一家贺为天下贺越十日新堂成于是侈上之赐以为斯堂荣而名之曰晋锡呉澄曰晋卦正体之象二上离下坤坤顺之臣进而近离眀之君也互体之象二中坎中艮少二男蕃育于君臣际防之时也公方缮营私室为其子承家嗣亲计而天恩适以是日至夫岂偶然之故哉葢天之祐忠贤非立于其身于其子孙绵绵延延百世未艾者其符如此公之晋与齐桓之观否魏毕万之屯比实同其吉请以齐魏之占赞公之名可乎堂之前曰朝晖阁离之大眀初出也后曰衍庆楼坤之厚徳无量也合之亦为晋公曰子其善颂者与书以为记是月廿五日将仕郎江西等处儒学提举司副提举临川呉澄记








　　呉文正集巻三十五
　　钦定四库全书
　　呉文正集巻三十六
　　元　呉澄　撰
　　记
　　建昌路庙学记
　　唐以来立庙设像以祀先圣于礼未之有稽而所以致其严敬则隆矣建昌郡庙学因地之势其位东向有燕居殿在西北隅此他郡所无者庙庑之左书阁之后皆学地也民僦而营居焉庑左之居编戸鳞次近逼庙堧喧秽不静阁后之居面北背南构宅一区横截其间庙与燕居离隔为二别启一门向西不共前庙之门而出今天子御极之初念民生休戚系于郡县守令精选其人擢江淛行中书省郎中萨徳弥实为建昌郡侯治政既优教事尤防暇日戾学宫目覩心惟将更而新之教授方君夀条具所宜凡学地民屋悉令撤去改造以地归之学俾庙学前后通达无碍缭以宫墙相其他不中礼度者循序完整前守赵侯所积学计嵗防有羡可如侯之志邦伯荅失帖木儿属之长宋贞佥议允谐从祀绘像于壁嵗乆则漫易以木刻神像百有五左右各八室以奉庙之前庭迫窄春秋朔望行礼不足以容外门之东旧为教官之署乃撤其屋迁防门于外距庙之前霤一引五寻视其旧加四常有二尺防门之外凿泮池如半月跨以石梁池外如旧建櫺星门门外甃街道为通衢南北两端树命教门各一加封勉励诏防砻右重镌二碑亭对峙于泮池之侧燕居湫隘不称官有废屋如殿之制广三常有二尺深三寻有六尺六寸徙置阁后所撤民居之地以为燕居殿与前庙相直东向颇与右之前庙后寝类筑坛三城广仭崇三尺有五寸象阙里之杏坛先贤祠翼其右太守祠翼其左増祭器备乐器补书板葺斋舍作庾廪教官旧署既撤学之西南有尹周氏居半属学地以其屋来售适舒嗣隆代宋贞为郡属之长志合谋同赞助其决遂酬其直得尹之居以居教官周之居以居正录气象轩豁足以表师儒之尊其北隙地为聼事之所二一以待众官之公聚一以待教官之公坐自泰定元年肇始至四年迄于成门庑殿堂燕居祠宇以及庖廪与教官贰长之廨舍周围内外南北之广二引五常东西之深六引四常有六尺从衡端有规模恢廓圬镘炳焕道路平衍炜然壮观士民惊叹以为昔所未有非郡侯心量之宏志力之坚何以臻是防邦伯怯烈贰守刘珪府判伯顔察儿郡属张赓刘秉忠克恊克一前教授倡议之后郭建中嗣教职承侯之令惟谨正录石良贵岳天祐也防古字学教授杨太不花董斯役郡吏李方平王进周植也役既毕乡贡进士旴江书院山长聂公并述郡士之意请纪其绩虽侯累任风宪防能声实着于逺迩今为民父母有治有教其美可书也虽然敞学宫以育人才者官之事进学业以应时需者士之事时之事继今郡居共游岂曰涉躐记诵衒餙辞章以钓名媒利而已必真明经而心之所得能得圣贤之心必真修行而身之所行能行圣贤之道庻几上不负圣天子取之用之之仁下不负郡贤侯勉之励之之义哉
　　潮州路重修庙学记
　　二广南服之极南也三阳又东广之极东也古先声教之暨于其地也葢不与中国同然天之生斯民也民之秉是性也岂以地之远近徧正而有异哉或谓潮人始未知学自韩文公为刺史而后士皆笃于文行夫韩未至潮以前固已有赵徳其人恶得谓之未知学乎国朝承宋文盛之余潮之士学非唐元和时比矣至元戊寅郡庠燬于兵宪官牧官继继修复而未克完也丁侯聚之典郡也讲堂斋舍初构张侯处恭之按部也庙殿门庑略具潮人以为卑小弗称王祀先圣之仪悉愿更造以民则蔡氏献石柱二十以官则判官小云赤海牙助缗钱百千既有其资议迁孔庙于学之右明年佥宪任侯仲琮躬率诸官捐俸面命郡士输材于是大成之殿不日而成巍然其隆也廓然其敞也又明年郡牧王侯元恭华之以黝垩之餙翼之以左右之庑民居丛杂喧聒逼迫晓喻而徙之地域混并缭以宫墙尊严閟侐昔所未有又私出钱五百缗塑两庑从祀像明伦堂竦立孔庙之左于是潮之庙学厯五十余年而始大备董营缮者学正刘贡珍教授李复也至顺三年春有事大圣防告成绩邦人士咸喜乃来请文以记临川呉澄曰王制以泮宫为诸侯之学鲁侯修泮宫颂于诗而不书于春秋何也葢春秋常事不书非常乃书修学常亊尔然则潮学之记其效诗人颂美之辞欤抑效春秋纪事之笔欤澄谓他郡之修学常事也潮郡之修学则非常也何也潮之东广诸郡之最中人以下往往喜仕于其处亦有素号胜流一旦入境如饮广界之泉然靡不毁节败名安于浴污泥坐秽溷而不悟岂直司牧者忘其所以牧虽或司宪者亦失其所谓宪如是徇物而丧已灭理而穷欲之夫又焉知崇士学廸民彛之当务今而司宪有若任侯焉司牧有若王侯焉其笃意于庙学也事之非常者也可不特书乎前之张宪丁牧及郡判官事俱可书也然春秋所书之非常者书其异于古以示惩今余所书之非常者书其异于众以示劝也呜呼世之凡庸谁不受变于流俗惟其豪杰不然岂仕潮之官而无一豪杰乎澄尝考古验今宻窥天下之故而知在上之教固能导率其下以革易其所习在下之俗亦能感动其上以转移其所为虞芮二君争田一覩周民之譲畔譲路赧然自愧而息争潮之士果能明经果能修行其治心其治身莹然清彻如秋水之无滓皎然防白如冬雪之不尘虽隠处未仕人人望而敬潮之官倘见如此之士虽有缪戾亦必颇有惭怍虽未幡然改悔亦必少戢其纵恣继今以往余于二三千里之外闻潮郡之仕防循接踵则可验潮士之学足以转移其上而非止如今也潮之士其勉哉
　　南安路儒学大成乐记
　　天子所与分治其民者侯牧也封建为郡县而郡太守实古侯牧之任其治民也有政焉有教焉政以导之使不为恶教以化之而使为善也教民必自士学始后世教民之道虽不能纯如古而牧民之守必崇士学则由汉以至于今未之有改也崇士学之目不一而尊立教之人为之纲古之建学者必释奠于先圣先师而春秋入学亦皆释奠示不忘本也吾夫子为万世儒教之宗厯代尊事随时而举至唐开元而服兖冕之服正南面之位祀以王礼遂为定制凡释奠者必大合乐因古释奠之名损益其礼以祀夫子祀必用乐者仿古也唐宋金之礼葢相袭而无甚异国朝既得天下郡县儒学悉如旧世祖皇帝于京师首善之地肇创国子监学春秋释奠以前代之乐行事列郡遵而行之南安居以西之上游中大夫东平张侯昉来守怵然以夫子庙乐未备为惕乃议兴乐命教官制乐器于庐陵命学职取磬石于真阳簨钟磬琴瑟管箫笙埙柷敔之属靡不工且良延致能其事者为之师而教习焉乐器之至也躬出郊而迎乐事之肄也时入学而视必恭必防防或懈惰其敦礼乐也所以尊圣师其尊圣师也所以励士学其励士学也所以成善教而为善政之本斯其无负于牧民之寄也已侯之初下车也知往年虚増之赋为民害即日上闻祈除免以苏民力闵民之心如此其施于政可知也虽然政者侯之所自为也教则非侯之所可自为者侯于教之纲知所先矣教之目也如之何今之士学无不读书为文也考其持身未必皆能介然而义也逮其临民未必皆能恻然而仁也民之仪也而于仁义之道或不能无亏则何望其能表率乡里薫其民而化之为善也哉侯于士类中择其知孔圣之道者讲求其意条陈其目以教今之士俾不废乎其所已学而兼进乎其所未学一一如吾夫子之所以教于经则明于行则脩可以厚伦可以美俗士风丕变民风亦丕变将见南安之境人人相敬譲相慈爱蔼然为仁义之民而无复有辨争窃盗之讼至官府则侯之治郡又奚趐如汉文翁之治蜀唐韩子之治潮而已哉吾里陈幼实掌南安属县之教承侯之命征予文以记乐之成也故予得以尽其言教官庐陵马某也
　　临川县学记
　　自唐末衰乱迄于五代文治中否宋兴数十年间渐复承平之制临川抚之负郭邑也咸平庚子邑今陈从易始建学学在郡城东南隅防青云第一峯之右地势亢爽人迹稀踈喧嚣之声华靡之观不接耳目于学者游处讲诵为宜嵗乆屋敝后百余年当隆兴甲申邑丞郎余庆重修之嘉定庚午朱子之门人黄文肃公干寔宰斯邑建咏仁堂于明伦堂北既而赵令崇尹新明伦堂文防堂及两序斋舍四东曰尚志亲仁西曰务本好礼嘉兴庚子李令义山复新大成殿及两庑防门作亭青云峯之巅以畅阃适眺望之趣淳祐己酉赵令必瑛又市民地拓其境作外门而学宫完美矣国朝因前代尚文之治汲汲以勉励作养为务由至元元贞大徳至大诏防丁宁有隆无替皇庆延祐贡举既行则虽中人以下皆知所劝文治可谓盛矣而临川之学逮今又将百年未有重修者也成都马夀长来为令周视学宫意有弗称亟令学官葺理教谕邓文奉命唯谨倡率邑士不惮劳费材木之朽腐者易瓦甓之缺坏者增墙壁之破者秿之楹柱之欹者正之葢覆比宻杇镘辉炳学计不损一毫而王祀之宫羣居之室焕然一新既落其成众士咸喜以学宫旧无碑刻惧事迹乆远湮没欲备始终传永远而属记于征余窃谓文儒之尚此圣世之厚恩庙学之修此贤令之善政虽然有治有教今日文治浸盛而文教犹有当明者焉前令黄文肃公以朱子之学教临川之士流风未泯朱子之学宗程而祖孔孔子之道皦如日月人心所同得也究其礼践其事以吾心之所同得契圣人之所先得知必真知行必实行岂徒剽掠四书五经之绪言以趋时干进而已哉临川之士继自今勇猛奋发洗濯刮磨以革旧习以涉圣涯一旦丕变士习之新与学宫而俱新虽俾临川以为洙泗可也夫如是可无负于圣世长育之仁矣夫其可无戾于贤令承宣之义矣夫
　　宜黄县学记
　　宜黄抚之支邑宋皇祐元年邑令李详始建学南丰先生曾文定公为之记学近社坛遗址今不可考后徙城隍庙北绍兴初燬邓令庾改筑于县治之北叶令上达又改筑于北门石下而以旧学为尉治邓令昌朝病其近水垫隘乃徙今所绍定庚寅邻冦犯邑官舍民居燬者过半而学独存淳祐初赵令希防黎簿璹更造大成殿御书阁陈尉寀祠邑之先达于左右庑实祐间杨令允恭复新两庑四斋至元丙子再燬越二年教谕成都胡端宜即其基营构大徳乙巳居民失火又燬防访分司郝俟鉴廵按适至召诸生议重建以命邑长爱忽都鲁时学官去职邑士李仲谋董其役取材于官山士之有力者捐赀以助未几庙殿成讲堂成两庑从祀之室各五斋舍四各三间中门五间外门六楹立先圣像至大辛亥教谕南丰陈敏子増陶瓦宻覆门庑立四先师从祀十子像又绘两庑七十二子诸儒像祀邑先达乐公以下十二人先是前进士邹次陈书来征记至是教谕复以请将刻南丰先生旧记于石以与新记并呜呼学校庠序之设自三代至于今凡有社有民者率莫之敢后诚以国命系于人才人才系于士学也夫士之为学岂待官之建学哉然而官必建学以居夫士俾为学者于是乎学焉厚之也上之厚之者如此士之自厚者当何如耶故居学而不为学自薄也为学而不知所以学自误也所以学如之何如南丰先生之记之所云是已呜呼三代而下正学湮没士各以其质之所近意之所便为学学其所学非三代之士所学者也若南丰先生之记在孟学不传之后程学未显之前而其言精详切实体用兼该有汉唐诸儒所不得而闻者宜黄虽小邑自昔多良士继自今士之为学人人能如南丰先生之记之所云则合乎程接乎孟以上达乎孔氏不待他求也于心有得也于身有守也于时有用也斯无愧于居是学矣不然不学者业荒行毁其为学者又不过夸记览衒文辞以钓名声干利禄而已是岂上之人所期于邑之士者哉
　　乐安重修县学后记
　　皇庆元年乐安陈仕贵以前学录摄教邑学承邑令刘汝弼命与诸儒恊心重建夫子庙殿余为之记其成然讲堂斋舍左右庑内外门未及一一修也延祐三年豫章邓镕为教官时邑长倒刺沙提调学事议修之四年冬邑令黄栋孙至长倡其议令成其谋而教官不惮劳以躬其役有富家捐至元楮一百贯专修讲堂诸儒率皆有助由内暨外靡不用工若左右四斋若东从祀室倾者支阙者补楹檩桶之朽者易若西从祀室敝坏已极不可支补则撤其旧而构架中门当庙殿之前外门在东南之隅黄令悉命新造宏敞其制灵星门亦新竪立崇广逾于旧贤牧有祠以示有功于学者必报又创公廨三间于外门之侧庖廪位置各得其所凡上而陶瓦之覆下而瓴甓之甃内而镘餙之丽外而墙堵之周咸焕然而一新缯绘两庑诸贤像铜铸爵尊罍洗簠簋等器于是乐安之学既完且美复请余作后记余谓官之修学职分所当而能加意勤力若是葢可尚已至于士之为学其当加意勤力甚于官之修学可也苟官修其室屋而士不修其行业则游居于学将何为哉宋末儒科之盛乐安甲于诸邑皇元肇兴贡举而乐安得士又他邑先虽曰士所以学不止乎是然乗其气数之新勉勉勿怠异时学术大明端自今日学舍一新始俾见者闻者莫不嘉叹敬慕不其伟欤此亦一邑治官教官之所愿望也
　　武城书院记
　　武城书院吉永丰曾氏之所建也其名武城何本曾氏之所自出也按史记仲尼弟子传曽参南武城人其苖裔有自鲁国徙江南者故南丰之曽追述世系以为曾子之后而永丰之曽亦然葢武城之曾盛于鲁越千数百年而南丰之曽始盛南丰之曾盛于宋又数十年而永丰之曾继盛兄弟俱仕翰苑其父前进士宋之监察御史元之儒学提举也因子贵追封武城郡伯于是设书院祠先圣先师以及其考以处宗党来学之人翰林之长移文集贤院转而上闻朝议可之俾推曾氏子孙之儒而贤者掌其教予自京师归而曾氏请为记其书院兴创之由予观前代书院皆非无故而虚设者至若近年诸处所増不可胜数袭取其名而已有之靡所益无之靡所损曾氏自谓先师之冑而为请于朝者且以上传道统下继祖风期之其待之至厚责之至重矣岂可复如他处书院之有名无实也哉然则武城之教宜何如学曾子之学可也曾子之学大概切已务内无一毫为人徇外之私必孝弟必忠信行必无玷言必无伪使近而宗族远而乡邦万口一辞称之曰君子而后可以庻几焉不然有一疵疢人将议笑而徒以涉猎故实衒饰词华为学恐非所以继祖风也况于道统之传而敢轻议哉澂也氏虽非曾而所愿学者在此用敢为武城后世之子孙勉武城伯名晞顔翰林直学士名徳裕者其仲子也应奉翰林文字名巽申者其季子也
　　广州路香山县新迁夫子庙记
　　广为百粤之地三代政化之所不及汉晋而唐俗渐渐易至宋弥文香山县最后置其初东筦县之香山镇也绍兴壬申始陞为县距宋亡百二十年耳而士风亦然能与他邑相颉颃国朝崇文仍前代之旧教之所暨无远弗届而教事之隆替亦击乎治官之能否焉旴江左祥职于翰林之国史院十五年防定乙丑勑授承直郎广州路香山县尹其在院也传言而言达办事而事集余觇其才之能官也乆矣及既赴官余亦归田然江广相去三千里余声迹了不相闻越四年戊辰调潮州路经厯以书来言曰祥以非才滥膺民寄思治之本在乎教也涖官之初首谒先圣庙庙直县治之西卑湿隘陋于严祀弗称谋之同僚拟更诸爽垲再至学俾教官召集郡儒议咸曰县东有文庙旧基后枕崇岗前瞻笔峰土质燥刚山势拱抱宋末迁于今所迁之后士风頽衰今复旧所为宜乃与同僚往视其地果如众言有前直学杨仲玉起而言曰倘或迁庙与前教谕髙生愿献栋梁柱础已而郡士各备大小材木以供用节缩养士余赀市瓦甓等防定丙寅孟秋兴役次年春先构大成殿崇三寻有六尺广倍其崇深视其广杀四之一仲秋落成次构仪门九檩九间其崇常有二尺广十有三寻深三寻有一尺季冬落成惟明伦堂东西庑未完祥既去亦储木石属同僚嗣成之至顺辛未左尹来过曰祥官潮阳香山县之旧僚及其教官与邑士营造明伦堂东西庑已毕其堂十一檩中五堂崇常有二尺广七寻有七尺深三寻有一尺夹室左右各二其崇杀于堂三尺其深如堂其广五常有一尺天厯己巳冬构次年春成东西庑七檩各十一室其崇视堂之夹室深亦如之南北之修七常有一寻至顺庚午冬构今年夏成祥在潮阳已厯一载之上谒告二亲来归靖惟仕于岭海间至再幸免瘝旷而香山小邑获迁庙学于吉地始谋虽出于祥而终成其事实赖邑僚邑士之力邑之长那海邑之贰张仲谷教谕陈介汤思义黎某邑士之输材竭心者杨仲玉髙生陈志袁珏也敢蕲先生纪其始末垂示永乆以无忘僚友士友成终之勤予谓左尹有三善令之居官者唯私于己何恤于民而尹无私于己有志于民其善一也或优于政不睱于教而尹既优于政又及于教其善二也官之政教去官则已而尹虽已去官犹不忘在官未竟之事视官事若家事焉其善三也尝稽郡志宋绍圣间广守章楶以郡学在中城西近市喧杂诸生百五十一人合辞请择地而徙遂参隂阳家之説迁学于牙城东南隅左尹之迁县学也由西而东与二百年前章守之迁郡学时异事同昔章守自作迁学记期广俗丕变如齐鲁今左尹之属记于予也所望于香山之士者其亦如章守之心乎然则庙学既迁而新矣士习之迁而新者宜如之何曰贡诏颁行具有谟训为士者亦惟明经修行焉廓志破愚趋义舍利存理去欲长善消恶此明经之效也能孝能弟能慈能睦能忠能信能耻能让此行修之实也经不明行不修而徒缀缉程试之文眯主司之目以撄科名苟官禄而已则岂惟近负圣朝之恩远负圣师之教抑宁不有负于邑宰新庙学以新士习之意哉
　　乐安重修县学记
　　宋绍兴乙巳割抚吉崇仁之四乡置乐安县置县之六年令魏彦材始建学建学之七年清江谢尚书谔时为摄尉令王植委之考进诸儒不满二百葢创县未乆教犹未洽也其后十倍于初迨宋季年升国学贡礼部登进士科者甲诸邑虽其所尚未离乎文艺然以后创之邑百年间士学彬彬如此亦可谓盛也矣县学之建百二十有二年而地归于大元壤土遐僻干戈抢攘人士逃生救死不赡遑及弦诵俎豆事哉足迹之布于学者无几宫墙之内鞠为茂草固其所也既而兵难稍纾军官王佑周视庙学恻然兴懐不谋于邑僚不资于士民躬役卒伍取没官废屋之材构讲堂一新之越数年堂复敝邑士陈士贵率其弟进市民屋五间辇任以至彻其旧再新之又新中门三间葺庙殿并两庑从祀有室肄业有斋缭以三门庖廪具完令王英薄董进教官前大学进士董徳暨诸儒力也皇庆初元庙之前宇将压令刘汝弼议更造筑基崇于旧二尺教官阙具以陈仕贵摄事资取于其家材取于其山先为之倡而学之士及邑之好事者损费以助仕贵之弟善司其出纳令于公事暇督视不倦八月鸠工九月竪楹明年秋告成奉圣师从祀神像复于新庙行上丁释奠礼士咸集佥言曰当今文教懋明于上士气未大振于下而吾乐安自甲申辛夘甲午至于壬子庙学栋宇四新矣官不敢以不切而弛未遑而慢士不敢以有费而辞有劳而惮昔夫子之作春秋凡兴造之事新延廐书新作南门书新作雉门及两观书僖公修泮宫诗人颂之而春秋不书何也春秋刑书也常事不书失礼失仪乃书书之者贬之也所以示惩也诗之有颂颂其美也得礼得宜而颂颂之者褒之也所以示劝也庙学之新也事之得礼得宜孰大焉既未能効史克之颂而遂使冺冺无传焉以劝后殆于不可于是请记兴造嵗月于石以传方来予稽乐安建学之始摄尉谢公首为之记其所期于乐安之士者甚厚期之以临川之王期之以南丰之曾期之以庐陵之欧阳清江豫章之刘若黄而犹未已也将借之以问津以诣圣门以归于仁义道徳不欲令人有愧于古士之自期其可不如公之所期者乎鸣呼声利纷争身外事也道徳仁义性所固有求则得之不待资借于人振防而追前辈之髙步谢记已云予何言哉夲其末而末其本髙其卑而卑其髙非所以荅官府修学之意非所以副朝廷用儒之实也













　　呉文正集巻三十六
　　钦定四库全书
　　呉文正集巻三十七
　　元　呉澄　撰
　　记
　　岳麓书院重修记
　　天下四大书院二在北二在南在北者嵩阳睢阳也在南者岳麓白鹿洞也其初聚徒受业不仰于公养然嵩阳睢阳白鹿洞皆民间所为惟岳麓乃宋开寳之季潭守朱洞所建其议倡自彭城刘嶅而潭守成之也时则陆川主簿孙迈为之记绍兴燬于兵乾道之初郡守建安刘珙重建时则有广汉张子敬夫为之记徳祐再燬于兵大元至元二十三年学正郡人刘必大重建时则有奉训大夫朱勃为之记逮延祐甲寅垂三十年矣陵刘安仁来为郡别驾董儒学事覩其敝圮慨然整治木之朽者易壁之漫者圬上瓦下甓更撤而新前礼殿傍四斋左诸贤祠右百泉轩后讲堂堂之后阁曰尊经阁之后亭曰极髙明悉如其旧门庑庖馆宫墙四周靡不修完善化主簿潘必大敦其役朱某张厚相继为长具始末请纪嵗月余谓书院之肇创重兴与夫今之増饰前后四刘氏道同志合岂苟然哉开寳之肇创也葢惟五代乱离之余学正不修而湖南遐远之郡儒风未振故俾学者于是焉而读书乾道之重兴也葢惟州县庠序之教沈迷俗学而科举利诱之习蛊惑士心故俾学者于是焉而讲道是其所愿望于来学之人虽浅深之不侔然皆不为无意也考于二记可见已呜呼孟子以来圣学无传旷千数百年之乆衡岳之灵钟为异人而有周子生于湖广之道州亚孔并顔而接曾子子思孟子不传之绪其原既开其流遂衍又百余年而有广汉张子家于潭新安朱子官于潭当张子无恙时朱子自闽来潭留止两月相与讲论阐明千古之秘骤游岳麓同跻岳顶而后去自此之后岳麓之为书院非前之岳麓矣地以人而重也然则至元之复建也岂不以先正经始之功不可以废而莫之举也乎岂不以真儒过化之响不可絶而莫之续也乎别驾君之拳拳加意者亦岂徒掠美名而为是哉其所愿望于诸生葢甚深也且张子之记尝言当时郡侯所愿望矣欲成就人才以传道济民也而其要曰仁呜呼仁之道大先圣之所罕言轻言之则学者或以自髙自广而卒无得论语一书大率示学者求仁之方而未尝直指仁之全体葢仁体之大如天之无穷而其用之见于事无所不在迩之事亲事长微而一言一动皆是也饮食居处一不谨焉非仁也歩趋唯诺一不谨焉非仁也温凊定省一不谨焉非仁也应接酧酢一不谨焉非仁也凡此至近至小甚易不难而明敏俊伟之士徃徃忽视以为不足为而仁不可几矣呜呼仁人心也失此则无以为人曾是熟于记诵工于辞章优于进取而足以为人乎学于书院者其尚审问于人慎思于已明辨而笃行之哉
　　瑞州路正徳书院记
　　瑞州路正徳书院防山银场提举侯君孛兰奚所创建也夫荆杨贡金从古以然周官丱人掌其地守之以禁而取之以时葢犹秘其寳于地藏其富于民而不尽括其利于官也防山跨瑞袁临江三郡之境固为寳藏唐以前未之闻宋之中世山近之民颇私其利而置场设官自国朝始职其职者旦旦惟利之是图既无治民之责谁复有教民之意哉当衮衮兴利之场而切切兴学之务其人识虑葢远矣然创建之初功未完而侯君去至于今二十余年田租薄少不足以赡给室屋日就敝坏延祐二年夏提举陈君以忠至祗谒先圣顾瞻怃然即日修葺殿堂门庑焕然一新涂径堦除甃砌端好圣师像位龛帐案座靡不整严置田增租嵗入可二百斛比旧多十之七八其费一皆已出无所资于人延请师儒招集徒众诵习其间公退之暇躬自劝督佐其经画者前龙兴路学录邹民则也予尝叹天下诱于其名于其实者緫緫而是若此书院之设岂徒徇其名而已固将责其实也防山僻在万山之偎近于寳货则其民贪远于都邑则其俗陋身不游于庠序则耳目不濡染乎礼义殆如孟子所谓饱暖逸居而无教者矣故夫居之以羣居之地教之以善教之人俾学者于是而学其当学之事此陈君所以继侯君之志也而诸人所以副陈君之心者何如哉是有在于学者而犹有系于教者焉今之所以教所以学其最下不过追随时好以苟利禄其稍上不过采撷华藻以工辞章又稍上不过记览羣书以资慱洽其最上亦不过剽掠先儒绪论以谈义理之四者皆虚也而非实也古者二十五家之里门有塾塾有师不特为士者学民之朝夕出入必受教而后退是以风俗厚伦纪明人人亲其亲长其长族姻乡党相交相助扶持蔼然仁让忠敬自家庭达于道路虽闾巷之民莫不有士君子之行当时之教必有异乎今者今之教于书院者诚能如古旧习丕变而防山之民新矣不然教之数十年犹夫人也书院之名曰正徳而于正民徳之实安在陈君之所期果如是乎陈君瑞之髙安人宽易倜傥重义轻财尝冶银于兴国所获嬴余悉以施与客游天京为贵近所喜受中防来莅是官先是课不辨民力重困又取木炭于瑞州龙兴不胜其扰为言于当路凡场所输杀四之一官自买炭扰不及于二郡律己公防而办课优敏公私便之观其所职于己者若是其实则其所期于人者从可知也
　　明经书院记
　　六经之道如丽天之日月亘古今常明者也夫明者在经而明之在人圣学榛塞俗学沉迷人之能明之者鲜矣汉明经専门其传授也章句训诂而已唐明经专科其对问也文字记诵而已宋初学防即唐明经也后罢学防而进士改习经义名非不嘉要亦不过言辞之尚逮其体格之变至宋之季年而敝极识者慊之新安胡氏之先唐末有以明经举者十四世孙淀建塾于始祖读书之析日从其父暨诸父讲学其间既而病其湫隘也乃与弟澄族父炳文议改筑西山之麓为屋数百楹右先圣燕居之殿左诸生防讲之堂又其左斋庐四又其前二塾扁曰明诚敬义山巅构亭据髙望远经始于至大庚戌落成于皇庆壬子畀之土田输其嵗入以飬师弟子淀所畀以须计者三澄所畀以畆计者五十知州黄侯惟中命炳文掌教事彰既往之美贻方来之谋请于上而以明经书院名逾年贡举制下取士务明经学与所名若合符契介其乡人乐安主簿汪震祖来言俾记其始末余谓明经之名一也而其别有三心与经融身与经合古之圣人如在于今此真儒之名经也句分字析辞达理精后之学者得稽于古此经师之明经也帘窥壁聼涉躐剽掠以泽言语以钓声利而止此时流之明经也汉唐未暇论三代而下经学之盛莫如宋其言禆于经可传于后者奚趐数十家防山之孙安定之胡其尤也所守所行不失儒行之常固其天质之异抑其学术之正于经可谓明已而未离乎经师也必共城邵子必舂陵周子必闗西张子必河南二程子而后为真儒之明经葢其所明匪经之言经之道也嗣邵周张程者新安朱子也易诗四书之説千载以来之所未有其书衍溢乎天下况新安其乡遗风余响犹有存而未冺者乎然则胡氏振振之子孙新安彬彬之俊秀与夫四方来游来观之士覩书院明诚敬义之扁若何而明若何而诚若何而敬若何而义于心身必有用力之实而于经也岂口吟手披寻行数墨而可以明之哉噫未易明也忽之以为易不可也惮之以为难亦不可也志于斯者其思之其勉之思而通焉勉而至焉真儒明经之学复见于朱子之乡不其传欤不然知不实知能不实能漫漫焉曰明经髙则昔之经师卑则今之时流而已志于斯者思之哉勉之哉淀受初命主龙泉簿炳文前长信州路道一书院明经府君讳昌翼所居曰考川在婺源之北三十里
　　潮州路韩山书院记
　　孟子而后儒之知道葢鲜矣西汉诸儒文颇近古贾太傅司马太史卓然者也徐考其言论识趣大率非鞅仪秦之绪余于道竟何如哉降自东汉不惟道丧而文亦弊厯唐中世昌黎韩子出追踪西汉之文以合于三代而原道之作直以尧舜禹汤文武周孔之道传至孟轲而止是又为文而有见于道也岂三代以下文人之所能及哉尝因諌佛骨事谪潮州刺史其后潮人立庙以祠宋元祐间庙徙州城之南七里逮淳祐初又于庙所设城南书荘俾学者居焉游焉皇元奄有此土屋室灰烬于兵至元甲申韩山书院重兴即庙之旧址为先圣燕居先师兖郕沂邹四国公侍而韩子之专祠附唐时先圣配祀独一顔子宋儒推孟子之传由子思由曾子上接孔氏其言本诸韩子送王埙序于是配孔者四祠韩而继一圣四师之师也固宜然书院仅复规模隘陋营缮多阙前守拟更造不果至顺辛未夏总管王侯至偕其长防里沙其贰哈里蛮恊谋命山长陈文子计其费乃撤旧构新韩祠燕居位置相直宽袤齐等后有深池广十丈许畚土实之建讲堂其上扁曰原道两庑辟斋馆生日食之供有庖嵗租之入有廪教官之寝处祭器之贮藏一一备具宏敞壮伟倍加于前五月经始九月落成海阳县长忻都实董其役越明年山长将潮士之意来请记予谓书院之肇基也以韩之能有见于道也书院之增修也以王侯之能有志于教也潮之士其如之何必也学韩子之学业精行完进进而贤则奚翅贡于王庭如韩牒所期而已由是学四先师之学道明徳立骎骎而圣则奚趐笃于文行如苏碑所褒而已不然学于书院昔人夫人今犹夫人欲与赵徳并且不可是为深有负于君师之作飬又何望其髙睨圣贤之蕴奥乎陈文子曰潮城之东隔水有山文公平日憇息之地手植木尚存潮人称其木为韩木山为韩山后取城东韩山以号城南之书院云王侯名元恭蠡人也
　　丹阳书院飬士田记
　　黄池镇有书院旧矣自宋景定甲子贡士刘君肇建郡守朱公以闻于朝锡丹阳书院名额拨僧寺没官之田二顷给其食厥后僧复取之而书院遂无以养士至大戊申宪使卢公议割天门书院之有余以补不足令既出防公去不果如令人匠提举陈侯分司黄池暇日与羣士游习知书院始末慨然兴懐移檄儒司上之省省下之郡郡太守主之力竟如宪府初议俾天门书院归田于丹阳以畆计凡四百侯犹以为未足以赡乃劝士之有田者数十家暨官之好义者一二人各出力以助或十畆或五畆有八畆七畆者有四畆三畆二畆者积少而多所得之田以畆计凡二百噫丹阳书院之剏垂五十年而教养之阙余三十年今一旦有田六百畆卢公开其始陈侯成其终卢公勉励学校固其职也陈侯典治丝设色之工而用心儒教有出于职分之外者尸祝越樽俎而治庖可乎唐风之诗曰职思其居又曰职思其外夫居者其分也外者其余也唐风思之远者也于职既尽其分而兼及其余所思可谓远也已陈侯有焉侯所劝率匠籍者五之一儒籍者十之八此岂以气势利害动而使之从哉能得其心説而乐助葢有以也非才之优识之定其孰能感人如是田之疆畎名数乆则湮羣士请勒诸石而陈侯之功尤不可冺春秋常事不书侯此举非常也宜得书若夫士既有以飬必知所以学是不待余言也侯名童单州人
　　都昌县学先贤祠记
　　秦汉而下孔道之传不续厯千数百年乃得宋河南程子远承孟氏之绪而道国元公周子实开端于其先徽国文公又集成于其后二子当熈宁淳熈间俱守南康郡南康偏垒也传道二大贤尝过化焉都昌南康属县也畴昔仁风之所披拂教雨之沾濡流芳遗润百世犹未冺社而稷之尸而祝之也固宜考江丞相修学碑周朱二子有専祠在县学迩年废而莫举讵非掌教靡人不以为意欤天厯已巳教谕万钧用至惕然大慊白主簿黄将士孚转达县丞何进义其县尹李承务某佥议谐恊遂营明伦堂之西翼室设二子扁曰先贤祠允谓知教之本者乡贤旧亦无祠若朱门四友西坡黄氏梅坡彭氏厚斋冯氏昌谷曹氏萃祠于明伦堂之东翼室强斋彭氏深居冯氏暨古心江丞相配扁曰乡贤祠表章尊奉之余靡不竦慕兴起其于人心世教岂小补哉况圣时崇义理之学二子皆从祀孔庙学者倘不惟二子是师循习卑陋猥同时辈徼近利迷远志则负公朝愧先师矣师二子宜何如也定而无一物留于心应而无一事乖于理思必通微动必审几慱文以明善约礼以诚身敬主诸中义制诸外其庻乎教官其朂率邑士精熟朱子所释诸经诸传周子所着一图一书反求之已而真识实践可也抑自古逮今有教必有政区区邑校于教幸知所务闻明伦堂北豪民侵疆乆弗克正职典往往诱于其饵而不顾今教谕踵前官之所已行具牍于县簿賛丞尹督府史防竟根株上事于郡卒能归六十年已失之地于黉宫教外之政此其一尔主簿孚少从余学请为作先贤祠记而余因及一县治官教官之可书者并书之以劝方来
　　临汝书院重修尊经阁记
　　宋淳祐戊申冯侯去疾提举江南西路常平茶盐事至官之日以其先师徽国文公朱先生尝除是官而不及赴乃于抚州城外之西南营髙爽地创临汝书院专祠文公为学者讲道之所明年己酉书院成位置分画率仿太学故其屋室规制非他书院比左个之左竪危楼贮诸经及羣书于其间扁曰尊经阁大元延祐乙夘楼燬于火官命重建越六年庚申四月庐陵黄镇来长书院始克构架又三年至治壬戌九月工毕事完轮奂复旧同知总管府亚中大夫马合睦提调其役相之者前经厯赵谐继之者金经厯张允明也是年春予往金陵过抚山长以楼成请记予有行未暇作其冬还自金陵而总管大中大夫杜侯至与廵按官防访副使董侯登斯阁周囬瞻视且嘉山长之勤又一新外门斋舍廊庑暨池亭靡不修葺而以书来促记命山长躬诣吾门以请噫汉贾生有云俗吏所务在于刀笔筐箧侯下车坐未暖席而惓惓焉以儒教所当务为急其贤于俗吏远矣哉书院之创逮今七十余年矣未尝刻石记其兴造始末非阙欤今侯急人所缓而补昔人之所阙余何敢以固陋辞夫尊经云者岂徒曰度羣书于髙阁以为尊也哉尊之一言何所本始曽子尝言尊所闻子思尝言尊徳性尊者恭敬奉侍不敢防慢之谓经之所言皆吾徳性内事学者所闻闻而已所闻于经之言如覃懐许公所谓信之如神明敬之如父母而后谓之尊读其言而不践其言是侮圣人之言也谓之尊经可乎昔日冯侯名此阁今日杜侯之重揭斯扁也其所期望于学者为何如余少时一再就书院肄业不常处也退而私淑于经一句一字不敢轻忽资凡力小用志亦甚苦然老矣而无闻仅能通训诂文义之粃糠于道昩如也其有负于冯侯之意多矣继自今学于书院者其可不深以余为戒而惕然惊惧动息语黙必知所尊以求无负于杜侯之意哉杜侯名毓贤而有文常为勉励学校之官故其加意于儒教若此云
　　湖口县靖节先生祠堂记
　　晋靖节陶先生家浔阳之柴桑尝为彭泽令后析彭泽创湖口县湖口亦彭泽也故其境内往往有靖节遗迹孙侯文震宰湖口因行其乡至三学寺民间相传以为靖节读书之地旁有望月台旧基犹存乃出私钱屋于台基之上且就县学东偏建祠堂三间以祀先生湖口小邑凋弊特甚扼江湖之防当驿置之冲侯兴补滞废应接往来精神光昭意气闲暇处难若易任劳若逸固其才畧之优而又追慕先贤尊崇表章以励末俗是岂俗吏所为者值余舟过湖口而请记其事窃惟靖节先生髙志远识超越古今而设施不少概见其令彭泽也不过一时牧伯辟举扳授俾得公田之利以自养如古人不得已而为录者尔非受天子命而仕也曽防何时不肯屈于督邮而去充此志节异时讵肯忍耻于二姓哉观述酒荆轲等作殆欲为汉相孔明之事而无其资责子有诗与子有疏志趣之同苦乐之安一家父子夫妇又如此夫人道三纲为首先生一身而三纲举无愧焉忘言于真意委运于大化则几于同道矣谁谓汉魏以降而有斯人者乎噫先生未易知也后人于语文字间窥觇其髣髴而已然先生非有名位显于时非有功业着于后而千载之下使人眷眷不忘其何以得此于人哉予于孙侯之为恶乎而不喜谈乐道之也侯燕人所至有防能声
　　滹南王先生祠堂记
　　滹南王先生藁城人金朝登进士科至今诵其经义以为法式博学卓识见之所到不苟同于众遗言绪论之流传足以警发后进藁城王董赵三氏勲阅世家平居尊礼父兄子弟师其言而薫其徳乆远而愈不忘故三氏偕里中儒生协心建祠于县学讲堂之右以致报事之诚国子助教董士防请为作记余闻古者诗书礼乐之教虽至曲艺各有所师嵗时入学必释奠释菜焉示敬道也况先生之行学识垂世不朽真古之所谓乡先生殁而可祭于社者其有祠也固宜亦可见藁城风俗之厚矣非先生之教有以渐渍其心而然乎先生讳若字从之立朝侃侃有正气仕至翰林直学士金亡后十年游防山及山之半坐大石凝然而逝时年七十







　　呉文正集巻三十七
　　钦定四库全书
　　呉文正集巻三十八
　　元　呉澄　撰
　　记
　　建康路三皇庙记
　　自天开地辟而万物生人与飞走草木翾狉莾苍混为一区不有大圣者作君之师之其何以得生其生而自异于羽毛鳞介之伦哉鸿荒以来载籍莫考葢不知几千万年而有伏羲氏神农氏皇帝氏仰观俯察画卦造易寔开人文民用之先医药方伎肇端发源又在十三封备物之外三圣人之有功徳于人也其犹天地欤夫有功徳者必有报能定九州而祀以为杜能殖百谷而祀以为稷况三圣人与天地同其大者乎古者旅上帝之礼以五人帝配所谓木徳火徳土徳之君者此三圣人也祀之以配天其尊不亦重乎古礼缺废唐开元间三皇与五帝俱列庙祀皇元新制路府州县医学立三皇庙视儒学孔子庙等可谓不忘三圣人之功徳也已建康大防府也江南诸道行御史台在焉而三皇庙庳陋弗修将及倾圮台臣目之谓弗称明时崇古重本之意以监察御史言命有司修理惟庙学地隘弗堪展拓于城中西北隅得官地十有余畆宋时公馆旧址也度之以度衡之广八常有二尺从之深三十有七寻有半谕有司曰庙迁新基宜得新构旧木石其一切勿用乃市材鸠工卜日兴役既而御史公荣禄大夫伯顔自京师至御史中丞资徳赵公简治书侍御史奉政公帖木歌帅其属暨诸监察诸从事各捐俸钱以助于是郡邑官吏以及医家以及士民莫不捐俸捐资建康所辖一司二州三县悉来输力延祐五年之冬肇创而六年之秋且完正殿中峙前中门后讲堂以间计各七中门之左右有塾以间计各四外门之楹六东西两庑各七间东西斋舍各九间若庖若廪若便门亦各五间崇峻宏敞规制伟然为江南诸郡之甲又得官地若干顷俾收其嵗入以充庙学春秋祭祀经费葢非台察注意之专郡邑奉令之防莫克臻于兹也世谓风宪之官惟监临督察其务夫孰知天地生民之所本古今治道之所始而有此远大之思者哉窃尝论之圣君贤相之心欲民得生其生而已遂民之生者陟之是以有字牧之寄贼民之生者黜之是以有紏治之职劝农桑通啇贾俾之衣食余饶财货阜通励学校明教化俾之由于礼义免于刑戮凡为斯民计者皆爱之而欲其生也疾病疠疫虑其无医药也则恵民有局犹以为未也医有学学有官俾医流之习业一如儒流幸其达脉病证治之因审温凉寒热之用而不误人以致枉夭仁矣哉是心也推防斯民生生之初而思三圣人之大功大徳为两间开物之祖圣君定其制于上贤臣承其意于下殚其崇极以报本者一以为民也若曰壮丽其栋宇设餙其像貌以竦人之观瞻焉尔则何足以知圣君贤臣之用心与是役者其名各书于碑隂是年嵗在己未七月十有一日甲子记
　　抚州重修三皇庙记
　　自李唐以来至于今天下徧立孔子庙于学以表儒道之所宗国朝继金宋而兴郡县各设医学与儒学并乃立三皇庙于医学以昭医道之所祖夫天生亿兆人而人类之中有圣人者卓冠乎众天命之以司亿兆人之命一元混辟几百千年而有包犠氏神农氏黄帝氏是为三皇纂其绪者少昊氏也颛顼氏也髙辛是也而尧舜焉而禹汤焉而文武焉此十有二圣南面为君者也北面为臣则有周公焉此十有三圣达而在上者也穷而在下则有孔子焉此十有四圣或以其道而为天下之主或以其道而为天子之宰或以其道而为万世帝王之师徳天徳心天心而生天民之命者位不同而道一也体其道之全俾世享安靖和平之福而民得以生其生者儒道也用其道之偏俾世免扎瘥枉天之祸而民可以生其生者医道也曰儒曰医其道圣人之道有偏全之异而其生斯民之生固无彼此之分也国朝之设医学均齐以儒学者岂苟然哉以其同囿乎十有四圣之一道也三皇于十有四圣为最初孔子于十有四圣为最后儒学之祀其最后者尊其集羣圣之成也医学之祀其最初者尊其开羣圣之先也易传叙三皇之制作起自画卦讫于书契民之食饱而衣暖生养而死藏利兴而害除与夫礼乐刑政纪纲法度凡以生斯民之生而易所未言者何往非三圣人开先之功圣人天锡之上智曲艺无不通也试即易卦三百八十四画观之何所不包何所不备本草之辨药性内经之究医理今世所传虽不无托附而大率必尊归于圣人以此见三皇之有功于人之生如天之大荡荡乎莫能名也恢恢乎莫能外也奚翅医之所祖而已哉医学祖之尊其所尊蔑以加者矣抚称江右名邦儒学雄于他郡而学之建亦已数十余年至顺二年秋佥宪聂侯廵厯至抚谒三皇庙相老屋弗称报祀民牧刘侯承意重修戎帅章侯一力协賛适官有所废所积之材可以为资二侯首捐已俸近而僚属远而士庻谋从志合者欣然共给兴役毎日当政之暇郡牧躬自督视木之朽蠹者革瓦之缺檩者益隆隆其栋翘翘其宇葢覆之宻涂墐之周雨凌风震而无虞庙殿中峙后耸一堂前敞三门殿傍达两庑之翼室二庑由门而北绕殿东西各七间斋舍左右各五间外门之号櫺星者其楹六既完既美炜然光华从祀配神之肖像十昔无今增坛席于东序西序新构易服之馆一费不取于民一劳不及于民秋季肇土冬孟底绩郡从事南丰李士宏寔董营缮事毕勒石纪重修之嵗月二侯述宪官之意征予文聂宪刘牧予所未识窃闻聂侯之行部也肃肃然正已律人恂恂然明伦化俗韬袭威棱慎审弹击而奸贪懔懔警畏敛戢可谓才部使已又闻刘侯之治郡也拳拳然鉴古得失谆谆然询今利病皎洁如秋慈祥如春而禁令必伸狱讼无滞可谓良郡守已章侯余故旧也门胄而尚文雅军职而谙民务其谋人也忠其与人也和前后宪官之暂临郡官之淹处乍见乆交靡不隆礼貌孚心腹焉三贤吉徳参防斯役也为臣而钦圣代之所崇重居今而思太古之恵泽涖官而知民命之所闗系一举而三善具予之所以乐书其事也聂侯名延世懐孟人奉政大夫佥江西湖东道肃政防访司事刘侯名承祖东平人亚中大夫抚州路总管兼管内劝农事章侯名伯顔汝宁人明威将军镇守抚州万户府万户医学三皇庙在郡城东隅之庆延坊
　　宜黄县三皇庙记
　　医有学学有庙庙以祀三皇肇自皇元前所未有也夫上古圣人继天心立民命开物创法以为天下利至于今赖之者莫如三皇也然厯代以来未闻立庙以祠唐天寳间制立三皇庙与五帝庙同置命有司以时祭享葢曰祠古圣云尔非如今日医学之专庙特祭也当今路府州县儒学有孔子庙皆因其旧医学立三皇庙与儒学孔子庙等则新制也宜黄县儒学重修孔子庙甲于诸邑而医学三皇之庙无其所毎嵗春秋设主于废社之屋以行礼延祐元年资阳史君荐为宰政治明敏民用丕諴乃及神祀以三皇祠宇未备慨然曰是岂所以尊古圣钦上制哉于是慤意兴造辟废之坛以为基伐官山之木以为材人乐助其费身乐亲其劳三年二月礼殿成又一月左右庑内外门成不数月而功毕缭以周垣四围新甃具完具美设伏羲氏神农氏皇帝氏三圣人像配享从祀名数位次悉如朝议书来请记其事呜呼吾闻诸韩子云古之无圣人人之类灭乆矣为之医药以济其夭死其一事也三圣人之功在万世如天地之覆载日月之照临奚趐医药一事哉然神仙医药之伎徃徃根极先天之卦图而本草之明品内经之答问虽或有后人之所依托増饰者然至今为医家方论之祖亦以圣人之无所不知无所不能故其聪明睿智之绪余犹足以周于小物如此皇元崇尚之制类非议礼聚讼之流所得闻而天下守土之臣钦承帝制无敢不防若史君之为可谓能官也已抑君非独于医学为然儒学西偏局于地隘莫可展拓君为节缩冗费市学外隙地于邑之大家而广其居又累石作址构书楼三间于明伦堂之后扁曰仰髙书儒行篇于壁以励来学史君之仕也所至有能声宜黄之政此其可称可观者焉
　　江州城隍庙后殿记
　　城隍郡县之土神也土神之祭有社又有城隍何也社兼祭五土而城隍专祭城隍也夫祀典莫重于天地然天尊而地亲尊者惟一人得祀亲者人人得祭也故有天下者祭地于北郊又祭之于社有国者祭于社而已大夫及士庻人所居之里置社其祭土神以报地一也而地有广狭之不同王社大社天下之土神也侯社国社一国之土神也里社者一里之土神国立社而家立中霤中霤者一家之土神也蜡以祭四方百物虽隄水之防潴水之庸咸得与祭古人于报地之礼周且悉也如是地之险山川丘陵而建邦设都必依险以为因或因山与邱陵以为城平地则累土筑城以拟山之险或因川以为隍燥地则掘土浚隍以拟川之险曰城曰隍其名肇于古史之造字其用着于周易之系爻所由来远矣而礼经国典无祭城隍之文儒者谓社祭山林川泽邱陵坟衍原隰则城隍固在其中然予窃有疑焉防与水庸尚于祭社之外有专祭城隍以扞冦敌以保人民其功岂出于防与水庸之下而独不专报其功乎今郡县各有城隍祠所谓礼虽先王未之有可以义起者其若此类也夫夫土神当祭于坛墟而城隍祭于庙予尝求其义矣葢祭必有配社以句龙氏而爵尊徳尊齿尊之人徃徃而得祭于里社俗称土神是也里人或为之立庙城隍之有庙殆亦以栖配食者之灵试以祀天之礼喻祭地之礼祭社神于坛而配以人犹南郊之祀天也祭城隍神于其配食之庙则犹明堂之祀帝云尔江州地扼荆扬之交面崇蛮背大渎其城其隍山川自然之险形势之雄他郡莫与伦也城隍配食之人相传以为汉丞相頴隂侯灌婴郡志言髙帝六年侯筑湓口城即今江州地则侯之配城隍也宜或谓他郡城隍亦皆侯配食岂以侯尝定豫章诸郡而然欤旧江州城隍庙在郡东东北民之祈祷不便宋宣和壬寅郡守迁于今所嵗乆屋淳祐乙酉沿江制置使以其属帅郡民修完之外门竪景福楼巍然临乎通衢有钱氏者先世河北人名安道绍兴初江淮招讨使张浚命之世掌城隍祠其来孙大通攻隂阳方伎涉三教绪言熟诸人情世务士大夫善与游病庙地窄隘弗可以恢廓勤力经营市庙后地数畆兴造寝殿材钜工良视前构有加修广穹隆与外楼称翼以两庑规制伟甚家无铢两斗斛之储好善乐施者相与捐资以就其志非其诚足以感于神才足以动乎人何以能壮丽其神之居以至于此哉皇庆壬子创始延祐己未落成值予过江州大通请纪嵗月予嘉其为人遂不辞而叙古今祀典之大概以俟后之议礼者攷焉
　　崇仁县社稷坛记
　　天子之命诸侯也畀之以社稷人民而使之主其祭掌其治秦罢侯建郡县郡有守县有令犹古之侯也故守令膺民人社稷之寄崇仁抚之壮县土乐而俗醇民社之官多善于职旧社稷坛在县之东南往年有人献议谓建国之神位右社稷傥不如礼者宜变置前县尹王侯承郡檄迁于县西之巴陵坊小溪拱其前大川绕其后罗山杯山远耸其右普安禅寺近映其左面平畴数百顷广衍如棊局巴山一峯嵂嵂云表以其地之吉故神享而人安坛壝门垣嵗乆圮今县令史侯怃然兴懐而完美之已捐俸以倡人助资以继东社西稷北风师雨师其坛四筑甃如式坛侧之阶阶下之涂大门一达旁垣四周修礼具齐涂防増丽抡材召匠撤旧营新乃断乃度乃绳乃斵作斋庐三间于坎方为行礼之位作次舍三间于艮隅为易服之所日计其役竹木斧锯之工凡七百有四十瓦甓圬镘之工凡一百有五十他役称是所用诸物悉以时直布于民斋庐之崇上栋常有三尺下宇寻有五尺其深倍宇之崇其广倍栋之崇而杀防定四年八月经始致和元年七月告成轮奂有光观者咸喜土民请纪嵗月夫社稷人民皆县令所主掌也职其职则有先后焉孟子曰民为贵社稷次之春秋传亦曰先成民而后致力于神侯一清如水而与物为春民视之为父母既知所先矣又能严祀社稷一新其堂构爱民敬神允为两得而防其本也世之防吏或暂或伪侯之防出于真心而始终不渝岂但一邑之所无葢举世之所希也因士民之请而特为之书侯真定史氏景让其名
　　迎恩桥记
　　迎恩桥在宜黄北门外邑人邓应元独力所成也天下之险险莫如水一水中隔则两岸之人不得相徃来古圣人作舟以济不通水大且深必以舟乱流而济非甚大之水者防舟亘岸谓之浮桥诗言造舟为梁是也非甚深之水者竪木为柱而架梁其上不必浮舟于水也木柱有朽壊时后人易之以石墩浮桥不如木柱之安木梁不如石墩之固而斵石之费比之竪木奚啻百倍宜黄县二水合流于东北一水自南绕东趋北者源远而流稍大一水自西绕北趋东者源近而流差小旧日桥于东岸濶而桥长又趋郡之途稍纡桥号百丈圮易修难宋末桥于北溪狭而费省又趋郡之途差捷桥名丰乐人甚便之东之长桥遂废然溪狭岸髙水不散漫春涨流急桥柱亦不堪水势国朝县主簿以桥梁专职疲于屡葺防定甲子主簿谋建石桥官欲辨而帑无可支民可资而众不易集仅立二墩石多脆裂功弗克竟天厯庚午邑宰何槐孙劝名出力竟前功而邓应元慨然以一家力独当之命良工伐坚石结新墩二移旧石防两岸墩之纵广七尺横袤常有四尺其崇五分其袤之三巨木委积叠加于墩实土甃甓屋以覆之凡十六楹梁之修十其墩之崇役始于仲夏毕于仲冬计费至元凖缗钱万二千有竒将告成而何尹以忧去杨尹景行继至为更丰乐之名曰迎恩自书其扁以示嘉奨众覩石梁牢强坚耐卓伟壮观讙颂防已来请文以记邓氏昔居南乡之极境父兴家好义予尝客其门应元季子也甫及龆齓比长偕叔氏宅于邑家业丰盛日进称一邑之甲循理畏法未尝干溷官府不侈于用不吝施今年逾六十矣若此义事心所乐为利于民甚大而可乆公则贤宰一邑之政私则善事一家之惠俱可书也
　　奉新县惠政桥记
　　新呉豫章郡之属邑也有水横贯于邑之中曰冯水冯水之源出百丈山行百有余里及邑之西其流分为二经流在北绕邑治之南而东支流在南径南市之北至邑之东西与经流合二流各有桥梁以渡水势漂悍桥不能支屡修屡壊南桥之袤逾二百尺而北桥之袤殆七寻故其壊尤数数其修尤难宋初邑大家胡氏架木为梁太平兴国中胡之家有国子监簿仲尧嗣新之弟秘书省校书仲容请于杨文公亿为之记名其桥曰安固于后改作浮梁而易其名曰安济淳祐间浮梁敝晋城乡罗鉴暨奉新乡王珣率诸大家合力结石为墩至元末石墩亦敝邑之令佐用民力竪木为柱置板于上而易其名曰行教财力夫力一皆取于民九臯王徳全珣之孙也轻财重义克蹈祖武视役户嵗遭督责之苦役夫时被鞭棰之虐恻然兴怜遂以修桥为己任大徳戊戌损资造新桥五十余丈不籍势于官不假力于众明年春为水所壊则造二舟以济至冬复完其桥自后辙壊辙修不以其事诿官府买晋城乡杉林数百畆长养其材为乆远计嵗乙巳相视水势平缓之处于桥之上流二十步两崖叠石重构新桥广袤一仍其旧其将终也遗命嘱其子文炳兄弟勿堕前劳以田租六百石及晋城杉林专备修桥之用延祐甲寅桥又壊文炳兄弟又造二舟以济至冬又成新桥其南桥旧名惠政大徳以后修理一出王氏之力至是南流渐微乃用七千余力运土石实筑垾道壅水北流南桥既废得以萃其工力于一桥而移彼惠政之扁易此行教之名邑人咸喜求予文记其事予谓古以除治桥梁为官政而今亦然但官无可用之财而惟民是资则惠未及民而厉先及后矣王氏以一家独任其功俾官不劳心而得惠政之名民不劳力而防惠政之实贤已且人之好助修桥梁者固有之然能同于众鲜能成于独也能为于暂鲜能厯于乆也窃闻大徳以逮于今桥之壊而复修者五每一兴役用木不趐千株用工不趐千人而用财计楮币万其间水所摧残或比年一修或半年一修其费又在此之外方将世世继述而无倦呜呼其孰能有此肯心者哉徳全字义甫生平好施赒恤乡邻之事不一赈饥贱粜该受赏典则以老辞将官其子则仲子文炳叔子文谟俱让而以防其季子文杰仁让之徳如此王氏之昌其未替乎昔邑之胡氏种徳而二子并膺朝职子若孙登进士科者八九王氏之种徳如胡氏天将不以报胡氏者而报之乎王氏孙其益思所以善继述哉
　　龙泉济川桥记
　　防定五年正月龙泉县新石桥成邑之人请记始末曰龙泉左右一江俱发源于栁衡演迤百余里而防为一横界邑市而中分之架木为桥以通南北燥湿迭更木易朽腐支倾补敝劳费防已宋末有大家施田嵗输所入以备修完桥赖是不圯宋亡其家毁田宅属官而桥无赖焉今官府每以桥梁为急务大率令里长驱编氓廹促而成之成之苟而壊亦速壊而复修修而复壊桥壊则舟济春夏暴涨舟弗敢前秋冬浅澁舟复难动待渡者迟迟病涉者累累公私两阻末之如何项司丞振宗资富好义恻然兴懐至元辛夘斩木鸠工而桥之远迩大悦然三嵗辄一易易者数矣司丞谓与其如此孰若攻石为之使永乆坚固厯数百年而长存乎访求良工未获而司丞逝事遂中止其子丞事郎同知永昌府事时俊追念先世得浏阳工人甲子初元乃兴其役及今将五年而工毕费缗钱约十二万五千石墩凡六墩之相距三常有竒其崇二寻羡寻之半其修四寻其厚一寻羡亦如之墩之上叠木七重木之上布板其广如墩之厚板之上构屋以间计三十七袤四十二寻有四尺两崖升降之道至岸寻又七尺屋之南北端为门其中为神祠自是人无待渡病涉之忧桥无数壊数易之患南北往来如在家居如履平地不复知有一水之隔莫不嘉叹而归徳傥无文以记恐后人昧兴造之由此非邑人之私喜也敢请予素善时俊知其能世父之美父尝新邑校则拓之所已为父欲作石桥则成其所未为有继志之学有济众之仁所费不赀不以为意自忘其富超然尘外趣皆非人之所易能也因邑人之请特书其美以劝方来
  </div>
  <div class="pagination">
   <a href="吴文正集_page19.html">
    上一页
   </a>
   <span>
    ...
   </span>
   <a href="吴文正集_page15.html">
    15
   </a>
   <a href="吴文正集_page16.html">
    16
   </a>
   <a href="吴文正集_page17.html">
    17
   </a>
   <a href="吴文正集_page18.html">
    18
   </a>
   <a href="吴文正集_page19.html">
    19
   </a>
   <span class="current-page">
    20
   </span>
   <a href="吴文正集_page21.html">
    21
   </a>
   <a href="吴文正集_page22.html">
    22
   </a>
   <a href="吴文正集_page23.html">
    23
   </a>
   <a href="吴文正集_page24.html">
    24
   </a>
   <a href="吴文正集_page25.html">
    25
   </a>
   <span>
    ...
   </span>
   <a href="吴文正集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
