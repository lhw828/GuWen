<!DOCTYPE html>
<html>
<head>
    <meta charset="UTF-8">
    <title>桐江续集 - 第 7 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 7 页/共 48 页</h1>
    <div class="content">　　年衰才尽懒挥毫定有移文责鲁臯学到紫阳今欲絶诗如清老子能髙栖迟矮屋官犹冷傲睨芳樽气自豪试遣俚音辱聪听未应堪比郁轮袍
　　贺陈正之得男【忠】
　　初喜明珠入掌中良由善念与天通吉祥预报长庚梦福徳应临长子宫急写贺书端不错滥叨佳集顾何功此诗特为髙门庆大似麟经记鲁同
　　复如严陵就省先墓
　　暮景能几何行役复行役薄命不由人岂不愿休息江鄂访知旧不遇悔浪出子舍寓严濑逋负日夜迫老夫匪亲往未易纾此急买舟更东下赀粮费捃拾是时梅雨已巨浪百谷集深江水气凉古岸树隂密壮观足忘忧飞泉落竒石晩拜先子墓旧庐化榛砾恶邻肆焚燎用意甚冦贼大木幸俱全不至损茔域其人偶遇赦罚不毫毛一予亦持恕心讵敢太刻覈村民陆续至樵茗弛担笠杯酒先癃耄幼稚与菓核一僧独霑醉座间具纸笔索诗苦不已佳句岂易得松风杂滩声睡醒残月白明发鼓征棹矫首望青壁山川信佳哉纡余绕崷崒何当即归来于此筑书室
　　出歙港入睦界
　　岚气湿征衣千滩落翠微悬崖樵屋小破庙祭人稀岸犬看船立溪禽贴水飞乡心与客思向晚重依依
　　舟中观马目乌龙山
　　一从为郡后来往十年间自笑成何事犹容看此山旧人多粗给老子愿常闲今晩归书屋溪僧定叩闗
　　将至严陵
　　汀洲渺渺长野牧纵牛羊岛寺林间塔溪船郭外樯得诗真是画闻酒忽能香新屋谁家者髙楼四靣凉





　　桐江续集巻四
　　钦定四库全书
　　桐江续集巻五　　　　　　元　方囘　撰送赵仁则官满西归三首【崇荣】
　　稼轩贤帅有甥氏梅埜伦魁之里人春水江湖寛度量秋天霜月瘦精神三年郡政弥缝密四海诗朋燕笑频题浣花牋当折栁预愁船鼓转东津
　　妙年意气日方中致有前贤长者风言未始轻常简洁饮虽甚醉愈温恭此邦小屈为通守吾老相逢已秃翁自笑全家归未得怅然寥廓羡防鸿
　　宇宙今年气数新不愁无地着闲身西成稼穑占鱼梦南纪干戈息马尘随分田园胜仕宦及时儿女了婚姻细思便合从君去龙虎山中作道人【唐人诗用胜常之胜为平声】
　　移具饮賔旸宅次韵二首
　　垂门老栁系青骢梦里先曾访此翁谢朓逺牕分絶景郝隆幽腹对晴空偕来众客无官位拱立诸郎有父风我寓秀山十年矣草堂始得一樽同【严武诗腹中书籍幽时晒】六桥花絮骤嘶骢岂料如今两鬓翁痛饮竹林真得计望尘金谷总成空吾庐寂静专云岫公屋寛凉傲暑风东下西还俱未定不妨时许笑言同
　　次韵谢夏自然见寄四首【希贤】
　　与子俱逢掖寒瓢共碧流歙今全似鲁睦亦盛于邹竹屋南溪外风帆古渡头相寻欠相遇遄复堕音邮门人浮小艇不比旧专城自愧频来往何烦数送迎病身縁畏饮去路似贪程别后君诗进他时定有名通经闻大道余事始为诗初或无人识终须有已知真能深造否孰谓晩成迟小袖朱手何忧乏子期士气兼文脉湮微复几年浅肤专徇俗髙亢类谈禅春动霆声起云开月体全古人方册在达者以心传
　　次韵谢魏公辅二首【天祐】
　　之子如天马终归十二闲相期作名士不厌坐穷山师席抠趋际亲庭定省间鹤仙门户冷今喜一珠还男儿初嗜学如日晓行天意气无余子诗书有夙縁果能知此道深欲吾船梦心常在孤灯可不传
　　登秀山至半而还有懐賔旸
　　拥书终日汗如浆试上崔嵬覔晩凉忽喜孤烟支拄杖偶逢平石寘绳床十年世事头须白六月江城草树苍莫尽山颠且山半待携诗友共清觞
　　賔旸来饮秀山予醉小跌次韵为吴体
　　无冰为水柘为浆深入醉乡心自凉微官误身鱼中饵俗士防礼榰床未妨卖书笑杜甫宁能食乳羡张苍颠崖仆树幸无损当复与君浮万觞
　　次韵谢董君【敬义】读予诗藁
　　少年客洛走缁尘自倚诗才敌万人岳耸河奔争气势霜严月朗借精神镜中顔状惊非昔笔底工夫苦不新辜负桐江好山水花开叶落十秋春
　　宇宙茫茫战马尘中原文献不无人诗裁防笔天公妬书拥青灯夜气神簁雨簸风六月冷磔云裂雾千峯新何当君病早勿药共倒松隂百瓮春
　　夏夜闻雨
　　可以逃袢暑征徒盍少休病多全为老醉极暂无愁雨气昏灯夜蛬声古屋秋钱塘湖上路到日与谁游
　　读书遇难字
　　痴癖好防搜忘忧亦解愁划逢难字窘遍取韵书求忠恕闻何博昌朝辨亦优孚尹能进业燠休勿包羞【郭忠恕佩觿书贾昌朝羣经音辨皆不可忽玉徳孚尹音浮筠燠于喻切休音煦】
　　雨凉晓思
　　一榻凉如水空山夜雨声病身筋骨在往事梦魂惊老寿知何益忧危半此生吾穷终不怨稍巳窃诗名
　　立秋乆无诗
　　三伏厌厌病欲萎可能秋后尚无诗连宵急雨凉如洗贪衰翁醉不知药饵谁精寸关尺文章空说斗牛箕西斋池上堪逃暑木落吾将信所之
　　典秀山宅半
　　半宅分僚友门开别向西送书人未识归舍犬犹疑老喜吟窄廉从典价低余山兼剰沼亦足杖吾藜
　　再赋典半宅
　　屋以多为贵思之亦太愚灯膏徒重费庖膳卒难呼榻外知何用杯中不可无质钱分客住得醉且频沽七月三日朱用和罗道同访南山无竭师【用和名道名祖宏】
　　振骑出喧阓搒舟浮广川冠盖二三子谓我扬先鞭翳翳杉漆坞膴膴禾黍田篱闯拥稚髻担观骈旅肩是日告秋朔暑絺稍轻便瞩逺喜野旷讨幽忘道绵维南孤崒嵂中有西方仙铁干万树古金界千柱坚湿藓滑侧磴密荔凉深泉道人瘦如腊不见今三年翠琰壁竒刻丹涂架穹椽脩竹洗人心焉知红尘天谑剧酒若失机捷诗易圆致爽潇洒阁俯视乌龙颠过帆倐灭没聚市常熬煎临轩十八公老寿藤萝纒与语若未对风至忽粲然斗牛之所莅吴越封疆连自泰伯勾践以至衣锦钱成败亦屡矣变化若浮烟嗟哉声利徒羣蚁争微羶吾侪方寸中皎月澄寒渊少迷逐众嗜晚悟羞前愆防当摆俗鞅来此禅牕眠
　　朱用和用予南山旧韵次韵谢并呈罗道
　　妙论剧谈逢大敌深林防樾尾清逰柳州先记知非偶陆相荒庄愧不秋似舅逺寻昆弟好老生猥与介賔谋凄其廿载龙门梦垫角曾登李尹舟【用和先公参枢宣抚讳禩孙尝以江淮提领所改官状举予道乃用和姑之子尝为掌故任荆阃内幕乡饮酒礼主人见先生而谋賔介】
　　送罗架阁道【并序】
　　诗之音安以乐吾侪之所愿也不得巳而至于哀以思岂诗人之所愿哉盖成败兴替天也而人不能无情予尝因是想夫商周之间以拟乎今之人其以大恶殛者飞廉恶来之徒也其隆盛者或已不啻夫微子箕子之封其次则祼京之士也又其次则亦不能无南冠越吟之仪舄焉懐昔悼今其音哀以思哀而伤亦人情之所不能巳也故荆蜀宣抚大使参预机宻朱公殁于燕之四年予始识其甥架阁罗君道于严陵君比尝为澧阳教代去弗调公之子通守此郡而予以前守退休于此相与把酒论文君出近诗相磋切如长沙过公第以生存华屋处零落归山丘赋五言五韵诗十首明公之心事以吿夫后之不知者其音不得不哀以思至于哀而伤深得诗人之防夫哀以思哀而伤非诗人之罪也可以哀而哀可以伤而伤也予送君于江之濵书是说且为诗以别云
　　六籍讨雅奥百家穷怪竒江沱马尘合毛厘无所施不自我后先逢此泽火时固巳殛来恶尚乃存微箕黼哻祼于京越吟亦凄其冠冕垂缨紞履屦饰纯綦褒博士服制揖让公食仪前辈略巳尽后进渐不知老夫愧每生骨立双鬓丝十年日夜醉万里南北驰休官此山中可与语者谁堂堂朱荆州遗恨浮防夷有甥何其贤酷似刘牢之贞元旧朝士顾肯文学为出蜀赋八阵游吴歌五噫酹月客星阁吟风桐川湄湖海有此士始见诗人诗惜往节谊鲜叹今文献衰论议吐一二已觉余子卑宇宙不一姓牛山空涟洏后周庾子山北齐顔之推斯文天未泯终古清名垂年可里社老行足乡党师书痴俗所哂各且教其儿虎头诧肉食宁当朶吾颐路棘齿髪暮语离不能悲
　　送周府尹【克敬】三首
　　潇洒名州吏事门公余应已尽跻攀钟鱼寺寺藏深树楼阁家家见好山几许烟云藜杖外无边风月锦囊间俸钱节缩余多少只买竒书数种还
　　乐土丰年旧观还使君心事最相关秖因标致清于水便有声名重若山一室炉香书史畔万家杯酒管弦间汉庭选表虚公府白玉鸣珂未许攀
　　诗家周贺与方干三载同吟七里滩晩节我惟甘豹隠妙年公合快鹏抟昔叨旧尹迎新尹今愧前官送后官朔野炎陬天地阔寄书会面两应难
　　西斋秋日杂书五首
　　居城近城门前市后山郊质明沸柩鼔彻夜喧僧铙暑病人死多当此秋夏交盐米哄贾贩杖绖酸哀号倐忽异存殁所争常毫毛
　　高树夕影疎老荷秋气馥雨余绚斜照寓此池上目鸣蝉一何厉坐叹白日速东家失其儿忽骇邻妇哭归兮空山中幽啸抱吾独
　　闲闲闭园门黙黙坐书室幽幽絶来人寂寂度长日苦桃何累累秋颗压枝密桃苦不可食熟烂未忍摘时闻落地声诗思若有得
　　百间以买屋万巻以买书书多读不既屋寛住有余彼索子钱者日夜号庭除勇锐割此物煎迫姑少纾老勿费眼力村墟亦可居
　　对奕不如观观不如聴声独坐无来客小轩秋雨晴思之有百忧不思了无情万有皆外物世重我所轻黙数前死者愧兹今独生
　　存心具饮
　　朝雨复暮雨暑气日已微凉轩水【字阙】爽幽坐延秋晖孤抱无一惬前事有百非可读书本少能言士尤稀积倦蠧帙飜乆辍犀柄挥吾儿忽具饮山茹姜葖肥青甆古茗器十觞聨若飞此生老且死所幸嵗不饥似闻吴中潦米价良足唏东游岂不快何如且言归一醉未易得家贫今典衣典衣亦常事防心甘息机
　　释临卭记方物戏作【并序】
　　甲申七月十九日偶读宇文绍奕临卭记所书方物多用雅名竒字予因取经史尔雅本书字书诸杂小说为训释凡三日乃巳
　　昔人注尔雅大儒以为诮学诗贵多识圣言厥有诏下慱梯上约后进曷克劭矧于防间懵弗省体要俗喙仅能【字阙】古吭略未剽四声故防拘六书本幻妙嘑姓骇厍暨辩义谑笃笑往讹足可戒夙是政宜肖郊霓纵劣约窻岫宁蹈眺鮿也缺兹析寸抱踏探架获尘帙偶幸脱斯燎壁蟫蚀心胷不受俞扁疗粝食忘调饥微膏恋残照幽暗发防篰乖刺合劵约稍免杖杜辱敢倚陬隅俏虚空了无味强作吴牯噍税驾如还乡舍爵欲告庿一方笔千名拟谟贮深峤桑榆老秃翁廊肆付用召讵思玉豉饵岂羡金盐釂庶异速朽子霜原委荒烧眼前黄口儿曲踊诧壮少但喜觥醽醁靡肯囊熠燿吾衰【原阙二字】苦汝徤骋轻趬布糓会有时焉得常鹯鹞【玉防者地榆金盐者五加皮见本草】
　　池亭秋思
　　忆昨困炎蒸衣单犹欲羸秋气【原阙二字】凉饮可读亦可稍乆罄瓶罂猝难致肴果亦欲理蠧巻未易启澁锁刚肠恶充饫病骨嗜慵惰饥渴已两忘岂较立与坐前除水满池有亭窄如舸颓然一钓翁照影媿巾裹鱼负密萍行蛙升侧荷堕蛬蚻韵凄锵螽蜢跳细琐函灵各肖形品物一何伙气动不自由孰非大专播沮洳伏污湿粪壤孕么麽诏以南面王岂复知忖揣【亦作挅度也】私独念横目识性异螟蠃何谓等逍遥弗更诹坎轲市斛陡翔踊旅邮欠贴妥门楗敬逋篱岸阁子美柂钧天奏万舞遑恤下民瘅排阊宜一叩有客答曰叵腐儒丛百忧曷不自忧我
　　次韵寄题堪上人云外轩
　　万重云外一蘧庐想见降龙长者居溪上过桥谁覔路峯头飞锡已凌虚汉台列像焉知许陶岫吟归孰起予傥憩夜炉煨芋处可能更读邺侯书【唐李泌事衡岳瓉禅师瓉云欲学者当将笔砚来碎泌遂出碎之】
　　冰崖杨明府徳藻携红酒殽果来饮归舟独坐熊皮索笔作字且出示箧中书为赋吴体
　　有美一人升秋堂木犀花中清言香熊皮端坐雪衣洁兔颖疾挥葱指长琥珀味浓酒溢【原阙三字】价重书盈箱炰羔剪韭儿辈问此岂拜石米元章
　　三日【字阙】陪杨明府饮次前韵
　　閴其禅老居西堂岂有门人拈瓣香葛巾漉酒笑元亮石室防书输子长勿嫌临卭家四壁犹堪樊川月一箱寄书麒麟阁上客我自蓑衣君金章【近人专学许浑乃为此老杜山谷变体以矫之】
　　八月二十日晓起
　　夜防不能寐鸡鸣垂欲三起步秋月影寒髪何斗柄落山北参旗挂庭南三五忽四五蛙蚓众喙缄独有络纬声催织何喃喃禄仕心已息愧未任桑蚕昨暮缺薪米质以衾及缣七年为此郡忍人所难堪焉知窘至此不给石与甔独坐老树下暗撚霜须髯墙外行人动丧事箫鼔酣生之必有死如嵗代凉炎但颇讶薄俗不复甄亷贪鄙诮采芝馁歆羡脍肝馋想见攫夺子枥马已就衔岂识有幽人茹苦如饴甘念虽乏智计识度终不凡儿女亦可割深山建茅庵
　　是日天明复书
　　一夕不饮酒至晓不能眠无疮体自痒若有虫啮然黠防肆侮慢鸣鬬窥余饘书灯稍已暗一萤牕隙穿我兴视星斗行行空庭间【字阙】树寂无风斜月【字阙】缺环寓此百余日寒迫暑已还门有索逋客无日不烦【原阙二字】是穷骨徤兼亦苦节坚比所读何书髙堂十七篇最【原阙二字】服传纂抄续残编此物付儿子将来汝谨旃傥我寿【字阙】十不过十二年人岂有不死但有传不传
　　示长儿存心
　　我家歙山下不满五顷田捐弃巳过半岂不为子钱兵甲跨江海喧豗逾十年零落殆万巻荒凉余数椽借使尽售之事亦关诸天平生鄙货殖黄金散如烟孰知两鬓雪枯肠几不饘无忧恐难老故遣百虑煎乐者未必寿死返在我先属有客语我法当营冢阡儿曹勿过计穴自有縁只鸡可以祭故絮亦足纒但戒效俚俗佛事徒喧阗文公有家礼夙巳书诸篇父贫至累子能不心恻然揣量内无愧视世差独贤囊中了无物积藁诗三千讵敢望放翁至有万首传严陵所寓屋稍已割东偏邻翁覔菜地更当乞西壖今我欲裹粮一泛涛江船永谢麟阁梦宁垂鼋鼎涎故人傥相济匪伊归棹旋紫阳政自佳携汝追羣仙【杨华父问予穴予曰未也】
　　秀亭秋懐十五首
　　高台何巍巍逺眄千里道长夏絶游朋荒迳丰茂草菑翳一以翦秋意豁幽抱能赋昔为谁今死骨已槁魂兮果何之言语空媚好我欲有所酌适值樽中燥焉得瓢天浆伊人共倾倒【吕居仁有秀亭诗】
　　痴痴谁氏子昼夜安以偷其人一何乐惟我攅百忧忧者谓速朽顽骨病复瘳乐当必老寿顾巳归山丘饥生支牀饱死豺虎俦天道匪易测人事谅难筹生死吾不知及辰为兹游
　　天欲兴苍姬一家三圣人扶持用礼乐行苇于焉臻有国八百年终亦化为秦末俗夸神仙吐故以纳新彭门讫有冢瀛洲浩无津羽衣还缑山举家不得亲君幸有美酒何不频沾唇
　　秋风西北来一夕几万里湛湛长江枫落叶逝流水自非贞劲草顔色槁欲死时当蛰蛟龙么麽况蝼蚁塞墐非不可防蓄焉所恃空褚乏裳衣敝絮谁与理阳春何日还悲哉逺游子
　　一室局户牖古籍勤讨删郁郁忽不乐扶杖登东山莽苍何所极秋色天地间我欲出尘世黄鹤无由攀忧端从空来嵂矹未易宣意阔步武窄四顾尽险艰不如复我所陶此灵府闲
　　宣父老于行苦辛定六艺至今峩冕旒万国奉烝祭当时困在陈粒粟不能致宰割诸侯王重瞳气盖世烧纪不啻虱烹周仅若彘焉知千金首乃为马童利此口酒可浇是事可以置
　　一针落大海万古无还期纎纎刺绣女断肠终尔思物重干将去心愿精卫为邻妪适有此慇懃来献之铦锋贯防缕缝纫实所宜匪妾旧时物怆然双泪垂如何大丈夫忘恩忽如遗
　　积闷何可遣高峰上云端水南彼何所缥渺浮孤烟郁塞树木古深幽牕户妍一楫往从之岂无凌波船絶景未易写良朋求亦难独往或兴尽空叩林下关不若遥相望聊寄吾意焉
　　登高见佳句意防无非诗顾视不即收顷刻已失之老树踞崖石腹空犹有皮顾此有何好爱翫频嗟咨侍者一童子髧如枯髪垂从我仅一饱万事无所知岂不亦怪我徘徊将奚为
　　乐莫乐登髙亦复悲莫悲乐兮携佳人樽酒相追随惨惨古戍暮烟寒秋角吹悲从此中起孤游偶臻兹城南百尺楼前是未有之城外两三冢新复是谁往者已足鉴百世悬可知
　　家富敌万乗吾尝见其人生死握国柄不复如人臣自谓磐石安扫灭随埃尘岂不恃狙诈政用祸尔身尔身一腐防原野何足陈歌姬事别主画堂生荆榛我叹匪为此遗祸殃齐民
　　去年醉家山有菊余千本客中今亡是所至草□防凉风迫九月暇日上崖巚野芳一二卉亦足撷婉娩焉所得美酒慰此嵗年晩市荒苦贵籴庖凊强疏饭薄暮归空斋聊与蠧帙偃
　　茫茫六合间孰是身自由贫贱不遑安故迫口腹谋万事已云足心火炎不休朝服寒食散夜梦郁仪楼鄙哉齐公子泪下雍门周万世一陶叟浩歌归故丘有酒醉即眠无酒亦不求
　　薜荔络竒石芙蓉艶荒垣寓目信所之行行陟秋原南州八九月已凉仍复暄林树畧改色沙湍才减痕忆在朔漠日疲马风尘奔夜汲长城窟晓涉滦河源老身冻欲死其劳不可言
　　老懐幸无事何用知秋风团团乌桕树一叶垂殷红为此有所感长吟敲虚空城市了在目心隔云万重燕席鼓吹急游骑呵殿雄亦各适尔适扰扰尘堁中焉知天地外有此颓然翁
　　八月二十四日賔旸华父同登秀亭二首
　　垂垂三径晩香开二妙端能为我来老瓦尚堪沽浊酒破鞋何惜上高台十年心事霜髯短万【字阙】秋声画角哀海内诗人有公等悬崖待与斸苍苔
</div>
    <div class="pagination">
<a href="桐江续集_page6.html">上一页</a><span>...</span><a href="桐江续集_page2.html">2</a><a href="桐江续集_page3.html">3</a><a href="桐江续集_page4.html">4</a><a href="桐江续集_page5.html">5</a><a href="桐江续集_page6.html">6</a><span class="current-page">7</span><a href="桐江续集_page8.html">8</a><a href="桐江续集_page9.html">9</a><a href="桐江续集_page10.html">10</a><a href="桐江续集_page11.html">11</a><a href="桐江续集_page12.html">12</a><span>...</span><a href="桐江续集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
