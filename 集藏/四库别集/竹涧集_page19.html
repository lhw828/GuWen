<!DOCTYPE html>
<html>
<head>
    <meta charset="UTF-8">
    <title>竹涧集 - 第 19 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>竹涧集 - 第 19 页/共 24 页</h1>
    <div class="content">　　迁安李仲实以乡进士分教忻州既考最擢山东平原令同官王君汝温一日告余而属为赠言余未尝倾葢仲实而知王君实深君端人也取友必端故弗辞为之言窃惟循吏之頼于民闗于治理不为轻矣始传班史者龚黄诸守相而已再传范史而后荀陈诸令长有闻焉岂古之时为吏者多循故难指名而先汉之时为令者犹多循故未可一二举耶夫亲民者莫如守而于民最亲者莫如令守与令未有能轻重之也顾为守者崇以专而为令者卑以详惟卑也则张弛举措恒见掣肘惟详也则详者览者荅者判者智揣者心计者又往往不暇给守令之难易于是乎有间哉平原古齐郡地夫子谓其一变至鲁再变乃能至道盖自太公之教坏于管仲而夸诈余习至汉犹不变今欲变而之道其难易未知视昔何如夫令不易称也平原不易治也畀以不易称之职而委之不易治之地朝廷待仲实者甚不易也仲实其易之耶其将沮于其不易耶昔者刘宠令平陵民怀其仁韩韶为嬴长贼相戒不入境嬴与平陵皆咫尺平原而二子者固登名循吏者也今仲实职似地邻古今人岂必不相及也虽然二子未闻道也未及乎儒也儒之用不但如循吏而已也余闻仲实儒者其闻道乆矣往教忻州士多化之今推以治平原也民独不然乎余方庆齐之俗将变而之道也他日史氏传之与汉之循吏并俾天下后世知循吏足以安民息冦而闻道者化民成俗也不其盛哉仲实其毋迂吾言

　　寿封君王翁序

　　天地乆长之气得之则寿故物有松栢龟鹤而人有耆老耄耋然物无知而人有欲物茍寿焉斯已矣人幸而寿则非富不养非贵不荣非逸不乐必兼得而无遗焉然后能足其愿欲故天之于物也易为功而于人也难为力昔者楚邱垂老不免于贫贱季子位髙金多而不终帝尧忧寿多辱忧富多事周大夫有位而叹贤劳岂非造物无全功而事固不能尽如意耶故人之愿欲寿考而享富贵逸乐而无所系累者古人不可得而兼矣世之君子于古人之不可得兼者而或得焉独非所值之至幸者乎吾婺封刑部主事王翁寿跻六十子铨秉衡以系官京师未遂归宁乃属余言将寓归为寿余违乡未乆念翁往时矍铄喜徒步目瞳渐方色若孺子雅歌投壶终日对宾客弗倦有以知翁之寿葢未艾也翁诸子贤而克家秉衡以清才粹学致身天朝用是家累千金而竒赢会计之务一无所与跬步未始出乡井而封官如其子所谓寿考而享富贵逸乐而无所系累余方为翁喜幸羡慕之不暇亦复何言虽然天不可必而在人者可必圣贤或不得其常而君子惟语其常翁天性孝友与物无忤读书乐善以义方成诸子古所谓乡先生者翁其人也则夫得全于天而足其所愿欲葢有德集福之验也他日逍遥上寿而子之荣养益致其极皆理之可卜者请以是寿翁并为翁祝且用告乡之人俾登堂觞翁者不徒幸其得于天而深慕其有诸已焉亦或锡类之一助也

　　赠湖州太守何侯序

　　古者天子所与分国而治者有诸侯焉后世罢侯置守而良二千石实与天子共理世称郡守古侯伯信矣然周之时大国不过百里其次七十或五六十今天下百里之制皆县也郡之制其为县凡几也此小大之势也圣人乆于其道而天下化成而今之从官者易地而治计日而迁视彼世守其国以服习其民者果孰难易耶夫以郡守之贵与诸侯等且势大而时难君子之立乎其位茍非志定而才副者孰能不夺于富贵而使徳泽加于民声实流于人哉湖守何侯奏绩京师同官陈声伯谓余曰侯闽人举进士歴官两京守吾湖且三载其度廓然以宏其德温然以厚其政平易而规法不废故民乐而安之台臣尝荐于朝天官卿兹复书最盖不惟湖人德之而当路亦知之举朝皆信之乃今旋斾吾湖吾幸湖之人获终惠也余闻而叹曰是所谓志定而才副者非耶何其德泽如此声实如此不夺于富贵如此士方穷时以勲名自期慷慨发愤真若可致洎其得志往往汩没于声利而卒无以表见于世或者有立而弗逮不能用大而济斯则志才不足之过也以侯之所树立卓卓若此其志与才过人逺矣即使由郡国而推之藩服由藩服而推之天下又恶有弗胜者哉古之诸侯入为王朝公卿汉三公擢自守相是亦今日朝廷用人之典也声伯忻然应声曰吾固以是望侯矣愿属笔为侯赠

　　王氏家谱序

　　嗟乎世之人孰不爱其身惟目前之图而不重其本轻其身者也抑孰不爱其子孙规规身后之利而无以维系其心弃其子孙者也枝干峥嵘必植其根而后千花万叶于焉以荣天下未有本拨而末茂者独木乎哉是故祖父吾本也兄弟其枝干子孙其花叶也吾父之视吾兄弟犹吾于子也吾祖之视吾从兄弟犹吾于孙也自鼻祖至于耳孙愈逺愈分而气脉所贯固一本而无二世之人惟不知本也是以骨肉之亲至同途人喜无庆而戚无吊也平居不相得而患难不相拯也贵且陵贱也贫且忮富也将其身之不保而欲以及其子孙不可得也家之有谱所以重本始而维系乎族属君子之善爱其身与其子孙舍是无所用心矣古者因生赐姓胙土命氏使民有别而不混又立大宗小宗之法使民有所统而不离后世宗法废而袭冒兴益以淆乱其犹可见先王之遗意者惟谱焉耳隋唐间谱掌于官五季以来其法复废士大夫之家间能为之而或旁援贵显以为荣驾空于不可考之世以自诡则又愈失古之意而亦奚用谱为哉余友王秉衡自其祖寿四翁居婺之北闗子姓繁衍蔚为吾乡望族秉衡惧其族大而难合也则谋为之谱王在晋宋间江东最盛浙之诸王多其苖裔秉衡皆不敢取信断自所知寿四翁以下凡七世图其宗系疏其字名生卒之详为谱昭穆秩然可考呜呼是殆有识而合于古者乎秉衡名铨举进士歴官刑部员外盖亢宗者也而用心若此其贤于人逺矣夫为人后而能使先世之祀有所藉以延于无穷者孝也使夫人皆兴于孝天下不几于治乎余窃有意于斯观秉衡之为而重感焉故乐为序之

　　送陈教授先生序

　　涤斋陈先生以选部推择教授于金华九载当奏绩上京士大夫华其行而重其去也则思以言赠顾谓予曰先生自此升矣吾党之小子谁与造就风俗谁与陶成吾侪里居奚所游从而咨访于其别不可无言予惟儒者学古通经砥砺名节固将有益于斯世斯人非徒善其身而已故用之朝廷足以尊庇用之郡邑足以承宣或者不为世用亦必传道授业以淑诸人人是故孔圣思裁狂简孟氏乐育英才而说者谓教泽所及顾有大于守一官效一职者皇家化民成俗设国学以教于上设郡县学以教于下师有官弟子有廪非如昔之圣贤不用于世而自相授受者也其任不亦重乎其遇不亦幸乎先生以明经举京闱两典郡邑教事老成学行为时推重循资而升必得太学右职所谓作人才而励风化者当为天下庆不当为一邦惜也若夫游从咨访之私固人情也予亦奚以释诸君

　　南封録序

　　正德七年春希曾以刑科右给事中奉天子命偕翰林编修湛君若水持节往封安南国王人赐上公服一袭荣使逺也明年正月入其国授封行礼信宿而返盖自京师至广西之凭祥水陆万里然后达于安南而安南之往返仅二十日耳又明年复命上锡宴于光禄劳行役也仰惟皇明统一海宇九夷八蛮重译献琛西南海峤诸国惟安南尤秉礼我国家待之特厚若其嗣世袭封则宠以诏勅赍以冠服而将命之使必简侍从文学之臣充焉皇上之所以诞敷文德惠绥逺外者何其盛哉希曾空疎蹇拙谬膺是行仰仗王灵不烦专对从容指授而使事毕矣重惟遭际明时目覩盛事歴万里絶域幸不辱命不宜泯焉无所纪述乃取在安南所赋诗歌二十二首回京奏疏一通手録为巻又以安南国王诗二首书二通陪臣诗五首缀之巻末题曰南封録序而藏之凡山川之迂险风土之竒诡与夫往来交际之始末一览可见古者太师陈诗以观民风采之里巷歌謡春秋以狄视秦而车邻驷驖诸诗三百篇取焉是録也予不得以浅俚自嫌且俾外国之什得附见者固不以夷而弃之也择焉不精览者庶无我疵

　　东园看月诗序

　　正德甲戌中秋前一日阁老西崖先生李公即所居之东园开樽肆筵召其门人司业鲁振之少卿张汝吉太史赵尔锡李宗易通政李守正王时芳宫允李梦弼洎希曽为看月之会于时乆雨新霁残暑已退夕阳落阴凉风时至公坐诸生于左右或论文或诵诗或观古书名画时一命酒以待明月之出少选栖鸟渐集暝色四合独鹤唳空氷轮皎然于林薄之上公仰视乆之忽顾谓曰嫦娥差瘦一分秋仲鲁尚记忆否此盖希曽十三年前从公阁试八月十六夜赏月句也于是诸生起为公寿因自相劝酬振之雅故善饮独举公去岁中秋诗作楚调歌之歌毕请用韵纪兴公顾坐客八人俾各占一字为句首濡笔引纸就月下书一律命属和焉酒罢漏下三鼔矣后希曽谒谢公又请得连夕所作乃并公招饮手柬装为一巻而以诸属和诗附焉庶用备他日故事惟公文章勲业固已被今垂后学士大夫莫不尊信而师资焉顾当谢政引年之日于门下士犹且不忘汲引至于片言可采歴十余年之乆尚挂齿頬是固公之盛德而其所为诱掖奬进者不识当何以副也诗曰采葑采菲无以下体公之録善也又曰肆成人有徳小子有造公之乐育也希曽谬托龙门无所底就特序其事以自识赠御

　　医呉先生还乡序

　　御医呉晦叔先生谢事南还于是年七十矣而聪明矍铄若后生且戒行吾乡里之仕京师者饮饯于其邸酒半客执爵而叹曰贤哉先生去就若先生亦诚贤矣乃顾谓余曰赠言之谊以属子余惟贤者处世身为先用次之身必有以立用必有以及物故学术以立身也宦业以及物也其或所遇不齐所就虽异二者无歉焉可也是故太上则周孔之事其次以职其次以艺贾谊称古之圣人不居朝廷必在卜医范希文谓大丈夫不作宰相当作明医活人其理同也正直平荡之道塞世途多艰贤者益难为全为其大而莫之全孰愈为其小而终始之全也先生故业儒尤精于医成化间被檄供太医院事寻擢本院吏目进今官首尾凡三十年所活都人士不可胜计朝廷眷遇方隆而先生恳辞以老其亦知退而全身者耶其亦小试而毕其及物之志者耶夫贤者心事未易测识汉二疏之去使人叹息称道于千载之下亷顽立懦有遗风焉则史氏之言为之张本也先生归矣他日知先生者或有征于余言

　　赠长沙府推官项君序

　　余乡项君瑞周以太学生试天官颕出侪辈拜湖广长沙府推官余暨陈大理冯进士则君之执友且聫姻若周侍御应职方亦君瓜葛若徐秋官陆武库唐侍御胡江夏朱邵二进士皆与君有场屋旧若陈李二上舍又同君偕计者于时咸在京师初君未至时吾党思乡里之彦必曰瑞周思士之笃学清修出可守官而处可敦俗者必曰瑞周怅怅焉惟恨其至之晩比至则倒屣迎之下榻馆之恐后每公退燕集秉烛夜阑相与道故旧商古今靡不心醉形忘不啻畴昔之处乡曲也君承檄当之官吾党属余赠言余惟长沙为湖南大郡领州县十有二山深土旷江右川洛之民多流其间里族杂而狱讼繁视旧志所谓民朴而淳者有间矣国家设推官以听一郡之讼其任甚重君治长沙实重且难虽然余闻诸子思在下位不获乎上民不可得而治矣获乎上有道不信乎朋友不获乎上矣君信乎友若是其于获上治民何难哉易称君子以明慎用刑书称惟刑之恤又君素所诵习者举而措之吾知长沙无寃民矣请拭目以观其成

　　滁阳赠言序

　　滁介江淮之间阻山抱涧舟车罕通唐以前未显也宋欧阳子作守文章节义竦动一世游观品题形胜拔出自是名人韵士往往闻风愿游而天下知滁矣迨我皇明实登畿辅寻建太仆寺总摄马政则以其地为桃林华阳而天闲之往来冠盖之南北日交乎滁之阳矣盖滁之遭莫盛于今而欧阳子之遗迹过而访者益多于昔山川显晦固自有时哉正德丙子希曽由谏司来贰太仆吾兄栢轩先生适分教于泰滁泰相去仅三百里而各縻于官猝难会晤或托音书或形梦寐不胜陟冈之感乃丁丑秋吾兄便道过滁数年悒郁一旦倾泻爰命软舆从以殽酒相与登丰山入琅琊追醉翁之风流潄玻瓈之洁清于时秋髙木落风日清朗樵歌鸟咔如倡如和游兴所极不知日之既暮于是环滁之景尽在心目而友于之情亦少慰其一二独非幸哉已而吾兄将还泰同寮诸先生咸赠以诗更倡迭和积成巨巻题曰滁阳赠言惟诸先生之作铿锵振发金舂玉应所以侈山川之竒观嘉天伦之乐事揄扬借誉蔑以加矣独念予兄弟自幼侍先君宦四方未尝一日相舍既长筮仕各自为途离合可胜叹哉昔苏子由与其兄子瞻相约早退为闲居之乐子瞻亦谓宦游相别之日浅而退休相从之日长顾予与兄今虽未敢言私幸齿发未艾后乐有日则兹别也安知不为终老之聚晤而兹游也安知不为故园之美谈耶予既属和巻末复序此以竢

　　五山先生吟稿序

　　五山先生宫保大司马何公吟稿凡六巻其子南京太仆寺丞汝弘所辑也将锲梓俾希曾序诸简端公少有异质博涉经籍其为诗矢口信笔多不属稿即属稿亦漫不置意或至焚弃其中之所存盖有大焉而于诗若未暇数数然者故汝弘所辑止此公起家进士厯事三朝垂五十年守令之民庸风纪之贤劳藩服之桢干卿列之股肱经纶匡济思日孜孜洎叅留务典本兵值时多故尤极劳瘁故其发之乎诗率皆随事应酬一时兴寄之作固不暇岁鍜月炼句拾而章缀之也卒之泽生民功社稷名竹帛而其稿之仅存而可见者又皆和平畅达有非苦吟雕虫之士所能及焉呜呼古之所谓大臣者类如此士果贵于多言乎哉公吾浙人先大夫辱交焉希曽顷居谏司获侍论议兹又与汝弘为同寮仰先达之风烈且嘉汝弘能传业也乃不辞■〈言前〉薄而序之云尔公居新昌之五山学者称为五山先生因以名稿云

　　潘氏家乘序

　　乘所以载也家乘者家之所载凡以论譔其先世传之后人者也古者诸侯世国卿大夫世家有家之事国史载焉国史亦有谓之乘者焉后世世禄废而谱状犹掌于官五季以来其法复废世之君子乃家自为乘乃天理人伦之不容已者而可以义起也惟我潘氏世居浙东遗文往事乆而散漫于是窃不自揆编家乘八巻首以累朝诰勅之典次以吾宗世系之谱而凡铭状表传祭挽赠送之作亦附焉顾子寡陋无似采掇未备其事虽核而文不能无阙矣为之叹曰呜呼此一家之书也而闗系之大不独于一家而已也是故覩纶綍之昭回则思笃忠贞审宗系之聫络则思崇孝弟诵文辞之纪述则思济世美如是而孝不可兴忠不可移俗不可化者吾弗信也语有之求忠臣于孝子之门又曰人人亲其亲长其长而天下平夫然则兹乘岂徒为一家之书哉潘氏之子孙尚念之哉

　　送思州太守俞君序

　　俞君一中由后军都督府经歴擢守贵之思州且戒行会廷臣伏阙争大礼皇上震怒大臣罚俸者二十余人百执事逮杖者二百余人中外凛凛相视莫敢发一言君独抗疏请恤已故宥垂亡则威福并行凡怀忠者无复以言为讳皇上霁威答之于是言路复通圣人不忍人之心益明我国家无疆之休端在于此而君之忠诚激切首批逆鳞不亦戞戞乎其难哉先是幕府蒋君某辈谓予与君同里闬雅相友善以赠言见属予时方自讼且为君危之未遑也幸君之言足以悟主大夫士靡不深嘉而乐道之予其可终无言乎嗟乎君子之于天下也诚未易也才气弗充则弱学识弗到则闇谙练弗熟则妄弱则见义而慑闇则迷先几而不知妄则举动轻率而颠踣随之如是而欲有为于天下诚未易也君视予十年以长尝同为黉舍生直言劲气素为侪辈敬服歴艰苦浩然不挠其才气何如也自少喜吟咏涉猎羣籍上下古今数千百载如指诸掌以周易累举不第复以蔡氏书取捷非经生专门者比其学识何如也由进士拜冬官郎左迁倅蕲寻倅惠州延平二郡乃叅戎幕二十年间掣肘挽心者几纷错震撼者几其谙练何如也今日一鸣而国体増重士类胥赖夫岂偶然者哉推是道也于一郡何有哉抑思州去京师八千里地僻而小蛮夷杂处君守思或者弗满焉予谓行乎蛮貊尤未易也君诚不鄙夷其民而惠绥之威镇之文化之治之以不治焉则昔之谙练而未及者在斯行也他日大用以有为于天下斯行又一助也

　　贺封礼科给事中章翁序

　　吾金华之兰溪处士章翁子处仁任礼科给事中今年夏四月朝廷以尊崇礼成推恩凡京官父母存者先封之翁乃被封如子官配某封孺人于是孺人寿跻六十而翁逾年亦六十矣是岁秋九月处仁奉命册封某府往返瀫水之上得称觞为父母寿宦游诸乡人羡翁偕老而遭异数享乐事属予序之因处仁寓归以贺予之再来京师也朋旧落落如晨星得处仁与游甚欢也处仁才气英迈问学博洽直言宏论有声谏垣予盖尝称愿曰幸哉有子如此比闻翁志悫行端周于孝义读书论古今事有卓见居乡不刓方为圜而闾里多求直焉诲子弟惟礼惟义乃知处仁得于过庭者非偶然也扬子云尝称无是父无是子翁之谓也又称无是子无是父处仁不得辞也抑先王劳使臣恒闵其不遑将父今处仁奉使而获宁亲盖良便也圣天子之恩至渥也则其衣锦承欢能不思圣天子之恩乎诗云式遄其归翁尚为子诵之而保王躬补衮职尤处仁显亲之大也请因贺而申其说

　　赠钱以时授大名节推序

　　进士钱君以时授大名节推或曰大名外郡也节推刑官也重内轻外其来非一日而簿书狱讼殆非君子所贵之道也夫士之释褐进士也或游艺词林或摅忠台谏或分职部属近天子之清光乐职事之优暇盖其所也以时以正德庚辰举南宫越四年而奉廷对又逾年而就选视诸同年士不谓不乆也其学充其行饬其与人信其应务达槩诸同年士不得多让也而官之于外劳之于刑不犹栖鳯凰于灌木策骐骥于羊肠也乎予则曰君子之仕也将以行道也茍将以行道也则内外一尔轻重奚计精粗一尔劳适奚计易曰山上有火旅君子以明慎用刑而不留狱谓刑乃君子之所慎也书云刑期于无刑民恊于中谓刑罚之精华与礼乐教化同归也果孰精孰粗耶矧国家任人歴试诸难内除者或外迁外选者或内补今台鼎股肱之臣大率皆更歴中外之士也果孰轻孰重耶使以时才器之美尽心审克以成明允之功不三数年且膺召命进京秩矣又由是加勉焉崇功广业髙衘膴仕不难到矣不犹鳯凰起灌木而回翔千仞之上骐骥歴羊肠而驰骋于康庄也乎以时先翁为顺庆贰守文学政事有名以时盖能世其业而又大之者也予与以时同里闬聫姻娅不敢谓非相知而凡与以时游者莫不韪予言之非阿且足以相朂也因请为以时赠

　　寿荣録序

　　福莫先乎寿寿莫贵乎荣寿且荣夫人乐之而人子之乐其亲不啻于其身然获焉者亦罕矣获焉而思所以永之此寿荣録所为作也太常寺卿汪君用之之母太夫人唐氏故礼部右侍郎兼翰林学士赠礼部尚书寅轩公之配以用之兄弟继武登仕累封至太夫人岁壬午行年八十在廷公卿游用之父子间者喜太夫人寿且荣也相与赋诗为文以颂以祝所谓章毋德而侈家庆者沨沨乎其盛矣用之承欢之余锲梓以传盖将永其所乐乎亲者于无穷诗曰孝子不匮永锡尔类其用之之谓乎用之歴事三朝勲名茂着仰世德而作求迓天休之滋至今兹乐事夫岂幸致而亦讵有涯哉夫孝所以事君也忠所以显亲也太夫人有孝子我国家有忠臣也希曽忝用之同年辱以序见属不敢以不敏辞而乐为天下道也

　　送鳯阳令何世卿序

　　武义何世卿尝从予受经玉温金纯磬折其恭其学博而知要其文清丽而达其才无施不宜而不敢肆少游乡校累举于有司弗售比壮应贡卒业南雍近谒选来京师朝夕过从甚勤盖别予者既乆而其所自得者益深矣无何天官试优等奏授鳯阳县令同乡诸士夫属予赠言予于世卿固将有以赠也夫今之学者非孔氏之书弗读士贤而圣孰不嘐嘐自许也而考其设施求如汉世循良吏不可多得岂向之学者不足用耶抑措之用者非所学耶吾谓世卿兹行亦自信而已矣亦无舍所学而已矣昔者子游为武城宰而弦歌之声闻教人以道也成人有其兄死而不为衰者闻子皋将为成宰遂为衰诚能动物也子贱治单父得贤于已者五人而事之故众悦巫马期戴星出入以身亲之而单父亦治一尚贤一勤民也夫子教子贡之宰信阳也曰治官莫若平临财莫如亷善子路之治蒲也曰恭敬以信矣忠信而寛矣明察以断矣凡此贤令之事具载孔氏之书而世卿所素学也笃信力行在世卿而已虽然今之为令者视古盖难矣矧鳯阳我国家所基兵民杂处宗室羣居驿使南北无虚日加以饥馑荐臻冦盗窃发呻吟之民生理未复视他县盖尤难矣世卿审时与势因人情土俗为之张弛而无失孔氏之家法焉庶几讲习之素不托诸空言而循良之绩卓越乎常流矣昔人有云不遇盘根错节无以别利器予于世卿兹行见之

　　竹涧集巻六

　　●钦定四库全书

　　竹涧集卷七

　　（明）潘希曾 撰

　　○墓铭状碑祭文二十三首

　　东溪居士陈君墓碣铭

　　浙之义乌有曰东溪居士者葬邑西杨村其子勤以墓文请予与居士同郡而勤尝从予游故闻居士之风旧矣虽不敏弗容于辞居士姓陈氏讳俊字彦秀号曰东溪世居邑之倍磊为闻家其先有曰垠者任松杨教谕垠传錝徐州知州錝三传为启聪甫乐善好施寿而且康即居士父也居士质性刚毅不事表襮读书了大义自少孑立无兄弟事父尽欢丧母哀而有礼处宗族无间言赒邻党不靳尝建居室以抑畏为扁众目之曰此谨愿人也岁饥应募输粟有司荣以冠带辞弗受又目之曰此古朴人也里闬之求直者率恂恂片言解纷以去又目之曰此忠直人也夫孝事其亲仁睦其族而行义重于乡之人一命弗沾一善莫名居士之于为人果何如也世有所谓隠君子者其殆斯人欤其殆斯人欤卒正徳二年三月二十七日享年五十有五配朱氏有贤行子三人曰惟正曰勤曰惟荣皆克家勤尤性敏嗜学骎骎向用居士隠徳将藉以显矣铭曰倍磊陈氏太丘之裔云仍多贤徳星恒丽湜湜东溪居士乐只源深流长比徳之美仁不必寿维名之垂才不必用维后之贻杨村之原穹碑在焉百世而下可诵以传

　　处士义翁潘先生墓碣铭

　　婺源处士义翁潘先生既卒葬邑北之硖石源其配胡孺人附焉正徳辛未子锜举进士奉先生从弟玉卿佥宪所为事状请铭于碣锜尝从余游而玉卿与余同年进士以是稔闻先生之风按状先生讳瑛字玉英义翁其别号世居邑之桃溪其先闽之三山人唐末逢辰者避乱于此因家焉髙祖讳侑隠居行善当洪武初法禁严切独以谨厚全门户曾祖讳虎克世其业祖讳勤成年二十早世父讳烱资幼孤长克自立以子贵赠文林郎蕲水县知县母齐氏赠孺人继母胡氏封太孺人先生兄弟四人行第二其季曰珏官至福建佥宪先以治县有绩获赠封父母云先生天性孝友肯堂肯构尝作棣萼联辉楼以怡兄弟学士篁墩程先生记其事平心率物不吝施予好询人所行失得勇于克已宗族乡党咸爱且敬强者愧屈罔肆弱者得藉赖自立一日见饿夫堕沟中众委之去独起而饮食之得不死人称之曰义翁先生闻而笑曰斯名讵取当顾名思义可也自是居常器用悉书义字盖取盘铭之意性敏善记忆凡学庸语孟典谟训诰皆能黙诵雅好观史客至与论古人成败歴歴指掌喜奨进后辈族党赖以成者甚众教子弟尤勤故佥宪君辈先后登庸为时名臣锜方接武仕途潘氏之所以益昌大者不偶然也孺人云峯先生八世孙崇阳尹浚之姊勤俭孝敬协徳于夫每诵云峯言曰一日茍存愿存一日好心愿为一日好人旦必焚香祝天务积阴徳以贻后嗣比先生殁矢心教子脱簪珥为费要于其成而后已克妇克母先生生正统辛酉以成化丙午卒春秋四十有七孺人生正统己未后先生十六年卒春秋六十有二长子铨次镜次即锜长女适髙安程凤次适富春吴深孙男五人天润天活天清天潮天汉孙女四人铭曰贤哉义翁不愧其称人则称我我斯服膺贸贸斯世惟利是趋不诡以随由我坦途宜其家人义形于内宜兄宜弟义着于爱子孙多贤维以义方乡闾化之义闻孔彰孰利不害孰义不利贤哉义翁以克永世

　　渔隠先生潘公墓志铭

　　弘治乙丑七月二十一日我伯父渔隠先生卒其子海门司训荣之官舍扶柩归葬寓书京师俾希曾铭其墓希曾时居谏司会多故未果越十三年乃克造铭勒石追瘗圹前呜呼痛哉先生讳玮字用夫姓潘氏世为金华儒籍曾祖讳彦亨洪武中征取人才祖讳文华赠监察御史父讳洪官至广西按察佥事赠奉政大夫修正庶尹母吴氏封孺人赠宜人兄弟六人长讳璁官至无为州节判次即先生次讳瑄次讳璋官至陜西按察副使赠中宪大夫希曾先府君也次讳璛次讳环先生自幼随宦京邸佩服庭训兄弟自相师友诸经子史多涉猎攻诗善属文后从少司冦滁阳刘公游造诣益深景泰甲戌佥事府君卒于官时长兄不在侧先生奉母携弟妹归丧万里以礼襄事既免丧慨然叹曰老母在堂吾兄既縻于官吾不能复离膝下求仕进也诸弟勉之于是一意孝养愉婉承顺务得亲之欢心甘旨馈祀门户一不以累其兄若弟如是者二十年母宜人以寿终节判府君迁转三州先府君亦已成进士官朝行矣天顺中郡县荐先生才徳辞不就后屡以乡饮请皆辞不赴成化乙巳访先府君于蜀纵览山水而归弘治庚申就海门之养优游五载寻卒先生天性醇朴笃于孝友父母在不忍一日去左右处兄弟怡怡无间言教子侄讲授不倦与人交谦恭以和生长宦族而能甘淡薄乐隠逸人尤难之自弃举子业古文益髙诗极清婉书得欧虞笔意妙自成家晩年放情觞咏与星斋钱先生诸耆硕为北山诗社士大夫求文者交于门因家双溪之涯自号渔隠乡人称为渔隠先生而论君子者必曰渔隠渔隠所著有应酬稿湖蜀纪行録若干巻先生生宣徳己酉正月十八日享年七十有七以卒之明年某月某日合塟于朱氏安人墓在武义县柘坞先茔之侧安人邑名族南京刑部员外郎璲之女年二十一归先生甚宜于家姑年髙得末疾安人昼夜扶持经岁无倦容尤注意教子家政内助居多成化癸夘五月三十日先卒其生在宣徳庚戌十一月四日享年五十有四男子二人长即荣今升龙溪教谕次植侧室杨氏出女子一人适永康王玻孙男四人燧焯焲耀孙女二人铭曰惟潘氏居婺儒籍有闻诗书簪组是贻是承嗟我伯父其生振振禄弗自取惟以成弟昆学不必用世其家以文孝友自靖儒素终身评髙于乡报在其子孙

　　福建按察司佥事进阶中顺大夫潘公墓志铭

　　公讳珏字玉汝姓潘氏其先闽之三山人唐末逢辰者上书阙下不报避乱于歙徙婺源之桃溪遂家焉厥后世有闻人谱牒具存曾祖讳虎祖讳勤成父讳烱资赠文林郎蕲水县知县母齐氏赠孺人继母胡氏封太孺人公赋性醇笃自幼劬书十岁作诗有惊人语十有二岁从乡先生张文辉受尚书歴五寒暑学成会户当逺役而母病兄弟皆弱时署府事阎经歴以御史左迁公持诗文谒诉阎才之遣补邑庠生免其役天顺甲申也是年冬齐孺人卒戊子蕲水卒蕲水初得疾为公兄弟析产以水田若干亩佐读书既终丧公请于诸兄合爨肆力问学作风树图以寄哀学士篁墩程先生守制休宁公以所学往质之篁墩恨相见之晩曰君名进士也成化癸夘领乡荐连登进士乙巳奉檄督赋南畿明年授湖广蕲水令公至县阅仓粟得六百斛骇曰令为民父母而水旱无备奈何爰下令取赎刑及讼纸咸入粟县治中门两旁建仓贮之号阜民仓越二年大旱尽发仓储以赈贫乏简下户丁壮分隶上户俾得佣作自给多种麦为来年计复劝分助赈以济不足是岁饥不为害自是益广储蓄更建仓县治之北号聚民仓前后积粟八万余石久益赖之县之南门渡恃舟以济水涸易以木梁岁费百金不免覆溺之患公合二年费为浮桥经久不病又以庙学湫隘辟而新之作兴士类每为讲授成材甚众邑故多盗公令乡民聚居列栅启闭盗乃沮义官刘洪者实黠盗其子耻与同恶洪杀之事泄亟遣人分捕并获其党十数辈既而司府将脱之公具狱请对卒如公按初荆府致币于公公对使封贮官库别以礼报之尝使人讽公欲婚其子公不可既又以所作画来赐公为启事辞谢于是王知公不可干矣久之王以罪废公无染焉治蕲凡十二载秩满当去赋别思诗士民遮道共立去思碑李教谕复取别思诗梓传之名甘棠集弘治戊午迁金华同知率如治蕲而职専清戎尤慎勾稽未尝徇权势为取舍有兰溪民诬侄夜殴叔杀其救妾县官治侄死罪寃累年莫辨公阅成案见其初验尸时不云何衣悟曰此必就寝所计杀之也岂有妇人裸而救鬬者耶诘之果服坐叔故杀罪而出其侄巡按陈君不悦曰狱屡经台宪矣何是矛盾耶公争之陈不能夺三载奏绩便道省太孺人于家有归志还次严州投牒告缴部檄郡人士相率挽留而上官亦弗许寻就职乙丑武宗即位公入贺升福建佥宪奉勅督理屯田明年正徳改元公上任考簿书革奸弊豪猾侵克之徒悉寘于法屯政渐复一日监斩夜归病不能寝食叹曰戮人不当其罪而力不能救何以仕为乃遣人上京乞骸骨时逆瑾擅权所知恐其得祸劝止之寻以盐法忤中贵人中贵人阴主去公戊辰吏部书公年老致仕瑾犹坐以他事罚米百五十石时公六十有三得谢为幸云归数月太孺人卒居丧执礼休沐十有五年足迹不出山惟赴乡饮避冦两至县耳优游林泉文咏为乐夜课诸孙诵习不倦订辑谱牒作劝善碑于道侧睦族化乡之意老而弥笃嘉靖改元今上皇帝以尊号覃恩进阶中顺大夫其年七月二十九日公卒生正统丙寅五月二十四日享年七十有七初号雪竹轩入官曰澹翁晩更万巻山人人多称澹翁先生云所著有甘棠集三觐稿晩游録澹翁稿云萍唱和展骥集桃溪族谱凡若干巻公质直自信好义不好名久资常调世罕知其为人半生仕宦携家者仅四载清苦俭素终其身可谓之古君子矣配吴氏邑名家女封孺人生正统乙丑十一月十一日卒正徳辛未二月二十二日享年六十有七葬邑之齐村程家坑公平生不内顾者以孺人贤也男子七人铎铠镇钦镒铅録镇邑庠生铠镒铅録早卒女子一人适同邑引礼舍人胡琨孙男十人济滋潢河沐澍泳澥津澎济滋皆邑庠生潢连举解元进士为乐清令有声孙女八人曾孙男一人士懋曾孙女二人铎等将以卒之明年某月日奉柩合葬吴孺人墓乃状公行禆镇走千里来乞铭昔公倅金华希曾以诸生受知尝遣镇洎从子锜受学锜后登进士而公从弟玉卿宪长与予同年故最为知公不敢以不敏辞铭曰举世脂韦以茍富贵直道事人不卑下位俗虽不合民则我懐令邑倅郡循良之才晩奉玺书佥被闽臬风裁独持权珰见厄载歌归来幅巾深衣古貌古心为乡人师噩噩遗集不朽之器矧子若孙厥美世济人之不遇一时谓何天定胜人公得孔多程坑之阳有封若斧公斯合葬其永千古

　　封孺人刘氏墓志铭

　　孺人讳祥字淑凤姓刘氏顺天府丞菱溪石公之配大鸿胪介庵府君之子妇父讳廷茂国子上舍母柴氏二族皆滁之望故上舍择壻必求如菱溪者孺人性聪慧幼习姆教稍长通书数年十六归公逮事姑王宜人姑悦其孝夫赖其贤及公举进士官京师以姑年髙不忍离留侍于家公寻以监察御史进阶孺人遂有封号已而公按广东王宜人寿终孺人黾勉大事竭其哀诚初以不克随宦劝公置侧室视其子不异已出晩得痰疾甚危既苏谓公曰吾旦夕且不保宜及吾存为二子计乃均分赀产无毫发私其所出又以母柴无后迎养十余年迄送终焉以勤俭居富贵以恭让处娣姒以读书守身教子孙奉宾祭必尽礼御臧获务使得所乐善赒贫终其身不衰凡宗党语内则莫不称孺人云孺人生成化丁亥四月五日以嘉靖癸未五月九日卒得年五十有七男子二人继芳国子生继先庠生女子一人许嫁士族继芳嫡长也孙男四人坦庠生余幼孙女二人卜葬于城南龙蟠山白水村之阳将以其年之十二月十日襄事公乃手状淑行丐余铭余寓滁颇久雅与公善闻大夫士称孺人之行如公言乃为之铭铭曰诗咏葛覃以着妇则载歌螽斯式彰母徳婉婉孺人众美在躬以宜其家以代有终命服光华偕贵君子徳音不磨贻范闾里惟兹窀穸白水之阳勒辞坚珉千载其藏

　　孺人李氏行状

　　孺人姓李氏金华处士王先生之配进士铨之母也父讳宝观金华名族有隠徳母王氏孺人自幼端淑工女红为父钟爱尝指谓母曰是女他日必能昌大其家及笄归先生舅克厚翁一见异之曰是妇福器过人吾宗其赖之孺人修举妇职协相家政王氏之产日裕以隆初为冢妇诸叔尚幼躬为缝浣饮膳比就外傅恒竭力资给叔瑁早世以其子为后至壮犹为讳护不令知自己出瑁遗一女与孺人女年相若且先后嫁孺人悯其失怙装资必加厚焉姑邵尝目之曰新妇好心地如此他日有好子孙是其报也先生善教子孺人一意赞之量诸子资性教以治生读书各有専业弘治戊午铨举浙江乡试第三人明年成进士孺人每得报辄愀然曰吾舅姑望吾儿久矣顾弗及见奠告墓所哀若初丧其诚孝尤能追逺如此居常俭约至于礼宾恤族曾不少靳处妯娌得其欢御婢仆得其力抚诸侄若已出故卒之日阖族大小痛惜之不独其所亲之哀也孺人生正统丁夘九月十三日卒弘治庚申正月二十五日得年五十有四男子四人长钥次锦次即铨次铎为叔瑁后女子一人适同邑周某孙男二汝谦汝嘉孙女一皆幼以卒年夏五月己亥葬城西画堂光茔之侧壬戌之秋铨诣其友人潘希曾请状其事饮泣具道如此呜呼妇徳如孺人可无称述使就泯没哉曩希曾在乡校与孺人子铨相友善盖尝知孺人之为母矣铨少俊敏士人多乐与游孺人教以尊师取友逺无益交侪辈有为游戏者铨辄不敢近曰母将不悦也尤好为子聚书闻有典籍不吝重购一日比邻弗戒于火延爇且迫时铨适他出孺人仓卒揽取羣籍一切盖藏弃不暇顾是皆卓卓耳目所覩记者其可使无闻哉肆并述之以竢立言君子采焉

</div>
    <div class="pagination">
<a href="竹涧集_page18.html">上一页</a><span>...</span><a href="竹涧集_page14.html">14</a><a href="竹涧集_page15.html">15</a><a href="竹涧集_page16.html">16</a><a href="竹涧集_page17.html">17</a><a href="竹涧集_page18.html">18</a><span class="current-page">19</span><a href="竹涧集_page20.html">20</a><a href="竹涧集_page21.html">21</a><a href="竹涧集_page22.html">22</a><a href="竹涧集_page23.html">23</a><a href="竹涧集_page24.html">24</a><a href="竹涧集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
