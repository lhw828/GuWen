<!DOCTYPE html>
<html>
<head>
    <meta charset="UTF-8">
    <title>杨文敏集 - 第 7 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨文敏集 - 第 7 页/共 25 页</h1>
    <div class="content">　　送夏仲昭主事归省
　　青年射策成名早文采风流出人表校书闲雅在銮坡染翰优游趍凤沼扬歴清华岁月多九重天上沐恩波粉署初迁司考课石渠还复预编摩从容退食无尘事时写琅玕发清思风梢雨叶倐忽成绰有湖州笔端意髙堂慈母雪盈头定省心劳不自由上疏喜承明诏许束书便买江南舟难兄解组归未乆相见欣然复携手彩衣双舞寿筵前此乐人间信稀有玉峯秀色似昆丘乘兴还堪载酒逰圣主恩深容暂去乡园虽好莫淹留
　　题御史曹习古推篷清趣图
　　青年揽辔临三吴清宵举棹经西湖西湖湖上月初出推篷对月思林逋逋仙旧宅无人住尚有寒梅千万树老干槎牙屈铁垂嫩蕋参差雪花坠暗香细逐东风来疎影横斜照緑苔夜深寒气沁肌骨眼前清絶无纎埃湖边又似湘江曲傍有千竿万竿竹宻叶纷如金错刀髙枝森若琅玕玉云际何人吹玉笙清音彷佛鸾凤声此君自昔重髙节乃与梅花同结盟须臾月落东方白满眼犹余霜雪色道逢四明一老翁为拂生绡洒香墨笔力精妙意无穷御史氷霜节操同朝回静坐一披翫恍在西湖湘水东
　　送少卿沈民望归乡祭扫
　　云间自昔多才俊二陆文章着西晋君家兄弟际明时褎然并以能书进文皇在御涣纶音双凤翩翩入翰林东观校书延誉盛西清应制沐恩深从此超迁登要地讲殿斋庐常入侍乆官庶子辅青宫新拜亚卿居棘寺四朝宠眷岂徒然染翰今踰三十年曽奉圣言方逸少还同笔諌效公权优诏初承拜双阙先茔祭扫归心切祖筵群饯出都门正是登髙菊花节九峯松柏秋容老到日逰观展怀抱乡闾士子共追陪见者争夸锦衣好我念平生故旧情聊歌长句赠君行再三相嘱来须早勉尽忠勤荅圣明
　　竹石图为都指挥徐信题
　　长林雨晴露山骨恠状竒形何突兀有似烟消虎豹蹲更疑水落鼋鼍出修篁落落共几竿碧玉交映金琅玕老虬青春露骨角威凤白日生羽翰吁嗟物情易衰朽惟此竹石能持乆欲看践履竟何如一片贞坚更相守
　　题陈进士竹石图
　　往时湖郡松雪翁竹石戏墨天下妙即今亦有澹然者笔意精工颇同调数枝潇洒自不群髙堂白昼生风云乃知雅趣脱尘俗何可一日无此君
　　送叶俊太守致政归乡
　　浙之东兮君所居嗣先业兮宗文儒早年俊迈风骨殊渥洼飒爽千里驹一从振足登云衢才猷卓荦罕与俱擢宰临桂向南趍边氓已喜疲癃苏三考绩最朝帝都髙超赤县意自如寸心烱烱氷玉壶荣膺鹗荐分虎符出守太原民心孚弦诵之声盈里庐桑麻徧野阴纷敷夫何未及三载余翻然乞此衰病躯圣恩霈若雨露濡告别使我情郁纡谅君之归志不孤尊有酒兮架有书田可耕兮圃可蔬山可樵兮水可渔退休之适安以舒嗟君之乐兮世所无白云为侣鸥为徒
　　文敏集巻五
　　●钦定四库全书
　　文敏集巻六
　　（明）杨荣 撰
　　○七言律诗
　　送张大尹之建阳
　　东馆编摩近一年清时多士羡才贤书成已荷恩光重命下还闻邑政专匹马萧萧辞北阙双鳬杳杳向南天建阳此去谁云逺士庶欢迎锦水边
　　送王太守之肇庆
　　琼州太守旧推贤此日承恩及暮年五马行逢淮甸雨双旌重拂岭南烟都门莫惜金樽尽故里仍看昼锦还移郡喜闻民事简好将德意重敷宣
　　送佥宪王彦修之四川
　　几年青琐荷光荣今日承恩出帝京玉节遥持霜气肃绣衣初绚日华明都门酌酒寛离思宪府临民蔼政声莫道巴川西去逺锦城父老喜相迎
　　围猎
　　关塞霜清晓色明銮舆校猎出边城六龙扶辇旌旗合万骑连营鼔角鸣逺火依微秋草薄惊沙寂歴暮云平小臣躬覩三驱乐■〈〈一上自下〉页〉效嵩呼播颂声
　　送义门郑御史致仕还乡
　　栢台珥笔乆推贤喜见辞荣及暮年天语丁宁恩赐厚宸章璀璨墨华鲜几年守职风霜凛奕世同居孝义全总谓田园归兴好丹心犹恋五云边
　　送饶佥宪之陜西
　　圣代抡材擢俊贤喜乘骢马向秦川绣衣行部临关内玉斧承恩在日边陇树总迎霜气肃塞云多与曙光连方期此日宣恩德西土黔黎乐晏然
　　送弟尚文回南京吏部
　　遥持使节自南来阙下相逢喜色开风雨夜床情不尽池塘春草梦初回封章已进天颜恱尊酒频倾驿骑催惟有新图将别意云山千迭倚崔嵬
　　送吕佥宪之福建
　　七闽南去路漫漫又喜承恩戴豸冠骢马去时逢雪霁绣衣行处带霜寒遥知揽辔澄清易惟惜临岐话别难翘首云霄鵰鹗劲草中狐兔岂能安
　　送熊自诚南归
　　都门杨栁緑如丝相送临岐惜别离九陌莺花催淑景一生湖海识襟期白头就养看贤嗣青眼交游总故知闻说江南多旧业石榴花发到家时
　　度野狐岭
　　山头一望一岧嶤四月寒岩雪未消使节有光南国重征裘无暖北风遥心知圣寿齐三祝目极祥云丽九霄共荷恩波同覆载只惭无补圣明朝
　　次兴和旧城宴别夷人
　　圣主尊居四海寛天教顽梗自相残山河一视乾坤大日月重熈社稷安中使丁宁宣圣德逺人拜舞罄交欢何须更勒天山石万古神功自不刋
　　度居庸关
　　居庸峻絶自天成凤翥龙骧壮北京猛士防边严警柝行人驻马听泉声云连幽蓟千峯立地接华夷万里程圣代车书今一统遐方无事乐升平
　　自宣府至德胜关
　　千岩万壑拥层云持节南来日正曛关塞有兵严号令屯营无事乐耕耘人家多在城中住流水还从涧里分共喜华夷今一统万方咸戴圣明君
　　培山书堂
　　知君华构倚培山泉石清幽几席闲挿架喜看黄巻积钩帘应待白云还庙堂此日陪伊傅灯火当时话孔颜未得投簮询旧业画图空自忆乡关
　　送魏则诚复任霍丘
　　故人别乆动遐思此日重逢话旧时百里编氓劳抚字一壶美酒见襟期花飞客路莺啼早栁拂官桥马去迟遥望淮山青一髪临分还写送行诗
　　送叶文翰致仕还乡
　　别去乡园二十秋喜承优诏赋归休衡门松菊劳归梦朔雪关河忆旧逰诗巻已知裁蜀锦客装宁惜敝貂裘遥知红树溪边路应有诸孙待■〈舟羲〉舟
　　送王检讨使朝鲜
　　海外诸畨入贡频怀柔有诏命儒臣俗传箕子封疆旧人仰皇朝德泽新蜃气晨消霞散绮鲸波夜度月如银遥知稽颡欢迎处共祝鸿图亿万春
　　阳山看碑和胡祭酒韵
　　退朝连骑出严关晓雾蒙蒙拂面寒村落喜从行处见江山如向画中看岩松凝翠森晴盖篱菊浮香簇露团皇祖圣灵端有在穹碑万古树■〈山赞〉岏
　　题蒋御医永思堂
　　謦欬茫茫杳莫闻髙堂挥涕几晨昏烝甞敢废如存礼鞠育难酬罔极恩独鹤下时风满树慈乌啼处月当门幸承遗泽膺天宠秪罄丹衷慰九原
　　驾送总兵官征交址随侍口号二首
　　大驾宵严出近畿兹晨遣将讨南夷金鍪耀日朱旗绕彩鹢乘风画桨齐已见兵威消瘴疠遥闻黎庶望云霓从征士卒皆欢跃应有诗人赋采薇
　　拜领金符出玉墀风云绚彩动征旗孤城狐鼠归神筭万灶貔貅属指麾献捷伫闻驰露布誓师先见仗天威凯旋宴飨论功日清庙长歌出牧诗
　　交址进白象
　　万方入贡列殊珍复见南来白象驯璎珞净垂珠露湿寳鞍髙衬锦衣新周岐不必夸丹鳯汉苑宁须羡赤麟圣世屡符祥瑞应会看龙马出河濵
　　陟屺巻
　　一官监牧乆辞家客里思亲鬓欲华逰子寸心忧已切故乡千里路犹賖白云天际孤飞处萱草堂前几度花昼锦何时归养日寿觞潋灔泛流霞
　　送李侍书赴广东佥事
　　挥毫乆任紫薇郎此日南迁佐宪纲朝佩正辞天阙曙绣衣犹带御炉香都门腊酒催行斾水驿云帆促去航遥想下车炎瘴息梅花满树月如霜
　　水竹居
　　髙人结屋枕清流菉竹森森景更幽风戛秋声来几席月摇波影漾林丘身中道义真堪乐世上功名澹不求早晩鹤书应赴陇未容心迹继巢由
　　岷山图
　　岷山遥对锦官城逰子看图感宦情松树吟边沧海近杜鹃啼处白云生思亲客梦三更月聴雨乡心万里程伫见政成归省日庭闱白髪沐光荣
　　敬亭山图
　　宣州城北敬亭山长日孤云自往还两水秀分双练白九华青锁一眉弯林间竹韵鸾凰语石上苔纹虎豹斑五马已知从此出锦衣光彩照亲颜
　　城南耕隠
　　县城南面结茅庐日事田畴乐隠居白髪自甘生计拙青云无梦世情疎身随野老同来往意与岩云共巻舒已喜丰年多稼穑不妨灯火读遗书
　　题闽岭春晴送贡生刘景韶之京
　　岭雪初晴丽景迟送君北上望京师江山几处留诗巻花竹谁家见酒旗璧水登名良不忝琼林锡宴更深期显扬自是平生志何用临觞叹别离
　　送沙同知赴禄州
　　大江南去路迢迢王事驱驰岂惮遥几处雕题通象郡千年铜柱过龙标山城雨歇蛮烟净海市风清蜃气消莫道荒郊丛竹外思明经古戴皇朝
　　双桂图
　　亭亭老桂翠连拳秀对书轩过百年清影转时随兔魄好花开处散龙涎栽培欲奈风霜乆长养应承雨露偏知子不忘先世泽晨昏攀望思悠然
　　题杏林春晓图
　　十年种杏已成林知子能存济物心万树彩霞凝艶色满园晴旭散清阴红芳浥露莺啼宻丹实垂金虎卧深多少疲癃沾惠泽看图聊为发长吟
　　和胡学士韵四首
　　玉署岧嶤禁苑西石渠天禄势相齐云霞绚彩当窓近奎璧回光照席低天阙喜同聨剑佩仙家何必羡刀圭莺声恰似箫韶曲时聴绵蛮隔树啼
　　休将青镜惜流年身在瀛洲即是仙视草毎教依玉几簮花常得侍琼筵宫罗迭雪颁时服宣管含云拂御笺解赋清平须阁老几畨新调满城传
　　两京长许从和鸾盛世赓歌兴岂阑在藻赋余欣锡宴伐檀诵罢愧徒餐只惭浅薄叨陪乆总谓明良际会难葵藿有心终向日蒹葭岁晚独禁寒
　　风袅炉烟散水沉隔帘千树昼阴阴广寒云气通西苑长乐锺声出上林瑞日迥浮双阙近彩云低覆百花深承恩未效涓尘报■〈〈一上自下〉页〉共寅恭罄夙心
　　送邹庶子还京
　　长陪鹤驾侍东朝又喜承恩在九霄报国丹心常耿耿逢人白髪已萧萧两京游览山河壮匹马经行道路遥归到金陵逢故旧为言云树思偏饶
　　三秀
　　积善由来庆泽垂名家屡见产灵芝已闻毓秀当前代又喜呈祥际盛时金采辉煌承晓露玉文璀璨绚晨曦太平自是多嘉应好掇英蕤献赤墀
　　送郑御史致仕还金华【并序】
　　永乐己亥夏四月致仕监察御史郑公干偕其弟致仕蜀府长史楷恭遇万寿圣节自金华入觐皇上念其出于义门既贤且老复能躬诣阙下以致其诚敬特赐宴于殿廷又赐以楮币并为善阴隲书慰劳甚至朝之公卿大夫见公兄弟遭遇于圣明之世者如此之盛何其幸欤荣忝有斯文之好于其归也赋诗以赠之
　　骢马才名出义门悬车深荷圣君恩朝天共祝南山寿归日频倾北海尊驿路飞花随去斾都亭垂栁拂行轩到家喜得陈恩赐犹有乡闾故旧存
　　慈节堂为吴母题
　　苍松古栢伴孀居苦节艰难二十余寳匣流尘朝镜掩青灯照影夜窓虚承欢喜见斑衣乐介寿还惊白髪疎遥想髙堂调膳后春风花外度轻车
　　题周侍读弟崇缙东园别墅
　　闻道林园景物新山光水色绕檐楹落花闲趂钩帘入好鸟时聴隔座鸣一径緑阴知雨过半窓晴影见云生雅怀不独幽栖乐兄弟登朝乆擅名
　　赠尚寳丞袁忠彻升少卿
　　两世承恩宠眷隆地居清禁职兼崇君臣庆会时欣遇父子光荣世莫同长侍龙颜仙仗里毎擎玉玺御筵中鹓行屡得聨珂佩欲赠新诗愧未工
　　送政和傅知县还任
　　朝天已得遂归心相送临岐思不禁潞水早寒氷乆合蓟门臈尽雪尤深仙人自有王乔舄黎庶重闻宓贱琴想到山城春已半停骖随处是棠阴
</div>
    <div class="pagination">
<a href="杨文敏集_page6.html">上一页</a><span>...</span><a href="杨文敏集_page2.html">2</a><a href="杨文敏集_page3.html">3</a><a href="杨文敏集_page4.html">4</a><a href="杨文敏集_page5.html">5</a><a href="杨文敏集_page6.html">6</a><span class="current-page">7</span><a href="杨文敏集_page8.html">8</a><a href="杨文敏集_page9.html">9</a><a href="杨文敏集_page10.html">10</a><a href="杨文敏集_page11.html">11</a><a href="杨文敏集_page12.html">12</a><span>...</span><a href="杨文敏集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
