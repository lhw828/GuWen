<!DOCTYPE html>
<html>
<head>
    <meta charset="UTF-8">
    <title>雪楼集 - 第 6 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪楼集 - 第 6 页/共 32 页</h1>
    <div class="content">　　天子治隆海内仁周天下闵劳卹善罔有内外言朝以入恩夕以出荣生哀死达于显幽圣人之徳至矣哉延祐二年春正月己巳上御嘉禧殿集贤大学士臣颢言在昔金季平阳人靳和能识帝王之真率众三千归我太宗皇帝太宗嘉之锡以虎符官以镇南大元帅俾击葛伯鳌背弹平青龙诸砦防之壬辰秋复从破河南授绛州军民长官以死其子用服勤州县出入台宪民懐其惠吏畏其威者五十余年今天不憗遗奄然死矣父子忠荩未及大用臣实悲之冡上之刻惟陛下幸焉于是诏翰林学士承防臣某撰文臣赓篆额集贤侍读学士臣倜书丹臣某谨按府君讳用字佑之汉汾阳侯强之后世为平阳曲沃人父和勇而好义以乙酉归国甲寅致仕至元二年秋八月朔年六十七终府君六嵗学于张理之日诵数百言十六见诸王防都命长平阳工人迁曲沃翼城令有能声至元六年改荣河尹奉法循理劝农兴学赋役平允人用大和十二年移汲汲当南北冲民鲜事伙防江南新破饟给緐重吏多引去府君曰君命也我不可以效之乃发仓廪以赈匮乏开东道以便输役悉视民之利病而罢行之歳中垦田至七百余顷部使者王博文郡太守董文用察举防能尹襄陵居数月入为右警巡副使事至立断豪贵侧目二十二年拜监察御史二十四年佥陜西汉中道提刑按察司事二十八年佥岭北湖南道肃政防访司事所向风动而湖南地控岭海郴桂之间部使罕至吏暴民困防盗时作府君入境招徕逃散震斥顽犷民赖至今大徳改元知解州解人多借煑盐怙威凌冒发其奸状尽绳以法使府却立莫敢抗八年擢岳州路治中防建寺五台山诏选可任本寺规运所提防者有司以君应诏到官期月廪库充溢乃上言乞骸骨归里以朝列大夫同知晋宁路揔管府事致仕日与山僧野老弹琴咏诗以乐余龄皇庆二年十有一月某日乃始生之旦家人以次上寿毕坐而言曰吾寿命已终永诀于此言讫而没春秋七十有六越五日权厝宅之西园送者数千人呜呼惟府君公忠廉爱刚直谨简故能临民以徳执法不阿所至立祠勅颂不忘厥懿而敭歴五十余年十九在外不获宻迩清光大展厥猷为可憾尔尝闻府君为御史时御史大夫伊埒诺延引至上前适有献白海青者上顾曰卿为御史摧奸击暴亦如此禽乃不负耳府君拜曰敢不钦承天子威命嗟夫君臣之间一见之顷遇物相戒如此而有不治者乎今上虽弗及亲用其人犹以臣颢一言追褒前美不遗踈逖群臣于此得无感于心乎至矣哉圣人之徳也府君娶贾氏有子六人徳政进义校尉邳州判官徳仁早世徳信将仕郎泗州等处打捕屯田提举徳谦徳渊禁直宿衞徳昌好学善属文将以某年某月某日葬府君于某处铭曰
　　在帝太宗握符御干天威所加鸟骇兽迁仡仡镇南其徒三千归于有仁金虎是悬功不待竟去不待年孰成其忠大夫翩翩煦之春阳濯之秋鲜野有禾稼邑有诵才长景促南陌东阡逖逖晋郊洋洋平川彼高者丘懐哉此贤鸷鸟之喻其言如天有诏勒辞过者下焉
　　云国公杨氏世徳碑
　　农杨氏自太尉震有功烈于汉重休袭嘉达于我朝益烜其光皇帝嗣位之二年夏六月制开府仪同三司寿国公燕京闾为云国公明年诏以驯象五曳丰碑树先茔命词臣撰文大显杨氏呜呼杨氏之先其盛徳矣乎其有忠孝之节匡济之志而不克究施乃大啓于今乎将水不积不深徳不积不昌衍大炽盛固自有时乎谨按云国公五世祖讳兴隆始居汴事金章宗为军帅年三十八而卒生子讳永昌值金乱湛浮井邑以寿终有子讳福一讳阿里忼忾多大略年十六袭祖父官国亡率众来归从宪宗攻潼川将炮卒万余战钓鱼山死之子讳徳荣年防失怙徙家大同轻财好义有郷曲之誉是为云国公之父中统五年外祖母魏国庆育夫人巴氏荐其名裕宗召至京师命给事顺宗邸至元二十二年某月某日卒葬京城北之狼冡夫人富察氏陈氏祔是歳云国公夫人李氏入宫为今上乳母大徳十一年春三月云国公佐上平内难武宗即位立上为皇太子录阿保翼戴之劳封寿国公李氏为寿国夫人至大元年正月授开府仪同三司四年秋闰月追赠曾祖父资徳大夫中书右丞上防军諡安惠祖父仪同三司大司徒柱国諡武荘父开府仪同三司太傅上柱国諡康懿并追封寿国公曾祖妣富察氏祖妣陈氏妣陈氏富察氏并追封寿国夫人李夫人以受封之秋卒祔葬先茔惟云国公自世祖以来歴事累朝咸被显宠前后受赐金币竒服重器不可胜计皇帝御天下皇太后受天下养眷遇益隆恩赏益厚遂封两国赠先世赐甲第官其子安宁典寳大监弟笃思繇中议大夫太子右庻子起家遍歴清要九转为资善大夫领北等处行中书省左丞妻张氏封农郡夫人葢杨氏数世愿忠而不假以命愿孝而不遂其志积庆浚泽以底于今一旦联圭而朝列鼎而祭高爵厚禄荣及祖孙乃基于庆育之一言而以李夫人兴岂非天之所命耶昔汉东武侯母尝养武帝被恩秾渥贵重一时而其子孙奴从者弗率防危于谗赖帝慈仁获守富贵若杨氏父子兄弟事上克勤遇下克恭难不顾身宠不忘危其能保功名垂竹帛光祖宗刻金石也宜哉抑其先固建之以徳耶李夫人乃不少延悲夫铭曰
　　茫茫陜郊逖矣农太尉兴汉代侯世公金流大梁乃树元戎材与时违赍志以终受命天朝鱼山继忠太傅忠厚起家大同竟辟云土大开厥逢婉婉淑媛养帝九重英英伯仲执事东宫出入艰勤夷险匪躬翼圣扶危载纉武功群蒙褰披日升于中列爵既疏茅土是封胡在先世徳盛而穷胡在今日位高而丰匪善之埤曷报之隆惟帝之徳惟臣之恭作此铭诗式示显融
　　袁州大仰山重建太平兴国禅寺碑
　　皇元有天下佛法益尊大天下名山思致崇极以称徳意皇庆元年袁州大仰山重建太平兴国禅寺成有司图上其事诏加刲开山祖师小释迦曰慧慈灵感昭应大通正觉禅师二神曰显徳仁圣忠佑灵济广庆王曰福徳圣仁忠衞康济顺庆王命词臣发扬烈休勒垂坚珉臣某谨按唐宰相陆公希声塔铭师名慧寂世韶州族叶氏文宗朝从沩山大圆师悟曹溪心地直指之奥又从国师志和尚得机境智之妙又按宜春图经防昌元年师来自郴遇二白衣神指其地居之葢方是时国正侮蔑佛法学徒陵迟几不自立而师应七叶之运龙纵此山歴歳数百其道大暴于天下斯亦竒矣神萧姓伯大分次隆初宅水上游忽夜半风雨迁庙于堵田汉晋以来或淖高原为田或助官军弭盗御灾捍患神恠不可度已迄今水旱疾疫之祷辄响应庙而祀者防半天下非聪明正直能致然耶神得师而化乃宏师得神而道益彰故合祠于师之室封秩必俱大徳癸卯冬十有二月乙亥寺灾明年长老希陵图复厥宇冰涉暑陟不懈输币荐货者川至为殿阁各四楼亭各二堂六祠一若方丈众寮若门庑轩庭若庾库庖湢以区计廿有八丹碧焕灿制度宏宻广员倍于旧而加美焉攅峰突嶂灵潭健瀑风景不改于昔而増胜焉十方来者莫不惊异讃叹惝怳四顾而忘归又建栖隠禅院于城南门为出入祝厘之所噫勤矣陵何氏世以儒显金华去为释嗣雪嵓钦师之学为临济十八叶孙外而内峻学禅而行律故施诸其徒则尊严整齐而学成者众示诸行事则感动聴信而业树者隆凡三锡命曰大圆佛鉴禅师于戱是道也藏用于体则静无不为推体而用则动无不虚慧慈以之承六祖开名山二神以之辅有道惠四方佛鉴以之廓敎基宏法绪其致显累朝宣光圣代北侪泰华南友衡庐岿乎大江之右微而着毁而完岂徒然哉系之辞曰
　　惟大仰山周八百里据楚之袁昔有神人伯仲赫灵庙食其间在唐武宗粤小释迦至自郴山歴涧絶谷神献异境瓶鉢以安躏危跞难道防不悖既固既完湜湜曹溪益澽而防流为大川畎涤浍决广治混冥防于一源道得其正地得其胜来学日緐后五百年室燬徒适啓圣元莫盛匪今莫高匪禅或镌而刓干干佛鉴统壹儒释有光厥先扬沩激济恶衣粝食以示学人学人若林直指其心有觉有闻表正失惑遐迩丕变顺风骏奔崇构拓阯高朗博硕如只陁园青山为城白云为屯翼翼言言由甲底壬克溃厥成孔勚且勤职司上言天子嘉之景命攸敦于赫慧慈洎于大神鼎峙齐尊灵宫既抗休号允铄尚迪恩纶天清地宁保有无疆寿我圣君太史稽首播颂万亿永殿山门















　　雪楼集卷六
　　钦定四库全书
　　雪楼集卷七　　　　　　元　程文海　撰玉堂类藁
　　敕赐碑
　　南阳书院碑
　　皇帝即位之四年冬十有二月集贤大学士臣颢言臣幸得待罪周行在帝左右位崇智下无以仰答圣明有能推尊圣人之道表章大贤之业作兴民俗敷宏治化者此真人臣之职而上之所宜闻也臣谨按南阳城西五里有冈阜隆然隠起曰卧龙冈有井渊然渟深曰诸葛井者相传汉相忠武侯故宅民歳祠之巫觋杂揉荐献无节黩礼慢贤君子病之至大初故河南行省平章政事何玮行农至郡率官吏老长伏谒祠下顾瞻徘徊忾然兴懐谓守臣史烜曰孔明三代而下一人而已武昌相去千有余里犹建庙学而尊祀之况其所游处也哉出步祠东得隙地焉曰是足以建庙学矣遂以诿烜烜下邑主簿赵守训董其役乃合僚吏禄入之赢以备佣相山之有良木石官者以具材审制度地与设官养士之宜上于省以闻报可至大二年春即工大修侯祠而加广焉祠之东为孔子庙庙之后为学凡堂序门庑庖湢库庾肄业之斋庋书之阁官守之舎咸备屋以间计祠十有二庙学四十有六皆端壮广直不务侈丽皇庆元年秋落成割官之废地四十顷籍于学置山长一人掌其敎而讫功且再歳矣庙学之顔丽牲之碑惟陛下幸焉即日下中书平章政事秦国公孟与翰林集议臣孟等言夫子庙宜因旧制殿曰大成之殿门曰大成之门侯之祠宜曰武侯之祠侯曰非澹泊无以明志非学无以广材非静无以成学学为侯作也宜以讲堂为静成之堂东序为明志之斋西为广材之斋阁所以崇羣书也宜曰崇文之阁合而名之曰南阳书院制曰可其命翰林学士承防赓书之翰林学士承防某为碑文书篆并以付赓臣某窃谓周道既衰孔子作春秋而万世君臣之法定曹操簒窃羣雄并起而争之春秋防废昭烈掲大义发大号再造刘氏侯首称汉贼不两立王业不偏安间闗百折期复汉祚春秋之义焕然复明至今三尺之童犹知贼曹而帝汉者侯之功也传曰有功于民则祀之侯之功万世之功也况又居其乡哉乌乎我朝圣祖神孙武定文承薄海内外罔不臣妾诸学子以及有位之人师圣人之道仰大贤之业夙兴夜寐可不思庙学之所以建圣天子之所以命岂徒夸前人耸后观哉所以敎天下知为君臣之道也烜世有勲伐今守饶州守训供俸翰林云诗曰
　　惟皇上帝降衷于民惟皇作极以君以臣皇风既邈王覇攸作乃修春秋褒善黜恶汉有天下拟迹舜禹厥徳既衰冠履易处不有昭烈孰扶天纲不有武侯春秋以亡河汉之间南阳之郭盘盘卧龙惟侯之宅山萦川络雾矫霞舒尚想君王顾彼草庐惟侯之学伯仲伊吕惟侯之志光我汉祖躬耕之忧廊庙是蹈义信志诎四海其悼庙学之设惟侯之思天子之锡惟侯之仪高山景行君子所履词臣作诗永作臣轨
　　武都忠简王神道碑
　　太祖时国字未立凡诏诰典祀军国期防皆用辉和尔书时武都智敏王居部中年十五尽通其学冠诸部名动京师廼徴诣阙召对称防诏侍睿宗世祖南征以为断事官及即位有翼戴之勤再命为丞相不拜然内外尊礼咸视丞相凡与上谋议未尝出以语人推毂天下贤俊未尝有徳色故位列卿佐而名出宰相上有子男十一人孙男二十四人皆为显官女四人孙女四人皆嫁世族羣臣之盛鲜与为比世其学者惟忠简王王生有异质强敏过人为裕宗宿衞起家至元十五年从征有功授从仕郎枢宻院都事徽仁裕圣皇后召入内廷以字学训成宗晋王十九年进朝列大夫枢宻院断事官雪边帅之诬众誉翕然大徳二年迁翰林侍读学士太中大夫复命辅迪武宗今上九年陞翰林学士正议大夫武宗即位以师傅恩特拜荣禄大夫大司徒翰林学士承防知制诰兼修国史至大元年加金紫光禄大夫领太常礼仪院事余如故明年九月十日以疾薨于京师年六十一三宫吊赙制赠推诚保徳济美功臣太师开府仪同三司上柱国追封武都王諡忠简以某月某日葬高良河之濵智敏王之兆延祐二年某月上思旧学之懿欲永其行于石而以文属臣某臣念尝奉明诏为智敏王碑以臣荒陋方惧弗称今复以命臣岂以臣与忠简王尝获同僚知王为审耶敢不钦承谨按王讳阿实特穆尔辉和尔人世居伯什巴里入国朝乃徙于燕曽大父讳巴拉玛大父讳阿迪斯世有名位父讳黙色斯至元四年薨特諡敏惠公大徳十一年赠推忠同徳佐理功臣太师开府仪同三司上柱国追封武都王改諡智敏母曰齐达勒翁吉拉特氏昭睿顺圣皇后诸妹也追封武都王夫人生子五长曰玛努勒今为开府仪同三司大司徒翰林学士承防领章佩监次即忠简王至大中权臣用事公道壅底上虽聪睿刚断乐闻直言羣臣恇怯畏忌惟王知无不言言无不聴朝廷举诸大典多出王请盖王好谋而善谏上方眷倚而天不憗遗哀哉王之配曰托克托鼐氏封武都王太夫人有子男二科绰同佥太常礼仪院事多尔入宿卫曰和尔章氏有子男二拜特穆尔庐州路达噜噶齐呼图克真州达噜噶齐女一锡锡适尚醖局都提防温都尔曰科尔沁氏无子惟智敏以长材宿学际明时遭圣主辞尊荣于再命保贞固于初心所以风当世泽后人者深矣而王师傅三朝益侈先业都清华之贵袭异姓之封昭旂常播简册岂曰过哉乃叙而铭之其辞曰
　　遐哉邈矣慨彼先觉穷深涤逺智敏之学方其逢时鳯嘴麟角日月耀彩风云附足人具仰止高揖恬漠爰集忠简克承于家夙夜通明从容承华既传徳义复笃忠嘉直如朱蔼若春葩菀兮莫赎万古兴嗟惟王之世功丰徳隆三秉钧衡七守疆封两典邦敎二领元戎或掌词垣奉常大农曽未百年重卿累公呜呼王哉曷起而从武都逖逖伊王之国赤舄奕奕伊王之服峩峩穹碑斯王之徳王虽不作服美无斁尚迪后人辅我皇极
　　陈氏先徳之碑
　　天子既用潜邸旧臣陈颢为集贤大学士以制书就第拜其父荣禄大夫大司徒上柱国封赵国公母李氏杨氏并赵国夫人配完顔氏封亦如之又赠曾祖考昭文馆大学士中奉大夫护军諡通宪祖考资善大夫大司农卿上防军谥康靖并追封赵郡公曾祖妣刘氏祖妣樊氏并追封赵郡夫人前妣王氏追封赵国夫人陈始居卢龙迁覇之信安复迁河间之清州延祐元年夏五月颢自覇啓曾祖祖及伯父三世之封改葬清之司马荘明年春三月天子复赐先徳之碑而命臣某撰其辞谨按颢五世祖讳山以材勇仕金累迁穆琨监军大安初守居庸闗闻太祖神武仁圣必有天下以兵内属为平阳太原等路军民都元帅后以年老归信安金主南播河北山东羣盗并起有号两淮张者防信安元帅单骑入谒说令北归弗聴环信安百余里皆水泽有蒲藕鱼鼈可赖以食春秋积潦车马不得进冬以水沃城则冻不可登张恃以为固数喻以祸福终不聴壬辰将帅灭金乃慷慨言曰今天下已定君保一孤城欲何为耶生民何罪城且屠矣张感动从之元帅娶禇氏邢氏生子课徳松课即通宪公礼贤下士繇千戸都綂为万户与金人战死是生康靖公徳娶孙氏常氏无子松娶赵氏生廥菑畬廥生昉畬生晖昕康靖修洁自好生国祥国瑞刚国瑞是为大司徒乐善喜賔客今年八袠犹聪明不衰国祥尝提领稻田事实祔葬新茔娶徐氏殷氏有子曰克温克良克恭克逊克立刚善骑射终同知固安州事娶孟氏吕氏萧氏有子曰克信克诚克忠惟颢寛敏信厚强学好义从翰林学士承防安藏事徽仁裕圣皇后安藏深释敎后乃命颢祝髪受戒及从上覃懐入侍春坊益见亲用武宗命以资徳大夫为释敎都总綂上即位遂易冠服以荣禄大夫位集贤恩宠甚渥臣尝观前古士君子积徳累行不获其报必有贤子孙出遭圣明大显其道若陈氏之先知时审变输忠伏节磊磊若此而颢果能遇非常之主朝夕左右言聴计从名在贤公卿之列亲老益壮生享大国之封岂不信哉颢王夫人出夫人有贤徳为九族仪轨配完顔氏金翰林学士银青荣禄大夫贞简公苏都尔之曽孙左諌议大夫苏哷之孙也铭曰
　　干刚兮坤柔隂阳兮曷留何沧海兮不缩不盈何草木兮一春一秋岂积之有厚兮其培之有弗固惟先哲之孔明兮克置予于度嗟虞舜之大圣兮氏兹陈于既衰或受命而君兮或良弼而硕师歴周汉以防于今兮犹昭晰而弗亏孰夕风而朝露兮孰冬盛而夏腓伊卢龙之茂族兮既益炽而弥章俯黄流之奔猛兮吾将沂夫昆冈遭明哲而际运兮是果谁之所造匪夫传之有则兮而继之有道冠岌岌绶緌緌兮曰载锡此赵土既尊乃父兮遂及厥祖今视前而丕纉兮后复祗承于厥今何祚之有穷兮何福之不任世世鉴此贞石兮乃尔祖之志天子之心
　　姚长者碑
　　皇帝在春宫时尝幸胜因寺栋宇华洁象设严穆顾昭文馆大学士头陀敎宗师溥光而美之溥光对曰都民姚长者之力也因歴歴道长者平生由是长者名姓简在帝心长者卒之明年十有一月集贤大学士陈颢言于上愿表其墓以风厉天下之好善者诏臣某为之文臣谨按长者讳仲实字仲华河南人和粹谨厚好善不倦父守信仕金为千夫长没于王事金亡奉母赵家于京师至元十三年为京敖盐局使二十四年迁真州三务使居半歳慨然曰剥下以事上非我志也弃官而还以为京师天下之都防也东至于海西逾于昆仑南极交广北抵穷髪舟车所通货寳毕来可废居以为富行之十年累赀巨万乃曰积而不散祸之招也于是耳目之所及力之所至缓急患难知无不为谓人莫悲于死无以葬买雍荘地十余顷为义茔以藏之歳将冬地且冻预为竁以备之人莫病于男女失其时贫不能婚嫁者资以助之人莫不幸于失身为奴赎而齐民者数十家饥则为食于路以饷饿者寒则置席于狱以借囚者天子建辟雍献美木十章米五十斛织金帛二端役夫羊裘九十袭胜因之剏也致币五万余缗大藏经一藏若元正若天寿节若车驾行幸还若国有大庆必率诸耆耋执贽入贺元贞初裕圣皇太后册寳礼成诏赐防缯百二十匹复其庸调又命为京师诸耆耋长念无以报上徳乃于万安寺建水陆防清本庵藏黄箓醮施大藏经三藏于元国慈济兴福寺捐金永安寺白云观而祝厘焉至大庚戍春匄贫民责五万余缗还其劵前后施予不可胜计至元初于城东艾村得沃壤千五百余亩构堂树亭缭以榆栁环以流泉药阑蔬畦绮错棋布嘉果珍木区分井列日引朋侪觞咏啸歌其间聘名师课子孙洎然无所干于世优游四十余年以至大四年正月十有七日无疾而卒年七十三越五日葬漆园之先茔送者数千人涂祭巷哭哀声彻天皆曰善人亡矣娶刘氏亦好善二子积中由御史台译史迁太史院积善四女孙男曰永安臣读太史公书剧孟郭解辈事甚义而不轨于道白圭猗顿术可富而不闻其能散孰若长者一介之士名动万乘声流四方称于后世岂不以好义而轨于道积而能散也欤乌乎贤哉铭曰
　　于嗟长者生独不群视人如已与古为邻孰不为富暴刻是循孰不闵穷施者何人于嗟长者佩义服仁徳被死生惠及疎亲相古之人卓孔之伦义岂不高匪道之遵吁嗟长者生遇圣神恩下九重名垂万春蔼蔼天都郁郁漆园史臣勒石过者书绅
　　凉国敏慧公神道碑
　　昔者圣人范金合土饬化八材以利天下后世者夫岂一手一足之为哉必有感防契合之数焉是故羲轩不并兴倕般不并世我世祖圣徳神功文武皇帝受天景命以有九有之师思阐能仁安集率土乃中统元年西召帝师帕克巴俾之为上士绰尔济斡建黄金浮图于吐蕃以天竺泥波罗国良工之萃也发诏徴之国王奉诏搜罗得八十人令自推一人为行长众莫敢当有少年独出当之问之年曰十七矣主以其防对曰身防心不防也遂使部众以东帝师见而异之因使督役明年浮图成自请归养帝师竒其材勉以入见天子且为祝髪授以秘典日诵数千百言心印大明慧解殊胜因以荐闻上趣令侍臣徃召既至上目之乆乃问汝来大邦得无怖耶对曰圣人子视万方子至父前何怖之有汝来何为对曰臣世家西土奉诏构塔于吐蕃者二载见彼土兵难愿至尊安辑之特为苍生来耳汝何所习对曰臣以心为师粗知绘塐铸镂上大恱命取古铜人示之曰此王檝奉使宋时所进闗鬲脉络咸备嵗乆缺壊命匠缮葺皆辞不能汝能之乎辄诺奉诏至元二年乙丑补铜人成上阅之悉大喜呼辞不能者皆来使之谛观曰尔辞不能此谁所补皆顿首谢曰天功非人所及也延祐三年春以集贤大学士邦宁颢之言有诏树碑于凉国敏慧公墓道翰林学士承防某为之文臣某谨奉诏公讳阿尔尼格泥波罗国王之胄即前少年补铜人者也祖考宻迪哩赠中奉大夫防军汉中郡公考拉克纳赠资善大夫上防军汉中郡公祖妣琨徳楞齐黙氏妣苏黙哈达氏皆赠汉中郡太夫人公生三歳父母携以礼佛公仰视塔曰此心木及相轮寳瓶谁所为欤闻者惊异知为夙縁髫齓端嶷如成人入学诵习梵书未乆已通兼善其字尊宿自以为弗及尺寸经者艺书也一闻读之即黙识之少长每有所成巧妙臻极既补铜人上深简注工事无不命之若佑圣庙之肖貎如生若防国仁王之荘严无上若西园之玉塔陵空皆公心匠之权舆九年忽病中使宣问踵至而病益甚廼梦游钧天帝所下憇居庸之巅四天女馈以食食已曰公可归矣既寤沉疴顿失诏给衞士十人尚方日供珍馔赐以饰金腰舆十年立诸色人匠总管银章虎符命公长之统四品以下司局十有八铸黄金为太子寳安西北安王印金银字海青圆牌内廷大鹏金翅雕尚醖巨瓮又创为镔鐡自运法轮行幸掲以前导十一年建乾元寺于上都制与仁王寺等上都国学始成肖祀夫子十哲诏公为之赐宅京师咸宜里金币皆有差十三年建寺于涿州如乾元制初公之夫人某氏犹留乡国顺圣皇后尝遣黄金赐之族薰利赐金辄匿之而以夫人适他姓弗从则幽之絶食者浃旬死拒得免是年特出中使赍黄金五百两乗传往召即凉国太夫人也十五年诏公返初服授光禄大夫大司徒兼领将作院印秩皆视丞相赐冕服玉带锦衣金带燕衣二十四袭貂裘防鞍辔车马妻以宋景献太子孙女郡主赵氏凡景献府库田宅悉赐之十六年建圣寿万安寺浮图初成有竒光烛天上临观大喜赐京畿良田亩万五千耕夫指千牛百什器备十七年建城南寺二十年建兴敎寺二十八年创浑天仪及司天器物世祖上賔公于私第为水陆大防四十九日以报又追写世祖顺圣二御容织帧奉安于仁王万安之别殿元贞元年建三皇庙于京师又建万圣祐国寺于五台裕圣临幸赏白金万两妻以戚里女囊和尔沁资送中给崇真万寿宫成诏公位置像设大徳五年建浮图于五台始构有祥云瑞光之异又命织成裕宗裕圣二御容奉安于万安寺之左殿六年国学文庙成复命为之肖位遵先猷也公奉诏感激益尽心思焉八年建东花园寺铸丈六金身九年建圣寿万宁寺造千手眼菩萨铸五方如来于是公已老矣最其平生所成凡塔三大寺九祠祀二道宫一若内外朝之文物礼殿之神位官宇之仪器组织镕范抟埴丹粉之緐缛者不与焉呜呼勤哉葢自列圣肇基往往草创至我世祖始建都邑统一函夏中外乂宁年谷屡熟故得以日力之余展其工事又得不世之巧智如凉公者奉而成之可谓天地之盛时今古之庆防也公平居恒诵生灭灭以寂灭为乐先于五台北山构招提一区四年而成浩然有退休志大徳十年闰正月甲午顾左右曰我若瞑目当帷堂设榻使我安寝以逝翌日沐浴而朝朝退示疾中使御医相属丁酉竟薨于寝上闻震悼辍朝诏近臣营防其家赐银钞二万五千两勑有司治事是夕星陨于庭眀日木稼越七日癸卯从本国阇维之礼夏五月癸酉塔于宛平县香山乡冈子原夀六十有二夫人赛音徳哷齐黙氏赠凉国太夫人次郡主赵氏继夫人囊和尔沁蒙古氏次夫人中山汤氏焦氏天水赵氏陇西辛氏蒙古黙尔竒斯氏清河张氏太原阎氏子男六人曰阿僧格荣禄大夫大司徒凉国出也曰阿卓勒嘉议大夫诸色人匠总管府逹噜噶齐阎出也曰阿济格焦出也曰额布根张出也曰阿齐雅辛出也曰阿齐拉张出也女八人曰黙徳讷齐黙凉国出也适拉塔纳新曰嘉纳克实哩郡主赵出也为比丘尼曰额森徳济汤出也壻平章政事巴咱尔曰展徳勒张出也适邓州达噜噶齐和拉布哈曰布延徳济汤出也适中书舍人布哈曰呼图克徳济辛出也曰旺扎勒黙尔竒斯出也俱在室阿僧格娶道安氏武都王之孙大司徒翰林学士承防玛努勒之女孙男二曰阿咱尔曰永安女一曰楚通俱幼至大四年加赠公开府仪同三司太师凉国公上柱国赐諡敏慧至是又蒙恩建碑焉惟公生自金方虽智由天性然所知不出其本及逢圣人之兴不间万里来归于廷观慕感效益开厥机故随命献功以成一代之伟观固曰时运亦人事也不然岂能承休光膺显服若是之烈哉夫备物致用立成器以为天下利者圣人也而巧者述之若公之巧未知与古何先然而名则过之矣不亦盛乎铭曰
　　圣人既作万物斯覩闻而知归如父如母如辐之凑如川之赴展体乗心各获其素允我世祖天生聪明靡有弗烛靡为弗成翼翼凉公维金天精衣壊色衣介焉东征旷若发曚云披日杲聿观其辞既谅既好尔来伊何西民无告式广徳心亦昭慈寳于焉定契君圣臣贤仁言利溥巧乃非先万国来瞻事则宜然有创有承咸则千年我观于前抑岂皆拙力有未暇或非所屑惟此凉公金纫玉切土木生辉噜吰嶻嵲孰云覉旅命服在躬遄返其初对是显庸荣生哀死慎始令终有子世官嘉闻曷穷宛平之原司徒之兆松槚隂隂冈萦水绕积庆在兹永世克肖何以铭之史臣奉诏
　　信都常忠懿王神道碑
　　夫春秋迭运日月逓照必时和而后物生古今豪杰之士亦必有圣哲之主而后能依乘风云声流后世葢运之所啓气之所防固自有时也初太祖皇帝既定中原选兾人常公资入宿衞八年复选掌内宰是生诺敏总管奴婢赠太傅乌尔图太傅以父职事宪宗二年夏防诸侯王于驴驹河之上命宿张具河忽大涨列鼎横溃太傅身救获免防无废礼上深嘉赏然竟以此得疾赐白金三百两为汤药费传归疗治而以其奴拉忻代事且出宫女妻之明年卒实为信都王之父王讳约尔珠世祖南征还至顺徳思太傅之勤问有子乎曰有召见复俾侍中居四年敕以拉忻还之王固辞曰拉忻奉至尊乆岂宜复为臣奴臣死不敢上叹赏良乆赐楮币二千五百贯偿之因谓侍臣曰约尔珠忠纯出于天性宜友贤成徳遂命与董文忠出入宿衞又问丞相色珍御史大夫博啰曰约尔珠室乎曰未也赐白金二千五十两乘遽归娶自是日益亲幸至元九年裕宗在青宫求可总宿衞者上以王畀之一日复召入近臣谏曰畀之而复夺之无乃不可乎上笑曰朕特戱耳赐巾服寳环佩刀还侍太子徽仁裕圣皇后亦召王之夫人加以本朝冠服慰赉甚厚顷之赐金束带及获十人扈从北征恩渥弥至昭睿顺圣皇后闻王之贤亦赐织金服锦段及楮币万五千贯三十一年授奉训大夫典膳署令改中顺大夫家令司丞成宗即位赐珠衣防及楮币三万五千贯元贞二年转嘉议大夫吏部尚书内宰司丞大徳二年进资善大夫同知宣徽院事八年某月某日以疾薨年六十一葬玉泉山之阳王娶马氏生二子长曰布哷齐至元十四年生始八歳裕皇养之宫中年十七太夫人疾笃刲股和药以进疾愈而终不言裕皇以为孝选宫中良家子徐氏妻之丁信都王忧哀毁逾制再三诏之起乃起赐玉带加资善大夫同知宣徽院事武宗践阼入侍兴圣宫赐以裕皇遗服一袭进徽政使固辞乃以为同知徽政事皇庆元年陞光禄大夫封赵国公仍赐尚服锦绮衣黄金寳币白鹘延祐二年冬加紫金光禄大夫徽政使次曰小和尚大徳九年以奉训大夫代其兄为内宰司丞寻迁少中大夫领皇子硕徳宿衞士女一人适正议大夫吏部尚书诺鸾孙男女五人赵国公之子曰雅克布哈甫龀成宗爱之召居禁中赐称太子及长为娶御史大夫博啰之女为夫人内帑备奁具亲迎之日贞慈静懿皇后幸其第内族毕至既而夫人早世生四子皆天博啰复以季女继之自武宗至今上继统官凡四迁为集贤学士领典瑞卿阶四迁为资徳大夫三赐海青俊禽他物以巨万计加荣禄大夫守司徒不拜司丞之子迈珠娄拉克善舒绅女一在室王之子若孙既益贵盛延祐二年特赠王推诚宣力保徳功臣太师开府仪同三司上柱国追封信都王諡忠懿祖効顺功臣太保金紫光禄大夫上柱国諡安穆父推忠守义功臣太傅仪同三司上柱国諡恭敏皆追封赵国公祖妣侯氏妣孟氏皆追封赵国夫人配马氏封信都王太夫人明年春正月集贤大学士典瑞卿曹勋帅卿佐僚吏即臣某家传诏为王神道碑文臣谨奉诏按其家所述及考之国史叙次于右惟太保之纯恪恭慎太傅之忧国忘身王之孝友忠敏出参入陪勤劳帝室其所积盖已深且厚矣宜乎贵列三能王封异姓子孙咸建大邦上承殊眷湛恩景命被于五世开国以来羣臣臻此亦鲜矣夫天之所厚在徳圣人之所贵亦莫如徳天与圣人一也世方区区觊海岳之报于防埃之功不亦逺乎然王非运之所启气之所防际吾君之圣且明亦不能底是也呜呼时哉铭曰
　　粤若稽古君臣所遭伊负鼎爼太公鼔刀书载一徳家传六韬振古如斯仰之弥高继轨并驰世岂无之皇皇我朝廼有太师太师訏訏绳其祖武位超列爵国启广土其嗣伊何天子所倚其孙伊何帝视如子惟此常氏频恩积赉胡然而盛胡然而大世笃忠贞帝心简在词臣作铭天子命之子孝臣忠永监于兹
　　袁州普庵禅师塔铭
　　袁州大慈化寺普庵寂感妙济真觉昭贶禅师加諡慧庆大德之四年冬十月乙酉以光禄大夫三藏普觉圆明广照法师布尔尼雅实哩复加号其塔曰定光灵瑞之塔集贤大学士颢昭文馆大学士都功徳使明埒栋阿传诏中书以刻辞属臣某惟礼乐刑政圣人所以致天下之治也此既不足然后凡有血气者皆欲肆其趍利避害之心而是非之理冺矣当是时有能以空言夸譬福祸犹足以恐动胁诱使趍于善此慈氏之学亘百世旷四海宗之而不能已也况学其学而以济众利世为功不失其传者乎惟师之生当炎祚板荡之际象敎陵迟之后遂指心之梦于寿隆虽父母莫能抑其勇契归一之妙于大沩虽鬼神莫能窥其会情忘体合天动物与而师之道成矣楮衣粝食藜杖芒屦而民归于俭广津梁崇塔庙御灾捍患而民懐于惠而师之化漙矣迨师之没腾英厉响赫赫隆隆不加寸威奔走千里不赖尺壤食指万数歴祀二百六被大諡再表灵塔临济以来未之有也钦惟皇上御歴绍统忧勤黎元以师泽民之乆褒而显之使民知为善之利是亦慈氏之仁也渊乎防哉铭曰
　　圣人制治随世而异循源达本用而不匮方古之隆不敎而从洎古之逺敎之或穷玩常嗜诡翳世之靡合离反真其道乃信于皇我元居檏之刓毁剞折劂我治用完仪轩法昊翼以慈寳伪既靡遁真亦克保惟普庵师没二百年其道之昭犹火之然弗迫而却弗驱而前仰沬承流被乎大千彼济于深此夷于彼禳此祈惟普庵是师惟师之学允罔或觉惟圣天子以优以渥师諡孔嘉师塔孔华惟亿万年賛我皇家










　　雪楼集卷七
　　钦定四库全书
　　雪楼集卷八　　　　　　元　程文海撰
　　玉堂类槀
　　敕赐碑
　　梁国何文正公神道碑
　　延祐三年春三月丁卯太保库楚丞相舒古言故平章政事何玮蒙恩追锡宠章已极尊显而墓碑未建惟陛下矜念之敢昧死请诏曰可其命臣某文之臣谨按何氏世家易之涞水至处士国清之后始大处士之孙葬易县之贮梁原因徙家焉处士娶汤氏生渊终易州太守以孙贵特赠推诚宣力功臣银青荣禄大夫大司徒追封易国公谥武宣娶邓氏追封易国夫人生伯祥为易州等处行军千戸兼军民揔管从世祖渡江死鄂州赠推忠保节功臣太保仪同三司上柱国追封易国公谥忠毅三娶曰杨氏郭氏并追封易国夫人曰叶氏封易国太夫人杨夫人生子瑛瑛子德陆俱为千戸死军中太夫人生公讳玮字仲韫年十六从张蔡公柔见世祖世祖感其父之没授易州太守兄子继死泣曰我先世功其乎乞解印绶从军遂改行军千戸镇亳丞相巴延南征署帐前都镇抚迁管军揔管江南平转太平路安抚司达噜噶齐进户部尚书行两淮都转运使阿哈玛特用事谢病归阿哈玛特败召叅谋中书出为江南浙西道提刑按察使大名路揔管湖南道宣慰使以叅知政事召不拜除侍御史又以母疾辞改御史中丞寻兼领侍仪司大德十一年命为中书右丞固辞武宗即位闻公名遣使赐白金五十两曰以识也拜太子副詹事加遥授平章政事议中书事赐玊带衞率府立拜太子詹事兼率更复为中书左丞进右丞遄以子德严代为卫率使拜公河南江北等处行中书省平章政事提调屯田事赐锦衣貂裘尚书省建复以为行尚书省平章政事累官至荣禄大夫惟公之用兵也镇亳时国家悉赋事襄樊宋将夏贵帅师乗虚至城下公先保城东北扼其冲贵縦兵烧北关进趣东北万户托欢布哈统军贾文备登城呼公引避公怒奋兵出战宋师大败南征丞相巴延令军中敌我者屠之多杀戮公首谏丞相伐罪吊民以不杀为本丞相善其言涉溧过郢克黄家湾沙洋新城三障命公入抚则沙洋已屠矣进攻杨罗堡夏贵盛舟师上下援江丞相遣将先武矶以分其力捣虚渡江上流明日会杨罗公将其军为先锋与平章阿珠泝四十里至青山矶夜半接战江中黎明乱流冲之抵南岸扬旗先登大兵悉渡贵败走丁家洲之战公首夺战舰千余宋师数十万皆北公之为政也易民负先世钱者悉焚其券在太平破贪将之谋保三湖民不为乱为参议极言征交趾括民田选民间女子非计不用竟去浙西捕贼黄华俘良民三千余下车治俘者还其民又致豪民十虎罪民大安大名民祠神仪衞弗度坐法公以愚无知释之湖南大豪朱揔管夺民田讼有司久弗决公至立服公曰何不辨跽曰公拔浙西寃民三千余人我死不敢欺叅政之召以政府贠冗愿汰自已始不拜为中丞刚直无頋护陈十事以纾民力制国用备荒政重吏禄开贤路为急务且曰丞相安图甚贤而相业前后异者葢初则有史丞相廉平章许左丞辈为之佐复相则诸老去矣成宗深然之地震上疏咎在大臣明日政府洪楚实勒茂巴尔斯阿喇卜丹皆罢逐臣萨达克齐巴特玛新等复召连劾不报忿之欲更亷访司为观察司公辨而止监察御史郭章劾一郎中前在枢府受赇既抵罪忤贵奏捕治章公入言曰陛下杀郭章如祖宗法度何上意解复陈十三事首曰信赏罚定律令和大臣杜侥幸未几以议南郊不合去趣还台太子德夀成宗继賔天公言于御史大夫图齐公社稷大臣盍亟言定大计图齐寻卒中宫召议成宗祔庙事公曰国朝旧典惟宗藩亲王得与此非臣敢知左丞相阿固岱变色以则天为言公曰彼有庐陵王何可同也出以劝右丞相达尔罕及中丞塔斯布哈急白今上及太后早为之所既而羣奸伏诛武宗至自上都问孰为何中丞及见谕曰闻卿忠荩其竭力匡辅无有所隐进十四策以择相为先诸王图列封越欲自赋置吏托克托等议建尚书省易币法皆奏格之及来河南尚书省竟立河南无赖业掠卖良民悉捕治之行屯田至扬州民负镇南王府钱举家入佣岁满没为奴白王释之王府又以民易田不可夺之田白王还之妄人赵万儿造妖言连黄南阳归德汝汴数百家验问皆农商万儿伏辜増河南屯田米十七万石又经理荆湖屯田废地岁可出粟百余万所至尤以兴学荐贤崇孝弟长恩信恤孤寡为任甞奏请割田千九百亩入大名校官出御史台钱五十万建国学以地三千亩立书院于南阳祠忠武侯三千亩入扬州三皇庙又请置洪泽芍陂屯田万戸府儒学教授自太平还购书数万卷迎刘因先生为师叅议中书荐刘宣等十余人晚年数以母疾谢事天子感动赐尚醖嵗给十日侍养婣族不能自存者养之不能婚嫁送教育者资之正丧祭之礼严内外之分明本末之要审经权之义故入为孝子出为忠臣呜呼贤哉以至大三年九月五日薨于官年六十六十月三日葬贮梁原以夫人张氏祔夫人参知政事容实勒之女贞静慈孝仪于九族有子三德严嘉议大夫衞率使德巽早世德温武略将军副万戸女一适张彦敏夫人之侄也夫人赵氏有子二德让德谦孙二长曰杲武略将军副万戸次曰景皇庆某年某月赠推忠佐理同德功臣太傅开府仪同三司上柱国追封梁国公谥曰文正臣既奉诏撰次因窃伏念圣君贤臣一时遇会者有之矣至论其终始一致或罕能之若文正公言议风旨益逺而在益思而不可忘没已久矣而恩頋之勤不憖若此呜呼凡百君子得无勗哉谨为之铭曰
　　叔虞启韩韩别为何司空相汉寖逺而波千几百禩乃振于涞培深积隆绍挺雄材武宣起家専城以居忠毅奋忠星陨江蒲洸洸梁公投笔从戎我先孔劳我功曷终既存亳师遂涉大江于蕃于宣树弱蹶彊风厉湘壖雷辊吴陬跃义踊仁威信泽流再入黄扉一陟霜台袭和抑乖扬嘉斥囘言虽寡由舌不可移卒开圣明弼我丕基雍容承华心膂股肱苗岂不治羣螟复兴乃殿雄邦于浚之都梁熈楚懐我黍与与其功孔多其命则那惟帝念功可颂可歌谥美封崇易水渊渊贮梁之原永矢弗谖
　　秦国昭宣公神道碑
　　翰林学士承旨塔海既以忠勤左右天子为贤公卿延祐二年诏特赠其曽大父察克图资德大夫中书右丞上护军追封陇西郡公妣某氏追封陇西郡夫人大父琳沁光禄大夫中书平章政事柱国追封秦国公谥安僖妣济黙防郭勒氏追封秦国夫人父哈荅孙推忠効义佐理功臣太傅开府仪同三司上柱国追封秦国公谥昭宣母伊埒哈玛尔氏封秦国太夫人次彻辰氏追封秦国夫人明年春上复思太傅之劳命词臣某文之碑以休显之谨按太传公蒙古人世居关中宪宗时安僖府君扈从至和林家焉公十五宿衞世祖藩邸号称谨笃眷遇有加中统初命掌玊食至元二十年以昭信校尉为生料库提防后四年纳延叛从征有功加武略将军又二年从至杭海元贞元年迁明威将军宣德云州银埸都提举大德改元陞懐逺大将军淮东淮西屯田打捕揔管武宗即位进镇国上将军淮东淮西道宣慰使至大四年盗起四明赐三珠虎符拜资德大夫中书右丞浙东道宣慰使都元帅往捕之驱以入海因感瘴疠以某月某日薨于位年六十五以某年月日还葬京城太师庄之先茔有子五人长即塔海娶塔海徳济氏蚤世追封秦国夫人有子曰托克托穆尔继伊木图氏封秦国夫人有子曰塔海呼图克曰巴延布哈女五人珠克娶纳雅珍氏有子曰都讷曰巴咱尔巴尼女一人拜珠娶托克托鼐氏有子曰六十二女二人埒里娶伊苏楞氏有女一人鼎珠娶托里氏有子曰达忻公之子皆贤而塔海尤为累朝所器重方数岁世祖一见竒之命肄业国子学十六继父内职从至杭海及事成宗为枢宻院防事官天德之末辅立武宗转同佥枢宻院事陞副使寻为大司农迁同知宣徽院事今上在东宫或建言立黑军衞帅府力谏止之由是寄以心膂知无不为及上践阼歴集贤大学士太医宣徽院使遂为翰林学士承旨知制诰兼修国史累阶自太中大夫五迁为荣禄大夫益见亲幸推恩锡类爰及其先焉臣甞谓国朝用人颇类汉初懐一艺抱一能莫不毕效其长立功当世故能成一统之业开万世之基然功臣之后其盛且大者又必由先世积累之厚所致观于秦公可见已夫自安僖以世族起关陜北事宪宗固知所归矣一传至太傅遂握藩维之寄分茅土之封岂无故而然耶杭海之役值岁饥防人无生气公请于上赈之不足又出私帑相之全活不可胜计四明之乱一方骚然公驱除安集奋不顾身民用相保而病则危矣简在上心终受显服盖先既栽之后益培之宜再传以有今日呜呼天道福善其可诬哉铭曰
　　上古邈矣爰徴有元列圣垂裳百辟聨轩位事惟能建官必贤幽遐并兴矧此连根懐哉安僖鞭弭櫜鞬策足门右晞光日边备艰载劳乃启昭宣幼事世皇属于天官夙夜在公忠笃贞坚执豆赞祭如临于渊再从北征厥功茂焉卝赋既成来旬来宣成宗武宗葢着其勤髙牙大纛东瓯是藩厥闻载驰遣车已还齿啬于德谁执谁专惟子克承有陨自天奕奕衮裳我寳以桓二华八川国之以秦何以报之尔子尔孙何以表之隧石有文
　　嵩山少林寺裕和尚碑
　　皇庆元年春制赠少林开山住持光宗正法大禅师裕司空开府仪同三司追封晋国公命词臣文之碑臣某奉职惟谨佛法相传有信具至达摩持以渡江梁武帝问语不契去之魏隠于嵩山少林寺面壁九年为禅宗初祖六传而至惠能曰大鉴师为曹溪祖裕所居达摩处也其宗以湛然当寂为真空洞不虚为实广大不荡为际其教人亦惟曰性善其论曰推一而适万则事无非真混万而归一则真无非事曰当仁又曰能仁阴有以心而賛格君皇猷未甞以福田利益嘐嘐语人而慈云法雨阴覆阳被歴代帝主意欲清心静治使万姓蒙福谓浮屠言可底行奉之罙至歳乙已时世祖居潜邸命师以明年于少林大作资戒防戊申太宗诏住和林兴国辛亥宪宗召至北庭行在所居累月其言上当帝心洎世祖即阼命揔教门事赐号光宗正法俾建精舍于故里曰报恩给田若物以饭众师去世若干年今上皇帝宠以赠典言行而道大也皇帝若曰洪惟世祖神武不杀本仁祖义以一天下朕欲昭我祖德持盈守成唯尔克绍乃初祖永孚于仁以宏济我兆民頋先哲其逝朕弗克见于兹邈焉虽去来梦幻无得而名而封赠哀荣岂不在我其尊尔官隆尔爵以寄予思以迪后人以永誉于万世师之住世也三阅藏经而成诵诱掖后学无倦色通羣书善翰墨吟咏提唱普说几十万言播在丛林而师未始以为能事幼遭世变防然无依道逢老比丘劝以学佛曰能诵法华经足矣师曰佛法止是乎比丘异之与偕谒古佛于仙岩曰此龙象种当为大器即为祝发授具与双溪广公同执事者七年游方来燕亲炙报恩万松师者又十年道益隆学者益广其住少林也万松海云二老实为之主属少林煨烬之余蹔憩缑氏之永庆已而兴仆起废训走说法施者如丘山来者如归市嵩阳诸刹金碧一新洛阳白马经筵不辍皆师力也而师瞑目燕坐张寂而黙若无与焉至元八年春诏天下释子大集于京师师之学徒居三之一呜呼盛哉师刚果强毅公勤防明平居风神闲敞襟度夷旷复嵩山如祖师再出世倡道垂教于天壤间如鼓雷霆而掲日月所谓大善知识标凖斯世存而不朽者与字好问人以雪庭称之太原文水张氏子九龄入学日了千言乡闾曰圣小儿方娠母有异梦及生家有吉徴其説法也池出泉古殿有光诸瑞非一云者其徒详之矣此载其大者铭曰
　　佛以仁传圣以仁治其仁伊何此心而已混未尝混照彻大地推未尝推渊澄止水梁皇有为不谐其防谁直其原曹溪东逝逮我裕公道还北矣师少不凡见称州里休林古佛真源指示至老游参持戒律已万松海云合辞招致参从渡河防三百指缁俗趋走营施山委嵩阳诸刹金碧翚跂洛阳大讲经嵗不弛二百册区羣废尽起僧无徭役大众欢喜曰一佛出世遇明天子其人已灭其道不死不空不住天地终始前人之遗后人之思帝命曰咨章服是宜百世其承之四方其则之唯尔法是依唯尔言是师臣拜稽首圣敬不违播为声诗永之兹碑
　　太原宋氏先徳之碑
　　皇庆二年夏车驾幸上都羣臣扈従独昭文馆大学士宋超弗克从于是仪天皇太后命仿古制为安车驿赴行在所且给装钱甚厚明年改元为延祐元年二月二日制诏中书以超为翰林侍读学士中奉大夫知制诰同修国史秋八月天子至自上都驻跸龙虎台公卿百官奉迎上顾翰林羣臣曰宋超于朕非他人比朕深赖其力用僚寀其善遇之羣臣敬听钦承三年夏又诏臣其大父禧嘉议大夫戸部尚书上轻车都尉追封兾宁郡侯谥敬敏父和集贤侍读学士中奉大夫护军追封兾寜郡公谥文康大母李母李继张妻王皆追封兾寜郡夫人秋某月又诏臣某文其先墓之碑呜呼上恩至矣谨按宋氏世家太原之乐平县长夀里髙祖某字德谦宋宣和时进士博学多能名与赵国器埒三晋以西皆宗之贵冨子孙欲昭其先者必德谦文为重逺近学者辐凑率皆有闻故晋之言师道者必首宋氏娶王有子曰洪在金为名进士父子以家学相传自树益茂其子即敬敏公禧也生文康公和字君和幼值乱离转徙云朔然犹嗜书不肯舎长通六经大指慨然有及物心遂刻意为方无所不习又博闻深辨之由是大通求治者填门均予善剂无间于显晦约丰至其窘惫不自胜者既药之又従而负米分赈之或亲为调饵乃去活者滋无筭皆曰非宋君和吾何能生贫者感冨者谢宋氏名实俱积矣家破而完完而益振遂大时兵荒循环白骨弥望公自代地归见而焉曰此皆邻里乡党也倾赀取瘗之又率邑中旅祭之王生者其师也子父不相遇乃构堂迎致养其夫妇终身为之棺衾坟墓又戒子孙四时附祭无废其笃行类此以至元二十七年正月己未卒年七十有八娶李氏以至元九年三月卒继张以至元三十一年三月卒惟文康承诗书之绪不幸蚤阨乃能奋而自立蓄其盛心然虑其不可必遂则游艺以畅志观其处心积行虽古之君子不过也葢自德谦以来既已三世为儒而力丰时啬至于文康葢几泯矣而歘然以伸内外兼饬复开厥家可谓英特之士者矣而超其季子也幼已不羣经方兼诵而师不烦文康甞抚而语人曰吾活人多矣天其酬以是乎少长即以尚友天下善士为急防料民为兵家与焉愤发曰世儒而今兵耶不脱非夫也乃辞亲徒步来京师有忽吉甫者中山名儒也为诸道医学提举聚徒教授因往兼受二业僦舎五里外日啗虀粥戴星往来师嘉其勤苦使分教数十人乃立程度课督整励众皆有成师喜而荐之得太原医学正二十四年转将仕佐郎大都医学教授距辞亲时十载既而名闻禁中方用丁文康忧居丧一凖于礼有旨起直尚方赐以居宅俾视太师及公主疾愈赐衣钞扈跸栁林上顾林木不怿隠几而卧问侍臣以枯悴故歴十余人皆不惬独对曰栁水木也往者河经林间土润木荣今河徙益逺故耳上悦矍然起坐称善者久之二十九年诏除其更繇覃懐有御药园设官提举嵗従中遣使采制则中阛阓而立局逺屏行人聚民执役局中为公私大患其年使往尽革其弊民为歌謡称颂之先是州医官与提举官属有隙一日诬以用御局药鼎烹所盗狗者有司置对方殷使适至察其迹可疑试语有司而两造知不可隐皆首实遂止坐盗狗罪不然坐不敬者数十人哈喇楚巴图尔上爱将也有疾上忧之奉诏往视既愈上大悦劳问从容因乗间以儒而为兵请上即谕中书枢宻曰哈喇楚巴图尔万人敌也宋超活之与活万人同其削兵籍而医二府奉诏施行遂遂脱兵之志鲁国长公主及驸马鲁王皆得危疾诏驰传视之至则遄愈主王皆感其更生奏以为应昌总管赍以妻妾奴婢金寳币帛车帐駞马牛羊甚众悉谢不受告归不许为留者二年主以圉人窃卖骏马缚将杀之时适在坐为陈贵人贱畜之义力谏免之比还王之中外虽孩穉亦无一物故者三十一年诏视库克楚太子疾愈上甚喜赐之衣钞元贞元年夀寜公主伊埒哈雅公主小太子相继有疾诏治皆愈上喜召至便殿迎笑赐坐慰劳赐以玉食时服裕圣皇太后因俾兼直隆福宫十一月太后小不安疗即差赏以衣钞貂防布达实哩公主下嫁髙丽王阿穆噶太子持节送之诏使护行贵贱万人跋履皆无恙道经广宁广宁民行贾髙丽以罪为髙丽流窜躭罗者十一人躭罗絶岛也非人所居至是其家邀诉至则语王追之存者七人耳为之衣服饮食而归之且戒王毋得复然又具白太子申禁是后髙丽不敢流窜中州人大德元年阿穆噶太子疾视之愈二年又视鲁国长公主疾又愈皆有重赐今上皇帝居潜小不安命往视寻可裕圣大喜褒赏再四今上设燕命坐手赠寳钞白金且豫命宫人制金衣即燕所出以衣之今上视其宜称甚悦宠豫优洽四年裕圣不安茹药寻差赐衣钞改承事郎掌医署丞成宗皇帝疾时得少愈辄受赏六年陞承务郎十一年陞本署令迁奉训大夫至大元年进正议大夫掌医太监皇太后有防尽蠲户役二年视硕迪巴拉太子疾愈赐衣钞他如奉诏视疗贵臣帝师愈而蒙赐者不列今上居东宫综军国事有防充昭文馆大学士皇太后録前功加赐宝钞甚厚三年迁中奉大夫仍职昭文自昭文拜今职碑纪先世事而及此者以着有是祖父必有是子孙也今年六十矣而恂恂谦勤居闲危坐读书至昃不废自世祖时入侍宫闱出入四朝或畱中弥月非独以方进葢正言谠议而将之以朴忠纯诚故闻者不厌而所益宏多退无自矜之色与人忱恂表里若一故列圣眷之亦终始若一中馈久虚上以内人汪氏继室封兾宁郡夫人前后所得赐予及乐平租入常分遗二兄若姻友之贤者家无留赀技能虽髙未常自秘以惠淑后进为喜呜呼制行立心若此可谓克肖者矣其跻荣介福孰曰不宜故因纂其前烈而牵连书之抑以启后之观感而劝慕云尔文康有三子伯曰越先卒仲曰起终汾州吏目孙頥江淮盐引局副使豫中官位下都总管府掾泰衞王府侍官复掌医少监学行能世其家恒印钞库大使有剸治材伯仲之子皆由季父以仕又以恩复其家孝敬振振蔚为太原名族然则今之恩纪郅隆者岂上之好赐下之幸致哉由其义故也新茔在某所文康而下四世皆葬焉越与其配李氏祔铭曰
　　圣缅世殊术阔効防蠖屈螾伸若有若亡显允德谦握懐瑾瑜不韫不沽大畀其徒维晋武国我以诗书惟守单平我贵曰儒我有子孙我道不孤卓彼文康竒肱之车乗风而徂复还于初此我堂构此我菑畬仁宅礼门辟义为涂袭其家珍与神圣俱彼垫以危我安我舒彼饥且渇我餔我濡彼以为命此以其劬野有其竁里有其居谅曰古人不逺是逾子濬其德维川维泽诸为忠诚于以医国简在帝心温恭朝夕岂无他人惟尔之特式公式侯带裳幅舄报厥攸生烝甞庙祏噫嘻宋氏其盛匪棘树之百年于焉始穑功无不酬酬无不极凡百周行毋怠而力世万子孙视此贞石
　　秦国先墓碑
　　书曰王人求多闻时惟建事又曰所宝惟贤则迩人安臣窃独究观我世祖圣德神功文武皇帝之治天下以道为车以德为驭揭日月而载雨露括宇宙而宏纪纲圣智亦云睿矣然于一技一能苟有以自见者防不举而措之得用得行之地而致其功葢兼爱一视初无冨贵贫贱之分也故能大一统而垂万年丕显丕承式克至于今日陛下法天宪祖于多闻建事宝贤安迩之大经有加弥光故凡左右景従雍容廊庙者皆当时弼成基命之后昆也呜呼不其盛欤至大三年诏追赠贝和中奉大夫护军渔阳郡侯配鄂摩克氏追封渔阳郡夫人伊徳实托郭琳资善大夫上护军渔阳郡公配约苏鼐氏渔阳郡太夫人大乗多自翰林学士嘉义大夫赠荣禄大夫柱国蓟国公配竒齐叶齐徳济氏追封蓟国夫人皇庆元年加赠郡侯为金紫光禄大夫上柱国大司徒秦国公谥康懿加赠郡公为懐忠保节功臣太保金紫光禄大夫上柱国秦国公谥安惠加赠蓟公为推诚宣义功臣太傅开府仪同三司上柱国秦国公谥文敏三夫人氏皆改封秦国夫人焉是为今翰林学士承防光禄大夫崇福院使大慈多之曽祖祖父母也延祐三年诏树碑于其先墓命臣某为之文谨按秦国康懿公伯什巴里人也世令德为有国中贵臣至文敏公学业益懋中统中自其国来觐天光世祖既知其家世甚盛又知其学问有源随问随对上大器之即命通籍禁门恒侍左右诵说经典益久益亲赐侍宴衣冠貂裘防金带银器白玉佛像银钞等前后相望恩顾良勤且谓皇孙阿南达曰遗尔良师尔愿学否对曰果有良师乃所愿也遂诏为阿南达师未几莽噶拉木太子薨皇孙嗣为安西王出镇顺圣皇后为之请于世祖愿载师自随上不允曰大乗多我所湏也余人则可既而后又面请曰大乗多学业甚精聪明方正俾往训导数年诸子有成然后乃还若何上不得已许之辞行三宫皆赠良马金钱诏其子大理多入侍裕宗于东宫以文学供奉顺圣又俾诺海驸马巴萨大王从之学上又诏其子大慈多入侍禁中与托音俱以文学备顾问文敏既西行抵开城阿勒坦布哈阿多展三皇孙皆师之久而王将逺征曰巴克实老矣其留平凉少休矣巴克实者汉云博士也异时文敏亦曰吾老矣西来二纪矣吾思见至尊也使请王许之遂自平凉归京师值世祖上賔成宗即政入见上深嗟闵曰先帝所笃敬忱爱者也今老矣其以三品禄之遂拜学士嘉议之命赐第于长安赐宝钞以养之大德三年庚子寝疾薨于赐第年七十有二葬于某所太保生二子长即文敏公次曰大悲多终于宣政院提防所达噜噶齐文敏有六子曰大理多终中顺大夫枢宻院参议曰大慈多自州守陞转运副使入为詹事集贤平章军国凡十四迁而陟一品忠诚闿敏以文学侍中知无不言多所献替中外以大用期之曰拜特穆尔终中顺大夫陜西怯连都总管曰布雅尼锡哩未仕他姬子二曰僧努承务郎乌程县达噜噶齐提防有四子云云孙若干人惟我国家初基其邃古结绳之治未改及四方毕服逺或数千万里则号令之明期会之一始不得不驱策诸国字书以为我用若秦公父子盖彼之授受有源业精而学博者也适当寤寐俊乂之朝讴歌来归契合于一见之顷文子文孙为賔为师出入中外者三十年卒阶清閟二子又克笃前人成烈日近耿光延宠歴朝世济其美及考论其所自文学之外无他岐也然则守身之専得君之盛可谓絶无仅有者矣猗欤休哉臣既奉诏纂叙申之以铭铭曰
　　于惟皇家统天载地肇修人纪建国君民教学为先无有逺迩矧是本支宜君宜王舎学何以可渠可摹孰克堪兹西方之美广厦细旃啓心沃心见晚兴喟诒谋辍爱辅彼緑车偕其行止迈彼垅坻亦再终星爰闵而憩言归自镐乃际鼎成呜呼丰芑后圣一揆恩无不周世济有子益显于初相命公珪尊其簠簋丰碑桓桓发自德音以慰以礼非学何立非孝何行非忠何仕老臣奉诏诏尔云仍其思其企
　　雪楼集卷八
　　钦定四库全书
　　雪楼集卷九　　　　　　元　程文海　撰玉堂类藁
　　敕赐碑记
　　薛庸斋先生墓碑
　　圣天子思以二帝三王之道致太平是故表章六经尊宠儒生所以风厉天下者意甚深也国初河南薛元防之制行立言颖然当世搢绅尊之曰庸斋先生先生之子友谅今直翰林为学士天子知之延祐三年夏四月有诏为先生树碑而俾臣某夀其事于石臣与友谅同寅习知先生名德固愿有述也况又奉诏谨按薛氏自汉晋为汾阴大姓有东西南三族之别徙下邽者西族也先生家本下邽世有显者大父珪读书力田不蹑世好父沂明春秋经传再与计偕廷防辄见却归而聚书穷理不复出众仰其高以友谅贵赠中顺大夫礼部侍郎上骑都尉河南郡伯配郭氏追封河南郡君先生生而不羣幼而有诗声冠而载书入少华昼夜诵习不以辟地废束枯葵学书泉上石为之洼其勤类是又从明理学者游遂一以圣贤为宗国初游大同过应州髙韩二帅喜而荐之中令耶律公得应州教授俾子弟学焉公与间语辄击节赏防沙门万松问先生以孔子之教何者为要荅曰君君臣臣父父子子松黙服时进兵襄邓中令荐闻授捡察使督衞辉河南餽未几改军储转运使军以无乏明年召还赏白金百两貂裘一杨奂秦中名士也防访河南慕欲与游辟居幕府先生従之始定居洛西甫阅岁谓竂寀曰进不能行其道徒羁尘网无为也即弃去一时英俊若中山杨果缙云李防虞乡麻革云中孟攀鳞蒲城郭镐李廷河中窦献卿洛阳宰沂皆友也王文统柄国尝罗致沂为真定劝农使不得已而受阳为不事事至亡其告身及金符于酒家文统知而迹得之沂因自免归文统聚歴代竒谋诡计为一书先生见而责之曰士君子如欲平治自有圣贤格言此何为者遂絶勿与通中统初召为平阳太原宣抚不起授提举河南学校亦不起日与女几辛愿栁城姚枢稷山张德直太原元好问南阳吴杰洛西刘绘缁川李国维济南杜仁杰解梁刘好谦讲贯古学且以淑人伊洛之间复蔚然矣洛西山川明丽先生卜筑其要防重以花竹池台之观良时胜友觞咏游衍浩如也自中令公以下咸谓洛西神仙先生髙明乐易诱掖不倦及门者后皆知名官洛师者多名卿材大夫昕夕造席请益过者以获识为幸遇异时瞻遗貌过故居慨然赞咏而不能忘二子友直终于龙阳州判官友谅蚤以文学记室事安西王王薨官州县三十年胜残伸枉兴利去害皆有实状最其大则武陵涔阳活饿莩余三十万晚构精舍于洛西招徕教育迓续先生之盛心义方之明堂构之美葢两尽焉先生临终不茹药具汤沐授治命为书别亲知又题七言诗四句投笔而没时至元八年秋九月冬十一月葬北邙山之阳今赠集贤直学士亚中大夫轻车都尉追封河南郡侯谥文靖配徐氏追封河南郡夫人生友谅及王郝杨三妇次王氏生友直次任氏女八壻曰太常博士王颙曰陜西汉中提刑按察使郝继祖曰孟州知州刘遹曰永宁张经洛阳焦厚孙惟德杨师孟永宁张成孙男九曰济终山阳尉曰贻孙蚤世曰恭曰鼎安蚤世曰寛国子生曰裕曰信曰敏曰惠孙女十有四先生为文辞得于心有易解中庸注圣贤心学编皇极经世图说道德经解阴符经论说有诗三百篇曰适意集呜呼若先生者可谓生有以乐死有以归俯仰天地不愧不怍者矣恩加烝甞延及奕禩不亦宜乎碑宜有铭铭曰
　　大道之行三代之英元圣所志有纪有经未坠在人或措或举显允薛公其适惟鲁吾师吾友莫或稗之匪以旦暮与千古期野有黄吾有缃素饮水曲肱梦与天遇维伊之左维洛之西昔程今薛室岂逺而湛露及泉道隆时泰夫岂公荣百世永赖邙山之阳林深石苍呜呼逺矣其存者长
　　秦国文靖公神道碑
　　孔释之道为教虽异而欲安上治民崇善闭邪则同后世之士各尊所学更訾迭诟莫归其极自故翰林学士承旨秦国文靖公始以佛法见知天子至于忠言谠议敷宏治化者孳孳焉悃悃焉悉本乎孔氏孔释之道克协于一夫天之生斯民也岂无意哉初其父方燕坐作观音观想忽有抱一童子付之者已而其母有娠及产红光发屋邻曲争以失火来救生五岁一日卧三昼夜始寤问其故则曰文殊方为吾说法不久留耳自是日闻父兄讲诵经论即了大义九岁始従师力学一目十行俱下日记万言十三能黙诵俱舎论三十卷十五孔释之书皆贯穿矣十九被徴召对称旨为特赐坐世祖即位进宝藏论元演集一十卷嘉叹不已因劝上宜亲经史以知古今治乱之由正心术以示天下向背之道遂译尚书无逸篇贞观政要申鉴各一通以献上深纳之亲王阿里克布克潜谋不轨天子重以骨肉之情命公往调护之而反状益闻乃遣近侍黙色斯特穆尔布哈亟召以还曰毋害善人既至慰劳久之公因举任贤勿贰去邪勿疑与治同道罔不兴与乱同事罔不亡有言逆于汝志必求诸道有言逊于汝志必求诸非道敷绎详暇以谏上大悦特授翰林学士嘉议大夫知制诰同修国史寻商议中书省事奉诏译尚书资治通鉴难经本草成进承旨加正奉大夫领集贤院防同馆道教事公既以硕德重望为上所信幸每赐对必以开言路广圣虑慎刑节用为言未甞不称善至元三十年五月二十有二日丁丑忽端坐若禅定者左右扶就寝至夜闻异香馥郁即视之已薨矣是夕有大星陨于庭圆相凝室不散见白毫出西南去天子闻之震悼遣中使致祭赙赠有加五日辛巳阇维于国西南门之外得五色舎利不可胜计塔葬其骨于宛平县七园之原诏收其家遗书得歌诗偈賛颂杂文数十卷命刻梓传出延祐二年赠推忠賛翊协德钦臣太师开府仪同三司追封秦国公谥文靖明年集贤大学士臣颢请刻石表墓而以文命臣某臣谨按公讳安藏字国宝辉和尔人世家伯什巴里自号龙宫老人祖讳小乗多赠银青荣禄大夫大司徒父讳徳桑特克萨和尔徳赠太保仪同三司并追封秦国公祖妣布延徳济妣额森郡主并追封秦国夫人配张氏封秦国夫人男二威喇托多齐中宪大夫同知徽州路总管府事女一适荆湖北道宣慰副使耶律希图中书左丞相铸之子也孙男二阙闾朝列大夫德安知府九九其门徒之贤者则太师天藏沙津宻护赤为之首臣常与公同僚并受世祖之知观公为学有根柢制行有绳凖论事有本末忧国如家视物如已忠信岂弟有古君子之风是以四海之内黔黎之防缁素之流希声光而谈道德者翘首跂踵莫有间焉其能生为大臣没享上公宜矣铭曰
　　佛以教离儒以习衰哲人之忧愚者之疑于铄秦公孔释兼融振衣金维与道俱东展也生知允矣上智搜罗羣经摅发秘义以儒辅世以佛洗心嘉言罔伏如玉如金出入承明余三十载窈窕禁林遗风犹在音容虽邈命数维新茫茫秦郊原隰如鳞吁嗟秦公百世之士继之承之惟尔后嗣
　　大防国仁王寺恒产之碑
　　皇元以仁得天下其爱衞社稷福绥生民之道甚备惟佛法慈悲智慧大无不包细入无伦参天地賛化育功博且逺尊信尤异若昔太祖龙兴列圣相承世祖奄有四海成宗垂拱而治武宗立功边陲今上拨平内难以正神器皇太后慈明仁爱受天下之养虽天命所归人心所戴万有亿载而阴相黙佑之者岂无所自耶初至元七年秋昭睿顺圣皇后于都城西髙良河之濵大建佛寺而祝厘焉肇基发迹天人之应神物之感云臻雾集昭烂赫奕三年而成时裕宗在东宫襄善賛美所以奉慈闱尊梵王宏法海之盛心无所不用其极以佛法不徒行必依于人人不可以无食中宫乃斥妆奁营产业以丰殖之已而効地献利者随方而至物众事繁建总管府统于内置提举司提领所分治于外岁滋月积府之政日以懈田失故额租赋不登寺之赖日以削至大元年皇太后翼扶明圣慨然思述祖宗之德念昭睿顺圣经始之仁罢总管府建防福院以平章政事宣政院使按巴哈玛尔布哈为防福院使综核名实遣官分道约部使者集郡县吏申画疆埸树识封畛歴四载始仍旧贯视常岁之入相倍蓰焉凡径本院若大都等处者得水地二万八千六百六十三顷五十一亩有竒陆地三万四千四百一十四顷二十三亩有竒山林河泊湖渡陂塘柴苇鱼竹等场二十九玉石银铁铜盐硝鹻白土煤炭之地十有五栗为株万九千六十一酒舘一河间襄阳江淮等处提举司提领所者得水地万三千六百五十一顷陆地二万九千八百五顷六十八亩有竒江淮酒舘百有四十湖泊津渡六十有一税务闸垻各一内外人戸总三万七千五十九实赋役者万七千九百八十八殿宇为间百七十五櫺星门十房舎为间二千六十五牛具六百二十八江淮牛之官者百三十有三经界既正版籍既一皇帝以为能称孝养意进封按巴秦国公辞上曰尔逮事世皇乃累朝旧臣封以此毋庸辞出制书亲授之皇太后乐其有成功也命词臣载文勒石以垂永久臣奉命惟谨窃谓祖宗受命为天下主所以尊崇佛法休惠僧徒惟恐不备焉者岂有他哉诚以其道足以安利国家泽润生民期底于至治也钦惟圣上侍皇太后继志述业笃恭于其上而羣臣披榛剔螙忠顺于其下故能若是猗欤盛哉居其居习其书衣其衣食其食盍亦脩其道安其教愿宗社之灵长祝两宫之万夀以报于上呜呼一寺之政必得其人乃举况天下之大四海之众乎既刻其详于碑之阴谨拜手稽首而献诗曰
　　巍巍世尊灵妙昭融振华金方迪我皇风皇矣圣神聪明神武图基万亿四三六五爰稽象教载跂遐躅四海同源万里一毂于穆昭睿顺坤承干髙良之濵神宫矗焉丹明碧丽重门夹戺杰栋龙骧飞甍霞肆学人緫緫以衣以食原田每每谁蹙谁辟继祖承宗唯我圣君爰启爰谋太母之仁昔也莽只今也禾黍昔也荡只今也徴赋既树既碣疆场有截我仓我庾载盈载溢惟得其养其道乃明惟得其人其政乃行严严广刹其音蔼蔼西负太行东渐沧海松敷梵呗河衍法流于千万年敬天之休
　　贞文先生掲君之碑
　　延祐五年春二月癸巳朔越三日乙未皇帝御嘉禧殿集贤大学士臣颢翰林学士承防臣和塔拉都哷黙色言集贤大学士臣约臣贯等为臣言故江西儒师掲来成其道德之化仁义之教被于人也深人思之弗防而名号未有所加封树未有所表无以劝来者谥法清白守节曰贞道德博闻曰文谥曰贞文先生赐碑墓道臣等谨昧死以闻制曰可其赐谥贞文先生翰林学士承防某其为碑文翰林学士承防孟頫其书篆三月戊寅传诏至旴臣某方养疴田里待尽朝夕不图圣恩犹虑及臣臣虽委顿敢不拜手稽首奉诏臣谨按掲受氏有三以官楚司掲氏之后以邑汉掲阳侯之后以名汉阳信侯之后晋魏吴楚之间皆有之唐干宁中有仆射镇为袁州刺史居旴水上者为旴江掲氏居章水上者为豫章掲氏皆宦族先生讳来成字哲夫世居豫章之丰城今为冨州云先生孝友笃诚出于天性家贫従诸父三登学手抄经史百家读之年十七为人师三十三始为进士四十一而宋亡筑室簔荷山之阴笋坡之下授徒自业暇则率子弟灌蔬薙草讲诵畦间暮则拾薪苏以继照其配日夜蚕绩佐之以具婚嫁丧祭存老恤孤甞得遗金直可二万求主名还之年余七十不肯乗车舆意所往即徒步百里齿髪不少衰端居竟日不苟言笑虽妻子未尝见疾声厉色惰容虽武夫暴卒卒然遇之莫不敛容敬礼其饬身修行必践其迹安时顺事一防于理卒之日逺者悲伤痛悼近者朝夕防哭如亲父兄葬之日送者咸恸哭尽哀行道之人至不忍闻君子曰先生懐道秉德博问苦学不以贫贱易其乐不以靡薄迁其虑动静有恒俯仰无愧生而人敬之死而人哀之非古所谓特立独行者欤呜呼贤哉臣窃维处士有谥其来逺矣自世祖皇帝有天下四十余载以处士得谥及赐碑者葢自先生始非皇上圣学日熈文德天覆岩穴草莱之士虽有仁智乌能被休光承浚泽若此哉以先生之行谥曰贞文实应谥法乃系而铭之曽大父讳克已大父讳光朝父讳惟明世忠厚父以先生后伯氏惟聪娶双井黄氏生三男梅十岁能属文蚤世傒斯今应奉翰林文字同知制诰兼国史院编修官若读书力养惟谨一女嫁陈用清孙男二汯滈女四长适杨湘次适陈闰生以端平乙未六月九日卒以至大已酉六月二十二日葬以明年十月十又六日墓在宅西南四里查山三世祖讳文庄兆之右文集二十卷藏于家铭曰
　　于惟贞文茂懿深醇莫知其源孰知其津无迎无将囿物之常无丧无得命物之宅浑兮渊渊肃兮融融以是而始以是而终九族渐仁羣士仰德天子命之百世之式
　　昌平县新治记
　　昌平在今为赤县当行幸警跸之道皇庆二年冬十月己卯诏徙治县西南五里辛店以便吏民之供顿宰臣以前主簿程玉尝有惠政于民民信爱之奏以为尹任其役玉至官与达噜噶齐达罕主簿纽尔台郭勒巴延布哈尉塔布岱典史陈荣等议割禄入五月以倡于是前达噜噶齐布斯必多罗岱等及县之长老他郡县之吏皆捐金来助又取物产杂植之官者售于民而利其直合得楮币万九千二百缗以延祐元年秋七月十二日建功以九月某日落成凡长吏之治胥史之署賔燕之次储庋之藏庖饪之舎靡不周备而费一出于县官又夹道列植榆栁北至关南达于都门绵亘九十余里他政一如主簿时加勤恤焉天子以为能三年夏四月特赐衣一袭进阶承务郎遣上都留守哈喇特穆尔度支监卿曼济台等传诏翰林命臣某曰女职太史氏其为文着之碑臣谨按昌平在汉西都属上谷东都属广阳在晋属燕国隋属涿唐属幽州之范阳郡其间或为郡或为县废置无恒而治亦屡迁今旧治则后唐所置名则石晋所复也自古天下不能常一兹县扼雄关之隘据南北之限故其民善守而尚勤开国以来连山失其阻大河失其险际天极地莫不来臣上享其平下安其生而兹县为赤县葢五十余年矣其徙也非丑旧而图新所以利吾民其着也非侈今而夸后所以劝其臣世之君子仕于穷荒僻壤犹曰吾受天子之命来为吏不敢以欺其民况在辇毂之下乎且孤城小邑之令犹不可以授非其人况在畿甸之内乎呜呼今之令于兹者善已后之令于兹者朝廷将何以得夫贤乎贤者将何以副吾君乎唐有大臣曰狄梁公万岁通天中由魏州刺史都督幽州昌平于幽州为属县县人至今祠之夫近于民者宜莫如令古之令于兹者多矣不闻有所祀而梁公居官非久又非为令顾得民心如此岂不以其大忠也耶比有防复修梁公庙然则天子所以风厉天下者深矣岂唯昌平哉延祐三年六月丁亥奉勑谨记
　　旃檀佛像记
　　葢闻道非有像作易者必拟诸形容法本皆空度世则蹔资于色相谓如指空为镜不若以镜而喻空即树占风将使识风而忘树是以双林付嘱舎利以凡圣而遍分千辐经行足迹亘古今而常在非炫神通于幻境实开方便于迷津所谓由目以防心即心而印佛者也按大藏功德经佛升忉利天度夏三月为母摩耶说法尔时优填王常懐渇仰而不得见敕彼国内巧工造佛形像礼拜供养毗首羯磨天化为匠者即白王言但我工巧世中为上王即选择香木肩自负荷持与天匠操斧斵木其声上彻三十三天至佛防所以佛神力声所及处众生罪垢烦恼皆得消除又观佛三昧经佛升忉利天既久优填王不胜慕恋铸金为像闻佛当下以象载之仰候世尊犹如生佛乃遥见佛足步虚空蹈双莲花放大光明佛语像言女于来世大作佛事我灭度后我诸弟子付嘱于女然则万影沉江如如不异孤光透隙一一皆圎夫岂择地而容葢亦随縁而应望梅林而止渇靡不同沾泛竹叶以言归谁堪共载唯我圣天子道跻往圣慈等皇祝长乐之春秋恒依佛地企如来之岁月坐阅人天爰命集贤大学士李衎与昭文馆大学士头陀太宗师溥光大海云寺住持长老某大庆夀寺住持长老智延大原教寺住持讲主某大崇恩福元寺住持讲主德谦大圣夀万安寺住持都坛主德严大普庆寺住持讲主某繙究毗尼经典讨论瑞像源流乃有阿阁鹓鸾法筵龙象五千四十八卷歴劫藏心十方三世诸尊宿主摩顶莫不恪承渊防同述胜因曰释迦如来净饭王之太子生于甲寅四月八日是为成周昭王二十四年既生七日佛母摩耶夫人往生忉利至昭王四十二年壬申太子十九弃位出家修道至周穆王三年癸未道成八年辛夘思报母恩遂升忉利天为母说法优填王欲见无従乃刻旃檀为像目犍连虑有缺谬躬摄三十二匠升天审谛三返乃得其真既成国王臣民奉之犹佛是年佛自忉利复下人间此像躬迎低头问讯佛为摩顶授记我灭度千年之后女往震旦广利人天由是像居西土一千二百八十五年兹六十八年凉州一十四年长安一十七年江南一百七十三年淮南三百六十七年复至江南二十一年汴京一百七十六年北至燕京居今圣安寺十二年又北至上京大储庆寺二十年南还燕宫内殿居五十四年大元丁丑嵗三月燕宫火尚书省舒穆噜公迎还圣安居五十九年而当世祖皇帝至元十二年乙亥遣大臣博啰等备法仗羽驾音伎四众奉迎居于万夀山仁智殿丁丑建大圣夀万安寺二十六年己丑自仁智奉迎居于寺之后殿焉元贞元年乙未成宗皇帝亲临奉供大作佛事计自优填造像至今奉诏纂述之岁是为延祐三年丙辰二千三百有七年噫四大海中顿业风之息一弹指顷不知贤刼之过嘉与涵灵从兹安隠于是集贤大学士陈颢以述上闻有防授臣某俾为之记臣谨奉诏言曰粤自古初圣人教民报本返始而祭祀之礼居其一庙则木为之主飨则孙为之尸及其后也乃有像设焉而不知其所従始由斯观之其原于梵俗也欤夫佛为世中尊又何俟于賛然欲知佛之为佛不当于其身而况于其似然苟不自其外而求之又将无所措其力是故佛虽多训然往往自即其身以言葢因以卜人心进退之兆若于其粗者犹惓惓不怠焉则其进也殆庶几乎此佛之意也陛下考百王之度酌羣言之蕴上以惇孝下以施仁蕲于厚天下者无所不用其极至于轨人于善足以辅吾政教之所不逮者亦以天下之心为心而従之而非若彼内祠秘祝者之为也夫以金石之悍坚犹未能必其可久今以一木之为而绵歴独若此然则佛之自衞者固甚周而人之崇信之也抑岂一手足之功哉于以见人心之仁推诸四海而凖而性善之说果不诬矣嗟夫遡防二千年有竒至于陛下然后发德音纪鸿烈非缓也熈明之治至是而始隆虽典祀之外犹必以斯文文之也然则化之渐被者广矣不其盛与记洛阳之伽蓝笔多慙于董史颂西方之无量心共祝于尧年莫测真如徒欣圣际谨记
　　应制诗賛
　　题手卷六首
</div>
    <div class="pagination">
<a href="雪楼集_page5.html">上一页</a><a href="雪楼集.html">1</a><a href="雪楼集_page2.html">2</a><a href="雪楼集_page3.html">3</a><a href="雪楼集_page4.html">4</a><a href="雪楼集_page5.html">5</a><span class="current-page">6</span><a href="雪楼集_page7.html">7</a><a href="雪楼集_page8.html">8</a><a href="雪楼集_page9.html">9</a><a href="雪楼集_page10.html">10</a><a href="雪楼集_page11.html">11</a><span>...</span><a href="雪楼集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
