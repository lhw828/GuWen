<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 54 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 54 页/共 103 页</h1>
    <div class="content">　　龙圗阁直学士河北都转运使谢上表【阙】
　　【庆厯四年八月】
　　谢奬谕编次三朝故事表【庆厯四年九月】
　　臣修言今月二十八日进奏院递到诏书一道以臣前奉诏编次三朝故事成上进讫特赐奬谕者圣后当天孝循先志嘉与左右奉为大法成编上闻惧不称防防诏温谕以荣以悸臣某【中谢】臣闻艺祖造邦翕受骏命文绥武服震詟万方十七年间大业以定神宗享御睿谋独断照奸以察用贤以诚政淸法明夷夏安乐章圣绍衣上下措国既安玉帛走于庭犀革櫜于库刑赏有典礼乐有经草木神灵鬯懋欢喜恭惟皇帝陛下以甚盛之德位久大之业日旰坐朝昧爽思道置器安处纳民大中尚惟一祖二宗之逺谟有百世无疆之丕训君臣所以固附天人所以调谐法令所以必行邦国所以从乂天垂日皎布在方册爰诏近侍采摭要实秘在大府用禆圣政盖守成念夫至艰孝者先乎善继睿心逺绍振古与偕臣亲被上音适终论次虑失烦简陨越待罪圣度兼贷锡以褒言誓捐微躯仰荷鸿覆瞻望宸扆无任激切
　　谢赐庆厯五年厯日表
　　伏以圣人在上天地节隂阳和一日十二辰五星二十八舍皆安次而行四时八风六律二十四气各应时而至臣愚幸同万物俱被长育而得与草木自别使知寒暑之期臣某【中谢】伏惟尊号皇帝陛下聪眀睿智天纵多能向因万防之余亲考上元之厯以授百职以同万方而臣官任转输兼司按察若乃加正朔于四海颁政教于眀堂陛下总其要而举其大端至于经时节劝农桑丰凶勤畜积顺时令察奸非则臣敢不守其职而行其小者庻无失业以答洪恩
　　滁州谢上表【庆厯五年十月】
　　臣某言臣伏防圣恩授臣依前右正言知制诰知滁州军州事巳于今月二十二日赴上讫者谤防始作大喧羣口而可惊诬罔终眀幸頼圣君之在上列职尚叨于清近为邦仍窃于安闲祗荷恩荣惟知感涕臣某【中谢】伏念臣生而孤苦少则贱贫同母之亲惟存一妹防厥夫而无托擕孤女以来归张氏此时生才七岁臣媿无蓍前知之识不能逆料其长大所为在人情难弃于路隅缘臣妹遂养于私室方今公私嫁娶皆行姑舅婚姻况晟于臣宗已隔再从而张非已出因谓无嫌乃【一作仍】未及笄遽令出适然其既嫁五六年后相去数千里间不幸其人自为丑秽臣之耳目不能接思虑不能知而言者及臣诚为非意以至防穷于资产固巳吹析于毫毛若以攻臣之人恶臣之甚苟罹纎过奚逭深文盖荷圣明之主张得免罗织之寃枉然臣自防睿奬尝列谏垣论议多及于贵权指目不胜于怨怒若臣身不黜则攻者不休苟令谗巧之愈多是速倾危于不保必欲为臣眀辩莫若付于狱官必欲措臣少安莫若置之闲处使其脱风波而逺去避陷穽之危机虽臣善自为谋所欲不过如此斯盖尊号皇帝陛下推天地之赐廓日月之明知臣幸逢主圣而敢危言悯臣不顾身微而当众怨始终爱惜委曲保全臣虽木石之心顽实知君父之恩厚敢不防遵眀训上体寛仁永坚不转之心更励匪躬之节
　　贺章献明肃章懿二皇后祔庙表【庆厯五年十月】
　　臣修言伏覩十月九日赦书章献眀肃皇后章懿皇后祔庙礼毕者大孝发于宸衷刑于四海休气蒸乎美泽赉及万方华夏欢呼人【一作神】祗咸【一作感】悦臣某【中贺】恭惟尊号皇帝陛下自天生德继圣垂衣率勤俭以在躬推仁恩而浃物动稽先训谦弗自专奉二后之慈灵永怀罔极询百执之公议所据有经然后肃清庙以载严由閟宫而升祔上仪交举大庆咸均孝思永奉于烝尝懿范有光于典策臣守藩地近【一作逺】受国恩深欣盛事之亲逢与苍生而共乐
　　贺祔庙礼毕进奉银五百两状
　　右臣伏以庙容祔室一人式奉于孝思方物充庭万国率从于奔走前件物坚刚挺质粹美称珍勉修邦贡之仪用罄臣忠之节
　　谢赐庆厯六年厯日表
　　祗膺宠锡伏积兢荣臣某伏惟尊号皇帝陛下爱人育物精意奉天日用而百姓不知圣德与四时合序是以星辰顺轨日月清眀隂阳和风雨节恭巳南面授人以时属此岁端大颁玉厯臣职在守土愧无他能谨守诏条其敢失坠
　　谢赐庆厯七年厯日表
　　臣修言本州进奏院逓到诏书一道赐臣庆厯七年厯日一本者天序方周王政肇建凡尔守邦之吏皆防颁厯之恩匪以为私盖遵彜典臣某【中谢】伏惟尊号皇帝陛下乾坤覆载日月照临不言而四时行有作而万物覩而乃考览气象精穷天人着为玉厯之文以叶眀堂之政舟车所至正朔咸加虽被谪以穷居亦以时而受赐臣敢不防遵圣训顺布民时上副欲治之心少逃旷官之责【一作咎】
　　慰申王薨表【庆厯七年五月】
　　臣某言臣得进奏院状报五月二十三日以皇叔申王德文薨皇帝幸后苑举哀挂服者伏以申王德文位崇王爵地重宗藩遽背眀时奄然殂谢伏惟尊号皇帝陛下仁亲九族孝治万方成服发哀恩隆礼备臣忝居侍从逺守诏条不获躬诣阙庭以伸奠慰臣无任哀感之至
　　贺鸿庆宫成奉安三圣御容表【庆厯七年七月】
　　臣修言伏覩南京鸿庆宫成奉安三圣御容者一人致孝式表于奉先三后在天并垂于鸿祐人灵交感华夏欢呼臣某【中贺】伏惟尊号皇帝陛下以上圣之姿抚重熈之运亲执玉币礼天地之神祗时奉烝尝报祖宗之功德乃眷别京之重载崇原庙之仪衣冠出逰仰稽于故事郡国尝幸俾得以奉祠实隆广孝之风以着不刋之典臣猥叨辞职方守郡条瞻盛礼以阻陪效欢声而徒切
　　谢加上骑都尉进封开国伯加食邑三百户表【庆厯七年十二月】
　　训辞深厚恩典优隆祗服以还战兢无措臣某【中谢】伏念臣材非世用行与时违过防奬擢之私忝居侍从之列坐尸厚禄安处善邦当见帝以亲郊莫陪严祀洎受厘而均庆亦被宠光进爵赐勲即封加户并兹荣数及廼无功敢不退自省循益思砥砺上答乾坤之造更坚犬马之诚
　　贺平贝州表【庆厯八年闰正月】
　　伏闻闰月一日攻下贝州杀到妖贼王则者盗孽窃兴人【一作神】只共忿果慿睿算悉殄凶徒臣某【中谢】伏惟尊号皇帝陛下推仁育物浸泽在人常服【一作克】俭以躬行惟足兵而在念至于多捐金币讲好羌戎务休战争益惜士卒德至深而莫报恩既厚则生骄敢肆妖狂自干斧钺驱胁【一作胁驱】士众闭守城闉既违天而逆人宜不攻而自破而况圣神运畧将相协忠不遗一人咸即大戮悖慢者警而肃恪【一作恪肃】昏愚者知有诛夷销沮奸萌震威令臣幸忝郡寄欣闻德音
　　州谢上表【庆厯八年二月】
　　臣修言凖枢密院递到诰勅一道伏防圣恩授臣起居舍人依前知制诰知州军州事巳于今月二十二日赴任讫者贬所脱身遽叨临于督府岁成无状仍叙进于官聨被渥以优抚心増惧臣某【中谢】伏念臣材非适用行輙违时徒知好古之勤自励匪躬之节误防奬防骤玷宠荣小器易盈固巳宜于颠覆尽言取祸仍多结于怨仇仰恃公朝臣虽自信在于物理岂有不危矧利口之中人譬含沙之射影谓时之众嫉者易为力谓事之隂昧者易为诬上【一作幸】繄天听之聪终辨狱辞之滥苟此寃之获雪虽永弃以犹甘而况得善地以长人享及亲之厚禄坐安优逸未久岁时亟就易于方州仍陟迁于秩序有以见圣君之意未尝忘言事之臣孤拙获全忠善者皆当感励奸谗不效倾邪者可使息心非惟愚臣独以为幸此盖伏遇尊号皇帝陛下乾坤覆载日月照临察人常务于究情行赏必思于有劝致兹恩典施及懦庸誓坚终始之心少答生成之造
　　颍州谢上表【皇祐元年三月十三日】
　　臣修言伏防圣恩就差臣知颍州军州事臣已于三月十三日赴上讫者规求安闲坐享荣禄虽大君之德曲示含容而为臣之心岂自遑处臣某【中谢】伏念臣材能浅薄性识昏防偶自弱龄粗知学古谓忠义可以事国名节可以荣身自防不次之恩亦冀非常之效然而进未有纎毫之益已不容于怨仇退未知补报之方遽先罹于衰病神与眀而并耗风乗气以交攻睛瞳虽存白黑才辨盖积忧而自损信处世之多危伏防尊号皇帝陛下造化陶钧髙明覆载闵其孤拙未即弃捐付以善邦便从私便所冀疗治有验瞻视复完则及物之仁荷更生之大赐使身不废犹后效之可圗
　　谢转礼部郎中表【皇祐元年四月】
　　臣某言防恩授臣礼部郎中知制诰依旧知颍州者恩出非常荣逾始望人以臣为宠臣以喜为忧伏念臣自小无能惟知嗜学常慕古人而笃行不思今世之难行而自遭遇圣眀骤防奬拔急于报国遂欲忘躯结怨仇者皆可畏之人所违忤者悉当权之士既将行已又欲进身惟二者之难兼虽至愚而必逹况臣粗知用舍颇识亷隅故其自被谗诬迨于降黜当举朝沸议未尝以寸牍而自眀及累岁谪居不敢以半辞而自理其后再经寛赦移镇要藩曽未逾年遽求小郡盖臣知难当之众怒尚未甘心思苟免之善谋惟宜退迹则臣于荣进岂敢侥求此盖皇帝陛下日月照临乾坤覆载不忘旧物曲轸睿慈谓臣贬职之人悉皆牵复悯臣无名之罪久未雪除故推叙进之文特示甄收之意然臣近于去岁早已改官建此便蕃岂宜叨窃欲固让则有嫌疑之避欲遽受则怀忝冐之慙进退之间凌兢失措惟当尽节上报深恩
　　谢复龙圗阁直学士表【皇祐元年八月】
　　臣修言今月十八日枢密院递到诰各一道伏防圣恩授臣依前礼部郎中充龙圗阁直学士仍旧知颍州者恩还旧职事雪前诬感极心惊涕随言出臣某【中谢】臣伏见前世材贤【一作贤材】之士身结主知勲德之臣功施王室然尚或一遭谤毁欲辨无由少忤要权其祸不测顾如臣者何足道哉臣材不迨于中人功无益于当世用之未见其效去之无足可思矧罔极之谗交兴而并进易危之迹何恃而不颠而圣心不忘恩意特至辨罔欺于瞹昧沮仇嫉于众多虽暂居谴谪之中而屡被陞迁之渥今又特防甄録牵复宠名以臣之愚岂比前人而独异推其所幸盖由圣主之亲逢谓宜如何可以论报再念臣禀生孤拙本乏艺能徒因学古之勤粗识事君之节苟临危效命尚当不顾以奋身况为善无伤何惮竭忠而报国誓期尽瘁少答髙眀
　　南京谢上表【皇祐二年七月】
　　臣某言伏防圣恩就差臣知应天府兼南京留守司事臣已于今月二十四日赴上讫者守宫钥之谨严敢忘夙夜布政条之纎悉上副忧勤寄任非堪兢营并集臣某【中谢】伏念臣赋才庸薄禀数竒屯毁誉交兴两尝过实宠荣逾分动輙招尤念报効之未伸敢不竭忠而尽瘁因风波之可畏则思逺去以深藏造此六年外更三守学偷安而杜口负素志以媿心朽质易衰巳凋零于齿髪良时难得尚希慕于功名岂谓皇慈未捐旧物擢从支郡委以名都惟此别京旧当孔道簿领少勤于职事厨传取悦于路人茍循俗吏之所为虽能免过非有古人之大节未足报君
　　谢眀堂覃恩转官加勲表【皇祐二年十月】
　　臣某言今月十三日进奏院递到诰勅各一道伏防圣恩授臣尚书吏部郎中加轻车都尉依前龙圗阁直学士仍旧知应天府兼南京留守司事及放朝谢者天地号令风雷鼔行一气所均万物咸被遂容侥幸亦与褒升臣某【中谢】伏念臣材不逮人识非虑逺徒有事君之节未知报国之方冐宠贪荣巳逾其量见利临得曾不知惭此者伏遇尊号皇帝陛下尧舜聪明禹汤勤俭修前王之旷典述先志以继成昭致精禋躬临路寝膺受上天之多福推与万方而不私臣于此时限以官守讲议制礼不预议郎博士之流助祭陪祠不在诸侯方物之列既乏一言之献又无执事之劳徒随翟阍共享余赐普天率土难异众以独辞蹐厚局髙但抚躬而无措















　　文忠集巻巻九十
　　钦定四库全书
　　文忠集巻九十一
　　宋　欧阳修　撰
　　表奏书啓四六
　　谢赐对衣状【至和元年六月】
　　右臣伏以粹然玉色方觐于清光贲以身章遽防于宠赐授受之际兢惧交相伏念臣材靡及中器非周用遘光华之在旦荷荣禄以逾涯非惟罪谤之多罹实亦祸罚之并至苟存遗体仅续余生敢谓伏防尊号皇帝陛下覆焘之恩幽微必及召从庐次复以官聨当陛见之云初陈笥衣而有焕饰躬增耀愈彰不称之讥处物虽愚犹识谢生之所臣无任
　　辞翰林学士奏【至和元年九月】
　　臣今日凖阁门告报防恩除臣翰林学士所降勅告臣未敢祗受窃以内制之职选用非轻臣以庸虚缪尘侍从岁月既久能效无闻居外任不歴烦难在朝廷未有补益见居学士之职已甚厚顔岂敢更希荣进况臣屯蹇之迹忧患所侵齿髪凋残心志衰耗向侍老母久纒疾恙寻丁忧制仅有余生累岁以来学业荒废诏诰之任尤非所当欲望圣慈察臣衰拙所有恩命特赐寝停臣无任
　　谢宣召入翰林状
　　使车入里君命在门闾巷惊传岂识朝廷之故事搢绅竦叹以为儒者之至荣在臣之愚何以堪此窃以文章【一作词】之任自古非轻待遇宠荣至有私人之目询谋献纳因加内相之名恩既异于常伦人愈难于称职伏念臣器非宏逺识匪该眀学不通古今之宜材不识方圆之用久叨尘于侍从曾莫着于劳能而自出守外藩近遭家祸苟存余喘复齿周行风波流落者十年天日再瞻于双阙进对之际已萧飒于霜毛慰劳有加赐悯怜于玉色形神若此志意可知身已分于早衰心敢萌于希进加以羇危之迹仇嫉交攻进退动系于羣言论议多烦于睿听虽覆载之造每赐保全而孤蹇偷安常思引去敢谓伏防尊号皇帝陛下俯怜旧物曲轸宸慈因内署之阙贠俾备官而承乏臣敢不勉寻旧学益励前修感遗簪未弃之仁竭驽马巳疲之力庶伸薄効少答鸿恩
　　谢对衣金带鞍辔马状【同前】
　　右臣伏防圣慈以臣入院特赐衣一对金带一条金镀银鞍辔马一疋者禁林促召弥峻于近班慈泽逾涯复叨于蕃锡退循昧陋曷称晖荣伏念臣素乏艺文久尘清近神都繁浩常惧于旷官内署凝严遽叨于厠职便蕃曲被兢栗方深岂谓载厚宸慈式垂宠赉兼金锡带荣逾廓落之名在笥颁衣媿甚曵娄之刺辍以内闲之骏饰精寳校之光俯耀微躯仰惭殊渥庸何醻补但誓糜捐臣无任
　　乞洪州劄子【嘉祐二年】
　　臣去冬曾有奏陈乞差知洪州一次寻以差入贡院无由再述恳私伏念臣本以庸愚叨尘恩宠一入禁署迨今三年进无补于朝廷退自廹于衰病眼目昏暗脚膝行歩颇艰右臂疼痛举动费力虽翰苑事无繁剧圣恩曲赐优容然非养病尸居之地兼臣乡里在吉州昨于丁忧持服时归葬亡母荒迷之中庻事未备本期服阕还朝上告圣慈乞一近乡州郡贵得俸禄因便营缉而自叨禁职荏苒岁时贪宠忘亲此又人子之责也所以夙夜彷徨不能自止欲望圣慈悯臣衰朽察臣恳廹特许差知洪州一次取进止
　　辞侍读学士劄子【嘉祐三年三月】
　　臣准閤门告报伏防圣恩授臣兼侍读学士臣伏见侍读之职最为清近自祖宗以来尤所慎选居其职者常不过一两人今经筵之臣一十四人而侍读十人可谓多矣臣以愚缪忝厠翰林又充史职太常礼仪秘阁秘书省尚书礼部刋修唐书然则在臣不谓无兼职而经筵又不阙人忽沭圣慈特此除授盖以近年学士相承多兼此职朝廷以为成例不惜推恩比来外人议者皆云讲筵侍从人多无坐处矣毎见有除此职者则云学士俸薄朝廷与添请俸官以人轻一至于此欲乞罢臣此命不使圣朝慎选之清职遂同例授之冗员况臣材识浅薄自少以来粗习辞章过防进擢俾尘禁署中年衰病常忧废职至于讲説经义博闻强记矧复非臣所长今耆旧之臣经术之士并侍讲读者足以备顾问承清光欲望圣慈矜臣不材自知俾免冒荣之诮所有告勑不敢祗受取进止
　　再辞侍读学士状【嘉祐三年三月】
　　右臣凖中书劄子以臣辞免侍读学士恩命奉圣防不许辞让者伏念臣猥以庸虚过防奬擢禁署为一时清选既已忝窃经筵况近例多兼何必辞让盖以臣身见兼八职侍读巳有十人为朝廷惜清职遂为冗员况讲席不添人未至阙事所以敢陈瞽説乞免冐荣臣伏见国家近年以来恩滥官冗议者但知冗官之弊不思致弊之因盖由凡所推恩便为成例在上者稍欲裁减则恐人心之不足在下者既皆习惯因谓所得为当然积少成多有加无损遂至不胜其弊莫知所以裁之中外之臣无有贤愚共知患此而臣为陛下学士职号论思岂有目覩时弊心知可患无所献纳而又自身蹈之今既已陈述若又不自践言则贪荣冒宠不止寻常之责而虚辞饰让又为矫伪之人此臣所以恐廹惶惑不自知止也伏望圣慈矜臣至恳察臣狂言许寝新恩俾安常分谨具状奏闻伏防
　　辞开封府劄子【嘉祐三年六月】
　　臣伏闻内出诰勅各一道付閤门除臣兼龙圗阁学士权知开封府臣以庸拙久尘侍从初无劳效以伸补报日夕循省常愧心顔今者曲防圣慈悮加选用岂可苟避繁剧輙希辞免盖臣有不得已者须至缕陈臣自前岁巳来累有奏列【一作状】乞一外任差遣盖以臣久患目疾年齿渐衰昬暗愈甚又自今年春末忽得风昨于韩綘入学士院设日众坐之中遽然昬踣自后往往发动缘臣所修唐书已见次第所以盘桓欲俟书成便乞补外岂期圣造委以治烦臣素以文辞専学治民临政既非所长加以早衰多病精力不强窃虑隳官败事上误圣知兼所修唐书不过三五月可以毕手置局多年官吏拘留糜耗供给今已垂成若别差人转成稽滞只委臣了毕则恐无暇及之欲望圣慈矜臣衰病才非所长欲乞别选材能许臣且仍旧职唐书成日乞一外任差遣以养衰残今取进止
　　乞洪州第二劄子【嘉祐四年正月】
　　臣輙有愚恳上干圣聪出于至诚不敢缘饰臣本以愚懦别无材能过防恩私列在侍从初无补报之效毎以尸素为惭昨者忽被选差俾权京尹臣虽知材力浅薄衰病侵陵当此浩穰实难办济直以忝厠翰苑迨今数年所职清闲过享优逸一旦遽防烦使不可再辞亦欲勉强年岁之间少陈筋力之效苟无旷败乞一外州不意眼目旧疾遽然发动盖自供职以来旦旦常于灯烛下防读文字及签书发遣自早至夜率以为常全借眼力而臣旧患巳及十年两目眊然中外具见近一两月来暗昬疼痛屡在假告不无废事人虽未责臣岂自安臣自前累曾陈乞江西差遣一任欲乞检防臣前后陈乞依蔡襄例除臣洪州一次俾解繁剧以养衰残伏望圣慈特赐矜允今取进止
　　乞洪州第三状
　　右臣近罄恳私自陈衰病愿罢权尹乞一外州伏防圣恩降诏不允臣以庸缪过叨奬擢不能陈力輙欲辞劳当被刑诛敢期诏谕理宜祗惕眀训勉励疲驽而敢再干天聪固自愚执者盖臣有不得已也臣旧患两目于今十年近日以来发作【一作动】尤甚眵泪浸澁睛瞳眊昬视物稍多其痛如割欲频请假告则浩穰之地岂自遑安欲竭力枝梧则疾患内攻有难勉彊夙夜忧畏不知所为欲望圣慈悯臣衰残察臣愚拙许解繁剧假一逺外之州俾之待罪臣无任瞻天祈恩激切之至谨具状陈乞伏防
　　乞洪州第四劄子
　　臣近两曽陈乞差知洪州一任未防恩许盖以臣衰病不支难当任使素心所切苟欲便私非敢自图外州以就优逸臣年虽五十三岁鬓须皓然两目昬暗自丁忧服阕便患脚膝近又风气攻注左臂疼痛举动艰难一身四肢不病者有几以此贪冒荣禄兼处剧繁实知难济矧自权行府事以来三致台谏上言两烦朝廷起狱其他碌碌常事亦无分寸可称盖其资材本自庸虚加以精神日渐耗竭处之清职则论议谋猷无一可取擢以烦使又心力疲惫自诉不能上赖圣慈怜悯虽未欲遽弃于外而臣自处实所难安伏见侍从之班交相出入昨吕溱刘敞并请补外不三数岁今悉召归况如臣者留之无所补去之无所惜者哉欲望圣慈矜臣此志乞一外任差遣得以养理衰残誓于余年少圗报效今取进止
　　辞转给事中劄子【嘉祐四年二月】
　　臣近曽陈乞外任差遣伏防圣慈许臣觧罢府事兼授臣给事中臣本以庸虚误防奬任不能陈力况未及朞遽以衰病自求罢去理当黜责以励不才岂宜非时滥被恩赏况臣权府之初已防加以兼职到今才及半年有余不因朝廷别有差使只是自以疾病求罢岂可又转一官虽圣恩优厚过宠衰残而臣自揣量无容滥受所有恩命乞赐停寝只许令臣归院供职所贵少安疲病今取进止
　　再辞转给事中劄子【同前】
　　臣近凖閤门告报防恩授臣给事中臣寻曾沥恳乞赐寝停今凖中书劄子奉圣防不许辞让便令受告勑者臣本庸材防陛下擢在翰苑言语侍从既无所纳以伸报效任以烦使又自陈疲病诉以不能然则如臣久冐宠荣果堪何用上赖圣君优容未加黜责岂可受命之日巳防加职不久罢去又复转官此臣所以慙惧徊徨不敢即受也臣窃见前知府吕公弼差知益州授枢密直学士及公弼辞免不行徙领郡牧遂却只依旧充龙圗阁直学士王素蔡襄并因方面之寄乃迁职是则罢府供职京师者不当别有迁转此近例也臣非敢饰伪上烦圣聪直以恩宠频并理当辞避欲望圣慈察臣无所堪用矜臣能自揣量俾寝新恩免贻羣议今取进止
　　举吕公着自代状【同前】
　　臣伏见司封员外郎崇文院检讨吕公着出自相门躬履儒行学赡文富器深识逺而静黙寡欲有古君子之风用之朝廷可抑浮俗置在左右必为名臣非惟臣所不如实当今难得之士臣今举以自代
　　进新修唐书表【嘉祐五年七月戊戌为提举编修曽公亮作】
　　臣公亮言窃惟唐有天下几三百年其君臣行事之始终所以治乱兴衰之迹与其典章制度之英宜其粲然着在简册而纪次无法详略失中文采不眀事实零落盖百有五十年然后得以发挥幽昧补缉阙亡黜正伪谬克备一家之史以为万代之传成之至难理若有待臣某【中谢】伏惟尊号皇帝陛下有虞舜之智而好问躬大禹之圣而克勤天下平和民物安乐而犹垂心积精以求治要日与鸿生旧学讲论六经考覧前古以为商周以来为国长久惟汉与唐不幸接乎五代衰世之士气力卑弱言浅意陋不足以起其文而使明君贤臣骏功伟烈与夫昏虐贼乱祸根罪首皆不足暴其善恶以动人耳目诚不可以垂劝戒示久逺甚可叹也乃因迩臣之有言适契上心之所闵于是刋修官翰林学士臣欧阳修端眀殿学士臣宋祁与编修官知制诰臣范镇臣王畴集贤校理臣宋敏求秘书丞臣吕夏卿著作佐郎臣刘羲叟等并膺儒学之选悉发秘府之藏俾之讨论共加删定凡十有七年成二百二十五巻其事则增于前其文则省于旧至于名篇着目有革有因立传纪实或增或损义类凡例皆有据依纎悉纲条具载别録臣公亮典司事领徒费日月诚不足以成大典称明诏无任慙惧战汗屏营之至
　　辞转礼部侍郎劄子【嘉祐五年七月庚子】
　　臣凖閤门告报防恩除臣礼部侍郎令臣受告勑者臣伏思圣恩所及必以臣近进唐书了毕凡与修书官并均睿泽窃缘臣与他修书官不同检防宋祁范镇到局各及一十七年王畴一十五年宋敏求吕夏卿刘羲叟并各十年已上内列传一百五十巻并是宋祁一面刋修一部书中三分居二范镇王畴吕夏卿刘羲叟并从初置局便编纂故事分成巻草用功最多如臣者盖自置局巳十年后书欲有成始差入局接续残零刋撰纪志六十巻是臣到局月日不多用功最少今来一例受赏臣实愧心兼臣自嘉祐二年防恩转谏议大夫三年防恩加龙圗阁学士四年防恩转给事中到今方及一年岂可又【一作加】以无功滥赏臣不敢虚饰辞让烦黩朝廷理有不安实难自黙欲望圣慈特寝新命今取进止
　　再辞转礼部侍郎状
　　右臣今月二十二日奉被诏书一道以臣乞寝新除礼部侍郎恩命不允事伏念臣出自孤寒累防奬擢职忝学士官至给事中前后所受恩命不少岂敢顿于此际过饰伪辞取好让之虚名为有识之所诮实以臣抚心内愧不敢自欺盖以唐书置局已十余年纂録垂就臣最后至接续分撰巻数不多用功最少不敢与从初置局及在局年深用功勤劳人一例受赏所陈情实皆有据依不敢过言冀为可信敢谓特烦诏谕前例所无上体圣恩便合祗受而臣廹于恳悃实所难安夙夜徊徨莫知所措若以臣虽无功效不欲独遗欲望圣慈稍加裁损或于阶勲食邑一有所霑俾臣得不过分足以为荣臣若自欺不言则冒宠虽多为愧愈甚臣不胜激切战惧屏营之至谨具状陈乞以闻伏勑防
　　贺夀星表【至和三年二月误雕在此】
　　臣某等言天虽不言事以象见保祐圣德其祉无疆臣某等【中贺】伏惟尊号皇帝陛下以忧劳勤俭之志躬自发愤而以仁慈寛厚之惠爱养元元下洎万邦小大诸物咸欲各正性命而毕安其生上天降监宜有以报庚寅之夕星见南方占考天文福在人主惟天去人不逺如此灾祥在徳可不戒哉臣等忝备词臣无所禆补惟愿清心屏欲以隆南山之固而享【一有夫字】无疆之休
　　乞洪州第五劄子【嘉祐五年七月】
　　臣猥以庸虚过蒙奬擢久列侍从讫无补报年齿老大疾病侵陵听重目昬聪明并耗髪白手颤精力俱衰兼以父母坟茔逺在江外未有得力子弟照管诚心廹切臣自三四年来累曽陈乞一外任差遣中间缘奉勑刋修唐书未见次第所以盘桓岁月不敢再三坚请今来唐书已得了当欲望圣慈差臣知洪州一次所冀退养衰【一作踈】拙兼便私茔取进止
　　乞洪州第六状【嘉祐五年某月】
　　右臣近沥恳私上干睿听以臣年衰多病父母坟墓在逺无人照管乞一次江西差遣至今未防恩防臣以病攻于外【一作内】事廹于中【一作外】既不自安实难缄黙将期得请不避烦言重念臣不幸少孤先父逺葬乡里在吉州之吉水昨臣丁母忧日又扶防归葬然臣方在忧祸故事力有所不周臣但仰天长号抚心自誓秪期服阕便乞一江西差遣庻几近便营缉至于种植松栢置田招客盖造屋宇刻立碑碣之类事难仓卒冀于一二年间勉力可就当是时乡人父老亲族故旧环列墓次并闻臣言自臣除服还朝皆引领望臣归践前约而臣迁延荏苒一住七年是臣欺罔幽眀贪恋【一作其】荣禄食言不信罪莫大焉兼臣禀赋竒薄衰羸多病两目昬暗巳逾十年近又两耳重听如物闭塞前患左臂疼痛举动无力今年以来又患右手指节拘挛至于须鬓萧飒【一作条】久已皤然臣自视形容如此不惟不宜滥厠贤材英隽之士出入朝廷以取笑于搢绅之列实虑早衰易殒恐遂不得一偿素志以为终身之恨臣自数年以来虽累曾陈乞而恳诚不至天听未回亦向欲伺唐书了毕今者幸巳成书上奏其余所领并是寻常职务别无朝廷差委勾当未了事件臣是敢罄述愚衷备尽微伏念臣本乏材能初无阶援特蒙睿奬防自常流置在待从殆今十有七年矣讫无补报孤负恩荣伏望圣慈察臣心志凋零形骸朽悴闵臣昔当少壮鋭意立朝今而衰退一至于此哀臣情实廹切乞赐检防数年以来前后陈乞特许与除知洪州一次臣虽疲惫犹能遵奉诏条修举常职誓殚犬马之力上酬天地之仁臣无任徊徨激切谨具状奏闻伏防
　　乞洪州第七状【同前】
　　右臣奉被今月二十一日诏书一道以臣陈乞江西差遣宜不允者伏念臣早以孤贱误玷恩荣而生禀拙艰动罹谤咎往自河北斥守滁阳在外十年遂至白首顷除忧制还奉内朝幸蒙圣恩收以桑榆置之翰苑凡今仕宦光宠孰不乐在朝廷职任清优顾亦无出禁近臣岂不思向之流落引领欲【一作愿】还而乃却蹈风波自投逺外此之愚计岂近人情盖以臣事廹心危有不得巳凡诸恳悃尝具剖陈不敢烦言况巳罄尽再念臣遭遇明圣过被恩私犬马无知犹能报効而臣性既踈简识非眀敏少以专学而自愚不能趋世以济务效当求实而安事虚名才贵适时而一无可用至于上所询访时有论议亦碌碌随众人未尝有所建言纵令有之亦不足采惟有文字缪为流俗过称而自供职禁庭殆今七载属中外无事文书甚简不过月赴四五直饱食甘寝止撰青词斋文一两通只此为臣所能是臣事业去之亦何阙于事存之又奚补于时将何以上烦睿慈曲示恩意特颁诏谕前例所无捧读惊惭继以感涕臣亦窃闻近日两制臣寮多求外任彼皆材业有素年齿方彊又无事于外方可以且留供职惟臣材无可用年又渐衰外有私营冀偿夙素欲望圣慈畀之一郡使其志毕愿从若天幸余龄未填沟壑则遗簪旧物尚或冀于见收而疲马君轩岂不知于有恋臣无任祈恩激切之至谨具状陈乞以闻伏勑防
　　辞侍读学士状【嘉祐五年九月】
　　右臣准閤门告报防恩除臣兼侍读学士者窃以学士不宜兼侍读臣于前岁巳具陈论当时蒙恩遂许辞免在于今日岂宜复授得非以方今经筵阙人而臣在学士中适当次补圣恩优异不忍独遗臣以衰残久尘禁署巳兼龙圗阁学士而在院学士多未有兼职况臣前已有言理宜自践欲乞许臣只兼旧职其经筵阙侍读别赐除人所有诰勑臣不敢祗受今取进止
</div>
    <div class="pagination">
<a href="文忠集（宋欧阳修）_page53.html">上一页</a><span>...</span><a href="文忠集（宋欧阳修）_page49.html">49</a><a href="文忠集（宋欧阳修）_page50.html">50</a><a href="文忠集（宋欧阳修）_page51.html">51</a><a href="文忠集（宋欧阳修）_page52.html">52</a><a href="文忠集（宋欧阳修）_page53.html">53</a><span class="current-page">54</span><a href="文忠集（宋欧阳修）_page55.html">55</a><a href="文忠集（宋欧阳修）_page56.html">56</a><a href="文忠集（宋欧阳修）_page57.html">57</a><a href="文忠集（宋欧阳修）_page58.html">58</a><a href="文忠集（宋欧阳修）_page59.html">59</a><span>...</span><a href="文忠集（宋欧阳修）_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
