<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 16 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 16 页/共 37 页
  </h1>
  <div class="content">
   赠蒋郎中致仕序
　　永乐初太宗皇帝鋭意文艺之事诏求天下善书者得朱晖等若干人辟文渊阁处之尽出法书名帖俾增益所未至盖欲追古人而过之也晖字庭晖后复姓蒋氏即郎中也其书法率更清劲温润众皆让其能上常取诸人书亲阅而次第之庭晖必在甲乙之选每防称奬受赐赉遂选入内阁凡制诰典册及诸宻务皆命之书庭晖勤愼端确未甞有漏言亦未甞有矜色先生长者莫不爱重之予时为翰林庶吉士读书禁中得与庭晖相徃来其意甚相厚也今三十余年矣庭晖自中书舍人三迁至礼部郎中兼翰林侍书食正四品禄然专执笔在翰林职亲地禁其势亦可以有为若在他人鲜不移其素易其守者而庭晖谦顺恬澹终始若一君子哉庭晖也去年以年满七十请致仕三杨先生皆惜其去庭晖意甚坚予甞谓之曰今天子嗣位信任旧人而子欲求去虽得就闲无乃未可乎庭晖曰吾年老有疾奚可尚贪禄耶遂上章乞归鄕里上怜而许之庭晖家钱唐富饶之地而有山水之娱其归善矣独念予交庭晖乆今亦老且病况钱唐之游常所冀愿而未得者于庭晖之归其能不欿然耶顾予少庭晖十二岁欲相从而不可迨予年至庭晖已八十余矣然予闻静者寿庭晖静以自养其寿盖未可量他日倘得从游湖山之间尽登临览观之乐岂非幸哉庭晖所厚者潘勤进学軰求予作文以赠行故道予意如此
　　赠方布政序
　　贵州古蛮夷之地不领于职方我太祖髙皇帝既官其酋豪以统治其民惟置军以鎭焉其民既不知礼义皆鸟语狙诈好利而轻身喜相攻剽贼杀其所居皆大山深谷巉岩斗絶之地而履石铓冐棘刺徒歩出入如飞猱不可追蹑其习险如此故徃徃窃发然抚之以仁亦未甞不帖伏也永乐中酋豪田氏虐其民民苦之太宗皇帝治之以法为除其害本于是民皆请内属俾得沾教化乃析置八府而立布政司总之寛其教条一以仁为治山谷之民安于衣食以乐生送死者将三十年其秀民亦稍出为时用衣冠文物不异于中州此足以见天下之人无不可化者而仁之为用大矣今天子在位尤轸念其民盖虑其逺而或有失所者命诸大臣择布政使徃抚之得工部郎中方君庭玉庭玉巴陵人以进士入官为工部主事陞郎中简重勤愼誉望之着乆矣及是举也人莫不以为宜然则庭玉其可谓之贤方伯矣哉予甞读召南之诗而知文王之化召公之功也盖公未临南国之时其风俗未至若是之美也及其循行以布文王之政于是诸侯大夫皆能修身正家其妻亦能谨于祭祀而无妬忌之心在位者皆节俭正直之士其贱妾女子皆安于命而以贞洁自守至于驺虞则仁之所及者深矣二南之化本于文王而亦岂非召公之功哉宜乎人之爱其棠而不忍伐也今庭玉之贵州而能继召公之迹安知无歌咏于其后也因其僚友求赠言故为言如此以致期望之意云
　　赠曾学正序
　　治天下以贤才为本学校育贤之地也是故愼择俊秀简任师儒而教之相与诵圣贤之言求所以修身齐家治国平天下之道身体而力行焉一旦出而用之以其得于心者而措之于事则天下治矣盖贤才为致治之本而师儒者又成贤才之本也我国家养贤致治非一日矣其加厚于学校盖前代所无也贤才彚进以隆治功以收作人之效盖彬彬然盛矣然常人之情不能乆而无也为师者昧其所以教为弟子者弃其所以学非肆情于惰游则役志于货利留连樽爼之娱沈溺耳目之玩在位之贤以课励学校为事者又多好立声威喜防佞送迎承顺有未至则挫辱随之惟其势之所得为而不知以礼义相劝勉积习之乆靡然成风士气之不振学政之所弛虽其夲之不立而亦岂非斯人者之过哉朝廷知其然数下诏敦谕所以匡直辅翼而振德之者盖帝尧之心也然犹以为未足于是各道专置风宪官一员以任之俾革宿弊而勉成功凡礼之所宜厚政之所宜施盖视旧有加焉于乎上之于学校如此则为师弟子者当何如用心哉曾仪士表予故人子也由太学生被简择得兴国州学正士表勤于学而愼于行今去为教官无前之所云弊可必也而于前之所云教者亦庶乎可望矣故于其行为言所繋之重以勉之虽然予言有激也惟学道之君子欲兴起斯文者可以闻乎此士表宜存诸心求无愧于其职斯善矣勿轻以示人而为不好者之所病也
　　愼独斋诗序
　　君子之学其于穷理固难矣致谨于隐微使心不违乎理尤难也天下之事自君臣父子夫妇长幼朋友之伦至于日用之间言语饮食进退作止凡一切与世酬酢莫不有理焉而欲穷其至使无不知岂非难哉然事几之初动事迹之未形人不能知己所独知之地最为切要而不可忽者盖天理人欲之所由分善恶之所以背而驰者也于此而致谨焉杜人欲之萌而必由天理之正凡所以施于事者一皆适其宜岂非尤难也哉夫能穷理矣乃忽于动作之际而不能由之则亦何贵于能知此曾子子思之所谓愼独学者之所宜用力也自大学中庸之教行人之知此多矣能实用其力而必为君子者或少何也非以为人既不知而可以少纵耶由是人欲肆天理防虽欲为君子不可得矣燎原之烈熖起于一爝之燃决隄之横流始于一线之漏呜呼可不愼哉姑苏俞景晖以愼独名斋大理评事张益士谦为之记又因其亲戚殷志学请予一言以啓士大夫之歌咏予辞以不知其人又縻于职事不暇作而志学请不已徐而思之成人之美固君子事也景晖知务此盖有志于君子之归不可以不与又志学予邻也予于文艺之事多有赖焉故不拒而为之序庶几以成其美景晖勉之若徒矜衒以为名则非予之意矣
　　双松斋诗序
　　双松斋者丹阳教谕黄中通理所居之斋也通理禾川人其学以圣贤为师及为教官日进诸生于堂上相与讲明其道使脩于身发于言而措之事业及其倦且烦矣则退休于此防日下之繁隂聆风中之清韵其心盖嚣嚣然乐也客或谓予曰天之生物固有幽澹秾郁之殊而人也亦有隐显之异若王猷之竹林逋之梅陶渊明之菊皆幽澹之物故为静逸者之所好彼其中诚有契焉也至于洛阳之牡丹维扬之芍药竒色异态郁然出于羣卉之上故昔之名卿贤相学士大夫皆好之诚富贵者之所乐也通理今用于时骎骎且显矣不此之乐而自托于静退之流亦何异哉予应之曰君子之于物有资之以自娱假之以自励者若前之云予不得而知通理之志盖假借以自励者也夫松有坚刚之性幽澹之姿雨露润泽而不骄风雪凌厉而不慑故其材之成可以栋明堂柱清庙古之君子居仁由义不移于贫贱不滛于富贵不屈于威武者似之故穷足以善其身达足以善天下通理盖以仁义为务而思为古君子者也以仁义为务则于成已及物之效其可量也哉今年通理来京师谒予告曰中以双松名斋因其地之产而已若于古君子盖窃有志焉而非敢谓能也先生之言所以教中也至矣中敢不勉士大夫多为中赋诗请书以为序遂书之
　　赠黄主事序
　　宣宗皇帝在位时笃意于养贤甞选礼部防试士之得为教官者二十四人加以冠带俾食其禄读书于太学必成进士而用之命翰林每三月一考以励其进富顺黄平衡夫与焉年甚少质甚美而志甚鋭学甚勤予每试而阅之未甞不叹且羡也正统元年礼部又防试天下士予实司去取防其尤者而进之衡夫由是遂登进士第于时其父公瑾为户部郎中有名而衡夫又向用士大夫莫不以为荣既而授吏部文选主事夙夜不懈以脩厥职自尚书侍郎而下皆喜其愼勤既三年课最言于上俾复任凡为僚友者相率求予文赠之赠之云者岂徒美其有成绩盖加勉之意在焉此君子之道也然衡夫父子皆为名进士且以才行著称公瑾守开封甞考绩京师予有文赠其归矣今又欲赠衡夫予言何足以增益其父子哉辞之不可得念古之君子以世济其美为贵开封之孝士夫歌咏之衡夫事亲亦能致谨于孝矣孝者德之本孝于亲必能忠于君然孝非止于朝夕奉养而已也谨言愼行不使贻辱于父母充而极之至于致君泽民而兼利万物犹不敢以为足而恳恳以终其身然后为孝之大张仲君陈周之大贤君子也其功业非不盛矣而诗书重其孝则凡功业之盛皆孝之推可知爵禄之隆其效也予因开封之行而为衡夫诵之其爱之意不薄也开封闻之当以予言为然也
　　赠盛知县归光泽序
　　君子欲施其惠民之心则莫乐于为令盖令于民为最亲民之贫富强弱饥饱劳逸与其所好恶者令皆得接于见闻事之所及可以视其缓急之宜而制其操纵之节必使功立而民不扰若远于民未见能为也故君子之欲惠民者必乐为令非以其位可乐也乐其惠之及人也彼为郡为藩宪者孰无惠民之心哉然其势相悬不能亲布于民必得令之贤者而任之然后能如志以治故夫县令郡守藩宪之所甚重者也而人之才性不同不能无过不及为郡为藩宪者既倚之以惠民则必有以维持之制其过引其不及使其惠足以及民而不至于病民则吾民遂矣其所以维持成就之者岂专为令哉为民故也而令之所望乎上者盖亦如此使为郡为藩宪者不以情恕乎令有善不见知而微恶必闻维持之不加徒威暴行焉如是予见令之难为也岂惟令不安于位哉民之欲实受其惠盖难矣是故为令者必以仁加乎民为郡为藩宪者必以仁施乎令上下一于仁而治功成矣予为此言而世之为贤守为方面大臣之贤者莫不以为然而予亦自以为可也钱唐盛埙字彦和为光泽令三年考绩来京师其友礼部郎中潘勤軰为予言其为治盖有志于惠民者求予言以赠其归予嘉其志而以贤令期之故以予意告焉亦欲使为上者维持而成就之庶不悖于仁而治功盛矣
　　虞邵庵注杜工部律诗序
　　诗之变屡矣三百篇之后而五七言继作至于有唐沈宋之流又作为律诗诗变至是极矣开元天寳以来作者日盛其中有奥博之学雄杰之才忠君爱国之诚闵时恤物之志者莫如杜公子美其出处劳佚忧悲愉乐感愤烈皆于诗见之粹然出于性情之正而足以继风雅之什至其触事兴怀率然有作亦皆兴寄深逺曲尽物情非他之所能及元微之甞谓诗人未有如子美者信哉斯言也惜为之注者虽多然不失之泛则失之凿又或简畧不足以尽发其意读者病焉虞邵庵先生独取其七言律诗一百五十余首而注释之本朱子诗传之作防其事实述其防趣而公所以作诗之意了然明白其有益于学者不少余姚魏仲厚与弟仲英最好读杜诗得公所注刻之梓以传使天下作者皆有所悟入而得以臻其妙厚矣哉用心也诗者志之所发也方其动于中而形于言虽各有自然之机然非取法于前人而欲从容中度不失其正亦难矣杜诗天下后世之所取法也而邵庵先生之注未盛传闻者盖有愿见而不可得之叹汉蔡伯喈得王充论衡而秘玩以自资今仲厚兄弟得此书不私于为已而公以及人其贤可知矣刻既完仲英之子瑶为泷水丞述职来京师请予序其首予谓诗不待序而传仲厚兄弟嘉惠学者之心不可不白也故为序之
　　归田诗序
　　翰林侍讲安成刘求乐遣其子中书舍人銊来告予曰吾邑杨季安怀忠甞从学于今国子祭酒李先生业成入太学选为景陵知县以清愼自持一毫无所取于民而亦无以与人人以冷水杨称之其为民兴利去弊如饥渴之于饮食爱恤民力甚于为已惟务筑堤以防涝劝贷以赈饥发剔奸蠧以除民害邑之旧俗婚娶必论财故男女多失时则为定礼币之数而谆谆劝谕之配合者以千计由是民爱之如父母向之流徙者皆来归在县六载而疾病加焉上疏乞还鄕里朝廷下藩宪騐其实民争徃乞留不得遂去年述职来京师复申前请许焉士君子为赋归田之诗诗宜有序敢请于先生予谓怀忠能子惠其民民之爱怀忠又如此乃忽舍之而去已虽安于田里独不念邑民将有不得其安者乎何去之果也銊曰杨侯非忍于去也顾其身有病不得以终惠其民若茍安不去则将有旷官窃禄之嫌既宜去矣何暇为民计哉此其所以去之果也予闻而心善之世之仕州县者多矣年至而病及之者亦不少然皆衣食于民贪恋而不去迹其所为未有可称者是以民厌苦之今之来朝卒不得以免免君子耻焉怀忠再以病告而决于去识进退之宜知止足之分其贤于人逺矣哉然予闻今之制以疾去者疾愈当复来怀忠归矣有田园池沼之奉山林泉石之娱亲戚賔客可以谈笑而徃来病有时而瘳矣予惧不可以终留也归田之诗聊以资一时之噱而已姑为序之
　　宁庵诗序
　　宁庵诗若干首士大夫为渝川彭光缉熈作宁庵者其母墓傍之室也缉熈初举明经得荣县训导而母邹氏卒于家缉熈弃官归奉葬于其邑玉界金桥之原既作室墓傍以为祀享之所而夙夜哀念不置曰吾亲庶其宁于此乎因遂以宁名庵予友曾公子啓为之记诸公之诗所由作也至是缉熈以贤举为临淮令述职来京师因其友刑科给事中张君固持以求予序予闻之孝子之于亲无所不用其情生而养焉务有以安其躬死而藏焉则欲其永安于地下是故必诚必信不使少有悔焉者所以求其安也缉熈之葬其亲凡附于身附于棺者盖无不备而山川之清淑风气之完固封树之严宻必可以乆而不坏亲之体魄其安可知矣然犹惓惓然存于念虑此孝子之心无已也虽然孝子莫不欲其亲之安然而既葬矣不可以复加矣安亲有道将不在其身乎身也者亲之枝也枝有震撼则本根为之动摇虽欲安得乎故予谓缉熈之安其亲要必本于安其身安身有道居仁由义而已仁义广居大道也居广居行大道而其身安矣如是人将推夲于父母之贤而起敬起慕焉则体魄之藏岂独百世保之而其神之托乎兹庵者亦将永宁于此矣缉熈读书学道必有见乎此故为序其诗而道之
　　胡氏家乘序
　　胡氏家乘蕲水令胡侯奎之所辑録也胡氏之先光州人五代时从王潮入闽遂家建州宋绍兴间有讳昉者为江淮都统子正益得饶州司理叅军故遂为番易人讫宋至元代有仕者元季盗起胡侯之髙祖振卿与其配赵氏以忠节着入国朝来其祖叔仪又以宦绩显考汇东亦以能诗有声于当时胡氏世济其美如此家乘所以载其实而传诸逺也首之以谱图继之以先代墓文传賛记序题咏哀挽诸作而汇东之诗终焉夫故家大族所以能乆而盛者皆其祖宗积徳以啓之子孙务学以继之也然载籍不足以传则后之人无所考而知数世之下必将冺没而无闻其子若孙亦不知前人树立之难而昧其所以继必至轻用其身以陷于邪僻而君子无取焉杞宋夏殷之后也文献不足孔子叹之况下于杞宋者乎然则故家大族之所当务可知胡侯家乘之作可谓知所务者世徳之传其有已也哉予甞读振卿传观其以布衣倡忠义遂攘宼盗复郡城及盗大至官军退走犹力战杀贼终不屈而死赵夫人以盛年遭乱世卒完大节保遗孤以再造胡氏皆可谓伟特不常者矣叔仪为令劝农桑崇学校斥滛祠表贞节而匪东尤惓惓于考友凡所为诗以娱情冩物皆清婉有思致其先之逺者弗暇论一门三世德善文艺有若而人岂他族所可及哉记曰先祖有美而弗知不明也知而弗传不仁也今胡侯知而传之不可谓不明不仁矣为子孙者尚思善继于无穷哉
　　赠龙孔目序
　　孔目翰林幕职也凡翰林诸事无所不当理惟大诏令上所特勅者不与其制诰册命议礼考文与夫述作小大之务稍渉乎有司者虽元老大臣及诸学士主之然必自孔目行焉故孔目虽幕僚非有文学通政治达于大体亷厚清愼之士莫能称他之为幕职者其势力虽不同然汨汨于簿书期防之间米盐细碎之末视清华禁宻之地从容进退与有其荣者不相侔远矣故吏部于是职不轻以畀人必自教官焉取之宜春龙骏字执毅以明经领鄕荐得河源训导以忧去服阕来京师选为翰林院孔目时詹事府无主簿吏部并以主簿印付之执毅兼理其事有余力遂以才名闻于人既三年考绩以为称俾复职其鄕友刑科都给事郭君邦噐求予言赠之予甞以少詹事兼职翰林既知执毅而爱之及出佐礼部而尚书昆陵胡公实兼治詹事府执毅常徃来计事公亦爱其为人予既克相知则何可靳于言况又有郭君之请乎君子之仕未甞计崇卑要以树德为上德茍立矣则卑可尊也不然虽尊奚取哉今制贤而在下位者皆得荐举而凡显官有缺必举贤任之执毅在翰林三年已见知于人如此果进德不已而日益有名则虽欲辞尊可得耶譬若登山然行愈力则身愈髙虽薄云汉近日月不难矣予于执毅乎望也故为序以赠之
　　赠右副都御史朱公南归省墓序
　　正统七年三月南京都察院右副都御史朱公与言考绩来北京公亷厚清愼仕宦将四十年至是年六十八矣慨然有鄕土之思即上章曰臣以菲才叨任使而以儆官邪贞百度为职今老矣不能有为诚恐负陛下乞致事归故郷上素闻其贤以年未至不之许诏吏部俾复任公既顿首谢复上章曰陛下圣德如天所以眷念臣者甚厚顾臣去坟墓乆矣愿乞一归省上重违其意许焉都察院右都御史王公某佥都御史曹公某皆喜公之志得遂也谓予曰吾与朱公虽不同署而职任则同僚友之谊可无一言赠其去耶愿以属之子予谓朱公今之贤人君子也其存于心施于人者固已表然重当世何待于予言且今之归昔人比之衣锦之荣然乃庸庸之流之所矜夸而称道者朱公盖厌之非予所宜言也抑闻崧髙蒸民尹吉甫之赠申伯仲山甫者述其德业之盛而劝勉之意寓焉朱公尽心于所事而又不忘乎亲此所谓忠与孝也忠孝人道之大而德之本也由举职之常充之以致其君由追逺之诚推之以成其亲而无毫髪之不尽焉然后为忠孝之至而皇上眷注之厚可以无负矣此非公所素蕴者与君子之修德行道盖亹亹以终其身不以老而怠也故曰德音不已又曰德音是荗此所以为邦家之光非独闾里之荣也以是赠朱公庶几古人之道而亦二公之意也欤
　　送河南左布政使饶公归治所序
　　正统七年四月河南左布政使饶公在任三年上其绩于吏部吏部以闻天子以为称其任复还之河南公名礼字景节旴江人先为御史满九年陞浙江叅政蔚然有贤名于时防河南布政使缺上命大臣举贤而任焉众谓莫如饶某同署名荐之于是遂陞秩河南而其誉绩益大显于天下河南古豫州之域今之布政使即古之牧也昔舜所命其人不可知然其所以命之之意莫切于养民而尤莫重于农时然逺者有未怀近者有未治人之有德而待之未能厚任人而用之未能信奸邪凶恶之徒或有未能尽拒之者而欲使耕不失时民不失养盖难矣故命之曰食哉惟时柔远能迩惇德允元而难任人此其惓惓之意也去之三千余年而虞书具在凡居牧之任未有舍是而能治者我朝列圣仁育兆民盖不异于舜其求贤任官而谆谆命之皆与舜同也然则当是任者可不以虞廷之贤自处乎饶公在河南既尽夫为牧之职矣然河南郡县累百十其所与养民者守与令也逺者其尽怀近者其尽治于有德无不厚于任人无不信奸邪凶恶之人无有能干政而挠法者则农时遂民食足矣虞廷之臣可以无愧也其或有未然饶公岂宜释虑于心哉古之君子志于德业者未甞有怠心禹曰予思日孜孜此虞廷之臣所以有闻于永世也则下于禹者可知矣饶公将行在朝之贤素与之厚者属予言赠之予亦欲饶公之以虞臣自处也故为序如此
　　王氏自序题辞
　　广东布政司左叅议蒲圻王公时举自序一通载其世徳之实与其学之所由身之所歴其心之忠于上仁于下守礼义之防谨法度之施亦既备矣然非欲自为名也将以示其子孙而使之善继古之人有为之者矣太史公则托于史以传其后若晋陶渊明宋苏黄门皆自为传而人不以为嫌盖君子之身道之所寓也使其所行皆不离乎道之正则虽出处异宜天下后世想望其风采惟恐莫得闻而亦何嫌之有且人之子孙必将效法乎前人茍无以示之则不知其所立之难而昧其所以继必至辱其先而累乎后然则序而传之者所以为善后之道也时举其知务者哉予与时举生同年同取永乐甲申进士第其令江宁迁春坊予又与之同朝而见其行事及佥宪广西叅议广东其所行之善卓卓在人耳目盖所谓不离乎道者岂特可示子孙而使之善继哉时举官四十年致位第四品为藩宪大臣百岁之后秉史笔者欲为当世贤臣立传不于此有徴乎昔唐甄济笃于忠义不为安禄山所汚子逢能刻身立行以显其父父子皆见取于史官为时举子孙者又可不知所务哉予与时举虽同年然予实衰且病而时举尚康强其进于德业当益盛后之人将大书特书屡书不一书而已也奚独此哉时举之子奭持以示予故为题辞如此览者当必有取焉
　　送顾训导序
　　顾琼宗善苏之长洲人以明经领鄕荐防试礼部中教官选得龙阳训导以去其素与厚者礼部郎中潘勤进学谒予告曰勤与宗善处乆矣今其去为教官教官成贤才之本也宗善于是固不敢不勉而勤亦欲有以相其志敢请赠言于先生予辞以未识宗善又縻于公务不暇作进学数来请予言不厌予念朋友之不相辅者多矣而进学于宗善独惓惓焉可谓之益友无愧也且进学从予在翰林亦乆矣其可以终拒哉乃为之言曰君子之仕自郡守县令以上皆得位以行道其秩既崇矣学校之职惟教授仅得九品至于训导则已卑然自郡守县令以至公鄕大夫莫不加礼焉者岂以其位哉以其道也道非其所自为也尧舜禹汤文武周公孔子之所传者也以尧舜禹汤文武周公孔子之道修于身而又以淑诸人则繋重矣奈何其不加礼哉然则为教官者固当以道自任使言行而皆由乎道则教之夲立矣朝夕进诸生相与讲明而服行者亦惟道是从则其身亦无不修齐家治国平天下举而措之不难也教官如是则临乎上者岂徒加礼而已哉不此之务而惟以卑为戚不汲汲以求则兀兀以休或龊龊以自谋而不以离道为忧则将承之羞而何加礼之有宗善志于道者也而进学又欲辅以义予可徒以言相悦哉故以是为赠宗善勉之
　　赠髙要令萧荐之南归序
　　荐之名进予友也有秀伟之质有卓越之志有英鋭之气有通敏之才其始为进士在京师歴试诸事既以名知于人矣乆之授藤县令以忧去官服除改髙要髙要肇庆治所颇以富庶闻于外徃来者多向意焉以故事益繁荐之承上抚下其综理周宻而应接愼勤事皆办治而民受其惠由是声誉益振京师诸公知荐之者皆曰以荐之为人宜为郎官御史庶得以效其能顾乃使为县于岭南万里外虽有民社之寄然亦远矣或者又曰君子之仕贵乎有以自见不然则亦众人而已虞诩为朝歌长以铦利之器用于盘根错节之间人称之至今髙要虽繁乃荐之自见之地也使庶务毕举而恩惠及民则虽不为郎官御史其所以自见亦伟矣荐之述职来京师予为诵其言荐之曰厚哉诸公之意何相爱之至也进安敢不勉嗟乎荐之其贤于人矣哉古之君子各因其位而为所当为孔子之为乘田则乘田而已矣其为委吏也则委吏而已矣及乎为司防摄相事则庆赏刑威之道行焉故曰君子素其位而行荐之今为令人所以期之者不止是荐之闻之自若也岂非诚贤于人矣哉夫学与仕辟若登山然勉而不已则至其极矣荐之诚勉之其显荣光大何所不至哉予尤厚荐之而爱之尤深故于其归遂书以赠行而予兄善学为髙要丞与荐之同僚幸因以予言谂之
　　送陈太守还建昌序
　　宣徳六年春圣天子留神万几恭思治本以为民休戚繋郡守诏大臣举堪其任者得九人监察御史陈君鼎与焉以为建昌太守玺书褒励而遣之君天性刚毅而操守亷洁其为御史既以不茹柔吐刚得名矣及之建昌抑大豪之为民病者一以恩惠抚民凡民素所欲而未得所恶而未去者皆次第罢行之一郡以治建昌之人翕然称颂以为前之为郡者莫能及夫千里之郡为之民也多矣然皆有以自业其所以不能安者奸豪之徒为之也辟之嘉谷得土壤之肥承雨露之润非不勃然生矣然而稂莠侵之蟊贼害之恶乎其能成也故欲安民者必去其所病赵广汉威制豪强小民得职其称誉至今陈君克继之然予甞思之千里之治守为之主也其县之属者凡有几守之治必下之令令果不贤则民之病自若也守虽欲治其可得哉故为守者莫急于择令令皆贤则民安于田里而无扰之者守之治绩不劳而成矣陈君识达治体其才足以有为其能以此为务可知也予在京师乆闻君之名及考京闱所贡士而君实监临塲屋中相亲者几一月观其言行心固重之洎守建昌而所立又卓然如此其爱重加焉今述职来京师既受恩而归郡之仕者钟旭子旦軰皆作诗为赠而以序属予予素知君故不辞而序之
　　赠冯太守序
　　圣天子笃意养民谓守令者养民之职也诏吏部愼择令至于郡守则命三品以上大臣察举而礼部员外郎冯敏钦训与焉以为绍兴太守钦训永丰人始取进士为兵部主事改礼部皆以愼重得名未几尚书胡公嘉其才行举以为仪制员外郎至于今未乆也而即当一郡之寄盖其名实烝然于上下故宜爵位之进如此也予甞思之天子以一郡之民付之守欲使之各遂其生而无失所者然守不能以亲接乎民而又托之令令贤则守得如志以治不然守虽欲惠民民恶得以受其惠哉夫令之不贤大率有二媕婀茍且志弱而才下虽不足以惠民而亦不至于病民惟有小人之才而无君子之心者则为害大矣盖无君子之心则寛裕慈爱之意冺有小人之才则奸诡猾贼之机熟由是君子退小人进舞文以饰诈假公以济私逞其贪暴而或至戕民民或有言则彼小人羽翼而维持之卒至于无可奈何为守者或不察其心而茍惜其才不知其才乃所以为民病也于是遂失之纵民者邦之本本固而后邦宁守令所以培其本而使之固也恶可使若人戕贼之哉然则为守而务养民莫急于择令可知矣绍兴浙大郡其所统八县其为民者多矣凡其休戚则一繋乎令今钦训徃临之民又于钦训乎望也钦训于令宜精察令皆贤则于养民之政虽不亲布之民而民受其惠矣不幸而有若前所云者钦训宜有以处之毋苛也毋纵也惟其公而已茍忽乎是则虽弊精神废寝食以图之而欲民无失所不可得也钦训其加念之哉汉刘宠守防稽简除烦苛以清静为治民大化服其后累至九卿登三事钦训继宠者也诚尽其道则何患乎不至此将行其鄕友兵部主事陈诚等求予文赠之予素重钦训故不辞而为之序
　　赠王训导序
　　王祐昌信今詹事府少詹事兼翰林侍讲学士王公时彦子监察御史昌问弟也王氏故金谿儒家其尊府以学行闻天下乆矣昌信承家学之懿早有誉缙绅间于是抚州儒学缺训导以币走其门请焉既至京师试在髙等遂授职以去初昌信之来也予与之别仅三年见其頴然秀出心固喜之察其言行皆谨礼而蹈义则滋为喜及是去为教官而予喜加焉盖既与其父游而又见其子之能立也则安得不喜然岂以一教官为荣哉喜其道之及人也夫圣人之道仁义而已仁则不遗其亲义则必急于君此人道之大端也是故教者教此者也学者学此者也使今之学者而皆由于此则治天下之本立矣治天下之夲而皆繋于教官其任岂不重乎然必身有之而后其下化之不然未见教之能行也则教官者岂不难为也哉然以予观之在昌信则尤难盖君子之观人论其世而责人之备亦以世重其父兄以及其子弟固厚之道也昌信则世儒家也而又吾王公之子昌问之弟也人固以贤教官待之矣昌信茍或违于道则人将指而议之曰如是而为儒家之后乎如是而为詹事公之子御史之弟乎然此岂轻之也哉重之至者责之备也然则昌信之道必有诸其身行于家推而至于仁义不可胜用则其教之行盖有不劳而成者矣昌信静重而警敏其言行又若予前所云者其为贤教官可必也而予犹切言之如此固亦厚之道也昌信必以予言为然矣将行翰林庶吉士尹昌等皆赠以诗而请予序乃书以畀之
　　赠王知县赴芜湖序
　　予友王维用持由太学生擢芜湖知县王氏居泰和南富以诗礼为名家衣冠而仕者不乏也用持盖其族之贤者今又专一县之政虽其才学足以致之而世德之积亦可见矣将行刑部主事欧阳汤大理评事康颒皆相与有连求予言赠之予与用持交最乆其赠言也固宜况又有求者则何可爱于言顾予之所言必本于圣人之教而皆用持之所知也岂有异説哉然治民而不本于圣人则皆茍而已亦何贵于异耶孔子曰君子学道则爱人小人学道则易使也道者何仁义是已仁所以抚下义所以事上而皆根于人心是故令之于民惠绥抚摩使得休养生息而无失所者仁之施民之从令奔走顺服供其赋税力役而无后时者义之发然为民者固望令之施仁于已也岂敢自后于义哉用持读书学道其于仁盖素讲矣而芜湖之民畿民也亦岂有不知义者故予喜芜湖之得良令而亦喜用持之为令于此也虽然令主于仁民主于义而一皆繋乎令盖未有令好仁而民不好义者茍有薄于义则亦教之而已矣教之而能从是亦仁之及也用持其惟笃于仁也哉予之为此説乆矣或者以为迂彼盖有所未思也儿寛汉之良吏不忍急民赋乃以负租当黜民闻而争赴之反以最闻此岂非仁感而义应者乎彼凶暴谲诈虽或取办于一时要之皆茍而已圣人之言万世之法也用持惟笃于仁而已矣仁者天之尊爵也天爵修则人爵自至用持诚笃于是则禄位之进可量哉故书以赠其行
　　赠戸科给事中焦君序
　　焦君起良郴人也始以明经取进士擢拜行在吏科给事中未几以外艰去服除改戸科夙夜祗勤以修其职蔚然有誉于当时今年八月上以给事中当枢机之地既皆择贤而任之然掌其事者尤不可不择于是命起良掌户科起良感上之知也益祗勤不懈同列之士亦以为宜其任思见其德业之盛而益进于显荣然无以冩其殷勤笃厚之意相率求予文赠之予尝读韩奕之诗而叹古之君子之所以待人者信可谓厚矣当韩侯之受命其宴享赠遗则既有饮食之丰车马之华矣而犹必赠以言然言岂徒为悦哉励其德而勉其功也故其诗曰夙夜匪懈防共尔位有味乎其言也为臣之道以敬为主敬以存心则必勤以趋事既敬且勤德立而功懋矣宜其于首言之也后之君子则或异乎是怀嫉之心肆险陂之行虑人之进而恶其轧已望其励翼以有成可得耶今同列之于起良既喜其进而尢欲有增益焉者不亦古君子之道哉圣天子仁育万方其爱民也真如父母之于子戸科之所掌天下之徭赋也轻徭薄赋使民无不得其所上之心固如是矣起良因其职事之当然茍可以禆乎上益乎下者宜无不尽其心德业之盛于此焉见矣显荣光大其孰能御哉予固本诗人之义而为赠言如此若夫宴享赠遗则诸君备之矣此不复道
　　送曾县丞序
　　曾氏于吾泰和为故家自宋以来读书而仕者常不乏近三数年翚又以明经取髙第为刑部主事而宗昂举文学才行继之得淄阳县丞以去淄阳鲁地圣人之故邦也宗昂学圣人之道今而仕于其邦予固为邦人喜之而亦有虑焉夫天下之人所以安于伦谊之常而遂其养生送死之欲者圣人之道使然也昔者尝告子游矣曰君子学道则爱人道莫大于仁爱人者仁之施君子以仁存心而施爱人之政则夫所以训教辅翼惠绥抚摩者当无不至茍无不至则民有拂其性违其养而失其安者乎无也道啓于圣人鲁人盖尝自説曰此吾圣人而天下赖之者也则临乎其上可不以圣人之道施之耶今之为令于淄阳者予不能知若宗昻固学道者也淄阳之人闻之必曰是吾圣人之徒也其能以圣人之道抚我哉宗昻辅其长以惠其下而笃于仁爱之施使无拂其性违其养而失其安者则斯民之欲遂矣必将跃然喜曰是能以圣人之道抚我是真吾圣人之徒也世之为吏盖有任智术肆威暴乐诛求而不知惠下者皆民之贼君子之所恶也若稍渉于是焉则民鲜不失其所者必将蹙然以忧曰吾圣人之道不如是也奈何居圣人之邦而以蹠之道厉其民哉宗昻学圣人之道宜必能择于是然予犹以为言盖以今之求贤莫有重于文学才行卓然出众者宗昻由是科进则所以立乎其位岂可茍同众人而已哉亦必卓然出众然后无负于天子之意与斯民之所望也故书其説以赠焉
　　送杨教谕赴任序
　　杨继克述今少傅兵部尚书兼华盖殿大学士杨先生之从孙而予之戚也盖其父兄弟三人伯氏则予女兄之夫仲氏之子又与予子为姻娅而予则与其父自防相善至于今其先世在宋有官至登仕郎者元时家业最盛有名郡邑间丧乱以后其祖能敦本务实以昌之故今犹不失旧望克述承富足之余而能昼夜勤学不少懈遂领鄕荐又防试中教官选赴吏部请归卒业以俟再举不听授温县教谕予与少傅公喜其年少有远志而不克遂相与深惜之将行则饮之酒而告之曰克述尔知教官之重乎夫治天下者以得贤才为本而教官者贤才之所由成也则是治天下之本实系于教官其任盖甚重矣尔以甚少之年而当甚重之任其可不思自勉哉圣人之道载于书故欲求道者必始于读书师之教弟子之所学舍是无以为业矣读书以明道体诸身施诸事亲亲敬长充而至于仁义不可胜用则贤才之本立矣由是而发为文章则皆有德者之言也举而用之治功其有不盛乎孟子曰大匠诲人必以规矩学者亦必以规矩规矩之方员有未至岂能成物而不谬哉尔之为教勿徒示以言而必率之以身夫好逸而恶劳乐弛纵而惮绳检者人之常情也诚能以身为教则安有不从也哉尔其勉之克述谢曰先生之教是也继请得服膺焉刑部主事刘广衡其从母之夫也属予书以畀之乃书以为赠行序
　　赠钟太守赴扬州序
　　建昌钟君旭字子旦与予同登永乐甲申进士第拜监察御史满九年擢兴化太守以忧去今年起复来北京改知扬州予尝谓御史七品官而职最重当其在内也事之接于见闻而有未宜者皆得以言而行之及其出按一道则凡军民之利病赋税之徴输刑狱之谳议徭役之缓急轻重文武精粗米盐细碎之可疑者皆质于御史而后行御史必酌于理审于义适于事情而当于人心然后有以慰众望是故能为御史则于众职盖无不可为者矣子旦之为御史已有名及守兴化而又有名则其行之美可知矣今知扬州扬州天子畿内郡其地大其人众而当南北徃来之冲其事繁且剧也然以子旦为之辟若王良造父驾轻车策骏马以骋于四通五逹之衢有不知其难矣抑予闻之今之太守盖古诸侯也有地千余里上之所托以惠乎下下之所望以遂其生者太守也诗云乐只君子民之父母释之者曰民之所好好之民之所恶恶之此之谓民之父母夫足于衣食安于田里而遂其天伦之乐者民之所甚好反于是者皆其所恶也好恶而志不遂盖必有由矣为守者当求贤令丞相与图其所好而去其所恶虽或未能尽如其志然亦使之不失望焉则父母之道庶乎其得矣子旦温厚简重逹于为政有爱民之心今之扬州扬州之民之幸也其鄕友礼部主事黄振宗徴予言以赠行子旦岂有待于予言哉而予以是为赠者盖以古之君子期之舍是则为谀悦者矣非朋友之所宜也
　　赠刘教谕赴任序
　　刘谕体信故吉水儒家自宋以来世有科第显者今四川按察副使鼎贯则其从兄也体信以明经领江西鄕荐防试礼部得乐安教谕素与吾邑梁楘叔车游叔车数与予道其贤予心重之然未暇接也及其有乐安之命乃亟辱过予听其言谨于礼察其行谨于义由是益信叔车之言而喜乐安之士之遇也乃告之曰夫世之为教官者岂徒以位加于人上哉盖欲教之以道也人道之大莫切于礼义礼以制心义以度事内外之道备矣师以是为教弟子以是为学则贤才成风俗美此国家兴学之意也昔之君子譬之制器焉始之以攻治之勤加之以规矩之正则未有不底于成者予在京师三十年所见学者多矣有能不愆于礼义者必其师之贤也今予视体信如此安得不为乐安喜乎抑闻之书者道之所寓也读书以求道而体之于身此学者之所务也然而务此者盖鲜悖先圣之明训诵后学之陈言思以侥幸于一切故侈其言行而不知检违于礼义而不知由之者多矣此虽为弟子者之过亦岂非师道之谬哉天之生才无间于其地聪明英伟淳良笃实之士乐安未必无也若或有如予前之所云者体信奚可不加意哉端表仪以率之勤诲谕以励之则体信之门固贤才之所出也予既重体信而其友行人曾惟珍又求予言为赠乃书予所与言者以赠之
　　赠王训导诗序
　　庐陵王志浩以明经领庚子乡荐今年防试礼部中教官选得东筦训导以去知志浩者皆曰志浩勤敏而闿通其才可以有为使得一第而试于郎官御史之列则于立功立事无难者今乃去京师万余里低徊岭海之间而为所谓训导者岂不可惜哉志浩闻之曰彼登髙第为要官者命也今吾所得亦命也顾惟训导为人师所以成人才使之取髙第为要官者而俾吾为之方勉勉营职之不暇而暇有虑哉大夫君子闻其言而是之曰伟哉志浩其可谓能安于命者矣夫命出于天非可以智力得也任其自然而已是以君子居易以俟命而无慕乎外世之知此者鲜矣劳身焦思乘危冐险以徼幸而终不可得或遂辱且殆焉者有矣君子之所叹也志浩之言不亦君子也乎哉且教官者贤才之本贤才治天下之本也其任固重矣圣贤之道体之身而发于文辞为弟子者则而效之乆则化之矣故师道立则贤才盛贤才盛则治道隆而风俗美志浩能安于命而思勉勉以营职岂不贤于人远哉且今之教官固有入居近侍职风宪由是而当方面位六卿者比比彼其呻吟于占毕之际初未尝计此也亦命之自然而已矣志浩年方壮安知其不若是居易以俟其至可也于是皆为诗以赠行翰林编修尹凤岐持以求予序故次第其説而序之



　　抑庵文后集巻十一
　　钦定四库全书
　　抑庵文后集巻十二　　　　明　王直　撰序
　　赠云南按察副使徐君序
　　国家设提刑按察司所以察有司之在外者凡吏之贤否生民之休戚事之治不治皆得以职行之官有使有副使有佥事使虽尊而专然未得一临郡县惟副使佥事则分道而巡歴焉于夫吏之贤否民之休戚事之治不治可以精察而审行之为之使者相与同其好恶公其是非按举明沮劝当则何患吏之不贤民之不安事之不治哉凡天下之任按察者其职皆然而地之逺者为尤切盖逺则人易纵法易弛如是而欲吏之皆贤民之尽安事之毕治难矣云南去京师万余里盖最逺也则其弊岂不有如前之所云乎者而按察司之所系岂不尤切也乎居于是者宜何如其慎也今圣天子精理治道兴太平虑夫吏之不贤而民有不安事有不治者故下澄汰之令而其所托重则在乎按察司夫官以按察为名茍无斯令犹当奉职以行之况重于斯令乎则其奉行也当益严且慎焉精其权衡谨其尺度则轻重长短莫之能违矣使仕于郡邑者无不贤则民将无不安事亦无不治此上之所倚下之所望也予尝因是而思之以为致理之本在于此犹虑或有轻重长短之失其宜者无以慰夫倚望之意然此愚者之过也监察御史徐君廷谟以三考绩最陞云南按察副使廷谟持风裁识大体其出入中外振举宪度激扬清浊有名久矣今之往也其于举职盖不难因郷友尚寳少卿袁君忠彻征予言赠焉故复为言如此廷谟亦有取于予言也乎
　　赠李与绅诗序
　　江西上流诸郡去北京七千余里而赋税之输京庾者大半焉其浮江以达于淮皆深广利舟楫自清河以北至临清水皆浅澁而公私行者如猬毛其泝洪与上下诸闸必单舸循次而进每旷旬日始得度而又常有冲激漂没之虞其险且难可谓甚矣近年河溢自宿迁循其支流涉睢水以歴于汴又折出张秋以入卫河可以径进而无滞碍然地多荒僻南方之人未尝涉此者多疑之则往往由故道犯险难而縻嵗月非笃意公家而见几明决者不能易也新淦李与绅故家子好学而喜文有司以其富赀产也推为万石长于是督运以来至宿迁病其道之险且难也则谋于众曰赋出于民以给公上非吾私也若循故道则岂独废时后事哉一有不虞如民力何昔之君子之谋事也茍利上下则从之由此以往庶几其有济乎从者凡二百余艘得常所往来一人而归其佣使为郷道无毫髪爽失既至京师悉登公庾矣而闻后之来者尚不能逾济天既寒水且冻其至盖无日也非与绅笃意公家而见几明决岂能是哉于是与绅姻戚陈素徽贞由延平教授谒选在京师与其所常厚者皆酌酒贺与绅又求诗以华其归而请予为序予泰和人也泰和之馈运皆循故道未有能至者则予安得不为与绅喜乎夫京师者百万之众之所萃也而粮饷为之本故每嵗必分遣大臣往督焉然以愆期获罪者十常八九至于久而不能毕者盖多也虽其道之险且难抑安得人人皆如与绅等哉然予闻与绅所由道亦多浅澁秋雨时至始漫为洪流与绅之所以利涉者盖亦以其时也与绅归告诸馈运者使皆以时勉焉上不负公家之赋下有以纾民力之劳岂非仁者之用心哉故为序之诗凡若干首
　　送陈叔达归毘陵序
　　今皇帝在位厉精图治诏天下举贤才于是毘陵以陈浚叔达应诏既至京师将用之以母老恳辞得归养刑科给事中张守信等与其侄常为同僚喜叔达之志遂也相率求予文送之忆昔太宗皇帝时脩永乐大典征天下名儒叔达之伯兄济孚伯载以布衣入馆阁未几授春坊賛善任总裁博学淳行为士大夫所推重而其兄洽孚叔【缺】为吏部侍郎交趾之役有劳绩陞兵部尚书后竟卒于官予窃官翰林盖久故尝接二君有文字之好今虽未交叔达其可爱一言乎君子之于道防而学之壮而欲行之然而有义焉义所以制其出处之宜也人道莫重于君亲然兼尽其事盖难也既事君矣义不可顾其私若亲老而侍养焉亦岂可贪荣而不去哉当仕而顾私则亏忠当养而贪荣则亏孝君子于此亦度于义而已矣孔子曰君子之于天下也无适也无莫也义之与比制事而度于义固圣人之所与也叔达之兄既尽忠于国矣则终养于亲固叔达事也辞荣而归岂非义哉然则叔达其亦圣人所与也与古之人有吴起者弃其亲以求其任君子非之后之如起者不少也身居富贵而父母不足于口体彼其于亲如此安望其忠于国哉此予所以重叔达也叔达归矣他日移所以事亲者以事国则忠孝不亦兼尽矣乎
　　有庆堂诗序
　　君子之世其家者不茍然也务善而已矣积善于躬岂为家计哉然而往往昌其家此天所以佑善也天之不可必旧矣然善者天佑之君子不求必于天而必于为善必于为善而获佑于天天盖可必矣易曰积善之家必有余庆诚知其果然也此岂无征于天道哉浮梁戴氏所谓务善以世其家者也戴氏自晋中书侍郎防南渡家建业至唐再徙于新宋之南也钱塘令璋又徙家浮梁自防至今兵科给事中弁若干世以儒入官者不少矣给事之祖东山先生兄弟皆明经笃行不及仕而卒其父嗣安先生年几七十以善行称一郷而其母亦淑善有仪法给事兄弟七人喜其亲之齐夀也作堂以奉之而请名焉嗣安先生以为今日得昌大者皆祖宗积善之余也取易之语名之曰有庆之堂盖承先啓后之意寓焉京师士大夫皆为赋诗而以序属予予谓善者天之道为善者人之道人道尽则天道应之善其本庆其效也然善谓之积者聚而有之之谓也自伦谊之大而至万事之理皆躬践而实得斯可谓积矣积之盛则贻庆也益逺江出岷山合蜀众流出三峡为荆江又汇沅湘汉沔之流洞庭彭蠡之潴汪洋衍迤东注于海万古而不息者其本盛也戴氏先世以积善为务既流庆于今矣今之所积以遗后者盍亦观于此乎哉给事兄弟皆谨于为善其于诸子尤拳拳以善为训有庆之堂洒扫有继矣故为序其诗亦使观者有所兴起焉
　　送萧县丞思敬赴慈利序
　　思敬予同邑人早孤克自树立其事母能孝其于兄弟友爱尤笃其出而从事于时以才能著称久矣留北京又十年名公大人多知思敬者而以予郷旧尤往来相好也思敬通法律而心甚和平不肯为深文巧诋其在刑部阅奏牍一年刑部之长及诸郎吏亦以思敬为无害皆爱之今年谒选吏部当圣天子厉精图治以隆太平之业思俾百姓皆安于田庐以乐生送死而无转移失所者于是大臣建白凡诸郡邑皆增一官往抚之思敬得慈利县丞或谓以思敬之才不试于要剧使得舒展尽所长而使丞于下邑无乃非所宜也乎予意不然天生斯民必立君以统治之君不能以独治于是设官以分治焉则治民者固天职之所重也国家圣圣相承德被天下民之安也久矣而尤欲使之安此天地生生不已之意也且人孰不愿安然或有未安者非心之所欲有未遂也乎思敬受天职之重体圣德之隆往尽已之心以求民之所欲而皆推以与之则民之安生乐业盖如山而加维之也安有失所之患哉民邦之本本固则邦宁其视居要治剧以尽一日之长轻重可知矣思敬勉之哉且予闻之周诗曰岂弟君子岂以强教之弟以悦安之汉史称循吏者上顺公法下顺人心之谓也此后世治民者所当法也思敬尚虚心洁已以师法古人毋若彼龊龊者之所为则有以副上意矣故为序以送之庸俟他日以考其成也
　　赠郑太守诗序
　　宣德五年十一月刑部主事郑君珞希玉出知宁波府知希玉者惜其去曰希玉端静而有守沉厚而能断凡狱之乎已者必公其是非不肯任情为轻重自卿佐以下皆贤之曰如希玉者固宜在刑部奈何出为郡哉予曰尔以为端静有守沉厚能断者独宜于理刑邪抑为郡者有不必如此邪天下之郡其地皆环千余里为之民者不下数十万治之茍非其人则民有能得其所者乎圣天子笃于爱民虑夫临民者不能得贤也勅藩宪大臣考察而澄汰之彼其所以见黜者非邪僻躁妄则轻浮暴刻丧其守而谬于断者也故命诸大臣慎择贤者而任之盖患不得夫端静有守沉厚能断者若希玉固宜使为郡则千余里之内数十万之民将无不自遂者奈何其不可也且狱所以繁皆临民者不能端静而守沉厚而断之所为也夫民有欲则争争而不能平则讼临其上者皆若而人宜其集于刑部纷纷也使希玉在刑部其所理有限今守一郡而尽心焉则一郡之狱讼平矣天下之为郡者皆若是则刑部之狱将不遂清省矣乎葢为郡邑者乃治化之本也则希玉之去可乎不可邪古之所谓循吏者谓其奉职循理不尚威严而治端静沉厚有守而能断希玉且将为循吏奚为其不可哉言者不能难适宁波之仕者监察御史徐君训河南按察佥事郑君雍言求予文以赠行予思可以告希玉者莫易乎此遂书以赠之
　　赠梁同知赴徽州序
　　永乐十年思南思州两田氏以叛虐伏诛其人请置吏如内治使得渐被圣化沐浴膏泽于是开贵州布政司析其地为八府慎择良吏往抚焉予友梁君仲楘得同知新化以寛惠为治郡人安之时他洞苗民弗靖主兵者将尽殄焉檄仲楘以民丁从仲楘谓蛮夷未习教化若以恩义往谕之当不烦兵而定既而三十六洞皆从化仲楘与约使一遵法令众皆悦从兵遂罢于是皆以仲楘能爱人交誉之而贵州之论文学者亦推仲楘洪熈初脩太宗皇帝实録诏天下具事状以闻贵州以仲楘领之其所论著事皆详实士大夫以为难防有言诸郡事简宜省员仲楘于例当改官郡人欲留之不可既待次吏部复以简择督赋于浙江不苛而事集于乎仲楘之才行如此其可多得也哉今受调之徽州徽州畿内之地朱子之阙里也其诵诗书习礼义而地多物产号为富饶民既足于衣食故风俗淳美仲楘有爱人之仁重以文学之懿宜于彼有不宜于此乎其治教葢有不劳而成者然今之着令凡仕者三载考绩三考而黜陟焉仲楘在郡将九年于陞陟不逺矣予虑徽人欲留之将复有不可得之叹然甘棠之诗作于召公既去之后仲楘尚加惠徽人使有以歌咏不忘则善矣故于其行序以送之且以示徽之人使知仲楘非茍然者又因以致勉之之意仲楘名辀予同邑人尝同游郷校相知为最深云
　　赠耿指挥致仕归镇江序
　　镇江卫指挥同知耿兴自然之守镇江久矣军政闲和民用宁谧今年以有疾闻请俾其子祯代朝廷从之自然既致其事而归凡相与爱厚者因予友何彦澂求文以赠行自然泗水人开国功臣耿公再成之孙也初太祖皇帝受天命起濠梁一时豪杰云合景从公最以忠勇知名其间既从上定江南下浙东累以战功授官至江南分枢密院判官守处州嵗壬寅与苗冦战殁于阵洪武丁巳追论勲旧赠公开国辅运推诚宣力武臣护军镇国上将军佥大都督府事追封泗国公庙食于京师后四年乃以公之子岷为苏州卫指挥同知自然之尊府也守苏州二十年乃卒而自然继之歴三十余年始致其事而子祯代焉于是耿氏之有爵禄四世矣自古豪杰之士奋不顾身以成功名取禄位皆欲及其子孙而延于久逺然至再传而失之者多矣子孙之不肖不思前人树立之难而隳忠与孝也泗国之遇太祖奋其智力以经营四方至于陨身行阵其功烈伟然也封为上公列之庙祀而荣其子若孙朝廷之德厚矣夫笃于事君而心无不尽者忠也笃念其亲而思不辱者孝也维忠与孝然后能迓续于无穷自然致仕而训迪其子俾有以光前而裕后其安可忘哉忠孝之道古之人行之而光逺有耀者不少耿氏能世笃忠孝则济其美虽传之无穷可也诗曰乐只君子保艾尔后自然以之又曰子子孙孙勿替引之则祯等所宜务也故书以赠焉
　　赠王太守赴云南诗序
　　昔之论为治者率寄重于郡守盖郡守吏民之本也郡守贤则其所施者皆贤而民受其惠矣汉宣帝尝曰民之所以安其田里者政平讼理也与我共此惟良二千石乎宣帝厉精为治其综核甚精而课励甚严当时吏称其职民安其业则诸郡之为守者可知矣然天下后世多诵黄霸及考其德则曰温良有让外寛内明而已至于行事则能宣上恩泽垂意鳏寡困穷及布教条劝民为善防奸务耕桑节财用勤畜养而已非有超世絶人之事其视严延年辈威尊望重令行禁止直若不侔然褒显于当时播扬于后世如此则知守之当务果在此不在彼也后之为守者葢多其欲为延年者有矣墨以败官謟以辱身媕婀以惠奸苛急以病民者亦有矣其如霸者葢少此君子之所叹也今天子仁圣鋭意养民诏书屡下蠲逋租减重税省徭役数遣大臣问民疾苦而振德之慎择郡守玺书奬劝其所丁宁付畀者皆仁政之施诚能如霸宣布于下而孜孜其所为则民奚有不安治效奚有不盛此上之所欲众之所望也安成王君贵庄为监察御史满九年以绩最超拜云南太守贵庄寛厚端重其存诸心施诸事见称于人已久其于为霸宜若无难者若为守之失如前所云则未必有也能副上之所欲与众之所望审矣于其行也学士大夫皆赋诗送之而予则书夫守之所宜者如此以为序是亦期望之至也
　　赠主客郎中李君赴南京序
　　郎官汉置分掌尚书事其始称守尚书郎中满嵗称尚书郎凡事皆取决尚书受成而已至于诏令典册亦出其手其入直则官给裀褥帷帐青缣白绫被大官供食物侍史执香炉护衣服奏事殿中则含香以自近最为华要魏晋以后其员多寡不同然皆极当时清选号为大臣之副国朝因之其职任崇贵无大相逺仕者至于郎中葢可谓荣也矣予友李君子谭庐陵之秀也始领乡荐入太学擢授行在刑部主事以详慎著名满九年陞刑部广东清吏司郎中未几改兵部武库时朝廷命出师择大臣之能者掌其幕府事适阳武侯薛禄出戍边勅遣子谭与偕行既归改工部虞衡今年代还改礼部主客以子谭之才更歴郎署凡四五为正郎者十年不知昔人久处华要如此者能几人然则子谭之荣亦盛哉予闻西汉置郎时尚书有客曹专主外国夷狄光武分为南北主客魏为南主客晋分左右南北主客其后或分或否而官称亦或异唐武德以来乃专置主客官复称郎中其所职犹昔也今天子至仁如天覆被逺迩四夷贡献无虚日为主客者得以所职周旋其间以观太平一统之盛其视他署不亦尤荣矣哉子谭今之南京凡西南诸夷之来朝者皆主之然后觐于北京子谭虽达其尚加慎矣乎使圣德益充洽逺人益归仰奔走慕义益加于昔则子谭之职尽矣进而佐大臣当大任可待也行在礼部与子谭为僚友者求予文以赠行故为序如此
　　赠四川按察佥事茆维扬赴任序
　　维扬慈谿人始登乙未进士第其郷前辈今国子司业陈先生在翰林与予处亟称维扬之贤而予未及识之其后维扬擢授广西道监察御史有名无几调四川道其名益甚予自念久官京师有人如维扬者而不能一相接何其防合之难哉今年维扬以三考绩最陞授四川按察佥事将行其同列之贤求予文为赠夫相知于十数年之前终未得一朝之遇今而以言相赠岂能亮予之意哉然不克辞也国家建官治民其制备矣而所倚重者惟风宪葢纲纪法度所系也纲纪或不振法度或不脩而欲民之得所难矣夫贪暴在位奸狡豪横之得志纲纪法度所由紊也任风宪者广聪明严刺举而一断以公使凡若此者皆不得以为病然后民之赋税平徭役均枉直不失其宜富者得保其所有贫者亦得遂其安而治道成矣其所倚重葢如此彼不知者惟以决狱视风宪而昧所重者亦往往于此自足焉无乃举其细而遗其大者乎维扬为御史久矣葢能知所重者也今之四川敛其所以大施者而专施焉四川之民之幸也然予闻之四川地大人众仕者之皆贤与否不可知也奸豪之民舞文巧诋傲狠而嚚讼者亦比比有焉纲纪之振法度之脩维扬宜加意也耳目无所蔽举措无所私去其所以为病者而俾民安焉则国家倚重之意得矣维扬久治四川道其威令素行而声誉素着子知其无难为也姑书所见者如此以为赠行序
　　赠年景和序
　　国家任天下之才以兴天下之治而用有虞考绩之法课励之茍能称任则又推恩于其亲葢课功以劝忠推恩以劝孝此有虞之世未尽行也然则圣仁之逮下其过于古昔逺矣士生斯世而防遇若此岂非非常之幸哉鳯阳年君景和今行在吏科给事中富之父也好善乐义笃于教子由是富以明经领乡荐分教德平县学满九年蒙简拔给事殿廷能以勤慎举其职而天子以为六科最亲近执事枢不可处非其人然必尤贤者总其事遂调富掌刑科益尽心不懈从容于禁密之地周旋于法度之中既考绩上以为称而推本于父母封景和为吏科给事中锡之勅命时景和就养在京师于是父子偕入谢命服相映进退煜然朝之士大夫莫不荣之景和既受命将复归鳯阳凡与富同列者相率求子文赠之予谓国家推恩羣臣及其亲之存者有矣然或以衰耄之年或违越山川之阻逺致其命已足为荣求如景和父子同拜于廷倾动人之耳目而起人之羡慕者葢千百而一二也岂不尤荣也哉虽然诗不云乎无言不酬无德不报此君子所当念也今推恩之典有虞未之行也景和父子既受之矣则所以图报者讵可庸常自处乎父益以忠孝为训子益以忠孝自励父子之道君臣之义交尽而不愧于古人则年氏之荣岂特此而已哉故为序以赠之而加勉焉且以示其郷之人当亦有羡慕而兴起者
　　东轩诗序
　　东轩诗若干首士大夫为罗履魁作也履魁庐陵人其先自印岗徙居大安代以诗书显闻至履魁尢聪敏好学就其所居之东作小轩聚书数百巻襍植花卉于其前履魁读书奉亲与賔客谈论皆于此轩以其在东而面阳也故名之曰东轩今年来京师求诸公赋之而请予序夫士之自处葢必有藏脩之所燕休之居以宁其身乐其志然后能肆力于先生之道而施之事亲敬长之间若风雨之不除怫郁之不释虽勉而为之无不可者而亦岂能久而不厌哉此人之常情也昔之为士者众矣或广宇丰堂不足以资于学而陋巷穷庐乃得之此则视其志何如也虽然士之有志者亦多矣或奔走于世务之役而遂逺于道德之塲如筠州之东轩徒足以资哑然之一笑岂非又以其时哉予用是知士有为学之具尤欲有其志有其时也若履魁可谓兼有之矣履魁之来京师适当圣天子临御之初深仁大德涵育天下有志之士莫不洗濯磨治思欲自效于一时履魁其亦有志者也夫地有四方东为先天有四德元为长地之东天之元时之春人之仁也履魁有志于学而居于此轩其尚充类而至于其极可也充之则为士之道得矣故予为之序而歴道其所以然者以相其志云
　　送潘教授序
　　潘先生畿字民止为翰林检讨二十余年年已七十矣今天子即位嘉惠臣庶先生以老疾辞位上悯之不欲劳以事又不欲絶其禄也使归为温州府学教授其乡之士大夫皆为先生喜属予作文以送之予谓君子之事上也尽其心焉耳然而力有不能遂者则亦达其诚而已矣上之于君子也尽其礼焉耳于其力有不能遂者则亦加以恩而已矣下以诚事上则不至于旷官而伐檀之讥无有也上以恩待下则不至于失所而权舆之叹无有也此所谓上下交而为泰也至于后世而君臣之义缺其事上也不以诚故窃禄终身而怠其事者有矣其遇下也不以恩故尽瘁以仕而莫之顾者亦有矣岂非上下不交而为否乎是以君臣贵乎相遇也先生遭遇圣明思欲效忠而力不能遂乃以诚闻于上上亦悯其志而加之以恩此千载之良遇诚所谓上下交而为泰之时也则其乡之为士大夫者安得不为先生喜乎然予闻之古者七十致仕而归则以其道教郷人子弟俟德成而升用之况先生受教授之任者乎则所以成一郡之人才而厚其风俗者实先生事也予葢又为其乡之子弟喜矣故为文以送之使其人知先生受恩于上真难得而可乐如此又以俟其教之成也
　　送龙公常大使之崇安序
　　公常予泰和故家与予处者十余年矣前年冬与之同上京师同舟而载者三阅月及至京朝往而暮来相与谈道德论政事之宜间则饮酒相懽歌呼大谑怡然至乐也其言谈举止莫非予所爱者然非独予爱之凡与公常识者盖莫不爱也尝窃自谓公常以英妙之年负迈往之气抱敏达之才其试之用宜无不可者今乃得崇安县逓运大使以去凡相知者皆惜之而公常则休休自适无不满之意问之则曰好髙而恶毕者人之情也然卒卑而不能以自髙者命也吾尝受学于先生长者而知命之说矣顺其势之自然不以人为害之也吾今之所得者岂偶然哉葢所谓命也然讵知退之极而非进之地邪且吾之亲老矣今得禄于南方可以遂朝夕之养而职事亦不废则于私计得矣安可厌卑而戚戚邪予闻而善之夫位之崇卑信所谓命也而君子处之有义焉位尊则欲道之行位卑则惟职之尽位尊而道不行孰若处卑而尽职之为愈也孔子尝为乘田委吏矣亦曰会计当牛羊遂也岂有厌卑而隳其职哉又况不如孔子之圣者哉不如孔子而厌卑以败事斯非妄人也乎公常盖可谓安于义命者矣安于义命君子之道也且予闻之君子之仕也贵得禄以为养也故三釜而逮养则必乐千钟而亲不及则心悲公常之亲老禄虽薄而得以致养焉则其乐可知也千钟之厚奚以易此乐哉又安知其后之不至于此也哉士大夫闻予言而皆乐之相率赋诗以赠其行予辄书予言以冠其首云
　　送方经歴序
　　国家设兵卫以戒不虞率以有功之臣为指挥以统之教之以行阵坐作进退击刺之法程其器能科其精壮以待用于一时至于机务之缓急钱谷之出纳戎器之除治一切文书之往来则以经歴掌焉凡朝廷有事于诸卫而遣人往临之必责成于经歴其所统辖之大臣与夫郎官御史以事而来者亦于经歴乎是问其职至重事至繁也夫以七品之官而其职任如此非才智杰然老成之士不能矣故今谒选于吏部当得七品官者类恐为卫经歴惟才智老成者则不以为难莆田方君定得建阳卫经歴予视之怡然自若也盖方君于是官凡三迁其所涉歴者多矣盖所谓才智杰然老成之士也职虽至重事虽至繁其何足以劳方君哉夫君子之仕也不以进位为难而以不举其职为患诚能举其职则先虽卑其后必进于显荣犹歴阶而升身愈尊人愈仰之矣今方君之秩虽未甚髙予知其且优为之也则他日之进于显荣其又可量邪予同官翰林检讨黄君夀生与方君为同门皆予亲戚欧阳允贤教授莆田时之髙弟弟子也是以方君来京师特与其弟监察御史允和相爱厚予因是识之而亦与予相爱也方君垣厚之情其可多得哉于其行遂为序以送之既以重方君又以庆其为统帅者之得贤助也
　　赠陶佥事序
　　初陶君得温之为吏科给事中也其友余君正安与予同在翰林为脩撰因正安始识之其言论恂恂进退必以礼予心重焉当时六科之为给事中者皆得人然皆谓得温敏于事而慎于已其执笔而侍上左右也亦未见其有尤焉子用是益重之其后予以忧家居得温秩满陞福建按察佥事予闻之滋为喜盖谓得温之居朝廷其所树立已如此宜于内有不宜于外者乎永乐壬寅太宗文皇帝虑有司之病民也遣大臣往省之而刑部侍郎杨君勉之福建杨君聪察强毅好善而恶恶一时方面大臣少所假贷而亟称得温为能及今上即位大正庶官又遣御史考察焉则又称得温以为宜于其职得温信可谓贤于人者矣夫矫饰以千名者可偶一得之而不可行于久今得温屡省而屡有名非诚贤于人者能之乎福建之为府八为县凡五十其民岂止数十万为之吏者果能皆贤矣乎不贤而居民上民其有不病事其有不废矣乎如是而欲治道之成可得哉故按察司所以别白其人之贤否而进退之以成治道者也其职任诚重矣古之论治者盖曰在知人在安民知之明则用之得其宜然后能安天下之民而无失所者然人亦不易知也昌黎韩公以为知人之道在于精鉴博采之而已精鉴者明其心以烛之之谓也博采者咨于众以审之之谓也明其心而不蔽于欲咨乎人而不惑于邪则贤否恶乎遁哉贤者显而扬之不肖者黜而去之而治道成矣得温之治福建其道盖有加于此者予不能知也而予之所见有如此因翰林孔目杜谦与素厚者求赠言于予予遂书以送之且谂于得温以为何如也
　　送杨县丞诗序
　　建安杨纯字彦实今太子少傅工部尚书兼谨身殿大学士杨先生之从弟也初以材识从事于有司既九年得潮之掲阳县丞以去中书舍人苏镒良金于彦实有郷曲之好求诸大夫士作诗送之而属予序夫丞佐令者也以百里之地为之民者累千万而衣食其寒饥均节其劳役安其羸老长其幼孤使相乐于田里而无辛苦愁怨之声者县令丞职也故朝廷之任官于此为尤慎则为丞令者可不思深体其意乎夫上之逮下者仁也惟不溺于私不狃于习推行而宣布之则民衣食有不给劳役有不均羸老有不得其安幼孤有不得其长者乎无也故为令丞者必守之以防防则公公则无私蔽而明生明则足以烛隠微别重轻而仁之施不爽焉则为令丞之职举矣然岂独为令丞哉虽进而上之其道亦犹是也若今之为令丞而为民之所仰赖者众矣其于民之寒饥劳役果能有所济羸老幼孤果能不失其所者乎未见其尽然也盖欲以挠防私以蔑公故昏然不知所施而民亦枵然病矣为令丞也若此则进而上之其为民病有不加甚也乎呜呼此岂所以望于令丞者哉是以天子慨然思所以整齐之诏书屡下以训励在位者又遣使者考察焉于斯之时善者可益劝而不善者可以警矣彦实在京师皆亲见而知之今去掲阳掲阳之前为丞者其行事皆善欤彦实继之惟加勉焉可也若其未善彦实亟改以从善可也然令之与丞其职同其休戚又同毋徇也母激也惟其善而已矣予未识彦实而良金言其小心勤慎庶克举其职故予亦本其职而反覆言之以为赠行诗序
　　凝清轩诗序
　　士之仕也既尽心于其职矣则必有燕休之居娱乐之具以解其劬适其意故能兴亹亹之诚而续明明之功使沉迷于簿书劳瘁于应接终日矻矻而不得少休焉则意倦体疲神昏志乱虽欲自勉于事功而反有不能及者记曰张而不弛文武不能也则夫仕者于营职之暇而有以自适固圣贤之所与而王法之所不禁也渤海孙敬克恭为兵部武库员外郎敏达而周慎其才盖足以有为者尝于其居作小轩幽雅靓宻公退之时辄焚香瀹茗而与賔客从容其中甚适也取韦应物燕寝凝清香之句而名之曰凝清朝之士大夫知克恭者皆为贼诗而以属予序予谓士之于学将以有为也故既得其位则必思行其学而图所以显名于当时垂裕于后世宜也然观北山之诗有尽瘁于朝夕之间致劳于嵗月之久而鞅掌失容者矣有息偃于袵席之上栖迟于堂奥之中而耽乐自得者矣劳佚不均休戚各异此其时之盛衰其人之贤否可知也今天子在位以仁逮下小大之臣毕心一力进则有以效其勤退则有以适其私正大雅假乐卒章之所云者盖太平之盛观也则后之欲知今者观于是诗可徴矣予虑夫人有若墨氏之褊道细碎而以好逸废事致疑于此者遂书以冠于首云
　　赠林通判诗序
　　林君彀字惟志通判杭州六年矣今考绩来吏部吏部以为称言于上俾复任焉惟志家莆田世业儒由是于儒者特厚其始游太学即与今翰林侍读学士钱君深相好钱君尝为道其才行有贤于人者前年董役事在京师辱过予其容端其言谨至察其行亦不异于是乃益信钱君之言今之来也予适在告而惟志复来视予相慰藉岂亦以予为儒者而相厚哉夫儒者固喜谈诗书论道理流俗之所谓迂也而惟志乃眷眷如此岂非诚贤于人矣乎推于为政其贤亦可知矣夫通判以佐守也要在恊恭以成其治太守贤其施于政也皆善通判则赞其成不茍立异也若有未至通判当相与论其可否必去其否而从其可盖休戚相闗荣辱相同也岂以立异为嫌邪今之太守昧于取善而自用者多矣为通判者果于立异而相戾者亦有矣而予知杭州不然也盖为守者马公端厚之士也而又有贤于人如惟志者为之佐其能恊恭以成其治也审矣夫天下之为府者百数十而杭州莫先焉其事视他处为尤剧而皆资民力以成之必使事集而民不困则善矣宋熈寜中王安石用事而苏子瞻判杭州子瞻善因事以利民盖出赋税力役以供公上者民之事也岂能免哉惟事至而思之制其多寡之宜审其缓急之节委曲将就无过焉无不及焉然后民安而功立惟有子民之心斯足以行之故因事以利民非难也特患无是心焉耳以惟志所存之厚而又得良守以佐之何子瞻之不及哉使杭之治他郡亦莫能先焉儒者之效暴于人之耳目予于惟志乎望也子瞻再莅杭杭人德之至为立祠今之人岂不如昔之人哉惟志勿以宦成而怠则幸矣将行凡相与厚者皆赠以诗而予为序如此不自知其为迂也
  </div>
  <div class="pagination">
   <a href="抑庵文集_page15.html">
    上一页
   </a>
   <span>
    ...
   </span>
   <a href="抑庵文集_page11.html">
    11
   </a>
   <a href="抑庵文集_page12.html">
    12
   </a>
   <a href="抑庵文集_page13.html">
    13
   </a>
   <a href="抑庵文集_page14.html">
    14
   </a>
   <a href="抑庵文集_page15.html">
    15
   </a>
   <span class="current-page">
    16
   </span>
   <a href="抑庵文集_page17.html">
    17
   </a>
   <a href="抑庵文集_page18.html">
    18
   </a>
   <a href="抑庵文集_page19.html">
    19
   </a>
   <a href="抑庵文集_page20.html">
    20
   </a>
   <a href="抑庵文集_page21.html">
    21
   </a>
   <span>
    ...
   </span>
   <a href="抑庵文集_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
