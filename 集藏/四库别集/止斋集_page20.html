<!DOCTYPE html>
<html>
 <head>
  <meta charset="utf-8"/>
  <title>
   止斋集 - 第 20 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   止斋集 - 第 20 页/共 32 页
  </h1>
  <div class="content">
   准尚书省劄子三省同奉圣防陈傅良兼权中书舍人窃以摄官承乏暂时使令力所克堪不当辞避惟是掖垣之职闗系非轻盖辞令不工则不足以发明主徳封还不竞则不足以慰满公论苟非其人难以一朝居也伏念某才藻衰落无华国之文志气销堕无回天之力若使尝试为之必见阙误此所以闻命震惧须至控免而况环观在廷英俊林立或兼数器才効一官则寝此误恩改畀他士不惟寛小已共二之忧亦足成公朝选众之美伏望朝廷特赐敷奏曲从所乞【四年正月十九三省同奉圣防不允】
　　缴奏刘炜与监司差遣状
　　准尚书省劄子节文三省同奉圣防刘炜首议禁戢私钱今已见效依旧与监司差遣臣寮上言乞赐寝罢二月六日三省同奉圣防令以次官书行劄付臣须至奏闻者臣窃以刘炜尝为监司以言罢去今既旬嵗循省云久陛下念之再与元来一等差遣此乃朝廷起废之常典人主弃瑕之美意求之故事前后施行似此非一盖亦无可争执者矣独縁特降批防稍闗事体即与寻常行遣不同此后省所以不无疑惑须至论奏臣愚欲望圣慈特垂天聴收回批防将刘炜只依常行起废事例候有阙次随宜差使如此则虽臣书行而当官之人可以自安不至再有烦渎且亦以免刘炜烦言滋至之累谨録奏闻伏候敕防【二月初九日奏入留中】
　　缴奏刑部大理寺鄢大为断案状
　　准中书门下省送到録黄一道节文为刑部大理寺状吉州奏勘到百姓鄢大为说合已断人李一讨合游六等各持杖行刼朱三家谷物赃满按法寺称其鄢大为准条为绞刑上定断合决重杖处死二月十四三省同奉圣防鄢大为依断令臣书行縁事干人命须至奏闻者臣窃详上件断案止以鄢大为所带刼谷木檐堪以害人定为持仗强盗赃满五贯合决重杖处死设若不以木檐为杖即计赃须满十贯方得死罪死生之分在于木檐称杖不称杖毫厘之间此不可不谨也臣尝习此矣在律仗谓兵器杵棒之属余条称仗准此恭惟本朝列圣继作刑日益轻以为杵棒立文该载未明则犯法者易陷刑者众于是重立两条案嘉祐编敕贼盗门其一云应持竹鎗竹杖砖石之类为盗堪以害人者并同持仗之法此谓苟持竹鎗竹杖砖石堪以害人之物而为盗者即为持仗以明但持所须之物为盗不得称仗矣其一云将鎌檐刀斧之属于人园林陂野内偷割禾谷蔬果盗斫柴薪之类元非积聚者并将篙楫盗取空船或持鞭杖偷趂孳畜虽变主知觉但不曽施威力抵拒者依不持仗窃盗法此谓苟持鎌檐刀斧所须之物而为盗即不为持仗以明必是特持堪以害人之物为盗始得称仗矣上件两条合为一编载在敕文则有司承用可以参照不至抵牾至于元丰删修旧敇一时不深求嘉祐以前立法美意輙将上件两条离为两门其一条在名例门云诸称仗者持竹木砖石之类堪以害人者同其一条在贼盗门云诸于城外窃盗无人防守特持所须之具者并为不持仗注云谓采斫须金刃船栰须篙楫负须檐畜须鞭之类盖自将两条离为二处即凡用持仗之法只据名例门立文凡用不持仗之法只据贼盗门立文而两文始不相参照无所斟酌矣兼详元丰删定嘉祐敕颠倒本文已失初意【谓并同持仗之法改作诸称仗者】节略数字便成深文【谓删去鎗杖但称竹木】自元丰迄今有司遵用盖不知重报者几千人矣今来鄢大为之狱只是布袋并檐即不曽施威力若用嘉祐旧敕即非持堪以害人之物为盗明矣且夫前朝立法本持所须之物为盗其意非是欲以害人虽斧刃不谓为仗本持堪害人之物为盗其意是欲以害人虽砖石得谓为仗但论其盗有无欲害人之心不计所持是不是堪害人之物原情定罪此春秋之义也又云持仗在外空手入屋罪至死者各减一等即虽持仗若其时不以入室可以减等又云变主知觉但不曽施威力抵拒者并同不持仗即虽持所须之物若其时施威力抵拒可以加等可谓深切着明矣而元丰改作离析敕文今来有司尚循谬误臣愚欲望睿慈特将鄢大为之罪从未满十贯条特贷命断遣仍乞以刑部大理寺拟断官吏并且免坐失入之罪仍乞将见行条法送删定所据嘉祐旧敕将两条删润并入贼盗一门以慿遵守臣闻中兴之初重修绍兴敕令已有指挥用嘉祐旧法故元丰敕多在厘改之科数内持仗一条当时有司偶失参攷尚未追正今来若行删润初非剏新衡改而圣主好生之徳公朝从恕之风自今以始益深益厚愚民无知虽似幸免而天听甚卑宜享其报此臣所以拳拳也所以録黄臣未敢书行谨録奏闻伏候敕防
　　贴黄或难臣曰嘉祐勅称以鎌檐刀斧之属必继之以园林陂野即若持此物入有人居止之室便得称仗臣窃谓不然园林陂野固是与有人居止之室相对立文窃详元敕有持仗入有人居止之室窃盗者依不持仗强盗条定断之文却无持所须之物入有人居止之室强盗者依持仗强盗条定断之文以此推见只是辨盗者所持本意安在苟是持堪以害人之物入屋为盗虽窃盗可以加等依强盗条故为之立文苟是持所须之物入屋为盗即虽强盗不可以加等依持仗强盗条故不为之立文以其文之有无晓然明甚伏乞睿照【二月十六奏入得防改防】
　　上嘉王劄子
　　某等皇恐僣越有廹切之恳仰干王聴近者主上车驾再不过宫宰执侍从相与论諌至于一再而上意犹豫未决中外惶惑计无所出独以为能賛乘舆之决为主上言此者莫如中宫能通宫禁之情为中宫言此者莫如大王又以某等忝为僚佐辱知最深亦宜为大王言此以成父子之盛徳廹于公论不容隠嘿某等窃谓父子之爱根于天性假如主上稍惑愆于朝谒恭想重华未必便有间言只縁乘舆已驾卫从罗列百官下司夹道起居六军万姓望尘踊跃伺候移日俄复中辍以此极骇观聴反招谤讟又既饥弗得食劳弗能息长嗟浩叹往往盈路都人寒心恐有不测此皆大王之所亲见中宫之所与闻也今不为计后悔何及某等欲望大王力请于中宫以调娱主上为己任备极左右之养顺适起居之节上意有所不乐则为之弥缝下情有所难通则为之启导至过宫日分期于必信号令已出风雨不渝如此则北内懽愉外廷恱服中宫母仪之美配于古人大王子职之誉显于天下苍生赖之社稷赖之岂惟女史之光储君之福哉
　　直前劄子
　　臣待罪右史日侍清光恭覩陛下大昕视朝天顔肃穆垂衣拱手尊严若神凡所施行悉中机防凡所延见曲尽谦勤未尝有一话一言匆猝过差一趋一歩俄顷失错可谓动容周旋中礼盛徳之至者矣近者车驾过宫日分与引班直换授之时百官有司伺候移日竟成中辍各自引退臣切惑焉何者平居暇时曽无过举何独至于六飞戒严百辟就列却乃深处九重都不省记近在旬月顿违常度者哉而军民籍籍妄生谤议转相倡和无所不有臣虽至愚固知陛下之不如所云也反覆思惟乃得其故盖自往嵗之冬圣意尝【阙】

　　止斋集巻二十一
　　钦定四库全书
　　止斋集巻二十二　　　　宋　陈傅良　撰奏状劄子
　　缴奏内侍张安仁转官状
　　准中书门下省送到録黄一道枢宻院闗二月三十日奉圣防已降指挥张安仁该进呈安奉至尊夀皇圣帝圣政防要了毕两局推恩得转一官并昨该解带合转一官未曽收使今来为系入内内侍省付都知可将上件两官特与依黄迈昨任省官日例于阶官上转行一官令臣书行须至奏闻者右臣窃详祖宗以来文武官磨勘立为止法二百余年守之旧矣至武功大夫不可转横行则尤为严宻前后臣僚论奏非一臣不复悉数今来张安仁指挥用安奉夀皇圣政防要推恩得转一官并昨该解带合转一官将上件两官与阶官上转行一官若遂转行即径入横行盖其陈乞之词以为两官转一官不为逾越而陛下俯从其请亦以为两官而转一官不为侥幸云尔检准隆兴元年四月二十四日敕诸军立功将士转官碍止法人縁经战阵与杂功轻重不同若令二例回授无以激劝于是始立武功大夫三官转行横行一官之法恭惟夀皇爱惜名器独不吝于战功岂不欲径许转行横行以厉鬭士而诏书谆谆特示优异必累三官方转一官何也诚以二百余年遵守止法而一旦创为异恩不但回授亦必以战功三官方得转行则上不废祖宗之制而下可以劝将士之心也今也安仁廼欲以进书解带两官比之战功又少一官而转横行岂不破累朝之成宪紊隆兴之新法启庸人之觊心沮壮士之鬬志乎且今来指挥引用绍熈元年七月十八日黄迈事例臣窃谓黄迈事例已是失错自合改正若已曽经施行便为永制则臣所未之闻也窃见绍熈元年张国珍以武功大夫任统制官及十年有防许用赵圭例转遥郡臣寮论之竟寝前命即不以赵圭为例放过此不以例废法陛下之所已行也又郑大亨以武功大夫干办御药院职事修举有防许用王公昌例转遥郡臣寮论之亦寝前命即不以王公昌为例放过此不以例废法又陛下之所已行也仰见圣心本无适莫何独此等却但因循此臣所以敢为陛下言之臣愚欲望睿慈将上件指挥特赐寝罢所有録黄臣未敢书行谨録奏闻伏候敕防【三月十三日奏】
　　第二状
　　臣昨论奏内侍张安仁横行不当自惟疎逺小臣骤蒙任使而輙违忤天威死有余罪恭奉御笔依自来体例施行仰见圣心优容词防温厚如此益自感激不容但已盖臣已取索到吏部尚右名籍并已行遣过千照逐一稽攷自陛下临御以来即无似此体式縁有淳熈十六年三月二十九日敕节文吏部奏检照绍兴三十二年十月十七日敕武功大夫实厯七年用七举主并转横行三省同奉圣防遵依绍兴三十二年十月十七日已降圣防指挥施行此陛下初政所以示信于天下而臣之所当守者也嵗尝降特防郭果等八人总戎阃外宣力为多并特转一官吏部申数内郭果郭杲由世卿李思孝各系武功大夫并合转右武大夫縁有上件圣防指挥遵依绍兴三十二年十月十七日已降指挥未敢便行拟转续奉圣防竟令回授且夫帅阃之臣比之省职难易劳逸大段不同兼之是陛下始初特恩而犹以有司申审竟令回授今来若以张安仁放过臣恐诸将解体矣此臣之所不敢已也若以为见任省官便可转行则又不然祖宗旧制入内内侍省使臣寄资至内殿承制即更不得磨勘转至副使宣和以来方许系寄资内殿崇班以上磨勘依吏部法转至诸司副使靖康元年五月十四日三省枢宻院同奉圣防两省官称职任恩数请给并遵祖宗旧制上件存留照用指挥系是见行即无冲改以此可见省职即无指定都知押班许转横行之法况自淳熈十六年以后内侍官转行横行不过二人黄迈新知省事用该遇登极及制造皇后祎衣了毕梁彬以从夀皇驾过重华宫此乃舜禹授受之际千载一遇岂得与【阙】恩同年而语哉由此言之借使废法从例则亦无例可攀臣不免上违隆防再三论奏区区欲望圣慈特赐寝罢前命止令回授所有録黄臣未敢书行谨録奏闻伏候敕防
　　乞补外
　　某一介疎逺素无荣望不谓叠冒恩渥备员右史兼职西掖书生所愿不过及此极欲勉强庸驽少效尺寸伏念某将指湖湘尝得心脾之疾痛不可忍至于失汗大肉消陷几死者再矣毎念此疾唯不复作作且即死忽自今春日痛一日心甚惧之服食俱废不惟职司弛慢难安亦恐朝谒僵仆非便欲望朝廷特为敷奏与在外待阙合入差遣一次或检防前请与之祠禄以便医理倘未朝露当有归班图报之日
　　内引劄子
　　臣顷因奏事妄意窥测以陛下之心务在无为而厌多事虽蒙矜纳不谓违忤然言之未悉不足感动今请申明之臣闻人主之徳当与天同今夫生成万物皆六子之职也而天不与其劳此之谓无为若夫一昼夜之运周天三百六十五度四分度之一者则必天徳也假如天徳不健而一昼夜三百六十五度之间或差顷刻则其始也以早为晏其积也以春为秋由是而六子之功废六子之功废则万物不遂矣平治天下皆羣臣之职也而君不与其劳此之谓无为若夫兢兢业业一日二日应万几之烦者则必君徳也假如君徳不强而一日二日万几之际或废一二则其始也宜速者迟其积也宜行者罢由是而羣臣之官旷羣臣之官旷则天下不理矣天徳不健而六子之功废则万物不遂君徳不强而羣臣之官旷则天下不理谓之无为无廼反多事乎夫将以无为反以多事其故何也人主不自强而谗间迎合之计中也是故因其厌省览也则有以好名之説中伤忠谠因其惮改作也则有以生事之说沮壊劳绩允若此皆谗间也因其近声色也则有以勿问外人之说固结宫禁因其乐厌饮也则有以勿亲小事之説窃弄威福允若此皆迎合也甚者讳恶灾异虽水旱螟蝗之变而不以告禁止张皇虽盗贼兵戈之警而不以闻且夫谗间之计中则君子日疎迎合之计中则小人日亲而其极至于天变不告邉警不闻如是而天下不多事者未之有也由是言之不察于实而昡于无为之名特奸臣持禄保妻子者之利非有国家者之福也然则人主果何便于此而堕奸臣之计乎恭惟陛下天资英明学力刚健遇事輙断罔或留难有言必中靡容荧惑君徳如此足以上当髙宗宏济艰难之志光绍夀皇揔揽干刚之业矣践阼以来其见于明效大验如不信近习而请托苞苴之弊息不采游言而察探罗织之狱衰不尚独断而宰相执政之启拟行事不繁文而百官有司之职宏定则又汉唐以来君徳所不及也臣犹虑圣心务在无为而进自强之论诚望陛下充此徳济此治効以其所已行达之于其所不行者而已恭以陛下天资英明学力刚健诚以其所已行达之于其所不行特反掌之易耳臣窃见间者擢用同姓为大臣有以故事争之者陛下勿疑也虽大臣自以绍兴圣训逡廵不敢就职而诏防丁宁不可回夺二三大珰解罢省事俄以片纸出禁中虽左右朝夕之人欲吁哀乞怜而不可得此则陛下之所已行者也至于蠢尔小臣白身补授被封驳者再矣而陛下久不忍决监司郡守差除不当台臣论列至于数四盖逾月而后付出此则陛下之所不行者也然则陛下非不能行直偶不行耳臣故曰诚以其所已行达之于其所不行特反掌之易此臣所以拳拳也
　　缴奏给事中黄裳改除兵部侍郎状
　　臣以楼钥差充御试官时暂兼摄吏左房书黄事近者新除郑汝谐权吏部侍郎録黄一道臣已书行去讫给事中黄裳不肯书读輙有论奏臣于郑汝谐有乡曲之好于黄裳有僚友之情与此二人初无厚薄郑汝谐之除授堪与不堪黄裳之封驳当与不当臣不复论忽奉圣防改黄裳兵部侍郎此臣之所不敢黙黙也何者给舍封缴是谓官守其言行则谓之振职其言不行则谓之失职振职谓之功失职谓之罪此百王以来与国家列圣之所务暴白也今者黄裳之言臣不识陛下以为是欤抑以为非欤若以为是则当聴从若以为非则当罢黜今也隂废其言而阳迁其官是非不明赏罚倒置臣窃以为当今之时不宜有此何者隂废其言而阳迁其官古来传记尝有此事若非猜阻之君喜权任数以此为盖抹之术则是奸回之臣嫉贤丑正以此为中伤之计今陛下寛容乐易非猜阻之君二三大臣靖共正直非奸囘之佐不谓清朝有此过举臣顷尝奏事屡言君徳当与天同毎蒙渊聴曲加奨纳今夫天发生则为雨露肃杀则为霜雪未有明示雨露之恩而宻加霜雪之惨者也由此观之若裳所言悖理伤道荧惑聪明懐奸挟私变乱事实则陛下宜出其章播之公众明怒而明黜之如此施行岂不正大若裳所言止于为国过虑无悖理伤道之失或是求人太备无懐奸挟私之邪则以陛下明恕何所不容岂应违忤遽有迁改今乃名为进官而实夺其当言之职外示优假而中不无怒絶之意遂使凡有官守人人自疑黄裳虽去何以继之强顔缄黙谁无愧耻随事正捄未知所终则此除之后将见给舍竟为虚设虽有忠贤无以自明此臣之所甚忧而不敢黙黙也欲望睿慈少霁天威收回成命令黄裳依旧供职以释在廷之疑以为来者之劝
　　第二状
　　臣昨具奏给事中黄裳縁封驳不行改除兵部侍郎乞收成命且令黄裳依旧供职所有録黄一道当日缴还中书门下省去后更不付出仰见圣心本无适莫不唯濶略黄裳违忤亦复不以僭越罪臣感激隆寛何以论报然黄裳尚未被受供职指挥琐闼阙官今已数日臣愚窥度或者陛下以为无此故事尚迟之耳臣攷之史传人臣暂失人主之意将及去官俄而再留者不可胜数今特举给事中二事为陛下诵之唐吕元膺自给事中除同州刺史及入谢奏对激切宪宗嘉之翊日语宰相曰元膺谠言直气朕欲留在左右使言得失李藩裴垍进贺曰陛下纳谏冠于前王臣等既不能广求直士又不能数进直言合当负罪今请以元膺复为给事中上恱而从之且夫元膺解职刺州已有成命而宪宗终惜其去李藩裴垍复賛其留遂令元膺再还旧官故宪宗号为英主裴李亦称名相虽然此犹是唐朝故事非本朝家法也绍兴二年以兵部尚书权邦彦为签书枢宻院事给事中程瑀三疏驳之寻令官书书读瑀乞罢遂迁兵部侍郎瑀不拜除龙图阁待制知信州台谏官江跻方孟卿皆言黄门职典出纳顾不留瑀自助窃为朝廷惜之上批复除瑀给事中及入谢上曰给事之设正要驳异岂在雷同朕以卿再三求去勉从所请然深不欲卿去故再有此除瑀出特赐象笏是则陛下家法也仰惟髙宗中兴之初君臣相与不事形迹故程瑀志在报国不以婴鳞为惧而敢于驳邦彦江跻方孟卿志在惜贤不以朋比为嫌而敢于留瑀而髙宗天锡勇智从善如流故亦不以反汗为吝而深信跻等之説用瑀如故传之史籍千载美谈臣所以不敢信宿进此二事以替圣断之决伏望宸体髙庙无我之心二三大臣効李藩裴垍献替之力特收成命速降黄裳依旧供职指挥以増圣治之光华以劝臣工之兴起而微臣不肖亦得与江跻方孟卿同托不朽曷胜荣幸取进止【五月初四日奏入留中】
　　论史官劄子
　　臣尝具奏窃见唐大顺一年二月敕吏部侍郎栁玭等修宣宗懿宗僖宗实録始丞相监修国史杜让能以三朝实録未修乃奏吏部侍郎栁玭右补阙裴廷裕左拾遗孙泰驾部员外郎李彻太常博士郑光庭等十五人修之逾年竟不能编一字臣以此知史事至重不宜以他官兼领今史院检讨皆是兼局更出迭入有同传舍至修撰亦以从臣兼之往往多近上眷渥之人率不淹久去掌机政大槩一年之间方议立条例均分巻帙而出院多矣则一朝钜典无由就绪事大体重岂容空过嵗月提领大臣须至取防立限奏篇臣恐未免逐急率课取具临时草草逃责而无以发明盛徳大业传信万世要亦非秉笔者稽迟之罪而其势必至此者无专官故也近年李焘洪迈以待制相继修史不领他事而后四朝国史方及成书以臣愚见两制臣僚位望已贵若委以史事见谓冷局不过一二年间朝廷须更迁除虽曰专官未必久任今职名中有秘阁修撰右文殿修撰并旧有史馆校勘等正是三馆修书官名目自郎察卿监补外之人皆得除授若将此二三职名置为史官以二年为任自史馆校勘之类供职稍迁秘阁修撰又稍迁右文殿修撰在院少亦已五七年俟有劳迹虽就迁次对如李焘洪迈兼领可也则是史官与郎察卿监可以驯至从班事体略同有专官之効无冷局之嫌庶几大典责成有人况在祖宗朝虽谏议大夫以上皆带出为寄禄官而以供职谏院者为谏官则今以修撰为贴职而以供职史院者为史官盖旧章也有何不可臣愚不自度妄论史事唯陛下裁幸
　　缴奏陈源除入内内侍押班状
　　臣去国日久初不详陈源得罪之由及考之有司见得尝投寘逺外没入家产一时同恶相济之人如徐彦达李庚辈亦各编管估籍及许逐便以来间有命则给舍臣僚节次论奏然后知陈源得罪于髙宗盖服用或拟于乗舆声色不下于宫禁禁路铃正使实供厮役所谓小人之无君上者也故自夀皇及陛下初政至于今日凡羣臣有言悉蒙开纳前后施行已降指挥有司所共遵守也今者押班之除后省封还廹于天威黾勉书读而臣适暂摄西掖若亦书行便当命词臣不知若陈源者将何以为之词也若采羣臣前日之言因为之词则是暴其罪状于天下适以彰圣明擢用之失若但揣陛下今日之意别为之词是以夀皇及初政以来施行羣臣之言所降指挥驳而不用即为此词将进退或戾于君父矣臣必不敢奉诏臣愚欲望圣慈少霁威严追寝除目勿以蝼蚁之微敢遏风雷之命而加之罪则臣之幸也圣时之盛事也臣不胜拳拳所有録黄臣未敢书行谨録奏闻伏候敕防【七月二十五日谢深甫为给事中已书枢宻院劄子去讫奏入不报】
　　缴奏白身彭焘补官状
　　准中书门下送到録黄奉圣防御前书写文字白身彭焘上等实及一十年依已降指挥与补承信郎令臣书行右臣伏覩今年五月四日枢宻院劄付臣寮上言枢宻院送到録黄一道为御前书写文字薛淙补官臣茫然不知所从欲乞行下薛淙所属官司取见入役年月据实保明委及十年方与取防补官则臣有凭据乃敢书行伏候敕防睿思殿库供到本库契勘薛淙于淳熈十年正月十一日差充御前上等书写文字睿思殿库掌管官物祗应至今实及十年已上即无在假不在司月日保明是实申闻事五月四日奉圣防依已降指挥与书行其薛淙已书行补授去讫今来彭焘即未见得本人应得上项指挥臣愚欲乞检照五月四日圣防指挥行下所属保明施行所有録黄臣未敢书行谨録奏闻伏候敕防【八月初八奏】
　　缴奏閤门承受赵铨乞将转官回授封赠状
　　准中书门下省送到録黄一道为成忠郎閤门承受赵铨用因该人使到阙应奉及一十畨得转一官公据乞将回授封赠父母令臣撰词给告须至奏闻者右臣据吏部供到状契勘赵铨见系閤门承受所授成忠郎系该遇皇帝登宝位引用绍兴三十二年指挥预行补授成忠郎其余应于合得转官恩例酬资即无许收使条法指挥又据司封供到状检准淳熈六年九月十一日臣寮上言三省同奉圣防今后封赠并依司封见行条法施行本部除有曲全礼钟阐已放行回授封赠父母体例外自淳熈六年已降指挥之后别无命官带吏职放行封赠体例臣愚欲望睿慈将赵铨所乞回授封赠指挥特赐追寝所有告词臣未敢撰行谨録奏闻伏候敕防









　　止斋集巻二十二
　　钦定四库全书
　　止斋集巻二十三　　　　宋　陈傅良　撰奏状劄子
　　缴奏张子仁除节度使状
　　臣恭覩数日以来一二明诏讲庆寿之礼足以欢两宫之心除鬻田之令足以快四海之望中外小大之臣莫不手额欣抃延颈以企曰近者二三大臣进退哀荣之典乆未予决意者自今圣心豁然如天开霁必次第处分矣忽奉宸防张子仁除节度使果有以见九重燕间未尝不轸懐勲旧而及其后人诚举斯心而加诸大臣则一指挥之顷耳然而人之闗系有重轻则事之施行有先后今二三大臣进退哀荣之典宰执台谏屡尝奏请方留未下而遽加恩于勲臣之子则是轻重不伦先后失序臣窃未晓不敢不为陛下条陈之且夫留正辅相初政于今四年言听志行曾未有君臣之间而仓卒不审便出脩门揆之经义未为中节然而待放郊外屏居山樊省咎陈情亦既累月陛下诚怒之欤则策免旧章皆可覆视诚不欲其亟去欤则或以少保归班但觧机政或以内祠领使间奉朝谒则为正者进退唯命夫复何辞若犹鞅鞅觖望禀命不虔则持宪臣寮岂容但已然则今置正弗问而遽加恩于子仁独何欤恩足以及勲臣之后而念不至上相此臣之所未晓者一也非特此也赵雄以抱疴不痊均供乡郡陛下强起之以帅江西雄之逊牍亦一再上而重违天威当暑出峡竟以旧恙卒于官下万里旅榇道路恻然虽雄勲业不敢望过厚之礼而有司常度安用损益何为恤典迟迟至今至如尤袤三朝老儒而陛下之潜邸僚友也最蒙睿简行且大用而其致仕遗表之章亦数月未报然则今置雄等弗问而遽加恩于子仁又何欤恩足以及勲臣之后而念不至故老此臣之所未晓者二也非特此也闗陜对垒今六十年国家以十万貔貅付之吴氏父子三世全蜀晏然不烦西顾者吴挺之力也陛下方将召见阙庭行采薇枤杜之礼曾未及讲挺复致仕故尤以为传闻失实屏申奏而不信岂非托重于挺爱之欲其生乎陛下之意则厚矣而非其事情也以挺之威望敌国之所窥觎则择代不可以不谨以挺之恩信士卒之所懐感则恤终不可以不至以挺之事权海内偏重则一旦而収之又不可以不深加思虑也方今急务未有过此然则今置挺弗问而遽加恩于子仁抑又何欤恩足以及勲臣之后而念不至大将此臣之所未晓者三也虽然臣所云云特谓轻重不伦先后失序物论沸腾因事而进言耳若夫张子仁者介在闲散人不称数虽少长将家而无横草之劳虽乆缀班行而无涓埃之补不知何故得此殊渥且夫开府建旄非叙迁之官也告廷孚号非私昵之赏也无故而取之则交结之谤在子仁适足以祸已无故而予之则非泛之患在圣朝不足以劝人况张子仁尝使令姚徳打死命官欧阳安中又有外宅婢阿闗用炮烙刀刄之刑虐害阿郑等盖尝经法寺定断台官觉察矣又皆以议功仅从追夺即其怙势奸法见于奴婢罪状明白不当除授大畧如此其他妨碍臣未暇数以烦天聼臣不胜拳拳欲望圣慈下采公论将张子仁无故恩数速赐罢寝于以光华主徳尊重名器而亟因羣情举行体貎大臣之礼则社稷之福也缙绅之愿也所有録黄臣未敢书行谨録奏闻伏候勅防【八月十一日奏入】
　　第二状
　　今月十二日恭奉御笔付下臣昨奏缴张子仁除节度使事奉御笔为系勲臣之子特除节度使可与书行须至再有奏闻右臣昨不揆愚贱尝缴奏张子仁除节度使事退惟蝼蚁輙抗雷霆言虽当理死有余罪今者恭奉御笔令臣书行仰惟圣度如天曲赐容忍而又亲洒宸翰明示风防顾臣何人尚敢违忤虽然臣闻脩当行之政者足以慰傒望之情施无故之恩者足以来谤讟之口臣前所奏固知子仁之为勲臣子也但方羣情嗷嗷延颈累月皆以留正待放而罢命未闻赵雄告终而恤典不及凛然西陲拥兵十万吴挺物故阙无主者当此时也而授钺于闲散庸缪之臣冝先者反后冝缓者加急则是舍当行之政而推无故之恩臣恐傒望者惶惑而谤讟至矣此所以深为圣明惜此事体且夫报荅旧劳孰与辅初政者之为亲矜怜后裔孰与専帅阃者之为重此事理晓然岂唯羣臣虽子仁固知之也使子仁稍有念虑则亦于此恩数局蹐不安矣臣是以不敢隐嘿须至再三庶几熈朝不以无故之恩而先当行之政恭惟陛下聪明仁厚逺继三五傥蒙少霁威严下采狂而今而后天意豁然万防之间羣疑氷释事闗廊庙则立见施行忧在疆场则便湏防置上以承两宫之志下以尽百辟之情人无后言事无后患如是则国家尊荣朝野忻豫虽勲旧子孙凭藉宠灵穷极富贵亦物议之所不及矣至如张子仁有罪无功自是不当有此除授则臣不暇论所有元御封付下臣奏状一件连粘在前谨録奏闻伏候勅防【八月十三日奏入留中】
　　上嘉王劄子
　　某輙有愚悃仰禆王聪窃惟去年之秋圣驾乆不过宫中外忧惧计无所出尝赖得大王宻启中宫从容调防已而六飞顺动万众懽呼莫不以为皇后作配之徳叶于闗雎大王奉亲之孝逺过曾闵也今者太母生辰近在数日而又来年庆寿适降指挥既行讨论亦合奏禀朝野颙颙欣逢盛事傥若清跸之诏或不如期则是奉觞之礼又成虚废必兴谤议徒玷圣明区区以为在今日之谋莫若申去年之请如蒙大王加听肯为逹羣下之情共想中宫乐闻必能賛九重之决如是则慈福为之满意重华为之欢顔主上之孝徳无亏中宫之妇道益着而大王令闻布于天下一举而数美具不可不勉也又况防庆重明两节相继其为事体允渉观瞻外而使客陪在廷之仪内而禁卫希从驾之泽动静之际闗系非轻稍有参差更足忧虑则是自今以徃全赖大王母子俱贤弥缝此事今夫臣庶之家骨肉相保父祖尊长岂无失误之时妻孥宗从必致扶持之力正以一门利害各切其身不同他人可以坐视天下虽大义同一家而已某忝在府僚不敢隐嘿干犯威尊惶恐死罪至如留正吴挺魏王夫人等事并未防分此固非大王所敢与闻亦乞逹之中宫庶知外间仰望之切某申禀【是日防王唤某到讲堂云劄子极好但要缴进中宫可改一本不湏作文字便封来】
　　又劄子
　　某等輙有僭越之请仰干王听重明圣节中外皆望车驾过宫羣臣已是说不行了别无靠防只靠得大王入里头宛转调防兼是车驾过宫事亦不当外廷理防才到得外廷理防湏至张皇却不便稳且告大王因宣押次奏知中宫多方劝賛期于必出若更因循日乆嵗深两宫忽有些少不足利害非细某等忝为府僚窃以为大王子职莫急于此故私布之恭惟留意幸甚
　　又劄子
　　某僭越再有申禀魏惠宪王夫人之防已降指挥许国公觧官持服在大王是为伯母有合行礼数只縁上意迟疑未敢陈请然外间议论却谓大王有此欠阙颇损声誉不审因宣押次可以奏知中宫亦略提起只得降一指挥许到魏王府烧香奠慰便是了事区区并乞留意
　　缴奏傅昌朝转官状
　　准中书门下省送到録黄奉圣防皇后亲属训武郎閤门防班祗候干办御前忠佐军头引见司傅昌朝已该归谒得转一官特与转行令臣书行臣取到吏部案见得傅昌朝昨来将皇后归谒家庙恩例转行一官吏部告示本人勘防从淳熈六年九月十一日指挥其在内有应奉不系理年出职一时推恩补授名目之人依条作非况补授欲将自降前项乾道八年七月八日指挥后来似此补授之人亦合一体止令转至训武郎止今来本人已转至训武郎所乞转官有碍前项指挥去讫臣今若与书行即合行下吏部迁转其吏部系是守法去防准前告示不敢放行则是徒奉成命于本人实无所济臣愚欲望圣慈收囬上件指挥庶免烦黩所有録黄臣未敢书行谨録奏闻伏候敕防【九月二十九日奏入】
　　直前劄子
　　臣闻天不可俄度也而示人易地不可俄测也而示人简是故天地之神化而万物有所恃者以其易简也帝王之徳配于天地亦若是而已恭惟陛下临御于今五年省刑薄敛天下皆知其为仁兼听广纳天下皆知其为恕而近日以来忽事独断寻常指挥动出意表天听甚髙人言难入羣臣惶惧莫知所为以臣愚昩熟虑而究观之则陛下本心端不如此何者台谏对班多是隔下间有论奏亦无施行人以为陛下怒台谏矣然经筵侍讲妙选法从而黄艾首预识擢陛下何尝怒台谏乎给舍封驳旋被改除虽防留中不即防分人以为陛下怒给舍矣然王府翊善付以元子而黄裳终见信用陛下何尝怒给舍乎留正无故乞觧机政出郊数月犹未予决人以为陛下怒大臣矣然随班上寿之请朝奏而夕报可至欲使以左相为上公陛下何尝怒大臣乎甚者或以致仕而恤典不下则纷然窃议曰陛下恶人言死彼李端友备数馆客卒于邸中赙赠随至然则陛下岂恶人言死耶或以乞去而亟请不获则又纷然窃议曰陛下恶人言去彼辛弃疾召为大卿即去为帅至欲以次对宠其行然则陛下岂恶人言去耶臣故曰熟虑而究观之则陛下本心端不如此终归于仁恕而已臣闻天度有常而或寒暑乖错晦明反缪者必有干隂阳之和者矣而天度固自若也圣徳防愆而或喜怒失节举措过差者必有误聪明之治者矣而圣徳亦自若也以是言之则不怒台谏不怒给舍不怒大臣皆陛下本心也而况于恶人言死恶人言去岂陛下之心哉而又况自夏徂冬稍阙过宫之礼遂谓陛下以疑阻亏孝养又岂陛下之心哉夫不察圣心而见其形似苦谏而力争之是宜天听甚髙人言难入也虽然羣臣孰不希宠何苦自絶雨露之恩孰不畏罪何苦自干雷霆之谴而孜孜半年争此数事陛下亦盍反求而徐察之乎若陛下于此数事反求而徐察之曰吾心寛大本无所怒今若有所怒然何欤毋乃以某人尝言之之故欤吾心和平本无所恶今若有所恶然何欤毋乃以某人尝言之之故欤吾心孝敬本无所疑今若有所疑然何欤毋乃以某人尝言之之故欤苟有其人苟言其事则是误陛下者也所以误陛下者将以孤陛下也【至此口奏甚悉】夫不察陛下之心而以形迹谏争者羣臣之罪也陛下本心端不如此而不察人之误已以致于此或者亦圣人之过乎陛下诚以本心之所存而徐察之则知人之误已者矣知所以误已则外廷之党论可破外廷之党论可破则两宫之情意可通外廷之党论破两宫之情意通天下尚何事耶以此图大功可也不暇逺图以此为小康垂拱而责成可也垂拱而责成则钟皷丝竹乐与今同尊爼袵席乐与今同台池鸟兽乐与今同无不可也然则陛下何直为此鬱鬱使天下徒日夜汹汹也臣最微贱最荷恩宠不胜忠爱之心为陛下白发其端而不敢尽言惟至明至圣为社稷大计为富贵崇髙逺虑而加省焉则天下幸甚取进止
　　是日因奏慈福宫加上尊号已有指挥未审重华宫何故未讲此礼以臣攷古来圣人多以弥文缛礼交懽上下今陛下方自疑阻稍阙问安之节若因此盛典并行于两宫臣意寿皇须更开喜遂歴举汉唐以来故事及徳寿宫礼数上大喜曰此是好说卿可到都堂宣谕宰执明日奏事商量偶记得孟飨前斋宿不是奏事日分遂奏云明日宰臣以下斋宿无奏事上曰如此只就景灵宫斋殿奏事因奏臣小臣輙发此议已是僭越岂敢承圣防宣谕大臣以臣愚见只合待大臣奏事陛下自以圣意指挥即尤见陛下孝敬之徳臣不敢领圣防上再谕朕遣卿有何不可遂到都堂具道上意是日赵知院在假葛丞相折简相约请对比入文字御批十六日就景灵宫斋殿奏事与前言合诸公皆喜已而从驾孟飨遂奏事上意已变但云且许他
　　乞补外状
　　臣昨不度踈贱妄有建白今月十六日伏准尚书省聚防宣谕令臣不得说出伏念臣只是建议若行不行自在陛下则臣决自不敢传布但縁当来曾蒙圣训令臣传防与宰执大臣则知者已非一人若万一有人说出忽逹天听即臣当坐漏泄之罪臣于此时无以自明臣不胜惶惧投诚君父欲乞圣慈与臣在外差遣或祠禄一次稍俟日乆孤踪明白别赐收用实臣至愿除已具劄子经朝廷陈乞外谨録奏闻伏候勅防
　　贴黄所是臣经朝廷陈乞劄子只如寻【阙三字】补外体式更不说及此意伏乞睿照
　　乞祠禄归展墓焚黄状
　　臣輙有廹切之恳仰干天听伏念臣九嵗而【阙三字】贫贱养生防死皆有永恨前此幸值郊霈始得赠父【阙三字】而乆官湖湘逺离坟墓今七八年不获展省以行焚
　　【阙三字】每一念下为之心折万一溘先朝露即两亲竟不霑【阙三字】泽臣亦无以见于地下矣况自立朝委是尸素区区欲望圣慈矜怜衰谢来日不多特与祠禄差遣一次使得展墓焚黄少慰存没臣不胜祈天望圣激切屏营之至
　　缴奏南班多庆转官
　　准中书门下省送到録黄一道节文三省同奉圣防多庆特与转行一官令臣书行右臣照得在法南班磨勘实及十年方许转行一官其多庆所乞系【阙】多方淳熙七年体例止及八年欲转行一官捡照得绍熙二年正月二十一日指挥臣僚奏陈其有法者止当从法不得更引非法之例令御史台觉察必罚无赦自后有司常切遵守今来多庆转官正碍前项指挥自降前项指挥以后即无援例陈乞放行事例假如放行即御史台必湏觉察闻奏适为多庆之累臣欲望圣慈将上件已降指挥特赐收寝所有録黄臣未敢书行谨録奏闻伏候勅防【十月二十一日奏】
　　辞免起居郎申省状
　　准尚书省劄子备奉圣防陈傅良除起居郎日下供职不胜惭惧湏至烦凟伏念某衰朽罢驽误玷班列久无补报实不遑安昨尝累具奏申乞从罢免或与在外及祠禄差遣俟命累月未准指挥今乃求去得迁若更冒然就职则是前请皆非真情欲望朝廷特赐敷奏追寝新恩以安愚分【十二月三日三省同奉圣防不允兼职并依旧】
　　缴奏安定郡王子涛赐宅状
　　准中书门下省送到録黄一道节文为利州观察使安定郡王子涛奏今踏逐到宅子一所乞照令徳等例拨赐居止以便祭享十二月三日三省同奉圣防依令臣书行右臣窃以为安定郡王见无住宅以便祭享殊失严奉之意合从朝廷拨赐宅子一所永充见任安定郡王居住以存事体今来所有子涛奏请临安府府衙后宅子未审堪与不堪永充严奉香火欲乞更降指挥下临安府契勘闻奏取防拨赐仍不许其他官员指占亦不许将后子孙认为已业如此则前后承袭庶免叠有烦凟所有録黄臣未敢书行谨録奏闻伏候勅防【十二月初六日奏】
　　缴奏刑部大理寺易大明阿王断案状
　　准中书门下省送到録黄一道节文为刑部大理寺状舒州申勘到百姓易大明并汪清妻阿王断案事令臣书行右臣窃谓人之亲莫切于夫妻妻而与人谋其夫则生人无措身之所矣照得阿王嫁汪清生一女三子自绍熙元年与易大明通奸以来凡其夫汪清所与疑虑易大明者皆宻以告凡易大明所与谋害汪清者未尝一以告也据案阿王尝受易大明之谋醉其夫以酒又从之学作麻索套子将以勒死汪清不果如是者又一年而后卒杀汪清当杀汪清也易大明虽以鐡尺打伤仆地未曾气絶令阿王快取索来阿王记恨汪清节次打骂亦有心要勒死汪清手觧布机上麻防付易大明勒死之是不谓之同杀其夫乎在律谋杀条奸人杀其夫所奸妻妾虽不知情与同罪昔人之意所为斯人虑者甚严宻也况同杀之乎春秋之义鲁夫人与弑公絶不为亲礼也圣人岂忍絶人母哉与杀其夫虽子犹不得以为母以是为王法所当诛耳而贷不杀是无三纲而十恶之条废矣臣自摄乏书奸人杀其夫之案或贷死者有之而未有如阿王之幸免者臣愚欲望圣慈参酌经律令有司别行议断所有録黄臣未敢书行谨録奏闻伏候勅防【十二月十六日奏入】
　　缴奏傅昌朝转官状
　　准中书门下省送到録黄一道枢宻院闗十二月八日奉圣防训武郎傅昌朝特与转行一官令臣书行右臣九月二十九日曾具奏傅昌朝已碍正法兼违戾乾道八年七月八日圣防指挥当蒙圣慈将傅昌朝转官指挥留中不行去讫今来又准送到上件録黄臣实不敢奉诏且傅昌朝蠢尔小臣乃敢宛转附丽烦渎朝廷变乱法度以臣愚见不惟不当转行一官更合出自宸断别作行遣以杜絶来者所有録黄臣未敢书行谨録奏闻伏候勅防【十二月二十日奏入】
　　缴奏蓝嗣祖转官状
　　准中书门下省送到録黄奉圣防进义副尉蓝嗣祖昨在濳邸服勤有劳可特与转承信郎令臣书行右臣据都官供到状称昨绍熙元年六月内给帖补该遇潜藩应奉推恩人共四名蓝嗣祖章显祖顔守忠王演各系白身并补进义副尉数内王演系収使昨该皇太子宫祗应陆宣公奏议终篇赏转进武副尉又收使皇后受册推恩赏转承信郎顔守忠系收使皇太子宫祗应陆宣公奏议终篇赏转进武副尉又収使髙宗梓宫发引赏转承信郎见得二人各系收使两宫赏方转承信郎今来蓝嗣祖与二人补授年月事体一同即无上件合该收使赏典径与特转显是不均恐非公朝待人无私之意所有録黄臣未敢书行谨録奏闻伏候勅防【十一月二十三日奏入】









　　止斋集卷二十三
　　钦定四库全书
　　止斋集巻二十四　　　　宋　陈傅良　撰奏状劄子
　　缴奏率逢原除都统制状
　　准中书门下省送到録黄一道枢宻院闗池州驻劄御前诸军副都统制率逢原奉圣防除都统制令臣书行右臣将指湖湘已闻率逢原之为人且见其行事矣其在江陵其在襄阳与今在池阳监司帅守皆患苦之屡有文字上烦朝廷虽然犹有可觧者监司帅守与军中事不相闗未必非好恶之偏也近者淮西总领郑湜亲见其驭下无恩将士多怨徒以为管军之人颇系观听不欲斥言逢原之罪而按其中军统制崔公亮以警动之逢原果不自安且无以掩讳其失至于自劾陛下曲加覆防与降放罪指挥是岂以为无罪乎而遽进为都统制臣不知其説也臣闻中兴之初分置屯所江淮之间付之诸将惧其専恣难制也而别置总领给饷其军特以王人为之用示威重淳熙三年六月七日特降圣防指挥令専一觉察诸军掊克之事圣谟逺矣今率逢原为帅无状宻院镌戒尚不知改至为总司所发上章待罪始稍有严惮王人之意若陛下朝以为罪而暮迁擢之则是教之不悛也以副统制陞都统制未为超越但适当宥过之时未见改过之实遽此除授则有功者何以待之臣恐将帅觧体且伤总领之威重也欲望圣慈将率逢原新命特赐追寝使之深自循省士无愁叹然后进迁庶允物议所有録黄臣未敢书行谨録奏闻伏候勅防【十二月二十四日奏入】
　　第二状
　　准中书门下省送到臣所缴率逢原除都统制奏状奉御批依已降指挥右臣昨具论奏率逢原方以自劾放罪不当遽迁都帅臣之愚见以为朝廷劝惩宜有次第不应功罪混为一区今率逢原以总领郑湜按其偏将掊克士伍隳废军政于是稍知严惮务自刻责而陛下为之覆防特从宥免此陛下善将将之道而率逢原感激思奋以功补过之时也若乃信宿之间遽有迁擢臣恐逢原麄人昧于理义妄窥朝廷意出姑息却复専横愈无悛心故敢渎犯天威乞寝新命不惟为陛下惜此举措亦所以全逢原也至于逢原为帅无状事迹非一前后臣寮屡有文字臣不欲因此悉数暴逢原之恶正以事闗军众虑伤事体区区欲望圣慈特从所乞必湏知改然后除授所有録黄臣未敢书行谨再録奏闻伏候勅防【十二月二十六日】
　　内引劄子【四年正月】
　　人主无职事以爱惜人才为职事夫爱惜人才徒贵之以爵位不若养其声望之为美徒荣之以恩宠不若全其操履之为大凡立乎人之本朝爵位隆而声望汚恩宠盛而操履阙此公论所甚不与也公论不与将为庸人则是贵之者适所以贱之荣之者适所以辱之也恭惟祖宗承五代之后士风极衰而一旦作兴之至过汉唐而无愧三代无他道也养其声望全其操履而已在仁宗时范仲淹欧阳脩余靖尹洙之徒尝以论大臣除授不当去国矣已而仲淹脩等之贤果信于天下为时名臣向使当时不明诸臣去就之谊而苛留两存之则虽仲淹脩不能暴白于世而况不如仲淹脩者乎在神宗时司马光吕公着蘓轼辙之徒亦尝以争新法去国矣已而光公着等之贤果信于天下为时名臣向使当时不明诸臣去就之谊而苛留两存之则虽光公着等不能暴白于世而况不如光公著者乎由是观之爱惜人才必如是而后可不然将沦胥而为庸人夫庸人者一世所弃何乡而立有臣如此国家何赖焉则亦非上之人之利也以臣所见近代人主覆防臣子容忍不弃未有如陛下者然以为爱惜人才则未也既曰覆防之而不谓之爱惜之者何也眷之于爵禄恩宠之间而不务明其去就之谊故也比者有以台官察朝士者矣陛下皆出之出之诚是也俄而并召兼用为卿将孰是孰非耶有以后省官驳从班者矣而陛下为罢给事中罢之可也已而并除职名一去为郡一降为王府官然则是均有罪耳有以谏官疏大臣者矣而陛下欲并用之大臣乞去不得请谏官乞去又不得请然则是俱贤耳虽然贤否混殽何以为国犹可觧者则皆士大夫也至如臣衰懦摄官词掖尝不度踈贱论奏内侍不当为知省官虽防陛下纳臣之章不行词不赋禄而其人至今出入禁闼与见任无异近复有防令兼他官中书后省与黄门相持而不决号令自今可废此尤不可者臣故曰陛下可谓覆防群臣者矣而非爱惜人才之谓也臣不胜拳拳欲望陛下务明人臣去就之谊者此也诚以爱惜人才为职而明其去就之谊请自不【阙】其【阙二字】以臣之可备使令则当去内侍以臣为不足备使令则当去臣臣之谊明则群臣亦各务明谊群臣各务明谊而后声望不汚操履无阙群臣之声望不汚操履无阙是不为【阙三字】宁然后陛下可以委任而责成则非臣之私便也
　　再内引劄子
　　人莫难于养其心而人主之养其心为尤难恭惟本朝列圣养心之道备矣臣不敢逺引亦不敢稽深言之姑诵臣少壮时身所见闻髙宗寿皇两朝时事每自退朝于起居食息之暇无非以礼乐刑政之具务自检束一日之内每事有常以何时刻延见儒臣以何时刻省阅奏章以何时刻亲方册或游戱翰墨也然后以其余景燕衎尊爼娱嬉苑囿至于暮夜又必宣召宿直官从容晤语间以觞咏如是者皆三二十年寒暑不渝忽一日不如是即内侍以近医药为请而中外惶惑矣夫以尧父舜子稽古学道度越汉唐之君而克勤小物课为日程拘拘不废何也意者虽圣人不可以不持养之故也臣幸遭逢备员近侍每见陛下临朝之际荘敬肃穆俨然若神虽执礼名家无以窃议于以仰窥圣心持养必有道矣而比来传闻徃徃以为玉音所发或异寻常机务之间稍失次第廷臣震灼莫晓其故妄意窥度其説多端以臣愚见或者陛下言动偶有此差误耳恭惟至圣至明动循法则而又春秋鼎盛刚健日新何繇言动有此差误无乃起居食息之暇所以自持养者愆其常度而延见儒臣之时少欤省阅章奏不屑加意欤或亲方册游戱翰墨等事暂置弗讲欤不然则燕衎尊爼娱嬉苑囿之乐惟意所适而无莭欤又不然则是燥湿隂阳之冦或伤其和而忽忽不乐以得此也陛下幸因臣言试自省察万一有此不可不反求之也孔子以终日无所用心为难而孟子论心亦曰出入无时莫知其乡操存而舍亡则心之不可以无所系也如此伏愿陛下法髙宗寿皇之所行存孔孟之所戒以其日力定为常度非徒以亲政莅民亦所以尊生介寿惟赦其狂僭留神裁察社稷幸甚臣不胜忠爱之情
　　奏乞褒録传察宗泽娄寅亮子孙劄子
  </div>
  <div class="pagination">
   <a href="止斋集_page19.html">
    上一页
   </a>
   <span>
    ...
   </span>
   <a href="止斋集_page15.html">
    15
   </a>
   <a href="止斋集_page16.html">
    16
   </a>
   <a href="止斋集_page17.html">
    17
   </a>
   <a href="止斋集_page18.html">
    18
   </a>
   <a href="止斋集_page19.html">
    19
   </a>
   <span class="current-page">
    20
   </span>
   <a href="止斋集_page21.html">
    21
   </a>
   <a href="止斋集_page22.html">
    22
   </a>
   <a href="止斋集_page23.html">
    23
   </a>
   <a href="止斋集_page24.html">
    24
   </a>
   <a href="止斋集_page25.html">
    25
   </a>
   <span>
    ...
   </span>
   <a href="止斋集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
