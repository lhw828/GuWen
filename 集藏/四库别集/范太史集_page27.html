<!DOCTYPE html>
<html>
 <head>
  <meta charset="utf-8"/>
  <title>
   范太史集 - 第 27 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   范太史集 - 第 27 页/共 36 页
  </h1>
  <div class="content">
   范太史集巻三十七
　　钦定四库全书
　　范太史集巻三十八　　　宋　范祖禹　撰墓志铭
　　大理寺丞张君墓志铭
　　君讳淮字次公其先开封人曽大父尚书工部侍郎赠司徒讳去华始居河南大父光禄少卿赠兵部侍郎讳师锡归老于家教训子孙世称为有德君子父尚书职方员外郎讳景伯以孝友笃行推于士大夫至今河南言家法者必先张氏君即职方长子少举进士长以祖廕为郊社斋郎调广安军岳池尉代还丁其妣长安县君李氏忧服阕补河南登封尉以荐者得广信军判官未几以职方忧去官外除权杭州观察推官考满改卫尉寺丞知寿州六安县以疾谢归改大理寺遂卒实熙宁七年七月丁酉年五十二明年九月癸未袝于北邙之先原君事大父母父母尽其孝执丧哀毁有闻于人既孤抚爱诸弟尤笃治家谨严能守其先法居官耿介有立佐幕府遇事未尝茍合而其长亦皆器爱之及当迁秩有司误降一等有与君同者将诉诸朝君不可曰爵禄命也其可以讼求之耶乆之有司以误闻朝廷复进君秩一等六安邑大事繁前令数以不任职免君至不数月称治议事于州与州符下邑有不便于民者必力争之属疾谒归民相率诣按察使请留者千余人又祷祠以幸其疾愈君娶李氏工部尚书庄公兑之女有淑行二子长曰先郊社斋郎次曰兢四女长适秘书省正字司马康余皆防将弟泾以河南张君云卿之状来谒铭铭曰
　　张氏之显世不絶书降宅河洛其支扶疎入则孝弟出则忠谨自家及邦父训子顺光禄之懿职方之纯泽其子孙宜在于君禄则不厚老亦未及有惠于人止于下邑有弟有子实蕃其宗归于先邱君子之终
　　虞部郎中司马君墓志铭
　　司马氏出于晋安平献王孚其裔曰征东大将军杨始居安邑后魏析安邑置夏县子孙遂为夏县人自征东至今坟墓在焉君讳京字亢宗曽祖讳珂祖讳暠考讳谘赠卫尉卿妣王氏封福昌县太君君以从祖太尉公防补太庙斋郎调泾州司法叅军又为齐州司法叅军举监秦州清酒以最改卫尉寺丞转大理签书【阙】州判官通判绵州潞州厯太子中舍殿中丞国子博士虞比驾部三员外郎知赵州未赴改博州迁虞部郎中歳满代还元丰二年六月戊戌朔以疾终于家年六十八月壬寅袝于先原君为人质直言行无采饰于宗族僚友无隐情在官勤于职业不避寒暑劳辱凡剧务人所难处者君至则立办而遇下以不欺始为叅军监酒梁丞相守秦州政尚威严官属震栗君尝白事不可丞相厉色呵之君端立于庭争之愈彊必从乃已丞相无如之何在潞州太守役兵治园亭旬休不得息君直从遣之太守又行伍保法一人有罪辄连坐数家日挞数十人君一切释去不问太守虽甚怒然以君廉洁周慎卒无以中伤也其知博州值河朔盗贼大起百十为羣所在剽掠昼入县镇驱杀官吏君督责讨捕歳余悉平时强盗捕得即承者法皆免死盗倚法为奸益滋君择其尤无良者谕伍伯悉搒杀之文潞公安抚河北以博州多盗始欲奏劾君或止之曰此介直人也公徐察之宜勿遽已而潞公深知其能乃表荐之君安恬守分不妄圗进取始得州即乞监终南太平宫不遂不得已之官官满又乞亦未遂而卒君笃于骨肉赴其急难竭力无所爱性俭约自初仕缩衣节食圭铢积俸禄晚年颇优足即散以赒亲戚之贫者族人有从之假贷无问多少无所拒既而归之辄怒曰同家异财此大不义某为也其自奉菲薄如其初时君先娶洋州司户叅军曹识女封仙居县君生一男四女先君卒再娶西京左藏库使王懐济女封长安县君生四男二女长子曰祀河中虞乡主簿次曰栎曰犹曰拒曰防长女适左侍禁白昭仅次早卒次适大名夏津主簿刘嗣宗次适干宁军判官杨廸简次二女尚防铭曰
　　司马自晋安平枝分承继绵绵在后之勤君之行已始信邦族仕不蕲进以及州牧俭以居家直以居官不畏不侮在古为难一其所履其终如始纳铭墓中以賛实美
　　秘书丞刘君墓碣
　　君讳恕字道原其先京兆万年人六世祖度唐末为临川令遇乱不能归遂葬筠今为筠州人父涣少有髙志年五十为颍上令弃官家庐山之阳今为屯田员外郎道原少頴悟俊抜读书过目即成诵年四歳坐客有言孔子无兄弟者道原应声曰以其兄之子妻之一坐惊异十二三谒丞相晏公问以事道原反覆诘难公不能对十八歳试经义説书皆第一释褐邢州钜鹿主簿陈鄘公帅髙阳召至府重礼之使讲春秋丞相亲帅官属往听迁晋州和川令道原为人重意义急然诺郡守得罪被劾属吏皆连坐下狱道原独保证之恤其妻子如已骨肉又面数转运使以深文峻诋陆介夫帅广西辟掌机宜道原为人强记纪传之外闾里小説下至稗官杂説无所不览其谈数千载间事如指诸掌道原终身不治他事故独以史学髙一时今端明殿学士司马公受诏修资治通鉴奏请同编修道原于魏晋以后事尤能精详考证前史差谬司马公悉委而取决焉道原为人刚毅一毫不挫于人熙宁中执政有与之故旧者欲引修三司条例道原不肯附之且非其所为执政者寖不悦当是时其权震天下人不敢忤而道原愤愤欲与之校面语侵之至变色勃怒而道原不少屈稠人广坐抗言其失闻者缩颈而道原意气自若乆之亦不自安以亲老告归南康乞监酒税以就养有诏即官下编修丁母寿安县君钱氏忧又诏就第续成前书未除丧元丰元年九月癸丑卒年四十七着十国纪年四十二巻资治通鉴外纪十巻包牺至周厉王疑年谱共和至熙宁年略谱各一巻道原娶蔡氏职方郎中巽之女生一女三男曰和仲义叔某道原将殁使其子为书来告曰子其为表若碣以志吾墓铭曰
　　呜呼道原博学强识海涵地负富有万物人所难能不降色辞中道而殒鲜克知之精明在上体魄在下刻诗墓前以诏观者
　　朝奉郎陈君墓志铭
　　君讳知俭字公廙陈氏其先阆州人曾祖讳省华真宗朝为谏议大夫始居开封之管城赠太师尚书令兼中书令封秦国公祖讳尧佐以太子太师致仕是为文惠公赠太师中书令兼尚书令封郑国公父讳博古大理评事馆阁校勘赠比部郎中文惠公相仁宗其兄文忠公任枢宻使弟康肃公武宁节度使三人位将相宋兴以来言兄弟之贵者以陈氏为盛比部又以学行登文馆显名君生于世家沈厚精敏少孝谨修励自立既长志欲克绍祖考振奋于时初以祖廕守太常寺太祝累官大理寺丞英宗嗣极恩迁太子右賛善大夫知常州无锡县丁母仙居县太君宋氏忧服除知开封府鄢陵县以治行闻上即位恩迁殿中丞改国子博士避父讳不拜王荆公执政欲引以修三司条例固辞擢提举京西常平广惠仓未几除权发遣转运判官行部过汝叶令不治系囚以百数君取案牍决遣斯须而尽无不当者改权发遣转运副使转虞部员外郎徙权发遣河北东路转运副使改金部员外郎权转运副使恩州有兄弟遇父与人鬭者共击杀之弟遁去兄伏杀人有司具狱将行刑君适至州止之曰子救父可怜且庸知非弟乎彼闻兄将死必还捕得果欵服以官吏失入罪及者众使吏自发举乃奏谳之兄得释弟亦免死郡吏镵石纪其事坐言濬河非是夺金部授知睦州未行已而复其官又坐举官不当罢睦州复为虞部改朝奉郎元丰三年十一月丁巳卒于洛阳履道坊第年四十六明年二月某日葬管城之先原君性頴悟于书无所不读至隂阳卜筮道术方外之言皆探其奥好贤喜善出于诚心视当世名公卿大人乐克已就之忠信之士则笃友而不怠故其所知与防者必一时贤隽今枢宻副使吕公端明殿学士司马公皆尝荐其才在京西河北治狱多所平反奉法无私而能恕以与人故所至郡县畏其严肃而乐其寛厚举吏八百余人娶史氏先卒再娶闾邱氏封寿阳县君五子曰敦早卒曰崇曰居曰中曰孚尚皆防一女适大理寺丞马玿亦先卒君卒之日家无余财太尉文公留守西都遣吏以币往治其丧又命某为铭铭曰展矣陈君相国之孙明试以才可绍其门自下而飞未极复止胡不永年俾究其美葬从先兆既固而宁诏于无穷永缄兹铭
　　汾阳郭君墓志
　　郭君讳询字某其先晋人自唐御史中丞甫从僖宗入蜀避乱遂家广都子孙今着籍焉于蜀为大家君从父兵部侍郎辅位显于朝族人以文学防补仕进者六七人君独贫无以养亲为人强力感激不耻恶衣粝食积累纎防以养父母少有矣乃周逰四方以致其赢身处劳辱而父母裕如既孤昆弟姊妹必待君以养晩年有田宅以居则能损己以周人之乏凡有疾病者死丧者必奔走赴救焉有余者助之力不足者助之财故乡党皆称君为善人长者元丰三年八月某日卒年若干明年八月葬于广都某乡里之先原父讳某母某氏娶某氏生一子曰某四女长适范祖元余皆防将葬弟子熙以书抵洛求铭余先祖母君之姑也故不得辞乃纪其世系书其行事俾刻石而纳诸墓是为铭
　　供备库副使富君墓志铭
　　君讳绍京字世昌河南人司徒韩国公赠太尉之第二子母晏氏周国夫人以父任为秘书省正字改太常寺太祝熙宁初韩公领镇海节镇河阳自大理评事奏换东头供奉官公还政恩迁内殿崇班监西京窑务转内殿承制元丰三年上以韩公在仁宗朝首议建储策勲拜司徒特授君閤门祗乞监西京都亭驿以年劳转供备库副使为人孝弟温恭事亲竭力接人尽礼见之者不知其为贵公子也好读书史慕忠义死节慨然有志于功名遂请易武爵其授閤门祗也或劝之起就职答曰吾父母皆垂白岂忍一日离去哉因奏乞管库以便亲上谓宰相曰富某子为亲乞管库宜为速行即日奏下得请莅官勤恪安于卑冗不待长吏督察事必整治韩公居家动静如绳矩君能左右循法无违賔客入其门庭见子弟之谨覩御之肃而公之家政可知盖成德之君子举必由礼躬行而教从在邦在家莫不一以正也君以奉亲故学医精究其术凡公饮药必案视方书考验众说论定审察先尝而后进韩公年八十视听不衰夫人素羸亦无甚疾虽公与夫人能自养以享康宁人子之至诚笃孝实有頼云六年闰六月韩公薨君累然执丧其七月丙寅以疾卒年三十有七识与不识皆为之哀娶张氏故相文节公之从孙封长安县君二子曰定方守秘书省校书郎曰直清守将作监主簿一女未嫁其十一月庚申从韩公葬河南府河南县南张里皇考秦国公墓次伯氏朝奉绍庭泣谓祖禹曰吾弟不幸早死子其铭之祖禹不得辞铭曰
　　逺矣富氏辰显于周忠谏死狄义动诸韩公之生振起风烈入相三朝载其直节哲人之泽宜及后昆懿哉仲子用誉其门涖官居家恪谨克孝蹈袭规矩匪烦告教惟相有子乃君有臣如何方壮亟陨其身北邙之原瞻彼松柏归从先公万古是宅
　　工部尚书致仕李庄公许昌郡夫人钱氏墓志铭
　　夫人钱氏其先吴越武肃王之族曾祖师绍祖承德忠懿王之入朝考秀始仕为左侍禁赠左武衞上将军葬于宛丘遂为陈人妣淮阳郡太君倪氏博通经史训饬子弟享寿几百年兄故吏部侍郎象先仁宗朝以经术劝讲出入侍从推为名臣夫人性明悟端厚文雅有母兄风年十八归于故工部尚书李庄公兑孝事舅姑礼接族人长防疏戚无不得宜迄于没身内外未尝有间言自奉俭约衣至十年不易而周给宗族之乏恩施务厚庄公仕寖显与夫人素相礼重每退朝夫人必从容讽切以古之忠义其出藩于外则劝以尚德缓刑庄公立朝大节不渝而为政寛猛相济夫人有助焉善为歌诗多或数百言平生所着千余首读经史佛道书手不释巻博闻强记谈论清辨自晓音律精于厯数庄公捐馆于洛阳夫人治家如公之存而加之以肃其家丰厚愈于故时洛为通邑大都衣冠之族盛于天下夫人虽不出闺门而士大夫交口称之晩而好理性之学颇自得喜怒忧乐不入于心属疾预治后事既革又自言终之日时如期而薨实元丰七年十月癸未享年八十三初封福昌县君累进延安许昌郡二夫人子男六人曰荀及次四人皆早亡曰宗约前朝奉郎行大理评事女五人长适光禄卿杨璵封同安郡君次适大理寺丞张淮次适长水主簿谭洙次适承奉郎孙林次适颍昌府节度判官杨琪孙男二人曰永郊社斋郎曰京孙女二人孤宗约将以明年正月丙申葬夫人于永安县唐兴乡双塔里袝庄公之墓使以状问铭于祖禹既辞不获乃譔夫人之行而系以铭
　　钱在呉越其显以国武卫之奋肇服戎职笃生夫人淑哲而文母兄是似惟徳之勤自其宜家以至终老天锡之报康宁寿考诗正夫妇礼谨闺门诔行刻辞以告后昆
　　朝议大夫致仕程公墓志铭
　　公讳嗣弼字梦符其先居中山博野自文简公葬河南伊阙今为河南人曾祖讳賛明太子右賛善大夫赠太师中书令妣吴氏秦国夫人祖讳元白袁州宜春县令赠太师中书令兼尚书令追封冀国公妣楚氏晋国夫人考讳琳镇安军节度使同中书门下平章事是为魏国文简公妣陈氏魏国夫人文简公在仁宗朝入辅出藩任兼文武威望赫奕为时名臣有子四人公在仲也以父任为秘书省正字再补将作监丞五迁尚书郎赐五品服官制行自比部郎中易阶朝散大夫转朝请大夫赐三品服自签书彰信军节度判官九任知郢州不行改知光州以疾归京师逾年致仕今天子即位改朝议大夫累勲至上柱国元祐元年二月甲戌终于武成坊之第享年六十公性孝爱乐易不为畛域而志坚正不可夺幼力学举进士巳而专奉亲治家遇事强敏处心平直文简公器之凡家之政悉委于公女弟荣国夫人适今中书右丞相韩公初韩公为陜西转运使荣国病留京师公迎致弟与韩氏二甥朝夕左右召医尝药奉事甚笃伯兄嗣隆终尚书郎无子公择族人子为之后使主丧且言于朝而官之奉兄丧葬于洛公惟一子方病甚不顾而行人或劝之公曰吾不忍吾兄之孤也其后公子亦良愈程氏自冀公以上先葬郑墓近水当徙公即辞守郡求为闲官力营之合族人之未葬者凡十三丧迁之伊阙公自督役寒暑不息虽大雨犹杖藜芒屩立雨中至暴露感疾乃克葬魏国夫人之族贫不能自存公聚而养之至于终身故人有任郎官而殁者孤女鬻于人公赎而嫁之所至举职业不为茍简初为国子监主簿故事收田租以赡学者歳入无法不可防公谨出纳省浮费未几积仓丰溢所赡倍众在河南幕府神宗即位诏给军赏帑藏不继将贷于民公议以转运司封桩钱给之一日而既军民皆悦永厚陵役使者委公总领事皆先期而集监司交荐其能英宗大行在涂河梁未固主者不知所出公命积草实桥下而决其上流灵驾以济民有盗人园果见捕窘廹投砾伤园主吏欲寘重法公薄其议杖之而巳熙宁初朝廷更法令上大夫进拔不以次执政以公才可用且与公有旧召之公终不往乃自通判擢守郡又辞不行求管勾嵩山崇福宫杜门静黙贵要罕识其面方众人趋竞而公不动其心独引避退处虽在市朝声迹不接于人若山林隐遯之士生于富贵而恬于荣利乃如此其可谓君子矣喜为歌诗效长庆体慕白乐天之为人有文集二十巻先夫人杨氏封崇德县君河阳三城节度使同平章事恭宻公之女后夫人贾氏封寿安县君丞相魏国文元公之女皆先公而卒子男三人公孙奉议郎删定门下中书外省拟进格其二防亡女七人长早世次适朝散郎行太常博士吕希纯通直郎晏晖承事郎王承议郎张恕承事郎冯诩适张氏者亡其次防亡季在室孙男六人仁问义问皆夭次曰礼问假承务郎智问孚问皆郊社斋郎防曰广问女三人柔问早夭防曰都问平问公与弟朝议大夫嗣恭朝请郎嗣先皆友爱笃睦公主家事如文简公存时公卒之日朝议方提防梓州路刑狱而朝请为太仆主簿与孤公孙奉公之丧以其年三月从祔于伊阙先原合二夫人之墓将葬使以状问铭于祖禹谨诺而为铭
　　程自伯休世徳既显以迄于宋大集文简侃侃惟公孝友温仁克永其家以禔厥身岂无膴仕不以易志施于邦国百未一试义有可为公则安之利所在焉退缩不窥完其始终人莫我疵刻诗于墓惟后之知
　　范太史集巻三十八
　　钦定四库全书
　　范太史集巻三十九　　　宋　范祖禹　撰墓志铭
　　永嘉郡夫人富氏墓志铭
　　太子太保田宣简公讳况之夫人富氏河南人曾祖处谦祖令荀考言皆赠中书令兼尚书令封邓韩秦三国公赠祖妣刘氏祖妣赵氏妣韩氏封鲁韩秦三国太夫人夫人之兄韩国文忠公与宣简公为布衣交秦公与太夫人皆竒爱夫人慎择可妻者素器重宣简公遂以夫人归田氏生十九年矣时公已登进士第益务力学夫人总治内事不以豪发累公之勤已而公举贤良对策第一遂登侍从位枢宻使而文忠公为丞相对居二府歳时朝谒夫人与秦国太夫人嫂周国夫人偕入世图之以为盛事宣简公自枢府以疾谢政夫人奉养扶持竭其力凡六年如一日公薨子防夫人葬于颍昌阳翟县初公买第于洛夫人遂徙家焉乆之梦公告以居室被水如是者再三日夜忧恻筮之如梦使相地者视墓亦协乃往告而发之果有水侧其柩夫人临圹号恸改葬河南寿安县甘泉乡龛涧村凡再襄事规画一出其意所以奉终之礼无不饬备春秋躬濯溉执馔以享田氏之祖考自以未逮事姑每奠姑位容色必戚退告人曰吾恨未尝一日伸妇礼也元丰中绍修国史夫人命其子旦以宣简公奏议行事功状上史官又命旦编次公文章为三十巻上之请藏秘阁夫人性庄静不妄言笑御家严整有决阃外敬惮教子以问学取友每闻有贤士大夫至喜见顔色亲视膳饮以进客文忠公与亲族语治家必以夫人为法元祐二年正月庚辰薨于四都之第年七十二初封德安县君累进永嘉郡夫人无男子以宣简公弟之子至安为后公薨至安终太常寺太祝复以公弟之子旦嗣今为承奉郎女一人适邓州顺阳令冦仲宣其三月亦卒孙男三人绶假承务郎缜早夭经尚防旦服丧羸毁将以七月葬夫人袝宣简公墓使以状来求铭其可辞铭曰
　　懿卜妻田既昌且延以及夫人归其后贤鹊巢之风硕人之族内外显融厥声载肃惟夫暨兄对秉枢钧象服翟茀一时三人宣简有行夫人将之宣简有文夫人章之惟勤惟艰以立厥家匪初之勤其终又嘉汔于有成以诒孙子在后之承无怠无止
　　长乐郡君尹氏墓志铭
　　夫人尹氏河南人起居舍人直龙图阁讳洙之女太中大夫集贤殿修撰张公讳景宪之妻起居以文学行义重于一世天下之士称师鲁则知其为尹公夫人事父母庄敬守礼归于太中张氏西都名族姑李夫人宰相文靖公之女治家尤谨法度夫人奉事常得其欢心太中初为小官仰禄夫人甘淡薄一豪不辄费唯李夫人所欲用不计多寡有无至以笄髲继之太中寖显于朝夫人犹菲食恶衣李夫人喜宴集夫人身执爨与羣婢等寝食一有不安节则夫人傍偟不下堂将没执夫人手曰妇孝不可忘也姑既没感慕乆而不衰与太中相待如賔虽子妇不冠不见尹公谪官而卒夫人痛念终身尝勉其弟曰汝忘而父以谗废而志不伸乎太中没诸孤归洛夫人不出闺庭而士大夫皆称其严整有法入其门肃如也其戒诸女曰汝曹事夫如事父敬而有别乃可以乆此吾得于汝外祖之言也晩而好禅学不以事物累其心宴坐终日无所思营及属纩不戚不乱顺受而待以元祐二年正月甲戌终于京师年六十二初封宜芳县君进封长乐郡君子五人塾承议郎通判莫州量河中府司録参军监兖州酒税益宣义郎删定令勅官重承奉郎监察利军酒税直承奉郎监齐州税女六人长适承议郎石熙次适信安军判官李毅次适承议郎李士京次适承奉郎韩宗质次许嫁承奉郎富直清次尚防孙男三人女四人诸孤奉夫人之丧将以某月某日祔河南府河清县上官村太中之墓以状谂于太史氏范祖禹惟古之君子必有贤配儆戒以成其德若太中仕不茍合风节着见于时出入侍从而清贫如素士诸子皆克孝事亲尽力务养其志然则夫人所以助其夫训其子者从可知矣铭曰
　　易正家道诗厚人伦教本于内行反诸身夫人之贤克配君子有徳有言前烈是似直内方外士之所难于穆夫人居之以安归从皇辟賛有幽刻诒其子孙视此为则
　　朝请郎致仕张公墓志铭
　　公讳保孙字子逺其先深州束鹿人曾祖光伟赠太子中允祖文质赠尚书左仆射父存以礼部尚书致仕赠特进諡恭安曾祖妣李氏孟氏祖妣王氏赠太原郡太君妣刘氏赠安康郡太君自仆射徙居冀州今为冀州信都人恭安公事真宗仁宗歴践台省任龙圗阁直学士吏部侍郎英宗神宗朝累迁尚书硕望重德为时名臣公恭安公之第二子也父任守将作监主簿监冀州酒税签书安武军节度判官以父老不欲为他州官朝廷亦优待恭安公故公三为冀部从事熙宁中大河自枣强西泛寖逼郡城将筑隄于东郊占公家田吏议移之民田公不可曰与其损民不若自损卒置隄于其地通判恩州先是御河在郡中元丰四年大河北决自大名徐曲口注御河朝廷议欲遂令黄御河合流以通边漕都水监都运司调夫修御史度用工二十五万公上言大河水悍非御河所能容其势必涨为一州患方今农作重被灾害调发至广仍为甘陵忧甚无谓也不若塞徐曲决口用工少而无后患朝廷从之契丹使过郡守丞饯之南门使曰两朝通好日乆往来如一家可谓太平守不能对公曰太平无象何但尔邪使者服曰诚名言也七年告老得谢官累朝请郎勲柱国服紫衣金鱼八年十一月乙巳卒年七十一公为人醇谨孝弟出于天性事恭安公不冠帯不敢见过庭必趋恭安公夜分不寐不敢退出入第门外上下舆马自言平生未尝对父坐恭安公官于四方公未尝一日离左右及将归老公始仕为乡里官年四十余矣恭安公乆尊显奉养如意既老闲居夜必蜡炬他费称是月朔月半宴郡僚必陈乐四方珍羞异味无不备者公损已以率家人积用而致隆于亲如是几二十年不衰居信都者宗族百人开南北二第恭安公居北第余皆南第凡廪饩丝枲汤沐之用亲疏如一而公自奉俭薄敝衣冠菲饮食盖侃如也兄台孙蚤卒视其子与孙逾已生姊适李氏夫亡其家不贫公养姊于家为其甥男女嫁娶恭安公薨终丧不居堂奥防事郡人以公笃行皆敬仰则效之内外宗族事公如事恭安公焉太师司马文正公之夫人公之女弟也常道公以训其子弟曰如彼可以为孝矣公好读书老而不倦见賔客恭敬甚恶言人之过其在甘陵部刺史尝问公以属吏能否对曰公自察之终无所毁其为政唯恐人知之不好立名然人皆称其长者娶杨氏卒赠蓬莱县君继室以其妹封寿安县君子男一人世京太子中舍先公卒女六人长适磁州録事参军郭郁次初适守将作监主簿皇甫僖再适卫尉寺丞马鼎次适西头供奉官李宗彦次适奉议郎校书郎司马康次不育次适郊社斋郎司马棫孙男三人克和郊社斋郎克勤永静军司理参军克谐未仕曾孙男一人曾孙女五人孤克勤以元祐二年十月葬公于邢州龙冈县白圭乡夷仪里祔仆射公之茔司马校书状公行事抵史官曰吾舅行如此其可以不铭谨诺而铭曰
　　张氏在冀莫如恭安显于四朝寿考多盘惟其有人干父承考孝弟慈祥以至耆老乡人尊之率化以躬循循唯谨万石之风岂无多文亦有善辩君子之行唯日可见夷仪之里白圭之原永閟斯铭庆在后昆
　　天章阁待制杨公墓志铭
　　公讳绘字元素其先出于汉太尉震八世祖珂仕唐为汉州金堂令卒官子膳为国子祭酒从僖宗入蜀葬金堂君于绵竹因家焉遂为绵竹人曾祖讳晔祖讳充考讳宗道有隐德乡党尊敬以公贵累赠光禄大夫曾祖妣宇文氏祖妣何氏妣李氏累封广陵郡太君公防聪警隽拔读书五行俱下老不复忘专治经术工古文尤长于易春秋居无为山著书自号无为子以其学背时好名所居曰自信堂皇祐五年擢进士第二人授大理评事通判荆南府丁光禄忧服除召试学士院改太子中允充集贤校理为开封府推官赐服绯鱼权判官库吏积年盗用官钱因赂守者事觉株连系狱二百余人公白尹许诖误者自陈悉获免开封繁剧府僚日力不给公从容有余仁宗知其才欲擢寘侍从执政以公年少抑之改判三司户部勾院以母老求领郡得知眉州奏课第一徙知兴元府未期年狱空者二百八十余日英宗书公姓名于寝殿未及用神宗即位一月召修起居注进知制诰知谏院赐服金紫诏遣押班王昭明管勾御药院王中正李舜举使陜西勾当公事公上言君之始年要在端慎方天下拭目倾耳以观听新政馆阁台省之臣朝廷所养以待用者岂无一人可使而必用中人乎又言中正妄言边事欲以固宠请罢近职置之闲地又乞案薛向李肃之擅兴种谔髙遵裕矫制取绥州之罪处以典刑宗室以服属裁防子之数立出官之法从之又言向传范后族不当领京东西路安抚使宜易之以杜外戚侥求之源执政言传范以累典郡有政绩而授非縁外戚与之上曰得谏官如此言甚善可以止其他日妄求也宰相有乘时旱歉多买民田及用所厚善者为修实録检讨官又乞其子判鼓院公累疏论列上为罢检讨鼓院又重进退大臣乃罢公谏职除兼侍读公力请外任御史中丞滕元发以为言上手诏赐元发曰绘坚求外补及乞明加黜责盖绘未深究朕意绘迹疎逺立朝寡识不畏彊御知无不为朕一见便知其忠直可信故翌日即擢置言职知之亦甚笃矣今日之除盖难与宰相两立于轻重之间姑少避之卿可示朕手札谕以此意令早承命公谓谏官不得其言则去经筵非姑息之地卒辞不受不阅月再知谏院以母疾辞丁内艰服除入对面受翰林学士权御史中丞充理检使时王安石执政台谏官多以言事罢去阙中丞累月及公执宪士大夫皆想望风采公上言当今旧臣多以疾求退范镇年六十三吕诲五十八欧阳修六十五而致仕富弼六十八被劾引疾司马光王陶皆五十而求闲散陛下可不思其然乎又言以经术取士独不用春秋宜令学者以三传觧经不必专用左氏之说又言安石不知人提举常平使者暴横时方行免役法公上言司农寺升畿县户等而多取缗钱两浙提防刑狱王庭老提举常平张靓多率役钱至七十万以是连忤执政罢学士中丞二职以翰林侍读学士知郑州未行改亳州徙知应天府兼南京留守司事知杭州兼两浙西路兵马钤辖杭为东南防府公始至狱讼多壅剸决悉无留系时诸路监司多新进轻鋭陵轹郡县虽藩镇大臣不敢校防旱蝗大起诏遣监司廵案捕蝗官监司坐视不出公移文诘责促其行吏民感之境内蝗皆抱木死几月公被召受代之明日蝗复生民作歌以思公复拜翰林学士兼侍读李宪为安南副招讨公上疏以唐白居易谏用吐突承璀为言宪卒不行时议加孔子帝号公上言不必追尊又言不宜用大辽厯改闰月悉从之摄开封府数旬有声从容谈笑庭无留事神宗眷益厚防有忌公胜已者挤之言公受馈荐人而其人已死公无以自明责授荆南节度副使数月分司南京改提举江州太平观谪居七年起知兴国军上嗣位易徐州诬谤始辨复天章阁待制再知杭州时已属疾视事逾四月卒于州年六十二实元祐三年六月丁丑公为人简易不事边幅表里洞逹一出于诚为文章操纸笔立书其论议必本经术事上竭尽无回忌敏于吏事事至即决而皆得其情实吏民不知所出畏伏如神主于爱利不严刑罚待属官无賛拜礼胥史皂亦不责其曲谨尤为神宗所知前后皆自除用既坐废退公亦知命处之泰然曰天也其在京南执政有与公相善者使人致问将辨公无罪公曰吾命未也其如命何及二圣嗣位连起公领藩郡且召用而公不幸以殁岂非命欤其官自太子中允五迁为礼部郎中官制行易朝奉朝散朝请大夫厯知太常礼院判官告院吏部流内铨审官西院三班院太常寺兼礼仪事尚书都省提举在京诸司库务初封华隂县子食邑五百户进封虢郡侯食邑一千户娶李氏封同安郡君子男四人长乆中太庙室长积中黄州司法参军使中出中皆承务郎女二人长适前利州绵谷主簿李象先次许嫁承务郎范百虑孙女二人有羣经索蕴三十巻无为编三十巻西垣集三巻谏疏七巻台章七巻翰林词槀七巻公因谪居荆南夫人与诸孤奉公之柩以元祐四年十一月十七日葬荆南江陵县龙山乡全家村杨氏范氏为世姻故知公最详诸孤属以铭其可辞铭曰
　　自汉太尉杨世显融从唐狩蜀以迄于公公居旡为学以自信与古为徒匪今之徇坦坦为人矫矫为臣正色于朝不有厥身嘉言忠规日陈于帝亦无沮威亦无避势谏垣宪府再黜而升乆益知之惟帝之明两拜翰林入侍经幄帝将庸之君正是属诬不自辨一谪七年不戚不求曰命于天二圣照临起公徐方与民所欲再命于杭杭人懽呼如父母懐公昔初去蝗死复飞今公再来以疾卧齐公殁于州老防号啼其爱在人其直在史去蜀适荆其在今始
　　承事郎范君墓志铭
　　君讳百嘉字子丰成都人曾祖讳璲曾祖妣索氏祖讳度赠开府仪同三司祖妣李氏厐氏封荣国昌国太夫人考讳镇端明殿学士赠右金紫光禄大夫蜀郡忠文公妣李氏某郡君张氏长安郡君忠文公第三子也以防为秘书省正字勾当都茶库中进士第改大理评事以官制易阶承事郎用荐为市易司属官因奏请究其诏颔之为其僚所倾坐冒赏夺官累年复承务郎神宗山陵权都粮料已号为称职司马文正公当国素知其才且用之侍坐于文正得疾逾年而卒年三十九实元祐二年五月二十五日君性明隽于书无所不读慨然有志于功名其学天文兵法皆究其防为文章亹亹如原泉之流尤喜论当世之务居官善治繁剧他人力不给而君沛然有余谈笑而事集方失官志不少抑益务为学磨砺思有所试卒困不偶岂非命也娶李氏朝奉郎大昕之女再娶曾氏资政殿学士孝寛之女子男三人祖野假承务郎祖恩祖某皆承务郎女二人君卒之明年忠文公薨四年八月从葬汝州襄城县汝安乡推贤里其从兄祖禹为之铭曰
　　于戏从父有蕴不施如田之菑如室之基弗获弗茨维后之诒有如不信视此铭诗
　　开封府太康县主簿范君墓志铭
　　君讳百歳字子老成都人端明殿学士赠右金紫光禄大夫蜀郡忠文公讳镇之第四子也母清河郡君张氏长安郡君李氏熙宁中忠文公请老君以明堂恩得试秘书省正字性温良粹美自少至长言行有常忠文公官于京师门生寓馆者常十余人退朝教诲不倦继之以夜子孙受学皆有家法故君童丱嗜书不待奬励博通载籍多识国朝故事每讲经义为文章公必赏爱之尝曰此吾家千里驹也二兄皆登进士第君益感慨强学衞州司法参军试河北转运司为第一再举于礼部不中调开封府太康主簿未赴而卒年二十九实元丰【阙】年【阙】月【阙】日忠文公为文祭之甚哀诸名公皆痛惜之娶韩氏直秘阁宗师之女初韩献肃公与忠文公同埸屋既贵显约为婚姻献肃一见君奇之许妻以女已而献肃女卒以孙女归之子男三人曰祖【阙】假承务郎曰祖【阙】假承奉郎曰祖【阙】女三人元祐四年八月巳未从忠文公葬汝州襄城县汝安乡推贤里铭曰
　　君之为人如玉粹温敏于行而力于文天不畀之年蚤世陨身归从先公汝水之坟维其继承在后之勤
　　梁国郡君王氏墓志铭
　　夫人王氏应天府虞城人曾祖砺赠太师中书令兼尚书令曾祖妣某氏某国太夫人祖涣尚书礼部侍郎致仕赠银青光禄大夫祖妣某氏某郡太夫人考献臣殿中丞妣李氏陇西县君王氏南都望族夫人生而淑懿孝敬慈祥父母爱之慎其所归年十七适东莱蔡公公讳某初出继伯父参知政事文忠公夫人事姑备尽妇道内外无间言姑夫人薨公悉以文忠公【阙】业与其弟延嗣秋毫无所取家贫奉养甚薄夫人安之族人以乏告者必竭所有济其急常劝公苦学勿恤家有无见公登进士第擢为福建路转运判官夫人封同安县君嘉祐八年十月二十三日以疾卒年三十三后十年公为龙图阁直阁学士追封太原郡君又封梁国元祐五年三月公以吏部侍郎薨于京师十月某日葬颍昌府阳翟县某乡某里夫人合祔子男六人惇怿皆右承奉郎悰蚤世恽右承务郎恂蚤世恪右承务郎四子皆孝谨好学能世其家女二人长适和州防御推官前国子监直讲沈【阙】次适右通直郎提举三门白波辇运文永世孙二人兴孝兴宗并假承务郎孙女三人皆防铭曰夫人之行宜公偕老天畀淑哲啬其寿考如彼筑室既营弗处如田之菑亦不克庾勤则多矣不享于身惟其庆善以利后人箕颍之隂归于幽宅刻词昭美其閟无极












　　范太史集巻三十九
　　钦定四库全书
　　范太史集巻四十　　　　宋　范祖禹　撰墓志铭
　　检校司空左武卫上将军郭公墓志铭
　　公讳逵字仲通世家钜鹿国初徙京师后卜葬洛阳因家焉曽祖隐赠太保祖荣赠太傅考斌赠太师中书令曾祖妣何氏祖妣崔氏妣贺氏追封信安永嘉华原三郡太夫人公防慷慨喜兵学初以父防补北班殿侍寳元康定间元昊扰西陲兄遵为延州西路都廵检使遇贼死之朝廷优恤其家录公为三班奉职时范文正公仲淹为陜西都部署公往麾下范公器之勉以学问待之如子侄延安有募兵十八人号青刚社勇皆絶人一日捕虏误杀属羌有司皆论死将刑之公请于范公愿赦之以责后效范公亟令毋杀得活者十有三人尹洙为陜西经畧判官趣范公以延州兵取灵武范公召公计议公曰地逺而食不继城大而兵不多未见其利范公曰君之言然遂决意不复出师洙怒而府中将吏皆诮公未几泾原任福全军没于是向之诮公者以不出师为幸且服公先识陈恭公执中荐公试武艺防罢武艺司安抚王文忠公尧臣力荐公材武且有战功改右班殿直陈公安抚京东属歳多盗奏请公为驻泊捉贼屯青州陈公尝谓賔佐曰当今名将无如葛懐敏众唯唯公曰懐敏易与耳他日必败朝廷事陈公甚怒后数日谓公曰君何以知懐敏必败公曰喜功徼幸徒勇无谋可禽也陈公叹曰君真知兵懐敏今覆军矣召试入等进右侍禁授真定府兵马监押防保州云翼军拥兵马都监韦贵据州叛安抚使田公况都部署李公昭亮召公往招之公与保州兵马监押侍其臻尝同事范公臻为贼所留公驰至城下出紫囊示贼曰此旧物也谁识之者臻应曰臻识之即再拜贵与廵检史克顺亦拜皆曰愿君登城相见公乘城径入开谕祸福皆泣拜请谕众归顺贵等由此得全然乱兵或疑未肻下且曰或杀降奈何公曰我留城中以为质或杀一人来碎吾身可也众感激皆请降公悉开所塞诸门以出降兵保州平诏先授閤门祗然后论功都师嫉之不肯议赏复阬降卒四百余人公力救之不可求还镇阳不许俾公守城门不畀以兵不给以食复欲因事中之以法民皆叹曰完此城者此公也争往馈之乆之方脱去富文忠公弼宣抚河北召公谓之曰保塞之寃盍诉于我公曰赏以閤门职夫复何寃公曰吾知已详而君不言真长者改雄霸州路沿界河至海口同廵检又以为定州驻泊兵马都监进东头供奉官充环庆路驻泊兵马都监丁太夫人忧乞觧官三请乃许边郡武臣小使臣亦许行服自公始服除复授环庆路驻泊兵马都监大臣荐之乃以为泾原路驻泊兵马都监兼知镇戎军先是夏知汉法不敢过壕每为冦公命边吏追奔突击必得所掠而后巳迄公去不敢犯边皇祐五年秦鳯路通古渭州公受诏以本部兵赴援三战皆胜遂拔其城擢授礼賔副使寻兼閤门通事舍人改河北路沿边安抚都监兼同廵检诸州军寨搉塲未行选为贺契丹国母生辰副使防辽中羣臣上其主尊号请南使同上公与国信使吴公奎固不可辽欲胁之夜闻帷外有兵刃声公坚卧不起辽人促之急公曰使臣可杀不可屈辽之君臣乃好谕曰北朝盛礼愿南使一观公曰当观于何所曰立本班公使还报曰不可复命曰立于别次乃入卒观不贺使还辽人以为言吴公出知寿州公亦降授汾州兵马都监故相厐公籍镇并门俾公权知忻州契丹请天池庙以为故疆乆不决厐公委公往议公于故牍得兴国中契丹移文天池县曰遥祀天池庙有应以属南朝地未敢擅修公以示厐公厐公喜命公自为报命辽遂伏厐公荐管勾河外三州军马未受命防下溪蛮彭仕羲反加帯御器械充荆湖北路兵马钤辖兼知澧州捕得仕羲亲信置左右以为小史善遇之乆乃备言山川地形虚实情伪用兵长短嘉祐三年春用小史为乡导以歩兵进讨破罗城峒及贺府等二十余隘拔新州又衔枚夜进逾旬至仕羲所居桃花州一战破之仕羲弃城走蛮酋七百余人仰血乞降公受降以闻赏功拜本司使邵州武冈杨昌透反诏以公为荆湖南路兵马钤辖兼知邵州至则潜师夜起径至贼垒黎明围数匝昌透登栅大呼公命纵火焚栅斩其将雷铁城等数軰谕昌透令降昌透曰我平生勇冠诸峒一旦窘此智勇不及施非战之罪愿射公三发不中即降公曰天道助顺尔何能为昌透注矢三发皆不中诸蛮惊畏以公为神相率愿降并以所领十余州永输租赋公受降以闻荆湖南北悉平就差知广信军迁六宅使充成都府利州路兵马钤辖公曰吾结发从军大小战阵必在其间成都乃享厚禄养资考之地非报国本意固辞不行以六宅使领端州刺史权泾原路马步军副都部署明年就加龙神衞四厢都指挥使果州团练使升天武捧日四厢都指挥使加侍衞亲军步军都虞惠州防御使赐号雄勇亮节功臣英宗即位加容州观察使升侍衞亲军马军都虞马步军缺帅诏公入朝兼总二司未几兼领殿前司上亲试田琼韩存寳武艺不中格皆诉云尝从郭某泾原有功未赏上命公升殿问之信然乃録用之上顾问边事公条具方畧以对上甚悦泛论朝廷大事时富公以直諌被谗上问公何如公曰富弼忠亮臣以全家保之上察公可备辅弼治平元年先以公复为泾原路马步军副都总管二年正月制授检校太保同签书枢宻院事封文水郡开国公改赐推忠佐理功臣及国门公感疾上遣中贵人以国医来未瘳令平原夫人往视公曰下臣有疾上为天子忧未能造朝而先见家人非礼也令勿下车而返韩忠献公琦欲寛塘泺之禁同列以为不然论于殿上上甚怒韩公未敢对公进曰臣详知塘泺利害诚不足恃同列大臣进曰王公设险以守其国岂曰不足恃公曰设险者审权术修法令议制度正纲纪是也未闻止谓塘泺澶渊之役岂无塘泺耶他日误朝廷守计者必塘泺也欧阳文忠公修进曰郭某之言是也上意遂觧三年领签书枢宻院事为陕西四路安抚使权泾原路马步军都总管经畧司兼判渭州公恳辞枢职上曰初欲授卿宣徽使虑外人以为罢政苐领枢职往重使权公力荐今丞相范公纯仁等数人而后行党羌令征反杀廵检陈敢朝廷议招懐公以谓始服终叛为梗不已今又杀王官当以威惩之一族既破诸部必降因防之以法则边患当弭遂决意用兵二月师次捺吴川令征挺身来降公不许命执之进师讨诸未下者大破之拔防鸮训狐等城乃散谕诸羌俾安心归业毋若令征自取絶诸羌畏感争出犒师因驻兵塞外观览山川见彊弱利害所在乃城捺吴川又遣诸酋谕青鸡川诸部示以威信悉効顺又城青鸡川二川形胜相恃新附降羌万余帐地数百里皆在腹中乃置酒召诸酋犒燕酒酣语之曰汝等今日遂为王臣何以报国诸酋顿首曰惟公命公曰诸羌利牧养而拙耕稼故二川沃壤鞠为荒莱汝等可近山畜牧以闲田来献诸羌曰谨闻命有吝田者我等为公灭之得良田千余顷乃下令召弓箭手人受田百亩马五十匹旬月得壮士千人骑万匹省屯戍餽运之劳诏奬之赐捺吴川堡曰治平寨青鸡川堡曰鸡川寨神宗即位加静难军节度观察留后复乞觧枢职防御史中丞言宰相不押常朝班以为跋扈指公为党公固请闲郡召还朝至京师阖门待罪上遣中贵人促视事公力辞乃为宣徽南院使充京东西路安抚使判郓州至州七日拜鄜延路马步军都总管经畧安抚使判延州时种谔诱嵬名山降夏人诱知保安军杨定内殿承制侍其臻右侍禁张时庸杀之边事方起故命公往初种谔取绥州朝廷以谔擅兴生事命公当必弃之公以夏人杀王官而所得绥州复弃徒取轻耳当必留之防夏人以众十余万欲复取绥州公遣刘甫屯绥平王雅屯懐宁燕逹守绥州贼攻围不克而去遣薛宗道同周宗义来告谅祚之丧且请绥州公言不可许又欲纳塞门安逺二寨易之朝廷遣今丞相韩公缜故太仆卿刘航来就议公执初议然朝廷曲徇其请许之熙宁二年都啰重进奉誓表以二寨来易朝廷下誓诏予之公曰此正商于之地六百里也韩公问重进曰二寨且献封界何吝嵬名寨党移赏浪来交寨公遣机宜官往防之夏人欲二寨绥州同日交易公使先交二寨地界然后还绥州夏使曰二寨寨基是也何界之有防有诏俾公焚弃绥州公曰一州既失二寨不可得中国为夏人所卖安用守臣为愿以死守之藏其诏不出潜访地界得祥符中西平王檄为验夏使遂诎而去公以其事闻上大惊顾大臣曰不知绥州今存否亟遣问之大臣皆恐即降诏云某月某日指挥更不行诏至属僚皆惊曰前诏云何未之见何也公徐出之乃促公焚弃绥州公曰曩遂奉行今则何如将吏皆叹伏公乃以前诏上且言绥州见存待稽朝命违诏防之罪诏褒之曰渊谋秘畧悉中事机有臣如此朕无西顾之忧矣诏数夏国之罪以拒之卒留绥州嵬名山之众凡一万二千既降未有以处之公以夏人叵测散居内地或生后患广务赈贷非可经乆乃户选壮士一人为捉生军分蕃将贷以耕具辟延州顺安懐宁等旷土以居之夏人欲执景珣来献以易名山等公上言夏人诈谋不可信若纳珣而拒名山则弃前恩生后患异时谁敢向化景珣庸人何系轻重朝廷乃拒之初杨定等死公宻诇边吏得杀定等姓名谍告曰夏人将斩杀定之人于境以谢罪公曰此将斩囚以绐我檄宥州诘之且曰必执李崇贵等来告曰杀之矣公曰崇贵等见存职任状貌如此何可欺也夏人惧乃归杨定之子执李崇贵韩道喜以来公遣侄忠绍献阙下朝廷大臣以秉常初立欲以官爵授其左右任事之人公上疏曰彼主防国疑当不受诏借或受之必伪立姓名以邀金缯今既恭顺当开布大信以示威灵所加不宜诱之以利果不奉诏如公所料未几夏以重兵冦边上手诏赐公曰秉常纳欵词礼恭顺朕务来逺以息边民方降誓诏且备册命使犹在道兵巳犯塞可具经乆守边方畧以闻公上言邉人之性不常古无一定之策然乆逺不能易者十事条上之终曰陛下推心委任贤才专意笃行仁义删苛法而宁众心省重征而安百姓邪佞不闻于耳正直常致于廷天下何忧不和四夷何患不服若攻守方畧应变权宜贵无声无形不可预言上嘉纳之然必欲闻措置大畧遣知河中府蔡公延庆来就议上降问目咨访利害公具条对附延庆上之明年夏以亲军夹河壮骑侵顺安绥平黒水等寨诸将请击之公曰敌逺来利在速战其锋未可当令毋得轻出谍告曰贼粮欲尽矣公稍出兵应之已而绥德城告急曰贼益兵大至定仙山烟火皆满公曰贼师其遁诸将皆疑公曰鸷鸟之击必匿其形兵果来岂示人以众此张虚声惟庸将乃疑耳终不大出兵贼侵汉地筑城鄣暴掠尤甚公曰可矣乃使李安李颙出绥德彭逵出顺安燕逹出绥平贾翊出安塞檄宥州及使人谕贼曰夏国违誓诏侵城汉地其罪甚大若能悔过悉听汝还或不从诛无噍类既而贼弃顺安走纵之余皆拒官军诸将合攻之斩首数百余皆弃城遁加检校太尉改雄武军节度观察留后再任秋夏人数十万声言将自西路击延州公遣李颙往东路视之颙未及塞驰还请济师公复遣往已而贼果自东路由金汤白豹川袭庆州公知秉常在宥州遣燕逵将鋭士悉破夏近边诸寨声言捣虚取宥州遣田守度设伏要其归路吴稹援大顺夏人闻之亟还守度要击败诸金汤敌众遁归韩献肃公绛宣抚陜西四路种谔帅师将取横山公曰谔狂生耳朝廷以家世用之过矣他日败国事必此人也韩公与公议出兵公力言不可使幕府与公论难公曰此举不惟无功恐别生他变为朝廷忧以议不合诏召还朝上问公曰种谔取啰兀抚宁二寨或闻夏人复欲取之当何如公曰愿速备抚宁则啰兀无患上曰何也公曰昔夏人取灵武先击清逺然后灵州失守今抚宁地平而城小戍兵不多万一用前策则必先取抚宁抚宁破则啰兀随之上深以为然未及往备抚宁已陷遂弃啰兀明年庆州兵作乱闗中骚然诸郡皆警朝廷忧之拜公永兴军路安抚使兵马都总管判永兴军至镇彻警去备追廵逻兵皆还惟以重赏募兵吏入山谷禽盗人情乃安徙判秦州充秦鳯路马步军都总管经略安抚使甘谷城通渭寨皆扞西圉甘谷形势孤絶民不乐业公使増筑五城以安民心通渭旧乏水公欲移新城以就水泉黙计城池广狭功力众寡召诸将分命之曰趣往治新城期以十日诸将相目莫敢出言公授以方畧亟遣行各至其地则上功攻守之具毕集不逾旬皆成敌骇其神速不敢攻于是边圉遂固王韶将开熙河依宰相势多为不法公案其罪韶引边事以自觧且乞他官覆案朝廷遣大理丞杜纯来治先移公判渭州纯案韶事皆实宰相怒并坐纯更遣御史蔡确来公由是得罪落宣徽南院使知潞州未几充河东路经略安抚使马步军都总管知太原府明年复宣徽南院使时辽人遣萧禧来议地界上遣吕大忠李舜举与禧议手诏问公方畧公悉奏之北人有降者众谓宜纳之公曰此得之何益彼或欲交质于我何以拒之顷契丹驸马刘三贾来归仍上平燕策朝廷恐以小害大尚且拒之此一番奴欲致我曲耳亟遣之杨复乞河东陜西招懐投来蕃部公奏駮之曰河东扼二敌之交与陜西异誓诏誓书皆以招纳为戒今行杨复之议是自求扰也时朝廷有经畧四夷之意于是迎合献言者甚众公独镇以静重务敦守盟好不求边功熙宁九年交趾冦广南陷邕钦亷诏以天章阁待制赵公卨为招讨使内侍押班李宪副之已而罢宪更拜公为安南道行营马步军都总管经畧招讨使兼荆湖南北路广南东西路宣抚使卨副之公入见上问何以平南公曰兵不可前料愿至边圗上方略上问所须曰愿得鄜延河东旧将吏将行宴于便殿赐中军旗物劒甲以宠之师次潭州遣知钦州任起攻永安州拔之朝廷初降勅牓谕溪峒公以蛮夷不知文告之词乃直陈八事请散牓郡县溪峒门州贼将黄金满岑庆賔来降公遣和斌杨从先将材士数万战舰数百艘诸将将九军及降附诸蛮水陆并进师次邕州遣曲珍讨下雷诸峒降之又遣知邕州陶弼集左江诸峒皆防于军次思明州公以谓广源州咽吭之地兵甲精鋭不先取之则有腹背之患伪观察使刘应纪为贼谋主不禽应纪则军声不振遣燕逹往一战克之拔其城应纪出降师次决里隘遣张世矩攻之交人以象拒战公使强弩射之以巨刀斩象鼻象却走自践其军大兵乗之贼溃去乘胜拔桄榔县曲珍攻门州亦拔之溪峒悉降交人伏兵于夹口隘以待王师公知之乃由间道兠顶岭以进次富良江去交州四十里贼以夹口之计不及施亟以战舰数百艘先趋富良壁岸下绐告曰和斌杨从先且至军中皆喜既至则交人数万鼓噪薄官军前军不利公率亲兵当之使骑扬言曰大师至矣贼少止麾下士勇百倍公叱骑将张世矩王慜合战诸伏皆发贼大败蹙入于江者不可胜数江水为之三日不流斩首数千级杀伪大将洪真禽左郎将阮根干德大惧奉表诣军门请降纳苏茂门谅广源五州之地仍归所掠子女公与诸将议帅师济江诸将曰九军粮尽矣凡征安南兵十万夫二十余万冒暑渉瘴死亡过半存者皆病瘁公曰吾不能覆贼巢俘干德以报朝廷天也愿以一身活十余万人命乃班师以干德降表闻约交人听防公入塞亦疾甚卧防诸将城顺州及桄榔县而还诏赦之又罢宣抚司公上章乞闲郡养疾除判潭州朝廷以公不能得交州降授银青光禄大夫左衞将军西京安置杜门不出者十年读书飬气以自乐今上即位授左屯衞大将军致仕明年落致仕检校司空知潞州武功县男公不敢辞亟就治即告老不许明年复广州观察使知河中府径归洛阳力请老拜左武衞上将军提举西京嵩山崇福宫元祐三年十二月十四日薨于西京嘉庆里第享年六十有七讣闻辍视朝一日赠雄武军节度使公娶史氏封平原郡夫人六男子忠良左侍禁忠谏左班殿直忠孝承事郎忠臣西头供奉官忠恕东头供奉官忠贤左侍禁忠良忠谏皆先公卒忠恕后公逾月而卒女八人通直郎夏大定大理评事钱荛承务郎胡士修宣义郎吕昭问内殿承制石舜賔承务郎王秉文广济主簿范埴皆其壻也一早卒孙男六人孙女三人公初遭母丧庆帅杜杞以边州金革从事例夺丧听乐召公强致之公涕泣就坐毁瘠不胜衣遂罢去既诏许觧官行服杞以钱四十万赠之公谢而不受奉养节俭慕范文正之为人性严重不妄言笑为将领宿衞持法不贷下军政肃然及守边拊循士卒得其欢心用兵先计而后战善料敌伐谋戎狄畏其威名节制鄜延夏人尝防秦鳯边将范愿死之杀掠甚众公檄宥州索所掠悉得之神宗尝问公八阵遗法公曰兵无常形八阵特奇正相生之一法耳因为上论之甚详上大奇之至延安使将吏以八阵教兵久不能成公召诸军晓金鼔营阵之法者得六十四人使人教一队顷刻而成先是鄜延虽多属羌而无法制不足用公择其勇技出众者奏官之皆激厉贾勇数万皆为精鋭兵械犀利为诸路最善用将校每至所部使人人自言所能暇则阅试而记之故所用无失庆州之役主帅归罪偏裨既斩李信刘甫又治鄜延西路都廵检使白玉之罪玉见公托以后事且言不得终养老母公恻然哀之曰君苐以我不遣为词力救之得免明年玉大胜于新寨神宗谓公曰白玉能以功补过今立战功皆卿之力也公每战必戒诸将先招懐而后战鬭故降附多而诛戮少尤爱惜士卒南征既上道有犯罪者或请从便宜诛之公曰若从此杀戮至贼境则我军将尽矣命一如法令须入贼境乃行便宜杀贼妇女老弱者皆不赏故不以多级为功尝语其子曰吾用兵隂德多矣公虽以武立名然刻意学问书无所不读日有程不中程不止自得于圣贤之意者甚多手自录之曰竹庵精虑又古人言行可师者拟刘向新序编次之以自鉴戒至于隂阳占百工技艺无不精晓国朝故事四夷名邑用兵地名山川形势成败事迹莫不精究喜为诗有五原兰江二集节制集五巻奏议五十巻经制集五十巻对境图释五巻以某年某月某日葬于某乡某里从太师之兆公在仁宗时有功南海为名将英宗神宗尤深知公遂大用之出入中外常为重轻所至隐然如长城朝廷四方恃以为安论将帅必以公为首及南征困于瘴毒虽不得交州然洪真授首应纪面缚得五州之地全师而返交人畏詟遂不敢动公尝言曰兵防事也必有大狱随之理势自然无足怪者故公一谪不复振处之怡然晩居洛阳门庭寂如无人治家如官府子弟非冠帯不见及二圣嗣位起公将复用之而公病寖乆无意于世矣年未六十即自有椁棺贮之居第每与客观之幕府辟士极一时之选赵卨初掌机宜未防代公帅鄜延其余多为名臣世以公为知人初范文正最先知公奬拔之韩忠献富文忠司马文正及今丞相范公皆称公不容口某从祖忠文公尝曰吾防诸公间每见郭公言必及深逺观知公之人与公之所知虽古之贤将何以加此孤忠孝以铭为请辞不获乃铭曰
　　惟郭之先受氏自号世有显庸以践邦伯桓桓郭公允武允文出入四朝克成厥勲仁宗惟仁天徳不杀疆理南海公初奋伐英宗惟英整肃四方登公枢廷大震氐羌神宗惟神耀我圣武西守南征公为元虎蠢尔交蛮自昔邦讐帝命公往匪亟匪防披其五州炎荒是宅功成身危为众受责释师十万躭玩简编乐以忘忧卒嵗穷年二圣起公将収桑榆公以老告身与疾俱惟其成烈万夫之特云谁无勇孰如公识不知其人视其所知呜呼郭公名则不夷
　　范太史集巻四十
　　钦定四库全书
　　范太史集巻四十一　　　宋　范祖禹　撰墓志铭
　　长夀县太君杨氏墓志铭
　　家退翁居母夫人之丧将葬命其子太学博士彬以左奉议郎黎君持之状请铭于太史氏谨摭其实曰夫人杨氏眉州眉山人曾祖某祖某父某为州着姓母侯氏尤深浮图氏之学诸讲师闻其言皆闇然服自以弗及夫人年十九适家氏赠朝散大夫某其夫也大夫兄弟八人族大口众皇舅治家严整每称夫人曰吾家顺妇夫人性仁孝谨甚鸡初鸣立舅姑户外侍婢问起居已乃趋中馈具饮食涤器皿必手所亲睦娣姒怡如也待妾御未尝厉声色欣欣如也大夫事亲孝居兄弟宗族间友爱夫人有助焉大夫既不仕退居东郊用窭狭二亲丧毕分其器服夫人一不取及子朝请更守二郡夫人躬俭素衣至屡澣有敝衾家人请易之不许曰吾方安此卒不易犹其在东郊时也性好施约已以趋亲戚之急其待遇之惟恐不至然未尝伐其徳日诵佛书以祝子孙虽寝食不废自彬及余庆幼时与俱卧起慈爱甚笃或诵书夜分夫人亦为不寐大夫捐馆时夫人治家每夙兴以待旦其居处语黙皆有法度故子孙以文行称于乡党仕于朝廷夫人之教有自已朝请所至夫人必戒以治狱务仁恕不可以喜怒轻重神宗祀南郊恩封长夀县太君元祐五年正月某日终于第享年八十有二子定国即退翁为左朝请郎前知懐安军女二人适孙圭程参孙彬左宣徳郎太学博士孙女三人长适某次未嫁而卒次适某曾孙余庆曾孙女四人七年三月合祔于大夫之墓铭曰
　　天施无亲惟彰厥善有淑诸幽必报于显夫人居家孝敬温慈仁以为徳夀考是宜动则规矩言则教训有子有孙莫不令问眉山峩峩江水汤汤福基庆源既厚且长
　　宋君夫人史氏墓志铭
　　夫人史氏成都人考讳逊以懿行称于乡党妣张氏夫人温淑庄静事亲至孝归宋氏夫讳瑱以文学中乡举不第而卒夫人事舅中散公姑夀安郡太君尽妇道宗族无间言事夫以礼教子有法安贫处约未尝愠叹元祐四年正月乙亥终于里第年七十其年四月葬金沙合祔其夫四男子曰先曰观曰允曰充二女子适宇文渭范祖义孙男三人女五人允荐于国学方寓京师求仕夫人讣至乃归祖禹先妣崇徳县太君夫人姊也余顾念先妣即世而诸舅皆丧独夫人存今亦亡矣允以铭为请乃铭以寄哀铭曰
　　归从其辟终古是宅瞻彼鲜原有敏松柏为善白首胡报之啬子孙其昌视此幽刻
　　同知枢密院赵公神道碑铭
　　元祐三年四月登进辅臣以尚书戸部侍郎赵公为枢密直学士签书枢密院事明年六月拜中大夫同知院事五年三月丙寅薨于位年七十有二讣闻皇帝太皇太后震悼趣驾临奠哭之哀辍视朝二日赙襚加等赠右银青光禄大夫诸孤奉丧归盩厔诏遣使防之其年九月壬午葬孟兆社先茔中书侍郎傅尧俞诔公行而铭诸墓其孤又以状请于太史氏将刻之碑祖禹窃惟元祐之初太皇太后保佑皇帝功格于天眷求老成经纬万事凡所建置必视祖宗之旧与吾民之所欲是以海内欢忻震动颂咏圣徳如祖宗时岂有他哉由用得其人也当是时公召自沧州不三嵗登右府人不以为速既在位天下想闻其风所言于上前者人不得而悉知其所可见者寛厚清静息兵省刑民无劳役四方安枕公既没而人皆叹恨以为未尽其用也然则宜以是铭于碑公讳瞻字大观其先亳州永城人曾祖赠太子太保讳翰曾祖妣昌国夫人王氏祖供备库使赠司徒讳彬祖妣岐国夫人李氏考太子賔客赠太尉讳刚妣庆国夫人张氏自太尉始徙凤翔今为盩厔人公少力学以行义髙乡里登庆厯六年进士第初仕为孟州司戸参军移河中府万泉令以圭田修学校邻邑之士裹粮而至改秘书省著作佐郎知陜州夏县作八监堂书古贤令长治迹以自为监不烦刑罚而狱讼理父老至今称颂之以秘书丞知彭州永昌县筑六堰均灌溉以絶水讼民以比召杜改太常博士知威州公以威茂杂夷獠险甚而难守不若合之而建郡于汶川因条着其详为西山别録及熙宁中朝廷经略西南就公取其书考焉迁尚书屯田员外郎英宗治平元年自都官员外郎除侍御史上疏请揽威柄慎赏罚广聪明更积弊帝嘉纳对垂拱殿称善久之诏遣内侍王昭明等四人使陜西招抚蕃部公言唐用宦者为观军容宣慰等使后世以为至戒宜追还使者责成守臣章三上甚激切防文彦博孙沔经略西鄙又遣冯京安抚诸路公请罢京使専委宿将夏人入防王官庆帅孙长卿不能御防长卿加集贤院学士公言长卿当黜赏罚倒置京东盗贼数起公请易置曹濮守臣之不才者未报乃求对力言乞追昭明等不则受显逐帝为改容纳之二年秋京师大水诏百官言事多留中公请悉出章疏付两省官详择以闻帝从之先是以六月诏议追尊濮安懿王典礼公首上疏论称亲非是愿与建议之臣对辨以定邪正章七上又与吕诲等合十余疏既而皇太后手书尊濮王为皇三夫人并为后公杜门请罪翌日诏令速赴台公懐侍御史敕告纳帝前乞去职诏还其敕告公又上疏以死争之劾议臣与中人交结惑母后降手书反欲归过至尊自揜其恶其十月假太常少卿接契丹贺正使入对延和殿帝问濮园议公曰陛下为仁宗子而濮王称皇考即二父非典礼帝曰卿尝见朕言欲皇考濮王乎公曰此乃大臣之议陛下未尝自言也帝曰此中书过议朕自数嵗先帝养以为子岂敢称濮王为皇考耶公曰臣请退谕中书作诏以晓天下之疑是时连日隂晦帝指天色示公曰天道如此安敢更褒尊濮王乎朕意已决亦无庸宣谕公曰陛下祗畏天戒不以私妨公甚盛徳非臣愚所及帝重违大臣又嘉台官敢直言不决者久之防建议者言于帝以为难与言者并立于是吕诲等皆罢公使还待罪乞与诲等同贬不报閤门趣公入对复恳请帝曰卿欲就龙逢比干谏争之名乎孰若学伊尹傅説留以辅朕之不逮公惶恐退上疏曰臣何敢拟伦前贤亦终不敢奉诏使朝廷有同罪异罚之讥章又十一上遂出通判汾州自是公名重天下神宗即位迁尚书司封员外郎知商州就除提防陜西刑狱熈宁三年入为开封府判官奉使契丹因奏事帝问曰卿为监司久当知青苗法便也公曰青苗法唐行之于季世扰攘中掊民财诚便今陛下欲为长久计爱百姓诚不便时用事者以公有人望可借以为重欲公助已使其徒隂谕公曰当以御史知杂奉待公不应由是不得留京师出为陜西路转运副使同列欲更置运事与公议异除公知泾州后公之言颇与事酬复以公为转运副使改永兴军路转运使以亲老请便郡得知同州七年朝廷患钱重欲置交子以权之命公制置公以谓交子恃本钱法乃可行如多出空劵是防民也转运使皮公弼议不合章交上朝廷方以事委公弼移公京西南路转运使以亲老不行十年差知陜州未几请还乡里除提举凤翔府太平宫丁太尉忧服除易朝请大夫知沧州今天子嗣位转朝议大夫召为太常少卿拜户部侍郎元祐三年请老优诏不允其四月遂辅政封开国侯因进对言机政所急人才而已今臣选武臣难遽尽知请诏诸路安抚转运使举使臣科别其才第为三等籍之以备选任自元丰中河决小吴北注界河东入于海先帝诏曰东流故道淤髙理不可回其勿复塞乃开大吴以防北都至是水官请还河故道下执政议公曰开河役夫三十万用梢木二千万自河决已八年未有定论而遽兴此大役臣窃忧之今朝廷方遣使相视果以东流未便宜亟从之若以为可回宜为数嵗之计以缓民力议者又谓河入界河而北则失中国之险澶渊之役非河为限则契丹不止公曰王者恃徳不恃险昔尧舜都蒲冀周汉都咸镐皆歴年数百不闻以河障契丹澶渊之役盖庙社之灵章圣之徳将相之智勇故边帅授首岂独河之力哉后使者以东流非便而水官复请塞北流公固争之卒诏罢夫役如公所议洮河诸戎以青唐首领寖弱可制欲倚中国兵威以废之边臣亟请用师公曰不可御契丹以大信为本朝廷既爵命之矣彼虽失众心而无犯王略之罪何词而伐之若其不克则兵端自此复起矣乃止又乞废渠阳军纾荆湖之力诏谕西夏使归永乐遗民夏人聴命公既属疾犹以边防为忧及薨太皇太后谕辅臣曰惜哉忠厚君子也公寛仁爱人惟恐伤之色温而气和人望之知其长者也其在朝廷义所当为勇若贲育守之不变事君与人一以至诚表里洞澈如见肺腑故面引廷争而人主益知其忠未尝为同而僚友莫之或怨其诚慤素信于人也娶刘氏尚书驾部郎中晃之女贤淑孝敬配徳君子治家有法度先公十六年殁追赠益昌郡夫人子四人孝谌瀛州録事参军献诚知唐城县事某早卒彦诒太康主簿皆强学力行是似是宜孙男六人基郊社斋郎垂假承务郎塈右承务郎壁垦坚未仕孙女五人曾孙男二人戭戡公所着春秋论三十巻史记抵牾论五巻唐春秋五十巻奏议十巻文集二十巻西山别録一巻惟公在仁宗之世为循吏事英宗为争臣神宗朝出处以义二圣从民所望遂大用之而居位未几功业不究然其着见之效已暴于天下炳于后世列于太常藏之史官考公行事所至可纪今掇其大者揭之神道以诏于无穷铭曰
　　挺挺赵公惇徳有容遗我后嗣实自祖宗在仁宗时公始试吏民曰父母来予攸塈简于英宗正色匪躬帝钦良臣曰惟汝忠爰暨神考公心如一言有违从不挠其直二圣曰咨汝惟旧臣亟其就位翊我枢钧元祐之政惟天是若天聴于民惟民是诺公在庙堂四鄙戢兵靡有内外皆吾孩婴天向仁人锡公夀考方终相之不憖一老南山有亏公名永垂过者必式忠厚之碑
　　直集贤院提举西京嵩山崇福宫司马君墓志铭
　　元祐五年六月丁酉诏以秘书省著作佐郎兼侍讲司马康为左司谏时已属疾五辞不许就赐告君奏曰臣不敢拜君命于家疾间当亟起受乃留告閤门以俟诏以君久疾不给俸其自止日续给之君辞不受七月小间将受命疾作不能造朝即奏臣不可以备言职矣愿卒辞新命诏遣内侍挟御医三人诊视治疗以君清贫命医毋得受馈俟疾损取防八月君奏曰臣之力惫矣言职不宜久虚愿领宫观养疾西都二圣不得已许之除直集贤院提举西山崇福宫诏曰勿药有闻即膺吾用遣内侍谕防俾畱京师就医药赐钱三十万九月丙寅以不起闻明日辅臣对延和殿未及奏事二圣嗟悼不已命优恤其家特赠右谏议大夫遣将作监丞张淳督运木就防殡葬官给钱百万遣中使吊问妻子赐钱五十万又赙钱三十万布帛有加既又遣内侍问行日赐白金五百两助襄事十一月甲申葬陜州夏县太师温国文正公墓次君字公休文正公讳光之子也其先出于晋安平献王孚歴后魏隋唐以及本朝子孙未尝去乡里积厚流逺是生大贤曾祖讳炫试秘书省校书郎知耀州富平县赠太子太傅祖讳池以清直事仁宗为天章阁待制赠太师追封温国公曾祖妣皇甫氏祖妣聂氏妣张氏皆封温国太夫人文正公以道徳事四朝进退以天下起相二圣勤劳帝室慰答民望为元祐宗臣君幼端谨不妄言笑事父母至孝出于天性文正公与夫人皆器爱之或当逺出夫人必自挟以往既长入官或数日不返家夫人辄忧思形于寐厌或逾月而后归则相顾惨然喜欲泣敏学过人博通羣书熈宁三年以明经擢上第释褐试秘书省校书郎耀州富平县主簿时文正公为翰林学士奏留国子监聴读四年奏授守正字五年监西京粮料院迁大理评事文正公以端明殿学士提举嵩山崇福宫修资治通鉴奏君检阅文字官制易阶承事郎丁母夫人忧勺饮不入口者三日杖而后能起毁几灭性见者哀之文正公居洛十五年往来陜洛间士之从学于公者退与君语未尝不有得涂之人见其容止虽不识皆知其为司马公之子也服除授签书山南东道节度判官公事元丰八年以韩献肃公荐擢秘书省正字转奉议郎元祐元年为校书郎文正公为左仆射力疾入对诏君扶掖上殿赐绯章服公薨执丧如丧夫人哀毁有加焉治丧皆用礼经家法不为世俗事得遗恩悉以予族人其啓夫人之丧而合祔也号慕如初丧既葬庐于墓凡文正公终事竭诚尽力无一不致其极者三年服除召为著作佐郎兼侍讲进讲详明传经义劝上以进徳上必虚已聴之四年为修神宗实録检讨官上疏言王者以民为天民以食为天自古祸乱之兴皆由饥馑为国必有九年之畜乃可以备水旱比年以来旱暵为虐民必囏食若今秋不稔则公私困竭盗贼可虞昔魏李悝为平籴之法国以富彊东汉永初以后水旱十年和熹邓太后临朝用征和故事徙置饥民于丰熟诸郡躬自减撤以救灾戹故天下复平唐太宗贞观初天下连嵗灾害太宗勤而抚之民虽东西就食未尝嗟怨至四年天下大稔流散者咸归乡里米斗不过三四钱自古贤圣之君非无水旱之灾惟有以待之则不为甚害如汉唐之防已非处处皆有畜积故令民东西就食此防之下者也魏文侯举国四境悉令平籴所在有储此防之中者也三代而上国有九年之畜此防之上者也今臣愿陛下先为汉唐之下防以济目前之囏俟及丰穰乃为魏文侯之中防积以嵗月渐及三代之上防乘今秋熟令州县广籴民食所余悉归于官今冬来春令饥民就食俟乡土丰穰乃还本土夫国家积贮惟以安国民安则国安故凡为国者一丝一毫皆当爱惜惟于济民则不当吝陛下诚能捐数十万金帛以为天下大本则四海幸甚夫实仓廪使百姓足食非独可以消患太平之化由是而兴措刑之本无先于此矣初文正公在相位与吕正献公及同列共议稍修官制以就简便令门下中书二省通职事亦先帝诏书本意也草具未上而文正公薨至是君复上旧藳降付三省而朝廷未遑有所行也十月除右正言以执政亲嫌辞不就职五年春上疏歴陈前世治少而乱多祖宗创业之艰难积累之勤劳以劝上及时向学守天下大器曰徳曰才曰识三者皆由于学又劝太皇太后每于禁中训导其言切至四月诏讲读官奏对迩英阁君初对劝上自强于学以孝徳为治道之先再对又言孟子为书最醇正陈王道尤明白所宜观览上曰方读孟子寻诏讲筵官编修孟子节解为十四巻以进君自文正公丧居庐蔬食寝于地遂得腹疾亲戚勉以肉食终不肻及免丧毁瘠累然治疗不愈至是益侵累奏乞留台宫观诏不许遣内侍赐御膳劳问后乃予优告犹力疾解孟子二巻自是疾有加除谏职未受条具诸所当言以待曰得一对极言而死无所恨疾病召医李积于兖积居野年七十矣乡民闻之告积曰百姓受司马公恩深今其子病愿速往也来告者日夕不絶积遂行至则疾不可为也没语妻子以不报国恩为恨享年四十一公卿嗟痛于朝士大夫相吊于家处士相吊于野市井之民无不哀之君笃行内外淳备必欲如古人燕居如对大賔动静有矩法望之色荘气和而言厉严于祭祀为人洁廉未尝言财文正公既葬二圣遣使赐白金二千两立神道碑君以文正公葬皆官给碑已具固辞不许遣家吏如京师纳之其事君务责难非尧舜仁义之道不陈于上前待族人委曲周旋唯恐不得其所欲与朋友忠信久而益亲有文集十巻初娶张氏朝散郎保孙之女追封真宁县君再娶张氏大理寺丞淮之女封安仁县君二子曰植曰桓皆承奉郎桓早夭三女长适假承务郎杨克觐先君卒其二皆幼祖禹与君同修资治通鉴同为正字著作同修实録同侍经筵相与犹一体也君初疾属以后事其孤请铭呜呼其可胜哀也夫铭曰
　　烈烈温公廸我祖宗卒相二圣以成天功公休之贤是学是似民曰幸哉温公有子温公有子天子有臣世其休风泽我下民执经帝前日劝帝徳帝曰良哉补予衮职惟其所有讫未一施中道而止天实夺之惟人之生惟徳可久没而民思是谓不朽
  </div>
  <div class="pagination">
   <a href="范太史集_page26.html">
    上一页
   </a>
   <span>
    ...
   </span>
   <a href="范太史集_page22.html">
    22
   </a>
   <a href="范太史集_page23.html">
    23
   </a>
   <a href="范太史集_page24.html">
    24
   </a>
   <a href="范太史集_page25.html">
    25
   </a>
   <a href="范太史集_page26.html">
    26
   </a>
   <span class="current-page">
    27
   </span>
   <a href="范太史集_page28.html">
    28
   </a>
   <a href="范太史集_page29.html">
    29
   </a>
   <a href="范太史集_page30.html">
    30
   </a>
   <a href="范太史集_page31.html">
    31
   </a>
   <a href="范太史集_page32.html">
    32
   </a>
   <span>
    ...
   </span>
   <a href="范太史集_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
