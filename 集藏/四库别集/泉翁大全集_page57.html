<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 57 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 57 页/共 256 页
  </h1>
  <div class="content">
   礼部左侍郎臣湛若水谨奏，为进古文小学，以效愚忠事。臣闻小学者，大学之本，而作圣之基也。故易曰：「蒙以养正，圣功也。」是以古之君子重之，而圣王务焉。夫大学者，大人之学也，即经之所谓格物、致知、诚意、正心、修身、齐家、治国、平天下是也。皆大人之事也。小学者，小子之学也，即朱子序文所谓洒扫应对进退之节，事亲敬长、隆师亲友之道，礼、乐、射、御、书、数之文是也。皆小子之职也。此小子可以服行而习之者也。若今所传朱子小学之书，立教、明伦、敬身三篇，与前序所言不同，或杂以后世之文，涉乎大人之事。如明伦篇，君臣、夫妇类非小子之职，未可以服而习之者也。乃仰思我圣祖文皇帝钦定五经、四书、性理、五伦诸书，而朱子小学不与焉，意者必有卓见於此乎！臣不自揣，於居山时，常依朱子序文本意，采其散见於礼记者，辑为古小学一书，首之以蒙养，次而洒扫、而应对、而进退、而事亲敬长、而隆师亲友、而礼乐射御书数，凡七篇，皆古文也，因为之集训。此书既成，每私窃自语：「昔野人食芹而美，犹思上献，况夫人臣之事君，如子之事父也！臣子苟有所见闻，而不以达於君父者，非人也。然犹不敢以轻易而进，必待间而后可。兹者恭闻前星兆祥，皇储将诞，而臣旧辑前书，有蒙养、有胎教之道，有接子、见子之礼，有辅养太子之法，其余应对进退、事亲敬长、隆师亲友、礼乐射御书数诸篇，则通乎天子元子、众子之事，皆得以教习於王宫之小学者。乃喟曰：「此千载一时也。」况臣叨贰礼官，此又礼之重者，义不可不以上闻。傥蒙圣明垂览，采纳而行之，谨於胎教之始，以笃生形容端正过人之才。接之於初生三日，悬弧矢射上下四方，以启其宇宙之志。三月见於南郊，以示其敬天之诚。稍长则辅导於圣功养正之时，率以此书条件教而习之，而师保傅又道之教诲，傅之德义，保其身体。凡预养之者无所不至焉，则所谓少成若天性，性成诸天。由是基帝王之盛德，而生帝王之大业，丞丕丕之基於亿万年焉，端在乎此。书曰：「若生子罔不在厥初生，自贻哲命。」礼曰：「一有元良，万国以贞。」信乎！哲命在初，太子正而天下正矣。臣不胜所祈祝恐惧之至，谨将前所辑古文小学书一部三册，缮写装潢，随本亲赍，谨具奏闻。嘉靖十二年三月十六日进。奉圣旨：「览所进小学，具见忠爱。书留览。礼部知道。」 
　　
　　进瑞鹿赋疏 
　　
　　礼部左侍郎臣湛若水谨奏，为赋瑞贶，以昭天佑事。臣闻上天爱佑人君之善之心，无穷已也。人君若有德美，天必多出祥瑞以应之者，非但欲宠美之也，固欲将顺其美，而纯佑默成之於无已也。中庸赞文王之德配天，纯亦不已；书称天惟纯佑命。以此见圣人天道之感应，纯而已矣。恭惟皇上敬一之德，克享天心，故上天以皇上克肖纯德，屡降祥瑞，以示纯佑默成之意焉。乃者天休滋至，白鹿之瑞又来自灵宝矣，其诸上天纯佑无穷已之心乎！盖志称鹿为纯善之兽，又谓王者道纯则白鹿至。夫鹿之为纯善，岂非所谓威而不触之勇、群而不争之礼、刍而不杀之仁、解角协律之信乎？王者之为纯道，岂非所谓圣神文武、帝德罔愆、刚柔正直之中、阳舒阴惨之不忒乎？惟我皇上圣由天纵，道备至纯，格於上下，故纯善之兽协符而至。感应之速，如影响然。此上天所以纯佑命，而幽赞皇上纯王之道於不已者也。臣又按，记曰：「黄帝御天下而□鹿至，其寿三千。」然则白鹿之至，又上天所以示纯德之征，兆圣寿无疆於千万年，圣子神孙勿替引之者也。记曰：「鹿寿千岁。」夫鹿惟以如彼之纯善，故能致如此之遐寿，而况於人乎！而况於圣王纯道之致乎！是故天之纯命，所以佑德也，又所以佑寿也。有是德必得是寿，二者交赞不已，而永之於无疆者也。臣无任忻忭之至，谨采图籍所载，推演成文，为古赋一篇，凡六章，用以彰上天纯佑之隆，传之永世焉。为此谨将所为瑞鹿赋并序缮写装潢，随本亲赍，谨具奏闻。嘉靖十二年二月　日。奉圣旨：「览奏，足见忠意。赋留览。礼部知道。」 
　　
　　乞休疏 
　　
　　礼部左侍郎臣湛若水谨奏，为乞赐罢黜以避人言事。臣原籍广东广州府增城县人，由弘治十八年进士改翰林院庶吉士，授编修、侍读，累升今职，历官二十八年。自顾无一功能少裨圣治，徒食厚禄，中心负愧，情何之如！屡欲求退，以逭尸素之罪。屡有劝臣者曰：「古之君子恒恨其生之不逢时，而不得以大行其志。今圣天子方兴太平之治，幸贰礼乐之官，好从事而亟失时，亦古人之所不取也。」用是黾勉岁月，而未忍以言去。该巡按直隶监察御史冯恩奏，为纠举近臣邪正得失，以备黜陟，以和百官，以新政治，以消灾变事，内一款谓臣强致生徒，勉从道学，教人随处体认天理。处己素行，未合人心。所可取者，沈静涵养，文学优长而已。臣闻之，且惊且惧。盖恩谓臣涵养沈静，文学优长，此乃古人经济本末体用之全，前辈大儒乃克兼称。如臣之薄劣者，何足以当之？恩之许臣过矣。其谓臣教人随处体认天理，处己素行，未合人心，此或臣之行未掩言，性昧同众，其於人心未合，固宜有之。恩之言有警於臣多矣。臣当反己自责而自修焉。然臣闻记曰：「在下位，不获乎上，民不可得而治矣。获乎上有道，不信乎朋友，不获乎上矣。信乎朋友有道，不顺乎亲，不信乎朋友矣。顺乎亲有道，反诸身不诚，不顺乎亲矣。诚身有道，不明乎善，不诚乎其身矣。」易曰：「同声相应，同气相求。」故诚立而上下孚之，然后天下之事可成也。今恩谓臣处己素行，未合人心，是臣未能诚身顺亲，以信乎朋友矣。况能以取信天下之人乎？夫一物不孚，则一事难成，况能以辅成天下之治乎？有臣如此，将焉用之？伏乞圣慈将臣罢黜，放归田里，则臣今尸素之罪犹轻，而诛戮之祸尚可逭也。臣得遂归，讴歌盛治，犹胜於臣之在位之日也。臣无任折乞恐惧之至。为此具本亲赍，谨具奏闻，伏候敕旨。 
　　
　　自陈求退疏 
　　
　　礼部左侍郎湛若水谨奏，为自陈不职，乞赐罢黜事。臣闻居其职者，必当治其事，欲治其事者，必求得其人。臣职在贰宗伯，掌邦教，治神人，和上下。夫神人之幽远，上下之高深，岂易以和治哉？其责固匪轻，而其任固难称。若臣之自揣，恐非其人也。幸遇圣人在上为天地神人之主。礼乐既已修明，休征皆已兆应，而神人上下皆已和治，此盛德之所致也。凡臣之际是明时，居是重职者，宜尽瘁毕力，以仰辅盛治。奈臣於诸臣之中，独为无似。学植荒疏，材能短浅，既愧惟寅惟清之道，莫佐汝明汝听之邻。设使万分之一於神人之际或未尽治，上下之间或未尽和，则臣之佐职，与任其咎焉。况臣犬马之年，踰六望七，聪明日衰，智虑益拙，虽时致一词之赞，终莫有毫毛之裨。盖五年於此矣。非徒负尸素之讥，又恐塞贤者之路。语云：「陈力就列，不能者止。」夫知不能而自止，则下无贪位之嫌，故上无?官之虑，而上下进退之道得矣。今当京官考察之期，伏乞圣慈，将臣罢归田里，避贤者路，用昭黜陟幽明之典。臣无任恐惧待罪之至。为此具本亲赍，谨具奏闻，伏候敕旨。 
　　
　　途中庆贺皇元子生疏 
　　
　　南京礼部尚书臣湛若水谨奏，为申预庆以效祝颂事。七月初五日，蒙圣恩升臣前职，臣於本月十八日谢恩，八月十七日陛辞前去到任。行间恭闻传奉圣旨：「嘉靖十二年八月十九日，朕第一子生。礼部知道。」钦此。臣不胜忻跃之至，天下臣民不胜忻跃之至。礼曰：「一有元良，万国以贞。」记曰：「太子正而天下定。」盖元良者，万国之表，太子者，天下之基。是以景运天开，一人胤庆，圣人有作，万物咸观。矧兹定吉，不雨不旸，见阴阳之合德，将来之善养，不刚不柔，体仁义以普施，已兆於此矣。宗社基太平无疆之休，臣民同非常莫大之庆。焚香祝天，式符前兆，举手加额，声溢比闾。盖由皇上大孝，率祖攸行，圣德格天所致。是以白麑呈瑞，前星兆祥，非偶然也。臣若水叨司南礼，回仰北辰，闻兹大庆，喜遇洪休。身已在行，心驰遥贺。瞻天仰圣，手舞足蹈而不能已也。念臣前进古文小学之记，似为今日急务之先。自夫胎教接见之端，以至辅养德性之法，无所不备焉，实乃一德陶成之要，以为三代有道之长，悉系於此也。伏愿皇上自今伊始，以圣人为必可教而成，以古道为必可修而复，留神独断，以力行之。计功责效而期就焉，以弘丕丕之基，用永绳绳之胤，如日之方升，如川之方至，臣不胜祝颂之至，天下臣民不胜祝颂之至。书曰：「若生子，罔不在厥初生，自贻哲命。」此实皇上之大事也。又曰：「乃身在外，乃心罔不在王室。」此实臣愚之微忠也。除臣前路兼程，至南京到任，同百官上表庆贺外，途中具本，先效区区祝颂之悃。专差办事官李承祖抱赍，谨具奏闻。癸巳年八月二十四日，寓和合驿道中。 
　　
　　南京九卿衙门等官贺立东宫表 
　　
　　伏以圣储肇作，庶物同快睹之欢；震器有归，兆姓赖永宁之福。盖万邦系元良以贞，故三代称有道之长。矧中秋中旬，当天地冲和之会；乃爰诞爰降，备乾坤清淑之奇。天开景运，人际昌期。时日定祥，非雨非旸，见阴阳之合德；将来辅养，不刚不柔，兼仁义而普施。生而神灵，稚乃岐嶷，悬以弧，悬以矢，以射上下四方，志存六合；见於天，见於祖，用昭孝敬两端，储养一人。昊天有成命，兆民其久怀。欲知天者，必於基命定命；相彼民矣，靡不同德同心。天人协应，海宇腾欢，焚香祝天，继世之圣明诞出；举手加额，万年之邦本永隆。是以前星兆祥於上，嵩岳献呼於下，宗社延无疆之休，臣民蒙莫大之庆。兹盖伏遇皇帝陛下，乾道刚健，龙德正中。文武圣神，同帝德之广运；广平正直，立皇极以敷言。制作之权，适圣人在天子之位；雍和之治，正昭代当嘉靖之年。大礼与天地同序，大乐与阴阳同和，大明与日月同照，大化与上下同流。天鉴兹德，神锡厥祥。笃生元嗣，系万国之讴歌；正位震宫，日三朝而视膳。禁阃溢充闾之喜，廷陛协舞蹈之诚。臣等职守留都，岂胜欣忭之悃；心驰遥贺，永怀根本之昌。寮寀生光，室家胥庆。缅仰尧天，敬效华封之祝；欣逢文化，载陈麟趾之诗。伏愿圣德已盛而日新，多福既隆而弥邵。念生子在初服，必祈哲命之贻；以天性自少成，益谨熏陶之术。式承圣圣之德，用永丕丕之基，川斯至而日斯升，天与长而地与久。臣等无任瞻天仰圣，激切屏营之至。谨奉表称贺以闻。嘉靖十二年十月　日 
　　
　　奉慰疏 
　　
　　南京礼部等衙门尚书等官臣湛若水等谨奏，为奉慰事。臣等於本年十一月初五日，得睹邸报，该礼部一本薨逝事。嘉靖十二年十月十一日，太监张钦传奉圣旨：「朕第一子十月初十日夜丑时，以疾薨。礼部知道。」钦此。又该礼部一本钦奉圣谕事。本部於内阁抄奉圣旨，内开「前日朕速亲作旨曰：初十日夜丑时，今思十日之夜，四鼓已合，曰十一日子时，令礼部改正。」臣等得此两报，不胜惊怛，相顾失色，莫知所为。悲泣呜咽，不能已已。除各服素服於本衙办事外，伏念昔者主器久虚，皇嗣初诞，天下臣民悬望於十年之余，始遂其一旦之愿，人人若自得所，物物若自遂生。岂期甫及经时，遽此变问，大命可赎，人万其身。唯天命之修短自有定数，而元良之成立必有其时。仰惟皇上德为圣人，必获子孙之保；功加百姓，宜延支本之昌。此事理之必然者，诚不虑矣。然天性之爱既根於心，而圣衷之戚自切於怀。所赖至人达观，洞明夫始终之故；至礼不过，超脱於情爱之钟。故能知命而不忧，节情以全礼。保养天和，多祈胤庆，为宗社无疆之计。以上体圣母之心，下副臣民之望，固无俟乎□□□□矣。缘臣等之愚，各抱忧惶，靡宁寝处，职守留□□□魏阙，无任激切奉慰之悃。为此具本，专差□□□□赍捧，谨具奏闻。 
　　
　　问安疏 
　　
　　南京礼部等衙门尚书等官臣湛若水等谨奏，奏为问安事。臣等伏睹邸报，仰知圣母章圣慈仁皇太后五月初间，稍有违和，已渐平复。臣等下情无任喜惧交并。仰惟皇上孝心纯笃，爱敬天至，必如文王行不能正履，武王不脱冠带而养。晨昏侍侧，汤药惟劳。臣等不胜其瞻恋之切。固知仁孝格天，已臻勿药，然圣心既经勤养之余，而圣体不无过劳之虑。伏望皇上推圣心所以爱圣母之念，知圣母所以爱皇上之同，兴居节劳，务安圣体，以安圣母之心，则慈孝兼至，而上下交欢，天人协庆，以永宗社亿万年无疆之休，以慰天下臣民之望。臣等不胜惓惓祈仰之至。为此具本，专差办事官田世隆赍捧，谨具奏闻。嘉靖十三年五月十四日 
　　
　　火灾待罪奏 
　　
　　南京兵部等衙门臣某等谨奏，为非常灾变事。臣等於本年六月十三日申刻，忽见火烟起於南京皇城内太庙之后，各恐惧慌忙，徒步奔入。比臣等至太庙大门之外，望见太庙寝殿已毁，延及太庙前殿，火势迅如风雷。臣等相率叩头号吁，冀上天反风，大雨灭熄前火。一面亲率火夫人等极力营救，缘火势炽盛且急，须臾太庙前殿并两庑俱毁，叩天无门。臣等仰惟皇上率祖敬天，无所不至，宜有感格，所以有此非常灾变者，乃臣等奉职无状所致。除各痛加省惩待罪外，缘系非常灾变事理，谨具本专差办事官梁凤赍捧，谨具奏闻。甲午六月十六日 
　　
　　火灾自劾疏 
　　
　　南京礼部尚书臣湛若水谨奏，为自劾不职，乞赐罢黜，以应灾变事。迩者南京太庙被火，其变非常，而我祖宗神灵之所栖，百六七十年之所遗，一旦尽为煨烬。臣切痛心，夙夜靡宁。仰惟圣明仁孝格天，无所不至，其有此变，咎在臣下。而臣所职在掌邦礼，治神人，和上下。治而和之，是故乖气不生而灾害不作。今莫大灾害忽然骤至，是臣治和之休未效，神人上下之职未修也。乞敕吏部将臣罢归田里，以应灾变，以惩不职。臣不胜恐惧祈命之至。为此具本，顺差办事官孙芳赍捧，谨具奏闻，伏候敕旨。甲午七月初三日 
　　
　　南京太庙火灾礼仪疏 
　　
　　南京礼部等衙门尚书等官湛若水等谨题，为南京太庙礼仪事。近者南京太庙被火，伏闻於内列祖神主一时亦被延毁，号吁莫及。臣等除已会同南京各衙门堂上官具奏待罪外，窃惟列祖神灵陟降在天，皇上亲承宗庙之祀，对越歆享，仁孝诚敬，为已至矣。南京既有太庙，又有奉先殿，其奉先殿每日及朔望进膳，列祖神灵，固有所依。但南京太庙神主，系是祖宗百七十年以来奉安已久，今一旦遭此灾变，恐无以慰皇上孝思瞻切之情。臣等待罪礼官，仰体至孝，必须补造列祖神主，以为神灵之依；必须重建南京太庙，以为奉安之所。然又工程非岁时可就，香火非日月可缺。似此数端，臣等实窃究心，未知所宜。伏乞圣明敕下礼部议处奏请，或先钦制告文，特遣大臣前到南京祭告列祖神灵，或权将南京太庙原日朝夕香火，暂并於奉先殿，用少伸皇上纯孝之诚，惟复别有裁处。缘此礼制出於朝廷，皆非臣等所敢轻议，伏惟圣明裁处。缘系南京太庙礼仪事理，未敢擅便，为此具本，专差办事官孟陵赍捧，谨题请旨。 
　　
　　进祖陵颂疏 
　　
　　南京礼部尚书湛若水谨奏，为进祖陵颂文，以扬功德，以昭圣治事。臣惟自古帝王之兴，统绪之远，必上有所本，下有所承。是故代有文学道艺之臣，以述其祖功宗德美，敷张鸿休，以为世轨；播之音乐，荐之清庙明堂，传之子孙，化之国俗，以保无疆之大业焉。此商周盛时，二雅三颂所由继作也。三代而降，无论嬴秦，汉、唐以下，或霸或夷，或以寖弱，德不肖天，无大雅之道，故其文词杂乱而无章，不足以述至德，昭格皇天，是宜其业之不能大以远也。惟我皇明，四祖树德，太祖收功。不由尺土而起，非如尧自唐侯，周自后稷之比。直与大舜起於侧微，玄德升闻，乃命以位，同一道也。盖其不由势立，不假人荐，超然迈迹，正中庸所谓「夫焉有所倚」，而一根於道德之懿，如树之根乾枝叶花实，以渐而盛，苟非世德积累，何以致然？一百七十年来，我皇上又培养而光大之，以新天下之耳目，永万年之休声。其时称扬德美者，文臣宗工皆已优为之，而道述祖功宗德，垂诏后世，上绍雅颂之音，以追配唐、虞三代之盛，则或未之遑及焉。臣以菲材，蒙累朝作养收用，既由翰苑，不治民事，得以肆力文学，窥五帝之渊微，究三王之大道，亦或少有愚者之一得焉。幸因奉命祭告祖陵事毕，仰睹泗州之形势，俯考中都之文献，谨撰祖陵颂十章，一曰皇统，二曰皇德，三曰皇懿，四曰皇熙，五曰皇仁，六曰皇迹，七曰皇基，八曰皇瑞，九曰皇业，十曰皇化。又首之以序，以申作述之意。谨用缮写装潢，因祭告，毕进复命本，顺差办事官陈荣禄赍捧，谨具奏闻。嘉靖十四年九月　日进。奉圣旨：「览奏，具见忠意。颂留看。礼部知道。」 
　　
　　引年疏 
　　
　　南京礼部尚书臣湛若水谨奏，为乞恩引年致仕事。臣尝有感於宋儒尹焞之言曰：「伤哉！事君之晚也。」盖尹焞之叹，叹老而宜休，非敢忘於事君也。臣区区犬马之情亦若是矣。臣自少孤身，父母爱惜，就学最迟。年十六而后入乡校，二十二而后入府庠，二十七而举於乡。一至礼部，即以母陈侍养无人，不能离去左右，不赴会试者一十三年。既四十矣，感於母言，起赴春闱。乙丑，见录於有司。伏蒙孝庙举翰林庶吉士，读书中秘者二年有余。蒙武庙钦授本院编修，供职者七年有余。后以母故，禄不得及养，因忧病自废者八年。恭遇圣明登极，下诏旁求。有司过举，复有共惟帝臣之愿，钦蒙取复原职。二年秩满，升侍读，一年升南京国子监祭酒，三年升南京吏部右侍郎，一年有余，钦蒙取改礼部，寻转左，五年而升今职。此臣所以事君之晚，而重感恩於皇上也。今臣供职於此，惴惴焉惟恐不逮，且二年有余矣，年及七十矣。臣闻之，礼：七十曰老。而传又曰：「大夫七十而致仕。」又谨按大明会典内一款载大明令：「凡内外文武官员年七十者，听令致仕。」夫用舍之宜，进退之礼，揆之古今，莫不同然。岂不以七十者，精力必衰；大夫者，职事之重。精力衰则不足以任大事，故当传致其事，以任贤能，惧?官废事也。而臣蒲柳之质，比前视听日渐以衰，齿发日渐以改，智虑日渐以短浅。诚恐强勉在位，不无?官废事，上负皇上之恩，而累日月之明，其得罪愈大矣。臣诚不胜恐惧心如蒙。伏乞圣慈，敕下吏部，容臣以礼引年致仕，退居山野，歌咏太平。则臣退之日，犹进之年也。为此具本，专令家人湛科赍捧，谨具奏闻，伏候敕旨。嘉靖十四年十一月　日进。奉圣旨：「卿虽年七十，精力未衰，宜照旧用心供职，所辞不准。吏部知道。」 
　　
　　改南京吏部尚书谢恩疏 
　　
　　南京吏部尚书臣湛若水谨奏，为谢圣恩以自励职事事。臣守南京礼部尚书，兢兢业业，垂及三年。於嘉靖十五年六月二十六日准吏部咨，该本部等衙门会推，题奉圣旨：「湛若水改南京吏部尚书。」臣仰命自天，俯惭无地，即於本月二十八日到任讫。伏念臣学识疏庸，早忝翰林，历供奉於三圣，遭逢盛世，徒持文墨，叨禄位乎九卿。旧任礼卿，治神人，和上下，犹惧旷官；今迁冢宰，统百官，均四海，讵能胜任？盖南京为国家根本之地，而吏部系南京表率之先，在古昔以为天子之相，而周官亦谓天官之卿。虽北部南司，事权若有不同；然循名责实，义理均为无异。人情罔问乎迩遐，天威不违於咫尺。臣又惟冢宰既有天官之号，亦必有如天之心，夫然后名实相称，而德业可成。臣敢不仰承圣德，体天无私之心，以协恭北部。事君以人之职，益励素心，不违天则，好恶无作，臧否不偏，以效涓涘之报，以免?旷之诛。除已望阙叩头谢恩外，臣不胜感戴激切之至。缘系谢圣恩以自励职事事理，未敢擅便，为此具本，专差办事官张梧赍捧，谨具奏闻。 
　　
　　庆贺皇太子生疏 
　　
　　南京吏部尚书臣湛若水谨奏为庆贺事。臣三年考满，给由在途，得阅邸报，伏睹圣谕，敕下礼部：「嘉靖十五年十月初六日，皇第二子生。」臣不胜欢忭，不胜踊跃。臣去年奉命祭告於祖陵，便道祷於茅山，愚悃获遂其愿矣。臣不胜欢忭，不胜踊跃，非但臣愚为然也。圣谕一下，士大夫相与庆於朝，商旅相与庆於路，氓庶相与庆於野，百工相与庆於肆，皆欣欣焉有喜色，举手加额而相贺曰：「吾等自今子子孙孙亿万年，惟圣子神孙之庇，永赖无穷之休矣。」夫四民莫不同庆，四海莫不讴歌，四方莫不同心，普天之下莫不同然者，伏以天高地厚，运至德於无疆；前作后承，永徽猷於不息。惟万邦以元良而贞，故三代为有道之长。仰惟皇上道光群圣，德超百王；仁育万民，义正庶物。制礼作乐而神人协和，率祖敬天而仁孝具备。大化洽乎薄海，至诚格於皇天。是宜上以绍列圣显显之洪谟，下以昌千嗣绳绳之令德也。惟兹大时在孟，元律告成，前星耀天，麟趾兆地。当二仪交泰之时，适五行生成之候。笃生皇嗣，滋致天休。国本允端，圣心丕悦。重华协於列帝，继明照於四方。见於郊，见於庙，惟天神实永有依归；作之君，作之师，乃亿兆敬获其可愿。是以士夫商旅，氓庶百工，交相庆贺，不能自已，而臣所以不胜其欢忭踊跃之至也。伏惟哲命惟初生自贻，圣功在蒙养以正。钦有帅，记有成，亶胥淑於祗见之日；乐修内，礼修外，自怿成於稚长之龄。德与年登，位由德重，此臣所以又不胜其欢忭祝颂之至也。臣行在途，逢兹大庆，不得随两京贺班之末，诚不胜其欢忭踊跃之悃。除已吉服望阙五拜三叩头，少申庆蹈讫，为此具本，专差家人湛泰来赍捧，谨具称贺以闻。十一月二十日 
　　
　　乞归田疏 
　　
　　奏为乞恩放归田里，以终余年，以完臣节一有「以全治体」一句。事。臣生而暗弱，长而颛蒙，徒以樗栎之材，不适於用；鹿豕之性，不谐於众。孝庙朝礼闱报罢，而不复就试者十三年。武庙朝忧居养病，自引退处者凡八年。臣性退让，素昧进取，一作「臣性不能与人争进，又不能与物争辩，徒以虚名致忌，独立无群。」曾屡次随例自陈，未蒙圣慈俞允。续以引年求退，亦蒙温旨容留。此外虽怀知止，常兴逊位之素心；而贪恋明时，不忍为大化之弃物。是以隐忍逡巡，未敢陈渎。延至考满赴京，一睹天颜，然后图之未晚。该部奏以七十以上，例不引复，仍蒙钦依著臣复职。是圣明虽不以樗栎之材见弃，而臣愚终以鹿豕之性寡谐，进退维谷，莫知自裁。今者适有人言，闻之惊惕。在臣反己，诚意未孚，以致尤悔，而生徒自起书屋，累及何辞！此乃臣因事求退之时也。一作「昔宋臣程颐有言：『得一事为名，可以自罢。』此正臣因事退罢之时也。」仰惟圣明廓乎天地之量，何所不容！昭乎日月之明，何微不烛！全其始将以善其终，全臣节所以为君仁。伏乞特敕吏部，将臣罢归田里，以终残喘，则臣未死之年，皆歌咏太平之日也。臣不胜激切之至！不胜荣幸之至！为此具本亲赍，谨具奏闻，伏候敕旨。嘉靖十六年丁酉四月初八日。
　　
　　泉翁大全卷之三十八 
　　
　　门人新安洪垣校刊 
　　
　　章疏 
　　
　　途中谢恩疏 
　　
　　奏为谢天恩以悔罪过事。臣於本年三月十二日，甫以考满到部，伏蒙圣慈，著臣复职。随以人言辞避，再蒙圣明，不允乞休。臣惶恐无地，感激无地，即已谢恩辞朝，出京复任。臣行在途，始则皇皇然如赤子之恋慈母，中则岌岌然如大罪人之待诛戮，终则亹亹然如负大咎而获更新，惩创而不能已。臣於五月十一日行次济宁州，恭阅邸报，该吏部题覆言官论臣学术心事之详，生徒误臣之故，伏蒙圣旨：「湛若水已有旨了。书院不奉明旨，私自创建，本当治罪，且都不究。著有司即便改毁，以后但有私创的，巡按御史指实参奏。近来阳倡道学，阴怀邪僻之人，照前旨通行严加禁约，不许踵袭，以坏士习。」钦此。仰荷圣明更生再造，莫大之恩，宜竭臣愚虀粉涓涘无穷之报。兹盖伏遇日月贞明而容光之必照，故邪正者莫逃其形；乾坤大化而涵育以无涯，故荣苏者各得其所。窃惟老马先路，弊席恋恩，敢忘主上之仁；生当衔环，死犹结草，自誓始终之志。各人私创书院改毁，深惬臣初止不听之心，诸处从学生徒禁止，亦称臣昔辞不能之悃。免兹负累，如病释身，皆仰洪恩无尽，省咎无尽。臣自今以往，惟公事之余，厉若乾乾以夕惕；於谢徒之外，惴焉业业以夙兴。自反自修，不收少渝於先后；不尤不怨，尚期无愧於天人。行途将具疏以再辞，逮闻兹报，上感圣恩之浩荡，下赖公论之昭明，而暂息乎初心。虽知迟暮之不堪，绝无他望；仰受新泽之流，且忝时月之俸，以用昭乎至德。虽然，臣之退休知无日矣。臣是以吞声感泣於仁圣含弘之余，而敢披肝沥血於天威咫尺之下。臣诚无任感谢之至，臣诚不胜悔过之至。为此具本，专差家人湛科赍捧，谨具奏闻。丁酉五月二十四日 
　　
　　再乞归田疏 
　　
　　奏为乞恩休致，放归田里，以全晚节事。窃念臣岭海鄙人，草茅贱士。生十六年，始知从举子之学，而小有旁通。三十年，乃知学先王之道，而未有自得。四十年，举进士，选翰林於孝庙、武庙之朝。五十六年，伏蒙皇上起废之召。臣时闻明诏而兴起，竭愚诚以赞襄，编摩圣学格物诸书□，屡献纳乎睿览。敷陈天德王道等疏，期上协乎，渊衷。黾勉三十有四年，惭无片长寸补。行年七十有三岁，时已漏尽(钟)[钟]鸣，许国之心虽不渝，而桑榆之景忽已逼。报主之念方益切，而廉退之节宜自矜。盖臣之愚所为迟迟惓惓者，感国恩、恋圣德之至也，岂伊区区长往之为？然古之圣固有皇皇汲汲，畏天命悲人穷之深者，犹遭栖栖为佞之诮。大抵知止不殆，过福生灾，既无感人镇物之操，自有鬼责人非之虑。此臣所不得已息机於明时，非甘心自弃於大化也。况臣旧有痰火，不时举发，发则欲绝。故视臣之身，虽似无病，病则必危。爰是感狐死首丘之义，岂敢为归山枕石之高！伏乞圣慈，特敕吏部察臣年衰，听臣辞避，放臣归休，庶使臣得以静延残喘，坐了微缘，死且不朽。则凡臣未尽之年，全归之善，皆我皇上圣仁之赐也。缘系乞恩休致，放归田里，以全晚节事理，未敢擅便，为此具本，专令家人某赍捧，谨具奏闻，伏候敕旨。 
　　
　　三乞归田疏 
　　
　　奏为陈情乞恩致仕，以全晚节事。臣尝闻之，进贤能退不肖者，明主之大道。进以礼，退以义者，人臣之大节。大臣与新进之士同礼而异义。同礼也，故其进必以正；异义也，故其退必以时。窃惟[臣]之义，前有不忍遽退而犹迟迟以退者三，今有所宜必退而不可以不退者三。何谓前有不忍遽退而迟迟以退者乎？前此亲友或有谓臣者曰：「用舍行藏，孔、孟家法。今子虽居大位，食厚禄，然当可为之时，而不遂一有所为焉，则子何不早自退去乎？」臣应之曰：「乌得为此背君之言？且今之时与孔、孟之时不同。孔孟之时，在列国，犹且皇皇汲汲，畏天悲人，其去父母，犹曰『迟迟吾行』。今天下一统，亿兆一君，去则背君无义，是犹去父母而将入於夷狄矣。况我圣明登极以来，一以人言，而起臣废，复翰林院编修经筵讲官，再升臣为本院侍读，三升臣为南京国子监祭酒，四升臣为南京吏部右侍郎，五转臣为礼部右侍郎，六升臣为本部左侍郎，七升臣为南京礼部尚书，八升臣为今职，九不准臣引年致仕，十则臣考满，例七十不引复矣，犹蒙圣恩著臣复职，十一不准臣以人言乞休，其可谓舍臣而不用臣乎？」此臣所以前有不忍遽退而犹迟迟者，一也。前此或有谓臣者曰：「子在孝庙武庙两朝，曾十有九年家食，若将终身焉矣。今何为濡滞不去？是贪位慕禄也，是乾泽也。」臣应之曰：「彼一时，此一时也。此千载一时也。」臣自少(谓)[读]书史见有英明特出之君，则恨不生於其时，而与辅成其治。今幸伏遇圣明乾刚独断，雷厉风行，兴礼作乐，厘正千古之谬，超越百代之王。诚大有为之君，不世出之圣。孔子曰：「如有用我者，期月而已可也。三年有成。」宋儒程颐言於哲宗曰：「若问如何措置三年有成，臣即陈三年有成之事。若问如何措置期月而已可，臣即陈期月之事。」斯理也，臣尝憾宋朝不能一问而采行焉。今幸天纵圣明，足以优为之，而一时贤相足以辅成之，臣犹幸望其清光而助其下风焉。此臣所以前有不遽退而犹迟迟者二也。臣又闻之，古有为知己死者，诚见天下知己之难，故不靳一死。况於君父至尊至亲者乎！臣尝进圣学格物通一百卷矣，则蒙圣旨：「览所编集，足见用心。书留览。」钦此。又尝进天德王道疏矣，则蒙圣旨：「览奏足见纯正有本之学。朕知了。」钦此。又尝进古小学测九卷，其间首言辅养太子之道矣，则蒙圣旨：「览所进小学，具见忠爱，书留览。礼部知道。」钦此。又中外恭传圣德不弃遗乎旧臣，顾问屡下及乎疏远，是臣之孤立，无所因援，亦与受照於日月之明，而仰荷乎天地之德，尤宜感恩而思报，异於寻常万万者也。诸葛亮曰：「鞠躬尽瘁，死而后已。」诚有感於知遇也。臣虽已老，不堪鞭策，然其未死之心，亦若此而已矣。此臣所以前有不忍遽退而犹迟迟者三也。何谓今有所宜必退而不可以不退者乎？夫人情之好恶在於异同，人事之祸福原於好恶。昔人有言：「道学二字，宋朝人假以击去善类者也。」顾臣何人，敢冒此名？圣明何朝，可起此事？盖缘臣自少言语拙讷，则有似乎寡默；不善戏谑，则有类於矜庄，遂蒙妄加以道学之名，而放达之士或疾之如雠。臣非不知触时忌讳则凶则穷，追逐时好则吉则通也，盖臣之禀性，大有不能然者，及臣为祭酒，不肯随时，但以收班拨历，循秩升官，则为推祖宗监规而发明之，名曰圣谟衍。以教人学周公、仲尼之道，如圣祖垂训诸生云者。臣不肯随俗学，将仁义礼智等名言，止以供作文字，则曰：「从古圣贤名言，皆教人随处体认天理功夫也。」则欲监生讲明而见於体行，不过日用常道而已矣。臣悲为俗学者教人以举业，非祖宗以道德成贤之意，而谈圣学者又专教人德业，而弃祖宗以举业兴贤之法。臣则兼教之，以德业举业合一进修，其书名曰二业合一训，即古先王德行道艺之遗意焉，使所养即所用。凡若此者，类非窈冥难知之说也，及臣升任南京右侍郎，则旧日生徒犹来就问。臣性又不能拒人，则有类於自立门户，而道学之名，好为人师之名，遂不可辞。唐韩愈所谓众且妄推之者如此，臣之本意，实非敢冒此名也。臣升南京礼部尚书，至则署於门曰：「绝口不言底事，闭门深谢诸生。」盖避此忌讳也。缘臣之性质，既不能和光同尘，臣之德薄，又不能早自韬晦，以招尤谤。古言三人成虎，三报投杵，臣窃惧焉。此臣今所以宜必退，而不可以不退者一也。语曰：「陈力就列，不能者止。」臣蒙圣明知遇，黾勉十有六年，殊无分寸之劳，可裨圣治。扪心反己，尸位素餐，死有余愧。此臣今所以宜必退而不可以不退者二也。古之壮而仕，老而休，礼也。今臣七十有二矣。蒲柳无复茂之质，老马非识路之材，又素有痰疾，往往复发，发而且剧，剧则欲绝而复乎？今狐狸之微，尚知首丘；古之高人，必思归山(之)枕石而死。臣非敢以高人自比，然亦每以狐死自念。兴言及此，自弃明时，不胜呜咽。此臣今所以宜必退而不可以不退者三也。伏乞圣明以天地生成之德，普日月照临之明，洞见群隐，轸念孤踪，以臣所陈前三者，察臣平昔惓惓[不]忍自弃之情；以臣所陈后三者，察臣今所以[宜]必退[区区]不得自已之情，特敕吏部，令臣致仕，放归[田里，歌]颂皇休。臣实不胜感慨之至！不胜恐惧之至！缘系陈情乞恩致仕，以全晚节事理，未敢擅便，为此具本，专差家人某赍捧，谨具奏闻，伏候敕旨。 
　　
　　谢钦赐圣制疏 
　　
　　南京吏部等衙门尚书等官臣湛若水等谨奏，为谢恩事。嘉靖十七年十二月十四日，准南京礼部咨，准礼部咨，差进士符验赍到圣制思子歌颁赐臣等，各拜领一道讫。伏以义切天经，光睹皇言之被；情敷睿藻，式瞻圣德之纯。恩宠自天，战兢无地。臣等诚惶诚恐，稽首顿首上言。窃闻天道运行而敦化，故一惨一舒，无非至教；圣人吐辞以为经，故一颦一笑，皆成至文。圣同天而合德，华与实而相符。惟其本乎性情，故必止乎礼义。洪惟皇帝陛下，德配三王，道隆五帝，圣学建中和之极，道心蕴德性之中。孝事亲而仁享帝，敬法祖而道配天。仙源衍庆，遥颂螽斯之祥；圣胤贻谋，裕垂燕翼之盛。仁慈出乎天性，至德察於人伦。肆惟天章之下颁，允协人心之仰感。臣等於伏读之余，岂胜驰慕之切！夫惟爱有所钟而情见乎辞，是以远无弗届而诚动乎物。盖皇上天性之至爱，即臣子秉彝之至情；痛痒同乎一体，上下合於一心。臣等又以仰知仁民爱物之政，信乎由此亲亲之仁，而怀保恤孤之恩，允矣本兹幼幼之德也。臣等叨拜龙文之宠渥，喜闻风雅之徽音，诚於荣幸之中，聿兴怵惕之念。除已实时叩头谢恩外，臣等无任感激之至，谨连名具本，专差百户朱文通赍捧，称谢以闻。 
　　
　　论迁合大葬回銮疏 
　　
　　奏为陈愚忠，审大葬，以全大孝事。书称「乃身在外，乃心罔不在王室」。臣恭闻圣母大葬之事，日夜反复深思熟计，不能自已，务求其至善，以仰称皇上大孝之心。此臣子区区忠於君父之至情也。然而道路隔远，传闻不一。或曰：「皇上将奉圣母梓宫而南合葬显陵也。」又曰：「皇上将亲往周阅山川，更卜吉兆也。」臣愚窃有一说焉。或曰：「皇上将皇考梓宫而北合葬大峪新兆也。」臣愚亦有一说焉。若谓就南方而且更卜者，臣尝闻之，纯德山龙飞凤舞，水秀山环，显陵吉兆，中气攸全，南方之大胜概也。此人人之言也，南方形胜无过之者矣。是以降神，生我皇上，禀不世出之资，起为天地神人之主。聪明圣智，厘正百王，固得之天地间太和元气；要之，亦显陵清淑所钟之奇也。此其有明效大验者也，岂可舍之而他图乎！若谓北迁合葬大峪新兆者，臣尝闻之，天地之气自北而南，故天下之山水亦自西北而东南。今天寿山乃太行山之乾之麓也，数千里遥遥旺气之钟也。右黄河，左东海，江淮万派，衡、庐千重，环拱於四五千里之外，天下之大胜概也。此宋大儒朱熹之言也。故今皇都，旷古所无之都也；今之诸陵，旷古所无之陵也。臣往年奏献祖陵颂，亦略陈之矣。虽云长陵已得正脉，然譬之大树然，树之大者，枝枝皆成硕果，此又天造地设以遗[我]国家者也。今者皇上巡幸承天，山川胜概，一览[无]遗，宜南而南，宜北而北，我皇上固自有独断，而决不俟他有改图矣。但臣於葬法，则敢沥血昧死愿陈一得之愚焉。盖古者人君葬礼用隧道，人臣葬礼用悬棺。昔周襄王劳晋文公以地而不许其请隧者，以尊隧也。解之者曰：「隧者王之葬礼也，阙地通路而葬者也，从前而入也。」臣闻后之人君山陵之制，务观美於圹中，以石砌之，为石宫室仪从，故其势不得不大，且空空而大者，必生水，必生物。观今城门之石洞，天阴水出，或积垂如钟乳然者可知也。观今天阴屋柱础石必润出水者，又可知也。盖下有地气之升，而上有闭之者，必成雨滴。观今天之作雨，乃云蔽地气之升而成者也，又可知也。圹中滴之之久，其空必积而为池，故后世山陵必多有水润，以润及於棺，以及肤体。非其地之不善也，乃其圹中高大且空之所致也。此以眼前物理与天地之气推之而知其必然者也。一患也。夫葬者，承生气也，此郭璞之至言也。夫山之生旺之气止有一脉，棺则承之。若为大空，必散其气，祗见其水之积，而不见其气之承也。二患也。去二患以图万全，莫善於宋大儒朱熹家礼之葬法矣。臣尝观朱熹家礼之葬法，用三合土者，正惟虑此患也。其法用灰三砂土各一，以松叶水，或糯米、鬻水，和而细筛之、细筑之。筛必以九，筑必以寸。岁久则融结而成石矣。且三合土又与地气相宜相贯通，是有如石之坚，而无隔气之患也，伏惟皇上神断焉。若欲南方，则纯德山山水之萃，显陵可不必别图矣。其穴或仍旧，或稍移於上，计今玄宫深浅之宜，开圹二丈余尺，先以三合土筑实其底，积至九尺而止。别预造梓椁，计其内大仅与梓宫上下两傍相去，止空三寸许，其梓椁前面则为小金门，以待梓宫之入，用朱漆漆之数十过，先举梓椁以安於三合坚土九尺之上，乃三合土筑其后及两旁，与梓椁平，其上仍筑积至厚九尺乃止。又先以桐油涂梓椁之内，令其润滑不滞，乃奉梓宫顺送而入安焉。或曰：宜为小架，下施金□小轮轴，置梓宫於其上，连架推入，亦能不滞。然此亦巧匠者之所能(辨)[办]耳。既安之后，即以原造小金门掩之，乃以三合土筑塞其门，亦与先筑九尺者平乃已。通前共厚二九一丈八尺，连梓椁之高，则为厚可二丈四五尺矣。则上下四方皆为三合坚土九尺，以象九重天子之数之礼也。久而益坚益结焉，即如浑全生成之石，是为石玄宫，方二丈四五尺大矣。乃又益加净土於其上，积之为丘陵。夫三合土既通地气，而中实则水不生，灰性又不生水，而水又不能入矣。是不必别有改图更卜，承已验之吉地，而为万万年之基以去二患也。臣今所陈，盖酌古者隧道之制，及大儒葬法之善而为之者也。乃於玄宫之外之前，为宫殿、为廊庑、为仪卫，而一为天子之制焉。是内则实圹而为古隧道之制，外则营造而为今天子之制，实益在内而不在外，美观在外而不在内，是内外两得而为万全也。此礼所谓凡附於棺，必诚必信，勿使之有悔焉者也。若合葬於南，则此法固宜於南，合葬於北，则此法亦宜於北。是使金玉之肤，而藏於二丈余尺大石之中，水土永不能亲肤矣，万万代可无他虑矣。夫厘正后世之谬，而追复先王之制，一举而兼有众美，不屑屑於今，不拘拘於古，而能得先王之意，成莫大之孝，有无穷之休，而垂百王之法焉，於圣心得无安焉？伏惟皇上采择焉！伏惟皇上留神焉！其为深谋远虑，其为至孝至仁，万万非百王之可及也。夫与其务观美而有前患，孰若贵浑坚而无他虞？皇上爱亲之至，天下所共知也。必因心而图无穷之固，必不随众而遗莫大之忧矣。伏乞皇上独断焉！臣又窃忖，方今圣人在上，疏通知远；贤辅在侧，迪德秉哲，何俟於臣愚之言？然古语有之：「愚者千虑，必有一得。」故采有众善，无间刍荛。况臣虽至愚，叨从大夫之后，情有激切，义不容默。是以不顾利害，冒死为陛下陈之。惟皇上留神独断焉。於定卜定制之后，伏乞皇上早图回銮，以安九庙神灵。若定北迁合葬於大峪新兆，则命重臣奉迎皇考梓宫而北，皇上恭迎於近郊。若定南迁合葬於纯德山吉兆，则亦命重臣奉送圣母梓宫而南，皇上亦恭送於近郊。其为大孝，又两得而万全者也。臣不胜痛切之至！不胜恐惧之至！缘系陈愚忠，审大葬，以全大孝事理，为此具本，差办事官陈昭赍捧，赴行在通政司投进，谨具奏闻。时上欲奉圣母梓宫合葬显陵，先差锦衣卫指挥赵俊往同太监奉祀巡抚开玄宫视之，有水三尺七寸，上润梓宫一尺二寸，奏报。上意未决，故有此奏。嘉靖十八年三月十九日，奉圣旨：「览奏，具悉卿忠爱至意。朕已知。行在礼部知道。」 
　　
　　进治权论疏 
　　
　　南京吏部尚书臣湛若水谨奏，为进治权论以备采择，以定国猷，以壮国体事。臣窃闻之，圣人之理天下，仁义礼智并行而不悖，故能成其治；上天之宰万物，春夏秋冬并运而不忒，故能普其化。夫天之道，春以生物，夏以长物，秋以肃物，冬以藏物。圣人之道，仁以爱人，义以正人，礼以定人，智以察人。夫惟仁以爱人，故不黩武矣；义以正人，故不逸恶矣；礼以定人，故不紊分矣；智以察人，故不敢欺矣。恭惟皇上禀天地中正之气，备聪明睿智之资，立仁义礼智之极，至矣。然而四者又必以智为本，如日月之照临，光於下土，无幽弗烛，以行乎三德之中者也。且以近时一事言之。我皇上前年闻安南国莫登庸父子篡逆之变，即赫然斯怒，命将伐之，如天之雷厉风行而不可遏，是智以照之，义以正之，所谓不逸恶矣。继而虽愤莫氏之逆奸，而重悯国人之鱼肉，乃复缓其兵以待其变，如天之晴云霁空而不可测，是智以照之，仁以爱之，所谓不黩武矣。今兹虽知其恶逆之极，犹选命大臣文臣，捧尊天大诏以谕其国，使知皇天上帝之为极尊，而不可欺，达名分，识祸福，返国旧主之裔而归正焉，则又如天之膏露和雨，万物各正而不失所，是智以照之，礼以定之，而使不乾分矣。但遥闻莫登庸父子篡据国都，以绝於北，逐黎氏之遗裔於海滨，以阻於南，故朝贡不通。前年黎氏之臣航海来告变可知矣。今者恐大诏之行，势不能越莫以及黎，不达黎如特为莫，适足以惑国人，而定其位、成其纂耳。仰惟皇上普弘大智，临照幽隐，兼全仁义礼智之大德而不失其正焉，不待言矣，然诚不可以不慎也。夫华夏夷狄，天下之大防也；弒父与君，天下之大变也；仁义礼智，天下之大德也；圣人，天道之极致也；国体，视之以为强壮者也。一举措之间，四方作则焉，四夷观望焉，诚不可以不慎也。伏望皇上敕谕二臣相机进止，勿以犯难，慎重国体，如永乐年间之事可鉴也。臣守职南都，莫闻庙筭。仰测神谟，念适当事机之会，一往难追，过计私忧，不能自已。因采众论，述为治权论一篇，谨录装潢随本上献，将或有一得之愚，万全之策，足裨治体者。伏乞圣明留神垂览决择焉，臣不胜感激恐惧之至。缘系进治权论，以备采择，以定国猷，以壮国体事理，为此具本，专差舍人史宗赍捧，谨具奏闻。 
　　
　　会谢恩疏 
　　
　　南京吏部等衙门尚书等官臣湛若水等谨奏，为谢恩事。嘉靖十八年四月二十八日，准南京礼部咨，该本月二十五日，准礼部咨，伏遇皇上册立皇太子，沛恩差进士叶照赍到彩币颁赐，臣等各拜领讫。伏以元良肇立，式睹万邦之以贞，大赉斯行，共赖一人之有庆。宠渥自天，感恩无地。臣等诚欢诚忭，稽首顿首，上言。窃闻主器得人，乃万世无疆之福，青宫正位，实三代有道之长。是以自古明王必重储贰，惟时预养君德，早贵熏陶。庆邦本之既立，仰恩波之旁流。洪惟皇上陛下道光千圣，德配百王，制礼作乐而神人协和，飨帝尊亲而仁孝具备。泽同地厚，福与天齐。太子正而天下定，锡命布而人心归。卿云绚彩，巍巍乎垂衣裳以立人极，瑞景昭回，焕焕乎抉云汉而分天章。顾惟袜线之长，讵效衮衣之补。徒冒素丝五紽，祗委蛇於退食之际；窃比黄裳元吉，益缱绻乎报主之身。伏冀贻哲在初，益懋祈天之实；推恩斯普，用弘衣被之仁。臣等□叨玄衮之褒，敢效华封之祝。服其服焉，思申下拜之诚；荣则荣矣，永矢弗谖之悃。臣等已实时叩头谢恩，无任感激之至！除五府科道等衙门，及升迁公差给由等项官员，各自奏谢外，谨会同见任户部等衙门尚书等官钱　等，连名具本，专差百户李椿赍捧，谨具称谢以闻。 
　　
　　谢颁赐圣制疏 
　　
　　南京兵部尚书等官臣湛若水谨奏，为谢恩事。嘉靖十八年八月十六日，该南京礼部咨，准礼部咨，送颁赐御著太狩龙飞录各一部到。臣等除已恭领，各具公服，望阙叩头谢恩讫。谨焚香伏读，再四不览，目眩心悸，意会神怡。粲然若云汉星辰之昭回於天；沛然若江、淮、河、汉之流行於地，宛乎若观古天球钟鼎之器，若睹大训河图之典。臣等不胜忻跃荣幸之至。乃章玩而句绎之，於有告有谢於皇天子玄极宝殿也，於方泽北郊也，於龙飞殿祭告奏也，回銮奏谢玄极宝殿也，有以仰见皇上之至仁也。记曰：「惟仁人为能享帝也。」皇者父天母地，仁之至也。於有告有谢於二祖七宗之庙之文也，於承天谒见皇考文也，谒陵文也，启工告睿宗也，回銮辞於内殿文也，有以仰见皇上之至孝也，至弟也。记曰：「惟孝子为能事亲也，出必告，返必面，孝弟之至也。」於有告有谢於太社稷也，帝社稷也，朝日、夕月、天神地祗、太岁等坛，城隍旗纛等庙之文也，於軷祭午门诸门桥道行之神也，告祭於北岳，济渎之神也，於汤阴祭文王也，谕祭宋臣飞也，祭河渎中岳之神也，祭国社稷山川坛也，祭纯德山等神也，祭谢承天门之神之文也，有以仰见皇上之至敬也，遍於群神之礼也，敬之至也。於敕谕礼部示巡幸也，谕礼部尚书嵩传示赵王也，叔汝王、弟赵王诸王、侄周世孙道迎面谕也、制也，书奉叔祖唐王叔汝王，谕赵王诸王也、侄周世孙也，敕北京留守内侍监官忠也，敕北京留守使等官錞鏸鼎臣瓒也，朝谕楚王也、敕皇太子也，在承天颁诏华夷怀恤民艰也，宣谕承天府百姓以父子长幼勤生理、做好人之道也，有以仰见皇上敬友仁爱之诚之至也，帝尧克明峻德，以亲九族也，平章百姓也。於行在龙飞殿奏告上帝乐章也，南诣显陵命驾出京自述五言古诗也，春分祭大明道中作七言律诗也，躬诣显陵河七言绝句诗也，纪续也，和代言元希忠作也，初阅纯德山喜而自得五言古诗也，再阅显陵小歌也，思恩小赋也，御览汉江七言绝句诗也，又七言律诗也，麦浪七言律诗也，渡河次前韵也，柏乡县定陵次规制有感三诗也，还驾至保定府取府名作也，作菩萨蛮取良乡二字言为政之意二章也，有以仰见皇上之至文也。吐辞为经，文而不侈，圣人文章之至也，臣等不胜忻跃！不胜荣幸！是故圣人动则可以为法，言则可以为教，万万非儒生文士之可及也。是以於事天地之至仁，则可以教天下之仁矣。於事祖考之孝弟之至，则可以教天下之孝弟矣。於遍群神之至敬，则可以教天下以敬矣。於睦族礼臣恤民之至诚，则可以教天下之诚矣。於诗词之大雅，则可以正天下之人文，而使还淳朴矣。臣等不胜忻跃，不胜荣幸之至。除各恭袭以贻子孙，感恩於无穷外，缘系谢恩事理，谨具本专差千户杨评赍捧，谨具奏闻。
  </div>
  <div class="pagination">
   <a href="泉翁大全集_page56.html">
    上一页
   </a>
   <span>
    ...
   </span>
   <a href="泉翁大全集_page52.html">
    52
   </a>
   <a href="泉翁大全集_page53.html">
    53
   </a>
   <a href="泉翁大全集_page54.html">
    54
   </a>
   <a href="泉翁大全集_page55.html">
    55
   </a>
   <a href="泉翁大全集_page56.html">
    56
   </a>
   <span class="current-page">
    57
   </span>
   <a href="泉翁大全集_page58.html">
    58
   </a>
   <a href="泉翁大全集_page59.html">
    59
   </a>
   <a href="泉翁大全集_page60.html">
    60
   </a>
   <a href="泉翁大全集_page61.html">
    61
   </a>
   <a href="泉翁大全集_page62.html">
    62
   </a>
   <span>
    ...
   </span>
   <a href="泉翁大全集_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
