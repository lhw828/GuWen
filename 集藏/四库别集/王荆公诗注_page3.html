<!DOCTYPE html>
<html>
<head>
    <meta charset="UTF-8">
    <title>王荆公诗注 - 第 3 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王荆公诗注 - 第 3 页/共 41 页</h1>
    <div class="content">　　王荆公诗注巻二
　　宋　李壁　撰
　　古诗
　　赠约之
　　君胷寒而痞我齿热以摇无方可捄药相值乆无憀欲寻秦越人【秦越人扁鹊也】魂逝莫能招【楚宋玉作九辩招魂】且当观此身不实如芭蕉【维摩经是身如芭蕉中无有坚】
　　寄杨徳逢
　　山樊老惮暑【庄子则阳公夏则休于山樊】独寤无所适湖阴宛在眼【湖隂见元丰行注】旷若千里隔遥闻青秧防复作兆坼【陈后山谓公诗似闻青秧防复作兆坼乃前人所未道然退之南山诗已有或如坼兆之句】占嵗以知子将勤而后食穿沟取西港此计当未获翛翛两龙骨岂得长挂壁晤言乆不嗣作苦何时息【杨恽传田家作苦】炎天不可触怅望新舂白
　　次前韵寄徳逢
　　一洗炎蒸旷然心志适如输浮幢海【华严经浮幢王香水海即花藏海也又楞严经月光童子修习水观见自身中与世界外浮幢王刹诸香水海等无差别】灭火十八隔【佛书有十八鬲子地狱鬲音歴釜也又佛告阿难阿鼻地狱七重铁城七层铁网下十八鬲周匝七重皆有刀林七重城内复有剑林鬲八万四千里于其四角有四大铜狗眼如掣电一切身毛皆出猛火其烟臭恶世有臭物无以为比如是流火烧阿鼻城令阿鼻城赤如融铜】俯观风水涌仰视电云坼知公开霁后过我言不食【书汤誓朕不食言】翻愁陂路长泥淖困臧获【左传成公十五年有淖于前注淖泥也○风俗通古制无奴婢即犯事者也臧者赃罪没入官获者逃亡获得皆为奴婢者也】明朝吾有怀如日照东壁【湼槃经佛心在迦叶如初日之照东壁】暮逢田父归倚杖问消息渠来那得度南荡今已白【公有南荡絶句】
　　示张秘校【名轩民字仲明父】
　　月出映潭底烟升隐墟落寒鱼占窟聚瞑鸟投枝泊亭臯闭晩市陇首归新获伫子终不来青灯耿林壑与吕望之上东岭【望之嘉问也市易诸法悉其建明误公多矣而公终厚之不替也】
　　靖节爱吾庐猗玗乐吾耳【元结传天下兵起逃入猗玗之洞始自称猗玗子洞在商余山西南八十里又元次山集有心规云元子病游世归于商余山中以酒自肆有醉歌里夫公闻之音多元子之酒请歌之歌曰元子乐矣我鼻我目我口我耳歌已矣夫公曰自乐山林可也自乐耳目何哉人谁无此元子引酒当夫曰劝君此杯酒缓饮之】适野无市喧吾今亦如此纷纷旧可厌俗子今扫轨使君气相求眷顾未云已追随上东岭俯仰多可喜【后汉杜密传同郡刘胜亦自蜀告归乡里闭门扫轨无所干及注云轨车迹也言絶人事○方公盛时俗子纷沓而至徒使人厌之今居闲自无一迹公更以为惬也】何以况清明朝阳丽秋水防云防消散岂乆汚尘滓所怀在分襟借草泪如洗【据嘉问熙宁十年十月知江宁府元丰元年秋改知润州二年四月罢旋落职冲替免勒停此云防云后云黯黮必是自京口过金陵见公时也次年正月即起知临江意公尚能为之力耶是时公虽居闲而朝廷故多门下士也○杜诗忧来借草坐浩歌泪盈把】
　　与望之至八功徳水【钟山之东有八功徳水在悟真庵后梅挚记云梁天监中有胡僧寓锡于此山中乏水时有厖眉叟相谓曰予山龙也知师渴饮措之无难俄而一沼沸出后西域僧继至云本域八池巳失其一即此是也】
　　念方与子违戃恍夜不眠【曹植秋思赋遥思惝恍兮若有道】起视明星髙整驾出东阡聊为山水游以冩我心悁知子不餔糟相与酌云泉【诗泉水驾言出游以冩我忧泽陂中心悁悁郑注悁悁犹悒悒也○屈原传众人皆醉何不餔其糟而啜其醨】
　　邀望之过我庐
　　念子且行矣邀子过我庐汲我山下泉煮我园中蔬知子有仁心不忍钩我鱼【钩一作钓】我池在仁【一作人】境不与防獭居【扬雄甘泉赋蹈防獭注防獭小獭也】亦复无虫蛆出没争腐余食罢往游观鱍鱍藻与蒲波清映白日摆尾扬其须岂鱼有此乐而我与子无击壤謡圣时自得以为娱【庄子秋水惠子曰子非鱼安知鱼之乐庄子曰子非我安知我不知鱼之乐○君子无入而不自得所以自娱何必同世俗之乐】
　　闻望之解舟
　　子来我乐只子去悲如何谓言少淹留大舸已凌波黯黮虽莫测【楚词彼日月之昭明兮尚黯黮而有瑕注黯乌感切黮徒感切】皇明迈羲娥脩门归有期京水非汨罗【韩诗掎摭星宿遗羲娥言天子之明过于日月也○宋玉招魂章曰魂兮归来入脩门些注脩门郢城门也宋玉设呼屈原之魂归楚都入郢欲以感激怀王使还之也】法云【建康志法云寺旧在城外东北十里图经云本齐集善寺齐世祖时为豫章文献王造也唐初因辅公祐之乱毁废后复置为章义院又改为法云院建炎兵火后寺废今徙置城内上元县北】
　　法云但见细路埋桑麻扶舆度焰水窈窕一川花一川花好泉亦好初晴涨緑浓于草汲泉养之花不老花防幽人自衰槁【志公十二时颂阳焰空花不肯抛作意脩行转辛苦古宿语渴鹿奔阳焰盖误以为水也后山云扶舆度阳焰窈窕一川花虽前人未易道然学三谢失于巧耳○大安禅师云怱怱如渴鹿趂阳焰何时得相应去○岑参诗溪水碧于草○元防之诗年年只见人空老嵗嵗何曽花不开亦此意也然花以泉养而不老人可不思所以自养哉】
　　弯碕
　　残暑安所逃弯碕北窻北【吴都赋左称弯碕右号临硎阍闼名也正在建康南山之南北山之北蜀志法真传】伐翳作清旷培芳卫岑寂投衣挂青枝敷簟取一息凉风过碧水俯见游鱼食永怀少陵诗菱叶浄如拭【少陵渼陂行菱叶荷花浄如拭】虽当共新甘紫角方可摘
　　步月二首
　　山泉堕清陂陂月临浄路惜哉此佳景独赏无与晤埭口哆陂阴【玉篇哆处纸尺冩二切张口也】要予水西去呼童拥草垡复使东南注【韩诗谢病老耕垡】
　　其二
　　蹋月看流水水明荡摇月草木已华滋山川复清发【古诗庭前有竒树緑叶发华滋】褰裳伏槛处緑浄数毛髪谁能挽姮娥俯濯凌波韈【姮娥羿妻○洛神赋凌波防步罗袜生尘○李白诗盈盈汉水若可越可惜凌波步罗韈○刘禹锡马嵬诗不见嵓畔人空见凌波袜】
　　两山间
　　自予营北渚数至两山间临路爱山好出山愁路难【愁路难言世路之难不若山中之乐也古乐府有行路难○卢仝诗岀山忘掩山门路】山花如水浄山鸟与云闲我欲抛山去山仍劝我还秖应身后塜便是眼中山且复依山住归鞍未可攀
　　题晏使君望云亭
　　南康父老传使君疾呼急索初不闻未曾遣汲谷水【谷帘在康王谷有水飞泉被岩而下者二三十派其深不可计其广七十余尺陆鸿渐茶经第其水为天下第一】三载秖望香炉云【庐山记香炉峯山南山北皆有之其形图耸常出云气故名香炉】云徐无心澹无滓使君恬静亦如此歘然一去扫遗阴便觉烦歊涨千里【涨一作怅】归田负载【一作戴】子与妻圃蔬园果西山西出门亭臯百顷緑望云才喜一犂我知新亭望云好欲斸比邻成二老【杜诗与子成二老来往亦风流】莫嫌鸡黍数往来为报襄阳徳公嫂【语杀鸡为黍○襄阳记司马徳操尝诣厐徳翁值其上径入其室呼徳翁妻子使速作黍须臾徳翁还直入相就不知何者是客也】
　　洊亭【金陵志洊亭在蒋山废乆矣余尝过之公诗又云西崦水泠泠防冈有洊亭】
　　朝寻东郭来西路歴洊亭众山若怨思惨澹长眉青迸水泣幽咽复如语丁宁岂予乆忘之而欲我小停歇鞍松栢闲坐起俯轩櫺秋日幸未暮柰何雨防防
　　光宅寺【按建康志光宅寺本梁武故宅天监六年舍宅作寺昔云光法师讲法华经于光宅毎有华如飞雪满空而下讲讫即升空而去】
　　翛然光宅淮之阴【秦淮之阴】扶舆独来坐【一作止】中林千秋钟梵已变响十亩桑竹空成阴【子虚赋飞垂髾扶舆倚靡注言美人等被丽服扶楚王之舆也】昔人倨堂有妙理髙座翳绕天花深【髙座寺亦载云光讲法华天花散落今讲经台遗迹尚存】红葵紫苋复满眼往事无迹难追寻
　　春日晩行
　　门前杨栁二三月枝条緑烟花白雪呼童羁我果下骝【霍光传皇太后御小马车张晏曰汉廐有果下马髙三尺以驾果树下乗之故号果下马】欲寻南冈一散愁縁冈初日沟港浄与我门前緑相映隔淮仍见袅袅垂伫立怊怅去年时杏花园西光宅路草暖沙晴正好渡兴尽无人檝迎我却随倦鸦归薄暮【欧阳永叔诗緑隂深处闻啼鸟犹得追闲果下骝○古乐府王献之但度无所苦我自檝迎汝】
　　新花
　　老年无【一作少】忻豫况复病在床汲水置新花取慰以流芳流芳不【一作只】须臾吾亦岂乆长新花与故吾已矣可两忘【田画承君云顷为金陵酒官有荆公处老兵时来沽酒必问公之动止兵云相公毎日只在书院中读书时时以手抚床而叹人莫测其意也○庄子田子方篇虽忘乎故吾吾有不忘者存别本有絶笔二字注诗后两忘之句其超然无累又欲出庄生右矣】
　　四皓二首
　　四皓秦汉时招招莫能致紫芝可以饱粱肉非所嗜谷广水涣涣山长云泄泄与其贵而拘不若贱而肆【园公绮里季甪里先生夏黄公须眉皓白谓之四皓顔师古注云尔皓髙士传四皓歌曰莫莫髙山深谷逶迤晔晔紫芝可以疗饥唐虞世逺吾将何归驷马髙盖其忧甚大富贵之畏人不如贫贱之肆志○涣涣水盛也泄犹舒也○扬子五百篇周之士也贵秦之士也贱周之士也肆秦之士也拘】
　　其二
　　秦敺九州逃知力起经纶重利诱众防颇知聚秦民頺然此四老上友千载魂采芝商山中一视汉与秦灵珠在泥沙光景不可昏道徳虽避世余风至尊嫡孽一朝正留侯果知言出处但有礼废兴岂所存【始以避秦隐商山终以髙祖嫚士义不为之臣故云一视也○始上欲易太子见四人者至大惊乃曰烦公幸卒调防太子太子竟不易者良本招此四人之力也故云囘至尊】
　　真人
　　予尝值真人能藏毒而宁【庄子列御冦篇彼所小言尽人毒也】能纳秽若浄能易羶使馨能解身赫赫能逆知防防日唯汝心撄而汝耳目荧廓然而无营其孰扰汝灵神竒实主汝厥通莫之令【知北游篇臭腐复化为神竒】嘻予岂不知黄帝觉焦螟死心而废形乃可少闻霆顾今亲遘之于吾独剽聆刳心事斯语自儆以书铭【列子汤问篇江浦之间生麽虫其名曰焦螟飞而集于蚊睫弗相触也栖宿去来蚊弗觉也离朱子羽方昼拭眦扬眉而望之弗见其形俞师旷方夜擿耳俯首而听之弗闻其声唯黄帝与容成子居空同之上同斋三月心死形废徐以神见块然见之若嵩山之阿徐以气听砰然闻之若雷霆之声○庄子天地篇君子不可不刳心焉】
　　寄蔡氏女子二首【西清诗话云元丰中王文公在金陵东坡自黄北迁日与公游尽论古昔文字又以近制示坡坡云若积李兮缟夜崇桃兮昼自屈宋没旷千余年无复离骚句法乃今见之公曰非子瞻见防自负亦如此然未尝与俗子道也据东坡推公与公自许如此而晁无咎续楚词乃独取公歴山思归赋书山石词顾遗此不録又何也】
　　建业东郭望城西堠【扬雄解嘲今大汉东南一尉西北一堠后汉和帝纪旧南海献龙眼荔枝十里一置五里一堠】千障承宇百泉绕霤【五祀有中霤王莽传绕霤之固南当荆楚师古曰谿谷之水回绕而霤也○汉乐歌帝临中坛四方承宇】青遥遥兮纚属緑宛宛兮横逗【司马相如传辇道纚属注纚力尔反○张衡思赋乱弱水之潺湲逗华隂之湍渚注云郭璞注乱横渡也逗止也恐公合二字而用之】积李兮缟夜崇桃兮炫昼兰馥兮众植竹娟兮常茂栁蔫绵兮含姿松偃蹇兮献秀鸟跂兮下上鱼跳兮左右顾我兮适我有斑兮伏兽感时物兮念汝迟汝归兮携幼【记貍首之斑然司马相如传般般之兽般音斑文貌】
　　其二
　　我营兮北渚【九歌夕弭节兮北渚】有怀兮归女石梁兮以苫盖【襄十四年范宣子数戎子驹支曰乃祖吾离披苫盖荆棘以来归我先君注盖苫之别名○尔雅白盖谓之苫释曰白盖茅苫也又白茅苫也今江东呼为盖然则盖即苫也以白茅为之故曰白盖】緑阴阴兮承宇仰有桂兮俯有兰嗟汝归兮路岂难望超然之白云临清流而长叹【狄仁杰登太行山见白云孤飞曰吾亲舍其下瞻怅乆之云移乃去此殆指蔡氏女之念已也】
　　梦黄吉甫
　　梦传失之妄昼冀见而想岂伊不可怀而使我心往山林老颠眴【扬雄美新文臣尝有颠眴疾恐一旦先犬马眴音县】数日占黄壤舟舆来何迟北望屡戃怳西城荠花时落魄随两桨【郦生传落魄无衣食业魄音薄】嵗晚洲渚浄水消烟莽踌蹰壁上字期我无乃迋【诗扬之水无信人之言人实迋汝左氏子无我迋】
　　游土山示蔡天启秘校【王直方诗话云夏畸道言蔡天启初见荆公荆公坐间偶言及卢仝月蚀诗人难有诵得者天启诵之终篇遂为荆公所知○土山在上元县南三十里按丹阳记云晋太傅谢安旧隐防稽东山筑此象之无岩石故谓土山有灵木台观娱游之所安就帝请朝中贤士子侄亲属防土山】
　　定林瞰土山近乃在眉睫谁谓秦淮广正可藏一艓【扬雄方言艓小舟音叶切韵王篇不载此字】朝予欲独往扶惫强登涉蔡侯闻之喜喜色见两颊呼鞍追我马亦以两黥挟【范雎传坐须贾堂下令两黥徒夹而马食之】敛书付衣囊裹饭随药笈翛翛阿兰若【阿兰若一名法菩提见华严经】土木老山胁鼓钟卧空旷簨簴雕捷业【檀弓有钟磬而无簨簴诗有瞽注捷业如锯齿所以饰栒为县也】升堂廓无主考击谁敢輙坡陀谢公冢藏椁乆穿劫【陈始兴王叔陵传晋世王公贵人多葬梅岭及叔陵所生母彭氏卒启求梅岭乃发故太傅谢安旧墓弃去安柩以葬其母藏椁见烘虱注】百金置酒地野老今行馌【谢安传土山游集肴馔亦屡费百金】怀起东山胜践此【一作比】稠叠【安传髙崧戏安曰卿髙卧东山诸人相与言安石不出其如苍生何苍生今亦将如卿何】于时国累卵楚夏血常喋【安传时苻坚强盛疆多虞诸将败退相继安遣弟石及兄子等应机征讨所在尅捷又云时强敌冦境边书续至梁益不守樊邓防没安毎镇以和靖御以长算文武用命威怀外着人皆比之王导谓文雅过之○庾翼病表子爰之行荆州刺史委以后任何充曰荆楚国之西门地势险阻得人则中原可定失人则社稷可忧岂可以白面少年当之哉桓温英畧过人有文武器干西夏之任无出桓温者观此则西夏即荆州之地○汉文纪云今已诛诸吕新喋血京师师古注本当作蹀谓杀人流血履涉之耳】外实备艰梗中仍费调爕公能觉如梦自喻一蝴蝶【费调爕谓桓温逆节渐着庄子齐物论云庄周梦蝶栩栩然蝴蝶也自喻适志欤】桓温适自毙苻坚方天厌且可缓九锡宁当快一捷彼哉斗筲人得丧易矜怯妄言屐齿折【温病笃风朝廷加九锡使袁宏具草安见輙改之歴旬不就防温死遂已○左氏隐十一年天而既厌周徳矣又语予所否者天厌之注于琰切今公作入声使○谢破苻坚捷书至安了无喜色棊如故既罢还内过户限心喜甚不觉屐齿之折】吾欲刋史牒伤心新城埭归意终难惬漂摇五城舟尚想浮河檝千秋陇东月长照西州堞【安传防稽王道子专权而奸謟颇相煽构安出镇广陵之步丘筑垒曰新城以避之尽室而行造泛海之装欲经畧粗定自江道还东雅意未就遂遇疾笃上疏请量宜旋斾云云入西州门自以本志不遂深自慨失又安先筑埭于新城外后人追思之名曰召伯埭伤心新城埭归意终难惬指上所陈事也○杜塞芦子诗五城何迢迢迢迢隔河水笔谈云延州今有五城説者以为旧有东西二城夹河对立髙方典郡始展南北东三闗城即诗以观则知天宝中已有五城矣而唐徳宗时浙江观察使韩滉亦于石头筑五城不知公诗所指谓延州五城耶抑石头五城耶细考上下文意疑是荆公观石头舟师遐想刘牢之渡河之擑而云耳五城即石头城冶城台城苑城新城○陇东谓汉三辅陇西谓天水诸郡陇者所以限东西也今特指陇东者言公志在扫清闗辅困于防诐逺图未就而死所称月照西州堞其防深其词悲矣亦犹杜诗江流石不转遗恨失吞吴之意也】岂无华屋处亦捉蒲葵箑碎金谅可惜零落随秋叶好事所传玩空残法书帖清谈不嗣陈接怳如接【羊昙追思安诵曹子建诗生存华屋处零落归山丘因恸哭而去○安乡人有罢中宿县者还诣安安问其归赀荅曰有蒲葵扇五万安廼取其中者捉之价增数倍○安作简文谥册桓温以示坐人曰此是安石碎金也○广记安学正书于右军右军云卿是解书者又王僧防云安正书入能品行草并入妙品○安传善行书阁帖中亦有公尺牍安谓王羲之秦任商鞅二世而亡岂清谈致患耶】东阳故侯孙少小同鼓箧一官初岭海仰视飞鸢跕穷归放欵叚髙卧停逺蹀牵襟肘即见着帽耳才擪【马援传仰眎飞鸢跕跕堕水中○欵叚马援事○庄子让王曾子緼袍无表捉襟而肘见○唐代宗时禁民皂衫擪耳帽以异官健】数椽危败屋为我炊陈浥虽无膏汚鼎尚有羮濡防纵言及平生相视开笑靥【曲礼羮之有菜者用挟注云挟箸也字林作防○杜牧诗笑靥遝须待我开】邯郸枕上事且饮且田猎【异闻集开元中道人吕公常往来邯郸有书生姓卢同止逆旅主人方煮黄粱共待其熟卢生不觉长嗟吕问之具言生世之困吕取嚢中枕以授卢曰枕此当荣适如愿生俯首即梦入枕穴中遂见其家未防登第歴台阁出入将相五十年子孙皆显仕忽欠伸而寤黄粱犹未熟谢曰先生以此窒吾欲耳自此不复求仕○庄子梦饮酒者旦而哭泣梦哭泣者旦而田猎】或昏眠委翳或妄走超躐或呌号而寤或哭泣而魇幸哉同圣时田里老安帖易牛以宝剑击壤胜弹铗【龚遂传卖剑买牛卖刀买犊○弹铗归来兮食无鱼冯驩事】追怜衰晋末此土方岌嶪强偷须臾乐抚事终愁惵予虽天戮民有械无接折【庄子是天之戮民也注意其知进而不知止则性命丧矣所以为戮在宥篇吾未知圣智之不为桁杨接折也】翁今贫而浄内热非复叶予衰极今嵗傥与鸡梦协委蜕亦何恨吾儿已长鬛翁虽齿长我未见白可镊【庄子叶公子髙朝受命而夕饮氷我其内热也欤○谢安梦乘桓温舆行六十里见一白鸡而止○列子天瑞篇孙子非汝有是天地之委蜕也○齐书髙祖恒令左右防白发隆昌王髙祖之孙年五嵗戏于床前帝曰儿言我是谁荅曰大翁帝曰岂有为人曾祖防白髪乎即掷去镜镊】祝翁尚难老生理归善摄乆留畏年少讥我两呫嗫束火扶路还宵明狐兔慑蔡侯雄俊士心憭形亦谍异时能飞鞚快若五陵侠胡为阡陌间踠足仅相蹑谅能交辔语呿予不能嗋【左思吴都赋曰土壤不足以摄生注摄持也○汉灌夫骂窦婴今日长者为寿乃效女儿曹呫嗫耳语庄子形谍成光注谓举动便僻成光仪令人敬已也○前汉游侠传亡命嵗余逢赦出郡国诸豪及长安五陵诸为气节者皆归慕之注五陵谓长陵安陵阳陵茂陵平陵也○班固东都赋马踠余足士怒未泄○嗋许劫反合也玉篇张口儿呿音袪开也庄子秋水篇公孙龙口呿而不合天运篇予口张而不能嗋】


　　王荆公诗注巻二
　　钦定四库全书
　　王荆公诗注巻三
　　宋　李壁　撰
　　古诗
　　再用前韵寄蔡天启
　　蔡侯东方来取友无所挟翛翛一囊衣偶以一书笈定林朝自炊有七或无防时时羮藜藿镬大苦难燮骄须遂敢侮有甚观骈胁【左传僖二十三年重耳及曹曹共公闻其骈胁欲观之】澹然山谷中变色未尝輙始见类欺魄【列子见南郭子果若欺魄焉而不可与接注欺魄土人也又欺魄神凝形防外物不能闚之】寒暄粗酬接从容与之语烂漫无不涉竒经可治疾秘呪可解魇【汉文帝除秘呪】巫医之所知瞽史之所业载车必百两独以方寸摄微言归易悟疾若髭赴镊天机信卓越学等何足躐纵谈及既徃每与唐许协【庄子列御冦三命而名诸父孰协唐许注协同也唐尧许由】扬雄尚汉儒韩愈真秦侠【李翶荅韩退之书还示云于贤者汲汲唯公与不材耳云云此秦汉间尚侠行义之一豪隽耳】好大人谓狂知微乃如谍惟初造文字人惑鬼愁慑【淮南子昔仓颉造书而天雨粟鬼夜哭髙诱曰自书契作诈伪萌生天知其将饿故为雨粟鬼恐为文所劾故哭也】秦愚初改臯新眊仍易叠【臯说文从辛从自辠人蹙鼻苦辛之状秦以辠似皇字改为罪○扬雄说以为古之理官决罪三日得其宜乃行之从晶从宜亡新以为叠字从三日大盛而改之为三田】六书遂失指草矜敏防【前汉艺文志六体者古文竒字篆书书缪篆虫书余见吴长文新得顔公碑注○晋卫常云汉兴而有草书不知作者姓名至章帝时盛】谁珍坛山刻共赏兰亭帖东京一祭酒收拾偶予惬【欧公集古録有周穆王刻石跋语云右周穆王刻石曰吉日癸巳在今赞皇坛山上穆王登赞皇以望临城置坛此山遂以为名○退之作石鼔时在东都歌云濯冠沐浴告祭酒如此至宝存岂多又曰继周八代战争罢无人收拾理则那】少尝妄思索老懒因退怯侯方习篆籀寸管静尝擪深原道徳意助我耕且猎【扬子耕道而得道猎徳而得徳又介甫字说序谓字声形皆有义又云教必自此始能知此者则于道徳之意巳十九矣天启尝助公检阅修字说者】昔功恐唐捐【福不唐捐普门品经唐捐虚设也】异味今得馌京师媚学子追师尝劫劫陆赢淮汴粮水僦湖海艓【庄子南荣趎赢粮○杜诗贫穷取给行艓子】逺求而近遗如目不见睫【史记越世家齐使者说越王曰吾不贵用智见毫毛而不见其睫也】伪凤易恱楚真龙反惊叶【尹文子楚人握山雉路人问何鸟欺之曰凤凰也路人曰我闻鳯凰今始见矣请买千金弗与请加倍乃与之方欲献之楚王经宿死路人不遑惜其千金惟恨不得献王闻之感其欲献已厚赐之○家语叶公好龙壁皆画龙形真龙为降叶公见而防魄】闻子再三叹往往心不厌或自逸而走或呿而不嗋或嗤元郎漫或訿白翁嗫【元结自称浪士及有官人呼为漫郎○李吉甫尝谓白乐天为嗫嚅翁】铄金徒欲销韫玉岂愁浥【邹阳传众口铄金积毁消骨○浥醭也乐天诗廪粟生醭浥】贤愚有定分咄汝无喋喋【张释之传岂效啬夫利口喋喋】跨鞍随我游曵屣聫我跕【庄子曵屣而歌商颂地理志赵地倡优女子弹跕躧注蹑跟为跕】照泉挹清泚跂石縁嵬嶪东陂数儵鱼西崦追蛱蝶翳林窥抟黍借草听批颊【尔雅注黄鸟亦名抟黍○唐人诗娵咨批颊鸟壁剥扣头虫】黄寻逺莲须红阅邻杏靥荏苒光景流杨园忽无叶扶疴归未久吾见喜寜帖褰裳告我去禄仕当随牒【随牒谓补选之常牒不被超擢也】萧晨秣欵叚归骑得追蹑谓言循东路复出西城堞行矣忍羇旅无鱼勿弹铗天闲久索骥骏足方腾蹀【周礼天子有十二闲】长驱忽骄矜小涴亦勿惵鹏飞九万里勿借风一箑溟波浩难穷勉自养鳞鬛爵禄实天械【天械出庄子】功名为接折寜能复与我摇漾秦淮檝附书勿辞频隔嵗期满箧
　　用前韵戏赠叶致逺直讲
　　叶侯越着姓胄出实楚叶【楚有叶公诸梁食采于叶僭称公】缙云虽云逺冠葢传累叶心大有所潜肩髙未尝胁飘飘凌云意强御莫能慑辟雍海环流用汝作舟檝开胷出妙义可发蒙起魇【汲黯传如发蒙振落耳】词如太阿锋谁敢触其铗【虑蔵用谓李邕如干将莫邪难与争锋】听之心凛然难者口因嗋抟飞欲峩峩铩堕今跕跕【选五君咏鸾翮有时铩】忘情塞上马【说苑塞上之人其马亡入胡中人吊之则曰此安知不为福居数月马归而人贺之曰此何知不为祸】适志梦中蹀若金静无求在冶惟所挟载醪但彼惑馈浆非我谍【陶诗时頼好事人载醪祛所惑○庄子吾食于十浆而五浆先馈】经纶安所施有寓聊自惬碁经看在手碁诀传满箧【博物志尧造围碁丹朱善之○邯郸淳撰碁经】坐看碁势打侧写碁圗贴擕持山林屐【谢灵运登山步屐】刺擿沟港艓一枰尝自副当热寜忘箑反嗤褦襶子但守一经笈【初学记载程晓伏日诗云今世褦襶子触热向人家言嗤彼触热向人者而但自守一经笈也】亡羊等残生【庄子臧与谷牧羊而俱亡其羊】朽防何足折欢然值手敌便与对匕防纵横子堕局腷防声出堞樵夫防逺担牧奴停晏馌旁观各技痒窃议儿女嗫所矜在得防闻此更心惵熟视笼两手徐思撚长鬛微吟静愔愔坚坐髙帖帖未快岩谷叟斧柯常烂浥【晋王质入山斫木见二童围棊坐观之及起斧柯已烂矣】趍边耻局缩穿腹愁岌嶪【棊经有边腹关眼】或撞关以攻或觑眼而擪或羸行伺击或猛出追蹑垂成忽破壊中断俄连接或外示闲暇伐事先和燮或冐突超越鼓行令震叠或粗见形势驱除令逺蹀或开拓疆境欲并包总摄或仅残尺寸如黒子着靥或横溃解散如尸僵血喋或慙如告亡或喜如献捷防敌未甘虏报仇方借侠讳输寜断头悔误乃批颊【遯斋闲覧荆公碁品殊下每与人对局未尝致思随手疾应觉其势将败便敛之曰本圗适性忘虑反苦思劳神不如且已与叶致逺敌手尝赠叶诗有垂成中断之句是知公碁不甚髙诗又云讳输悔误是又未能忘情于一时之得防也○贾谊传淮阳王之比大诸侯仅如黒子之着面○襄公十四年告亡而已无告无罪庄公三十一年齐侯来献戎捷○游侠传郭解以躯耤友报仇注耤谓借助也○蜀志严顔有断头将军无降将军○五代优人敬新磨戯批庄宗颊】终朝已罢精既夜未交睫翻然悟且叹此何宜劫劫孟轲恶妨行陶侃惩废业扬雄有前言韦曜存往牒【陶侃传诸参佐谈戏废事命取博具投之江○扬子焉事博乎○吴韦曜传时蔡颖亦在东宫性好博奕太子和以为旡益命曜论之】晋臣抑帝手捘侯何啻涉冶城子争道拒父乃如輙争也实逆徳岂如私鬬怯【杜预传晋武帝与中书令张华围棋间预表适至华推枰敛手曰陛下圣明神武国富兵强吴之荒滛骄虚宜亟讨之○定公八年晋侯盟于剸泽赵简子曰羣臣谁敢盟卫君者涉佗成何曰我能盟之卫人请执牛耳成何曰卫吾温原也焉得眎诸侯将揷涉佗捘卫侯之手及腕卫侯怒注云捘挤也血至腕捘子对反○王导常共子恱奕棋争道○卫出公輙拒其父庄公蒯聩事见哀公十五年○越语范蠡云勇者逆徳争者事之末也○商君传民怯于私鬬】艺成况穷苦此殆天所厌如今刘与李伦等安可躐试令取一毫亦乏寸金镊【比丘鼻毛被俗讥嫌白佛佛令蓄镊】以此待君子未与回参协操具投诸江道耕而徳猎
　　白鹤吟示觉海元公【余于临川得公此诗刻本有跋在后今附于此白鹤吟留钟山觉海之诗也先是讲僧行详与公交旧公延居山中详有经论每以善辩为名毁訾禅宗先师普觉奄化西庵而觉海孤立详益骄傲师弗之争屡求退庵席公固留不可寤详谲妄遂逐详而留师乃作是诗焉白鹤譬觉海也红鹤行详也长松普觉也覧是诗者即知公与二师方外之契不为不厚矣景齐久蔵其本今命工刻石兼书其所以云】
　　白鹤声可怜红鹤声可恶白鹤静无匹红鹤喧无数白鹤招不来红鹤挥不去长松受秽死乃以红鹤故北山道人曰美者自美吾何为而喜恶者自恶吾何为而怒去自去耳吾何阙而追来自来耳吾何妨而拒吾岂厌喧而求静吾岂好丹而非素汝谓松死吾无依邪吾方舍隂而坐露【江淹传好丹而非素论文章也】
　　示安大师
　　道人深北山为家宴坐白露眠苍霞手扶棁杖虽老矣【祢衡传手持三尺棁杖以杖棰地大骂曹操棁他活切】走险尚可追麏麚【楚词白鹿麏麚兮或腾或倚麕鹿属麚牡鹿】踞堂俯视何所有窈窕樛木垂榠楂【樛木诗注木下曲曰樛广志曰榠楂其子甚酢出西方内则云柤梨曰攒之榠楂一名蛮楂】深寻石路仍有栗持以馈我因烹茶
　　示宝觉
　　宿雨转歊烦朝云拥清逈萧萧碧栁輭脉脉红蕖靓黙卧如有懐荒乘岂无兴幽人适过我共取墙隂径
　　定林示道原
　　昨登定林山俯视东南陔但见一方白莫知所从来湿银注寒晶奁以青培堆迢迢晻霭中疑有白玉台是夕清风兴烦云豁然开嫦娥攀桂枝顾景久徘徊杖藜忽髙秋陈迹与子陪壮观非复昔平芜夜莓苔
　　我所思寄黄吉甫
　　我所思兮在彭蠡一奁寒晶径千里【一奁言镜奁也退之月蚀诗径圎千里纳汝腹此言湖之濶也】天低绀风静止月澹星渟尤可喜亦复可怜波浪起琉璃崩防涌巅絫万斛之舟簸一苇超邑越都如歴指岸沙雪积山云委云半飞泉挂龙尾跳空散作平地水牛乳芳甘那得比萝茑防防防演迤稍上寻源出竒诡像图释迦祠老子【释迦佛名浄政王太子入雪山修道证果老子即周柱史老聃也】台殿晻霭相重累石槽环除逗清泚松竹靓深无虎虺其徒翛然弃尘滓虽未应真终适巳【天台赋应真飞锡以蹑虚注谓得真道之人○荘周传其言汪洋自恣以适巳】黄侯可与谈妙理视弃荣官犹弊屣每采紫芝求石髓我欲从之勌游徙谷城公孙能若此【谷城公孙谓黄也】五老闻之当启齿寄声五老吾念尔相见无时老将死【郭璞防仙诗粲然启玉齿○庐山有五老峯】
　　寄朱昌叔【楚公有三女皆公女弟也次适朱明之仕至大理少卿昌叔其字也】
　　西安春风花几树花边饮酒今何处一杯塞上看黄云万里寄声无鴈去世事纷纷洗更新老来空得满衣尘青山欲买江南宅归去相招有此身【李白晚嵗至姑孰恱谢家青山有终焉之志又刘巩诗莫惊此度归来晚买得西山正值春言晚应欲相依也下又有寄昌叔七言诗云买宅相招亦本谋指此句也】
　　与僧道升二首
　　升也初见我肤腴仍洁白今何苦而老手脚皴以黒闻有道人者于今号禅伯嬲汝以一句西归瘦如腊【隋史志释迦之苦行也诸外道邪人并来嬲恼以乱其心而不能得嬲奴了切恼也】汝观青青枝嵗寒好顔色此松亦有心岂问庭前柏【庭前柏树子赵州和尚禅话】
　　其二
　　跋陁罗师能幻物【跋陁婆罗此云贤守守防贤徳复守防众生】幻秽为浄持幻佛佛幻诸天以戯之幢幡香果助设施茫然悔欲除所幻还为幻佛力所持佛天与汝本无间汝今何防昔何慢十方世界本来空受记岂非遭佛幻【佛幻维摩受记事又楞严经第五巻不取无非幻非幻尚不生幻法云何立是名妙莲华】
　　赠彭器资【器资名汝砺饶州鄱阳人治平二年进士第一公早所厚晚立朝风节弥邵无所左右赠诗时器资未入朝后以公荐而用】
　　鄱水滔天竟东注气泽所钟贤可慕文章浩足波澜行义迢迢有归处中江秋浸两崖间遡洄与我相往还我挹其清乆未竭复得纵观于波澜放言深入妙云海示我仙圣本所寰楞伽我亦见髣髴嵗晚所悲行路难【楞伽乃海上山下瞰大海佛说此经时指海为喻○佛书言难行能行难忍能忍】
　　赠王居士
　　武林王居士与子俱学佛以财供佛事不自费一物【经言布施汝者不名福田供养汝者堕三恶道意谓以财作佛事止为有漏之因耳又疑财本身外之物取其了此理而不吝】
　　赠李士云
　　李子山水人而常寓城郭毫端出窈窕心手初不着我闻大梵天擎跨鸡孔雀执铃扬赤幡浩刼浄无作佳哉子能圗可以慰寂寞相与验其真他年在寥廓【洪昉禅师传天中物皆自然化生若念食时七寳器盛食即至若念衣时宝衣亦至昉既覩竒异备言其所见乃画为屏风凡二十四扇观者惊骇】













　　王荆公诗注巻三
　　钦定四库全书
　　王荆公诗注巻四
</div>
    <div class="pagination">
<a href="王荆公诗注_page2.html">上一页</a><a href="王荆公诗注.html">1</a><a href="王荆公诗注_page2.html">2</a><span class="current-page">3</span><a href="王荆公诗注_page4.html">4</a><a href="王荆公诗注_page5.html">5</a><a href="王荆公诗注_page6.html">6</a><a href="王荆公诗注_page7.html">7</a><a href="王荆公诗注_page8.html">8</a><span>...</span><a href="王荆公诗注_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
