<!DOCTYPE html>
<html>
<head>
    <meta charset="UTF-8">
    <title>苏诗补注 - 第 61 页/共 94 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏诗补注 - 第 61 页/共 94 页</h1>
    <div class="content">　　参寥上人初得智果院防者十六人分韵赋诗得心字【施氏原本有公自注云用圆觉经以大圆觉为我伽蓝身心安居平等性智新刻本删去今补録】
　　涨水返旧壑飞云思故岑念君忘家客亦有懐归【一作居】心三间得幽寂数歩藏清深攒金卢橘坞散火杨梅林茶笋尽禅味松杉真法音云崖有浅井玉醴常半寻遂名参寥泉可濯幽人襟相携横岭上未觉衰年侵一眼吞江湖万象涵古今愿君更小筑嵗晩解我簪
　　参寥【名道潜注详徐州诗巻中】智果院【咸淳临安志上智果院开运元年钱氏建元祐中重修苏文忠公重建法堂有题梁武林梵志智果寺在孤山西湖游览志绍兴间徙筑于寳石山麓】禅味【维摩经虽复饮食而以禅悦为味】参寥泉【本集序云予尝与参寥同游武昌西山梦相与赋诗有寒食清明都过了石泉槐火一时新之句后七年予守钱塘参寥子卜智果禅院居之又明年新居成舍下旧有泉出石间是月又凿石得泉参寥笑曰是见梦于九年卫公之灵也久矣乃名之参寥泉】小筑【杜诗畏人成小筑褊性合幽栖】
　　附参寥诗【自注云得以字】
　　防山屹天下四海同仰止我公命世英突兀等于是胸中廓秋汉皎絶微云滓当年事危言轩冕如脱屣正贵知我希宁惭不吾以风云果再符六翮排风起一时厌承明抗章求迤逦余杭古雄藩比屋富生齿立谈政即成兴不负山水雍容敦末契访我顽且鄙大斾辉松门禽猿亦惊喜森森门下士左右灿朱履使君道徳姿圭角非所恃软语如春风薫然着桃李今朝真胜事千载足遗美安得笔如椽磨崖为公纪
　　哭王子立次儿子迨韵三首
　　彭城初识子照眼白而长异梦成先兆【公自注余为宻州子立未尝相识忽告同舍生曰吾梦为宻州壻何也已而果以子由之子妻之】清言得未尝岂惟知礼意遂欲补诗亡【公自注子立能诗而有礼学】咄咄真相逼诸生敢雁行
　　王子立【本集王子立墓志序云子立名适赵郡临城人始余为徐州子立为州学生知其贤而有文喜怒不见得丧若一曰是类子由者故以其子妻之与其弟遹皆从余于呉兴学道日进东南之士皆称之余与子由有六男皆从子立游学文有师法○慎按子立于元祐四年十月殁于奉髙官舍其从先生于呉兴实元丰已未先生守湖州时有与王郎兄弟绕城观荷花诗故第三章结句回看十年事云云】
　　非无伯鸾志独有子云悲恨子非天合犹能使我思儿曹莫凄恸老眼欲枯萎防哭皆豪杰【公自注子立与黄鲁直张文潜晁无咎秦少游陈无已皆友善】谁为感旧诗
　　龙困尝鱼服羊儇或虎防悤悤成鬼録愦愦到天公偶落藩墙上同游羿彀中回看十年事黄叶巻秋风
　　异鹊【并引】
　　熙宁中柯侯仲常通守漳州以救饥得民有二鹊栖其听事讫侯之去鹊亦送之漳人异焉为赋此诗
　　昔我先君子仁孝行于家家有五亩园么鳯集桐花是时乌与鹊巢鷇可俯拏忆我与诸儿饲食观羣呀里人惊瑞异野老笑而嗟云此方乳哺甚畏鸢与蛇手足之所及二物不敢加主人若可信众鸟不我遐故知中孚化可及鱼与豭【一作鰕讹】柯侯古循吏悃愊真无华临漳所全活数等江干沙仁心格异族两鹊栖其衙但恨不能言相对空楂楂善恶以类应古语良非夸君看彼酷吏所至号鬼车
　　柯仲常【名述见晁无咎集其子晔为广陵掾余无可考】通守漳州【职官分纪军州俱有通判大臣出镇多指名奏辟九域志福建路漳州漳浦郡军事治龙溪县东南至海一百六十九里】鬼车【齐东野语鬼车俗称九头鸟陆长源辨疑志又名渠逸鸟世传此鸟血滴人家能为灾咎闻之者必叱犬灭灯以速其过风雨之夕往往闻之身圆如箕十脰环簇其九有头其一独无而鲜血防滴毎胫各生翅飞时十翼竞进不相为用至有争抝相伤者】
　　次韵詹适宣徳小饮巽亭
　　君方梦谪仙【公自注来诗纪李白郎官湖事】我亦吊文园江上同三黜天涯共一尊涛雷殷白昼梅雪耿黄昏归去多情雨应随御史轩【公自注詹为御史台主簿】
　　詹适宣徳【詹适事迹失考职官分纪寄禄文散官有宣徳郎政和四年以犯宣徳门名改宣教郎】巽亭【赵清献公守杭有八咏题云有美堂中和堂清暑堂虚白堂巽亭望海楼望湖楼介亭咸淳临安志南园巽亭庆厯三年郡守蒋堂建在鳯皇山旧府治内以在郡城东南故名苏舜钦诗东南地本多幽胜此向东南转壮哉胡宿诗武林天下竒巽亭境中絶赵抃诗闲上东南巽亭望直疑身世似蓬瀛】御史雨【旧唐书顔真卿开元中为监察御史使陇时五原有寃狱久不决真卿至立辨之天方旱决狱乃雨郡人呼为御史雨】
　　东川清丝寄鲁冀州戏赠
　　鹅溪清丝清如氷上有千嵗交枝藤藤生谷底饱风雪嵗晩忽作龙蛇升嗟我虽为老侍从骨寒只受布与缯牀头锦衾未还客坐觉芒刺在背膺岂如髯卿晚乃贵福禄正似川方増醉中倒着紫绮裘下有半臂出缥绫封题不敢妄裁剪刀尺自有佳人能遥知千骑出清晓积雪未放浮尘兴白须红带柳丝下老弱空巷人相登但放竒纹出领防吾髯虽老无人憎
　　鲁冀州【鲁有开字元翰注详前九域志河北东路冀州信都郡安武军节度治信都县】鹅溪清丝【任渊黄山谷诗注鹅溪潼川溪名出画绢甚佳太平寰宇记剑南东道梓州旧进两熟乌头纹绫水纹绫九域志梓州路东川节度土贡白绫十一疋其地有蚕丝山毎嵗上春七日士女游此以祈蚕丝云云清丝必绫绢之名也】
　　怡然以垂云新茶见饷报以大龙团仍戏作小诗
　　妙供来香积珍烹具大官拣芽分雀舌赐茗出龙团晓日云庵暖春风浴殿寒聊将试道眼莫作两般看怡然【杭州寳岩院僧名清顺注详先生倅杭时诗巻中】垂云茶【咸淳临安志钱塘寳云庵产者名寳云茶下天竺香林洞产者名香林茶上天竺白云峯产者名白云茶又寳岩院垂云亭亦产茶】大龙团【北院贡茶録兴国初特置龙鳯模遣使即北苑造团茶遂为嵗贡大龙大鳯皆粗色也归田録茶之品莫贵于龙鳯谓之团茶大者凡八饼重一觔蔡君谟始造小片龙茶谓之小团凡二十餠重一觔】拣芽【黄儒品茶要录茶之精妙者曰鬬曰亚鬬其次曰拣芽徧园陇中择其精英造拣芽剔取鹰爪乃一芽带一叶者号一旗一枪】
　　次韵王忠玉游虎丘三首
　　当年大白此相浮老守娯賔得二丘【公自注郡人有闾丘公太守王规父尝云不谒虎丘即谒闾丘规父忠玉伯父也】白髪重来故人尽空余丛桂小山幽
　　王忠玉【名瑜洛阳人顾仲瑛玉山集拜石坛记云忠玉乃王规父侄孙观此诗公自注则忠玉为规父之侄玉山集讹也】老守【王规父名诲呉郡志王诲于熙宁六年知苏州时东坡为杭州通守沿檄往来常润过呉有唱和诗见前巻】
　　青盖红旗暎玉山新诗小草落泉风流使者人争看知有真娘立道边【公自注虎丘中路有真娘墓】
　　真娘【呉都文粹李坤诗序云真娘呉妓死塟虎丘寺前墓多花草以蔽之白居易诗真娘墓虎丘道不见真娘镜中面惟见真娘墓头草】
　　舞衫歌扇转头空只有青山杳霭中若共呉王鬭百草使君未敢借惊鸿
　　寄蔡子华
　　故人送我东来时手栽荔子待我归荔子已丹吾髪白犹作江南未归客江南春尽水如天肠断西湖春水船想见青衣江畔路白鱼紫笋不论钱霜髯三老如霜桧旧交零落今谁軰莫从唐举问封侯但遣麻姑更爬背蔡子华【名褒眉之青神人见施氏原注】三老【谓子华及王庆源杨君素也庆源注详三十巻本集与庆源尺牍云日与蔡子华杨君素聚防毎念此即致仕之兴浓矣君素名失考乃东坡表叔本集又有与杨君素尺牍云吾丈优游自得心恬体舒必享龟鹤之寿劣侄与时龃龉终当舍去相从林下云】和钱四寄其弟龢
　　再见涛头涌玉轮烦君久驻浙江春年来总作维摩病堪笑东西二老人
　　东西二老【施氏原注钱四即穆父时穆父守越东坡守杭故云东西二老人】
　　老来日月似车轮此去知逢几个春昨夜氷花犹作柱晓来梅子已生人
　　【慎按王氏旧注先生和穆父诗凡二首今从注中采出补编于后】
　　附钱穆父原作【题云走笔代书寄岊仲七弟】
　　东方千骑拥朱轮衣锦归逢故国春莫向西湖恋风月鸰原知有望归人
　　附钱岊仲次韵
　　乌衣巷里走防轮正是家山二月春明日湖平定归去蓬莱还见谪仙人
　　附刘景文次韵
　　会稽山上月如轮鸿雁相将江水春幕府英雄虽可数尊前谁是急难人
　　附周次元次韵【次元名焘注见后】
　　东山蜡屐壊【此字疑讹】车轮小草青知塞外春园柳鸣禽唤幽梦惠连诗句更何人
　　【慎按以上四首俱载王氏旧注中今采出依和诗例附録】
　　故周茂叔先生濓溪【公自注溪在庐山下】
　　世俗名实至人疑有无怒移水中蟹爱及屋上乌坐令此溪水名与先生俱先生本全徳廉退乃一隅因抛彭泽米偶似西山夫遂即世所知以为溪之呼先生岂我軰造物乃其徒应同柳州柳聊使愚溪愚
　　周茂叔【施氏原注周茂叔先生名敦颐道州营道人以舅任入官在州县间遇事刚果为政简而宻严而恕官蜀时赵清献为使者不为所识察逮守防而先生为倅熟其行事乃执手叹曰吾几失君矣用清献及吕正献荐为广东转运判官提防刑狱以疾求知南康军因家庐山莲花峯下前有溪合于湓江取营道所居濓溪以名之先生博学力行着太极图穷天地造化之妙而及于人物之终又着通书发明太极之秘防约而道大文质而义该得孔孟之本原有功于学者也初掾南安时程明道伊川二先生侍其父通判军事重其知道使受业焉二程之学由此起子焘字次元东坡守杭次元为两浙转运同在钱塘为赋此诗此叚新刻本删削过半今补録】
　　次周焘韵【并引】
　　周焘游天竺观激水作诗云云东坡和之
　　道眼转丹青常于寂处鸣蚤知雨是水不作两般声周焘【史容山谷外集注濓溪先生二子寿焘寿字季老后改元翁焘字通老后改次元元翁于元丰五年黄裳榜登第次元于元祐三年李常宁榜登第元翁终司封员外郎次元终徽猷阁待制施宿注谓次元终寳文阁待制未详孰是】天竺激水【咸淳临安志下天竺灵山教寺隋开皇中建中有曲水亭一曰流杯亭有水台盘石刻周次元与东坡和诗】
　　慎按此诗施氏原本失载今从新刻本采出据咸淳志编次守杭时
　　附周次元原作【从诗引中采出】
　　拳石耆婆色两青竹龙驱水转山鸣夜深不见跳珠碎疑是檐前滴雨声
　　送南屏谦师【并引】
　　南屏谦师妙于茶事自云得之于心应之于手非可以言传学到者十二月二十七日闻轼游落星远来设茶作此诗赠之
　　道人晓出南屏山来试防茶三昧手忽惊午盏兎毛斑打作春罋鹅儿酒天台乳花世不见玉川风腋今安有先生有意续茶经防使老谦名不朽
　　南屏山【咸淳临安志南屏山在兴教寺后怪石耸秀中穿一洞上有石壁若屏障然】谦师【失考】毛盏【蔡襄茶録茶色白宜黒盏建安所造者绀黒纹如兎毫其杯微厚熁之久热难冷他处或薄或色紫皆不及也其青白盏鬬家自不用】
　　慎按此诗施氏原本载遗诗巻中今据外集改编
　　次韵子由使契丹至涿州见寄四首
　　老人痴钝已逃寒子复辞行理亦难【公自注余昔年辞免使北】要到卢龙看古塞投文易水吊燕丹
　　涿州【太平寰宇记河北道涿州理范阳县古涿鹿地唐大歴四年于范阳县置涿州水经注汉髙六年分燕置涿郡晋太始元年改曰范阳县今郡理涿县故城九域志州因涿水而名城周九里形如凹字】卢龙塞【元和郡县志卢龙镇有山如龙形黒色十六国春秋柳城之北龙山之南所谓福地也自镇以西又一百里曰卢龙道魏志曹公北征乌桓田畴自卢龙道引军出塞太平寰宇记卢龙塞在平州郡城西北二百里又云契丹居黄水之南黄龙之北故地在长安东北五千三百里一统志即今永平府】易水【名胜志易水有南北中三水水经所云出涿郡故安县阎乡城谷中者燕丹祖荆轲即此处也】
　　胡羊代马得安眠穷髪之南共一天又见子卿持汉节遥知遗老泣山前
　　山前【五代史石晋割燕云十六州以赂契丹皆在山后故云遗老泣山前】
　　氊毳年来亦甚都时时鴂舌问三苏【公自注予与子由入京时北使已问所在后予馆伴北使屡诵三苏文】那知老病浑无用欲向【宋刻本作向别本作问者非】君王乞镜湖
　　镜湖【任昉述异记轩辕铸镜湖边或云黄帝获寳镜于此故名镜湖元和郡县志汉永和五年太守马臻创立鉴湖在山隂防稽两县界筑塘蓄水水少则泄湖灌田水多则闭湖泄田中水入海所以无凶年曽南丰元丰类藁鉴湖图序镜湖一曰南湖周三百五十八里】
　　始忆庚寅降屈原旋看蜡鳯戏僧防随翁万里心如铁此子何劳为买田【公自注时犹子迟侍行】
　　蜡鳯僧防【按宋书王与兄弟防集任子孙戏僧达跳下地作虎子僧绰正坐采蜡烛珠为鳯皇僧防累十二碁则蜡鳯之戏乃僧绰非僧防也南史王僧防传与宋书畧同先生偶讹用僧绰事为僧防注家既迁就史传以就本文复曰或云僧绰其纰缪如此】
　　附子由原作【栾城集题云神木馆寄子瞻兄四首十一月二十六日是日大风】少年病肺不禁寒命出中朝敢避难莫倚皂貂欺朔雪更催灵火煮铅丹【自注马上作李若芝守一法似有功】
　　夜雨从来相对眠兹行万里隔胡天试依北斗看南斗始觉呉山在目前
　　谁将家集过幽都逢见胡人问大苏莫把文章动蛮貊恐妨谈笑卧江湖
　　虏廷一意向中原言语绸缪礼亦防顾我何功慙陆贾槖装聊复助归田
　　苏诗补注巻三十一
　　钦定四库全书
　　苏诗补注巻三十二　翰林院编修查慎行撰古今体诗七十一首【元祐五年庚午守杭州作】
　　卧病弥月闻垂云花开顺阇黎以诗见招次韵答之
　　道人心似水不碍照花妍宴坐春强半清隂月屡迁平生无起灭一念有陈【一作尘】鲜嫋嫋风枝举离离日蕚蔫病吟终少味老醉不成颠何必遨头出湖中有散仙垂云【亭名在孤山广严院注见前】顺阇黎【即清顺注见前】
　　雪后便欲与同僚寻春一病弥月杂花都尽独牡丹在尔刘景文左藏和顺阇黎诗见赠次韵答之
　　残花怨久病剩雨泣余妍不见双旌出空令九陌迁【公自注开园时市井皆入】知君苦寂寞妙语嚼芳鲜浅紫从争发深【一作浮】红任蚤蔫天葩尚青蕚国色待华颠载酒邀诗将臞儒不是仙
　　慎按以上二首乃同时次韵之作施氏原本编排失次今改正
　　病后醉中
　　病为兀兀安身物酒作逢逢【各本作蓬者讹】入脑声堪笑钱塘十万户官家付与老书生
　　慎按此诗施氏原本不载今从新刻续补下巻移编
　　次韵刘景文周次元寒食同游西湖
　　絮飞春减不成年老境同乘下瀬船蓝尾忽惊新火后遨头要及浣花前【公自注成都太守自正月二日出游谓之遨头至四月十九日浣花乃止】山西老将诗无敌洛下书生语更妍共向北山寻二士画桡鼍鼓聒清眠
　　周次元【名焘注见上巻】蓝尾【苏鹗演义今人以酒廵匝为啉尾南朝有异国贡蓝牛其尾长三丈时人仿之以为酒令今两盏从其简也此皆非正行酒廵匝即重其盏盖慰劳其得酒在后也又啉云者贪也谓处于末坐得酒最晩既得酒廵匝更贪婪之啉字从口是明贪啉之意湘素杂记东坡诗注引乐天诗作蓝尾蓝婪一也】北山二士【施氏原注二士谓清顺道潜】
　　附刘景文原作【此诗从咸淳临安志采出】
　　西湖春意胜当年公领笙箫泛画船锦绣一林生水面衣冠万堵立山前仁恩在物禽鱼遂喜气随人草木妍半醉挿花风调别冩真须是李龙眠连日与王忠玉张金【别本作全非】翁游西湖访北山清顺道潜二诗僧登垂云亭饮参寥泉最后过唐州陈使君夜饮忠玉有诗次韵荅之
　　北山非自髙千仞付我足西湖亦何有万象生我目云深人在坞风静响应谷与君皆无心信歩行看竹竹间逢诗鸣眼色夺湖渌百篇成俯仰二老相追逐故应千顷池养此一双鹄山髙路已断亭小膝更促夜寻三尺井渴饮半瓯玉明朝閙丝管寒食杂歌哭使君坐无聊狂客来不速载酒有鸱夷扣门非啄木浮蛆灎金盌翠羽出华屋须臾便陈迹觉梦那可续及君未渡江过我勤秉烛一笑换人爵百年终録
　　张金翁【名璹安陆人按东坡龙井题名元祐庚午辩才老师年始八十道俗相庆施千袈裟饭千僧七日而罢眉山苏轼子瞻洛阳王瑜忠玉安陆张璹金翁九江周焘次元来餽芗茗二月晦日书题名载咸淳临安志全翁作金翁施氏王氏诸刻本作全者讹当据此改正按张璹时为转运判官亦见咸淳志中本集有与张秉道同相视新河诗施注谓即张璹则金翁乃其别号未可知耳】
　　附参寥次韵【此诗从参寥子集中采出】
　　使君薄珪组富贵良易足一麾下东南千里争拭目援毫赋山水词力防谿谷胜游便杖屦聒耳厌丝竹西湖破春氷晓涨翻晴渌相将二使轺导从还屏逐后先度岩壑颉颃追鸾鹄乐事殊未央酒行宜局促风流俄醉舞坐客瞻頺玉嵇阮真达生秦唐漫歌哭斜阳絶湖去两桨凌波速却寻元龙居隠隠隔乔木到门呼主人展画满髙屋夕鼓来逺近雨声飘断续篮舆入城市夹道閙灯烛盛事在余杭他年见图録
　　谢曹子方惠新茶
　　陈植文华斗石髙景公诗句复称豪数竒不得封龙雒禄仕何妨有马曹囊简久藏科斗字铦【一作剑】锋新莹防鹈膏南州山水能为助更有英辞胜广骚
　　慎按曹子方时为福建转运使此诗施氏原本不载今据外集守杭时作从新刻续补下巻移编
　　新茶送签判程朝奉以餽其母有诗相谢次韵答之
　　缝衣付与溧阳尉舍肉懐归颍谷封闻道平反供一笑防须难老待千钟火前试焙分新胯雪里头纲辍赐龙从此升堂是兄弟一瓯林下记相逢
　　签判程朝奉【本集乞擢用程遵彦状云左朝散郎前佥书杭州节度判官防公事程遵彦吏事周敏学问该洽文词雅丽三者皆有可观母性甚严遵彦甚宜其妻而母不悦遵彦出之妻既被斥孝爱不衰母卒不悦遵彦亦不再娶身为仆妾之役以事其母臣与同僚二年颇得其实云云按宋史职官志诸州幕职有签书判官防公事一员政和初改为司録凡诸州减罢通判则升判官为签判兼之】火前【苕溪渔隠丛话水拣茶即社前者生拣茶即火前者粗色茶即雨前者】新胯【熊蕃北苑茶録有贡新胯试新胯之名】
　　蚤知身寄一沤中晩节尤惊落木风【公自注近闻莘老公择皆逝故有此句】昨梦已论三世事嵗寒犹喜五人同【公自注余与子中彦祖子敦完夫同试举人景徳寺今皆健】雨余北固山围座春尽西湖水暎空差胜四明狂监在更将老眼犯尘红
　　林王唱酬【施氏原注林子中名希时守润故云雨余北固山围座后为同知枢宻院王彦祖名汾禹偁孙后为兵部侍郎时守明州当是道出京口唱酬此段新刻本删去今补録】
　　寿星院寒碧轩
　　清风肃肃摇窗扉窗前修竹一尺围纷纷苍雪落夏簟冉冉緑雾沾人衣日髙山蝉抱叶响人静翠羽穿林飞道人絶粒对寒碧为问鹤骨何縁肥
</div>
    <div class="pagination">
<a href="苏诗补注_page60.html">上一页</a><span>...</span><a href="苏诗补注_page56.html">56</a><a href="苏诗补注_page57.html">57</a><a href="苏诗补注_page58.html">58</a><a href="苏诗补注_page59.html">59</a><a href="苏诗补注_page60.html">60</a><span class="current-page">61</span><a href="苏诗补注_page62.html">62</a><a href="苏诗补注_page63.html">63</a><a href="苏诗补注_page64.html">64</a><a href="苏诗补注_page65.html">65</a><a href="苏诗补注_page66.html">66</a><span>...</span><a href="苏诗补注_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
