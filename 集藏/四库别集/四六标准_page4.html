<!DOCTYPE html>
<html>
<head>
    <meta charset="UTF-8">
    <title>四六标准 - 第 4 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 4 页/共 28 页</h1>
    <div class="content">　　及第谢宗县尉【炳】
　　荐书下士徼君子之异知【昌黎感二鸟赋曾不得荐书齿下士于朝以仰望天子之光明】奏记中涓缺门生之庸敬【萧望之传郑朋奏记望之曹参传参以中涓从如淳曰中涓如中谒者师古曰涓洁也言在中主知洁清洒扫之事葢亲近左右也戴氏鼠璞云今人通竿牍言典籖王府官也记府掌记幕府官也已难用之书吏中涓之称尤更为僭汉石奋为中涓受书谒此岂臣下所宜用】抑马周实淹于逆旅【旧唐书马周传少孤贫落拓不为州里所敬补博州助教刺史逹奚恕屡加咎责又为浚仪令崔贤所辱遂感激西游长安宿于新丰逆旅主人唯供诸商贩而不顾待周遂命酒一防八升悠然独酌主人深异之】非牛堪敢傲于有司【注见下文】未之负荆【见上条】遐不削牍【诗遐不谓矣注遐远谓勤也虽逺在野岂能不勤思之乎礼记引诗瑕不谓矣注瑕之言胡也原陟传削牍为疏注牍木简也】恭惟某官眼髙四海【东坡诗眼髙四海空无人】笔落九天【山谷诗空余诗语工落笔九天上】繙十二经尤有取太平之典【庄子孔子往见老聃而老不许于是繙十二经以説老杜淹文中子世家西游长安见隋文帝坐太极殿召见因奏太平防十有二策尊王道推覇略稽古验今恢恢乎运天下于指掌矣】三千字谓当冠秀士之羣【礼记命乡论秀士升之司徒曰选士韩诗夸映秀士羣】马小殿于及门鼇固安于戴石【宜春传信录卢肇就江西解为试官末送肇有谢啓云巨鼇屃屭首冠蓬山试官谓之曰昨限以人数挤排虽获仰展深慙名第奉凂焉得首冠蓬山之谓肇曰必知明公垂问大凡顽石在上巨鼇戴之岂非首冠耶一座大笑梦溪笔谈郑毅夫自负时名国子监以第五人送意甚不平谢主司啓事有李广事业自谓无双杜牧文章止得第五之句又云骐骥已老甘驽马以先之巨鼇不灵因顽石之在上主司深衔之他日廷策主司为考官必欲黜落以报其不逊有试业似者枉遭斥逐既而发考巻则乃第一人及第】孜孜甘旨屈为孟东野之穷【韩诗有穷者孟郊受材实雄骜孜孜营甘旨辛苦久所冐】恳恳精忠方抱梅南昌之节【梅福传为郡文学补南昌尉后去官归寿春数因县道上言变事求假轺传诣行在所条急政】凄其风木【诗凄其以风注凄寒风也韩诗外传树欲静而风不止子欲飬而亲不在】越在块苫【礼记寝苫处块所以为至痛饰也】谅朝祥之琴成声【见前】则暮召之葢相望【主父偃传朝奏暮召入见文帝纪冠葢相望结辙于道食货志千里游敖冠葢相望董仲舒传使者冠葢相望问勤劳恤孤独】某顷偕乡计【武帝纪令与计偕师古曰计者上计簿使也偕者俱也令所徴之人与上计者俱来】尝累公知由庶士而登司徒不知恩者非人也【柳河东与顾十郎书大凡以文出门下由庶士而登司徒者七十有九人又凡号门生而不知恩之所自者非人也】去民畞而就吏禄岂进谢则为私乎【昌黎送牛堪序登第于有司者去民畞而就吏禄其为获也亦大矣未闻进谢于其门者岂有司之待之也抑以公不以情其进而谢于其门也则为私乎】顾迷京洛之尘【陆机诗京洛多风尘谢朓诗谁能久京洛淄尘染素衣孟郊诗如知呉楚水不及京洛尘】实隔蓬莱之水【史记蓬莱方丈瀛洲此三神山者在渤海中及到反居水下终莫能至】故者无失为故乃不知俨然衰绖之中【礼记亲者毋失其为亲也故者毋失其为故也又吾子俨然在忧服之中左传在衰绖之中是以未敢请】诛之不可胜诛自当即麾之门墙之外【法言在夷狄则引之倚门墙则麾之】顾勤一介【左传一介之使注一夫也】先枉双鱼既倒植之可慙【庄子草木之倒植者过半贾谊赋圣贤逆曵兮方正倒植】复暗投而失报【邹阳传以闇投人于道】青衫短笏渐从矮屋以着身【见前】紫磨眞金尚负洪鑪之定价【孔融圣人优劣论金优者曰紫磨犹人之有圣也南史林邑传林邑王阳迈初在孕其母梦生儿有人以金席借之其色光丽夷人谓金之精者为阳迈若中国云紫磨者因以为名尚书惟金三品疏黄金谓之其美者谓之镠郭璞曰镠即紫磨金也】然已长伯乐之廐敢遂荒陆氏之庄【俱见前】某无以报恩期于强学【礼记夙夜强学以待问法言君子强学而力行】其行已若有愧于道何以文为【韩文感二乌赋其行已不敢有愧于道其闲居思念前古当今之故亦仅志其一二大者焉】虽无报而不辱其门请从今始【东坡祭韩忠献公文公惟人杰而不自贤堂名阅古以古律身况我小生罕见寡闻敢不师公洽民与军虽无以报不辱其门又祭欧文忠公夫人文苍顔白发复见颍人颍人思公曰此门生虽无以报不辱其门】













　　四六标准巻四
　　钦定四库全书
　　四六标准巻五　　　　　　宋　李刘　撰谢到任
　　代邹给事到帅任谢任参政【邹给事当是邹应龙时除潭帅详啓意可见详本巻后条任参政当是希夷详第一巻上任中书条】
　　舆轿隃岭方营三径之谋【严助传舆轿而逾岭拕舟而入水服防曰轿音桥谓隘道舆车也臣瓉曰今竹舆车也径音劲説文歩道也徐曰道不容车故曰歩道小道也三辅决录蒋诩竹下开三径惟故人求仲羊仲从之防陶潜传聊欲弦歌以为三径之资可乎】鼓枻浮湘又玷十连之寄【屈原渔父篇渔父莞尔而笑鼔枻而去枻以制切楫也一曰柁也或作栧梁刘峻诗鼓枻浮大川】在相国知之至矣【韩文四海九州之人自百官已下欲以其业彻相国左右者多矣皆惮而莫之敢独愈辱先索相国知之至矣】殆乡人善者好之【任希夷传其先睂州人其祖贤臣仕闽因家邵武邹应龙邵武府泰宁县人故云】昉涖事之云初【公羊传昉于此乎何休注适也齐人语】岂修词其敢后恭惟某官人今而心古气劲而貌和学问渊源得尊主庇民之道【旧唐书太宗纪赞以房杜之智不逾乎丘轲遂能尊主庇民者遭时也李晟传功与时并才与世生茍蕴其才遇其时尊主庇人何代蔑有东坡诗尊主庇民君有道乐天知命我无忧】绪余土苴为开物成务之才【庄子道之真以治身其绪余以为国家其土苴以治天下系辞夫易何为者也夫易开物成务冐天下之道如斯而已者也疏开通天下之志成就天下之务】自翊辅于天枢【鬼谷子人君亦有天枢生飬成藏亦复不别干而逆之逆之虽盛必衰】迄规恢于土宇【扬防谏书规恢万载之业诗尔土宇昄章亦孔之厚矣】晋参大政益播壮猷天将降任是人庸释髙文之宿愤【班固封燕然山铭序上以摅高文之宿愤光祖宗之灵】予惟克迈乃训共观周召之同心【尚书尔交脩予防予弃予惟克迈乃训】某分阃防功【杜诗分阃救世用贤豪】归田已幸【张衡有归田赋】敢意跻班于延阁【延长也艺文志孝武建藏书之防置写书之官如淳曰刘歆七略曰外则有太常太史博士之职内则有延阁广内秘室之府淮南子延阁栈道蜀都赋结阳城之延阁】更令承惠于价藩【贾谊传恭承嘉惠兮诗价人惟藩】惟是清淑扶舆之区【艺苑雌黄云后汉陈球传太尉李咸时病乃扶舆而起韩退之送廖道士序云衡山之神既灵而郴之为州又当中州清淑之气蜿蟺扶舆磅礴而郁积王襃九懐云登羊角兮扶舆王介甫诗扶舆渡阳羡窕窈一川花按赵穆别传汲郡修武赵君荐宰相不就太守羊伊遂扶舆激喻以灮岁贡】尚多愁恨叹息之俗防穷已甚【俱见前】蚊负奚堪【庄子其于治天下也犹渉海凿河而使蚊负山也】必先逹之士为之前焉既感里言之赐【韩文士之能享大名显当世者莫不有先逹之士负天下之望者为之前焉左传寡人出伯父无里言里言纳我之言】有刺史之荣无其难者尚祈终惠之私【韩文丈夫官至刺史亦荣矣虽然民之丰约悬于州县令不以言连帅不以信民就穷而敛愈急吾见刺史之难为也崔君为复州其连帅则于公崔君之仁足以蘓复人于公之贤足以庸崔君有刺史之荣而无其难为者将在于此乎】
　　代邹给事到帅任谢郑参政
　　吁天还印甫辞五岭之炎【尚书保抱擕持厥妇子以哀吁天吁音喻呼也杜诗五岭皆炎热宜人独桂林】易地剖符遽得三湘之胜【杜诗得归茅屋赴成都眞为文翁再剖符李诗啸起白云飞七泽歌吟绿水动三湘三湘谓湘潭湘乡湘阴小学绀珠经三湘谓江湘沅也】将母固谐于安便【诗王事靡盬不遑将母注将飬也】拊躬但愧于叨逾冒再偻而弗俞【左传一命而偻再命而伛三命而俯】知一陶之有自【崔驷传坏冶一陶】恭惟某官才而毅器博以周鬷假无言赞一日万几之运【诗鬷假无言时靡有争传云鬷总假大也总大无言无争也笺云总升堂而齐一皆服其职劝其事寂然无言语者礼记注言奏大乐于清庙之中人皆肃敬金声玉色无有言者尚书一日二日万几】柔嘉维则耸六服羣辟之瞻【诗仲山甫之德柔嘉维则令仪令色小心翼翼疏云言此仲山甫之德如何乎柔和而美善唯可以为法则尚书六服羣辟防不承德】人固料代何之用参【曹参传萧何薨参闻之告舍人趣治行吾且入相居无何使者果召参】上亦知安刘之必勃【高帝纪周勃厚重少文然安刘氏者必勃也】两地碧云之暂驻既厚仔肩【江淹杂体诗日暮碧云合美人殊未来诗佛时仔肩示我显德行传佛大也仔肩克也笺佛辅也辅弼是任示道以显明之德正义曰郑读佛为辅弼之弼肩胜也即堪任之义】九天黄道之安行亟膺颛靣【唐诗九天日月开黄道月令正义日有九道河图帝览嬉云黄道一青赤白黒道各二春从靑道夏赤秋白冬黒李寻传天官上相上将皆颛面正朝孟康曰朝太微宫垣也西垣为上将东垣为上相各专一面而正天之朝事也】某守藩弗绩席防终更【谷永与段防宗书终更亟还】所愿归田径返林乌之哺【成公绥乌赋序夫乌为瑞乆矣以其返哺识养故为吉鸟春秋运斗枢飞翔羽翮为阳阳气仁故乌返哺也谯子法训夫孝行之本朁本而求末者未有得之者也如或得之君子不贵矣乌者而有返哺之心况人而无孝心者乎张协七命囿絶反哺之乌束晳文嗷嗷林乌受哺于子杜诗林乌返哺声山谷诗看尽林乌反哺儿】敢期易鎭竟为樯燕之畱【杜诗樯燕语留人】惟一重一掩号淳古之江山【杜工部集岳麓山道林二寺行一重一掩吾肺腑山鸟山花吾友于注一重一掩山也有如吾肺腑然又潭府邑中甚淳古太守庭内不喧呼】而九辨九歌余芬香之草木【离骚啓九辨与九歌兮夏康娯以自纵屈原有九歌六以事神之言寓忠君之意原弟子宋玉惜其师忠信见放作九辨五以辨之皆代原之意】岂小材之能任由大造之曲成谓国小不足囘旋此岂为我辈而设【汉书注应劭曰景帝后二年诸王来朝有诏更前称寿歌舞长沙定王但张袖小举手左右笑其拙上怪问之对曰臣国小地狭不足囘旋阮籍传借嫂尝归宁籍相见与别或讥之籍曰礼岂为我设耶】使政平而无愁叹庻不为门下之羞【见前】
　　荣州到任谢丞相【荣州即今嘉定州荣县本汉南安县地齐立南安郡隋置太牢县属资州唐析太牢置旭川县以县置荣州宋以光宗潜藩陞绍熈府】
　　佐黔巫之东鄙甘半刺之翺翔【河东武冈铭序元和七年四月黔巫东鄙蛮獠杂扰杜诗半刺已翺翔】守巴僰之南荣累一陶之坏冶【荣州有荣梨荣隐荣德三山故名楚辞与吾期兮南荣崔骃传坏冶一陶羣生待理】幕府十年之未久【杜诗十年出幕府自可持旌麾】角巾两火之可逃【羊祜与弟书云既定边事当角巾东洛归故里薛革除左散骑常侍年至而无疾请告角巾东洛时甚重之李诗角巾东出商山道道经云两火一刀可以逃言剡中多名山可以避灾也剡字从两火荣字亦两火故云诸集拾遗李畋为国子直讲求郡晨登讲席诸生见畋巾上两焰火起是日得荣州】间关半朞【王莽传驰入宫间关至渐台荀彧传荀君乃越河冀间关以从曹氏注犹言崎岖展转也】辛苦万状【杜诗寂寞甘辛苦孟郊诗感激増万状】甫兹领事率尔裁牋伏念某才不瘉人【瘉通作愈胜也前艺文志不犹瘉于野乎】学徒泥古招诸生于馆下几毁于随【昌黎进学解国子先生晨入太学招诸生立馆下诲之曰业精于勤荒于嬉行成于思毁于随】处别驾之治中无材可展【蜀志厐统传统守来阳令不治免官吴将鲁肃遗先主书曰士元非百里才也使处治中别驾之任始当展其足耳】姑俟及瓜之代【见前】式遄行李之归【诗式遄其归注式用遄速也言周人欲仲山甫之速归】敢图分铜兽之符【文帝纪初与郡守为铜虎符竹使符栁文皇帝下铜兽符】猥使展石龟之郡【宋叶廷珪海录碎事荣州荣梨山有石洞洞中有石状如龟形案十道图云此州乃古石龟州也】惟义和之僻壤【荣州唐天寳初改义和郡乾元初又为荣州宋因之】实光庙之濳藩【朝野杂记天子即位尝所领州镇自防御而下皆陞军名若节镇州则建为府宋史光宗纪绍兴十七年生于籓邸二十年授右监门卫率府副率转荣州刺史进封荣王】升军开府独未霑恩【荣州以光宗潜藩陞为绍熈府】视邦选矦率多就近【韩文视邦选矦以公来尸】葢民田嵗租止五千石而公使年计仅六百缗财匪鬼输全仰作咸之润【尚书润下作咸】郡资井养讵堪竭泽之渔【易防乎水而上水井井养而不穷也史记竭泽涸渔则蛟龙不合隂阳吕氏春秋竭泽而渔岂不得鱼而明年无鱼焚林而田岂不得兽而明年无兽】比縁花破于皁胥【周礼注胥读如谞谓其有才知为什长左传士臣皁贱人直马者】今遂草薙而赤立【薙音防除草也礼记季夏烧薙注先薙其草烧之韩文乃草薙而禽狝之又公私扫地赤立】欲俾寻常之外顿增十万之输数罟入池宁保四郊之无扰强弩射市但嗟薄命之先穿【后汉书李业传贤者不避害譬犹彀弩射市薄命者先死】上下交征公私可痛【食货志汉之为汉几四十年矣公私之积犹可哀痛失时不雨民且狼顾】弗获于上不可治矣欲加之罪其无辞乎【左传晋矦将杀里克使谓之曰子弑二君与一大夫为子君者不亦难乎对曰不有废也君何以兴欲加之罪其无辞乎】恭惟某官师保万民【尚书昔周公师保万民民懐其德】弼亮四世【尚书弼亮四世正色率下】天欲吾君继寿皇之圣【宋史淳熈十六年孝宗内禅光宗上孝宗尊号曰至尊寿皇圣帝】帝赉我公绍忠定之勳【尚书梦帝赉予良弼史浩传赐諡文惠改諡忠定】禹以功臯以谟遹全絶德【法言君子絶德小人絶力或问絶德曰舜以孝禹以功臯陶以谟非絶德耶】绛之果霍之勇抑又余收【法言或问近世社稷之臣曰若张子房之智陈平之无悮绛矦勃之果霍将军之勇终之以礼乐则可谓社稷之臣矣】不惟垂绅正笏而措泰山之安【欧阳公昼锦堂记垂绅正笏不动声色而措天下于泰山之安】且复守志厉操而抗浮云之节【刘恺传躬浮云之志兼浩然之气】勤劳二纪无寸晷之敢休【晋潘尼诗寸晷难可逾】恳避三公至累年而不受【史弥逺传宁宗崩拥立理宗拜太师依前右丞相兼枢宻使进封魏国公六辞不拜】戒谨恐惧之如此炽昌耆艾以固然【诗俾尔炽而昌俾尔寿而臧又俾尔寿而大俾尔耆而艾正义曰使汝得福则昌而且大使汝年寿则耆而又艾】周公仰而思之不迷勤敎【尚书旁作穆穆迓衡不迷文武勤教】伊尹圣之任也尤务旁招肆令愚儒【张汤传此愚儒无知】来效凋郡【韩文岂无凋郡庸以自效】尚念某进退维谷【诗人亦有言进退维谷传谷穷也正义曰谷是山谷坠谷是穷困之义故云谷穷】兢战履冰【诗战战兢兢如临湥渊如履薄冰】思庻民所以安恐有负十行之赐【循吏传庶民所以安其田里后汉书循吏传皆一扎十行细书成文】得一事可自罢庶几免百谪之盈【韩文愈无适时才用渐不喜为吏得一事为名可自罢去不啻如弃涕唾游侠传陈遵为京兆史曹事数废西曹以故事适之侍曹輙诣寺舍白遵曰陈卿今日以某事适遵曰满百乃相闻】輙修谢上之缄【韩文有潮州袁州谢上表】并控由中之悃
　　太守到任谢丞相【权武冈○地理沿革表武冈夲汉零陵郡都梁县晋武帝分都梁置武冈县宋省武冈入都梁隋省都梁入长沙郡邵阳县后复置武攸县唐武德改武攸曰武冈宋置武冈军】
　　窃以边郡负丞愧何功于渉笔【韩文丞渉笔占位署惟谨又予不负丞而丞负予】中朝改牧命以次而设麾【汉书注中朝内朝也大司马左右前后将军侍中常侍散骑诸史为中朝丞相以下为外朝】虽时暂以从权亦日虞于非据【系辞非所据而据焉身必危桓豁传阶借门宠遂叨非据】重感大造陶镕之赐敢废小吏竿牍之恭【俱见前】伏念某全抱迃疎倍勤抆拭【朱博传抆拭用禁注抆拭摩也】广文轗轲既保全茅屋之归【杜诗德尊一世常轗轲名垂万古知何用先生早赋归去来石田茅屋荒苍苔又得归茅屋赴成都】半刺翺翔又减缩葵邱之代无蟹易嫌于监郡不龟敢望于封矦方图下攷之书恪布中涓之谢【俱见前】日君乏使故矦揽辔以疾驱【左传日臣之使于楚也又寡君乏使又日君乏使使臣斯司马东坡诗故矦在有頽垣范滂传登车揽辔韩文无疾其驱天子有诏】夜枕不安新尹怀章而未上【娄敬传安枕而卧杜诗酒酣夸新尹朱买臣传买臣衣故衣懐其印绶守邸怪之前引其绶视其印防稽太守章也】勤庙堂之轸念【楚辞郁结纡轸兮谢荘月赋情纡轸其何托韩文轸其饥寒】虑狱市之扰奸【曹参传夫狱市者所以幷容也今君扰之奸人安所容乎孟康曰狱市兼受善恶若穷极奸人奸人无所容窜久且为乱】姑令副贰之车【职源王之倅车注倅乃副车今以通判为倅者周礼谓太守之副】且护方寸之印【淮南王传以方寸之印丈二之组塡抚方外】鹑兮胡瞻于不猎【诗不狩不猎胡瞻尔庭有悬鹑兮】马也讵可以守闾【韩文鼎也不可以柱车马也不可使守闾】正使五日京兆之间【张敞传今五日京兆耳安能复案事】亦有千里宅生之寄【宋翰苑新书云后汉书刘恺曰二千石宅生千里之师尤宜尊重典礼以身先之今按刘恺传无宅生二字】科琐边吏非蒙眞汉相之知【丙吉传召东曹案边长吏琐科条其人注琐録也欲科条其人老少及所经歴知其夲以文武进也王商传此眞汉相矣详见前】申畵郊圻安得假齐王之命【尚书申画郊圻慎固封守淮隂矦传齐夸诈多变不为假王以塡之其埶不定臣请自立为假王】兹葢伏遇某官得圣之任为帝者师【张良传以三寸舌为帝者师】万亿年敬天之休岂止书郭中令之考【尚书公其以予万亿年敬天之休余见前】五百岁名世者出葢欲传孟轲氏之宗更新绍定之初元【绍定宋理宗年号】遴选神爵之良吏【神爵汉宣帝年号循吏传孝宣繇仄陋登至尊厉精为治拜刺史守相輙亲见问观其所繇二千石有治效輙以玺书勉厉増秩赐金故汉世良吏于是为盛】谓友邦必立之亚旅正欲充虚【尚书嗟我友邦冢君司徒司马司空亚旅】幸督邮未逐于聋丞不妨借听【黄覇传长史许丞老病聋督邮白彼逐之韩文借听于聋】虽小人乘器终于必夺【系辞负也者小人之事也乗也者君子之器也小人而乗君子之器盗思夺之矣】然大钧播物允矣无垠【诗允矣君子余见前】某敢不三思而行一日必葺【左传叔孙所舍虽一日必葺其墙屋去之日如始至】虽慙尸祝越尊俎而代庖人之劳【荘子庖人虽不治庖尸祝不越尊俎而代之矣】当籍吏民封府库以待将军之至【髙帝纪籍吏民封府库待将军师古曰籍谓为簿籍】
　　太守谢史丞相【眉州到任○眉州为汉武阳南安二县地属犍为郡蜀汉及晋宋皆因之齐分置齐通郡梁立青州西魏改眉州】
　　伏以乘荣隐之障方幸终更【张汤传乃遣山乗障师古曰乗登也登而守之鄣谓塞上要险之处别筑为城因置吏士而为障蔽以捍冦也荣隐山在荣州北三十里相传古有荣隐先生脩道于此】分通义之符滥叨详试【西魏眉州治通义县唐天寳初改通义郡萧望之传帝察望之经明持重材任宰相欲详试其政事复以为左冯翊】适値宾贤而观国【易观六四观国之光利用賔于王象曰观国之光尚賔也】又令主试于坤文【淮南子坤维在西南言主蜀试】既彻棘围【通典武德以来礼部阅试之日皆严设兵卫荐棘围之捜索衣服讥诃出入以防假滥焉五代史和凝传凝知贡举是时进士多浮薄喜为諠哗以动主司主司每放牓则围之以棘闭省门絶人出入以为常凝彻棘开门而士皆肃然无哗所取皆一时之秀】遂趋戍伏念某贱资蹇浅【荘子敝精神乎蹇浅】触事坎艰【蹇坎卦名】学术荒卑弗知深造之以道技能谫薄又非适用之谓才【谫音翦浅也史记能薄材谫韩文适于用之谓才堪其事之谓力】出幕十年一登文石【杜诗十年出幕府梅福传愿一登文石之陛】奉祠三载半刺武冈【舆地纪胜武冈因汉伐五溪蛮保此冈故名左右二冈相峙】曾未满秩之间倏奉专城之宠【古诗陌上桑四十专城居】跨犍牂之徼命与仇谋【犍音干牂音赃后汉郡国志益州有犍为郡牂牁郡韩丈命与仇谋取败几时犍犗牛牂牝羊也借地名对牛羊甚巧】求牛羊之刍心劳政拙【阳城传抚字心劳征科政拙】得以理去不自意全【东坡集七年逺讁不自意全万里生还适有天幸】丙穴维舟径欲归耕于谷口【后汉书公孙述传注丙穴出嘉鱼在汉中按丙穴在今防州府逹州东北废明通县井峡中凡十穴穴口向丙故名杜诗鱼知丙穴由来美法言谷口郑子真不屈其志而耕乎岩石之下名震于京师岂其卿岂其卿】庚书传置顾令改牧于峩眉【礼记注庚之言更也律厯志敛更于庚易先庚后庚取更变之义王弼注申命令谓之庚汉制有卒更践更过更庚书犹更书也峩眉在今嘉定州南二百里来自岷山连冈叠嶂延袤三百里至此突起三其二对峙宛若蛾眉】惟是四蜀之封疆【巴蜀黔汉为四蜀】重在三苏之乡国然好文而慕权势至今余西汉之风【汉书地理志景武间文翁为蜀守教民读书法令未能笃信道德反以好文刺讥贵慕权势】其事守如古君臣近世异北墉之记【东坡眉山逺景楼记吾州之俗有迎古者三其民尊吏而畏法事太守县令如古君臣既去輙画像事之今太守黎矦希声轼先君子之友人也既满将代不忍其去相率而畱之上不夺其请既畱三年民益信遂以无事因守居之北墉而增筑之作逺景楼】比縁兵溃转觉民流厥既献贤能之书【周礼卿大夫之职三年则大比考其德行道艺而兴贤者能者乡老及乡大夫羣吏献贤能之书于王】甫及理愁恨之叹伋去谁守犹幸滴博之云收【杜诗已收滴博云中戍注滴博西山城名云中言其髙也高适上疏所谓在穷山之巅公西山诗转粟上青天是也】超愿乞归孰念玉关之人老【班超传臣不敢望到酒泉郡但愿生入玉门关墨客挥犀云蔡持正久在边任晚年以龙图阁直学士再守平凉作喜迁莺一阕以自广云霜天清晓望紫塞古木寒云衰草溪马嘶风边鸿翻月陇上铁衣寒早欲歌倚曲悲壮尽道天恩须报塞垣乐尽路鞬锦领山西年少谈笑刁斗静烽火一把长报平安耗圣主忧边威懐遐方骄虏且寛天讨岁华向晚愁思谁念玉关人老太平也且欢娯须把金尊频倒此曲成大传都下束轩笔録蔡挺自寳元以后歴边任至熈宁初犹帅平凉防无事因作乐歌以敎边人有谁念玉关人老之句自此盛传至都下未几召为枢密副使】兹盖伏遇某官箕裘辅弼徴角君臣精神峻乔岳之瞻【朱异传器宇深神表峯峻】谈笑囘狂澜之倒【韩文障百川而东之廻狂澜于既倒】大钧播物实细别于九流【见前】直柄当权亦曲成于万物【侯喜石鼎聫句直柄未当权塞口且呑声系辞范围天地之化而不过曲成万物而不遗】有念一寒之蹇剥【定命录魏元忠有善相者谓曰公当位极人臣然命多蹇剥】已成十暑之暌离【蹇剥暌离四卦名】更以一麾【见前】试之再鼓【韩诗有琴具徽弦再鼔聴愈淡】某敢不谨固封守【尚书慎固封守】宣布中和【王襃传使襃作中和乐职宣布诗师古曰中和者言政治和平也乐职者言百官各得其职也宣布者风化暜洽无所不被王楙野客丛书云今率以中和乐职诗为太守事详王襃何武传乃监司颂朝廷德化非太守事也中和乐职宣布乃三诗萹名注谓中和者政教隆平乐职者百官乐职宣布者德化周洽岂郡守所安哉】前江陵后农讵能及刘昆之政【后汉书儒林传刘昆字桓公徴为光禄勲光武诏问昆曰前在江陵反风灭火后守农虎北渡河行何德政而致是事昆对曰偶然耳】治南阳如上蔡仰在申召父之规【前汉书循吏传召信臣字翁卿迁上蔡长其治视民如子迁南阳太守其治如上蔡吏民亲爱信臣号之日召父】感悚惟深敷陈防旣
　　荣州到任谢桂制置
　　假守三荣叨尘统部【三荣谓荣棃荣隐荣德】牵江万里既见吏民【杜诗百丈牵江色又呉樯楚舰牵百文又百丈内江船昌黎潮州谢上表到州上讫与官吏百姓等相见东坡颍州谢到任表已见吏民惟知感怍】比甞奏记以彻名【朱博传文学儒吏时有奏记】复敢修辞而谢上【见前】惟和义之斗絶【寳融传河西斗絶在羗胡中注斗峻絶也蜀志蜀土斗絶一隅栁诗西垂下斗絶】实夜郎之奎隈【汉地里志犍为郡属益州应劭曰故夜郎国陆务观入荣州境诗眇然孤城天一方传者或云古夜郎庄子奎蹄曲隈乳间股脚自以为安室利处山谷诗奎蹄曲隈取脂泽奎倾畦切説文两髀之间隈乌回切説文水曲隩也斗奎二宿名】事简地偏旧称道院【眉州志俗敦礼让政清讼简李熈绩诗民俗畏公无讼事郡斋闲似野人居山谷西州道院赋云筠懐不嚚于讼故筠守号为江西道院按官闲事简皆谓之道院宋人以江隂为两浙道院通州为淮南道院】吏贪民悍今类法塲葢一岁止五百石之经租而诸司近八十万之折估郡资井养财匪鬼输【井鬼宿名】属因权摄之多驯至纲维之败壮哉防雀公肆侵牟【梁书张率字士简呉郡吴人嗜酒事事寛恕于家务尤忘懐为新安太守遣家僮载米三千石还呉宅既至遂耗大半率问其故答曰防雀耗也率笑曰壮哉防雀竟不研问景帝纪渔夺百姓侵牟万民注牟若蛑贼也渔若渔猎也】翩彼鸱鸮交腾喧噪【鸮音枭诗翩彼飞鸮集于泮林注翩飞貌鸮恶声之鸟也鸱称脂切尔雅茅鸱怪鸱郭璞曰茅鸱即今鸠鸱似鹰而白恠鸱即鸺鹠鸮于矫切鸱属陆佃曰大如斑鸠绿色其鸣有祸俗云祸鸟】致连帅括三井之羡【今眉州彭山县有九井】为属县代二税之输上关阃制之听闻【关白也王襃传进退得关其忠佞幸传公卿皆因关说玉海诸司相质其制有三一曰关二曰刺三曰移】下籍吏胥之专擅去其螟螣始云敛此以锡民【螟音防螣音特诗去其螟螣及其蟊贼无害我田穉李廵云食禾心曰螟言其奸冥冥难知也食禾叶者言其假贷无厌故曰螣也食禾节者言贪狼故曰贼也食禾根者言其棁取万民货财故云蟊也孙炎曰皆政贪所致因以为名尚书敛时五福用敷锡厥庻民】信及豚鱼今则改之以僃塞【易中孚豚鱼吉彖曰豚鱼吉信及豚鱼也正义云鱼者虫之幽隐豚者兽之微贱人君内有诚信虽隐微之物信皆及矣】莫非王事均是邦财黔其庐赭其垣正足为参元之喜【栁河东贺进士王参元失火书黔其庐赭其垣以示其无有而足下之才能乃可以显白而不汚其实出矣是祝融回禄之相吾子也是以终乃大喜也】马若羊金若粟初何与张奂之家【张奂传羌豪帅感奂恩德上马二十匹先零奠长又遗金鐻八枚奂竝受之而召主簿于羌前以酒酹地曰使马如羊不以入廐使金如粟不以入懐悉以金马还之】不才之刘甞仕于蜀亦知风寒之数处【王吉传冬则为风寒之所偃薄干寳晋纪呉使纪陟奉使如魏晋文王问呉之戍备几何陟对曰自西陵至江都五千七百里又问曰道理甚逺难为坚固对曰疆界虽逺而险要必争之地不过数四犹人虽有八尺之躯靡不受患其防风寒亦数处耳文王善之裴松之曰人有八尺之躯靡不受患防护风寒岂惟数处取譬若此未足称能若曰譬如金城万雉所急防者四门而已方陟此对不犹愈乎玉海逺连夷徼先江阳僰水之扞防近护风寒谨昌元巴川之控御按此正蜀数处之风寒也曾极诗兵戈岁岁渉江干将帅诛求盍少寛未得三军如挟纩凭谁数处护风寒】何止日费于千金【孙子用兵之法日费千金然后十万之众举矣】与其捐润下之咸徒滋他族【尚书润下作咸注水卤所生】孰若助攻苦之淡以张吾军【叔孙通传吕后与陛下攻苦食啖师古曰啖当作淡淡谓无味之食也言其攻击勤苦之事而食无味之食也左传我张吾三军而被吾甲兵以武临之韩诗亦足张吾军】然一郡四邑之间【四邑谓眉山彭山丹棱青神】有百孔千疮之费【韩文百孔千疮随乱随失】得斗勺之水斯活矣庶逃涸辙之枯【见前】无尺寸之肤不爱焉实恐剥肤之及【易剥牀以肤切近灾也王弼注牀者人之所以安剥牀未及其身也牀既剥尽以及其身】恭惟某官深而肃括【见前】简要而清通【世説新语吏部郎阙文帝问其人于钟防防曰裴楷清通王戎简要皆其选也于是用裴】后劲中权文武作万邦之宪【左传前茅虑无中权后劲诗文武吉甫万邦为宪疏王师所以得胜者以有文德武功之臣尹吉甫其才略可为万方之法受命逐狄王委任焉故北狄逺去也】外镇内附精神折千里之冲【王陵传宰相者上佐天子理隂阳顺四时下遂万物之宜外填抚四夷诸矦内亲附百姓李寻传夲彊则精神折冲家语不出尊俎之间折冲千里之外】定不夺牛于蹊田【左传抑人亦有言曰牵牛以蹊人之田而夺之牛牵牛以蹊者信有罪矣而夺之牛罚已重矣】但欲捕蝗之害稼【新唐书姚崇传开元四年山东大蝗民祭拜不敢捕崇请遣使分道焚瘗倪若水拒不应命崇移书诮之若水惧乃纵捕得蝗十四万石蝗害讫息】有怜薄命值雷轰荐福之碑【冷斋夜话范文正公守鄱阳有书生献诗甚工文正礼之书生自言天下之寒饥者无在某右时盛行欧阳率更文字荐福碑石夲直千钱文正为打千夲使售于京纸墨已具一夕雷碎其碑故时人为之语曰有客打碑来荐福无人骑鹤上扬州东坡作穷措大诗曰一夕雷轰荐福碑王明清玉照新志云雷轰荐福碑事见楚僧慧洪冷斋夜话去嵗娄彦发机自饶州通判归询之云荐福虽号鄱阳巨刹元无此碑乃慧洪伪为是説然东坡已有诗云云攷慧洪此书距坡下世已逾一纪葢未甞先接则非洪之凿空矣】或辱寛征使乳复零陵之穴【栁文零陵郡复乳穴记石钟乳饵之最良者也连之人告尽焉者五载矣今刺史崔公至穴人来以乳复告邦人恱是祥也穴人笑之曰是恶知所谓祥耶向者吾以刺史贪戾嗜利徒吾役而不吾货也吾是以病而绐焉今吾刺史令明而志洁先頼而后力吾是以诚告焉】乞从旧额以惠疲甿【甿谟盲切通作氓说文民也周礼注懵懵无知貌亦通作萌刘向传民萌何以戒勉】其敢不祗遹寛条【尚书今民将在祗遹乃文考】布宣隆指修惨怛忠利之实【怛当割切说文憯也汉书支体伤则心憯怛】销愁恨叹息之声【见前】可以言未可以言亦恃有仁人之在上【韩文今有仁人在上位若不往告之而遂行是果于自弃而不以古之君子待吾相也】哀之命不哀之命也更惟恕躁者之多辞【韩文其哀之命也其不哀之命也知其在命而且鸣号之者亦命也系辞躁人之辞多】归倚惟深敷宣防既
　　通判到任谢薛参政【宣武冈军】
　　满神圉之祠廪无继粟【司马相如传悉征灵圉而选之兮部署众神于遥光又鬼神接灵圉宾于闲馆注灵圉众仙号也】赞夫夷之长戍偶及【武冈军夲汉零陵郡夫夷县地武帝时为武夷矦国】题舆佐岳以安能【谢承书周景为豫州辟陈蕃为别驾不就景题别驾舆曰陈仲举座不复更辟蕃起就职陈子昻集题舆佐岳无展骥之能白帖贰职四岳佐理六条】伐辐寘河之有愧【诗坎坎伐辐兮寘之河之侧兮注辐檀辐也侧犹涯也言君子之人不得仕进坎坎然身自伐辐置之于河之侧若待明君乃仕】辄裁小牍少谢大钧【见前】伏念某全抱迂疎平沈庸俗徒有黾勉六七年之叹【黾音闵尔雅勉也诗黾勉同心亦作僶陆机文赋在有无而僶勉通作闵谷永传闵勉通乐严氏诗诂云力所不堪心所不欲而勉强为之曰黾又诗何有何亡黾勉求之又黾勉从事不敢告劳】尚何扶摇三万里之图顷由掌故之官【鼂错传以文学为太常掌故匡衡传以不应令除为太常掌故儒林传丙科四十人补文学掌故应劭曰掌故六百石吏主故事言为架阁】猥分齿胄之教【唐宗纪入学齿胄文选入虎闱而齿胄言为国录】大风有隧俄然电扫以雷驱【诗大风有隧贪人败类传隧道也笺西风谓之大风正义曰大作泰西风成物物丰泰也上言王用恶人此云恶有夲性不可改变如大风所从之来自有其道唐太宗纪风除霆扫文选雷动风驱】古井无波幸尔水清而石见【白乐天诗无波古井水古乐府艶歌行夫壻从门来斜柯西北眄语卿且勿盻水清石自见山谷诗水清石见君所知此是吾家秘密藏又难以口舌争水清石自见职林海边有越王石甞隠云雾相传云清亷太守乃得见宋虞愿为晋安太守往观之清彻无所隐蔽】特畀治中之任【汉官仪文帝时丞相于定国条州大小为设吏员治中别驾诸郡从事通典治中从事史一人居中治事主众曹文书汉制也白帖别驾亦曰治中从事】俾从方外之游【世说谢奕字无奕桓温辟为司马奕既上犹推布衣交在温座岸帻啸咏无异常日宣武每曰我方外司马北史王昕性闲澹寡欲虽王事鞅掌而雅操不移人谓之方外司马】维时都梁之区【都梁山在武冈军东一百三十里汉以此名县都梁石在武冈州治东南髙十丈余都梁水在武冈城西南防夫夷水经新化益阳入于洞庭】乃昔槃瓠之境【后汉书西南夷传昔髙辛氏有犬戎之冦募有能得其将呉将军头者购黄金千镒邑万家妻以少女时帝有狗其毛五采名曰槃瓠遂衔人头造阙诊之乃呉将军首也帝不得已以女配槃瓠槃瓠负女走入南山经三年生六男六女其后滋蔓号曰蛮夷今长沙武陵蛮是也】岁租仰于永邵【永州汉长沙国邵州即今寳庆府】峒窟接于辰沅【辰州汉武陵郡唐置州沅州梁沅陵郡隋属辰州唐改沅州】元和遣兵恶其置魁而立伍【伍当作帅栁文武冈铭序元和七年黔巫东鄙蛮獠杂扰盗弄库兵贼胁守帅南钩牂牁外诱西原置魁立帅杀牲盟誓】崇宁升郡犹未建牧而立参【宋崇宁四年以邵州疆境广漠析武冈绥宁二县置武冈军周礼太宰乃施典于邦国而建其牧立其监设其参传其伍陈其殷置其辅】葢一岁止万石之租而四郊无百金之子【汉文帝纪百金中人十家之产也】然而事简鴈鹜之左右亦稀【韩文文书行吏抱成案诣丞巻其前钳以左手右手摘纸尾鴈骛行以进】况已食浮螃蠏之有无何计【礼记故君子与其使食浮于人也宁使人浮于食东坡诗欲问君王乞符竹但忧无蠏有监州详见前】傥水火不交于百姓【北史赵轨隋文帝时为齐州别驾有能名后诏徴入朝父老送者各挥涕曰别驾在官水大不与百姓交是以不敢杯酒相送公清如水请酌一杯水相饯轨受饮之】则风月亦足以平分【东坡词独倚胡牀庾公楼外峯千朶与谁同坐明月清风我别乗一来有唱终须和还知麽自从添个风月平分破】此葢伏遇某官弼亮天功平章人品【尚书平章百姓】谓柳子而在台省未必如司马之可传【昌黎栁子厚墓志铭使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不久穷不极其文学辞章必不能自力以致必传于后如今无疑也】使赵温而果丈夫又何患郡丞之能伏【后汉赵温字子柔为京兆郡丞叹曰丈夫当雄飞安能雌伏遂弃官去后官至三公】况黔东啸呼之已靖【武冈铭序黔巫东鄙洞窟林麓啸呼成羣】有湖南清絶之可亲【杜诗湖南清絶地万古一长嗟宋陈简斋武冈诗黛染峯峦水染蓝右分湖北左湖南】使自谋之何以过此【于湖居士集禄优足以仁族事简足以养疴使某自谋不过如此】其敢不谨修厥职勉既乃心思曹王踔骑之功无羞宗派【昌黎曹成王碑初观察使虐使将国良往戍界良以武冈叛于是以王帅湖南以讨良为事王即假为使者从一骑踔五百里抵良壁大呼我曹王来受良降良不得已错愕迎拜尽降其军】哦杜老化鲲之句更问词源【杜诗伫鸣南岳凤欲化北溟鲲又浩荡问词源】
　　通判到任谢葛签枢【武冈军】
　　诲馆下之诸生夙蒙采菲【见前】补黔中之上佐兹遂及瓜【职源别驾长史司马通谓之上佐新唐书王忠嗣传明日见责不失一金吾羽林将军归宿卫不者黔中上佐耳详见前】揣弱念以易盈【韩诗强懐张不满弱念缺易盈】抚穷途而致感【阮籍传籍率意独驾不由径路车迹所穷輙恸哭而返杜诗似欲慰穷途】伏念某学不闻道才无瘉人负米为亲饱固悲于弗泪【家语子路见于孔子曰由也事二亲之时常食藜藿之食为亲负米百里之外亲殁之后南游于楚从车百乘积粟万钟欲食藜藿为亲负米不可复得也余见前】析薪无子贱亦觉其有涯【左传其父析薪其子弗克负荷庄子吾生也有涯】顾平生窃禄以代耕乃三岁卖文而求活【丁隐君歌前日相逢正卖文一钱不直空云云今来利作采山斧可以抛身麛鹿羣杜诗夲卖文为活翻令室倒悬焦氏笔乘云言其无假借也语不露味之愈佳扬子云却蜀人钱十万穆修却富人五百金二子之自负何如哉卖文为活段湛事】顷申以柳易播之请【昌黎栁子厚墓志中山刘梦得当诣播州子厚泣曰播州非人所居将拜疏愿以栁易播】遂忘得陇望蜀之嫌【岑彭传人苦不足既平陇复望蜀】愧在其防怅莫追于驷马【东坡诗有愧在其肝谢惠连口箴宣纳之由寔伊枢机唯舌是出驰驷莫追】言提其耳甘束咮于孤雄【诗非靣命之言提其耳笺非但对靣语之亲提撕其耳言教道之熟咮音昼説文喙也广韵鸟口或作喙栁文牝鸡咿嚘兮孤雄束咮】既待牧羝【苏武传使牧羝羝乳乃得归师古曰羝牡羊也羝不当产乳故设此言示絶其事若燕太子丹乌头白马生角之比】讵容展骥【见前】兹出回天之力【文选回天倒日之力张素传张公论事遂有囘天之力】竟谐缩地之功【神仙传费长房遇壶公能缩地千里聚在目前沈佺期诗缩地黄泉出升天白日飞】鲍叔不以我为贪伤哉贫也【史记管晏列传吾始困时甞与鲍叔贾分财多自与鲍叔不以我为贪知我贫也礼记子路曰伤哉贫也生无以为养死无以为礼也】伊尹耻匹夫不获眞若推之公岂谓长史之有材【新唐书张柬之传武后谓狄仁杰曰安得一竒士用之仁杰曰荆州长史张柬之虽老宰相材也】仆固感国士之遇我兹葢伏遇某官爽邦良弼【尚书爽邦由哲注爽邦言明国事】辅世眞儒欲立立人所学实资于孔孟匪求求我此心脗合于羲文【易蒙亨匪我求童蒙童蒙求我疏闇者求明明者不咨于闇庄子为其脗合注脗然自合之道又脗合无波际貌】然韩魏公自恨用明允之太迟【宋史文苑传宰相韩琦见苏洵所着权书而善之奏于朝召试舍人院不至】而欧阳子亦愧知圣俞而不荐【见前】虽昔何如今今何如昔【南史蜀士李膺为涪令有才辩西昌矦藻为益州以为主簿使至都武帝恱之谓曰今李膺何如昔李膺对曰今胜昔昔事桓灵之主今逢尧舜之君帝嘉其对以为益州别驾】愿公之求士甚士求公【见前】庻皆有突兀大厦之驩【杜诗安得广厦千万间大庇天下寒士俱欢顔呜呼何时眼前突兀见此屋吾庐独破受冻死亦足】斯不但属餍小人之腹【左传愿以小人之腹为君子之心属厌而已杜注言小人腹饱犹知厌足】某敢不俯安雌伏【见前】仰任鸢飞文儒申申讵能继巫磻之公绰【河东武冈铭御史中丞栁公绰为时硕臣殿于大邦文儒申申有此武功又黔山之巑巫水之磻】武冈矫矫尚及见江左之夷吾【王导传桓彛初过江见朝廷防弱忧惧不乐往见导极谭世事曰向见管夷吾无复忧矣导以讨华轶功封武冈矦赞曰虎啸焱驰龙升云映武冈矫矫匡时缉政懿绩克宣忠规靡竞】
　　通判到任谢台諌【李赵留梁汪】
　　别洛下之诸生久归来于茅屋【谢安传安能为洛下诸生咏王摩诘诗洛下诸生解咏诗杜诗先生早赋归去来石田茅屋荒苍苔言学录解任】补黔中之上佐偶及代于葵丘【王忠嗣传明日见责不失一金五羽林将军归宿卫不者黔中上佐耳左传齐矦使连称管至父戍葵邱详见前】既涤以服勤【音宙谓印文也周宣王时太史作大篆故称文涤犹云洗印新唐书百官志三日洗印视其刓缺】盍濡毫而贡谢伏念某地寒寡挟天巧亦悭【俱见前】卤莽而耕卤莽而耘已慙学落【庄子昔予为禾耕而卤莽之则其实亦卤莽而报予芸而灭裂之其实亦灭裂而报予左传夫学殖也不学将落】鼓噪以入鼓噪以出更愧名浮【左传宋公子围龟为质于楚而归华元享之请鼓噪以出鼓噪以复入曰习攻华氏宋公杀之礼记先王諡以尊名节以壹惠耻名之浮于行也】顷从文学掌故之聫【儒林传能通一艺以上补文学掌故言为架阁】躐缀国子先生之后【进学解国子先生晨入太学言为国录】经笥之嘲未发【边韶传韶字孝先以文学知名教授数百人曽昼日假卧弟子私嘲之曰邉孝先腹便便懒读书但欲眠韶应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙】谤箧之恶已盈【史记甘茂传魏文侯令乐羊将而攻中山三年而拔之乐羊返而论功文矦示之谤书一箧乐羊再拜稽首曰此非臣之功也主君之力也】乡人不善者恶之成是贝锦【诗萋兮斐兮成是贝锦彼譛人者亦已太甚贝水介虫也余蚳贝甲黄质白文余泉贝甲白质黄文女工集采而织锦使萋兮斐兮文章相错以成是贝文以兴谗人集已诸过而搆之以过恶相积以成此罪状也】相国之赐也大矣止于瓯防【韩文迁于南者三人独愈为先収用相国之赐大矣荀子流丸止于瓯防流言止于智者注瓯防皆器也扬子方言陈魏郑宋之间谓防为防瓯防谓地之坳坎如瓯防者也】荏苒三年【荏音衽苒音染荏苒犹侵寻也又展转也通作荏染诗荏染柔木潘岳诗荏苒冬春谢】侥幸贰郡轸之旁鹑之尾不惟非螃蠏之宫【春秋元命苞轸星散为楚州分为楚国南方三辰秦为鹑首周为鹑火楚为鹑尾释典十二星宫有巨蟹焉巨蟹宫于辰为未度分井鬼晋天文志自张十七度至轸十一度为鹑尾于辰在已楚之分野属荆州故云非螃蟹之宫山谷诗虽为天上三辰次未免人间五鼎烹正谓蟹也隂阳家以井鬼之分为巨蟹宫】丹之穴犀之顚近又筑鲸鲲之观【武冈铭有穴之丹有犀之颠匪曰余固公不可赂左传古者明王伐不敬取其鲸鲲而封之以为大戮于是有京观以惩滛慝详别见】然以非材之典午【谯周甞书版示文立曰典午忽兮月酉没兮典午谓司马也月酉八月也至八月而文王果崩贾充传賛典午分崩韩诗长慙典午非材职得就闲官即至公】固在协恭而同寅【尚书同寅协恭和衷哉】水火弗与百姓交无须饯别【见谢薛参政条】风月不用一钱买何必平分【李诗清风明月不用一钱买玉山自倒非人推余别见】兹葢伏遇某官道格君心识通治体【贾谊传賛通逹国体】进务闲邪而陈善退思激浊以扬清【王珪传激浊扬清嫉恶好善】天豁露繁南岳要闻于鸣凤【杜诗爽气金天豁清谈玉露繁伫鸣南岳凤欲化北冥鲲】氷清霜洁北台自肃于栖乌【苏味道懐台中诸侍御诗薄游忝霜署直措戒氷心邺都故事御史台在宫阙西南其门北开以取冬杀之义通典御史府中列柏树常有野乌数十栖宿其上晨去暮来号曰朝夕乌】姑试治中【通典治中从事史一人居中治事主众曹文书汉制也】且游方外【庄子彼游方之外者也而邱由方之内者也世说桓温辟谢奕为司马既上犹推布衣交在温坐岸帻啸咏无异常日宣武每曰我方外司马】某敢不修其可愿【尚书敬修其可愿】勉尔遁思【诗慎尔优游勉尔遁思正义曰思而不来设言与之诀汝诚在外优游之事勉力行汝遁思之志勿使不终也极而与之自诀之辞思语辞不为义】聋且何伤正欲不闻于黜陟【黄霸传许丞亷吏颇重听何伤且善助之幸无失贤者意韩文理乱不知黜陟不闻大丈夫不遇于时者之所为也】噤不得用又当且止于吟哦【韩文博陵崔斯立黜官再转而为丞兹邑既噤不得施用对树二松日哦其间】
　　除两浙运干谢赵尚书【汝述】
　　防淮南之丹久辱青防之送【韩诗青防送吹嘘余见前】涸江西之辙仍为绿水之依【见前】非公寔与之主张【荘子孰主张是】此事亦几于濩落【庄子瓠落无所容注瓠音濩濩落犹廓落也】既祗贱役盍控谢牋恭惟某官北海脩身【后汉书北海王睦少好学博通书传谦恭好士千里交结自名儒宿德莫不造门由是声价益广】东平乐善【东平王传帝手诏国中傅曰日者问东平王处家何等最乐王言为善最乐其言甚大副是要腹矣】礼乐三雍之对卓尔不羣【汉书河间献王德武帝时来朝献雅乐对三雍宫賛曰夫惟大雅卓尔不羣河间献王近之矣】文章万丈之光飘然无敌【韩诗李杜文章在光焰万丈长杜诗白也诗无敌飘然思不羣】密勿星辰之履【后汉书谢夷吾传虽密勿在公而身出心隐魏志杜恕传密勿大臣晋书王坦之传賛或寄重文昌允厘于衮职或任蕐纶阁密勿于王言南史刘穆之传密勿军国心力俱尽杜诗经纬固密勿梦弼注黾勉也髙适诗深沉谋九德密勿契千龄王荆公诗优游太平日密勿老成人杜诗听履上星晨】弥缝天地之炉【左传弥缝其阙而匡救其菑贾谊传天地为鑪兮造化为工】当江涛如此之时【宋朱新仲诗天气未佳宜且住江涛如此欲安行】思烝徒楫之之计【诗烝徒楫之笺烝众也渒渒然泾水中之舟顺流而行乃众徒船人以楫擢之故也兴众臣贤者行君政令】汲引不遗于片善【李习之集汲引之惠如防得风鲍照诗一言分珪爵片善辞草莱】絷维长恐其遐心【诗序白驹大夫刺宣王也笺刺其不能留贤也诗皎皎白驹食我塲苖絷之维之以永今朝又毋金玉尔音而有遐心注宣王不能用贤有乗白驹而去者愿此白驹食我塲中之苖我则绊之系之以永今朝爱而欲留之也既不可留当传书信毋得自爱音声贵如金玉而有疎逺我之心】润物之泽无声既优既渥【杜诗好雨知时节当春乃发生随风潜入夜润物细无声诗既优既渥既霑既足正义云既已优洽既已饶渥】推毂之言有味不进不休【荀勗传帝甞谓曰魏武帝言荀文若之进善不进不止荀公逺之退恶不退不休】断度收罗欲细桷大杗之各得【柳文然后断度收罗捎危颠芟繁柯乗水潦之波以入于河而注焉杗音盲韩文大木为杗细木为桷此以木喻】叉负偃植将震风凌雨而后知【唐书刘基传賛若榱椽梁柱以成大室叉负偃植各安所施而无遗材法言震风凌雨然后知夏屋之为帡幪也此以室喻】能令此意之常存岂独于今之受赐如某无用所向多艰未能茹商岭之芝【前汉王贡传序汉兴有东园公绮里季夏黄公甪里先生此四人者当秦之世避而入商雒深山以待天下之定皇甫谧髙士传四皓见秦乱作歌曰漠漠髙山深谷迤逦晔晔紫芝可以疗饥唐虞世逺吾将安归贾至诗悠哉千里心欲采商山芝杜诗吾爱汉初老时清犹茹芝又千载商山芝】还复索长安之米【见前】谁其知者公独恻然夲欲化鲲而为鹏【庄子北冥有鱼其名为鲲鲲之大不知其几千里也化而为鸟其名为鹏鹏之背不知其几千里也】不料喝卢而成雉【南史顔师伯传孝武甞与樗蒲帝掷得雉大恱谓必胜师伯后得卢帝失色师伯遽敛手曰几作卢唐李翺五木经元章注雉为二枭为六卢为四】然感恩固在于知已则受德岂待于成身【俱见前】但令古路之未荒【韩诗仁义路久荒柳诗铜驼御路荒】敢恨吾庐之独破【杜诗吾庐独破受冻死亦足】愈幸甚三为属吏矣相国知之【韩文愈幸甚三得为属吏朝夕不离阁下出入五年又相国知之至矣】起在此勤至他人乎执事责也【老泉集若夫其言之可用与其身之可贵与否者执事事也执事责也于洵何有哉余见前】
　　代石佥判【孝理】到任谢丞相
　　弦歌学道偶得代于期【见前】造化为工俾充员于莲幕【贾谊传天地为鑪兮造化为工余见前】待阙之日既浅陪京之地甚防【张衡赋于显乐都既丽且康陪京之南居汉之阳】偏亲有就养之驩数口无啼饥之苦【韩文冬暖而儿号寒年丰而妻啼饥】孰主张是【见上条】遂济登兹【韩文上勤下顺遂济登兹】全由大钧鑪锤之功敢废小夫竿牍之敬【俱见前】伏念某粗勤家学尚缺世科揆材仅可以麤供渉世敢萌于厚望惟宵人之乃祖乃父【广陵王传母迩宵人注小人也尚书惟乃祖乃父世笃忠贞】与先生则非故非亲【唐崔祐甫为相不至期年除吏八百多其亲旧或者以为讥祐甫曰不然非亲与旧则安得而知之】辱收夹袋之姓名力加论荐【名臣言行录吕文穆公夹袋中有册子每四方人防罢谒见必问其有何人才客去随即疏之悉分门类或有一人而数人称之者必贤也朝廷求贤取之囊中故公为相文武百官各称职者以此】凡今怀绷之簪笏实出挈提【绷悲萌切説文束也广韵束皃衣也韩诗爵勲逮僮簮笏自懐绷注绷小儿衣也以缯帛为之亦谓之襁陈余传左提右挈】家世受知已四十年兄弟感恩非一二数兹偶偿百里之债亦欲干半刺之除然而母老家贫难需久次矧是望轻资浅当避胜流适闻佥掾之虚【佥掾即佥判】辄致缄词之请亟防中入非有里言【见前】寻承继粟继肉之颁又沐载笑载色之遇【诗载色载笑匪怒伊教】由衷所请如向之从【系辞其受命也如向】人或谓分寸之跻攀何其廉也【韩诗跻攀分寸不可上东方朔传割之不多又何廉也】自不翅三百之距踊惟恐失之【左传距跃五百曲踊三百百莫白切励也距跃超越也谓距地向前超跃越物而过凡三次勉励而为之曲踊跳踊也谓向上跳而折腹下亦三次勉励而为之百犹励也一説百犹阡陌之陌距跃直跳也曲踊横跳也】捧檄而归倚门亦喜【俱见前】伏遇某官相邦哲辅经国元勳乔木有臣既世袭格天之业泰山若砺将代膺裂地之封【汉功臣表封爵之誓曰使黄河如带泰山若砺国以永存爰及苖裔应劭曰带衣带也厉砥厉石也河当何时如衣带山当何时如砥石言如带砺国尤永存以及后世之子孙也卫青传臣青子在襁褓中未有勤劳上幸裂地封为三矦蔡邕释诲德者建宰相而裂土】惟元老克壮其猷【诗方叔元老克壮其犹正义云方叔天子之大老能光大其军谋之道以讨之】故人兵不战而屈【法言不战而屈人兵尧舜也】宁王遗寳复还受命之符【尚书宁王遗我大寳龟传寜王安天下之王周密癸辛杂志云嘉定十四年七月贾渉为淮东制阃日遣都统司计议官赵珙徃河北蒙古军前议事得其大将富勒呼所献皇帝恭膺天命之宝一座进于朝明年正月朔御大庆殿受寳大赦天下此寳眞宗初即位所制其后每朝效之易世则藏去靖康之变金人取玉寳十有四以去而此宝居其二及金人内乱宝玉多为蒙古所得识者谓此物不宜铺张是以郑昭先有可吊不可贺之论宋史贾渉传初翟朝宗得玉玺献诸朝至是赵珙还又得玉玺文与玺同而加大朝廷喜璧之归行庆赏李全以玺赏为节度使】匈奴奉珍行纳称藩之欵【宣帝纪匈奴呼韩单于款五原塞愿奉国珍朝匈奴传臣服称藩】谅深绸缪牖户之计不废收蓄欂栌之材【见前】有如龙蟠虎踞之邦【呉录刘备曾使诸葛亮至京因覩秣陵山阜乃叹曰钟山龙盘石头虎踞帝王之宅也】岂但鱼泳鸟飞之乐【韩文志同而气合鱼川泳而鸟云飞也愈乐是宾主之相得也】因其粗更于民事使之往赞于藩条【晋书应詹传赞入居列位则嘉谟屡陈出抚藩条则惠政斯洽】某敢不涤濯其心靖共尔位【见前】石生罗致于幕下已叨从欲之仁【尚书俾予从欲以治余见前】越王胎养于国中终冀亢身之赐【魏志王朗传胎养必全则孕者无自伤之哀新生必复则孩者无不育之累蒋济传句践胎养以待用昭王恤病以雪仇后汉书章帝纪诸怀者赐胎养谷人三斛越语将免者以告公令医守之生丈夫二壶酒一犬生女子二壶酒一豚弥逺父浩封越王故借用越事左传不能亢身焉能亢宗】
　　幕官到任谢丞相
　　扫曹相之门慙非齐俊【见前】趋严公之幕已次蜀都【杜诗白头趋幕府又昔在严公幕】仰衔坯冶之陶【崔骃传坯冶一陶】退整韦之佩【韩非子说林西门豹之性急故佩韦以缓已董安于之心缓故佩以自急故以余补不足以长续短之谓明主范丹传以性狷急不能从俗常佩韦于朝】辄于涓吏肃布谢牋伏念某窳薄无堪嵚﨑可笑【桓彞传彞字茂伦少孤贫虽箪瓢处之晏如雅为周顗所重甞叹曰茂伦嵚﨑歴落固可笑人也】弱于材腐于力絶知天巧之悭【韩文夫傲虽凶德必有恃而敢行愈弱于材而腐于力不能奔走乗机抵巇以要权利夫何恃而傲李诗披豁露天悭东坡诗嘲咏破天悭又若人富天巧又似亦费天巧】加其膏希其光又觉已功之浅【韩文养其根而竢其实加其膏而希其光根之茂者其实遂膏之沃者其光仁义之人其言蔼如也】徒缘稽古之力【桓荣传荣大防诸生陈其车马印绶曰今日所蒙稽古之力也】未忘及物之心然既更忧患之甞亦渐失贱贫之耻汉庭诸老误欲招之使来【刘文房饯萧郎中赴润州序萧公建隼此地化行五年汉庭羣公待以羙职吕和刘公神道碑重氛再辟阖境昭苏由是汉庭诸公始重其节山谷诗汉庭诸公必动色史记汲黯传招之不来麾之不去】鲁国一男何所恃而敢傲【杨彪传孔融鲁国男子明日便当拂衣而去韩文傲虽凶德必有恃而敢行愈弱于材而腐于力夫何恃而傲】岂谓没阶之进洊勤吐哺之劳诲之以先正之规模未甞忘敌勉之以中权之谟画莫若审机【并见前】趣令沐浴以宵行【韩文宵则沐浴戒行事载书册问道所由】不容濡滞于昼出南浮江汉既闻克敌之声【诗江汉浮浮武夫滔滔】西望岷峨仅献养威之防【东坡诗西望太白横岷峨陆机论深沟髙垒按甲养威】只今疆埸【埸音易边境也诗疆埸翼翼又疆埸有瓜左传疆埸之邑一彼一此食货志殖于疆易】粗立藩篱【过秦论北筑长城守藩篱却匈奴】要恃吾有以待之【孙子无恃其不来恃吾有以待之无恃其不攻恃吾有所不可攻】则虽来无能为也【蜀志先主传刘璋闻曹公将向汉中内懐恐惧从事张松説之曰刘豫州使君之宗室而曹公之深雠也若使之讨张鲁鲁必破鲁破则益州彊曹公虽来无能为也又曹公自长安举众南征先主遥防之曰曹公虽来无能为也我必有汉川矣】惟是受祎允之任【孔明出师表斟酌损益进尽忠言则攸之祎允之任也】居然乏羣博之材【韩文当今藩翰之宾客惟宣州为多贤与之游者二人陇西李博清河崔羣羣与博之为人吾知之以羣博论之凡在宣州之幕下者虽不尽与之游皆可信而得其为人矣】大钧坱圠以无垠宁忍匹夫之求僃【尚书无求僃于一夫余见前】小枝拳曲而不中徒劳巧匠之旁观【庄子仰而视其细枝则拳曲而不可以为栋梁俯而视其大根则轴解而不可以为棺椁韩文巧匠旁观缩手袖间】每念食浮【礼记君子与其使食浮于人也寜使人浮于食】倍成顔厚【尚书顔厚有忸怩诗顔之厚矣】此葢伏遇某官直方而大智勇且仁王曰惟尔君陈率由旧典【尚书王若曰君陈惟尔令德孝恭又乃惟由先正旧典时式】时则有若伊陟克对保衡【尚书在太戊时则有若伊陟臣扈】积十年调鼎之功成四海覆盂之势【史记滑稽传连四海之外以为席安于覆盂】岂谓鱼溃之敌【溃音防散也左传民逃其上曰溃后汉书刘陶传八方分崩中夏鱼溃】尚为鼠窃之谋【叔孙通传此特羣盗防窃狗偷】未烦十乘之啓行已使只轮之不返【竝见前】破竹数节之后当无留难【杜预传预伐呉众议百年之寇未可尽尅宜俟来冬更为大举预曰昔乐毅籍济西一战以并强齐今兵威已振譬如破竹数节之后皆迎刃而解无复着手处也杜诗胡危命在破竹中】取果旬日之间不妨持重【晋载纪慕容农谓慕容垂曰取果于未熟与自落不过旬日之间然其难易美恶相去逺矣北齐书陆法和传侯景度江朱元英问法和曰景今围城其事云何法和曰凡人取果宜待熟时不撩自落檀越但待侯景熟何劳问也】愿狥金城之略【赵充国传愿驰至金城图上方略】勿贪石堡之功【新唐书王忠嗣传帝方事石堡董延灮建言请下石堡诏忠嗣分兵接应忠嗣出军而士无赏格李灮弼入说曰大夫惜数万段赐以啓谗口有如不防归罪大夫大夫先受矣忠嗣曰吾固审得一城不足制敌失之未害于国吾忍以数万人命易一官哉明日见责不失一金吾羽林将军归宿卫不者黔中上佐耳灮弼谢曰大夫乃行古人事灮弼又何言】复楚而泣请师胜于天定【史记伍子胥传人众者胜天天定亦能破人东坡诗人众者胜天天定亦胜人】伐崇而功因垒必以地降【诗与尔钩援以尔临冲以伐崇墉左传文王闻崇徳乱而伐之军三旬而不降退修教而复伐之因垒而降】如某者战野非长【袁盎传非有奇计攻城野战之功】铭山犹勇【韩诗铭山子所工】观我竒士极知东閤之多贤【见前】裕乃父功只颂西平之有子【柳河东平淮西雅王曰咨愬裕乃父功昔我文祖惟西平是庸蔡人率止惟西平有子西平有子惟我有臣】
　　代囘邹泉州【应龙】到任【宋史邹应龙字景初邵武之泰宁人庆元二年进士第一歴官资政殿学士签书枢密院事知庆元府兼沿海制置使卒赠少保諡文清洪景卢夷坚志云泰宁邹景初为士人时诣大干庙焚香梦到一处拾钱钱堆撇满地而才得二十五文而止意甚少傍人云邵武解额二十六名若更得一钱便为压脚矣庆元乙卯秋试遂占第二说者曰此居二十五人之上梦已验矣次年春乃魁天下防者贺曰钱上有元字状元之谓也君以壬辰生恰二十五岁尤为的确神告他人不如是之切也邹自书其事以告友人危微云又云庆元元年邵武军秋试进士其春秋义第一篇题乃公防晋矦宋公云云公至自防考官懐安丞王遇得两巻而解额有限但可取其一乃携示同院众皆曰甲者词意清快胜于次巻然不见公至自防之意于是寘乙选中及再读乙防语犯庙讳乃黜乙取甲洎折封乙为李闳祖甲乃邹应龙也邹原名某乞梦于太干广祐王庙梦两龙盘旋已腾上一龙背越前而出遂更名次年省闱莫子纯冠首邹居第二子纯已有官遂升邹为大魁泉州春秋七闽地秦闽中郡汉闽越国南朝置南安郡隋平陈废郡属泉州详别见】
　　执草东台【六典唐龙朔二年改给事中为东台舍人翰苑新书按类要云德宗实録上命卢杞为饶州刺史给事中袁髙宿直当草制遂执以谒宰相按此则给事直宿亦草制矣职林初寮除毛友给事中制东台论驳之司此言应龙由给事中出守泉州也本传不载亦史失之】憩棠南国【憩音器息也夲作憩诗蔽芾甘棠勿翦勿败召伯所憩诗序甘棠美召伯也召伯之教明于南国】言求诸道驳正之气凛然【尚书有言逆于汝心必求诸道白集除郑覃制给事中之职凡制敕不便于时者得封奏之刑狱有未合于理者得驳正之】惠敛一州牧御之材裕矣【韩文敛此大惠兮施于一州后汉书寇恂文武僃足有牧人御众之才】恭惟某官深而肃括明允而笃诚【俱见前】魁下三台付荣进于素定【宋史宁宗夲纪庆元二年赐礼部进士邹应龙以下四百九十有九人及第出身】胷中五色肯噤默以求容【山谷诗公有胷中五色线平生补衮用功深说文噤口闭也韩文既噤不得施用】名满四海而守之以谦【山谷诗名满四海非真荣】忠结两宫而退然不恃露门晩讲缉熙日月之光明【周书武帝建德三年正月朝羣臣露门萧防传及防入朝属置露门学高祖以防为文学博士玉海沈重于露门馆讲论语诗日就月将学有缉熈于光明注缉熈光明也日就谓学之使每日有成就月将谓至于一月则有可行缉熈于光明言学作光明于彼有光明之人谓选择贤中之贤乃从之学此借用】天禁夕趋鼔舞风雷之号令【孙逖诗上林天禁里王维诗夕奉天书拜琐阐扬子法言鼔万物者其雷风乎】甚念含饴之乐【后汉书马皇后纪含饴弄孙饴音怡】力抗陈情之章【晋书孝友传李密字令伯父早亡母何氏改醮祖母刘氏躬自抚养密奉事以孝谨闻泰始初征为大子洗马以祖母年髙无人奉养遂不应命上疏陈情】万牛挽之不囘【杜诗万牛囘首邱山重】六鼇去而山为重【列子龙伯之国有大人暨五山之所一钓而连六鼇于是岱舆员峤二山流于北极沈于大海】前驱画防【韦苏州诗兵卫森画防】出镇清源【泉州唐天寳中为清源郡唐末闽王所据石晋时附南唐陞清源军节度舆地纪胜清源洞在泉山之颠谢履泉南诗闽岭天南表清源第一州】海道无虞虽京师蒙九里之润【郭伋传征拜颍川太守帝劳之曰贤能太守去帝城不逺河润九里冀京师并蒙福也】天子有诏则刺史乃三公之储【韩文无疾其驱天子有诏后汉书尚书令仆出为郡守郡守入为三公】某夙托同寮尤深赞庆【周礼大行人庆贺以赞诸矦之喜注赞助也】烛之武老矣无能为矣一力谋归【左传烛之武曰臣之壮也犹不如人今老矣无能为也】仲山甫举之爱莫助之万祈自重【见前】
　　代囘史吉州【定之】到任【吉州春秋百越地秦九江郡汉豫章郡呉分置庐陵安城二郡隋废二郡置吉州详见后定之当是弥逺之族详啓意可见】
　　选侯相阅【韩文视邦选矦以公来尸功臣表积其功曰阅】作牧价藩【诗价人维藩笺价甲也被甲之人谓卿士掌军事者正义云价者甲之别名以其身被甲故称甲人于周礼司马之卿也以兵甲之事国之所重且举司马以明六卿藩屏也】除目初传道路知其办治【姚合诗一日观除目三年损道心张敞传审如掾言武必办治梁矣办治犹言能治也尹赏传四子皆至郡守皆尚威严有办治名】建牙伊始气色益以精明【兵书曰牙旗者将军之精凡始竪牙必以刚日魏志典韦初为张辽士属赵宠牙门长吏莫能胜韦一手建之晋袁宏祭牙文敢建髙牙烈烈桓桓宋王诞祭牙文敬建髙牙显兹威灵郑鲜之祭牙文崇牙既建义锋増厉后汉滕辅祭牙文敬建髙牙神武攸托新唐书李光弼传光弼与郭子仪齐名世称李郭其代子仪朔方也营垒士卒麾帜无所更而光弼一号令之气色乃益精明云】恭惟某官材应时须【晋书世既须才才应世至刘琨答卢谌书才生于世世实须才孙逖行崔纶制名当嵗调才应时须杜诗管葛亦时须又窦氏检察应时湏山谷诗持此应时须】美由世济【左传此十六族也世济其美不陨其名】疏广与受早承给侍之恩【疏广传广为太子太傅兄子受为少傅太子每朝因进见太傅在前少傅在后父子竝为师傅朝廷以为荣南史朱脩之传脚疾不堪独行见特给扶侍袁宪传表请解职不许给扶二人始安王遥光传加侍中中书令给扶】谢安有当是后来之庆【谢传字防度少颖悟与从兄朗俱为叔父安所器重安甞戒约子弟因曰子弟亦何豫人事而正欲使其佳答曰譬如芝兰玉树欲使其生于庭阶耳】有华分竹俶载戍瓜【诗俶载南畞】斡白粲之连樯【斡古缓切运也转也食货志擅斡山海之货师古曰斡谓主领也读与管同粲苍按切说文稻重一防为粟二十斗为米十斗曰谷为米六斗大半斗为粲刑法志为鬼薪白粲谓舂也杜诗精凿成白粲又连樯荆州船东坡诗白粲连樯一万艘】驱红旗而破贼【白乐天诗红旗破贼非吾事黄纸除书无我名】带牛佩犊漫游魑魅之防【龚遂传民有带持弓劒者使买剑买牛卖刀买犊曰何为带牛佩犊张重华传石季龙自毙遗烬游防宜速平荡】锋猬斧螗伫筑鲵鲸之观【説文猬虫似豪猪尔雅彚毛刺方言蜩秦晋谓之蝉楚谓之蜩宋卫谓之螗河东平淮西雅进次于郾彼昬卒狂衰凶鞠顽锋猬斧螗余见前】印金斗大【周顗传今年杀诸贼奴取金印如斗大系肘】诏玺星驰【斗星宿名】某快覩未先【韩文争先覩之为快】贺成已后【杜诗髙飞燕雀贺新成】烹鱼拜贶良深藏弆之荣【古诗饮马长城窟行呼童烹鲤鱼中有尺素书贶通作况武帝纪拜况于郊注况赐也】揷羽奏功预卜遄归之庆【韩诗铭山子所工挿羽余何怍荘子不若遄归也遄速也】代囘张建昌【嵩】到任【建昌军秦九江郡地汉豫章南城县地呉置临川郡治南城隋废郡置抚州宋改今名详别见】
　　入觐夲朝【荀子人君用之则势在夲朝而宜萧望之传雅志在夲朝法眞传光赞夲朝四子讲德论陈恳诚于夲朝之上】出藩支郡【鼂错传割其支郡师古曰支郡在国之四边者也韩诗汉刑支郡黜宋史职官志昔者兴国初诏废支郡出乎一时十国为连周法斯在一道署使唐制可寻至若号令之行风教之出先及于府府以及州州以及县支郡之不可废明矣宜复置支郡于大府苏文重使一夫之不获特捐支郡以见收】朱轓皂葢分竹使之半符【续汉志二千石皂葢朱轓文帝纪初与郡守为竹使符应劭曰竹使符皆以竹箭五枚长五寸鑴刻篆书第一至第五师古曰与郡守为符者右畱京师左以与之】碧涧红泉壮麻源之三谷【谢灵运入华子冈麻源第三谷诗南州实炎德桂树缘寒山铜陵映碧涧石磴泻红泉郡志红泉在南城县麻源第三谷自砂中流出色红谢灵运赋讯丹砂于红泉宋李柸诗一派寒泉下翠峦彩虹飞出乱云端红流传是丹砂液深处应藏九转丹华子冈者相传甪里先生弟子华子期得仙翔集于此】双旌戾止【唐贡官志节度使辞日赐双旌双节诗我客戾止戾止至止也】五袴暖然【庄子暖然如春】恭惟某官济美笃诚【左传世济其美又明允笃诚】受材肤敏【诗殷士肤敏】神俊一鸣之表万马皆喑【东坡三马赞时西域贡马首高八尺龙颅而凤膺虎脊而豹章出东华门入天驷监振鬛一鸣万马皆瘖父老纵观以为未始见也】踌蹰四顾之间全牛自解【荘子庖丁为文惠君解牛文惠君曰善哉技葢至此乎对曰始臣解牛之时所见无非牛者三年之后未甞见全牛也动刀甚防謋然已解如土委地提刀而立为之四顾为之踌蹰满志】需章交上【蔡邕独断章者需头奏者亦需头详别见】涣渥畱中忽愿奏于民庸遽勇收于朝迹【卢子谅诗收迹府朝遂去左右言辞职而去也韩诗足弱不能歩自宜收朝迹】江漘闽徼旴为佳丽之邦【说文漘水涯也尔雅上坦平而下水深为漘诗置之河之漘兮独孤及新亭记建昌与两粤七闽相犬牙王平叔建昌军记抗御七闽牵制百粤西汉地理志南城县注旴水西北至南昌入湖汉旴水之名肇于此或谓江南旴村有老姥自此山去故号旴母江见南唐韩熈晟旴江亭记或谓旴真君穷水源至血木岭因此得名宋陈起文旴为江西佳郡地界闽粤】顔记谢诗公有按行之便【宋杨尧臣诗军垒近仙山麻姑第三谷灵运诗亦存鲁公记可读】无嫌斗絶【窦融传河西斗絶在羌胡中注斗峻絶也前汉书云成山斗入海蜀志蜀土斗絶一隅】防即升迁【斗升对】某渐欲投簪【左思诗躇蹰足力烦聊与投吾簪】归听击柝【左传鲁击柝闻于邾】有山房三万轴之私积托在部封【东坡李氏山房藏书记余友李公择少时读书于庐山五老峯下既去而山中之人思之指其所居为李氏山房韩诗邺侯家多书挿架三万轴】愿刺史二千石之公余赐之覆护
　　代囘杨赣州【长孺】到任【赣州以章贡二水合流得名汉豫章郡雩都赣县地隋废郡置防州后唐陞昭信军节度宋军额仍旧绍兴中改赣州详别见】
　　坐分龟组【卫宏汉官仪列矦黄金印龟纽文曰印丞相将军黄金印龟纽文曰章中二千石银印龟组文曰章应劭汉官仪曰印者因也龟者隂也抱甲负文随时蛰藏以示臣道功成而退李尤印铭龟纽犊鼻用尔作程孔愉传以讨华轶功封余不亭矦愉甞行经余不亭见笼龟于路者买而放之龟中流左顾数四及是铸矦印而印龟左顾三铸如初陆倕教文太守薄德谬叨龟组】卧护虎城【张良传卧而护之新唐书裴度传为朕卧护北门可也郡志赣城旧名防城宋绍兴中有小警意防字为虎头或有以兆之乃改名赣东坡诗行看凤尾诏却下虎头州谓赣州也】世选尔劳上固望象贤之美【尚书世选尔劳予不掩尔善又惟稽古崇德象贤】皇揆余度公肯孤熊梦之邦【离骚皇覧揆余于初度兮诗吉梦维何维熊维罴又维熊维罴男子之祥】建牙云初【详上条】交口相庆恭惟某官麋珠果腹【庄子腹犹果然注饱貌】佩璐润身【説文璐玉也楚辞被明月兮佩寳璐世溷浊而莫余知璐音路】素所自期岂止二中而四下见于歴试眞觉一洗而万空【杜诗一洗万古凡马空】甫毕素冠【诗庻见素冠兮棘人栾栾兮】聿来朱绂【李诗朱绂白银章杜诗朱绂有哀怜又闻君已朱绂】即家以拜【龚胜传即拜胜为讲学祭酒师古曰就其家而拜之赵充国传即拜酒泉太守辛武贤为破羌将军】得郡也荣【东坡诗得郡书生荣还家昔人重】清冰在壶决不作茧丝之计【选诗清如玉壶冰杜诗烱然一段清氷出万壑置之迎风寒露之玉壶国语以为茧丝乎注茧丝赋税】丹砂点铁复何忧薤本之强【山谷与洪驹父书古之能为文章者真能陶冶万物虽取古人之陈言入于翰墨如灵丹一粒点铁成金也厐参传为汉阳太守郡人任棠有竒节参到先候之棠不与言但以薤一大夲水一盂置户屏前参思其微意曰水者欲吾清也拔大夲薤者欲吾击强宗也叹息而还东坡诗防薤已观贤守政详见前】若作霖雨则无怨咨之民【尚书小民惟曰怨咨】如临父母则有惨怛之爱【系辞无有师保如临父母武帝纪君者心也民犹支体支体伤则心憯怛防亦作惨】惠而好我【诗惠而好我携手同行注惠爱也性仁爱而又好我者与我相携持同道而去】更以赠君【山谷诗君家所有更赠君】愿观清白之子孙【杨震传子孙常蔬食歩行或欲令为开产业震不肯曰使后世称为清白吏子孙以此遗之不亦厚乎】大慰华巓之父老【新序齐宣王对闾邱印曰士亦华发堕顚而后不用耳蔡邕传华颠胡老注颠顶也谓白首也崔骃传唐且华颠而悟秦甘罗童牙而报赵】崆峒日丽姑暂歌桂子之香【崆峒山在赣州南六十里章贡二水夹以北驰唐十道记其颠有湖湖有艑艚底人或动之风雨立至方舆胜览崆山在州南二十里南康记山出空青因以名之或呼为崆峒山多林木果实盖州治地脉之母也东坡诗日丽崆峒晓风酣章贡秋】阊阖天开即归报麦岐之熟【説文阊阖天门也楚人名门曰阊阖徐曰按楚辞叫帝阍使开关兮倚阊阖而望予潘岳赋梦良人兮来游若阊阖兮洞开此则通名为阊阖今人但指天门误矣张堪传堪为渔阳太守民歌曰桑无附枝麦穗两岐张君为政乐不可支】某防功分阃【谢安传赞任总中台效章分阃】有幸卜邻【左传晏子如晋公更其宅反则成矣既拜乃毁之而为里室皆如其旧则使宅人反之且谚曰非宅是卜唯隣是卜二三子先卜隣矣杜诗李邕求识面王翰愿卜隣】属州之得阳公同业也同道也【昌黎送何坚序坚以进士举于吾为同业其在太学也吾为博士坚为生生博士为同道同业也同道也于其不得愿而归其可无言耶坚道州人道之守阳公贤也道于湖南为属州湖南杨公又贤也】便道而至滕阁为记之为赋之【昌黎滕王阁记愈少时闻江南多临观之美而滕王阁独为第一十四年以言事斥守揭阳便道取疾又不得过南昌而观所谓滕王阁者太原王公观察江南西道以书命愈曰子其为我记之窃喜载名其上乃不辞而承公命其江山之好登望之乐虽老矣尚能为公赋之】
　　谢解任
　　太守解任谢丞相【权武冈军】
　　补上佐以防功叨书下考【见前】摄边城而非据又遂合符【易非所据而据焉蔡谟传昔阶谬恩蒙忝非据傅爕传郡将范津名知人举爕孝廉及津为汉阳与爕交代合符而去乡邦荣之】虔控谢于大钧并修辞于小椟【见前】伏念某至愚不肖多病早衰壮不如人纷两髦之已雪【説文髦发也诗髡彼两髦毛传髦者发至睂礼记脱髦注幼时剪发为之至年长垂着两边髦然也宋璟致仕表霜毫在颈雪刺满头杜诗鬓发还应雪满头】老而无子寒百念以成冰【左传小人老而无子知挤于沟壑矣】徒依突兀之万间【杜诗安得广厦千万间大庇天下寒士俱欢顔呜呼何时眼前突兀见此屋吾庐独破受冻死亦足】尚获翺翔于半刺【杜诗半刺已翺翔】夜听紞如之五鼓颇似官蛙【邓攸传攸守吴郡刑政清明后称疾去百姓数千人畱牵攸船不得进攸乃小停夜中发去吴人歌之曰紞如打五鼔鸡鸣天欲曙邓矦挽不畱谢令推不去晋惠帝纪甞在华林园闻虾蟇声谓左右曰此鸣者为官乎为私乎或对曰在官地为官在私地为私】晓闻欵乃之一声便如野鹿【栁诗渔翁夜傍西岩宿晓汲清湘然楚竹烟消日出不见人欵乃一声山水绿山谷云欵乃湖中节歌声音袄霭项氏家説云刘蜕文集有湖中霭乃歌刘言史潇湘诗有闲歌暖乃深峡里元次山有湖南欵乃歌三者皆一事但用字异尔欵夲音哀亦作上声读后人因柳子厚集中有注字云一夲作袄霭遂欲音欵为袄音乃为霭不知彼注自谓别夲作袄霭非谓欵乃当音袄霭也山谷不加深考从而实之是特未见刘蜕刘言史之诗尔庄子上如标枝民如野鹿张借寄紫阁隐者诗野鹿伴茅屋秋猿守栗林】偶挈甁之缺守【左传虽有挈瓶之智守不假器注瓶汲水器也喻小智为人守器犹知不以借人陆机赋患挈瓶之屡空病昌言之难属缾小器也】暂越爼以代庖敢言田里便无于叹愁【俱见前】似觉蛮貊可行其忠信浅有蒲莲深有葭苇【昌黎郓州谿堂诗公作谿堂播播流水浅有蒲莲深有蒹苇公以宾燕其鼔骇骇】小不虺蜮大不鲸鲵【河东武冈铭序我老洎幼由公之仁小不为虺蜮大不为鲸鲵思重事持不迩而逺莫可追已】胡瞻尔庭人固疑其鹑突【诗不狩不猎胡瞻尔庭有悬鹑兮庄子未甞好田而鹑生于突郭璞云鹑鸙之属也】此非子坐自亦愧于象环【史记仲尼弟子传孔子既没弟子思慕有若状似孔子弟子相与共立为师师之如夫子时也他日弟子进问曰昔夫子当行使弟子持雨具已而果雨弟子问曰夫子何以知之夫子曰诗不云乎月离于毕俾滂沱矣昨暮月不宿毕乎他日月宿毕竟不雨商瞿年长无子其母为取室孔子使之齐瞿母请之孔子曰无忧瞿年四十后当有五丈夫子已而果然敢问夫子何以知此有若默然无以应弟子起曰有子避之此非子之座也礼记孔子佩象环五寸而綦组绶注象有文理者也环取可循而无穷疏孔子以象牙为环广五寸以綦组为绶也所以然者失鲁司寇故谦不复佩德佩及事佩示已无德事也佩象环者象牙有文理言已有文章也而为环者示已文教所循环无穷也】幸新尹之鼎来许陈人之屏退【俱见前】竹斋药灶尚堪清风明月之分【少陵寄高使君适岑长史参诗岂异神宅俱兼山水乡竹斋烧药灶花屿读书牀余见前】桂棹兰舟已梦秋水长天之共【楚辞桂棹兮兰枻斵氷兮积雪刘绮庄诗桂楫木兰舟风江竹箭流曾子固诗从此七桥风与月梦魂长到木兰舟王勃滕王阁诗序落霞与孤鹜齐飞秋水共长天一色】满秩虽无于多日庇身尚假于一云【任彦升牋徒生之伦庇身有地杜诗四海八荒同一云】恭惟某官直大以方清和而任天以宁皇同符于孝祖【寕皇谓寕宗孝祖谓孝宗扬防甘泉赋同符三皇马援传同符高祖】帝赉我公济美于越王【尚书夣帝赉予良弼宋史史浩传绍兴三十二年立建王为皇太子浩除起居郎兼太子右庶子孝宗受禅遂以中书舍人迁翰林学士知制诰隆兴元年拜尚书右仆射淳熈初除少保观文殿大学士五年复为右丞相十年请老除太保致仕封魏国公光宗即位进太师绍熈五年薨封防稽郡王寕宗登极赐諡文惠嘉定十四年追封越王】继自今文子文孙宜用汝作霖雨【尚书继自今文子文孙其勿误于庻狱庶慎惟正是乂之】乃立太师太傅眞于我如浮云【宋史史弥逺传宁宗崩推立理宗于是拜太师依前右丞相兼枢密使进封魏国公六辞不拜因乞解机政归田里亟出关帝从之寳庆二年拜少师赐玉带绍定元年上太后尊号拜太傅八辞不拜六年将拜太师三具奏辞乞免出命不许乃拜太师依前右丞相兼枢密使鲁国公又三具奏辞绍定五年上疏乞谢事拜太傅未几拜太师左丞相】竟囘涣汗之扬【易涣九五涣汗其大号涣王居旡咎注处尊履正居防之中散汗大号以荡险阨者也人遇险阨惊怖而劳则汗从体出故以汗喻险阨刘向传言号令如汗汗出而不反者也】可见防谦之确【易谦六四旡不利防谦象曰旡不利防谦不违则也注指防皆谦】邴侯病瘉合从隂德以受封【丙吉传宣帝生数月以皇曾孙坐卫太子事系吉见而怜之择谨厚女徒令保养曾孙望气者言长安狱中有天子气上遣使者无轻重一切皆杀之吉闭门拒使者不纳曾孙病几不全者数焉吉数敇保养乳母加致医药视遇甚有恩惠昌邑王废大臣议所立未定吉奏记光尊立皇曾孙宣帝初即位赐吉爵关内矦吉为人深厚不伐善自曾孙遭遇絶口不道前恩掖庭宫婢则令民夫上书自陈甞有阿保之功辞引使者丙吉知状上亲见问然后知吉有旧恩而终不言上大贤之封吉为博阳矦临当封吉疾病上将使人加绋而封之及其生存也夏矦胜曰臣闻有隂德者必享其乐以及子孙今吉未获报而疾甚非其死疾也后病果瘉】富公年高固有夲朝之故事【富弼传弼请老加拜司空进封韩国公】谅耻匹夫之不获必遂万物以攸宜【王陵传宰相者上佐天子下遂万物之宜】尚念某何足控抟不堪位置鸡壅也豕苓也亦尝累药笼之收【竝见前】防肝乎虫臂乎斯固在化罏之运【杜诗功名造化鑪余见前】其为颂徯防既编摩
　　代林提管【岊】谢五府
　　抱管之文书眞成为米【音角汉天汉元年初酒酤韦昭曰以木渡水曰谓禁民酤独官开置如道路设木为独取利也陶濳传为五斗米折腰杜诗负米晩为身每食脸必】守践更之嵗月有幸及帡幪曲免于震凌【俱见前】川薮密藏于疾汚【左传川泽纳污山薮藏疾注川是流水泽是委水众水所归故总言纳污山有木薮有草毒虫所聚故云藏疾】孰主张是遂济登兹良劳大造之陶钧敢废小夫之竿椟某箕裘有绪笔砚不灵勃窣盘仅脱身于选穽【竝见前】嵚嵜歴落姑策足于县滩【选诗何不防髙足先据要路津余见前】盍求泥轼之荣【黄覇传赐车葢特高一丈别驾主簿车缇油屏泥于轼前以章有德】郤落铜官之冗【铜官主铸钱昔潭州长沙有铜官山楚铸钱处王頥赴建州钱监诗官曹似是锡与铜】聚铁成错未能羡泉府之泉【唐哀帝时魏博罗绍威以牙军之逼召朱全忠殪八千余家其余攻讨悉平全忠畱魏半年供亿所杀牛羊豕近七十万资粮称是所赂遗又近百万比全忠之去蓄积为之一空绍威虽去其偪而魏兵自是衰弱乃悔曰聚六州四十三县铁铸此一错不成也周礼大府玉府内府外府泉府天府职内职金职币皆掌财币之官】餔糟独醒岂善防酒人之酒【渔父众人皆醉何不餔其糟而歠其醴周礼酒正之出日入其成月入其要小宰听之岁终则防唯王及后之饮酒不防以酒式诛赏酒人掌为五齐之酒祭祀则共奉之以役世妇】冐依行缺聊复坐曹【山谷诗我方冻坐酒官曹为公然薪炙氷砚】二亲高年一则以喜而一则以惧三釜微禄时乎为养而时乎为贫谁为元帅之谋载复歩兵之饩【阮籍传籍闻歩兵营人善酿有贮酒三百斛乃求为歩兵校尉遗落世事】岁糜月费不共桂玉之爨炊【韩文月费俸钱嵗靡廪粟战国防苏秦对楚王曰楚国之食贵于玉薪贵于桂谒者难得见如鬼王难得见如天帝今臣食玉炊桂因鬼见帝】冬暖年登未办布荆之包裹【韩文冬暖而儿号寒年丰而妻啼饥南史王诞传荆钗布裙足得成礼范云传江祏求云女婚姻酒酣巾箱中取剪刀与云曰且以为聘云笑受之至祏贵云又因酣曰荆布之家理隔华盛因出剪刀还之李商隐祭外舅文纻衣缟带雅贶或比于侨呉荆钗布裙髙谊每符于梁孟东坡诗森然有六女包里布与荆】有怀觐省屡愿汰归【魏舒传时欲沙汰郎官非其才者罢之舒曰吾即其人也朴被而出】日食太仓之陈亦皆帝力【杜诗日籴太仓五升米汉书太仓之粟陈陈相因高适诗耕耘忘帝力杜诗汝等岂知防帝力】人言长安之乐岂为我曹【桓谭新论人闻长安乐出门向西笑人知肉味美即对屠门而嚼】不自意全【见前】遂得善罢伏遇某官弥纶天縡【扬雄赋上天之縡杳旭卉兮注縡音载事也新唐书杜黄裳传赞皆足穆天縡经国体】涵养人材椳闑扂楔各得宜与其进也【见前】风雨霜露无非教栽者培之【礼记天有四时春秋冬夏风雨霜露无非教也地载神气神气风霆风霆流行庻物露生无非教也】福遂及于容容【汉书白璧不可为容容多后福】考亦书于下下某自非木石亦有肺肠【诗自有肺肠俾民卒狂正义云肺肠五脏之物言之以表其心元氏长庆集忝非木石粗有肺肝】乌获力足为器足施维其时矣伯乐过不睨遇不顾亦有命焉【俱见前】











　　四六标准巻五
　　钦定四库全书
　　四六标准巻六　　　　　宋　李刘　撰
　　通交代
　　代董侍郎【居谊】囘聂制置【子述○聂子述建昌府南城县人绍熈中进士官至吏部侍郎寻以制置出帅西蜀已而致仕归适有盗杀郡守朝廷遣将欲屠城子述单骑至麾下力陈民寃乃止杀其渠魁民頼以安卒諡文定按宋史宁宗嘉定十二年春正月召董居谊诣行在以新利州路安抚使聂子述为四川制置使二月董居谊自利州遁夏四月红巾贼张福入利州聂子述遁杀总领杨九鼎董居谊落职夺三官五月召聂子述诣行在】
　　聮镳北阙不得同父母之邦【韩诗即是聮镳向阙时】分阃西垂兹又托子孙之契【陲是为切本作垂説文逺边也尚书西垂注垂逺外之名左传虔刘我边垂庾亮传吾忧西陲过于歴阳杜诗起予幸斑白因是托子孙童蒙训曰同僚之契交承之分有兄弟之义至其子孙亦世讲之前辈专以此为务今人知之者盖少矣王元之诗古人重交代子孙不相忘】顿足欲舞【文选顿足起舞抗首髙歌东坡诗我闻其来喜欲舞】盥手修辞【盥古玩切説文澡手也左传奉匜沃盥増韵以盆沃洗曰盥】恭惟某官节凛松筠【储光羲诗特逹逾珪璋节操方松筠】识髙蓍蔡【蔡龟名食货志元龟为蔡一曰出蔡因以为名法言樗里子之智也使其知国如知葬则吾以疾为蓍龟韩诗刺史肃蓍蔡】有谋猷则顺于外孰窥省闼之功【尚书尔有嘉谋嘉猷则入告尔后于内尔乃顺之于外汲黯传愿出入禁闼补过拾遗】非仁义不陈于前亲结冕旒之眷【杜诗万国衣冠拜冕旒柳诗天冕垂前旒】兹峻登瀛之歩【唐禇亮传太宗为天防将军寇难旣平于是以杜如晦房龄等十八人命图其像使亮为之赞号十八学士分为三番递宿阁下给珍膳天下倾慕谓之登瀛洲】载驰谕蜀之车【司马相如传乃遣相如责唐蒙等因谕告巴蜀民以非上意】骑火照山红奏功伊迩【韩诗西来骑火照山红夜宿桃林腊月中手把命珪兼相印一时重叠赏元功诗不逺伊迩】雪岭界天白借重方深【雪山在威州西南一百里与乳川白苟岭相连山有九峯上有积雪春夏不消杜诗雪岭界天白锦城曛日黄】伫展壮猷进膺显册某久于蚊负甚矣防穷【俱见前】糠粃在前安得有告新之政【南史傅刿代刘元明为山隂令问元明曰愿以旧政告新令尹】山薮藏疾尚或希议故之恩【左传山薮藏疾正议云山有木薮有草毒虫所聚故云藏疾周礼八议一曰议亲二曰议故三曰议贤四曰议能五曰议功六曰议防七曰议勤八曰议宾】
　　通项运使【寅孙】
　　星临玉垒【李郃传有二使星向益州分野详别见玉垒山在灌县西北二十九里湔水出焉左思赋包玉垒以为宇郭璞江赋玉垒作东别之标杜诗玉垒浮云变古今】冰觧金城【赵充国传驰至金城图上方略又水觧漕下】王人之上诸矦宜复次地官之属【公羊传王人者何微者也曷序乎诸矦之上先王命也周礼地官其属六十】使臣之拜五善乃肯来天府之雄【左传穆叔如晋晋矦享之歌鹿鸣之三三拜韩献子使行人子员问之对曰鹿鸣君所嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜蜀志益州险塞沃野千里天府之土】江汉顿清岷峨增重恭惟某官忠为国许【周札传以身许国死而后已孔稚珪诗本持许国志况复武功彰东坡诗许国心犹在匡时术已虚】学富家传圣门服七岁之师【新序齐有闾丘卭年十八道遮宣王愿仕宣王曰子年尚稚未有咫角骖驹而能服重致逺者也对曰不然昔者颛顼行年十二而治天下秦项橐七岁为圣人师由此观之卭不肖耳年不稚矣战国防文信矦使张唐相燕弗肯行少庶子甘罗请行之文信矦叱去甘罗曰夫项橐生七岁为孔子师今臣生十二岁于兹矣君其试臣奚遽言叱】兵法擅万人之敌【项籍传书足记姓名而已劒一人敌不足学学万人敌耳】矧在鲤趋之日已闻禽拜之风【公羊传封鲁公为周公也周公拜乎前鲁公拜乎后】笔锋万马之交奔【鲍照诗五説穷舌端五车摧笔锋】才刃千牛之立觧【见前】亷而不刿出幕府之十年【刿音媿説文利伤也礼记君子比徳于玉亷而不刿义也杜诗十年出幕府】直哉惟清典容台之三礼【尚书夙夜惟寅直哉惟清淮南子夏桀之时容台振而掩覆注行礼容之台类要太常曰容台尚书典朕三礼】出登郡冣【魏顔斐字文林治为雍州十郡之最】入庀郎闱【庀普弭切治也又具也左传官庀其司】旋为一节之趋【见前】尽司六路之饷生财有道立武足兵【诗序有常徳以立武事】爰趣觐于严宸谓亟登于禁甬【韩诗龙旂垂天卫云韶凝禁甬】师旅因之饥馑天顾在西【蜀志呉使张温来聘温问秦宓曰天有头乎曰有之曰在何方宓曰诗云乃眷西顾以此推之头在西方寇恂传髙祖任萧何于闗中无复西顾之忧】礼乐逺而光华水焉得北【杜诗愁边有江水焉得北之朝】爰进木天之直【梦溪笔谈内诸司舍屋唯秘阁最宏壮阁下穹窿髙敞相传谓之木天】重寻蓬雪之游【杜诗欲夺蓬婆雪外城】歴井扪参昔既依莲于緑水【见前】张箕舒翼今将转粟于青天【张衡东京赋鹅鹳鱼丽箕张翼舒王济注鹅与鹳皆阵名鱼丽阵势箕张翼舒亦阵之名杜诗转粟上青天】宁须漕軵之淹【軵音冗説文反推车令有防付也一曰轻车也淮南子軵车而饷冯奉世传再三发軵】既报赋舆之总【左传羣臣率赋舆为鲁衞请注兵车也】月升金掌【杜诗卿月升金掌王春度玉墀】天近玉京【玉京山在成都府资县西南五十里峭崄壁立挿天连云俨然在目上有观曰太霄山谷诗注玉京山在香罏峯下落星寺僧开轩对之】某一介无他八年于外何幸故人之至可容老我之归【王荆公诗老我孤主恩结草以为期陈后山诗老我何所懐】糠粃扬前愧无补庚癸之诺【见前】樵苏爨后知可饱戊巳之营【韩信传千里餽粮士有饥色樵苏后爨师不宿饱师古曰樵取薪也苏取草也诗樵彼桑薪余见前】愿及戍亟戒行李【韩文宵则沭浴戒行李】遣信使谢蜀道已腾父老之驩【司马相如传遣信使晓谕百姓师古曰诚信之人以为使也】与将军皆楚人亦有子孙之托【季布传曹丘生至揖布曰仆与足下皆楚人使仆游扬足下名于天下顾不羙乎杜诗起予幸班白因是托子孙】其为欣幸罔既编摩
　　通眉州赵开国【希濬】
　　鲁卫兄弟之政班固后于先茅【汉书冯立与兄野王相代为太守歌之曰大冯君小冯君兄弟继踵相因循聪明贤知惠吏民政如鲁卫徳化均周公康叔犹二君班次也左传使鲁为之班后郑言使鲁序其次第鲁人以郑伯爵使居后余见前】召杜父母之歌扬更慙于前粃【召信臣传百姓亲爱号之曰召父杜诗传时人方于召信臣故南阳为之语曰前有召父后有杜母余见前】肃迎千骑【汉书东方千骑长人古辞陌上桑东方千余骑夫壻居上头隋卢思道日出东南隅行会待东方骑遥居最上头徐伯阳诗欲识东方千骑归蔼蔼日暮风尘起张孝祥诗千骑东方白玉镳】敬遣防鱼恭惟某官卓尔不羣飘然无敌【并见前】更生寳苑蕴金渊玉海之竒【刘向传向本名更生通材能属文辞淮南有枕中鸿宝苑秘书更生得之防而读诵刘峻广絶交论舒向金玉渊海卿云黼黻河汉梁书朱异传异字彦和有诏求异能之士明山宾表荐异曰窃见钱塘朱异器宇宏深神表峯峻金山万丈縁陟未登玉海千寻窥映不测】长吉锦囊挟阵马风樯之逸【新唐书文艺传李贺字长吉系出郑王后七岁能文章每骑弱马从小奚奴背古锦囊遇所得书投囊中母探囊中见所书多怒曰是儿呕出心乃已耳杜牧之李贺集序云烟联绵不足为其态也水之迢迢不足为其情也春之盎盎不足为其和也秋之明洁不足为其清也风樯阵马不足为其勇也瓦棺篆鼎不足为其古也时花美女不足为其色也荒国侈殿梗莽丘陇不足为其怨恨悲愁也鲸呿鼇掷牛鬼蛇神不足为其虚荒诞幻也】三峡洊依于緑水【水经注三峡谓广溪峡巫峡西陵峡】连镳决胜于赤云【韩诗城上赤云呈胜气又即是连镳向阙时】寰内五等之侯洊敭已遍【寰説文王者封畿内县也谷梁传寰内诸矦非有天子之命不得出会诸矦疏寰内者三都在中诸矦四面绕之故曰寰内寰音县古县字一音环礼记王者之制禄爵公侯伯子男凡五等注独以矦为名而称诸矦者举中而言又尔雅矦为君故以矦言之】腰间六国之印涤濯方新【苏秦传使我有雒阳负郭田二顷岂能佩六国相印乎唐百官志三日洗印视其刓缺】今得蟇頥【蟇頥山在州城东七里自象耳山连峯壁立西瞰玻瓈江五十余里至此磅礴蹲踞形类蟇頥故名宋陆务观诗玻瓈江上栁如丝行乐家家要及时只怪今朝空巷出使君人日宴蟇頥张逺宵诗水突蟇頥滩穿龙】大似鸡肋【见前】然四蜀衣冠之郡宜烦礼乐之英【巴蜀黔汉为四蜀唐通义志士以名节相尚东汉时多死节光武嘉之曰士大夫之郡也】在三苏翰墨之塲宜着文章之守【杜诗徃者十四五出游翰墨塲栁诗足逸诗书囿锋摇翰墨塲六一居士词文章太守挥毫万斛一饮千钟】尚念黎侯之晩赋【东坡眉山逺景楼记太守黎矦希声先君子之友人也作逺景楼吾州之人求文以为记轼将归老故丘布衣幅巾从邦君于其上酒酣乐作援笔而赋之以颂黎侯之遗爱尚未晩也】无为叔度之暮来【见前】千里之驹原隰每懐于靡及【刘徳传徳字路叔少修黄老术有智略少时数言事召见甘泉宫武帝谓之千里驹师古曰言若骏马可致千里也年齿防少故谓之驹按千里驹数见史传难以悉举姑列其目刘徳之外魏曹休晋傅咸刘曜符朗宋张敏梁萧映王规刘杳王茂任昉齐丘仲孚袁昂北魏李孝伯袁曜北齐冯翊王润崔昂元文选后周杜杲隋张干威唐李暠成王千里诗皇皇者华于彼原隰駪駪征夫每懐靡及注征夫谓使臣駪駪多貌使臣之行必有上介众介既受君命当速行毎人懐其私相稽留则于事将无所及】九罭之鳟朝廷何患其不知【鳟音樽诗九罭之鱼鳟鲂我觏之子衮衣绣裳注緵罟谓之九罭孙炎曰九罭谓鱼之所入有九囊也鳟才损反郭璞云似鯶子赤眼者江东人呼鲂鱼为鳊疏鳟鲂是大鱼处九罭之小网非其宜以兴周公是圣人处东方之小邑亦非其宜诗序九罭羙周公也周大夫刺朝廷之不知也魏相传朝廷已深知弱翁治行方且大用矣】某夙托门朋更连隣防岂料托子孙之契又将合郡国之符【俱见前】绨袍恋恋愿见故人【范雎传以绨袍恋恋有故人之意索隐曰绨厚缯也音啼葢今之絁也】歩屧村村久夸新尹【杜诗歩屧随春风村村自花栁田翁逼社日邀我甞新酒酒酣夸新尹蓄眼未见有】恐鞭其后俾营斜谷之木牛【庄子善养生者若牧羊然视其后者而鞭之蜀志建兴九年出军围祁山始以木牛运十二年由斜谷出始以流马运】幸疾其驱式慰并州之竹马【韩文无疾其驱天子有诏郭伋传伋前并州素结恩徳始至行部至河西羙稷有童儿数百各骑竹马道次迎拜伋问儿曹何自逺来对曰闻使君到喜故来奉迎伋辞谢之】其为忻幸罔旣敷宣通徐架阁【天麟○宋四朝史何执中传执中为吏部尚书以四选按集吏藏于家以舞文取贿请置架阁库命官莅之以主管尚书某官架阁为名或遇其废则以省郎兼之否则以六部监门兼之徐天麟清江人开禧初进士累官武学博士论对言人主当持心以敬通判惠潭二州权英徳府所至兴学明教有惠政着两汉防要汉兵夲末西汉地理疏山经等书】
　　随冠葢于京华昔焉托契【邹阳传使者冠葢相望杜诗悄悄忆京华又旅食京华春】主文书于几阁今乃为僚【汉刑法志文书盈于几阁典者不能徧覩】偶因越尊俎而代庖人之劳又可封府库以待将军之至【俱见前】不容礼缓敢用书先恭惟某官南州高士之家【徐穉传郭林宗有母忧穉徃吊之置生刍一束于庐前而去众怪不知其故林宗曰此必南州高士徐孺子也】西园先生之子【天麟为徐梦笔商老从子西园先生葢其父也】通介宁从世俗不烦孟徳之疑【魏志徐邈字景山魏国初建为尚书郎时科禁酒而邈私饮校事赵达问以曹事邈曰中圣人太祖甚怒卢钦著书称邈曰或问钦徐公当武帝时人以为通自在凉州及还京师人以为介何也钦曰徃者毛孝先崔季珪等用事贵清素之士皆变易车服以求名高而徐公不改其常故人以为通比来天下奢靡转相效仿而徐公雅尚自若不与俗同故前日之通乃今日之介也】名位岂肯卑微眞符释氏之送【杜陵徐卿二子歌君不见徐卿二子生絶竒感应吉梦相追随孔子释氏亲抱送并是天上麒麟儿吾知徐公百不忧积善衮衮生公矦丈夫生儿有如此二雏者名位岂肯卑微休】蔚然三馆之望【西京杂记平律矦三馆一曰钦贤次曰翘材次曰接士东坡诗三馆曝书防蠧毁注三馆谓昭文集贤史馆总名崇文院也】已在八年之前谁令甲科亦补文学之掌故【匡衡传衡射防甲科不应令儒林传岁课甲科四十人为郎中乙科二十人为太子舍人丙科四十人补文学掌故】聊复庚约即是翰林之主人【扬雄传借翰林以为主人子墨为客卿以风】某偶获交龟【应劭汉官仪云印者因也龟者隂也抱甲负文随时蛰藏以示臣道功成而退卫宏汉旧仪中二千石银印龟纽大经龟緺孔愉传印龟左顾梁陆倕敎谬叨龟组窃愿已祗】眞成附骥【史记伯夷传顔渊虽笃学附骥尾而行益显汉书樊郦传赞方其鼓刀仆御贩缯之时岂自知附骥之尾勒功帝籍庆流子孙哉后汉书隗嚣传苍蝇之飞不过数歩即托骥尾得以絶尘】合而离离而合讵知有聮事之期【史记老子传始秦与周合而离离五百岁而复合】同自异异自同又当广结交之句【卢仝与马异结交歌昨日仝不仝异不异是谓大同而小异今日仝自仝异自异是谓仝不往兮异不至韩诗往年弄笔嘲同异怪辞惊众嘲不已】
　　通魏府判【岠】
　　李膺非昔自应陪泽畔之大夫【南史蜀士李膺有才辩西昌矦藻使至都武帝谓曰今李膺何如昔李膺对曰今胜昔昔事桓灵之主今逢尧舜之君帝嘉其对以为益州别驾详见前屈原渔父屈原既放行吟泽畔顔色憔悴渔父见而问之曰子非三闾大夫与】魏相有孙顾亦补黔中之上佐【新唐书魏徴传徴五世孙謩为宰相议事谠切无所囘畏宣宗甞曰謩名臣孙有祖风朕心惮之】将托交龟之契盍修致鲤之恭【并见前】恭惟某官家夲黄扉【翰苑新书汉丞相金印紫绶黄扉黒幡所以异车服于百辟也】心如白屋【吾丘寿王传由穷巷起白屋师古曰白屋以白茅覆屋也萧望之传致白屋之意师古曰谓白葢之屋以茅覆之贱人所居】风烈挺挺称故国之世臣【新唐书魏謩传謩之议论挺挺有祖风烈诗所谓是以似之者欤】领袖堂堂成外家之宅相【魏舒传少孤为外家甯氏所养甯氏造宅相宅者云当出贵甥外祖母以魏氏甥小而慧意谓应之舒曰当为外家成此宅相为相国参军文帝深器重之每朝会目送之曰魏舒堂堂人之领袖也梁书王规传规子褎七岁能属文外祖袁昻重之谓宾客曰此儿当成吾宅相北史李绘传舅邢晏与绘清谈叹其高逺每叹曰若披云雾如对珠玉宅相之寄良在此矣】闻埙篪之伯仲【见前】皆规矩于高曽【尔雅王父之考为曽祖王父曽祖王父之考为高祖王父晋书周访传赞曰子曰孙重规叠矩】白眉最良【蜀志马良字季常襄阳人兄弟五人并有才名乡里为之谚曰马氏五常白眉最良良眉中有白毛故以称之】黒头必贵【晋书诸葛恢传弱冠知名庾亮甞谓曰明府当为黒头三公王珣传桓温谓之曰王掾当作黒头公北史元彧传崔光见彧谓人曰黒头三公必此人也】顾屈阆风之歩【昆仑山有三角其一正北干星辰之辉曰阆风巅其一正西曰圃台其一正东名昆仑宫皆仙人所居张衡赋似阆风之遐坂杜诗阆风圃与蓬壶中有高堂天下无】来监巫水之州【栁文武冈铭巫水之磻】此地之峻岭崇冈昔罕羣贤之至【王右军兰亭序羣贤毕至少长咸集此地有崇山峻岭茂林修竹】同坐之清风明月近方别驾之添【见前】公胡为乎来哉【李诗嗟尔逺道之人何为乎来哉】民何修而得此但恐傍觚棱之月【西都赋上觚棱而栖金爵觚棱阙角也东坡诗囘首觚棱一梦中又璧月挂罘罳珠星照觚棱】难久淹缇屏之星【黄霸传别驾车缇油屏豫章列士传孔恂字巨卿为别驾别驾车旧有屏星如刺史车刺史因怒欲去之恂曰彻去屏星毁国旧仪别驾可去屏星不可去乃止】不俟突黔【见前】即迎泥紫【汉旧仪天子六玺皆以武都紫泥封之李诗天书降紫泥又衔出紫泥封杜诗亨衢照紫泥】某一寒窃禄再暑负丞【韩文余不负丞而丞负余】北山久笑于惊猿【北山移文蕙帐空兮夜鹤怨山人去兮暁猿惊】南岳忻迎于鸣鳯【杜诗伫鸣南岳鳯】半载之期非逺尺书之贡敢稽愿察来何暮之謡及瓜而代【俱见前】庶几推不去之令接淅而行【邓攸传谢令推不去】
　　通武冈权通判谭知録【良弼】
　　湘滨试吏缀寮寀于元昆【高祖纪及壮试吏注初官曰试吏昆通作晜説文周人谓兄曰昆仪礼疏昆兄也杜诗戮力自元昆韩文受命于元兄】黔鄙转丞附交承于贵介【武冈铭序黔巫东鄙蓝田县丞防壁记再转而为丞兹邑左传王子围寡君之贵介弟也刘伶传贵介公子缙绅处士】既共饮玻瓈之水【东坡诗我家眉山隂与子同一邦相望六十里共饮玻瓈江今按玻瓈江在眉州蟇頥山下即岷江也源出岷山莹若玻瓈因名一名蟇頥津即唐田令孜沈孟昭圗处】又并驰琬琰之山【昌黎陪杜侍御游湘西两寺诗深林高玲珑青山上琬琰】托契良多修辞敢后恭惟某官鲁沂华胄【梁史何昌寓为吏部尚书有闵姓求官者昌寓问是谁后曰闵子骞昌寓笑曰遥遥华胄】虞学高流【礼记有虞氏养国老于上庠注上庠太学也在西郊】所谓杰然摘颔不难于取第【韩诗连年收科第若摘颔下髭】式相好矣因心尤笃于友兄【诗兄及弟矣式相好矣无相犹矣又维此王季因心则友则友其兄注善兄弟曰友】屈从樾防之清【淮南子盥汗交流休樾防则脱然而喜注树如车葢状为樾言多隂也又武王防暍人于樾下而天下懐之感于恩也】良见棣华之厚【诗棠棣之华鄂不韡韡凡今之人莫如兄弟】兹借纠曹之望【纠吉酉切或作糺察也周礼大司徒纠万民】式隆监郡之权【职官分纪阙宗时中丞孙汴上言通判古监郡阙　一州利害全籍论议与近下僚属不同乞今后阙　　移藩鎭不得奏辟通判上曰州郡设通判夲与阙　　判一郡之事知州有不法者得举奏之今既辟阙　　恩地事有不可必不执守卿言极阙　　只得辟签判一员】行矣章交【刘向传章交公车】亟其圭觐【诗以其介圭入觐于王注以其所藏之大圭入行觐礼而见于王】某里闾晩出阀阅早凋昨倚席之不才投闲乃分【后汉书儒林传自安帝覧政薄于艺文愽士倚席不讲朋徒相视怠散樊准传博士倚席不讲儒者竞论浮丽韩文投闲置散乃分之宜】兹题舆之有命佐治何能【唐中宗授李承嘉户部尚书制栢台宪府高膺弄印之荣芝甸神州独着题舆之任中兴会要知成都席益奏州郡置倅所以佐郡守之治入则贰政出则按县】所幸规矩之陈前可容瓦石之在后【孙绰传沙之汰之瓦石在后】友一乡之善旧正頼于告新歌别驾之功今敢希于胜昔【王祥传祥字休徴徐州刺史吕虔檄为别驾委以州事于是冦盗充斥祥讨破之州界清静时人歌之曰海沂之康实頼王祥邦国不空别驾之功余见上条】
　　通李制机【元龙】
　　望太白于岷峨知登上佐【东坡诗西望太白横岷峨注太白鳯翔山也岷峨蜀山也】辞石洪之瀍谷幸托底寮【昌黎送石处士序先生居嵩邙瀍谷之间东坡诗青衫莫厌百僚底山谷诗李侯画隐百僚底又法当憔悴百僚底又从军补掾百僚底】漫期飞逐于冥鸿【法言鸿飞冥冥弋人何簒焉】敢耻弃余之竹马【殷浩传浩少与桓温齐名而每心竞温既以豪杰自许每轻浩浩不知惮也及浩废温语人曰少时吾与浩共骑竹马我弃去浩輙取之故当出我下也】斐裁手笔【南史王俭传手笔典裁为当时所重范晔传手笔差易于文不拘韵故也韩文贬损道徳乃至手笔以问之】敬控心期【杨公笔録宋向桞与顔竣友善竣贵栁贫曰我与士逊心期久矣岂可以势利处之任彦升诗中道遇心期栁诗谁为后来者当与此心期陈后山诗得失妍蚩只自知略容千载有心期王荆公诗心期自与众人殊山谷诗少日心期转谬悠又心期晓月秋霜又心期诚不浅】恭惟某官飞誉隐谹【仇覧传今日太学曵长裾飞名誉者皆主簿后耳卢照隣诗伊人表时彦飞誉满司存谹音横亦作扬雄传隐隐】掞材良实大科异等一翁二季之相望【陈后山赠二苏公诗异人间出骇四方严主陈李司马扬一翁二季对相望竒寳横道骥服箱谁其识者有欧阳大科异等固其常小却盛之白玉堂望平声】钜典雄编三史六经之可亚【诗书乐易礼春秋为六经书诗春秋为三史又史记两汉书为三史】君陈父祖固存世绩【见前】越公儿郎信有家风【新唐书杨礼传礼字履庄素弟之子太宗征辽拜兵部侍郎领歩骑二十四军跳出贼背所向披靡帝壮之谓徐敬宗曰越公儿郎故有家风还拜中书侍郎迁司农卿】满腹精神烛照数计而龟卜【温峤传钱世仪精神满腹韩文若河汱下流而东注若驷马驾轻车就熟路而王良造父为之先后也若烛照数计而龟卜也】撑肠文字日光玉洁而蛟翔【卢仝诗三椀搜枯膓惟有文字五千巻东坡诗撑膓拄腹文字五千巻李汉韩文序诡然而蛟龙翔蔚然而虎鳯跃铿然而韶钧鸣日灮玉洁周情孔思千态万貌卒泽于道徳仁义炳如也】若为碧落之功名【碧落天也李陟诗碧落高高云万里王维诗鳯扆朝碧落又碧落风烟外李白诗歩纲绕碧落】淹此青油之谈笑【韩愈与李正封聨句从军古云乐谈笑青油幕灯明夜观棊月暗秋城柝】辟书荐墨一飞皆可以冲天【六一居士集未干荐祢之墨已弯射羿之弓山谷诗更磨荐祢墨推挽起疲懦淳于髠传此鸟不飞则已一飞冲天不鸣则已一飞惊人】檄笔幙谋三进顾迟于及霤【韩诗檄笔无与让幕谋职其膺左传三进及溜而后视之正义云溜谓檐下水溜之处入门伏而不省起而更进三进而及于君之屋漏言廹于公之前也】谅惟中幄【张良传运筹帷幄中】正借前筹【张良传臣请借前箸以筹之张晏曰求借所食之箸用指画也韩诗兹道诚可尚谁能借前筹】斟酌损益必尽忠言【出师表斟酌损益进尽忠言则攸之祎允之任也】治法征谋抑有主出【韩文方今防聚于垣师环其疆农不耕收财粟殚亡吾所处地归输之涂治法征谋宜有所出】窃闻机筦径即州麾君薄淮阳耶宁更迂朱幡之驾【汲黯传君薄淮阳耶吾今召君矣景帝纪诏曰吏者民之师也车驾衣服宜称令长吏二千石车两朱幡注幡车之蔽也后汉书舆服志二千石皆皂葢朱两幡】谁逾仲卿者会即趋丹掖之班【王章传初章为诸生学长安独与妻居章疾病无被卧牛衣中与妻决涕泣妻呵怒之曰仲卿京师尊贵在朝廷人谁逾仲卿者今疾病困戹不自激卬乃反涕泣何鄙也王僧孺表神梦紫霄心飞丹掖】某无挟而穷不殖以落【见前】上青天而仰胁顷逄三峡之倒流【李诗蜀道难难于上青天又扪参歴井仰胁息杜诗词源倒流三峡水】瞻白日于举头还望九门而郤走【韩诗孟生江海士古貌又古心岂识天子居九重鬰沈沈一门百夫守无籍不可寻迁延乍却走惊恠靡自任举头看白日泣涕下霑巾】偶文翁剖符之再驻【文翁传景帝末为蜀郡守仁爱好教化杜诗得归茅屋赴成都眞为文翁再剖符】许于思弃甲而复来【左传宋城华元为植廵功城者讴曰睅其目皤其腹弃甲而复于思于思弃甲复来于思多须貌】旧政既幸于告新大事又忻于从长【周礼大事则从其长小事则专逹】岂无他人不如同姓后先两托于交承【诗有枤之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉】既见君子庶几有臧早夜一期于规诲【诗未见君子忧心怲怲既见君子庶几有臧韩文敢不敬蚤夜以求从祝规】
　　通呉运干【彬】
　　登畿入幕滥同宾客之联【顔延年诗结绶登王畿余见前】授印合符将托子孙之契【见前】恐以我而为简敢脩辞而立诚恭惟某官学业醇明器资凝逺长卿凌云之气入室何难【司马相如传相如既奏大人赋天子大悦飘飘有淩云气游天地之间意法言如孔氏之门用赋也则贾谊升堂相如入室矣】兴公掷地之声摩空有素【孙绰传甞作天台山赋辞致甚工初成以示友人范荣期云卿试掷地当作金石声也李贺诗殿前作赋声摩空笔补造化天无功】自来归于韶石【韶石山在韶州曲江县北四十里相传舜奏乐于此竒石三十六韶之山多竒而韶石为最防阙又韶石之竒絶者王荆公诗沄沄曲江水天借九秋色楼台飞半空秀气盘韶石东坡诗首参虞舜叹韶石次谒六祖登南华详别见】谓径上于瀛洲【见前】顾烦上界之官【韩诗上界眞人足官府岂如散仙鞭笞鸾鳯终日相追陪】更赞中都之漕【杜氏通典汉兴高皇帝时漕转山东之粟以给中都官岁不过数十万石中都官谓京师之官府】驾轻车就夷路聊养修名【韩文若驷马驾轻车就熟路而王良造父为之先后也离骚老冉冉其将至兮恐修名之不立】入太学招诸生请观近比某不堪索米又复泛莲【俱见前】敢图觧后之间适有交承之好陇西李愽与处者所敬惟贤【韩文送杨支使序愈闻当今藩翰之宾客惟宣州为多贤与之游者二人陇西李愽清河崔羣羣与愽之为人吾知之道不行于主人与之处者非其类虽有享之以季氏之富不一日留也愈未甞至宣州而乐颂其主人之贤者以其取人信之也】河南呉公甞学焉自今以始【贾谊传河南守呉公闻谊秀材召置门下文帝闻呉公治平为天下第一故与李斯同邑而甞学事焉诗自今以始岁其有】
　　通两浙林运干【良显】
　　湖船一笑夙倾觧后之心【薛宣传壹关为乐师古曰壹关谓一为欢笑耳关古笑字】氷幕同僚强附交承之契【韦苏州诗文史台中妙氷壶幕下清】望笋舆而来止【张耳传箯舆前师古曰箯舆者编竹木以为舆北堂书钞云亦云笋舆】饬竿牍以斐然【见前】恭惟某官秀出三山誉腾四海摩空作赋能瘖万马之声【李贺诗殿前作赋声摩空东坡三马赞振鬛长鸣万马皆瘖】发防决科卓踞六鼇之首【法言须以发防决科列子使巨鼇十五举首而戴之又一钓而连六鼇】采鲁芹于泮水【诗思乐泮水薄采其芹鲁矦戾止言观其旂注泮水泮宫之水也芹水菜也言水则采取其芹宫则采取其化】燃楚竹于清湘【栁诗渔翁夜傍西岩宿晓汲清湘燃楚竹】借未为国子之先生亦合入文学之掌故【见前】顾屈清庙之器【新唐书李珏传珏为殿中侍御史宰相韦处厚曰清庙之器岂击搏才乎除礼部员外郎】来赞皇华之灮飘气凌云宁肯久依于緑水举头见日便应直上于青霄【俱见前】某拆袜短材【北梦琐言伪蜀韩昭仕至礼部尚书文思殿大学士粗有文章至于琴棋书算射法悉皆渉猎以此承恩于后主时有朝士李台嘏曰韩八座事艺如拆袜线无一条长时人韪之】滥巾末属【北山移文滥巾北岳】偶然承乏遂供越俎之劳【左传摄官承乏杜诗雅荐非承乏】正尔失眞久抱佩环之愧属闻行李之问道【俱见前】喜至卷书而欲狂【杜诗谩巻诗书喜欲狂】江汉以濯之岂但慰懐贤之渇草木吾味也庶几慰承教之私【左传季武子曰今譬草木寡人在君君之臭味也又譬诸草木吾臭味也臭味言同类也文选臭味风云千载无爽】
　　通潭州刘教授【时可○潭州古三苖国秦汉长沙郡晋置湘州隋置潭州宋属荆湖南路武安军节度湖南安抚转运司治所在焉详别见】
　　祭孙寳之灶既竭吾才【见前】倚仲尼之墙此非子坐【法言倚孔子之墙弦郑卫之声诵韩庄之书余见前】懐哉觧去【诗懐哉懐哉曷月子还归哉注懐安也思乡里处者故曰今亦安不哉安不哉何月我得还归见之哉】贤者鼎来【见前】是虽期会之偶然【贾谊传大臣特以簿书不报期会之间以为大故师古曰言特以簿书期会为急刘昆传偶然耳】强曰交承亦可也恭惟某官学有源夲行无瑕玼【玼音疵玉中石也亦作疵左传予取予求不尔瑕庛韩诗佳句喧众口考官敢瑕玼】自题千佛之姓名宜展三神之歩武【俱见前】居官能大何嫌枳棘之栖【栁文能使所居官大详见前】匪我求蒙思乐藻芹之采【易匪我求童防诗思乐泮水薄采其芹又思乐泮水薄采其藻注藻水草】槃槃潭府【槃盘同韩诗潭潭府中君】荦荦楚材【荦力角切史记天官书此其荦荦大者左传虽楚有材晋实用之孟浩然诗共理分荆国招贤贵楚材】人非生知之其必由学【礼记君子如欲化民成俗其必由学乎】教亦多术矣先致其知道夲诸身士速哉肖【法言速哉七十子之肖仲尼也】舞雩沂水共观夫子之循循发轫天津即继诸公之衮衮【轫音认王逸云止轮木去木动轮而发行天津即析木之津在箕斗之间日月五星于此徃来故谓之津离骚朝发轫于天津兮夕余至乎西极】某强顔越俎【见前】矫首望尘【思赋仰矫首以遥望兮魂惘而无俦余见前】佩有若之环此难久假叱王尊之驭所冀疾驱【俱见前】
　　通善化卢县丞【补之○善化夲汉临湘县地宋析置与长沙俱潭州倚郭县】
　　请隣祭灶不知枳棘之栖【见前】越俎代庖定匪竹松之对【韩文南墙钜竹千挺对树二松日哦其间】懐哉觧去贤者鼎来【俱见前】请从臭味之同【郭璞赠温峤诗人亦有言松竹有林及尔臭味异苔同岑】试论践更之代【见前】恭惟某官胷蟠万巻【山谷诗胷蟠万巻夜灮寒笔倒三江砚滴干又故衣未补新衣绽空蟠胷中书万巻】学综九流【见前】人见千佛之姓名有坐涎者【贾谊新书垂涎相告杜诗道逢麴车口流涎】渠知一第之溷子眞摘颔然【见前】惟其具大受之规模故不辞小官于州县九年考绩再转为丞亟辞禹穴之云烟【史记太史公自序上防稽探禹穴张晏曰禹廵狩至会稽而崩因葬焉上有孔穴民间曰禹入此穴正义曰呉越春秋禹登委宛之山发石乃得金简玉字以水泉之脉山中又有一穴深不见底谓之禹穴杜诗南寻禹穴见李白】来慰湘江之草木守经据古宁肯破崖岸而为文【贡禹传生有伯夷之亷史鱼之直守经据古不阿当世韩文博陵崔斯立种学绩文以蓄其有既噤不得施用则尽析去牙角一蹑故迹破崖岸而为之为之一作为文】腾实飞声会即登瀛洲而入直【见前】某非据而据【系辞非所据而据焉】时行则行顚倒衣裳公岂嫌于李下【诗东方未明顚倒衣裳古诗君子防未然不处嫌疑间田不纳履李下不整冠】簸扬糠粃我眞愧于卢前【新唐书文防传卢照隣骆宾王皆以文章齐名天下称王杨卢骆四杰杨烱甞曰吾愧在卢前耻居王后】幸叱驭而疾驱即裹章而送上【俱见前】子生孙孙生子且强附于交承【列子子又生孙孙又生子】余负丞丞负余姑别容于商防【韩文余不负丞而丞负余汉书扬防古今防克角切説文敲击也博雅扬防都凡也徐曰防之言罩也人谓粗略而举之曰扬防集韵大举也又虚郭切手反复也韩诗圣籍饱商防刘子史通序载削余暇商防史篇】










</div>
    <div class="pagination">
<a href="四六标准_page3.html">上一页</a><a href="四六标准.html">1</a><a href="四六标准_page2.html">2</a><a href="四六标准_page3.html">3</a><span class="current-page">4</span><a href="四六标准_page5.html">5</a><a href="四六标准_page6.html">6</a><a href="四六标准_page7.html">7</a><a href="四六标准_page8.html">8</a><a href="四六标准_page9.html">9</a><span>...</span><a href="四六标准_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
