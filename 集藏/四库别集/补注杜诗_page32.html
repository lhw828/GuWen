<!DOCTYPE html>
<html>
<head>
    <meta charset="UTF-8">
    <title>补注杜诗 - 第 32 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 32 页/共 44 页</h1>
    <div class="content">　　风急天髙猿啸哀【洙曰宋玉云天髙而气清潘安仁劲风凄急】渚清沙白鸟飞回无边落木萧萧下【洙曰江赋寻之无边楚辞洞庭波兮木叶下又风飒飒兮木萧萧】不尽长江衮衮来【洙曰谓不舍昼夜也】万里悲秋常作客【洙曰宋玉悲秋】百年多病独登台【洙曰相如多病卧于茂陵】艰难苦恨繁霜鬓潦倒新亭浊酒杯【洙曰嵇康曰酒一杯潦倒麄疎】
　　九日【广德元年作】
　　补注【鹤曰诗云去年登髙郪县北当是广德元年作】
　　去年登髙郪县北【洙曰东蜀有郪县】今日重在涪江濵【赵曰射洪之江也郑曰寰宇记江龙在县西二百里沈曰蜀有涪州以涪江得名】补注【鹤曰梓州治郪县水经涪江水东南合射江射江在梓州而九域志以涪江合州然公未尝至合州当是指涪水合于射江而言故梓亦有涪城县】苦遭白发不相放羞见黄花无数新世乱郁郁久爲客路难悠悠常傍人酒阑却忆十年事肠断骊山清路尘【洙曰忆明皇太平之时也不敢明指故致意骊山也苍舒曰子美伤时忧愤发爲辞章指陈得失莫不切至而此注谓其不敢明指呜呼谬哉赵曰骊山在临潼县即明皇之华清宫也孙曰骊山明皇游幸之地】
　　秋尽【寳应元年作】
　　补注【鹤曰诗云秋尽东行且未回谓寳应元年秋自梓归迎家再往梓故云茅斋寄在少城隈当是其年作】
　　秋尽东行且未回茅斋寄在少城隈【洙曰蜀之张仪城也赵曰公将往于东蜀矣姑寄草堂于成都也少城城内小城也】补注【鹤曰少城在成都张仪筑李膺记云在大城西故曰少城】篱边老却陶潜菊【洙曰陶潜诗采菊东篱下】江上徒逢袁绍杯【洙曰典畧曰刘松袁绍于河朔三伏之际昼夜饮酒以避一时之暑故河朔间有避暑之饮】雪岭独看西日落【赵曰西山谓之雪岭】劒门犹阻【洙曰一作断】北人来【洙曰言京信尚阻】补注【鹤曰劒川有劒门县是时吐蕃入寇正殷未几陷京师而松维保川亦陷故云】不辞万里长爲客怀抱何时得好开
　　野望【寳应元年作】
　　补注【鹤曰诗云金华山北涪水西仲冬风日始凄凄山与水皆在射洪县又云仲冬当是寳应元年十一月往射洪作同时有往射洪县南途中有作南之通泉县等诗】
　　金华山北【洙曰一作南】涪水西【赵曰金华山涪水皆射洪县也】仲冬风日始凄凄山连越巂蟠三蜀水散巴渝下五溪【郑曰巂悉委切唐韵郡名十州志汉置越巂郡以三蜀洙曰东西两川及梁谓之三蜀田曰左太冲赋注三蜀蜀郡广汉犍爲也洙曰越巂郡名也当南蛮之要李德裕置蜀日置屯以制蛮寇五溪蜀交阯马援征五溪蛮郑曰巴渝二州十州记太清四年武陵王于巴陵置楚州隋改爲渝州】补注【希曰旧史越巂汉郡名武帝置县属郡有越水巂水蜀郡本一汉髙帝置广汉郡武帝又分置犍爲郡故后人并蜀都谓之三蜀通典黔中谓之五溪注谓酉辰巫武沅等溪也】独鹤不知何事舞饥乌似欲向人啼射洪春酒寒仍緑目极伤神谁爲携
　　老病【大厯元年作】
　　补注【鹤曰诗云老病巫山里当是大厯元年防州作盖是年春晚方自云安迁防州今云巫山里则尚在云安也】
　　老病巫山里稽留楚客中药残他日裹花发去年丛夜足霑沙雨春多逆水风合分双赐笔【赵曰汉官仪尚书令汉丞郎月给赤管大笔一双公爲尚书工部郎故感而有是句】犹作一飘蓬【洙曰见前注】


　　补注杜诗巻二十六
　　钦定四库全书
　　补注杜诗巻二十七　　　宋　黄希　原本
　　黄鹤　补注
　　去蜀【新添　广徳二年作】
　　补注【鹤曰诗云五载客蜀郡一年归梓州按公乾元已亥冬至成都距广徳二年为五载而寳应元年秋至广徳元年秋在梓州为一年此当是广徳二年在阆州作时严武未再镇蜀所以欲下潇湘末云安危大臣在谓吐蕃入有子仪诸公可恃也】
　　五载客蜀郡一年归梓州如何闗塞阻转作潇湘游万事已黄髪残生随白鸥安危大臣在何必泪长流
　　放船【新添　永秦元年作】
　　补注【鹤曰诗云收帆下急水又云巳泊城楼底当是永泰元年自忠渝下云安作】
　　收帆下急水巻幔逐回滩江市戎戎暗山云淰淰寒荒林无径入独鸟恠人看已泊城楼底何曽夜色防
　　哭严仆射归榇【永泰元年作】
　　补注【鹤曰严武以永泰元年四月薨公亦离成都游嘉戎渝忠至云安今诗云一哀三峡暮当是其年在渝忠作】
　　素幔随流水归舟返旧京【洙曰旧京故国修可曰卢子谅诗南望旧京路】老亲知【洙曰一作如】宿昔【按新史武卒母哭且曰今而后吾知免为官婢矣赵曰言严公之母尚健如宿昔耳旧注所引非是】部曲异平生【洙曰言部曲有异于存日也宋鲍昭东武吟将军旣即世部曲亦罕存后汉光武纪注大将军营有五部三校尉部下有曲曲有军候一人】补注【希曰李广传广行无部曲行阵师古曰续汉书百官志将军领军皆有部曲大将军营五部部校尉一人部下有曲曲有军候一人】风送蛟龙雨【洙曰见蛟龙得云雨注师曰子美诗云蛟龙得云雨言贤者之得势今云风送蛟龙雨雨被风吹断则蛟龙失势可知】天长骠骑营【洙曰晋齐献王攸迁骠骑将军时当罢营兵士数千人恋攸恩徳不肯去】一哀三峡暮遗后见君情【师曰遗后者谓恩徳遗与后人使人哀思之不忘则君之情可见矣】
　　宴戎州杨使君东楼【永泰元年作】
　　补注【鹤曰唐志戎州本犍为郡与嘉州皆犍为地也公以永泰元年五月去成都之嘉戎此诗云轻红擘荔枝当是其年六月作山谷在戎州有和任道食荔枝诗云六月连山柘枝红又有廖致平送緑荔枝诗云谁能同此絶胜味唯有老杜东楼诗盖本此诗有胜絶惊身老之句也】
　　胜絶惊身老情忘发兴竒座从歌妓宻乐任主人为重碧拈【洙曰一作酤】春酒轻红擘【洙曰一云酌又掌】荔枝【洙曰曺子建七啓云春清缥酒注缥深碧色蜀都赋旁挺龙目侧生荔枝苏曰欧阳文忠公曰酤当作拈李充闽中行云擘荔枝湿轻红酌竹叶艶深緑赵曰旧本作酤春酒非也善本作拈则元稹元日诗羞看稚子先拈酒白乐天歳假诗云歳酒先拈辞不得荔子虽有数种而膜皆带粉红黄鲁直在戎州时王公权家荔子緑廖致平家緑荔枝诗试倾一杯重碧色快擘千颗轻红肌】补注【希曰春字作筒字张君房载歴城北有使君林魏正始中郑公慤于三伏之际率僚避暑于此取大荷叶盛酒以簮刺令与柄屈通茎轮菌如象鼻传翕之名为碧筩歴下皆效之云酒味杂莲气香冷胜于它酎郡国志僰住施夷中多以荔枝为业园植万株树收一万五千斛唐志戎州贡荔枝煎九域志戎州有荔枝圜此故云】楼髙欲愁思横笛未休吹
　　渝州候严六侍御不到先下峡【永泰元年作】
　　补注【鹤曰唐志渝州本汉巴郡永泰元年公去成都经嘉戎至此作】
　　闻道乗騘发【立之曰汉桓典号騘马御史指严侍御也】沙邉待至今不知云雨散【洙曰宋王髙唐赋湫兮如风凄兮如雨风止雨霁云无处所王粲诗风流云散一别如雨师曰云散喻别离也】虚费短长吟【洙曰古诗有长短吟】山带乌蛮阔【洙曰嶲州西有乌白蛮】江连白帝深【洙曰公孙述以永安为白帝城师曰此言阻逺也】船过一柱观【洙曰梁刘孝绰江津寄刘之遴诗经过一柱观出入三休台】留【洙曰一作滞】眼共登临闻髙常侍亡【忠州作鲍曰髙适也本传继广德元年后言召为刑部侍郎左散骑常侍】补注【鹤曰按旧史云适练兵于蜀临吐蕃以牵制之师出无功而松维等州寻为蕃兵所陷以严武代还用为刑部侍郎转散骑常侍永泰元年正月卒今诗云蜀使忽传亡当是其年在成都作梁权道编在忠渝间诗内然是年公至忠渝已是六七月不应适正月卒而今始闻之】
　　归朝不相见蜀使忽传亡虚歴金华省【洙曰班固传王鳯荐班伯召见宴昭殿诵説有法拜为中常侍时上方向学郑寛中张禹朝夕入説尚书论语于金华殿中诏伯受焉注金华殿在未央宫】何殊地下郎【洙曰世説顔回为地下修文郎】致君丹槛折【洙曰见折槛诗注】哭友白云长【苏曰山巨源哭嵇中散曰白云央央我心悲伤挥哭望云云路阻长】独步诗名在【洙曰适有诗名于时赵曰曹子建与杨徳祖书曰昔仲宣独步于汉南田曰南史沈约谓王筠文章之美可谓后来独步】秪令故旧伤
　　宴忠州使君侄宅【永泰元年作】
　　补注【鹤曰诗云出守吾家侄则为杜使君也忠州唐属山南道盖近防州矣永泰元年作】
　　出守吾家侄【洙曰出守守土也刺史也】殊方此日欢自须游阮舍【洙曰晋阮咸与叔父籍为竹林之游居道南诸阮居道北北阮富而南阮贫也师曰既咸比侄子美自比籍乃知叔侄之相得也】不是怕湖滩【洙曰忠州下恶滩也】乐助长歌逸【洙曰作送】杯饶旅思寛昔曽如意舞【赵曰王戎尝以如意起舞师曰如意者乃鐡如意石崇以鐡如意撃破珊瑚树即此】牵率强为看
　　禹庙【永防元年作】
　　补注【鹤曰诗云禹庙空山里秋风落日斜又云早知乘四载防凿控三巴盖防州本巴东郡而忠乃析巴东之临江置又渝州有巴县此诗当是永泰元年秋在渝忠间作】
　　禹庙空山里秋风落日斜【苏曰杨修晩蝉噪秋风饥鸦閙斜日】荒庭垂橘柚古屋画龙蛇【洙曰招防仰观刻桶画龙蛇】补注【希曰楚辞九歌河伯云鱼鳞屋芍龙堂王逸注云河伯所居以鱼鳞盖屋堂以朱画蛟龙之文又天问屈原放述愁悴见楚有先王之庙及公卿祠堂图畵天地山川神灵琦玮遹休息其下俛见图畵呵而问之】云气生虚壁【洙曰一作清虚壁】江声走白沙早知乗四载【洙曰史记河渠书云夏书曰予乗四载十三年三过不入门陆行乘车水行载舟泥行蹈撬山行即桥一作辇】防凿【洙曰一作流落】控三巴【洙曰郭璞江赋巴东之峡夏后防凿赵曰按乐史寰宇记于渝州记云阆白二水东西流山曲如巴字是谓三巴郑曰十道志渝州巴县并巴东西是为三巴】
　　题忠州龙兴寺所居院壁【永泰元年作】
　　补注【鹤曰公以永泰元年秋至忠州寓居于寺故有此作】
　　忠州三峡内【洙曰蜀都赋经三峡之峥嵘注三峡巴东永安县有髙山相对相去可二十丈左右崖甚髙人谓之峡江水过其中】井邑聚云根【赵曰云根言石也张协诗云根临八极】小市常争米孤城早闭门空看过客泪莫覔主人恩【苏曰楚人侵郧郧闭门常早过客子美自称主人指张君上篇有宴忠州张君宅】补注【希曰唐志忠州本临州州有五县而戸止六千七百则并邑聚石萧条可知宜有争米之风主人谓使君侄而苏注云使君是张君一字之误容或有之而诗云出守吾家侄亦有误乎谓之张君殊不考决非东坡之言】淹泊仍愁虎深居頼独园【洙曰金刚经给孤独园】
　　旅夜书懐【永泰元年作】
　　补注【鹤曰诗云名岂文章着官应老病休当是永泰元年去成都舟下渝州时作又云危樯独夜舟】
　　细草微风岸危樯独夜舟【定功曰王仲宣诗独夜不能寐】星垂平野阔月涌大江流【洙曰王仲宣诗大江流日夜】名岂文章着官应老病休飘飘何所似天地【洙曰一作外】一沙鸥
　　别常征君【永泰元年冬作】
　　补注【鹤曰诗云儿扶犹杖策卧病一秋强又迁居防州郭诗云伏枕云安县当是永泰元年冬在云安作故又云寒衣寛防长】
　　儿扶犹杖策卧病一秋强白髪少新洗寒衣寛揔长【苏曰曺子建诗廋觉衣寛长愁知酒浅淡】故人忧见及【革曰见及犹云访及也】此别泪相忘各逐萍流转来书细作行
　　十二月一日三首【永泰元年作】
　　补注【鹤曰公以永泰元年秋至云安而明年春晚迁居于防州城今诗云今朝腊月春意动云安县前江可怜当是在云安作】
　　今朝腊月春意动云安县前江可怜【郑曰十道志云安在防州本汉朐腮县也】一声何处送春鴈百丈谁家上瀬船【苏曰古离别曲百丈牵船上水迟钟防呼挽船索为百丈今舟人皆呼之赵曰百丈者牵船篾】补注【希曰汉书下瀬将军注引伍子胥有下瀬船故反用之又涖涖下瀬　师古曰瀬疾流也一本作上水船】未将梅蘂惊愁眼更取椒花媚逺天明光起草人所羡【郑曰长安志明光殿在东内】肺病几时朝日邉【洙曰汉王商借明光殿起草作制诰也相如病肺多渇遂卧疾于茂陵赵曰晋明帝云只闻人自长安来不闻人自日邉来其后人遂以日邉为帝都】
　　寒轻市上山烟碧日满楼前江雾黄负盐出井此溪女补注【鹤曰唐志奉节县有永安井而九域志谓大昌县有泉盐井今云负盐出井此溪女则云安亦有之何史第云云安有盐官】打皷发船何郡郎新亭举目风景切茂陵著书消渇长【赵曰晋王导传洛京倾覆中州士人避乱江左每至暇日邀出新亭饮宴周顗中坐而叹曰风景不殊举目有江山之异皆相视流涕惟导愀然变色曰当共戮力尅复神州何至相对作楚囚泣耶众收泪而谢茂陵著书乃相如事】春花不愁不烂熳楚客唯聴棹相将即看鷰子入山扉岂有黄莺歴翠微短短桃花临水岸轻轻桞絮防人衣【苏曰张防华游园有桞絮防衣谓后主何能防人衣主曰轻薄物诚卿意也赵曰十二月一日作诗而有燕子桃花之类何也此义在末句所谓他日一杯难强进者也此盖逆道其事耳】春来凖拟开懐乆老去亲知见面稀他日一杯难强进重嗟筋力故山违
　　又雪【永泰元年冬作】
　　补注【鹤曰题云又雪而诗又云南雪不到地峡深豺虎骄当是永泰元年冬作若曰大歴元年则史书是冬无雪豺虎指崔旰军】
　　南雪不到地【洙曰风土记云南方无雪】青崖霑未消微微向日薄脉脉去人遥冬热鸳鸯病峡深豺虎骄愁邉有江水焉得北之朝【赵曰言当愁之际观江水止是朝东安得折入北朝我乘之以归长安而朝上乎】
　　奉汉中王手札【永泰元年作】
　　补注【鹤曰诗云剖符来蜀道归盖取荆门当是王贬蓬州刺史以路梗不得归京今将出峡作书报公而公复以此诗诗又云主人防上客避暑得名园淹泊俱崖口东西异石根当是王在归州为太守防度夏而公在云安也故诗又云悲秋宋玉宅失路武陵原当是永泰元年】
　　国有乾坤大王今叔父尊【洙曰王让皇弟之子代宗之叔父也】剖符来蜀道归盖取荆门【洙曰夷陵有荆门山其状如阙然赵曰谓之取者取道之取也】峡险通舟过江长注海奔主人留上客避暑得名园【赵曰主人指为郡者】前后缄书报分明馔玉恩补注【希曰左思吴都赋云矜其宴居则朱服玉馔古诗馔玉待钟鸣唐骆賔王谓盛馔曰炊金馔玉】天云浮絶壁风竹在华轩【赵曰言名园中如此】已觉良宵永何看骇浪翻【洙曰海赋惊浪雷奔骇水迸集赵曰言秋水梢定不复见骇浪】入期朱邸雪【洙曰唐制诸侯各置邸京师故有邸吏朱邸言邸有朱戸以冬为入期故言雪】朝旁紫微垣【洙曰晋志紫宫垣一曰紫微大帝之坐天子之所居也】枚乘文章老【洙曰西京杂记枚乗文章敏疾赵曰梁孝王时枚乗在诸文士之间年最高】河间礼乐存【洙曰汉景帝时河间献王徳武帝时来朝献雅乐对三雍宫又立博士修礼乐被服儒术】悲秋宋玉宅【洙曰哀江南赋诛茅宋玉之宅赵曰宋玉宅在归州】失路武陵源【洙曰见如逢武陵路诗注】淹薄俱崖口东西异石根夷音迷咫尺【洙曰楚俗语多夷音】物傍【洙曰一作倚】黄昏【洙曰芜城赋木魅山昏见晨趍】犬马诚为恋【洙曰曹子建表不胜犬马恋主之情史记丞相翟青曰不胜犬马之心赵曰公又言其有懐君之心】臣狐狸不足论【洙曰张纲传豺狼当路安问狐狸】从容草奏罢宿昔奉清罇
　　赠崔十三评事公辅
　　补注【鹤曰诗曰舅氏多人物则评事乃公之舅何以不如他诗云十三舅当有脱字诗又云且有元戎命入幕诸彦集教练羽林儿当是崔为羽林军帅属官梁权道编在永泰元年云安诗内然诗云去帆随则非云安作】
　　飘飘西极马【洙曰汉郊祠歌云天马来西极】来自渥洼池【赵曰言崔公有天马之妙而所从来之逺也汉郊祠歌曰马生渥洼水中】飒飁定【洙曰一作寒】山桂【师曰定山当作邓山邓林有桂西极马邓山桂比崔公之才】低徊风雨枝【赵曰选诗桂枝生自直不宜低徊今桂所以低徊者风雨之故也以譬崔评事之美材而困于邉徼之小官彦辅曰飁音习唐韵云飒飁大风也】我闻龙正直道屈尔何为【赵曰如龙之直而怪其屈在僚属】且有元戎命【沐曰屈道而起谓有元戎之命】悲歌识者知【赵曰元戎节度使也】官聨辞冗长【洙曰文赋固无取乎冗长郑曰长直亮切多也师曰时王思礼为帅表请崔为幕职故云云冗长不急之务也】行路洗欹危【洙曰当阙公正之路】脱劔主人赠【赵曰主人指元戎也伍子胥觧劔赠渔父】去帆春色随隂沉鐡鳯阙【洙曰陆佐公石阙铭苍龙武之制铜爵鐡鳯之工】教练羽林儿【洙曰宣帝纪羽林孤儿注天有羽林星林谕若林木之盛羽有羽翼撃之意故以名武官焉百官表取从军死事者之子养羽林官教以五兵号曰羽林孤儿】补注【希曰鐡凤见大云寺赞公房诗注武徳十二年置十三卫同州道为羽林军埀拱元年置左右羽林军翎羽林郎六千人乾元间左右羽林并升同金吾四卫旧史寳应二年甲申六月以前淮西节度使安州刺史王仲升为羽林军大将军知军事仍兼御史大夫寳应二年即广徳元年至是二年未考仲升尚知军事否】天子朝侵早云台仗数移【赵曰言天子多难侵早训兵练卒故所御非一处而数移云台之仗矣】分军应供给百姓日支离【洙曰支离言不亲】黠吏因封巳公才或守雌【洙曰老子知其雄守其雌赵曰封厚也言贪吏乘之以封巳亷吏闵之以柔克也公正美崔公之才守雌柔之道不乘势刻削以期于封已则其才为可尚尔】燕王买骏骨【洙曰燕昭王以金帛市骏骨人知好骏马不逺千里而来】渭老得熊罴【洙曰见田猎旧非熊注】活国名公在补注【希曰文选孙楚与孙皓书曰爱民活国俗本多作治国非是南史王广之子珍国为南谯太守髙帝手勑云爱人活国甚副吾意】拜坛羣防疑冰壶动瑶碧【洙曰鲍昭清如玉壶冰】野水失蛟螭【黄曰谓防贼将就擒也】入幕诸彦集【洙曰别赋舍金闺之诸彦】渇贤髙选宜骞腾坐可致九万起于斯【赵曰方当渇贤而崔君宜应髙选必能骞腾如鹏飞之九万里矣黄曰言崔奋迅自此始】复进出矛防昭然开鼎彛【洙曰铭功鼎彛】防看之子贵叹及老夫衰岂但江曽决【洙曰孟子若决江河】还思雾一披【洙曰卫瓘见乐广曰若披云雾覩青天】暗尘生古镜拂匣照西施舅氏多人物【孙曰崔乃子美之舅氏其人物为世所重多重也】无慙困翮垂
　　长江二首【永泰元年作】
　　补注【鹤曰诗云众水防涪万瞿塘争一门朝宗人共挹盗贼尔谁尊按瞿塘在防州东一里而云安在州西百三十里盗贼指崔旰则是永泰元年作是时公在云安云安与万州为邻故使君一滩占两境观此诗朝宗人共挹万国奉君心之句殆心乎爱君虽见水而不忘也】
　　众水防涪万【洙曰涪万峡中二郡名】瞿塘争一门【洙曰瞿塘为三峡之门】朝宗人共挹【禹贡江汉朝宗于海】盗贼尔谁尊【赵曰人以其朝宗所共挹取若盗贼者敢犯顺为不义将欲使谁尊尔乎】孤石隠如马髙萝垂饮猿【师曰巴东有灔滪石髙二十许丈及秋至则才如马猿缘萝垂而饮水】归心异波浪何事即飞飜【赵曰言波浪飞飜而流去归心飞飜不得徃所以为异】
　　浩浩终不息乃知东极临【洙曰一作深赵曰言水之必东】众流归海意万国奉君心色借潇湘阔【赵曰潇湘在潭州】声驱灔滪深【一作沉】未辞添雾【赵曰江海不譲众流以为大虽雾雨之微亦可添益其流】接上遇衣襟
　　哭台州郑司戸苏少监【广徳二年秋作】
　　补注【鹤曰苏郑同是广徳二年死详见八哀诗注考此诗有俗依绵谷异客对雪山孤疟疠飱巴水疮痍老蜀都盖广徳元年公在绵梓阆二年以严武镇蜀再归成都依之故云此诗当是广徳二年秋作】
　　故旧谁怜我平生郑与苏存亡不重见防乱独前途豪俊何人在文章扫地无羁游万里阔凶问一年俱白日中原上清秋大海隅夜台当北斗泉路着东吴得罪台州去时危弃硕儒移官蓬閤后谷贵殁潜夫补注【鹤曰广徳二年自秋及冬米斗千钱而二公死详见八哀苏公诗下】流恸嗟何及衘寃有是夫道消诗发兴心息酒为徒许与才虽薄追随迹未拘班扬名甚盛嵇阮逸相须防取君臣合寕诠品命殊贤良不必展廊庙偶然趋胜决风尘际功安造化罏补注【希曰庄子以天地为大罏造化为大冶】从容询旧学惨淡閟隂符摆落嫌疑乆哀伤志力输俗依绵谷异客对雪山孤童稚思诸子交朋列友于情乖清酒送望絶抚坟呼虐痢餐巴水疮痍老蜀都飘零迷哭处天地日榛芜
　　承闻故房相公灵衬自阆州启殡归葬东都有作二首【楷曰房琯字次律河南人　永泰元年作】
　　补注【鹤曰房以广徳元年死扵阆州而权瘗于彼二年春晩公有诗别其墓今诗云孤防乆客间则此诗作扵永泰元年是时公在云安故诗云逺闻又云风尘终不解盖指其年吐蕃廻纥党项羗军冦邉】
　　逺闻房太守归葬陆浑山【洙曰伊落间有陆浑山昔辛有适伊川见被髪而祭者言此地当夷后为陆浑之戎所有山因而得名郑曰十道志山在洛阳赵曰旧本作太守非善本作太尉盖琯谪汉州刺史召拜刑部尚书道病卒赠太尉不应呼之为太守也】补注【鹤曰太守作太尉是此诗前公已有别房太尉墓诗不应今反称太守若上以汉州太守死则诗又不应言安石竟崇班唐志河南府本洛州有陆浑山按旧史琯又河南人与东平吕向扵陆浑伊阳山中读书广徳元年八月四日卒于阆州僧舍而公有祭文乃是其年九月二十三日末云何当旅榇得出江云盖当时权瘗于寺亦有墓故公又有别太尉墓诗此诗又云他日嘉陵泪仍霑楚水还嘉陵江在果州果与梓阆为邻楚水防已下之江也】一德兴王后【洙曰同徳以兴王业也伊尹咸有一徳】孤防乆客间孔明多故事【洙曰蜀志陈寿上言奏故蜀丞相诸葛亮故事扶危国负阻不賔徳泽被无疆自古以来未之有伦也】安石竟崇班【洙曰谢安薨帝三日临于朝堂赐东园袐器朝服赠太傅谥曰文静诏府中备凶仪及葬加殊礼依大司马亘温故事师曰孔明多故事喻房公奏议可为朝廷典故安石竟崇班喻房公死后竟追赐褒崇之也加移县属阆州】他日嘉陵泪【郑曰嘉陵江名】仍霑楚水还
　　丹旐飞飞日【洙曰丹旐铭旌也寡妇赋龙轜俨以星驾飞旐翩以启路】初传发阆州风尘终不解【赵曰时吐蕃未息也】江汉忽同流【师曰风尘终不解言盗贼未息而房公忽与江汉同游故叹惜之】劔动新身匣【赵曰善本作亲身方有义】书归故国楼【苏曰陈惇放归故国载书一千巻归家起楼】尽哀知有处为客恐长休云安九日郑十八携酒陪诸公宴【永泰元年作】
　　补注【鹤曰案公永泰元年初秋至云安故除章诗有焉能待初秋之句今诗题云云安九日当是其年郑十七郑十八兄弟也故后有答郑十七郎一絶意郑是云安人诗云万国皆戎马是年八月仆固懐恩及吐蕃回纥等入防】
　　寒花开已尽菊蘂独盈枝旧摘人频异轻香酒暂随地偏初衣裌【洙曰陶潜身逺地自偏秋兴赋御裌衣】山拥更登危【沫曰风俗记九日登髙以灾厄】万国皆戎马酣歌泪欲垂
　　答郑十七郎一絶【大厯元年作】
　　补注【鹤曰诗云把文惊小陆即指其弟郑十八也诗又云花残步屐迟当是大厯元年春作公是年春晩方迁防】
　　雨后过畦润花残步屐迟【苏曰曹植花残惜春步屐自迟】把文惊小陆【洙曰小陆陆云苏曰王融见张充文曰子文章如小陆小陆瘐而散】好客见当时【洙曰当时郑庄也】
　　将晓二首【永泰元年作】
　　补注【鹤曰梁权道编在大厯元年云安诗内然诗云寒沙防薄雾落月去清波非春月所言当是永泰元年冬作】
　　石城除撃柝鐡锁欲开闗鼓角悲荒塞星河落晓山【赵曰撃柝以言警夜静则除之】补注【希曰重门撃柝抱闗撃柝固不待注而古乐府木兰女诗云朔气传金柝寒光照鐡衣则柝亦有金为者防州有石城乃地名晓一本作曙】巴人常小梗【洙曰谓段子璋反也】蜀使动无还【赵曰吐蕃未息所以蜀使輙无还】垂老孤帆色飘飘犯百蛮补注【鹤曰岂专指段子璋而言谓上元元年劔南东川节度兵马使段子璋反伏诛乾元元年劔南西川兵马使徐知道反伏诛永泰元年劔南西山兵马使崔旰反杀成都节度使郭英乂乂曰动无还若赵云吐蕃未息蜀使无还殊不相闗飘飘一本作飘飖】
　　军吏回官烛舟人自楚歌【洙曰项籍传闻军中皆楚歌】补注【希曰髙帝纪四面皆楚歌师古曰为楚人之歌犹言吴歈越吟耳】寒沙防薄雾落月去清波壮惜身名晩衰慙应接多归朝日簪笏筋力定如何补注【南史沈庆之诗朽老筋力尽徒步归南国】
　　懐锦水居止二首【大厯元年作】
　　补注【鹤曰诗云军旅西征僻风尘战伐多当是大厯元年在云安作盖指吐蕃之乱及张献诚柏茂林杨子林共起兵讨崔旰是时蜀中大乱而人心不摇故诗又云犹闻蜀父老不废舜讴歌】
　　军旅西征僻风尘战伐多【赵曰永泰元年仆固懐恩诱吐蕃等防奉西京师大震帝召子仪屯泾阳故曰西征】犹闻蜀父老【洙曰犹一作独司马相如有难蜀父老】不忘舜讴歌【忘无放切洙曰孟子曰讴歌者不讴歌尧之子而讴歌舜】天险终难立【洙曰劔门天设之险也难立无徳不可恃赵曰易曰天险不可升也师曰子美以崔旰乱成都避乱东川然旰虽叛民心未忘唐室虽据劔门之险终难自立】柴门岂重过【郑曰重再也洙曰谓思草堂未可再到】朝朝巫峡水逺逗锦江波【洙曰锦江水与巫峡相通】
　　万里桥南宅百花潭北庄【洙曰浣花草堂在万里桥之南地有百花潭赵曰旧本作桥南非是盖公诗又云万里桥西一草堂百花潭北即沧浪】层轩皆面水【脩可曰宋玉招防髙堂防宇槛层轩】老树饱经霜雪岭界天白锦城曛日黄【洙曰雪岭锦城并见上严中丞诗注】惜哉形胜地回首一茫茫【洙曰张孟阳劔閤铭曰形胜之地匪亲勿居】
　　子规【大厯元年作】
　　补注【鹤曰诗云峡里云安县又云眇眇春风见当是大厯元年作】
　　峡里云安县江楼翼瓦齐两邉山木合终日子规啼【洙曰子规杜防也】眇眇春风见萧萧夜色凄客愁那聴此故作傍人低【赵曰一本作故傍旅人低非是】
　　立春【大厯元年作】
　　补注【鹤曰诗云巫峡寒江那对眼又云此身未知归定处当是大厯元年在云安作】
　　春日春盘细生菜【赵曰齐人月令曰凡立春日食生菜取迎新之意】忽忆两京梅发时【赵曰以纪两京当立春已有菜也】盘出髙门行白玉【赵曰行白玉盘也】补注【鹤曰汲黯传见髙门晋灼曰三辅黄圗未央宫中有髙门殿鲍宣传岂徒欲使臣美食大官重髙门之地哉晋灼亦曰殿名公忆为拾遗时】菜传纎手送青丝【苏曰东晋李鄂立春日命芦菔芹芽为菜盘馈贶江淮人效之古诗云芦菔白玉缕生菜青丝盘】巫峡寒江那对眼杜陵逺客不胜悲【赵曰言巫峡傍江地寒那得此菜对眼宜乎其悲也】此身未知归定处呼儿覔纸一题诗
　　漫成一首【大厯元年作】
　　补注【鹤曰诗云船尾跳鱼拨刺鸣当是大厯元年自云安发船下防州时作】
　　江月去人只数尺【赵曰梁虞骞诗目光移数尺】风灯照夜欲三更沙头宿鹭聨拳静【洙曰一作起赵曰聨拳者相并相续之貎】船尾跳鱼拨【洙曰一作跋】剌鸣【洙曰拨剌跃而有声也梦符曰按张平子赋控飞狐之拨剌弓射嶓冡之封豕】
　　南楚【大厯元年作】
　　补注【鹤曰题云南楚又诗云正月蜂相见当是大厯元年在云安作通典防州春秋鱼国后属楚巫山县乃楚置故云安亦可言楚】
　　南楚青春异暄寒早早分无名江上草随意岭头云正月蜂相见非时鸟共闻杖藜妨跃马【洙曰蔡泽曰吾跃马食肉四十年亦足矣】不是故离羣【苏曰公自言适楚本避地而已非离羣也师曰南地与北异冬反暖春却寒故有春寒料峭之语杖藜贫贱也跃马富贵也子美避地而作扵贫贱非故意离羣乃不得已也】
　　移居防州郭【大厯元年作】
</div>
    <div class="pagination">
<a href="补注杜诗_page31.html">上一页</a><span>...</span><a href="补注杜诗_page27.html">27</a><a href="补注杜诗_page28.html">28</a><a href="补注杜诗_page29.html">29</a><a href="补注杜诗_page30.html">30</a><a href="补注杜诗_page31.html">31</a><span class="current-page">32</span><a href="补注杜诗_page33.html">33</a><a href="补注杜诗_page34.html">34</a><a href="补注杜诗_page35.html">35</a><a href="补注杜诗_page36.html">36</a><a href="补注杜诗_page37.html">37</a><span>...</span><a href="补注杜诗_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
