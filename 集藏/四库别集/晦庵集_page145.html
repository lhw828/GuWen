<!DOCTYPE html>
<html>
 <head>
  <meta charset="utf-8"/>
  <title>
   晦庵集 - 第 145 页/共 166 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晦庵集 - 第 145 页/共 166 页
  </h1>
  <div class="content">
   淳熙乙未嵗予送吕伯恭至信之鹅湖而江西陆子夀及弟子静与刘子澄诸人皆来相与讲其所闻甚乐子夀昆弟于学者少所称许间独为予道余干曹立之之为人且曰立之多得君所为书甚欲一见君与张敬夫也后五年予守南康立之果来目其貌耳其言知其尝从事于为已之学而信子夀昆弟之不予欺也欲留与居而立之有宿诺不果及予受代以去而所请白鹿洞书院赐额有防施行如章郡守呉郡钱侯子言以予之惓惓于是也亟以书来问孰可为师者予因以立之告子言闻之欣然具书礼授使者走余干踵立之之门以请而立之病不能行矣十年二月辛亥竟不起年方三十有七子静以书来相吊具道立之将死其言烱然在道不少异于平日相与深叹息之呜呼吾道之衰久矣比年以来敬夫子夀伯恭皆以盛年相继沦谢而后进之可兾以嗣事于方来者亦多夭没今又失吾立之然则子静与予之相吊也岂徒以游好之私情也哉立之名建其先自金陵来徙家至立之八世矣立之父讳天明始为儒立之幼頴悟日诵数千言少长知自刻厉学古今文皆可观一日得河南程氏书读之始知圣贤之学为有在也则慨然尽弃其所为者而大覃思于诸经歴访当世儒先有能明其道者将就学焉闻张敬夫讲道湖湘欲往见之不能致有告以沙随程氏学古行高者即往从之得其指归既又闻陆氏兄弟独以心之所得者为学其説有非文字言语之所及者则又往受其学久而若有得焉子夀盖深许之而立之未敢以自足也则又寓书以讲于张氏敬夫发书亦喜曰是真可与共学矣然敬夫防没立之竟不得见后至南康乃尽得其遗文以考其为学始终之致于是喟然叹曰吾平生于学无所闻而不究其归者而今而后乃有定论而不疑矣自是穷理益精反躬益切而于朋友讲习之际亦必以其所得者告之盖其书有曰学必贵于知道而道非一闻可悟一超可入也循下学之则加穷理之功由浅而深由近而逺则庶乎其可矣今必先期于一悟而遂至于弃百事以趋之则吾恐未悟之间狼狈已甚又况忽下趋高未有幸而得之者耶此其晚嵗用力之标的程度也今嵗元日知病之不可为矣犹书其牖曰未死之前不可自弃迁善改过自是愈笃死之日起正衣冠危坐如平日语其弟廷曰吾虽甚病而学益进此心莹洁无复纎翳如是而死庶其可以言命矣语讫就枕未安而没呜呼立之虽不幸蚤死不卒其志然所以自树立者至此亦岂他人所及哉立之事亲孝菽水之养驩如也爱其弟甚至与相切磋如严师友姊嫁而卒抚其孤以有成与人交敬而忠苟心所未安虽师説不曲从必反复以归于是而后已其于予规正尤切也视人有急难周之必尽其力虽贫病不计榜其斋曰无妄杜门终日里巷有不识其面者日用间自省小有过差即书之册其讨论经学有得亦悉记之及为他文甚众病中欲举而焚之廷弗忍既没而视诸箧则已亡其半矣乃裒自论定以来所作得十余卷其他犹多可传者顾以立之遗意弗敢出也立之尝娶妇不悦于姑教之不从而去故卒无子至是廷以母命立宗人之子愿为后而葬立之万春乡栗田原先茔之右且以立之遗文数篇及其友成志郎赵君伯域之状不逺数百里来请铭予于立之相得虽晚而知之深望之厚哀其死而屡出涕焉其可以无从乎然立之已葬不及识于圹中乃书其事使以表于墓上又系之曰胡子有言学欲博不欲杂欲约不欲陋信哉如立之者愽而不杂约而不陋使天假之年以尽其力则斯道之传其庶几乎呜呼今短命而死矣岂不可哀也哉是嵗五月乙酉新安朱熹述
　　西山先生李公墓表
　　西山先生李公者山先生杨文靖公之门人也山既受学于河南程氏归以其説教授东南一时学者翕然趋之而山毎告之曰唐虞以前载籍未具而当是之时圣贤若彼其多也晚周以来下歴秦汉以迄于今文字之多至不可以数计然旷千百年欲求一人如顔曾者而不可得则是道之所以传固不在于文字而古之圣贤所以为圣贤者其用心必有在矣及李公请见于余杭则其告之亦曰学者当知古人之学何所用心学之将以何用若曰孔门之学仁而已则何为而谓之仁若曰仁人心也则何者而谓之人心耶李公受言退求其説以进愈投而愈不合于是独取论语孟子之书而伏读之蚤夜不懈十有八年然后涣然若有得也山盖深许之而公之语学者亦曰学者于经读之又读而于其无味之处益致思焉至于羣疑并兴寝食不置然后始当骤进耳山既没后进多从之逰后举遗逸召对卒官福建路安抚司主管机宜文字而葬其乡邵武军光泽县东黄岭之原学者共追号为西山先生云公讳郁字光祖元祐党人朝散郎深之子母安仁县君陈氏赠谏议大夫陈忠肃公之女兄也公幼不好弄坐立必庄少长学于舅氏陈公器之逾冠乃见山而请业焉山一见竒之即妻以女既而以朝散公遗命出为叔父将仕郎庭之后中间游大学被乡荐皆不第绍兴初天子慨然有志中兴大业思得山林遗逸魁杰非常之材而用之防遣御史朱异行郡国诏俾搜访以闻异闻公名使还以对召对便殿所陈皆当世大务上为改容倾聴请退而留者再诏以为右迪功郎防除详定一司勑令所删定官未久以忧去用进书恩特改承务郎及免丧防秦丞相桧已用事公自度不能俯仰禄仕遂筑室邑之西北往来读书其间家益穷空人有不堪其忧者公独旷然不以为意然当世贤士大夫益高仰之迁官者多引以自代久之起家佐闽帅幕府人谓非公所宜处而公不辞既至人谓公且不屑为而公治文书惟谨日访民情戚休利病以告其长而罢行之一日帅用小人言欲毁民居数十为列肆酤酒以牟利公白其非便帅不乐颇见色词公即移病告老帅悟惭谢公为强起二十年七月壬辰竟以疾卒年六十有五矣公天资粹美而涵养有方其事上恭而有礼其御下严而有恩平居未尝有惰容诲人终日无倦色自奉甚约而事亲极其厚于所后尤兢兢致孝服丧毁瘠如礼治丧必诚信至竭其赀不吝兄阶官杭州骂贼死公事寡嫂如母教孤侄遣遗女皆如己子其于世务人情官政文法下至行阵农圃之事靡不究知然竟不及用于世以没识者恨之所著书有易传参同契论孟遗秉及平生遗文合数十卷藏于家夫人杨氏山先生第三女有贤行通经史大意平居诲饬子孙整齐内外皆中礼法后公十六年卒子揆成务郎陈公志于将仕之墓所谓延孙者也晚以徳夀庆恩补官而卒女适同郡上官墨卿孙男闲阐防阛女适某人闲于是以迪功郎为全州州学教授始将伐石以铭其墓而来请文以识焉呜呼圣贤逺矣然其所以立言垂训开示后学其亦可谓至哉顾自秦汉以来道学不传儒者不知反已潜心而一以记览诵説为事是以有道君子深以为忧然亦未尝遂以束书不读坐谈空妙为可以徼幸于有闻也若山之所以教与西山之所以学其亦足以观矣予是以着之而并记其行事后之君子尚有考也淳熙十有二年秋八月乙夘具位朱熹述
　　太孺人邵氏墓表
　　金华时镐既奉其母夫人邵氏之柩祔于循理乡九里原先府君之墓使其子源以永嘉叶适所为行述及别记事实各一通来告曰先人之丧先师东莱夫子幸与之铭而吾子书之矣今又以不孝罹大祸间虽幸毕藏事惟是幽堂之刻所以垂永久者未有所属敢介前惠重拜以请予时病卧田间起受其书读之曰夫人婺州金华县人曾祖琼祖悦父之才嫁其县清江时君汝翼时君世昌乐而魁尨沈厚方腊之乱冦燔畧空君一一自建置尽绍其前人夫人能左右以敏无荒事焉家既成时君遂用法度严内外文学训子孙立信务与称重乡闾夫人又能奉承以恪无逸志时氏族良家巨子孙竞于文科举上其名人皆尊爱时君以及夫人时君没夫人亦将老矣具呼家人与为条约亲冩刻之屏使合居有礼缀食无专以不忘时君之法清江东南畦户数百临水而茇舍时潦出其上民往往栖木自救有浮去者夫人始命舟糗饭拯之嵗以为常豫蓄棺告疫死者以敛人懐其惠晚遭太上皇帝皇后庆夀恩得封太孺人加赐冠帔淳熙十年七月庚寅卒年七十有一三子镐锜錝二女适刘晏陈褒孙□源淇演溱灋防潭澡湂孙女其二适陈之望汪叔贻余尚幼曾孙榘防杲女庄葍盖叶君所叙云尔其于夫人始终之际详矣而别记手书条约之词一曰子孙谨守家法毋得违悖二曰晨兴鸣板长幼诣影堂早参次会中堂叙揖三曰男女出入财货出纳仆妾増减必禀家长四曰凡为子妇毋得蓄私财五曰女仆无故不许出中门苍头毋得辄升堂室入庖厨则予于是有以知夫人之所以教者得齐家之要至其又谓夫人天性俭质不狥华靡服御有常未尝追逐时好有所变易嵗时奉祭甚谨尝以冬享割肉手寒刀坠诸妇请代而弗许也母何晚得末疾归省辄惓惓不忍去比卒年几六十矣犹蔬食以终丧女兄孀居贫病防视周悉遇其子弟恩意有加时君笃于教子一时髦俊多客其门夫人日饬馔具必躬临之虽勤剧无惓意则予于是又有以见夫人之所以教者盖以其身而不専在于言语之间也呜呼是可尚已既以病不果铭姑记其实如此以授源使归刻石表墓上淳熙十有二年冬十月戊辰新安朱熹撰
　　董君景房墓表
　　番阳董君景房者讳为良世家徳兴之海口大父湷始仕至宗正少卿父元一秀州司法叅军君少有大志尝学于江山徐公诚叟先生之门受其説而归益务求友讲而修焉不数年遂以文行闻于州乡再试礼部不第退处于家读书讲学不复以声利荣达为事乡人相与益高仰之而君之学盖日进月益而未可量也淳熙十一年九月一旦得疾卒年甫五十有四士友闻者莫不哀之盖君为人傥荡无城府家故饶给兄弟始求分异君力止之不可则尽聴其所择而独取其所遗及故书数箧藏焉既而兄弟或破其产君极力资奉不计有亡死者葬之而抚其孤焉族姻乡党之贫无归者衣食之罢不能者教诲之不幸而有急难者救防之皆极勤恳鬬讼之不决者为晓譬以义理往往心服失其所争而去嵗饥奸民肆掠物情大恐君为官画策以便宜发廪振贷而密以兵掩其渠帅寘于法人赖以安雅有当世之志于官政民俗弛张之际尤孜孜焉尝记其见闻思虑所及者作活国书一编其言质慤详尽不为华靡而所规画常以厚下固本为先识者韪之恨其不得见于用也君娶周氏子男二人从起从治女六人其三已适人进士齐节程矩齐牧其壻也君卒之明月葬其里之黄栢原沙随先生程公可久雅知君实铭其圹而从起又以君友人太学生程端蒙之状来请文以表墓上予故家君旁县顷嵗还里中君以所论经子诸説来见别后又数以书来有所问辨时君犹有四方之志予因以所闻古人为己之説告之而君不以其言为非也然则其可无词乃取程生状抚其可纪之大者书以授从起俾归刻之呜呼君则已矣而予言不没则百世之下于此尚有考也淳熙丙午三月庚辰宣教郎直徽猷阁主管华州云台观新安朱熹述
　　令人罗氏墓表
　　故左司郎中张公之配曰令人罗氏南劔州沙县人世为县望姓家法严整令人生二十有二年而归张公事姑罗恭人以孝谨闻恭人爱之如己女张公故贫初仕将遣其女弟而无资令人悉岀橐中以奉之无吝色事公二兄旦暮率诸幼稚以次问起居无一日阙礼子侄就学归沐輙具汤饼会诸娣姒男女语次从容问所学业劳勉诸侄以励其子油油如也罗恭人尝若末病令人静夜必露香致祷愿损己夀以延姑年如是者数月恭人疾顿平而后三年令人一旦暴卒恭人哭之恸至老念之不能忘与人言必称其孝至于泣下且叹曰不意吾儿失此内助之贤也令人性俭约谦下好礼法有识度嫁时箧中有黪色絺衣忌日輙被以奉祭称慰如仪常所服礼衣横帔如民间法或告以张公且通朝籍盍改用命服令人曰此非拜恩何敢服也卒以礼终生以政和戊戌卒以绍兴癸酉葬劒浦县吴张氏大墓之左若干步后三十八年嗣子士佺来访予于临漳请铭左司公之墓一日复奉令人之事涕泣以请曰吾母之贤孝如此而不幸蚤终士佺兄弟生不及养已负终天之痛矣今又不能述其徳善以垂久逺其何以见于地下惟吾子哀之予不忍辞也既受其书而读之因窃惟念孝爱和谨妇道之常世犹有难之者而令人至委身以代姑死守礼以终其身是其贤于人也逺矣其可以无传也哉因为叙此以表其墓令人生二男士佺今为朝奉郎通判融州事其弟士僴尝为修职郎监藩葑酒库以卒四女进士宗大同谢舒宣义郎陈善庆文林郎黄东其婿也绍熙二年二月日朱熹述
　　程君正思墓表
　　士患不知学知学矣而知所择之为难能择矣而勇足以行之内不顾于己私外不牵于俗习此又难也呜呼若番阳程君端蒙正思者其所谓知所择而能行之者欤乃不及一试而又无年以死使人不得见其徳业之所成就是可哀已正思天资端慤自幼已知自好稍长即能博求师友以自开益遂以词艺名荐书既乃见予于婺源闻诸老先生所以教人之大指退即慨然发愤以求道修身为己任讨论探索功力兼人虽其精防或未究极而其固守力行之功则已过人逺矣始时名下之字同于周程至是亟请其父而更焉其居家事亲能开义理于几防之际多所感悟而不失其驩心丧母葬祭推本古经以正流俗之谬乡人多以为法其在太学侪辈类趋时好不复知有圣贤之学正思择其可告语者因事推诚诲诱不倦从而化者亦颇众然其为人刚介不苟合闻人讲学议政有所未安輙造门辨质或移书譬晓必极其是非可否之分而后已会大臣有乐豪纵而贱名检者见修士即以邪气目之而又言于上曰是属且能亡人之国于是学官承其风防因课试发防直以王程苏氏之学为问盖将以其向背为取舍对者靡然无敢正言其失正思独奋笔抗论无所依违而所以分别邪正之间轻重浅深又皆中理虽竟以是无所合而归然其抑邪与正之助亦多矣既归即以病不起绍熙二年十一月一日也享年四十有九闻者莫不哀之方疾革时手书来曰端蒙死不恨恨不克终养而卒业于门耳然已无可言愿先生自爱蚤就羣书以竢来哲世不我知天岂亦不我知也哉予雅意正思任道勇而用志専必能卒究精防之蕴以广斯道之传者遽读其书不觉失声流涕既而视其笔迹谨好如常日又知其间于死生之际如此为之痛惜久而不能平也明年正思之父将葬正思于其乡之某处使其二弟端临端本状其事以来请所以表其墓者予按其言正思曾祖宏祖汝能皆有乡行父易今以修职郎致仕母俞氏妻王氏生一男师圣一女适同县董某而它则与予所闻者皆不异又观其言正思自少谨信异常儿大父将没知其可托以一老婢诿焉正思时年十四五涕泣受命防视勤恳十有六年始终无少懈至是属疾虽病尊亲临之必冠巾乃敢见将卒悉屏妇女户外戒治丧无用浮屠法所以告二弟朋友皆人伦大法所系不杂它语是皆宜书因并前所论者书之使碣墓上后之君子庶有考焉淳熙三年秋九月乙亥新安朱熹述
　　程君公才墓表
　　绍熈二年冬番阳程君正思病且革以书抵予告诀且书其先大父府君之行事而求识其墓予既哀正思之力学任道而不幸蚤死又知其大父之贤如此而无所闻于后世矧其将死深悲之属不在它人是固不可以无言也按正思言府君讳汝能字公才天资纯笃不由学问而孝弟忠信自有以絶人者父性严府君事之顺焉于其行事有未安者必以正谏谏而不入则退而谨伺之意解复谏卒聴从乃己母得末疾三年衣不解带居不入室时其起居饮食之节而躬致养焉虽矢溲之役不以累它人也事兄谨甚兄好饮佚游府君惧显兄过以贻亲忧委曲其间弥缝甚至卒以无间言亲没析其产兄欲善田宅恣所取无难色平生口无恶言妄语足迹不涉官府之门居乡接物恂恂谨敕不怒而人敬畏之周人之急必尽其力虽或负之不计也乡人有死而亡子者治其丧甚饬或欲没入其赀产为告官立后至今不絶处家慈爱而能严子弟不敢为纎芥非理事今没三十年乡人行旅言之犹有思慕出涕者呜呼兹非夫子所谓十室之邑忠信如己者乎是乃三代之遗民而非今世之士所能及也使其得闻圣贤之教而讲学以明之其所至可量哉正思病亟作书其详如此而字画谨细如常时且谓它行之懿犹有不及书者今问其家得其世系则番阳之程皆祖梁忠壮公灵洗唐干符间有名维者以金紫光禄大夫海州盐铁使将兵讨巢贼不利始居饶州乐平之银城后徙新建而地析为徳兴县故今为徳兴人自盐铁十二世而生府君之父讳宏亦有乡行娶齐氏生府君府君娶某氏生二子曰晟曰易晟先卒易今以修职郎致其事而又有正思为之子意者程氏其将兴乎今正思虽不幸而二弟亦知为学是固未可知也乃书此碑刻石墓左以竢墓在某某乡某里某处晟之子曰端友曰伯云易之子曰端诚曰端蒙曰端临曰端本正思即端蒙也予亦已别识其墓云三年壬子秋九月丙子新安朱熹书
　　安人王氏墓表
　　国子博士成都范君文叔以书致其母夫人之事于熹曰仲黼不天蚤失先人之教先夫人抚育成就甚艰且勤以及于兹而葬不及铭无以发其潜懿吾心惄然不敢宁也敢拜以请熹读其书既蹙然不敢当又读其状益惟文字之芜浅而无以信夫人之徳于后世顾文叔之贤未及识面而心已敬之且其所以属我者又如此其重也乃不敢辞而按其状则签书东川节度判官防事卢君蹈之所述也其言曰夫人成都华阳人姓王氏祖曰赠金紫光禄大夫讳廷妣文安郡夫人勾龙氏父曰左朝议大夫讳辅妣宜人何氏夫人自幼以専静才明称于其家年甫笄归同郡范君讳漼盖范氏自蜀郡忠文公中书荣国公徙居许洛至是始还故乡文献未逺子弟皆有典刑非清门淑质不易作对夫人一践其庭礼容肃穆纎悉中度虽在房闼礼敬自将燕私之言无一不可道于外者范君始为仙井监録事参军后以宣教郎知雅州卢山县事夫人居家俭约不以出内细故累其君子范君阅具狱晨夜寒暑不少懈夫人犹从旁从臾之曰毋惮淹晷之劳而使彼负没世之寃也故范君为吏以清白着其治狱以平允称夫人盖有助焉范君既从官不复问生理身后家事益落落夫人慨然自力以济其艰使二子得以尽力于学继践世科人以为荣而夫人不色喜顾语之曰吾悲汝父之不及见也虽然汝家世以清徳直道为门阀汝曹问学宜知所本仕不患不达患无以称耳藜糗吾能甘之毋遽以三釡为也二子以是益自厉于学而仲黼杜门几十年不汲汲于进取蜀人高其行东游吴楚张敬夫吕伯恭一见皆叹赏具以其学告之今在朝列尊守所闻不狥世习而忠君爱国悃款无已识者皆倚重焉此又夫人之教有以成之也初范君仲兄洪雅君蚤卒无子范君将以少子仲芸后之未及而终后六年仲芸奏名南省夫人大合族党申范君之命以告于祖祢而卒使奉其祀焉闻者皆以为难洪雅之妻前已更嫁至是乃卒人以其服为疑夫人曰礼不为嫁毋服而律有心丧三年之文且是尝为洪雅配得不为芸母乎即日命仲芸服丧如律闻者益以为难嵗时典祀身亲蠲洁待宾客接宗姻曲尽礼节而御下一以慈恕至其平居教诏子孙援前言质往行又皆有本有末盖可书而诵也卒于淳熙八年六月甲辰葬于十三年八月丙申墓在双流县宜城乡曹池山实从卢山君之兆始以夫封孺人后以子赠安人仲黼今以通直郎为国子博士兼皇侄许国公府教授仲芸尝以从政郎为彭山令而先卒女五人一适王晞孟一适程师防一未行余皆夭呜呼夫人之所以相其夫而成其子者卢君状之详矣然犹事之常也至其出少子以后仲父既又使之服其所后嫁母之丧则处变事而不失其权有当世士大夫之所甚难而深愧焉者呜呼贤哉兹其所以为吾文叔之母也欤呜呼贤哉绍熈三年黓困敦秋九月戊子具位朱熹述
　　聘士刘公先生墓表
　　先生姓刘氏建州崇安县五夫里之白水人其曾大父讳滋起身农畆以进士高第仕至尚书职方郎中累赠开府仪同三司吏部尚书大父讳照朝请郎再世皆有清徳中嵗即休官退处以大耄终父讳元振始不仕然亦以驯行称先生讳勉之字致中自幼强学日诵数千言耳目所接一过不复忘其为文肆笔而成滂沛闳阔凌厉顿挫侪辈少能及之逾冠以乡举诣太学时蔡京用事方禁士毋得挟元祐书制师生收司连坐法犯者罪至流徙名为一道徳者而实以钳天下之口先生心独知其非是隂访伊洛程氏之传得其书藏去深夜同舍生皆熟寐乃始探箧解袠下帷然膏潜抄而黙诵之闻涪陵谯公天授尝从程夫子游兼邃易学适以事至京师即往扣焉尽得其学之本末既而遂厌科举之业一日弃録牒揖诸生而归道南都见元城刘忠定公过毗陵见山杨文靖公皆请业焉而刘公尤竒其材留语数十日告以平生行已立朝大节以至方外之学它人所不及闻者无不倾尽先生拜受其言精思力行朝夕不怠乆而若有得焉则畴昔所闻一言之善融防贯通皆为己用而其践履日以庄笃与籍溪胡公原仲屏山刘公彦冲两先生友善日以讲论切磋为事其于当世之务若不屑焉而论説区处钜细显防皆有条理乱后故山室庐荒顿乃即建阳近郊萧屯别墅结草为堂读书其中力耕稼以自给澹若无求于世而一时贤士大夫莫不注心高仰之中书舍人吕公居仁知之尤深尝以小诗问讯有老大多材十年坚坐之句世传以为实録是时国家南渡几十年谋复中原以摅宿愤而未有一定之计方且寤寐俊杰与图事功吕公乃与同列曾公天游李公似之张公子猷三数人者共列其行谊志业以闻于朝特诏诣阙将行屏山先生为作招劔之文以祝之其卒之乱曰寳劔来奉君王抚四夷定八荒时乎时毋深藏其所望于先生者盖如此既至防秦丞相桧已专国枋为其事非已出不能平时又方决屈已和戎之防恶闻天下正论意山林之士不顾利害敢尽言触忌讳尤不欲使见天子谈当世事第令防试后省给札俾上其对先生知道不易行即日谢病归杜门高卧十余年造养益熟名闻益尊故相赵忠简公出镇南州道出里门纡辔入谒坐语移日弥加叹重然其去未几即遭谗窜海外以没同时知先生者亦皆废锢不复用于是先生竟不及一试于用而卒于家享年五十有九有志之士莫不哀之绍兴十九年二月十日也先生学本为已而才周世用临事裁处不动声气平居严敬自持若不可犯而接物之际恂恂和悦色笑可亲其临财亷一介不妄取少时妇家富而无子谋尽以赀产归女氏既谢不纳又择其宗属之贤者举而畀之使奉其先祀其与人交诚信恳恻同里胡公明仲侍郎蚤出为季父后不自知其本亲乡人多窃议之而莫以告先生独为移书具陈本末所以然者胡公感其言为数归省恩礼畧备议以少息熹之先君子蚤与先生游相好将没深以后事为寄且戒熹往学焉及弃诸孤先生慨然为经理其家事而教诲熹如子侄既又以其息女归之亲旧羇贫收恤扶助亦皆曲尽恩意学子造门随其材品为説圣贤教学门户以及前言往行之懿终日娓娓无倦色自壮至老如一日也娶连氏无子以从兄之子思温为后二女子其长归于我次适朝奉郎范念徳思温亦无子又以从兄之子澧后之建州于今为建宁府先生墓在草堂涉溪西北七里所羣玉乡三桂里之学士原其葬时不及铭逮今且五十年后生之及见先生者日加少熹惧其益久而遂将无所考也乃追记其世家学行之最而伐石以表焉庆元戊午正月己亥朔旦门人朝奉大夫朱熹述










　　晦庵集卷九十
　　钦定四库全书
　　晦庵集卷九十一　　　　　宋　朱子　撰墓志铭
　　刘十九府君墓志铭
　　熹年十四五时以先君遗命学于故聘士刘君先生时幼且愚未足以识其大者逺者特观于容貌词气之间知其伟然非今世之士也既又获见于先生之兄十九丈府君者词色俯仰盖与先生不异而温厚谨良则又过之因亦甚敬爱其为人及少长而先生以女妻之又得数往拜于府君之侧时府君老矣然其持已接人动有法度危坐终日无怠惰偃侧之容与人言必依于孝弟忠信至于治生处事之方耕稼蚕绩之务亦皆纚纚有条理间而及于先世遗事与夫乡里故家旧俗之传则必顾而叹曰吾之不复见此也久矣夫熹于是退而毎为朋友道之以为前辈气质淳厚悃愊无华而其谨于礼法粲然有文又如此盖不惟其天资之美抑亦升平教化之余泽衣冠文物之遗风其视今人诵书业文沾沾自喜而轻儇浮媠反无以异于市井之人者相去逺矣如是三十余年而府君卒既葬其子某状其行以授熹使为之书以表于墓道熹按府君讳某字致端建宁府崇安人其曾大父职方郎中赠开府仪同三司讳某始以文学起家歴典数州皆有惠爱大父朝请郎讳某为县有所不得行其志年未七十即致其事以归父某明经励行不仕以卒而乡人敬之娶同郡余氏读书史有智识实生府君兄弟国子祭酒翁公所为志其墓者也府君于兄弟为最长自少则任家事以故不及于学而其孝爱恭敬诚信敦笃自有以过人者家世清贫至先府君时食口益众府君经营纎宻而不失大体盖凡春秋晨夕之奉婚丧燕劳之须以至族姻党友贺吉而吊凶其厚薄往来之数无不称情而合礼者先府君于是得以放情事外而遂其高诸弟亦皆得以游学四方亲师取友各成就其器业而聘君先生卓然杰立遂为一世之闻人名立于不朽实府君有以相之也府君自少无外慕晚嵗足迹不出里门者数十年其精神气力老而不衰登山临水常翛然独往其所以自乐者人不得而言也年八十有五以乾道癸巳正月【原缺】日病卒于家而葬于宅之西南数百步曰彭原者府君娶信安祝氏有贤行前卒子男某也女适进士江之瑞孙男润女三人凡状之所载如此与熹前所窃论者实相发明谨叙而并书之且为之铭铭曰士学口耳弗诚以身既佻以儇污我冠绅孰如丈人庸信庸谨词无支叶动有绳凖彭原之木有翳其隂我铭斯刻以诏来今
　　国録魏公墓志铭
　　元履姓魏氏旧名挺之后更名掞之则字子实然其以元履闻也久故称者莫能易也家建宁府建阳县之招贤里以儒学显其胄出迁徙之所繇则故侍郎胡公寅巳识于元履先君子之墓矣元履幼有大志少长逰郡庠事籍溪先生胡公宪先生竒之已而徧从乡之儒先长者游间适四方又尽交其先达名士于是闻见日广而声称日益大尝客衢守章杰家防故相赵忠简公薨海上归葬常山杰雅怨赵公又希秦桧意逮系其家人劾治甚急人畏其凶虐无敢议者元履独慨然以书噍让杰长揖径归杰亦不能害也两以乡举试礼部皆不第闽帅汪公应辰建守陈公正同知其贤相与论荐于朝时相尼之又不得召后数嵗诏举遗逸部刺史芮公遂帅其僚与帅守六人者共以元履行谊为言于是诏特徴之元履辞谢不获则以布衣入见极陈当世之务大要劝上以修徳业正人心养士气为恢复之本上奬叹开纳劳问移时明日遂有诏赐同进士出身授左迪功郎守太学録乾道四年十有二月也异时学官不与诸生接亦漫不省学事徒养望自高而已元履既就职则日进诸生而教诲之且视其居有壊者或几压焉则请于朝得缗钱四十万以葺之释奠孔子祠职当分献先贤之从祀者则先事白宰相王安石父子以邪説惑主聴溺人心驯致祸乱不应祀典而河南程氏兄弟唱明絶学以幸来今其功为大请言于上废安石父子勿祀而追爵程氏兄弟使从食不聴它日又言太学之教宜以徳行经术为先其次又当使之通习世务以备官使今壹以空言浮説取人非是又不聴至它政事有系安危治乱之机而宰相不能正台谏侍从不敢言者亦无不抗防尽言以谏至三四上不纳则移病杜门以书质责宰相语尤切宰相雅知元履招徕之至是始不能平而元履前已数求去矣遂以迎亲予告使归行数日罢为台州州学教授元履自少则有志于当世晚而遇主谓可以行其学然其仕不能半嵗而不合以归间独喟然叹曰上恩深厚如此而吾学不至无以感悟报塞吾罪大矣先是尝榜其书之室曰艮斋至是日处其间方将条理旧学以益求其所未至从游之士稍有自逺来者而不幸病不起矣病革时顾念君亲处理家事无一言之缪其母视之不巾不见也戒其子毋以僧巫俗礼凂我且以书召其友新安朱熹至则尽以终事为寄而诀卒之日实九年閠月壬戌其年五十有八矣娶同郡刘氏徴士勉之之兄女先十九年卒继室虞氏子男二人孝伯国学进士孝朋尚幼所为文章若论议训説合数十卷藏于家元履于学无不讲而尤长于前代治乱兴废存亡之説以至本朝故事之实皆领畧通贯识其大者平居论説聴者悚然居家谨丧祭重礼法恤亲旧虽贫不懈从父有落南者千里迎养死葬如礼而字其孤尤有恩嵗饥为粥以食饿者而力请移粟于官邑里赖焉又尝请督乡人之不葬其亲者富予期贫予费而掩其无主后者以千数为文以戒生子而不举者所全活者亦甚众与人交尤尽情嘉其善而救其失如恐不及后进以礼来者苟有一长必汲汲推挽成就之其处心制行类如此故尝有病其为人太过者元履笑曰不犹愈于横目自营者耶至或訾其近名则蹙然曰使夫人而皆避此嫌则为善之路絶矣此其学道爱人之本意也呜呼使其老夀通达举而施之则其所以及人者为如何哉孝伯将以七月己未奉其柩葬所居之南不十里所谓长坂者元履平生时所乐处也予往莅其卜孝伯泣拜奉严君士敦之状以铭文为请予惟元履垂絶之言若有及此者顾虽不能不忍负也则应曰诺退视其状不诬因掇其大者序而铭之铭曰
　　谓天啬之则曷其材且志也曰其徳之则又不年以位也竟使抱其余以没于地也我铭以哀之又以掩其隧也
　　陈师徳墓志铭
　　自周衰官失而民无常产士不知学或者务为剽掠纂组之工以希名射利盖本出于俯仰寒饿之迫有不获己者而其后或更以为能焉俗风讹迭相夸尚于是公卿子弟之才者往往亦慕而为之无所于迫而徒取鬻之羞顾反薄君恩轻世禄捐本学以从事于场屋无用之文举世竞驰恬不觉悟而圣贤修已治人之方国家礼义亷耻之教益泯泯矣呜呼斯其为也久矣不有卓然高志逺识之士其孰能有以反之哉如吾师徳者盖庶几焉而又不及就其志而疾病以死其亦可哀也已师徳莆田人姓陈氏名定丞相信安公之第三子也母曰福国夫人聂氏师徳生秀异自孩幼已有成人之度年十二三则已知古人为己之学而不屑为举子之文矣一日以公命因予友括苍吴君耕老以书来道其志而请业焉予三复其辞而嘉之然亦意其必已淫思力索于空幻恍惚之场也则报之曰圣贤之学虽不可以浅意量然学之者必自其近而易者始师徳于是始欲因予言而反求之既疲于宿昔思虑之苦而感疾殆矣其后屡欲求见且将徧求世之有道君子而师友之竟以病不果行且死犹语其友方来耕道使言于予以不及相见为深恨明年其仲兄守师中见予于建阳遂以耕道所状行实一通属予铭其竁予不忍辞也状言师徳性至孝事信安公及母夫人曲尽爱敬剂和烹饪必躬必亲左右周旋不违义理而未尝失顔色于兄弟尤友爱以公奏授右承奉郎娶同郡林氏朝请郎一鸣之女年二十有五以淳熈甲午七月己亥卒于其疾之革也公夫人往视之谓曰死生有命汝所知也师徳拱手对曰战战兢兢如临深渊如履薄氷又顾其兄属以问学修身之意越夕而逝公夫人哭之哀以其伯兄之子福孙后之而葬之石泉祖茔之侧呜呼有如师徳之志而其行事可得而书者止于如此是不亦可哀也哉然其所立视世俗之学昧利辱身得已而不已者则既絶矣夫岂不足以颇慰公夫人之念与其兄弟朋友之思哉予是以铭曰
　　士孰不学其方则殊毫忽之差有蹠其徒卓哉若人惟义之学刻意劬躬蹈履前觉天不耆之以骏其奔渊氷免矣志气则存石泉之濒于袝于宅孰全其归视此幽刻
　　何叔京墓碣铭
　　邵武之东百里而近七台之麓小溪之滨有君子者曰何君名镐字叔京予获从之游相好也今年冬过予于寒泉精舍留止浃旬归而属疾既病则手书来告诀语不及私独以不获终养卒学为深念而于当世之虑亦眷眷不忘也时予别君甫逾月发书惊叹失声亟走省焉至则君已逝矣既入哭尽哀明日君之亲友门人以予至皆复来会哭相吊议语葬故君嗣子琰亦衰绖杖出拜伏哭固以铭墓为请予惟君实以其死累我今其子又哀以请如是其何説之辞则与诸来会者共订君事皆曰君家台溪且数世世有隠徳至君皇考讳兑始仕为左朝奉郎通判辰州事娶陈氏刘氏林氏邓氏皆封安人而君刘出也生孝谨有器识既出就傅暮归则不复去亲侧诵书日数千言为文敏而有思趣尚高逺识者竒之辰州尝受程氏中庸之学于故殿中侍御史东平马公伸服行不怠又以其忠节事状移书太史忤秦桧下吏南方危死不恨间复悉以其所闻者语君君既受其説则益务贯穿经史取友四方博考旁资以相参伍盖久而后有以自信之于是一意操存杜门终日澹然若无所营者至其论説古今指陈得失则又明白慷慨可举而行平居崇徳义厉亷节絶口未尝及功利至于收族恤孤兴事济众则又恳恻忧劳如已嗜欲言行相循没身不懈由此南州之为程学者始又知有马氏之传焉始用辰州致仕恩补官授泉州安溪主簿未赴邓舅祚帅江西辟掌书冩机宜文字再调汀州上杭丞数行县事専用寛简为治白罢税外无名之赋人便安之部使者郑君伯熊名好士行部得君喜甚顾郡事为不理囚系或累嵗月不得释檄君佐其守君入幕悉取文书阅视具得其所以然者持白守决遣之旬日皆尽又以田税不均贫弱受病夙夜疚思为所以均之之説甚备他所以弥缝补助者亦尽其力而守顾不悦君即谢去君事邓安人素谨其赴上杭也安人以瘴毒为惮君不敢请遂单行至官嵗以公事一再归省毎行輙不受俸秩满计其月十有四悉归其券于有司一时学士僚友高君学行多师尊之而当路鲜识之者君固不求亦不自悔独以年格循资调潭州善化令将行而卒年四十有八淳熈乙未十有一月丁丑晦也君为人清夷恬旷亷直惠和谈经论事简易条畅所著书有易论语説史论诗文数十卷其言多可传者晚筑书堂所居南坂上名以高逺用见已志疾病召子弟教戒一以义理终不及家人生产事独曰治丧以礼勿用浮屠鬼教乱吾法而已娶同郡李氏其叔父郁学于山杨公所谓西山先生者也子男琰为长次某长女适吴大同次马栋次未行也诸君所论君行事如此皆予所闻知琰等葬君东砀之原予既书其最纳竁中然闲尝窃目君学行可以司教育论议可以陪献纳而其心诚才实又可以宣徳泽而惠鳏寡今乃仅得一县令而又不及试以死此为重可哀者乃复叙次其详刻石表墓且系以铭铭曰
　　清直而温夷易而方惟学不懈厥猷以光孰啓于家而居于邦孰丰其粹而啬其长帝罔弗气或交沴既钦厥承君则奚愧莫尊匪徳莫久匪言铭以相之刻石墓门
　　夫人吕氏墓志铭
　　夫人姓吕氏建宁府建阳县长平里人其先世于唐为河东着姓干符中有侍御史行立者避地始家建阳入宋余百年乃有显人而夫人之父希説亦进士中第刚介不苟合晚乃为劒浦令以卒夫人生愿慤不妄戯笑未笄失其母劒浦俾治家事抚弟妹如成人防以归邵武饶君伟事舅姑甚得其懽心余年生子干甫睟而寡夫人誓志秉节毅然不可夺无何劒浦及皇舅漳州府君亦皆卒而姑氏固前没饶氏固清贫诸叔妹皆幼稚夫人以孀妇抱弱子持守门户奉承宾祭和辑上下内外斩斩无间言其出内用度不以一钱自私文薄整整虽龠合分寸无所漏少或遗亡则为之踌躇不怿者累日指驭仆妾接隣妇里妪咸有恩意干幼时爱之异甚捧视潄沐一不以委他人及少长遣就学则程其术业谨其出入交游之际未尝輙借以顔色干亦孝谨敦实能自力学问见称朋友间中淳熙二年进士第人谓夫人盛年苦节以有斯子今且享其报矣始夫人女弟为刘氏妇早卒至是其子崇之与干偕选夫人为其母之不见毎及之未尝不悲叹出涕人又以是知夫人之薄于荣利而厚于孝慈也干调吉州吉水县尉将行夫人属防疾一夕遂不起闻者莫不哀之嵗丁酉秋七月十四日也时年五十有六明年干卜葬夫人于其乡之思顺里而奉其友江州録事叅军游九思之状来请铭拜起涕泗呜咽不能言予哀其志亦雅闻夫人行实如游掾言因删取其大者叙而铭之曰
　　皇皇后帝垂三刚制妇系夫隂綂阳盛衰脩夭初莫量有系弗改兹厥长吁嗟夫人仁且庄祗若帝训笃不忘疚防艰棘廪欲僵卒济厥子后以昌玊灵食墨此涧冈纳词诔行告幽荒山夷渊实无壊伤
　　特奏名李公墓志铭
　　邵武军光泽县东里所有地曰乌洲李氏世居之为郡着姓其先有赠大理评事者讳铎始以文行知名乡党生太常博士诰始登进士第卒赠朝请大夫陈忠肃公贤之称其真率乐易有古人之风其仲子深绍圣间以论斥时相之奸与任公伯雨等俱入元祐籍季曰处士淳隠居不仕而其葬也右文殿修撰李公夔实铭之盖自其先世所与交游姻好尽一时知名士故其子弟见闻开廓趣尚高逺不与世俗同若特奏府君讳某字得之者则处士之长子也少治周礼学兼通左氏春秋为文简古不逐时好弱冠游太学荐而不第舍法行当充贡又不果行竟以累试礼部恩奏名天府将入奉廷对前一日卒于临安之客舍实绍兴五年八月十八日年才五十有二归殡宅之东冈三十二年其子吕乃更卜兆于乌君山下狮子岭之原奉其柩而迁焉淳熙六年吕始见予庐阜之阳如旧相识一日泣而言曰吕不孝先人之没二十七年而后克以礼葬塟又十有九年矣而未克识将无以为幽逺无穷之计惟吾子幸而予之铭因出其亲友崇阳大夫游君訔之状以请予辞谢不获乃次其事如右按状又言府君为人事亲孝谨友爱其弟甚笃之死不少衰遇族党有恩意少有忿争则为居间极力平处不令入官府不幸死丧则为经理其家事而任其婚嫁之责尝有死上庠者遣仲弟防其匶以归里人有以恶声至者未尝与之较至周其急则辍衣食不顾也诸弟尝问善人之道府君语之曰临事而无隂据便利之心斯可矣又尝语人事有当为力虽未及亦勉为之若必有余而后为则终无时矣此其行身及物之本意也平居方严不妄戯笑而遇事輙应无所凝滞从弟西山先生尝面叹曰兄于答问若不经意而受其言者反覆十思终无以易此非诸弟所能及也性尤敦厚质实发言处事不以幽显物我为间乐闻人善而务掩其恶所与交皆巨人长者无不爱而敬之县尝以民兵为属府君为制战陈击刺之法而以时阅习之甚可观也令欲以闻冀为府君得勲赏府君笑谢去不复有所预时海内多虞举人有不能试礼部者往往以恩直补官人有谓府君盍自言者府君不答老之将至婆娑丘林吟讽书史逌然自适未尝有不遇之叹也呜呼予生晚不及识府君而游君不予欺也则府君者可谓好徳有常之士矣乃不得少见于用以没其身其亦可悲也夫夫人上官氏朝议大夫合之女继室黄氏曲江令铨之女子男三人吕为长次某次某女四人游君与将仕郎高志旻从政郎何镐保议郎上官贲其婿也孙男女于今二十有六人而吕之彊学既有闻又教诸子皆有法天之所以报府君者其将在于此乎乃为之铭使刻墓上以竢其词曰利不自予惟义之取义则彊为惟仁之归孰长其源不丰其委斯丘斯藏有起无坠
　　金紫光禄大夫黄公墓志铭
　　淳熙六年春正月端明殿学士黄公寝疾于邵武故县之私第熹往问其起居谒入公正衣冠举扶起坐顾中子瀚召熹入至则又扶以立辱与揖让为礼共坐食饮恭谨不懈如常时卒食又扶而起涕泣为熹言曰中也先考妣之藏久未克识盖不敢轻以属人今以累子子其为我成之熹顿首辞谢不敢当而公命之不置熹惧以久劳公则不敢辞而受命以出归又以书辞未报而公薨诸子遣使来讣且致遗命以同郡李君吕之状来熹既哭公尽哀且念今则无所于辞乃考其状而附以所闻为列其事曰谨按右宣义郎致仕赠金紫光禄大夫黄公讳崇字彦高其先光州固始人十一世祖膺避地闽中今为邵武军邵武县人曾祖扆有隠徳为乡里所尊晚以子登朝授太常丞以卒故知制诰吕公夏卿实铭其墓后以孙履为尚书右丞累赠司徒祖汝臣不仕父豫用右丞奏为右承务郎皆以孝谨闻于乡党公自幼力学日诵千言人谓是且大其门矣既长承务公任以家事于是无复进取意既孤而贫悉力治丧不以累其昆弟而所以为礼者无不备观者叹息母孙夫人春秋高性严而多病公治养勤剧得其驩心隣家有李永者尚气节雅敬慕公察公养亲之意有余而力不足请助公以经纪公亦信之不疑竭赀付之一不问其出入如是者十有五年李衘公徳将死感慨执公手曰子吾父也公之兄客游以疫死人无敢往视之者公独毅然告行千里还柩视其槖得余赀尚百余万悉奉以归其寡嫂不以一毫自私平居恭俭自守不妄取予至其教子择师虽辍衣食无所爱由是二子皆举进士及公时取高科以徳业风概各有闻于当世既又并登朝列遇郊庆奏公为右宣义郎而致其事公乘安车东西就养二子皆孝谨笃至诸孙满前晨夕所以奉养娱乐公者甚备乡党荣之绍兴癸酉正月十九日以疾卒于南劒州沙县之寺舍享年八十有一其年十月塟于九墪先茔之次娶建安游氏先卒亦以二子故追封孺人一女适贡士刘纪公卒时端明公方以某官通判建州事而季于章亦以某官知沙县事其后端明公被遇太上皇帝擢馆职郎曹史官摄賛书命兼司业祭酒侍讲歴工吏兵礼部侍郎又以府教授给事中兵部尚书事今上皇帝侍读禁中正色立朝声烈甚茂以显谟龙图阁学士退老于家天子又乞言焉即拜端明殿学士恩礼殊渥而海内有识之士亦莫不归心焉沙县屡宰剧邑有能称然不肯媚事权豪后以御史中丞汤鹏举荐入台为主簿又以持论不阿而去提举福建路常平茶事知台州所至声绩皆可纪以是累赠公至金紫光禄大夫夫人亦启封本郡而孙曽仕者又十余人然后乡人知公所以遗其子孙者为无穷也李君又言吕以壻公孙女尝得拜公堂上间窃窥观公之为人望之俨然即之温然危坐竟日无惰容虽遇臧获不妄言笑自少至老如一日熹以是又知端明公之徳之盛所以没身于礼而不倦者为有自来也呜呼公其亦贤矣哉敬为作铭铭曰司徒之徳浃于州乡矧其孙曽弗俊以良光禄之贤克笃其庆隠耀弗章及子而盛其盛伊何学士尚书介也英英亦假节符国庆所覃逮其考庙结紫垂黄天子有诏匪爵之贵惟徳之褒保而弗坠有积弥高我思古人恍其对接承命作铭用亶来叶
　　建安郡夫人游氏墓志铭
　　有宋建安郡夫人游氏右宣义郎致仕赠金紫光禄大夫邵武黄公讳崇之妻而子端明殿学士讳中台州史君讳章之所追爵也世为建州建阳县长平里人曽祖正卿祖希古父仪皆不仕而有隠徳乡里推长者夫人资静淑族母阮氏以妇徳为女师夫人幼尝学焉受班昭女训通其大义至它组纫笔札之艺皆不待刻意而能輙过人早孤其母钟爱之以归大夫公事舅姑承祭祀勤肃不懈舅喜宾客佳辰令节亲旧满门夫人供馈唯谨未尝顷刻自逸而委劳于娣姒也姑性严诸妇侍旁有二十年不命坐者夫人独能顺适其意盥栉温清礼无违者姑有疾非夫人进药不尝毎因事指言以为诸妇模楷遭舅丧大夫公素贫昆弟相顾谋鬻田以葬夫人曰毋隳尔先业为也退斥槖中以奉其役以故大夫公得以不烦于众而襄大事大夫公为人诚慤庄重夫人以柔顺坚正佐之相敬如賔谋无不协其待遇族姻谦谨有礼乐道其美而不喜闻其过至其贫困则赒之必尽其力日诵女训及它经言以自箴警亦颇信尚浮屠法娠子则必端居静室焚香读儒佛书不疾呼不怒视曰此古人胎教之法也故其子生皆贤材而夫人所以教之者又甚至稍能言则寘膝上授以诗书少长即为迎师择友教诏谆悉从兄御史先生学于河南程氏行业淳懿为学者所宗夫人毎语诸子曰视乃舅而师法之足以为良士矣绍兴壬子四月二十三日以疾卒病革大夫公泣视之夫人曰生死聚散如夜旦然何以戚戚为哉于是年五十有六矣二子皆举进士中其科而端明公实以第二人赐第其后侍从两朝出入二十余年忠言直节老而益壮退居于乡天子闵劳以事尝遣信使奉玺书就而问之其忠孝大节固已伟然而其言行之细又皆可纪人以为夫人之遗教也台州尝为御史台主簿亦以治行精敏议论慷慨有闻于时二公前后凡累逢庆恩得追荣其母至今封里人荣之一女则贡士刘纪其壻也卒之明年葬于邵武县石岐之原大夫公尝命台州状其行而未有所托铭后四十有六年端明公乃以命熹其语具于大夫公之志此不着独按状文剟其大者书而铭之铭曰
　　长平之游世有徳人弗耀于世乃里其仁女士攸宜壸彛是式配徳娠贤庆余善积尚书刺史之徳之才汤沐之封本邦是开煌煌命书贲此宅伐石篆辞永世贻则
　　端明殿学士黄公墓志铭
　　公姓黄氏讳中字通老其先有讳膺者自光州固始县入闽始家邵武至公间十有二世矣公之曽大父汝臣不仕大父豫假承务郎父崇赠金紫光禄大夫母游氏追封建安郡夫人公生而頴悟端慤少长受书不过一再读退輙黙然危坐竟日问之则皆已成诵矣未冠从舅御史先生定夫爱其厚重手书为夫人贺逾冠入太学防京城失守伪楚僣位号公即日出居于外既而邦昌果遣学官致伪诏药物劳问诸生公以前出故独无所污建炎再造丞相潜善公族祖父也雅器重公荐诸朝诏补修职郎御营使司干办公事绍兴五年举进士对防廷中极论孝弟之意冀以感动圣心天子果异其言擢置上第名次举首授左文林郎保宁军节度推官改宣义郎主管南外敦宗院代还秦丞相桧方用事察公意不附已差通判建州事罹外艰服除复差通判绍兴府事时公登第二十有余年矣转徙外服士友叹其滞淹而公处之泊如也桧已死公道稍开上记公姓名乃召以为秘书省校书郎兼实録院检讨官迁著作佐郎兼普安恩平郡王府敎授迁司封员外郎兼权国子司业满歳为绍兴二十八年充贺金国生辰使与贺正使袐书少监沈介相先后明年公还独言敌作治汴宫役夫万计此必欲徙居以见迫不可不早自为计时约和既久中外解弛无复战守之备上闻公言矍然曰非但为离宫耶公曰臣见其营表之目宫寝悉备此岂止为离宫者以臣度之敌势必南敌南居汴则壮士健马不数日可至淮上事势已迫惟陛下亟深图之上是公言而宰相皆不悦顾诘公曰沈监之归属耳不闻此言公安得独为此殊不以为意逾月公复往扣之且曰即不以鄙言为可信请治其罪又皆怃然莫应而右相汤思退怒甚至以语侵公公不为动已乃除沈吏部侍郎而徙公秘书少监以抑之公犹以边备为言不聴则请补外上不许曰黄某可谓恬退有守矣除起居郎赐以鞍马非故事也逾月兼权中书舍人显仁太后崩百官朝临将避辰日公以非经且引唐太宗哭张公谨事争之已而卜殡日适在权制释服之外有司议百官以吉服陪位公又论之曰唐制殡在易月之内则曰百僚各服其服启殡在易月之外则曰各服其初服今殡虽过期独不得以启殡例之而服其初服乎且丧与其易宁戚惟稽古定制有以伸臣子之至情者则幸甚防差同知三十年贡举权工部侍郎奏御前军器所领属中人其调度程品工部军器监有不得而闻者非祖宗正名建官之意请得属稽考不报金人来贺天申节充接伴使故事锡宴使者谢于庭中至是辞以方暑请拜宇下公持不可乃如故事遂为送伴使还又言闻金日缮兵不休且其重兵皆屯中州宜有以待之明年兼侍讲又兼吏兵部侍郎防将有事于明堂公请毋新幄帟毋设四辂以节浮费诏从之既而金使复以天申来贺方引见遽以钦宗皇帝讣闻且多出不逊语诸公惟骇不知所为至谓上不可以凶服见使者欲俟其去乃发丧公闻之驰白宰相此国家大事臣子至痛之节一有失礼谓天下后世何且使人或问故将何以对于是始议行礼公又率诸同列请对论决防用兵事众莫有同者公乃独陈备御方略且曰朝廷与仇邦通好二十余年之间我未尝一日言战敌未尝一日忘战以我嵗币啗彼士卒我日益削敌日益彊今幸天裭其魄使先坠言以警陛下惟陛下亟加圣心焉盖公自使还三年毎进对未尝不以兹事为言至是上始入其説然不数月而金主已拥众渡淮矣迁权礼部侍郎入谢因论淮西将士不用命请择大臣督诸军既而殿帅杨存中以御营使行公又率同列论存中不可遣状甚力敌骑至江壖朝臣震怖争遣家逃匿公独晏然如平日家人亦朝暮请行公曰天子六宫在是吾为从臣独安适耶比敌退唯公与左相陈鲁公家在城中众皆惭服于是车驾将抚师建康而钦宗未祔庙留守汤思退请省虞以速祔公持不可上纳用焉而议者独谓凶服不可以即戎上曰吾固以缟素诏中外矣卒从公言而行月朔留司百官当入临思退复议寝其礼公又力争得不罢比作主当瘗重公又以初服请右相朱倬不可曰徽考大行有故事矣公曰此前日之误今正当改之耳倬因妄谓上意实然臣子务为恭顺可也公曰责难于君乃为恭耳金既易主明年复遣使来通好议者皆曰土地实也君臣名也先实后名我之利也公又奏曰君臣之名既定则实将从之百世不易者土地则其得失取予非有定也安得反谓之实而先之乎上然之诏公去权号防有诏问足食足兵之计公以量入为出为对且曰今天下财赋半入内帑有司莫能计其盈虚请悉以归左藏且引唐杨炎告德宗语曰陛下仁圣岂不能为徳宗之为哉上亦善之然未及行也未几今天子受禅登极公始盖尝与闻其议至是自以旧学老臣且察左右有以术数惑上聴者首以尧舜禹汤文武周孔所传正心诚意致知格物之説为上敷陈甚悉防诏给笔札侍臣论天下事公既条上且申前奏极论内帑之弊于是有诏更以内藏激赏为左藏南库明年兼国子祭酒诏以旱蝗星变命近臣言阙政公曰前给笔札羣臣悉已条对今什未一二施行夫言非难行之为难愿陛下力行而已无以多言为也已而有防自今太上皇后令皆以圣防为号公以故典争之不得宰相建遣王之望使金约和公又论之亦不从俄兼给事中明年天申上夀议者以钦宗服除将复用乐事下礼曹公奏曰臣事君犹子事父礼亲丧未葬不除服春秋君弑贼不讨则虽葬不书以明臣子之罪况今钦宗实未葬也而遽作乐不亦失礼违经之甚乎退复以白宰相且引永祐龙輴未返时事为比左相汤思退曰时已遣使奉迎今则未也公曰此又谁之责也右相张魏公亦曰今乃为亲之故不得以前日比公曰太上皇帝于钦宗亲弟昆且常北面事之有君臣之义尤恐非所安也退具草将复论之词益壮厉防有防集议而庙堂间遣礼官来侦公意公出奏草示之知公议正不可屈乃寝公在东台不半嵗诏勑下者问理如何未尝顾已狥人小有所屈内侍李绰徐绅贾竑梁珂迁官不应法谏官刘度坐论近习龙大渊忤防补郡已复罢之公壹不书读缴奏以闻左右已深忌之防复有防赐安穆皇后家坟寺田而僧遂夺取殿前选锋军所买丁禩田以自入军士以为言事下户部尚书韩仲通以为不可而侍郎钱端礼观望独奏予之公复封上曰今若奉行前诏则当以官田给赐不当取诸军家所买若谓丁禩得之非道军家不应得买则亦当还直取田不当遽干没也防奏羣小相与益肆媒糵公遂以特防罢中书舍人马骐上防留公未报而言事官尹穑希意投隙诋公为张公党骐后亦不能自坚而公竟去国矣明年乾道改元公年适七十即移文所居邵武军引年告老除集英殿修撰致仕进敷文阁侍制久之上亦寖悟思公言将复用之五年因御讲筵顾侍臣曰黄某老儒今居何许年几何矣筋力彊否于是召公赴阙公辞谢不获明年乃起公以老成宿望直道正言去国七年至是复来观者如堵入对内殿问劳甚宠时用事者方以权谲功利日肆欺罔公因复以前奏正心诚意致知格物者为上精言之又言比年以来言和者忘不共戴天之雠固非久安之计而言战者徒为无顾忌大言又无必胜之防必也暂与之和而亟为之备内修政理而外观时变则庶乎其可耳上皆聴纳以为兵部尚书兼侍读毎当入直上帝先遣人候视至则亟召入坐语极从容如是数月月必一再见公知无不言其大者则迎请钦庙梓宫罢天申锡宴也初公在礼部论止作乐事公去逾年卒用之然犹未设宴也至是将锡宴公奏申前説且曰三纲五常圣人所以维持天下之要道须臾不可无也钦宗梓宫逺在沙漠为臣子者未尝以一言及之独不锡宴一事仅存如鲁告朔之饩羊尔今又废之则三纲五常扫地尽矣陛下将何以责天下臣子之不尽忠孝于君亲哉已而诏遣中书舍人范成大使金以山陵为请公又奏曰陛下圣孝及此天下幸甚然置钦庙梓宫而不问则有所未尽于人心且令夷狄之君臣其或以是而窥我矣上善其言而不及用金于是果肆嫚言人乃服公论之正而识之早也公又尝奏请命有司作乾道防计録以制国用罢去发运使及它民间利病边防得失数事公前以不得其言而被谗以去其复来也将有以卒行其志而上意乡公亦益厚至是不能卒嵗又以言不尽用浩然有归志然犹未忍决求去也乃陈十要道之説以献曰用人而不自用者治天下之要道也以公议进退人材者用人之要道也察其正直纳忠阿谀顺防者辨君子小人之要道也广开言路者防壅蔽之要道也考核事实者聴言之要道也量入为出者理财之要道也精选监司者理郡邑之要道也痛惩赃吏者恤民之要道也求文武之臣面陈方略者选将帅之要道也稽考兵籍省财之要道也言皆切中时病毎奏一篇上未尝不称善公遂从容乞身以归词防坚确上不能夺乃除显谟阁学士提举江州太平兴国宫入谢且辞上意殊眷眷内出犀带香茗为赐既归再防告老遂以龙图阁学士致仕淳熙元年上意犹欲用公以公笃老不敢召则上手为书遣使诣公访以天下利害朝政阙失进职端明殿学士且以银绢将之公受诏感激拜防以谢略曰朝政之阙失多矣其尤失者君子在野小人在位政出多门言路壅塞亷耻道丧货赂公行也天下之利害多矣其尤害民者官吏贪墨赋敛烦重财用匮谒盗贼多有狱讼不理政以贿成也臣愿进君子退小人精选诸道部使者以察州县则朝政有经民不告病矣公之复归又十年虽身安田里老夀康宁无复它念然其心未尝一日忘朝廷间语及时事或慷慨悲辛不能已闻者盖动心焉然尚冀公之复起而卒有以寤上心也七年八月公竟以疾薨于家之正寝先是属疾逾年手草遗表犹以山陵境土钦庙梓宫为言而戒上以人主之职不可假之左右言尤剀切至是上之上闻悲悼朝野相吊诏以正议大夫告其第享年八十有五累封江夏郡开国侯食邑千五百户实封百户娶熊氏詹氏又娶詹氏封淑人三男源通直郎瀚承务郎浩从政郎六女承议郎倪治通直郎呉应时宣教郎谢源明承事郎张铸承事郎陈景山其婿也第二子及第二女皆夭孙男七人女五人公天性庄重终日俨然坐立有常处未尝倾侧跛倚语黙有常节未尝戯言苟笑它人视之若有所拘絷而不能顷刻安者公独泰然以终其身虽在燕私亦未尝须臾变也居家孝友笃至夫妇相敬如宾与人交恭而信淡而久苟非其义一介不取诸人亦不以予人少时贫窭炊黍或不继而处之甚安至其力所可致则亦不使亲与其忧也晚嵗宦达而自奉简薄不改于旧惟祭祀则致丰洁细大必身亲之仕州县奉法循理敦尚风敎在朝廷守经据正思深虑逺不为激讦之言表襮之行以矜已取名然诚意所格愈久而上下愈信服之上雅敬重公屡有大用意而公卒不少贬以求合上问进取必谨对曰先自治问理财必谨对曰量入为出始终一説未尝少及功利至于忠孝大节敬终追逺之际则深有所不能忘者盖自始对诏防已发其端而痛夫钦庙梓宫之未返则论之终身至于垂絶之言不释也呜呼悲夫推公此心可谓无歉于幽明而其法戒之所存虽与天壤相弊可也尤恬于势利兴废之间人莫见其喜愠之色为郡从事时验茶劵有伪者吏白公当受赏公谢却之罢惇宗而造朝也临安学官与试贡士公以朝命摄其事时见官外犹有缺员用事者故以尝公已而试事毕公即解印去其人曰所摄当缺员盍亦自言以审之乎公竟不顾用事者以是恶之在王府时龙大渊为内知己亲幸它教授或与过从觞咏公独未尝与之坐朝夕见则揖而退其后它教授多蒙其力公独不徙官为司业时芝草生武成庙武学官吏请以闻公不答则隂图以献宰相召长贰而诘之曰治世之瑞抑而不奏何耶祭酒周公绾未对公指所画对曰治世何用此为周退语人曰黄公之言精切简当惜不使为谏诤官也六和防成宰相命诸达官人写释氏四十二章之一刻之壁闲公谢不能请至再终不与其不惑异端又如此所居官人莫敢干以私然公初未尝有意固拒之也蜀士有仕于朝者同列多靳侮之独感公遇已厚然公亦未尝有意独厚之也尤喜荐士王詹事十朋张舍人震皆公所引张忠献公刘太尉锜之复用公力为多然未尝以告人诸公或不之知也致仕里居前后十五年收死恤孤振贫继絶蒙赖者众而公未尝有自徳之色平居门无杂宾邑里后生有来见者躬与为礼如对大宾谆谆教语必依于孝弟忠信未尝以爵齿自高而有懈意惰容也盖公之为人生质粹美天下之物既无足以动于其心其学于天下之义理又皆不待问辨而已识其大者若其诚意躬行则又浑然不见其勉强之意而谦厚慤实尤以空言为耻以故当世鲜克知之然亲炙而有得焉则未有不厌然心服者呜呼所谓讷言敏行实浮于名者公其是与明年将葬嗣子源使其弟瀚状公行事属熹以铭熹辱公知顾甚厚且尝受命以识先大夫先夫人之墓矣不复敢辞乃敬叙其事而铭之公墓在邵武县仁泽乡【阙】　里居第之北曰【阙】　原葬以十二月初五日其铭曰
　　天下国家孰匪当务曷为斯本身则其处事物之理指数其穷曷其大者维孝与忠我观黄公天畀淳则植本自躬有大其识俨其若思履衡蹈从盛徳之表见于声容烝烝于家恳恳于国敬终厚逺靡有遗忒根深末茂纲举目随行满当世言为寳出入两朝初终一意酬酢佑神表里一致用而不究君子惜之勒铭幽宫维以质之
　　武经大夫赵公墓志铭
　　公讳基字梦周有宋太宗皇帝之六世孙也其曽大父某大父某皆为开府仪同三司赠太师追王韩成二国事皆见国史父某举进士中第未及仕而卒赠中奉大夫公生睦亲宅以郊祀恩补成忠郎少孤能自植立刻意为学欲以文字成名于世遭乱转徙不克遂其志年甫冠调监常州宜兴县税是时防难未夷道路艰棘公治征筭不以苛皦为事往来便之在官独居一室日以读书鼓琴为事一无他嗜同寮莫测其所为至使人隂伺之已乃信服叅知政事张公守亦知其贤更以为饶州永平监旧法课卒淘土取弃铜以益铸用数登万斤輙书劳受赏前后相承程董峻切役者病之公至独叹曰瘠人肥已吾弗忍也亟罢去而节他费以足用守董耘贤之且爱其词章荐于朝请为易文资不果去居信之弋阳一时名胜争迎致舘谷且遣子弟从之游久之自请为祠官得主管华川云台观始来居邵武时中书舍人王洋知军事尤深礼敬与酬唱往来称叹不置秩满为建昌军兵马都监郡守知其亷帑藏出纳悉以诿之复监泉州郡使司籴事公知前积蠧弊叹曰踵是则吾固不能正之则蒙其辜者必众吾岂为祸始乎因力辞之既而有求代其任者果不免闻者叹服晚再为福建路兵马钤辖累官至武经大夫行年七十有三淳熙六年七月某日以疾卒公配恭人满氏某官中行之曽孙女子男五人善俊朝议大夫直龙图阁知庐州主管淮西安抚司公事善佐朝散郎知常徳府事善仪秉义郎善任承节郎善杰忠翊郎而善任蚤卒女七人亦夭其五人则从政郎邓祖攸迪功郎挰李絪黄造司马其壻也孙男女各二人皆幼明年诸孙特奉公柩葬于邵武县新屯西宅之原而书其事状如此使人来请铭熹雅闻公为人恬淡寛博自少以亷谨自将平居未尝有愠色尤不喜言人过以急难告者必周之未尝计有无也生长太平公族间不为华靡之习从宦所至壹以仁恕恻怛为心虽势卑不得尽行其志然其随事及物亦足以见其胷中所存者满恭人有贤行诸子皆以文学称而淮西常徳连中进士第皆及公无恙时被遇通显知名当世公晚更得闲适因不复问家事颛用棊酒自娯而老夀以没呜呼是亦可以无憾也夫乃考其状叙而铭之铭曰
　　唯纾人之劳宁郤已之进岂曰已之亷而速人以病仁夫赵公有睾其宫我铭斯石以诏其终
　　夫人徐氏墓志铭
　　夫人徐氏温州瑞安县人世隠徳不仕夫人生柔顺静正父母爱之择所宜归以配郡人张君某既归事舅姑尽礼晨夕敬问衣服饮食寒燠之宜而节适之舅姑未食不敢食未寝不敢寝姑性严重事有不可其意终日不怿左右莫能近夫人独从容娯侍所以开释其意者万方俟其语笑复常乃敢退如是者十有八年隣里亲族覸之不见其一日懈也舅姑没哀毁不胜衰张君家故饶则喜宾客中嵗少窭约然不以屑意朋旧过门輙饬庖具馔相与乐饮如故时馆客于家至或旬月不厌夫人节衣食以奉其费无难色不使张君知其有异于前也佐张君教诸子皆有文行既而其长卿遂登进士第仕州县以敦朴详练为诸公长者所知张君由此亦以太上庆夀恩补承务郎而致其事老夀家居子孙满前乡邻以为荣而夫人已不及见久矣盖夫人以绍兴二十六年十二月【阙】　　卒享年五十有五凡生三男三女卿之弟曰振卿曰【阙】卿女伯季蚤卒仲适成忠郎监左藏西库林镛孙男八人女六人卒后四年乃克祔于先姑周氏之茔又二十有五年而卿以从政郎为南康军学教授与予联事相好也一日状夫人之行以告曰卿之禄已不得逮其母日夜痛于厥心如又不能有以表其行实之懿于方来则不孝之罪死有余责敢敬泣拜以请夫子幸哀而予之铭是使卿得以不死其亲而免于戾也予辞谢不获而未及为明年去郡卿又以书来请不置乃序其事而铭之其词曰既孝既敬又俭以勤天曷报之子秀而文生短庆长储丰飨啬铭以订之百世其泽
　　刘氏妹墓志铭
　　新浏阳丞建安刘君子翔彦集之妻吴郡朱氏者先太史吏部府君之女而熹之女弟也为人质实易良自幼不见其有妄言愠色生五年而失先君先孺人爱之年二十有一以归刘氏事皇舅大夫公礼敬饬备下及旁侧侍御委曲逢将尤有人所难者大夫公没佐彦集理家事勤约不懈抚教诸子爱而有节其逮下有恩意门内之治雍如也淳熙八年年四十有三二月乙未以疾卒子男二人瑾瑱皆将仕郎女二人未嫁彦集将以是嵗十月辛酉藏其柩于崇安县西三里大夫公茔左若干步谓予曰子盍铭诸予寡兄弟先君之遗女唯此妹予既杜门山间而妹亦幸不逺嫁一嵗中率再三见其逺别惟从其家之官时为然然不一二嵗輙归复相见今其病死而予适从吏役归则不复相见矣独与彦集相持大恸而彦集又为予道其将死时与家人诀别付托儿女状尤使人不忍闻呜呼孰谓吾妹而遽至此耶老病且哀不能文彊书此以识圹且为铭曰
　　哀哀吾弟归藏其丘懿此遗徳后人之休
　　邵武县丞谢君墓碣铭
　　临川有隠君子曰溪堂先生谢君名逸字无逸与其弟竹友先生名薖字幼槃俱学诗于黄太史氏而以清介亷节有闻于时然皆不遇以死是以独以其诗行于四方而其行业之懿则非其邑子有不得而详焉是可叹已竹友之子曰敏行字长讷自号中隠居士娶李氏生子曰源字资深始以进士得官为文林郎邵武军邵武县丞且以庆恩得封其母为太安人盖将有以大其门者而不幸以卒识者莫不伤之资深自幼日诵数千言少长受经属文有声庠塾间士大夫之贤者来临川闻其名莫不延致而宾礼之再试礼部中第宰相以两先生故不使从吏部选言于上以为建昌军学教授居官静重有守然事有当为亦不惮改革也尝祠其乡之贤者五人于学以劝诸生而故刘侍郎季高为之记秩满诸生相率状其行治扣漕台请留之使者知其贤顾法不可因相与荐之得稍迁秩复教授江州州学未行遭父丧终制调隆兴府南昌县丞防李侍郎仁甫将漕江西披辑旧闻以修一路图经于官属中独以资深为可与于此者又与诸使者共荐之尝行邑事嵗余属帅守以聚敛为急诸邑奉承唯谨而资深独无所屈常叹曰迫贫民以奉上官吾弗忍为也帅守以是于资深独不悦而邑人深徳之既去父兄子弟相与送之数里不絶帅守愧叹亟以荐书追而与之诣曹校考当改京秩防举将有故不果遂来邵武当路者多知其贤而常平使者宋君若水尤敬重之又率同列交荐章下而资深已病不起矣时年五十有八淳熈辛丑九月己丑也资深天资浑厚人少见其喜怒未第时斆学以奉甘防教抚弟妹而婚嫁之乡党称其孝友家世清贫独有园防数畆中隠君既以其号榜之至资深虽从官然于生产亦不能有所増益独葺此园筑室其间杂莳花木蔬果桑竹暇日挟册吟哦其间虽饭防饮水不自知其有不足也其诗秀润和雅有二祖风致存者百余篇号空斋诗藁云资深娶同郡黄氏生三男五女男曰枢曰机曰椿女所适曰严享甫曰饶祁余未有行也资深在邵武时尝以檄书便道过我予雅闻资深名一见即知其长者既去逰武夷山水间得予所结庐处复留诗见属予以是又知其句律之妙可追前辈无慙也顾未及酬而闻其讣又以病不能往吊今枢等既葬资深中隠君墓之侧而以书奉资深亲友呉君炳若之状来请铭时予方病欲谢不能又念资深前日赋诗相属之意不可以终莫之偿也乃为之铭铭曰
　　惟君家世隠沦载其徳之后人君承之势欲振涂未半陨厥身藏于斯从隐君陵为谷订此文
　　司农寺丞翁君墓碣铭
　　绍兴中宰相秦桧専柄用事诸有故怨及不附己者皆诬以罪窜岭海故相赵忠简公用此死朱崖天子哀之还其柩将葬衢州常山县郡将章杰绍圣丞相惇诸孙雅怨赵公当国时奉诏治惇罪又希桧防阳以善意檄常山尉翁君蒙之防其丧一日下书翁君曰赵氏私为酒以饮役夫亟捕寘之法而隂使人喻意使并搜取赵公平日知旧往来书防欲以败赵氏快私憾且媚桧取美官翁君不可则啗以利又不可则胁以威往反再三翁君度杰意壮不但已或更属它吏则事有不可为者即宻告赵氏夜取诸文书悉烧之无片纸在翌旦乃往为搜捕者而以无所得告杰怒又兼知翁君女弟适故礼部侍郎胡公寅实当时草诏罪状惇者益怒乃诬翁君它罪劾之会胡公弟宁为尚书郎具以其事白桧桧亦悟为杰所卖下其事安抚使问状徙翁君官旁郡赵氏亦竟得无它而杰遂废不复用当是时天下莫不高翁君之谊慕翁君之名而想见其为人者今天子即位近臣乃以其事闻上亟召见嘉叹其节改秩再除中都官皆以省员补外晚乃归为司农寺丞未几而卒闻者莫不哀之君字子功世家建宁府崇安县之白水村大父彦深宣和中为秘书少监梁师成欲一见之不可得遂久不徙官其后歴国子祭酒太常少卿以集英殿修撰归老于家父揆文林郎宻州司士曹事亦以文行知名蚤卒君以集英任补登仕郎调右迪功郎尉常山移婺之兰溪更调明州司理叅军以母丧不赴主管吏部架阁文字又以少母丧去官改【原缺】郎监登闻鼓院出为江南东路安抚司主管机宜文字当涂涝疫君以檄按行拯疗极力全活甚众除军器监丞又主江西安抚机宜文字复値嵗凶君佐其府咨访处画用力尤多使龚公茂良与诸使者合言于朝乃召丞大农卒时年五十有二淳熙元年二月十三日也君自幼卓荦不羣曹偶敬惮而孝谨顺悌事集英及母兄无间言兄没抚其孤甚厚嫁其女先已女集英引年恩当及君子君推以予从祖弟履之家居不问有无仕官不计升黜至于周人之急则亦不复知有难易多寡之择即有不逮虽奔走乞贷劳辱不惮也歴阳张晋彦以子孝祥被亲擢冠多士故忤相桧意逮系廷尉亲旧畏祸及已莫与通求所以为橐饘费者无所得君闻之独慨然谒其兄罄家赀得白金百两遗之防桧死事乃解后张氏父子俱官达以此徳君终其身不能忘君与之游亦毎规正其失无所避人两贤之在江西时同寮刘氏子琦奔父丧病疫甚殆人莫敢视君独舆致其家蚤莫躬治粥药琦得不死它所为类此人所难者甚众不胜纪平居食客满堂莫非有求于君者而君不之厌也娶李氏绍兴史官弥正之女先卒无子以从祖兄诚之之子樗年为后一女适修职郎王伸君家自集英时有别业金陵君即居之既卒遂葬江宁县西北村祔以李氏后数年君之甥豫章通守胡君大原状君行事以来曰舅氏志未克伸而不幸至此其高节驯行有不可以弗识者子盍识诸吾且刻其墓上予妇家与君有连姻得蚤从君游相期甚厚读其书为出涕不忍辞也乃书其事而铭之铭曰仁全故家知折奸谋勇蹈大难贲育其俦伟哉若人躬此达徳俛哉终身靡有回遹无曰斯邱四尺之崇忘私起懦千载高风














　　晦庵集卷九十一
　　钦定四库全书
　　晦庵集卷九十二　　　　　宋　朱子　撰墓志铭
　　岳州史君郭公墓碣铭
　　公姓郭氏讳份字仲质其先自吉水徙新淦曽祖亶祖麾皆不仕父弥约始仕有能称至朝散郎以卒诔其行者皆当世逹官名士公幼沈敏能自力学问甫冠中进士第为辰州道州南雄州州学敎授荆湖南路转运司干办公事湖南自军兴治战舰积材于场久而腐败相承募丁卒守视不已公白之台毁材为薪岁省衣粮万计官有羡缗数十万议欲献诸朝公曰此非可继也使者为止醴陵有豪族取民田以治居室上流有古陂輙徙之田以芜废讼数十年不息公曰是不难辨以地比与图视之一讯而决还陂于上流溉田如初用转运使黄钧等荐得通判常德军府事赐绯衣银鱼常德在湖北为望郡更二太守无善状公至委曲扶持之靖獠干纪王师讨之公主督运山行既艰而水道经若水寨遡流百余里尤险恶漕几不通公命轻装浅舟水陆俱进军用不乏师还第功迁秩擢守兴国军至郡承前守罪去之余帑庾空乏北军以廪假不时至或羣噪府下公奏留上供万斛以寛郡计而申者令以戒有司凡给俸赐以下为先众乃悦服未久以忧去免防奏事阙下即日除知岳州又积年劳转朝散郎还至丰城暴得病卒于馆舎年五十有七公娶李氏再娶乔氏男曰防今为廸功郎新贑州瑞金县东尉女二人长适彭浩前卒次未嫁公性纯俭被服如寒儒家人习惯不知为骄奢居官敛晦不为赫赫之名然所至为上官所推举平时温温不妄喜怒及其遇事破奸发伏人亦不能囘也公最乐义亦勇于有为有踈属之女受鬻于人公闻之遽投牒遣币赎而嫁之乡人有旅死者公为棺敛归其柩于家有旧同僚之官地远贫不能行公为装遣之虽靴袍巾幞之类毕具周人之急皆此类尝因讲治道以义役节目授其门人李伯贤令推行之自其乡始今江西诸郡义役公实发之尝谓门人曰九重有规恢之志而文武士不任其责寛恤令屡下而百姓无固结之心北军就食东南布满州县无以善其后是三患也尝因赐对建言常德当夷獠出没之冲比年复有茶防之警而屯兵财二百人不足用以弹压湖北一道北被邉南控溪洞多防贼而城壁皆不治尤非所以备不虞者请以荆鄂千人戍常德而诸郡城恶者亟治之便又言狱者人命所繋故推吏赋禄厚而受赇輙以重法论至狱卒隂操木索笞棰轻重之权惨虐尤甚而今以无禄故为奸利者得从轻坐甚亡谓请诏有司议廪狱卒而重其法义仓嵗赈矜寡孤独甚厚然其惠偏于市井而不逮山谷请即乡落寺观分置居养院以活远民之无告者葢公雅有当世之志而于吏事尤不苟其所欲为固不止数事然即此而观亦足以见其所存矣使究其用当如何哉天资乐善见当世德人庄士必慕与游在长沙善故张侍讲敬夫敬夫称其靖端有守数为延誉诸公间居乡厚今刘常州子澄子弟皆从之学有立志公没而蒙愈自力于为善尝以田二顷为义荘周贫族人以为犹用公平日之意也公卒以淳熈某年某月某日葬以九年正月乙酉墓在吉水县同水乡赤石潭之原蒙以子澄之状来曰吾先君子甚髙下风之义顾不幸不得卒其定交之愿以死蒙又不孝无以慰其泉壌之思唯是表墓之碣未有以书敢介常州以请吾子惠而许之则为有赐于吾先矣予闻其言而悲之读其事状又知公之为人如此亦恨前此之未始得从公游也既次其事又作铭以系之铭曰
　　端而靖足以有守敬而敏足以有为胡啬于年不卒其施惟后有人克堂厥基我铭斯石以诏无期
　　宜人王氏墓志铭
　　右朝请大夫任公讳贤臣之妻宜人王氏明州慈谿县人故朝奉大夫中书门下检正诸房公事讳庭秀之女年十七归任氏任氏世为睂山人后徙蔡州靖康之乱大夫公昆弟始奉其母魏国太夫人犇走南渡生理萧然宜人嫁时甚厚尽捐以佐朝夕之用事太夫人尽爱敬甘防无阙供无故未尝輙去左右遇有疾衣不解帯粥药尝而后进与大夫公相敬如賔所以辅佐之者甚至大夫公尝通守武昌久摄郡事前例摄事者受俸给与请司问遗徃来皆如真太守大夫公疑之以语宜人宜人曰异时贫甚宜不聊生亦且至今日矣今幸粗足何以是自污为哉大夫公以为然皆谢不取大夫公歴守数郡晚嵗奉祠以归或以其精力未衰犹可以复仕而宜人深以止足为戒大夫公乃不行宜人治家严而有法嵗时祭祀先旬月戒具至期斋肃毎事必亲虽疾亦强起中馈酒食之事葢终身不以诿人敎饬子孙甚严未尝假以言色而视其饮食时其寒燠皆有条理遇下有恩意然敝衣袴亦不妄与既病犹治家事不废中外肃然者十年以淳熈九年十一月三日卒享年【阙】子男三人璜宣敎郎知江州德化县事玠承务
　　郎知临江军清江县事皆先卒璋廸功郎袁州万载县丞女一人适通直郎通判容州程説之孙男七人希夷举进士调廸功郎建宁府浦城县主簿图南廸功郎严州建德县尉斗南应南鹏南抟南女三人璋希夷将以十年七月某日奉宜人之柩葬于邵武军邵武县长乐之原使其友方士繇述宜人阀阅事状来请铭予先君子尝与大夫公昆弟游义不可辞而希夷士繇又皆尝来学其言宜不妄乃删取其大者而系以铭铭曰奉馈髙堂恭敬止佐夫子治成厥美肃如严君秉周礼考终卜吉藏于此土平川纡山崛起长乐之乐诒孙子
　　知南康军石君墓志铭
　　吾友石君子重讳某其先世为防稽新昌右族曽大父讳某不仕大父讳某避庚子之乱始居台州临海县后以遗逸召授右廸功郎以没父讳某赠朝奉郎母安人朱氏太宜人陈氏君幼端慤警悟不羣年十二即自知刻意为学昼夜不怠年十八擢进士第丁外艰服除授左廸功郎郴州桂阳县主簿防故参知政事李安简公谪居郡下性严重不轻许可一见君深器重之授舘其家日与论説前言徃行励以致远之业常语人曰吾阅人多矣未有石君比者秩满改从事郎调泉州同安县丞天旱民饥县白府请得蠲嵗租如故事太守怒檄君杖主吏君移书太守曰杖一吏细事耳然其所系则大民今皇皇无以为命纵不能救忍复箝其口乎守怒未巳遣幕府官按验至则希守意以为不当蠲君争益力部使者闻之因以其事诿君君既行视归即掲牓喻民蠲之什九然后言府且亟召乡吏闭廨中使乡为一榜戸列所蠲与其当输之数既成立授里胥使走掲于其所于是上官不得变其説乡吏无所逞其奸邑人便之改宣教郎知常州武进县事民讼有数年不决者君一讯立辨虽奸民健猾者亦皆惊服愧谢而去它邑滞讼多请属君以决郡守欲为寓客治第而属役于县其费且数十万君不可曰吾为天子牧民岂为若人治第者耶且浚吾民之膏血以媚人吾不忍也守怒欲中以法掇拾亡所得防君有亲嫌法当两易君不顾求罢竟归民数千人诣郡请留君不可则相与伺守出遮道号诉至有禠其防帷者守不能禁君因更调南劔州尤溪县待次家食三年虽贫不戚也至官吏以财匮请借民租君不答但日治税籍凡民逃絶而田入见戸者与鬻产而不能更其籍者皆正之又谨视其出内之际要为简易以便民而吏不得以容其奸闗市之征亦损其数于是官无苛扰农商得职租入以时力役有序至有争先为里正者县故穷僻学校久废士寡见闻不知所以为学君至即命其友古田林用中来掌教事而选邑子愿学者充弟子员始敎之日亲率佐史宿賔客徃临之因为陈説圣贤教学凡以为修已治人之资而非如今之所谓者闻者皆动心焉自是五日一徃伐鼔升堂问诸生进业次第相与反复以求义理至当之归员外诸生数十或异邦之人皆裹粮来就学君视故学宫为不称乃广其规模新其栋宇市书万卷买田数百畆以充入之既成为考古制举乡饮酒礼以落之于是士始知学而民俗亦变君又摭其旧俗之不美者数事为文以训饬之民皆传写诵习焉远乡有据险自豪不输租赋数十年日与此乡为仇敌者君为榜喻之即敛手听命输赋解仇复与齐民齿民王某者有刑罪具狱上府吏以邀求不厌欲致之死君争之不聼则请自对狱与吏辩代民死民乃得免嵗大疫多治药剂分遣医者散之村落自为诗以劝之頼以活者甚众及代去民或画像祠之监察御史陈公举善闻其贤荐之朝而君自从吏部选授福建路安抚司干办公事以去防丞相史公再入荐一时名士数人君复与焉有防召对君辞不获乃入见首陈人君之道与天同方天心至公故人君之心不可以有一毫之私因歴引时事以质之言甚剀切上皆然之差监登闻检院未几除将作监主簿防改太常居顷之有所不乐因谒告归省请得奉祠终养除知南康军事将行而内艰未终制有诏举材堪刺举者吏部尚书郑公丙以君对然君已不及闻矣其卒以淳熈九年六月乙丑享年五十有五积官至朝散郎君为人外和内刚平居恂恂如不能言者而遇事立防毅然有不可犯之色事继母承顺不违兄弟之间怡怡如也族党有贫不能自活者买田捐金以振业之教其子与己子等嫁孤女多得所归道遇弃子募人母之月有给焉其为政一主于爱民而忧国之心又甚切于贤材之用舎政令之得失一有所闻忧喜之诚形于言色至或累日不解然自处甚约自律甚严在州县未尝屈意上官在朝廷未尝造请当路繇踈贱一旦见天子尽言竭忠未尝少为迂囘避就之计其为学自聘君朝奉时已传其业后更从舅氏太子詹事陈公良翰受书焉闻人之善必手记而心慕之其人可见虽少贱僻远不惮其与予游相好尤笃也晚名其燕居之室曰克斋读书其间没身不懈后生执业就正者皆頼君知所乡而君未尝少自足也此其志岂可量哉予前年守南康朝廷以君与予善除以爲代予亦日夜望君至冀得用疲甿学子为寄而君不果来当年奉使浙东闻新剡饥民转入台境甚众亟以属君君即慨然以为己任其得免于饥冻捐瘠而归者葢数百人然其后予以事至台则已不及见君而哭其殡矣呜呼悲夫君之配朱氏刘氏李氏皆赠安人姜氏封安人子男四人继微继喻继善继周女五人长适范籍次许嫁商月卿余尚幼君为文明白径切似其为人然非有故未尝作今有文集十卷藏于家所集周易大学中庸解又数十卷传学者继微等将以十二月庚申葬君龙谷山云溪先莹之侧使来请铭时予已病归卧故山念不得徃而祖君之行也乃叙其事而铭之其词曰
　　予悲斯人之病而莫与瘳也悼斯学之孤而莫与俦也又哀君之有志而久不醻也时若可竢而君不畱也龙谷之城云溪之宅诏彼茫茫不在斯刻
　　荣国夫人管氏墓志铭
　　故参知政事防稽李安简公之配曰荣国夫人姓管氏其先齐大夫敬仲相桓公霸诸侯有功世祀于齐中徙秣陵后避五季之乱复徙处州龙泉县久未有显者及夫人之曽大父讳大忠以子师仁同知枢宻院事赠太子少师始为郡着姓枢宻之弟师醇赠承事郎生子时可以明经饬行为乡里所宗远近受业之士甚众尝有欲荐之朝者谢而不许竟不仕以卒乡人皆以先生称之后亦赠承事郎夫人其季女也生有淑德族人称其婉嫕李公闻而聘之时公方以侍御史言事谪官贫甚夫人入门泰然无纎芥不乐意后公复为时用入参侍从出殿藩维遂登庙堂位亚丞相禄赐丰矣而夫人处之以约食饮居处所以自奉者不少异于前日也从公守郡輙戒家人无得买官下一物在宣城时巨盗猝至攻围甚急公方悉力拒守而夫人以免乳得疾危甚公以爲忧夫人曰死生命也公宜一意捍贼无念我公壮其言厉气循城贼为觧去及公以忤秦桧谪岭外遂浮海南居儋耳久不得还家留故里日复穷空夫人至斥卖簮珥以给用度身不肉食者十余年而亦无甚戚戚也桧憾公不释捕公子孟坚系廷尉诬以私史遣吏索其家或以告曰夫人亦且逮矣阖门□惧夫人独夷然不为动曰祸福之来非可避就自是无愧斯已矣己而卒无它始夫人嫁不及舅姑以为恨嵗时祠祀斋洁严敬凡涤濯烹饪之事必身亲之比老愈笃诸子女多出元配黄氏夫人独生二男二女而抚爱均一人无间言公南迁时二男者皆方数嵗夫人教之学既冠皆以文行称公及见之喜曰吾自教之亦不过如是耳待诸妇如己女遇左右寛而有节有所不及务掩覆之平居端荘静一举动有常度内外亲党皆法象其贤尝从容语诸子曰凡人处心宜公待物宜恕吾虽不学然于此若有得焉行之终身不敢一日忘也葢李公平生以刚直闻晚岁遭谗去国投荒蹈海九死不悔而夫人之德所以配之者如此亦可以无愧矣累封缙云郡夫人以淳熙二年二月某日薨享年七十有二十月丙申葬防稽县太平乡官漾之村后以子孟珍请貤所迁官以益封于是乎有荣国之赠子男五人孟博左宣教郎主管台州崇道观孟坚右宣义郎提举淮东常平茶盐公事孟醇不仕皆先卒孟珍通直郎权发遣江隂军事孟传从事郎浙东提举常平司干办公事女五人长适左朝散郎曹粹次适登仕郎陈汝楫次适进士陆权之次适承直郎沈程再适奉议郎章驹次适朝奉大夫潘时孙男八人知常从事郎早卒知微从事郎知言知易皆承务郎知退知孝知和皆未仕女十一人其四已适人曽孙男女各一人皆幼初大理卿章贡曽公逢以女妻浙东从事深知夫人行事之实既为之状将以请铭而未有所属也曽公卒江隂使君乃以状授熹熹既晚出又滞穷乡不及升堂尽敬以观夫人门内之治而曽公又先达也初不敢当顾先君子实尝为安简公所知则义又有不得辞者敬为之铭铭曰
　　妇德之美维顺以柔刚以干之其德乃修人曰夫人匪慈则孝我相其中不可屈挠贫安富节执礼胜私逢世之纷蹈险若夷维其坚刚以一其度俾易其艰以燕以誉惟公夫人合德殊施此内而安彼外以危要其所终两絶惭悔匪篆匪辞曷诏昧
　　朝请大夫李公墓碣铭
　　右朝请大夫李公讳缜字伯玉济川巨野人故驾部郎中赠太子少傅讳景山之曽孙朝请大夫赠少师讳瑑之孙而参知政事赠太师讳邴之嗣子也公之家自少傅之第四子乐静先生讳昭玘者学于髙邮孙公觉眉山苏公轼之门文甚髙而防静乐道不求人知仕元祐及建中靖国中为起居舎人至太师公遂以文字行中朝有重名于政宣之间及叅建炎大政又以忠节为诏所褒退而老于江海之上余二十年当世益髙仰之公生有竒质警悟絶人年十二三时赋盆池诗有疑与月相吞之句故相何防一见嗟赏既长益自植立务记覧为词章其言奥雅靓深有非一时文士所及者而深自闭匿惟恐人之或知也性至孝事太师公及母和国夫人油油翼翼无故未尝輙去左右虽近出数里必取期以还少以父任补承务郎监南岳庙差充福建路转运司干办公事再除转运司主管文字公以去亲逺不欲行太师公强遣之至官竟不一嵗两易主管敦宗院以归未几丁内外艰服除连丐宗官旧秩及为崇道祠官退处于家不复有仕进意葢方是时秦丞相桧当国猜暴叵测故家大族一罹飞语无不糜碎公虽栖迟冗散犹惧不得脱于是益务潜晦息絶交游虽亲戚少见其面如是累年人亦莫测其意也买园居第之东结庐种树翛然其间自号万如居士而为之传其词曰居士少知读书通训诂不能洽浃如当世儒者然亦无所不读其于授受必以义接物必以诚迳情直行不屑毁誉虽仕宦连蹇不遂视一时侪辈官尊禄厚而不肯一动其心为敦宗凡三十年官不易而家益贫常诵其先训曰与其有求于人何若无欲于己与其使人可贱不若以贱自安以是当官及家居未尝求人知而人之知之者常出于意外少慕阮思旷向子平之为人既孤买宅东隙地仅五畆为屋数楹植花数十本竹百个而置常所阅书数十卷朝夕徜徉于其间虽金石丝竹之音姬嫱环珥之饰车马旌旗之列五鼎方丈之食不以易其乐性懒甚不喜为文酒酣性发时为诗以舒怀至其行意击节慷慨自以为未后于古人性谨宻而胸次萧然无所适莫顾不喜与俗子语稠人广坐或终日不交一谈而藜杖幅巾率然乗兴访髙人胜士于闲暇时谈世外法至或忘归间问祖师西来意防仅识其趣不能悟觧也其胸懐本趣葢如此然知公者犹以为文不足而实有余也秦丞相死众贤稍稍登用丞相陈鲁公雅知公推挽甚力而不能致乃白以为通判福州事而公已病矣连帅汪公应辰亦知公贤礼敬之且不欲烦以事公曰食焉而怠其事岂吾心哉力请得复奉祠以归居二年而卒时年五十有六隆兴二年十二月某日也公娶赵氏寳文阁待制思诚之女再娶马氏中大夫安仁之女皆封宜人子男二人諌承务郎爽慧秀发年甫十三而读书作文有兼人之功公竒爱之不幸蚤卒公哭之哀乆而不能平也讷今为从事郎福州长乐县主簿女四人其壻右通直郎徐樗文林郎刘珫进士周庭实承信郎陈时可孙男一人启宗将仕郎始公葬太师公泉州南安县石鼔山而指其北百余歩曰此吾之所归也卒之明年三月某日讷奉公柩藏焉又集公所为文十卷梅百咏一编藏于家熹之先君子太史公尝获从太师公游而辱知焉及熹试吏泉之属邑又得拜公函丈毎白事府下退輙诣公公必为置酒畱连竟日论説古今商略文字皆极其趣下至吏道物情利病纎悉亦无不尽至于有所难言则其悼叹闵恻之情未尝不郁然见于眉睫之间熹以是知公非真无意于世者意公犹且进而有为也后三十年再至温陵而拜公墓则其木拱矣俯仰今昔为之流涕葢不唯荒蔓草之悲亦以重叹公之终不遇也于是讷状公行来请铭熹不得辞乃为铭曰
　　右史之德冲靖渊黙太师之文泆为忠勲公承厥家克笃其庆惟德与文既积而盛胡不逢遇达于事功浩其永归閟此幽宫万如之篇公实自赞铭以昭之不遐有叹
　　夫人虞氏墓志铭
  </div>
  <div class="pagination">
   <a href="晦庵集_page144.html">
    上一页
   </a>
   <span>
    ...
   </span>
   <a href="晦庵集_page140.html">
    140
   </a>
   <a href="晦庵集_page141.html">
    141
   </a>
   <a href="晦庵集_page142.html">
    142
   </a>
   <a href="晦庵集_page143.html">
    143
   </a>
   <a href="晦庵集_page144.html">
    144
   </a>
   <span class="current-page">
    145
   </span>
   <a href="晦庵集_page146.html">
    146
   </a>
   <a href="晦庵集_page147.html">
    147
   </a>
   <a href="晦庵集_page148.html">
    148
   </a>
   <a href="晦庵集_page149.html">
    149
   </a>
   <a href="晦庵集_page150.html">
    150
   </a>
   <span>
    ...
   </span>
   <a href="晦庵集_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
