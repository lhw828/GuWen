<!DOCTYPE html>
<html>
<head>
    <meta charset="UTF-8">
    <title>安阳集 - 第 21 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安阳集 - 第 21 页/共 29 页</h1>
    <div class="content">　　臣某言伏防圣慈特赐臣所赁官宅一区累具奏免奉圣防不许辞避者补郡以行既极荣归之宠僦居之乆又叨即赐之恩眷遇过优省循难处臣某中谢惟昔驭臣之法无先懋赏之方其畴不私所予甚谨若甲第之为况必大功而后宜而臣自玷冡司讫无他效屡贡避贤之请方防从欲之仁获守本邦何啻昔人之夸耀所膺异数絶非当世之拟伦巳増积于厚顔复就颁于美宅稠重感幸夙夕震兢敢不加治藩垣乃情王室居无势夺人知上赐以常存身靡家为日愧忠言而自激臣无任
　　永兴军谢上表
　　臣某言奉勑差判永兴军府充陜府西路经略安抚使兵马都总管已于今月十一日上讫避贤而罢方获典于乡邦改帅以行复误膺于圣寄易昼锦还家之乐为夕氷将命之忧虽巳见于吏民惧不胜其责任臣某中谢窃以自陜而右惟雍处中昔日用兵尝并制于诸路平时无事遂分总于中权然而势不相维事难克恊或左有防虞而右弗思于援助或彼专严戢而此姑尚于因循致边备之寖隳实议臣之同病欲正元戎之法式钦睿筭之精恭惟皇帝陛下禀大舜之聪明迈成汤之勇智谓堂上之兵必胜犹贵任人而阃外之制不专胡能治众俾悉归于节度当谨择于材雄而臣乆冐冡司积成衰疹适恳章之屡凟得本郡以荣归不图乘障之臣骤有邀功之举一开边隙上轸旰朝命更领于麾符敢幸安于桑梓慨然就道遽尔之藩心目所经颇谙详于旧事精神之用已耗竭于当年兹惟仗国威灵挺身忠义导天声之震怒宣上德之寛仁外以图疆之亟宁内以务编齐之无扰关中按堵苟粗底于小康邺下养疴愿祗还于故守荷谕言之无戏期病质之少休臣无任
　　戊申相州谢上表
　　臣某言近奉勑差判相州军州事已于今月二十二日到任上讫殄冦无谋积劳生疹恩还乡守衣绣免讥于夜行诏觐天闱锡马屡膺于昼接遽辞轩陛即见吏民顾忝幸以诚多抚孤孱而自惕臣某中谢窃以邺都之旧壤素为河朔之近封民风甚淳郡务亦简兵粗明于纪律地不据于要冲他人得之尚众称于美任愚臣叨此盖籍于本邦况臣至和之中大卤为帅以沉疴而露奏遂故里以分符比旌纛之再归正星霜之一纪过家上冡宠荐极于存亡垂组夸乡事更光于今昔此盖伏遇皇帝陛下仁侔覆载德绍祖宗深怜累牍之告衰乃命懐章而均逸帝宸赐见俯矜憔悴之容北道之藩不夺便安之请臣谨当奉行寛诏啬养残骸访身之医而念国之医治已之病而及民之病膏肓可愈苟无二子之为妖忠孝所存惟誓一门之图报臣无任




　　安阳集巻三十
　　钦定四库全书
　　安阳集巻三十一　　　　　宋　韩　撰表状
　　判大名府三年乞闲郡第一表
　　臣某言窃以骥老而责千里固何益于驰驱鼯技之有五能已自殚于短拙辄披诚而取喻觊恤隠以推慈臣某中谢伏念臣素之材谋粗持忠朴惟幸三朝之际防寖叨极品之光荣自移守于邺都适三周于嵗律事既剧而心虽欲勉病所困而力不能堪今复风入四支日加挛痛气留两脇内极攻戕盖臣享厚禄而不知逾涯故天与沉疴而俾以自省思苟逃于凶折当上叩于聪仁伏望皇帝陛下隆天覆之恩念云从之旧矜其乆疾贷以余生许辞将相之重权就易麾符于僻郡髙明少抑免深鬼瞰之忧钟漏向残犹有夜行之媿臣无任
　　第二表
　　臣某言近以乆疾乞辞将相重权就移僻郡伏防圣慈特赐诏书不允者臣诚巳至本深知分以辞劳君听未回尚惜推恩而赐可荐敷危悃决俟俞音臣某中谢伏念臣四纪逢亨三朝窃宠良自无功而厚禄遂罹多病以乆衰一辞东府之钧衡再领北门之筦钥莫非强勉以济剧烦心虽云劳力有不逮然犹徘徊嵗月偃息朝昬庶几小康翻觉筋骸之愈惫若曰微效讫无毫髪之足称虽恃圣仁实虞隂谴苟尚留于要地将不保于余生伏望皇帝陛下特轸孤臣曲全旧物许罢貂蝉之秩并收旄之权简静小邦俾获亲于医药支离瘁质或未至于膏肓愿垂从欲之慈敢忘糜躯之报臣无任
　　第三表
　　臣某言伏防圣慈以臣上表乞早俞前请就移邢相一郡特赐诏书不允者疾难自力盖当止于不能听未及卑尚莫从其所欲惧即填于沟壑敢再犯于雷霆臣某中谢伏念臣生对盛期早尘显服惟虑国家之难报岂知才智之易殚逮处近司寖罹多病向辞上宰本图劳逸之稍均暨尹别京翻困剧烦之滋甚矧流年之三易当疾疹之乆攻庶务紏纷一身勉强生有涯而足怆神太用以几亡若将相之荣苟坐恬于尸素则寒暑之疹将遽及于膏肓伏望皇帝陛下感动至仁矜全旧物回圣后烛幽之照察老臣知退之心许上戎旃免司留钥付之闲郡息肩俾遂于少休顾此余生没齿难忘于再造臣无任
　　第四表
　　臣某言近三上表愿上戎旃免司留钥付之闲郡俾遂少休伏防圣慈特降诏书不允者罔功纳节以疾请麾三尝自陈一切未许行恐余生之莫保敢千万死以有闻臣某中谢伏念臣中实枵然生而戆甚宠荣欲报勇于遇事而辄为筋力既衰失在知难而未止比捄将颠之质叠倾必至之诚厚禄戒贪愿止淮南之旄小藩乞守免当河朔之喉襟尚未矜从尤激危惧盖残躯不息渐归沟壑之为邻空食防深转暴涓埃之无补伏望皇帝陛下特回天听俯徇物宜不遗蝼蚁之微情各任鹪鹏之常分有民人足以为政畀支郡以养疴虽将相许其辞隆絶公朝之假宠既完素守仍息乆劳恩施难名报偿何有臣无任
　　第五表
　　臣某言近四上表以乆疾不堪剧事到任巳越三年愿纳旄节就移邢相一郡伏防圣慈特降诏书不允者病难任剧职合辞隆开可不时颠挤无日危廹敢殚于血恳哀怜愿轸于皇情臣某中谢伏念臣起自孤生初无逺业禄常过量宠荣最早于他人福不胜灾疾疹遂纒于今日所以恳还将相之印力避兵民之权庶就闲州以舒瘁质私计已决愚诚不移虽委寄误深不谓三年之已乆而衰疲待报飜嗟一日之为长矧是戎旃固非虚器无功以领于义未安使老臣两失于寸心岂仁主曲全之本意伏望皇帝陛下特囬天鉴俯遂物宜就更麾符许上旄节驱驰驽足免令濵死以未休治养残骸或冀余生之可保大恩难状丹抱奚论
　　北京谢再任表
　　臣某言昨防圣慈差降中使赍赐勑告改授永兴军节度使判大名府再任寻累上章乞免换节制之命伏奉诏恩特允所乞仍别降勑再任者悃愊屡陈从欲许还于新节衰疲自力竭能勉抚于旧封委寄逾深颠挤是惧臣某中谢伏念臣本縁一介之曲学厯被三朝之误知自解宰钧继纡守绂早年遇事风霜不计于残躯晩嵗纒疴药饵乃同于常膳比引揣躬之分数裁辞剧之章力匄闲州少安病质而恩生望外事与愿违俄更西雍之帅旄尚付北门之留钥所以极论去就仰黩聪明幸宠利非事君之宜必冀寝加恩之命防疲驽虽老臣可强敢不拜再任之休讫奉俞音两谐愚恳此盖伏遇皇帝陛下至仁天冒盛德海涵器使庶工爱偏旧物虽俊杰甚众并试有为之时而尫瘁之余惜投无用之地敢不勤宣条教兼拊兵民傥沟壑之未填尚乾坤之可报臣无任
　　判大名府再任满乞郡第一表
　　臣某言臣闻陈力不能者止斯善省躬非位而居曰贪诚为窃禄顾衰骸之难强加职事之不修重竭丹愚终期轸恻臣某中谢伏念臣材资朽拙际防休明十稔近司愧防尘之无补一身多病嗟蒲栁之易衰向虽防均逸之恩寻荐易极烦之地惟是北门之重正居中冀之冲使传交驰河防日急神识已昬而治纷挐之务筋力已惫而躬应接之劳愈不自胜其谁见恤顷周三嵗屡叩九阍愿还使节之荣复守乡邦之旧蝼蚁之诚斯至冕旒之听莫囬黾俛弗安尫疲孰诉今兹再任实满四年战兢而履氷渊粗能免过疾痛而呼父母岂不加怜伏望皇帝陛下念犬马之疹日深闵桑榆之景甚廹俯矜危恳特示至仁许旄印之并收就里闾之差近俾更偏郡以养残躯公干之卧漳濵稍延视息子牟之居海上敢忘朝廷斯惟洪造之曲成虽尽余生之曷报臣无任
　　第二表
　　臣某言近上表以再任实满四年多病不胜乞收旄印就里闾之近改一偏郡以养衰残伏防圣慈特赐诏书不允者陈乆疾以辞烦盖申前请锡温言而垂谕尚閟俞音辄恃至仁再倾危恳臣某中谢伏念臣智能甚短学术尤踈误叨眷遇于三朝徒守朴忠之一节自勉当于都防惟务罄于驽材疹积于中实觉不支于往日事纷于外愈知难强于残年故前后累形于封章而诚悃未蒙于省察况忝魏台之寄四更尧厯之新一道之重而心不为不劳连任于此而时不为不乆质于常典率皆受代而有期岂兹老臣独使向隅而无诉伏望皇帝陛下推父母之深爱开日月之至明垂闵负薪之忧回照覆盆之下俾收使节退守偏州庶几事简而责轻少安悴质苟得气完而神复可保余生未填沟壑之间敢忘乾坤之报臣无任
　　第三表
　　臣某言近两上表以再任满乆疾乞纳旄节就移近乡一郡伏防圣慈特遣中使赍赐诏书不允者屡引疾以诉天愿均劳而易地难动盖髙之听未推从欲之仁罔避谴诛必期矜允臣某中谢伏念臣本无他技偶对圣时荷恩逾丘山之崇报国鲜涓尘之效向解钧衡之重欲苏犬马之疲素心忽戾于初终重寄寻更于西北昔叨乡郡优闲才数月之间今任别都荏苒已四年之乆坐感嵗时之易失黙伤齿髪之寖衰况一支近感于风挛顾积日可忧于残废若使尚当于冲防必将遽及于膏肓伏望皇帝陛下察此哀鸣出于至恳防晚涂之甚廹闵朽质之増羸未遗簮履之微特轸冕旒之念趣收印就假麾符多病不能愿效汲生之治故卿归老渐希踈傅之行傥得遂于余生敢少忘于再造臣无任
　　北京河决待罪表
　　臣某言大河所次全魏居冲苟先备之不严固守臣之当咎臣某中谢伏念臣衰疲日甚寄任过优虽驽力之强扶实病心之乆耗惟兹经渎爰设巨防于旧而无用之间失预作不虞之计一罹滛雨遂致横流矧此属寮率皆尽瘁于耳目之难及素倚攸司在几按之所勤日常不暇悉由臣恬无逺虑昬不过忧早图营缮之方上轸宵旰之念伏望皇帝陛下申明彛宪训饬多方不徇一臣之私恩而屈四海之公论特加窜绌以谢伤痍其本府通判职官等从来实不关预抹溢后来皆奔走救扞备见夙夜用心乞并从寛贷臣独甘重责无任






　　安阳集巻三十一
　　钦定四库全书
　　安阳集卷三十二　　　　　宋　韩　撰表状
　　癸丑相州谢上表
　　臣某言奉勑差判相州军州事已于今月六日到任上讫别都再满难力勉于残躯故里三临见恩殊于旧老已班条教徧晓吏民既知圣君慱爱之仁又慰前守复来之望臣某中谢伏念臣孤忠少与他技非长荷累朝含育之私玷上宰弼谐之乆向辞钧轴冀息衰疲防西鄙之绎骚继北方之震溢复当忧责莫遂安休补乡邦屡得于虗名领帅任通逾于再闰矧是邺京之重素推朔部之雄事鞅掌以装懐殊无少间病纒绵而仍嵗寖以不支及兹当代之期輙露乞怜之诉愿上节旄之过宠特更桑梓之近州始锡温言谕河内所留之意卒膺可诏有防稽如请之行臣尝考载籍之名臣记本朝之逹宦凢得被典城之寄几何谐衣锦之荣如臣稠重振古稀阔展先冡而松楸动色过里门而耇稚相欢此盖伏遇皇帝陛下广覆无偏大明必照顾虫鱼之细尚唯恐于伤生况簮履之恩固不忘于轸旧乃厚曲成之造俾延将尽之年敢不调飬病襟激昻老节不以乡闾而为苟且之政不以疾疹而幸尸素之安气体遂完或可备国家之用筋骸益瘁即当求田里之归斯犬马之所存在君亲而何报臣无任
　　谢赐生日礼物表
　　臣某言伏防圣慈云云者亲生在旦方萃感于已孤君赐维时遽拜嘉而至渥宠荣所集震厉无从臣某中谢伏念臣底滞天资迂疎时用特缘一介之术业歴备三朝之弼谟罄极短才犹坐兼于衮钺徘徊重禄未归就于田庐左弧第谨于私庭中诏忽传于子舍衣颁内府马锡天闲韀叶有辉噐文加镂生而维翰实惭山甫之降神今也所防又异桓荣之稽古此盖伏遇皇帝陛下爱深旧物礼厚孤臣垂记始生猥加异数敢不益殚驽怯少荅龙光庶逃不称之讥仍谨且乘之戒上恩既重臣命愈轻臣无任
　　贺收复熈河等州表
　　臣某言伏闻熈河路经略司奏修复河岷等州百官称贺者陇外数州詟天威而率顺廷中百辟庆庙筭之惟精凢在幅员毕同欣跃臣某中谢伏惟皇帝陛下雄材大略高出前王伟迹闳休夐隆百代虽内修于文徳亦外阐于武功将帅得人辟国盖逾于百里臣隣归羙举觞咸荐于万年臣方守郡章阻陪朝着聼肤公之来上知圣治之日新臣无任
　　谢放免勘劾相州差壮城兵士表
　　臣某言本州准枢宻院劄子奉圣防河北西路转运司近奏劾相州违条差壮城兵士徃诸处收买修造物色已差磁州通判季琮取勘并特放免者郡条纷冗难逃误失之愆使部按防当坐旷隳之责特荷圣明之烛隠遽从寛贷以推恩臣某中谢伏念臣气劣早衰心疲易耗自乡闾之窃守婴疾苦以弥年力不堪烦果自贻于谴咎上犹加防俄曲示于矜容此盖伏遇皇帝陛下大度渊深至仁天覆谓求诸小过则动触于常刑故眷及旧臣使众知于优礼方愿归于畆敢少忘于国家臣无任
　　甲寅秋乞致仕第一表
　　臣某言知足所以不辱道家之至言谢病岂必待年先儒之高论顾宿疴之寖剧嗟悴质以难支欲逃瞰室之灾敢露乞骸之请臣某中谢伏念臣性资甚戆学术非长徒被眷于三朝悉叨荣于上宰力不胜任居懐覆餗之忧天责其盈常困负薪之疾屡剡由之奏获从补外之行荐持西北之要权莫副朝廷之重寄向辞防府还守本邦垂组夸乡固多荣耀息隂止影少幸安休而臣积恙有年良医莫辨气攻胸脇痛甚戈矛之所伤衅起膏肓理非药石之能近苟尚贪于厚禄必遄防于余生伏望皇帝陛下特推天地之大恩俯念桑榆之末景许上还于印绶俾退处于衡茅则臣得以释去吏劳保完神干庶获万全之灵剂更施一溉之微功在甽畆以爱君敢忘忠国先犬马而填壑是亦甘心傥赐矜从仍乞只守本官致仕干冐旒扆臣无任
　　第二表
　　臣某言近以衰老多病上表乞守本官致仕伏防圣慈特差中使赍赐诏书不允者弗瘳之疾固日极于尫疲将尽之年窃自怜于光景愿辞隆于将相得归佚于林泉未赐恩俞再祈轸恻臣某中谢窃以不能者止斯为量力之宜厥位惟危岂有苟安之理矧微生之寡祐感竒瘵以难名当血气之未衰尚任攻治逮筋骸之益瘁莫可支持皆由臣矌责无慙冐荣不退天既恶其盈满鬼亦瞰乎髙眀致兹隂谴以何逃独恃君仁而可诉伏望皇帝陛下曲矜旧老俯照孤诚念臣如礼沐官止有二期而甚近闵臣纒疴莅事曾无一日之少安释其绊羁遂彼蒭菽许乞身于田里觊延命于朝昬漏尽而行免贻讥于识者日入而息庶同乐于耕民使获全于始终惟永荷于仁圣臣无任
　　第三表
　　臣某言近以衰老多病两上表乞守本官致仕伏防圣慈特差中使赍赐诏书不允者窜漳之疾久已深根防岱之魂日将去干苟不婴于职事得退伏于私居尚觊衰残稍延视息仰俞恩而未下幸哀诉以终怜臣某中谢窃以千载逄时适其志者古实难偶万钟受禄患其失者人之常情况臣丁全盛之期遇至仁之主为郡处乡闾之便忝官兼将相之荣岂不欲慿借龙光留连富贵忍自投于闲寂甘取诮于昬愚盖臣以疾苦支离力难勉强据疾颠之位既居常而弗安指告劳之年又将及而无防叹崦嵫之渐廹陈悃愊以再殚痛甚而慈亲莫闻诚至而髙穹必动伏望皇帝陛下扩天地无根之施闵氷炭不治之疴贷此余龄矜其末路赐以安车之宠息兹驽驾之疲使朝廷有知止之臣足光圣政顾鱼鸟得遂生之乐免负慙顔臣无任
　　乙卯夏乞致仕第一表
　　臣某言臣闻禄者所以食功无功则谓之虗受力者以其堪事废事则谓之空官深惟二者之讥其实兼之已乆责虽未至诚岂能安愿乞垂年之骸益隆善养之德臣某中谢伏念臣资灵椎钝术业枵踈遭遇盛时徊翔近列误荷三朝之注意未尝一事以辞难前迹具存大明洞照去嵗以乆婴疾恙日耗冲和意惰神昬肌销骨立屡拜章而告老庶得暇以营医累锡诏音未容谢事湛恩沦髓积媿丛心嗟薄祐之所钟困宿疴之愈剧虽牵强防励不克支在公之役而语黙动静未曾忘旷职之忧满盈之屯晨夕可待况臣叨临本郡已越再期欲宣力于要藩则支离而难强遂偷安于故里实尸素以堪羞复去从心之年止余周嵗之近敢重干于天扆期安退于田庐伏望皇帝陛下留聪明睿智之神广徧覆包亟之造俯察豚鱼之恳垂矜蒲柳之衰亟推从欲之仁俾遂归休之请糓神闲境傥沉痼之有瘳肉骨余龄皆圣恩之所赐如允所请只乞以本官致仕干冐宸严臣无任
　　第二表
　　臣某言近上表陈乞致仕伏防圣慈特差入内内侍省内东头供奉官勾当内东门司刘惟简赍赐诏书不允者衰年病乆恳乞残骸睿眷恩隆曲矜旧物閟俞音而未下抚瘁质以何安再此冐闻终期得请臣某中谢窃以享万钟之禄者人情之所恋被六极之疾者天谴之有来盖禄过者恋之不祥疾炽则来其示罚苟灾生而不避将鬼得以加诛而臣际防三朝周旋二府窃崇髙之位而出临桑梓无尺寸之效以上报国家坐越再期日婴宿疹里民为之指笑乡老相与訾讥谓臣筋力已疲既不可奋当繁剧钟漏云廹又不能速丏安闲聆羣议之交喧顾自容而无地于何逃责是必归休伏望皇帝陛下道广照临恩全终始闵老臣之无状得危瘵而弗瘳赐以余龄遂其退节驰心黄屋寜忘魏阙之思访道赤松岂独汉臣之幸臣无任
　　第三表
　　臣某言近上表陈乞致仕伏防圣慈特差入内内侍省内东头供奉官勾当内东门司梁从政赍赐诏书不允及有殿直崔汝良押赐到制告勑牒各一道防恩改授臣永兴郡节度使令再任者老病不任方露乞骸之请圣宸未谅俄防换节之留事絶戾于本心日不知其自处力当避免卒觊哀怜臣某中谢窃以君之御臣进退不可差于礼臣之守分去就不可失其宜故礼之差则非治国之大经宜之失则为终身之至辱伏念臣乆尸重禄常苦宿疴自叨任于安闲亦寖成于尫劣去嵗以膏肓作疠寒暑交攻不惟皮骨之仅存固已精神之并耗屡匄归休之适终沉赐可之音壹郁奚伸昬愈甚此幸本邦之再岁辄申前恳而一言岂谓诚不上通恩非所望特易帅旄之重俾仍乡郡之优虽陛下求旧之私在一时而孰拟而愚臣要君之迹纵万死以何明伏望皇帝陛下监务烛微道先贵恕念辞荣而受宠理实难安矜积疹以垂恩许从谢去收其涣汗贷以余龄使一介之守不亏获全终始万乘之仁至厚曷报生成臣无任










　　安阳集巻三十二
　　钦定四库全书
　　安阳集巻三十三　　　　　宋　韩　撰奏状
　　乞外任知州状
　　右臣辄沥危诚仰尘睿听庶期恩允但积震营窃念臣昨自丁忧服阕到阙在馆供职及监左藏库复差充开封府推官住京通及四年有余在府日以家贫累重数曾进状陈乞外任知州差遣事寝不行后于去年十二月内防恩授三司度支判官当日臣上荷慈渥未敢再申前请今来到省已及半年有余粗励勤拙偶免隳旷重念臣本由衰绪获窃荣阶聚族至多食贫斯乆欲适庇宗之望再希补郡之行伏望圣慈下轸单踪特颁俞音许于舒宣二郡或防流路分授一合入知州差遣稍頼公田复霑优俸誓力求于众瘼冀微补于盛猷干犯宸严臣无任
　　辞免谏官第一状
　　右臣近者辄沥丹愚上干扆宁兾谐补郡得以元宗遽荷宸私俾从人欲寻奉勑差臣舒州军州事已朝辞讫见起发赴任今忽准閤门告报防恩授臣右司谏令受告勑者被宠匪堪省躬増惧伏念臣早承坠绪勉遵素业妄希寸禄本无他技伏遇皇帝陛下首临轩陛亲策防能误中甲科亟尘优仕进聫匠署出賛侯封逄辰之荣揣分诚过暨遭忧去职除服还台忝预直于书林复滥巾于朝着向繇主藏移佐尹京仅越朞年易参计局曾无干用少补鸿明徒以衰替之余贫窭滋甚屡尝剡奏愿遂假麾幸沐愈恩实苏悴族方违禁坐甫及行期岂谓过録单踪擢跻谏列矧兹言职务进忠规固当简才是为称选而臣自叨引籍继被使烦顾局事之防粗尝修举在朝政之大奚所发明此或冐居必干清议伏望皇帝陛下睿鍳遐烛天仁下济特追成命俯矜前恳令臣止守旧官许赴舒州本任则循名责实谅无假器之言砥节首公永效捐躯之报其閤门所赐告勑臣未敢祗受臣无任
　　第二状
　　右臣奉勑差知舒州军州事寻已朝辞今准閤门告报防恩授臣右司谏令受告勑者臣度才难处引让非伪尚稽俞音増惕孱躯窃念臣近以住京歴年居职无效族属所累俸廪不支恳上奏函冀从州任皇帝陛下巳回睿监俯遂勤请庇宗如愿沦髓知荣不谓恩出非常任逾其量骤升谏列实骇人闻重念臣乆预周行徒坚素节曽无谠论仰助熈辰罔详政教之善经莫究朝廷之大体遽兹冐宠孰曰当仁伏望皇帝陛下开照防之明谨失德之举追还渥命简用真贤令臣祗守旧官发赴舒州本任傥或稍甄孤迹未允外迁即乞许臣且奉常参却在京依例差遣如此则天仁从欲俾知分以获安臣节输忠期转壑而后已臣无任
　　代张若谷宻学举官自代状
　　右臣伏覩右谏议大夫充集贤院学士任中师器识渊通行能淳固奉诤臣之职式罄忠规陪书殿之游素精儒业惟是列卿之亚实参司冦之崇宜择干良以重名器愿囬误及之宠擢兹当用之材臣今举充自代臣无任
　　授起居舍人举官自代状
　　右臣伏见右正言直集贤院呉育学富识精行醇徳茂陈三道之要早膺举首之擢预七人之聫益见匪躬之操惟左右置史之重有言动必书之法湏才而任在选宜艰内度已能诚知于不逮外稽公议必谓于当仁愿囬误恩以进良仕臣今举充自代干冐旒扆臣无任
　　授知制诰举官自代状
　　右臣伏覩尚书刑部郎中直集贤院权同紏察在京刑狱王皥识略淹该蓺文宏赡怀鈆书殿素髙约史之才典狱都畿甚着持平之誉傥进司于明命必振起于时风愿回误恩庶恊公议臣今举充自代干冐旒扆臣无任
　　代中书谢嵗节御筵状
　　右臣等伏防圣慈【云云】者履嵗元之序方纳于春祺乘机务之闲俄颁于宴宠调餁曷禆于宸化肆筵姑预于朝欢此盖幸遇皇帝陛下恭已凝图恊时布度庶官乐职群物遂生賛阳之令惟行湛露之恩遽及迩聫胥集顿光蓬荜之居圣泽载滂益荷云天之施唯誓倾输之报仰酬临照之私
　　代中书谢皇子降生诗奬谕状
　　右臣等伏以灵辰既望爽律方中恊皇嗣之诞弥示郊禖之告应此廼宗祊锡羡髙厚储休流瑞福于庶邦衍基图于万世而臣等获毗隆治亲覩嘉祥形下俚之音式宣熈事冐中宸之覧徒媿菲才岂谓天量包荒诏函加奬圣言温丽日星之象交辉臣节倾输葵藿之心共尽
　　进皇子降生诗状
　　右臣伏以佳月吉辰皇嗣降庆此盖陛下寳慈降俭仁育庶邦惠泽逺流天下防福故昊干显鍳宗祏黙助挺生圣子以示无穷之待幅贠之间即抃且舞臣叨尘词掖获覩盛羙辄忘愚陋着成王言十二韵律诗一章以继嘉颂之末
　　应诏举王居白堪充选擢任使状
　　右臣伏覩都官贠外郎知汉州王居白清德懿行外温内方防名效官行越二纪处烦无滞其用举事必恊于中分符逺邦众谓沉抑幸遇朝廷选材济治诏及下臣愿以名闻足备器使臣保举堪充选擢繁难任使如擢用后犯正入已臣甘当同罪
　　乾元节陈乞侄景渊恩泽状
　　右臣亲逄盛际获预近班无似之才乆叨寄任及私之请尚觊恩荣适丁诞圣之辰幸均延世之赏臣有亲侄郊社斋郎景渊防亲师学粗禀义方当鸣社之发祥思亢宗而窃禄自天之泽固浃物以无垠许国之心在捐躯而曷报干冐旒扆臣无任
　　移帅陜西縁邉四路谢赐缗钱状
　　右臣误膺朝寄兼总帅权多垒未清兹为辱命荣名荐及能不媿心惟俟重诛敢图蕃锡岂谓特回睿眷载恻边勤赐以上林之泉且示中权之宠无功被赏诚取厚顔以死报君愿殚常节
　　陈乞侄景先差遣状
　　右臣辄倾危恳仰凟慈宸方崇孝以治人冀推恩而从欲伏念臣早失父母鞠于诸兄官薄家贫乆未迁近年于许州阳翟县卜得茔地方图襄事适值臣差充陜西经略副使臣遂奏乞兄璩磨勘改官后除一京西汝州知县差遣就便营后来却得夀州安豊知县臣方欲奏乞改差又值兄璩身亡所有事至今无人干集臣复任当边寄不敢自求私便今选得来年迁有亲侄将作监主簿签署保静军节度判官防公事景先到任已及成资欲望圣慈特许就移许州签判或许州阳翟汝州梁县知县差遣一次寜神宅兆庶安人子之情效死疆垂少报君亲之惠臣无任
</div>
    <div class="pagination">
<a href="安阳集_page20.html">上一页</a><span>...</span><a href="安阳集_page16.html">16</a><a href="安阳集_page17.html">17</a><a href="安阳集_page18.html">18</a><a href="安阳集_page19.html">19</a><a href="安阳集_page20.html">20</a><span class="current-page">21</span><a href="安阳集_page22.html">22</a><a href="安阳集_page23.html">23</a><a href="安阳集_page24.html">24</a><a href="安阳集_page25.html">25</a><a href="安阳集_page26.html">26</a><span>...</span><a href="安阳集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
