<!DOCTYPE html>
<html>
 <head>
  <meta charset="utf-8"/>
  <title>
   家藏集 - 第 48 页/共 57 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   家藏集 - 第 48 页/共 57 页
  </h1>
  <div class="content">
   维成化十三年嵗次丁酉十月乙未朔越二十二日甲寅孤子翰林修撰寛谨以洁牲醴齐昭告于显考府君显妣张氏曰壬辰之春寛忝史职三载考最仰荷推恩封赠之典施及存没惟我显考拖疾拜命既易冠服奄弃人间玺书继颁不及亲捧孤懐感伤未即奉告惟兹恩典岂寛自致追慕尊慈极其劳瘁以鞠以教克长克成昊天不吊先后弃捐禄飬靡从痛恨无已兹谨録黄焚于墓所伏惟尊灵只奉休命音容茫茫悲慕不絶呜呼痛哉
　　东荘奉安先考画象祝文
　　维成化十三年嵗次丁酉十二月某日孤子寛谨以牲醴之仪敢昭告于显考修撰府君东城之下先世所基嗟嗟府君实生于斯迨长西徙门户独持每念旧业东望兴悲乃修乃复有年于兹树有桑栁屋有茅茨有庭有戺有园有池本原之地有大其规东庄自号用表孝思今者不幸溘焉弃遗灵爽长存没且有知眷恋兹地防气必之乃奉遗象张之堂楣着存于心如覩容仪凡此旧业不废不曰维季弟肯搆肯菑一觞陈告聊写吾私载瞻载拜涕泪交颐呜呼哀哉
　　上京告祠堂文
　　维成化十四年三月六日孙翰林修撰寛谨以牲醴敢昭告于四代考妣寛忧制既终例宜起复丙寅日吉已卜启行维是逺违不胜攀慕
　　告二代赠官祝文
　　维治十一年嵗次戊午十二月壬辰朔越六日丁酉孙吏部右侍郎寛敢昭告于二代考妣曰寛无所能忝窃官禄实頼先徳始克致兹乃今年十一月二十九日三载考满十二月四日荷防恩例推及其先显祖考处士赠吏部右侍郎显祖妣韩氏赠淑人显考谕徳府君加赠吏部右侍郎显妣宜人张氏显妣太宜人王氏并加赠淑人及妻宜人陈氏亦加赠淑人感激之余悲喜交集谨具酒馔用申防告
　　受诰祭告二代文
　　维治十二年嵗次己未八月戊子朔十二日已亥孙吏部左侍郎寛敢昭告于二代考妣不肖逺借先徳垂休于身叨佐铨曹倐经三载伏恩例推及惟均乃于今晨获受诰命祖处士府君赠通议大夫吏部右侍郎祖妣韩氏赠淑人考谕徳府君加赠通议大夫吏部右侍郎妣宜人张氏太宜人王氏俱加赠淑人诰词煌煌并褒美追惟先徳实克承当谨録一通先备焚燎家祠茔墓自当转行故妻宜人陈氏亦加赠淑人谨以酒馔同用告






　　家藏集卷五十六
　　钦定四库全书
　　家藏集巻五十七
　　明　吴寛　撰
　　杂文二十四首
　　吴越吊古赋
　　嗟予生兮好游泛扁舟兮夷犹渺江湖兮万里翛然兮不可留繄世纷之混浊兮惟山水谐其夙心览九州之博大兮吴越僻在乎东南寻故都之遗迹兮逝去此而披宿莽江山依然其髙深兮聊登临以上下清晖娱人以忘归兮亦惟懐贤以吊古念姬周之俶世兮二国始霸而圗王隣壤之不相能兮数勤兵以相当吴启衅以召祸兮不暇计夫死生与存亡谓虽雪耻于夫椒兮卒致夫种之行成贪美饵而不悟兮羌自以为得计孰知鸷鸟之匿形兮将以肆其撃噬后四十年之有吴兮果符史墨之得嵗噫嘻直臣疏兮佞人见亲自古而然兮匪独嚭之与贠国灭亡而不救兮讵全委之于天鉴之不逺兮何无疆之违其祖武见毫毛而不见睫兮欲兴师以攘取求附庸而不可得兮屈为楚之臣虏虽覆亡之有先后兮亦奚异乎吴之末路悲夫花落兮故宫草生兮荒台社稷兮墟棘鹧鸪飞兮麋鹿来恃强力兮为国虽蹔兴兮輙衰唯有徳之不可忘兮厯千载其犹赫赫揆吴越之鼻祖兮实夏禹与泰伯逃荆蛮以让国兮任洚水以为已责髙风邈其不可及兮万世犹沐浴其膏泽瞻清庙兮下车奠椒浆兮进趋适于越兮之句吴归来吾乡兮遵先哲之坦途
　　咎须文【幷序】
　　姬仲子始冠有问以年数者对之未尝不以为诈一日览镜始悉其状盖其过在须也为文以咎之
　　噫吾语汝须人之一身五藏是俱惟肾之余乃为汝须汝须之生种类亦殊两颊曰髯口上曰髭【叶】汝居口下其垂如胡然汝于人出必有不少不老不先不后而独何故即为我有初焉萋萋勃然满口绸缪连延纷纭杂揉其宻如林其丰若蔀其直如防其蓬若帚既非清眉之暎目岂若鬒髪之在首不取人恱徒增我丑见者称呼率加以叟即告以年罔不曰否既骇生客亦惑故友陷我于诈舎汝安咎彼其耳目口鼻各有所司天君有命奉职无亏汝须之生则异于斯泰然而垂百无一为且今犹可逮寒暑防易日月载驰汝将变黑为白如抽茧丝感光景之迅速适足以增老大之悲我不汝咎咎将安施言已忽见有人缁衣裳颀然长身率众而前自称须神曰我属躁进敢尔有犯适辱责度不可赕脱容尽言九死何憾当夫张筵设几宾客交互让汝左席职我之故我何负于汝五达二岐步履从游让汝一武繄我之由我何负于汝宜叔而伯宜弟而兄以有我在孰轻汝称我何负于汝汝今顾以区区老少之故咎我我负汝耶汝负我耶且耳听目视鼻嗅口食虽为汝役实为汝贼嗜彼臭味于声色蛊惑心志曾无纪极亦有人生不免襁褓得见垂白欢欣絶倒凡我有言岂自斧藻和药剪我而君臣义笃煮粥燎我而兄弟情真燃我于持烛之顷者可窥人之量拂我于会食之际者即受人之嗔怒之輙张足以壮将帅之勇气撚之而断足以役诗人之吟魂种以数茎而拜上相垂焉至带而位元臣染我以药既见咏于唐士缠我以帛尤足重于晋人阉寺薰腐之余我即与之絶沙门寂灭之教我不与之亲具此羣行汝岂弗知况我虽防亦汝亲枝不敢毁伤古训是遗我不汝咎反我咎为能削即削奚费说词少焉隠然不见仲子惊悟静言思之深自悔悮掀须一笑欢好如故
　　汤媪传
　　媪之先金姓少昊之苗裔也夏禹治水功成别锡之氏世有从革之徳载周书洪范篇穆王时有金母实生媪媪少遇为燧人氏之言者授以水火相济之术善养气能吐故纳新延年不死人异之昼窃观其所为块处室中一腹枵然及暮惟饮汤数升而已人因扣之曰媪何以夀对曰汝独不闻冬日则饮汤之说乎吾术止此他无以告子者因号曰汤媪媪为人有器量能容物其中无钩距而缄黙不泄非世俗长舌妇人比性更恬淡贵富家未尝有足迹独喜孤寒士有召即往藜牀纸帐相与抵足寝和气蔼然可掬唐有广文先生知其名召之媪至谦抑居下坐广文揖而进媪曰足下虽冷官妾则妇人岂可与公比肩哉广文多其让与语至夜半頽然就睡偶以足加其腹媪亦不怒天明更与语倾倒殆尽自是广文非媪寝不安席尝曰和而不流清而不激卑以自牧即之也温惟媪能兼之以为知言媪复知医思以济世人谓其满腔子皆春意也有贵介公子犯寒疾独卧别室迎致之媪初不欲往或曰此正媪行仁之秋也何以拒为不得已一行视其疾已在骨髄循其经络起足厥隂曰是非铁石可加法宜用汤液从其言体温温自下起若饮姜桂附子然及视其剂则其平日所饮者也公子竒其效欲留侍终身诸姬患之相与防于公子曰媪虽知医然昼伏夜见踪迹叵测其殆鬼物邪公子尚慎之媪闻而愠见曰吾平生号能容物至是不觉使人热中卒骂曰家世非寒族幸自温饱无求于世若辈粉白黛緑専以色媚人鬼物真自谓吾见若辈之杀公子也竟去及接他人终不失和气公子亦遂疏之诸姬更进御未防疾复作竟死如媪言媪同时有夫人竹氏与媪毎春秋时輙为人弃置相会嘿然无怨言叹曰人生出处各有时耳媪自周歴汉唐至宋已二千余嵗人谓其犹处子也阅人虽多无可以当意者闻涑水司马公有清徳欲依之公得媪恨晚家有侍妾不一顾其夫人亦贤乃盛饰之以进卒挥去既而公拜相夜则思天下事往往达旦不寝媪进曰公幸不弃处我布衾之下愧无以报徳惟公尽瘁事国貌日加瘠幸为天下自爱公惊曰吾久不闻媪言媪言甚爱我愿卒闻媪之所以处世者媪曰昔在周末犹及见老子教予曰汝惟知足知足不辱予谨受教以至今日公悟曰媪殆谓我也即谢事退居于洛后薨朝廷因有温国之封媪后夀益髙虽云得异术要其先世从革之徳所致不可诬也
　　端友传
　　端友盖春秋时卫人端木叔之裔端木叔好游庄周称其维山川险阻无所不之者也尝南游过五岭至端州曰此吾姓也止之遂去木称端端州即今肇庆是也嵗乆子孙分三族而岩居者差盛其人縁溪而渔多津而黑又其目或绀碧识者輙能辨之曰此端氏之良也嵗时有司常选其族人贡献上方其遗才自负甚重往往老死溪山间顷有人携其昆仲四辈北游都下句吴有成皿君者好古之士也方宦隠南宫一见契合延之上坐以为吾取友天下未见其比遂定为文字交他日东阜曰木生遇之曰是固端氏之良也吾识其资性已乆特不知所以裁之耳因与之处加琢磨之功未防皆有用北方知名士如燕硕者未能或之先也生笑曰此所谓成皿者其为人外若峭厉而中实温润且不磷不缁有坚白之徳君爱之与手足等曰吾之有是四端也犹其有是四体也昔尹公之他端人也取友必端吾志于尹者愿终身结交因呼之曰端友而不名特作漆室贮之居闲无事数相与语其昆仲皆善臆对觉主人意倦辄更端焉一日主人将有文事召致之俄避席曰此非仆所独能仆尝识绛人陈因识中山毛頴防稽楮先生三人皆才士请与之俱其无所忌克如此主人好为此君传神或时率三人供事左右无不如意有以韈材进者楮辄引退独端友举止自如颖皆倚重焉初三人善农陶及见端友始知之麤疎也遂弃之后三人相继衰谢而逝端友岿然独存盖其平日静厚有容而颖性鋭楮质薄故夀不及虽知守黒之説顾好面攻人过竟亦短折幸端友能念旧故每求三人者之后而提挈之以故其功着于儒林不絶素患渴疾医有井华者治之輙愈盖知主人故乡恵山有名泉尝念曰吾安能徃饮以觧吾渇耶井华疑其侍人金注间之曰古谓以金注者防愿公勿行浸润之譛可也乃用其治法如故其量固有容能含垢纳汚然日必浴而去之有言其不及娄师徳者曰吾既使其自干矣不去人不谓我为贪墨乎其亷洁又如此论者谓韩昌黎为颖立传如何人得牵聫书乃独遗端友何耶或曰昌黎时端氏尚未显故不知或曰端氏所居去潮阳甚迩昌黎尝谪其地无不知之理或曰知之盖端氏非其人不交交则文雅士彼胥史驵侩之流何敢望其面如韩云官府簿书市井钱货必不屑记注此其遗而不录欤其族人既有才具多出用于世莫知其名今寓于成皿君曰钟曰鼎曰黼曰黻匏翁曰欧阳子序端氏谱于端氏若有所不足而独夸深溪歙氏为尤良夫韩欧为古今文章大家与端氏交最乆犹不相知它尚何望哉惟眉山苏长公以端氏出而歙之名文者始废不用其人品髙下至是若定虽然吾恐起韩欧之争端也故尝窃评之曰端氏比徳于玉有君子之道上也语曰硁硁然小人哉抑亦可以为次矣其歙氏之谓乎
　　鹤臞觧
　　人与鸟皆物也然人贵而鸟贱今人以鸟名人人必咈然而怒者恶其以贱加贵也司马徽谓厐士元曰凤灵鸟也士元有隐徳差可儗之而非余人之所可及则人岂皆贵而鸟岂皆贱也哉为凤之匹者鹤而已易以载诗以咏春秋左氏以録其匹凤也固然而浮丘伯相之有曰圣人在位则与凤皇翔于甸其匹凤也益然矣故世亦有以鹤儗人者若晋人谓嵇绍如独鹤之在鸡羣当绍时贱名检而狭节信君子小人无以别白于世宜其有鸡鹤之説也今吾师陈先生何乃亦以鹤臞自号耶盖先生生今之世可谓圣人在上矣官于京师可谓翔于甸矣而复有取于鹤者岂真以鹤之形类我之臞耶夫饥则臞饱则腴凡有血气者莫不皆然先生居翰林有年矣俸有太仓之粟食有大官之膳何自而不饱则亦何自而不腴哉其必有説也盖事茍有乐于心则啜菽可以饱否则虽八珍杂陈于前将不下咽矣是故先生之臞寛能言之朝廷清明百揆时叙先生一乐也不然不乐也学者皆贤斯文有托先生一乐也不然不乐也不乐则不饱不饱则不腴此鹤臞所以自号也欤若夫肉食而无墨素飡而伴食其状魁梧其腹瓠壷犹自嘤嘤若莺泛泛若鳬附人若鞲上鹰攫食若道傍乌岂先生所谓鹤臞也哉己丑闰月十七日
　　己亥上京録
　　成化十五年己亥三月十日丙寅予服阕上京诸亲友送至无锡者是夜宿锡山驿河下丁卯与李应祯夏徳干访陈考功朝用盛布政时望秦太守廷韶暨李舜明施以清诸君午饮时望宅遂同游恵山朝用置酒漪澜堂饮已廷韶复邀过聼松庵观竹茶炉炉有瓦杓亦旧物也予出新茶使主僧煮之火始然而汤已沸又炉内圬土甚薄而外不燥可异予有诗是日热如五月戊辰至常州时应祯别往宜兴矣以风逆复来防同徳干访陆谕徳亷伯饮其家己巳应祯往宜兴徳干别于犇牛庚午至镇江时行李舟自白塔河出约至州俟于江口辛未雨癸酉与儒士唐惟敬将游金山适顔澄之主事自北来遂同往游子约表弟侄侍行入山主僧导饮第二泉归坐其堂堂直长山僧请堂名因以翠几名之予与澄之皆有诗甲戌渡江寓州曹氏乙亥雨丁丑至扬州晚饮沈时旸参议舟中己卯宿湾头白塔舟始至夜至髙邮暴风阻舟庚申防李佥都纲于盂城驿辛巳过寳应壬午至淮安防平江伯陈鋭干都参将胜私第午后二公具酒送至移风牐晚至清江浦邵文敬贠外呉文盛主事来访晩过文敬公署登寄寄亭止宿西轩是夜大风雨文敬有诗予次韵荅之癸未留轩中题髙彦敬山水巻巻长丈许竒迹也夜始返舟乙酉渡淮宿崔镇丙戌宿宿迁四月朔丁亥宿沙方浅戊子宿干沟己丑过吕梁洪有诗庚寅至徐州辛卯大风晩始过洪有诗壬辰宿黄家牐癸巳宿下沽头甲午宿上沽头乙未宿沛县丙申雨大风宿沙河丁酉宿谷亭戊戌宿师家荘己亥至济宁徐仲山方治泉山东出于公馆庚子饭洪天章主事毕与仲山同行谒阙里午憇昌平驿道中有望峄山观泗河二诗昏至曲阜宿辛丑入孔林只拜先圣墓次泗水侯墓次沂国公墓退息于驻跸亭题名壁间而出南行经顔庙入谒已始至阙里谒先圣庙殿为金章宗建礼毕衍圣公孔防导观先圣手植桧云桧尝被焚此其蘖尔大可三四围旋文如绳庙中石刻自汉魏而下多不可徧读乃升延賔堂见三氏学诸生衍圣公邀饮其府自孔林至此予与仲山皆有诗晩抵宁阳宿仲山分司壬寅经汶上宿东平癸卯至安山时舟已行至此遂登舟仲山复送至上七级牐甲辰与仲山别宿魏家湾乙巳宿临清丙午经甲马营林朝信御史以廵河至防于舟中宿郑家口丁未宿徳州戊申宿连窝己酉宿兴济庚戌宿沙河辛亥宿直沽壬子宿蔡村癸丑宿叶村店甲寅乙卯大风黄沙蔽天泊和合驿河下五月朔丙辰至张家湾戊午入京城
　　为孟浩启殡敛金疏
　　长洲孟浩宗逺出自名家迁居敝里嵗在戊戌季夏二十日不意以一疾而卒家贫无子虽殡敛之费亦假贷于人兹欲举先垅而妻女累然计无所出维昔宗逺数造髙门輙防厚恵使仁心无间于存没见义事能全其始终幸哉椁周于棺必也金重于羽聊持短疏兼致讣音贤人君子当有不俟予言而慨然者矣
　　为何令敛金疏
　　盖闻恻隐之心发于入井之孺子感激之事见于结草之老人岂因要誉而引手以援惟其报徳而捐躯以亢斯言信矣于传有之前乐防令何耕希尹乆淹璧水年五十而得官再渉鲸波歴万里而赴任三年守俸一旦除名众方惜其无辜身尚罹乎余祸在缧絏而非罪事类冶长有兄弟而若无忧如司马弱仆叩圜扉而饮食或絶贫妻寄南海而音书不通既乏缇萦孰为赴诉其事适同令伯兼无强近之亲使无囬生之仁人徒有瘐死之恶日爰求实恵聊假空言枉尺而直寻宜若可为也辞十而受万是为欲富乎谨疏
　　张氏建楼上梁文
　　伏以叔孙必葺去舍如始至之时公子茍完居室无尽美之意逮数间之不足而重屋之肇兴工省价亷或伐千竿之竹穷奢极侈可建五丈之旗风雨无忧星辰可摘惟勾呉故郡有张氏名家蓄诗书以教后昆艺黍稷以给公上隐惟求志居必择邻胥口当门慨呉相伍贠于百世角头接壤懐汉家四皓之一人犹嫌为陆地行僊直欲作风尘表物厥既得卜方鸠僝功木既无胫而梓人得鲁公输瓦岂有足而圬者为王承福度量于崇卑之际斟酌乎奢俭之间非方寸之木可髙翼然百尺与万间之厦絶异聊尔三楹燕雀髙飞云山不碍升天拟夫子之犹可及近市陋小人之得所求爰上虹梁輙陈藻句
　　抛梁东碧瓦鳞鳞旭日红千载呉王歌舞地休将髙阁诧涵空抛梁西人倚危阑望欲迷湖水一杯春更緑眼前惟觉洞庭低抛梁南户薫风细细含隔水分明开画障髙峰山色染晴岚抛梁北万里君门瞻上国杜陵野老句偏工云近蓬莱常五色抛梁上举首浮云真可抗始知韦杜咏长安去天尺五言非妄抛梁下使者临门空劝驾下方尘土怕沾衣不是山人索髙价
　　伏愿上梁之后脱迹凡近防心髙明蝉蜕汚浊之中鳯览徳辉而下登髙作赋幸仲宣之少留懐古题诗服崔颢之寡和赏心乐事游目骋懐
　　哀流民辞【并序】
　　成化十六年九月不雨至于今年五月北方髙亢旱干尤甚野无麦苗赤地亘数千里流民就食者相枕藉死道上闻之可哀乃作哀流民辞其辞曰
　　嗟尔流民何去其土而不顾也莫不有室家亦莫不有坟墓也民曰有之岂不知居此而安兮适彼而无所附奈遭嵗之不易兮廹死期于旦暮幸呉楚之小康兮将呿口而待哺聊假息于涸辙兮冀升水之活鲋慨千百以为群兮相携持而南下朝揽采乎鳬茨兮夕窜伏乎宿莽彷徨于河济之壖兮又乏舟楫之可渡对洪波而长号兮殆饿死而交仆嗟尔流民兮一至此哉尔其何辜兮遘此天灾纳之沟中兮孰手而推召此旱暵兮其有自来将征敛之无艺兮夺私家之蓄积将贡献之争尚兮拟正供而诛责岂騋牝之蓄飬兮为军兴之未息抑瓴甋之抟埴兮縁土功而重役维有司之奔走兮曽赤子之不皇恤肆棰楚之强虣兮兼败官而贪墨有一于此兮灾实召之嗟尔流民兮愚尚有知明圣如天兮居髙聴卑举事而悉改兮行慎择乎有司辟言路而无塞兮来鳏寡之有辞今且蠲租兮已责劝分兮赈饥宁汲黯之矫制兮遣富弼而拯危尔尚少须臾死兮被汉诏之恩私
　　拟汉髙帝求贤诏
　　诏曰贤人国之利器舍之非所以为国也盛世君臣遗后事上率用此道若敷求哲人旁招俊乂是已属者海内祸乱朕率豪杰平之借天之灵卒成厥功然天下平之武勇非得贤者安利之奚由传之无穷朕早夜思得其人而士大夫惩艾秦暴莫肯效用不我求之彼亦安肯即我耶其令郡国博访草野茍有其人礼遣上道以称朕惓惓之意
　　拟宋仁宗令天下州县建学诏
　　朕惟古者政事修而治化隆人材用而风俗美所以致此者岂徒然哉粤稽庠序学校之制建于虞夏商周之日盖欲聚学者诵诗书习礼乐养其徳性明于伦理业成而用世道系之朕寤寐先王思继厥羙而志勤道逺有年于兹乃者开天章阁召执政大臣给以笔札俾条陈当世急务可施行者佥以建学育才为言朕嘉纳之夫百工居肆以成其事士不于学校养之则虽有纯明朴茂之资学何由成然养得其地而教之非其人教之得其人而取之非其法亦有司者之过也其令天下州县故无学者皆建学务举通经有道之士以教授之至于试士勿拘声病以为进退使学者得以骋其説焉夫建学立师以飬人才于用之之先更制革以求人才于用之之际朕待学者之道亦至矣子大夫其何以副之布告天下明知朕意
　　丁未嵗作同年防请帖
　　兹择正月二十日作同年防者佳节再临毕官假于中旬之末清朝共立罄私情于一日之间佥谓故事之当修维其时矣强以薄劳而是效非曰能之扫门已自乎前朝燃烛尚宜乎此夜坐以叙齿而定固无所争饮必尽量而休更须相劝诗歌既醉喜賔主之不分盟在乆要期子孙之亦讲敢云可坐而致尚冀不速而来聊代口陈余期面教
　　记常熟曽氏
　　常熟曾汝翼自南雍来就教职作诗投予求见诗序有定靖后裔之语询之盖出宋公亮之后南渡后公亮四世孙懐事孝宗为丞相赐地常熟子孙因家焉汝翼云公亮告身虽缺犹在呉思庵有防语甚详懐无一字存者家谱为族人藏瓮中埋于地乆而发之上毁烂矣公亮与韩魏公同在政府其名已着懐位至丞相通鉴续编屡书之而宋史无传不知何説也汝翼之父尝任知县家贫甚而汝翼且老今得桐庐训导六月二日
　　记梦
　　癸亥嵗以防典进呈将有恩命二月二十夜梦一人并立堂上一内臣从堂后出与揖若懐一帖子云查例何必多只一条足矣言毕即入时王济之对立云已定乙丑日矣遂觉起视厯头乙丑为二十八日大吉颇异之二十二日济之邀饮为谈其事至期早朝毕果召吏部部与手敕行寛有礼部尚书之命始知凡事前定非人所能为也
　　先世事畧
　　先祖讳某生元末性醇谨谦厚口未尝出恶言里中称为善士平生畏法不入府县门每戒家人闭门勿预外事故歴洪武之世乡人多被谪徙或死于刑隣里殆空独能保全无事至永乐间无疾而卒年六十有四
　　先祖母韩氏出宋蕲王世忠之后王所居在苏城南号韩家巷先祖母少时犹自故居出嫁性慈顺当先祖没时年已五十余既除防犹痛哭不已两目遂盲抚教先父及鞠飬长孙皆至成立
　　先父少孤且鲜兄弟遭家衰谢能自卓立以故居荒落稍徙而西遂拓其家以大凡亲戚旧有恩及他贫寠者率购屋俾居其旁更给以衣食其尝被侵虐者亦以徳报之不计盖平生惟务损己尤不能作伪故吴儒杜东原先生尝作文赠之直书曰赠有徳之士吴某序尤称好礼如立祠堂置祭器必依古制及开家塾收书籍以教子姓等事里人视以为法而尊敬之者无间年七十七以寛忝甲科入翰林受封甫及二月不幸下世
　　先母张氏少归先父以姑目盲奉事益谨抚前室之子尤有恩意勤劳内助开拓产业佣奴千指衣食必均且赞成异事甚多亲邻頼之人称女丈夫不幸早世凡受恩之家哭之如失慈母其贤行至今人能道之
　　先继母王氏静嘿安重内事悉倚诸妇怡然终日而已归先父时父母既没而家且在百里外歴四十年未尝一归年七十四而终以寛受封及以恩例防葬祭之典人以为贤徳之报也
　　亡妻陈氏为呉中大家女家在阊门西号马铺陈氏少则端重诸姊妹不敢狎侮及归寛和顺明恵益守内则以生子屡失特为置妾竟得二子而抚爱如已出至待其母尤厚尝劝寛仕宦宜知止足至今忆其言而愧之
　　与潘典籍时用简
　　昨奉雅意畧述先徳非敢望采入制词但仗褒美以光泉壤庻防不失之诬耳亡妻事畧敢亦附上盖大贤如考亭朱子与陈君举书且复及此不讶幸甚李谢二先生处不再尘凟乞知之草率不恭惟察不具
　　与谢祭酒鸣治简
　　寛年既壮始获登仕歴职三年以先人年髙即乞归省中道闻讣痛恨不胜惟先人以孤童自树立纯心厚徳为乡闾所信服者无间当治葬时欲求名笔以发扬幽潜自念孤露余生设若进秩恩典尚有可冀乃敢忍死畧述数语纳之圹中去嵗忝以吏部秩满遂防推及平生志愿至是始遂今日益衰疲分当引去更无他图惟南望先茔碑石未树此心恻然倘一旦溘先朝露则先人之心之徳无以垂示后人不孝之罪大矣伏惟执事抱道退闲言出足以传信而寛乆辱知爱幸不斥絶如获矜察慨然允赐岂惟扬先人之美亦可以释寛之罪也徃嵗王存敬太守将以此托正以有待之故不果兹黄文选便敢终仰凟情事廹忉不暇他叙所有先人行録具在别楮惟是率易负谴莫逃忉望览择下慰私恳不宣家藏集巻五十七
　　钦定四库全书
　　家藏集巻五十八
　　明　呉寛　撰
　　行状述四首
　　四川等处提刑按察司佥事陈君行状
　　曾祖均锡赠太子太保都察院左都御史妣某氏赠正一品夫人
　　祖孟玉赠太子太保都察院左都御史妣高氏继翁氏皆赠正一品夫人
　　父铸封河南道监察御史母頋氏封孺人贯苏州府呉县凤凰乡集祥里陈僎年四十五状
　　君讳僎字汝翼其先汴人后徙家于吴自太保而上代有隐徳入国朝有建昌丞者君之叔祖天瑞也天瑞仕犹未显至君之伯父少保僖敏公镒始极贵僖敏方握台印时门户赫奕为呉中仕宦家第一其子姓尤盛君生长贵族居诸子中独以问学为事从里师郑镠受周易昼夜讲诵弗怠学既就绪郡邑将援例荐于上适监察御史庐陵孙先生以提学至闻之曰是子秀异当自取科第以世其家奈何慿借气力去作官耶寝其事而从臾之学君感激奋励益探索于经史诸书景泰元年应应天府乡试以第十四人荐司文衡者且録其程文一通以传四方二年中礼部试遂登进士第观政礼部五年拜南京河南道监察御史阶文林郎天顺四年迁四川按察司佥事为御史时数断疑狱尝有坠马死者家人指为一人所杀其人被掠不胜将自诬服君覆讯之察其有寃色廉得死者故与之有怨其家縁此欲中伤之阅其尸果得坠死状即日罢其狱行殿火民有盗其一木者吏比例禁中物以法当斩君曰此固行殿也岂禁中乎况所盗者煨烬之余耳竟以减死论盖君治狱必使人法并行故屈抑者多所平反然至于怙终者则亦未尝少贷也南京龙江设提举司掌盐课官守商贾往往贿上官幸纵其奸不问君实巡盐一商从他人得君家书一纸转致之冀识君君曰吾家书頋令汝辈持来耶笞其人投书火中因痛绳其下以法无几奸人敛手不敢犯他日谒都御史轩公公曰君非焚家书御史乎为之称叹四川僻在西南地杂蛮獠溪藏峒伏为患无时朝廷亦既设备嵗久人懈备弛贼日肆虐冦钞城郭杀县长吏君至成都闻有警率民兵二千直抵长寜戎县勦灭而因以镇抚之至则贼方聚众数万据崄阻势炽甚殆不可当君曰贼势如此而吾提孤军入不测之地非计之得也乞师于朝上命同知都督府许贵将兵五万击之既破其寨君独挺身入巢穴追擒余党百人获其马牛器械无筭被虏男女悉出之贵将移师君为前驱列营大坝不解甲者两月复破其寨四十余俘获益众贼既平君建言蜀多小邑国家止立令典然二人或以事去职一旦缓急頋使他官摄之谁与致力哉其内江南溪以下二十二县宜置丞簿一人抚民而乌防乌撒东川芒部縁边郡县去京师尤逺吏至稍习夷情每三载辄考绩去往返万里动至累嵗夷人得以乘间窃发宜通九载考之便又长寜戎拱与蛮寨邻境而攻守缺人宜免宜賔南溪江安纳溪民兵松潘征戍及縁边汉夷民夫盐井逺运使专攻守可也他如欲补军伍设关堡置器械诸事皆处之有法而为虑逺事未及施行明年夹江之花溪贼再发右佥都御史陈公以君练习遣行君至激励士卒号令严明赏罚必信人人为用命遂大破其众既而汉州徳阳彰明以次平所至降者君释不杀一以恩抚循之御史上其功未报蜀既无事君书守备策会议贵州还至叙南背岸峯江水湍悍舟触石破遂及溺焉成化二年四月十三日也年四十五娶周氏郑府右长史之女封孺人子男四人曰浙曰汴曰沆曰沂女二人长许嫁朱穆次尚防君为人孝友慈爱伯兄蚤丧趣令其孤汉就学而常资给之初无子子仲兄之子浙既得三子而遇浙益厚其居官斤斤谨守尤以廉洁称其行郡虽笔砚亦自持廪米稍余遇邮驿衢路摧壊輙斥以善修之尝督马政江北嵗满濒回同官或遗以墨三笏辞不受曰墨幸自足无烦相遗也其人媿叹君本贵富家子位既通显以身许国其巡行边徼出入行陈跃马被甲毅然一介胄士功业着矣谓宜向大用而接武僖敏而卒至于此惜哉然君之死不可谓非正命也当王事鞅掌时见丝髪小害缩首萎腇不出一指力者皆是君独不頋前后奋力为之虽至于死死而尽其道者也夫惟尽其道而死谓之正命岂不然哉卜是年八月二十七日于呉山先墓之次将谒当代文章钜公以图其不朽寛其里人也谨为之状如此
　　天全先生徐公行状
　　曾祖文贞祖子复考孟声并前赠推诚宣力守正文臣特进光禄大夫柱国武功伯
　　曾祖妣某氏祖妣某氏妣丁氏并前赠武功伯夫人
　　贯直隶苏州府吴县凤凰乡集祥里徐有贞年六十六状
　　公讳珵更讳有贞字元玉徐之先出伯翳为嬴姓国于夏殷周世周穆王时偃王诞当国以仁义得诸侯心后死彭城传徐子章禹章禹被执于吴子孙散处徐扬间歴秦汉三国晋唐而下代有闻人公之先皆树徳遭时沉晦连世不仕至孟声甫生三子以其仲有异质始教从名师学即公也公年十二三入小学已能古文词颖敏殊甚卓然出诸生上少长再学于都宪思庵吴先生学益进文益竒公时已有用世意慨然欲经济天下其议论所发往往出人意表思庵曰子欲求仕乎乃率之见国子祭酒頥庵胡先生请授进士业时頥庵以事称病不出坐卧一土牀虽亲故至皆伏枕与语初见公颇以防小易之既而使面赋一诗公援笔立就皆老成句頥庵为之蹶然起而循牀行极加称赏遂以其业授之公学未几月即了其义宣徳七年年二十三中顺天府乡试明年登进士第有诏简进士绩学翰林为庻吉士数视列宿公与其列所以作养而期待之者甚至乆之一日宣宗御便殿召所简二十八人者亲命之题试之上览公文粲然成章擢居第一即日授翰林编修公之入翰林也一时前辈若杨文贞文敏诸公皆雅知公名而器重之而公不屑以文名也益欲为有用之学凡军旅刑狱水利之类无不讲求其法而一欲通之或曰公职业在文字事此奚为公曰此孰非儒者事使朝廷一日有事用我辈吾恐学之已无及矣闻者以公有逺大志宣宗崩预修实録纂述之际多所补益寻简命修玉牒再迁侍讲英宗之世公思天下承平日乆宜先时为外攘计上疏言武备事凡数千言所以制御边圉者殆无遗策上嘉纳之及己巳之变京师戒严朝议以文臣分守要害地锡之玺书使行监察御史事而公得河南公视诏防言于执政者必得便宜行事卒易书而行至则作镇彰徳民时闻变相率窜匿山谷间公驰骑往招之而以郡县吏素所得民者从行旬日还其家就业者数万人遂纠义旅为京师声援至者多太行羣盗公日亲阅之教以坐作进退击刺之法然使自相团结不籍其名以故其人虽难制皆踊跃愿为之用既而冦遁去京师解严而公亦召还矣景泰二年充经筵讲官明年迁右春坊右谕徳仍兼侍讲会河决山东之沙湾前此遣治者率筑其决水大至筑輙坏更七年绩用弗成饟道既阻而役卒疲甚朝廷不知所为议举可以治之者大臣乃以公应诏遂擢公左佥都御史以行于时运河水涸舟楫不通公始至适冬月水忽暴发舟人皆欢呼以为神水公乃谓其属曰是役甚大且难非积嵗不能成功彼数万疲卒吾不能用也宜散遣以休息之吾与之期使来然又虞其遣于一日众且生乱因量其地之逺近而日遣之道路寂然若无知者卒既去公乃乘小舟以究河之源流遂逾济汶沿卫及沚循大河道濮范还始度地行水而前所遣卒亦依期而来矣公因上疏言治水之策大意谓凡平水土其要在知天时地利人事而已天时既经地利既纬而人事于是乎尽且水之为性可顺焉以导不可逆焉以堙禹之行水行所无事用此道也今或反是治所以难盖河自雍而豫出险固而之夷斥其水之势既肆又由豫而兖土益疏水益肆而沙湾之东所谓大洪之口者适当其冲于是决焉以夺济汶入海之路而去诸水从之而泄隄以溃渠以淤涝则溢旱则涸此漕运所为阻者然欲骤而堙焉则不可故溃者益溃淤者益淤而莫之救也今欲救之请先疏其水水势平乃治其决决止乃濬其淤因为之方以时节宣俾无溢涸之患必如是而后有成制可之公因作制水之牐疏水之渠渠起金隄张秋之首凡百余里而至于大潴之潭逾范暨濮又上数百里经澶渊以接河沚用平水势既平命其渠曰广济牐曰通源渠有分合而牐有上下凡河流之旁出而不顺者则堰有九长袤皆至万丈其水既不东冲沙湾及更北出以济漕渠之涸治既有绪乃作大堰其上截以水门缭以虹隄堰之崇三十有六丈其厚什之长伯之门之广三十有六尺厚倍之隄之厚如门崇如堰而长倍之用平水性既平乃濬漕渠至数百里复作牐于东昌之龙湾魏湾者八积水过丈则放而泄之皆通古河以入于海葢及三年而功成先是有发京军疏河之议公又奏蠲濒河州县之民牧马庸役而专事河防以省军费纾民力水患既治国家至于今赖之归奏朝廷嘉其功陞左副都御史及英宗之复位也以公有迎复功擢兵部尚书兼翰林院学士与典内阁事未几封推诚宣力守正文臣特进光禄大夫柱国武功伯食禄一千一百石兼华葢殿大学士典内阁事如故追封三代如公子孙世袭锦衣卫指挥使公既感上知遇即以身任天下之事毎奏对多至数百言上亦才公数开纳一时宠遇既隆而曹石辈旧所与同功者始忌而疾之矣会监察御史杨瑄纠曹石侵夺民田事上既曲宥之而曹石以为公所使也遂以事中伤公下之狱赖上之明出公防政广东公去数日而曹石恨不释必欲置之死地复以亊诬公致之京狱苦讯三日竟无状适承天门灾上感悟竟宥公为民金齿公至其地辟一室日惟玩易而已时有奏守臣胡姓者事词连及公上察其诬不问居三年上益念公特使还其家公既还杜门却扫人罕见其面及曹石相继败死始出游湖山间以自乐买地林屋洞天将为终焉之图因自号天全居士今上即位覃恩海内诏赐公章服闲居又九年以病不起实成化八年七月十五日也年六十六公为人精悍短小目光炯然其论古今事纚纚终日不倦而慷慨激烈音吐清亮聴者竦然其奉命所至多所建白镇彰徳时问诸父老得岳武穆父祖之墓于汤阴因具牲醴祭之以作义旅之气复奏请于朝即其地建庙以祀武穆治水之余行视邹鲁间奏复前元赐顔孟二氏田六十顷之没于官者且增置二十顷悉畀其嗣人以供祀事及既遭遇先帝大见于用方将尽展所蕴以行其志未及半载而遭谗被逐矣公之学自经传子史百家小说以至天文地理医卜释老之说无所不通其为文古雅雄竒有唐宋大家风致晩嵗文笔益老所着有史断若干巻文集若干巻公娶蔡氏宋忠惠公襄之裔孙有贤行前封武功伯夫人子男一曰世良儒学生侧室苏氏出也女六人长适祝瓛次适王瑮次适乡贡进士蒋廷贵次适朱琇次二未行卜卒之明年某月某日墓在吴县玉遮山之原寛与公居同里而生后于事行有未尽知间得之学士大夫与公之故旧者数事谨为之状以备执笔者采而书焉成化九年春正月戊申翰林院修撰承务郎里生吴寛谨状
　　贺复庵行述
　　贺复庵先生讳承字宗振复庵其自号也其先世次邑里谱亾不可考祖季昭始来自蜀居呉城之采莲里遂为吴人季昭生公宣有学行洪武中任常之江阴儒学训导卒官大理评事娶钱氏里儒文则之女贤而知书生先生初大理官江阴时乐其风土因占籍焉既列官于朝以没未几举家相继病死时先生生八年矣累然无所归官以土笼舁归江阴依孙氏女兄女兄之姑素悍少恩数奴仆之先生年虽防即自知奋厉乃复来吴中适舅氏鄞县敎谕孟书开讲里中因留受业迨年稍长有司以力役趣还江阴至则裸身无一金之资其困苦有人所不能堪者邑有薛伯润氏独爱之因妻以女而授以田庐先生虽日伍农夫而学业不废宣徳初朝廷方急军伍同知苏州府张徽率以重法逼平民从军先生有怨家以某嫌名于大理公者讽里胥诬之先生不胜搒掠卒诬服既而尽鬻其田庐两诣京师陈寃状事卒白犹隶苏州卫终其身用是贫益甚时翰林检讨陈怡庵先生方致政家居今防政祝公尚未仕两家以亲故相与衣食之稍获济而卫有抚军黄姓者知先生辟馆请教诸子及里之后生乆之弟子行束脩以从游者日众自奉既有余而先生之子甫亦渐长乃悉以家事付之而专意于教授如是者余三十年成化三年八月谓家人曰吾尝以术推已生辰嵗在亥当死今其时矣至是疾作其子煑药以进輙挥去越两月竟卒十二月二十七日也先生为人诚心不欺亦不疑人欺已尝理田事所入不问多寡或为家奴窃去亦不穷讯性介特寡交游虽婚姻家累嵗不一至以尝遭困阨故家且裕犹以俭约自持平生喜吟咏属句对偶精切作字虽率然亦不茍配薛氏先七年卒子男二长即甫娶处士王用充氏之女次庸娶祭酒刘文恭公之女女一嫁诸焕孙男六慈恩息愈意应恩补郡庠生女六曾孙男二牧收以明年戊子三月二十二日墓在吴县胥台乡黄山之原惟先生少则孤贫壮尤颠踬而能清修彊学以立其身亦可谓善处变者矣至其晩节虽获康适而卒老死行伍则其善行亦何以自见于世于是有赖于世之大贤君子铭之表之诔之以发其潜而永其传焉寛不文谨因甫之属笔述其槩以请
　　亾兄原本行述
　　亾兄讳宗字原本姓吴氏世为苏之长洲人先修撰府君长子也府君初娶同里居氏生吾兄居氏方免身而没赖祖母韩氏保防备至而继母张安人更鞠之如已生迄长以大吾兄生而谨畏未尝出门与里中儿嬉戏既入小学诵习颛勤不以风雨寒暑废业年十七八先府君以少兄弟而家事方殷使分掌之吾兄于事輙能治其治事左右簿籍虽一钱尺帛必谨记注乆之出入嵗月莫有能欺之者人以克家子称之素寡交游倦酬应故或终嵗不出里门里人至有不识其面者性复俭约室无妾媵之奉衣履敝必更浣濯补缀以服之尤好洁所居汛扫拂拭日数次不厌而至于庋置器物亦必有常处葢其为人如此寛既窃科第仕于朝乡党以为贵显矣然吾兄自处如前日絶无骄侈气人益贤之成化乙未之秋寛得归省而先府君不幸已弃诸孤兄弟相见抱持恸哭孰意明年而吾兄亦以病不起呜呼哀哉葢吾兄待人极和易终其身未尝以恶声加人故卒之日自继母王安人而下哭之皆尽哀而佣奴辈亦有泣下者其生以永乐庚子八月五日卒以成化丙申八月二十八日享年五十有七娶陆氏子男二曰奎曰奫奫习进士业女曰淑真适夏靖先卒孙女一将以卒之明年十二月四日于吴县五都太平乡花园山先茔谨述其事行请铭于仁人君子幸终哀而畀之
　　传七首
　　牧野子传
　　牧野子名观字賔用姓闾丘氏所居在吴城西少好文吟咏不以事废家有田数顷牛数角奉二亲暇辄牧于野或于牛背得诗则折竹窍而度之而叩角以自乐往来田畆间人见其所牧牛肥不与他牧者类也因问之法曰吾牧牛无他能也渴则饮之饥则饲之劳则休之寒作宫以御之燥凿池以浮之饲之饮之休之御之浮之而不饥不渴不劳不寒不燥也故欲左左欲右右唯吾是指而鞭棰不足用驱之耕则深而功倍辍耕则或饮或食或卧或立或奔或驯或鸣或防而各适其适自不知其肥也吾牧牛以此闻者曰此善牧也因以牧野子称之更以自号云或曰牧野子负才具少出即有获其肯辞公卿大夫之荣名而甘受牧野子称邪殆有说也葢牧野子生四十年尚无子而古有牧犊子者七十无妻无子与无妻等耳牧野子者自伤与之同欤或曰牧野子与牧犊子不同也牧犊子无妻是自弃其子牧野子固有妻而年又不与之若安知其终不有子其不然也审矣殆将出而相君成业如古百里奚者牧野所以拟之欤牧野子皆不聴方驱牛于野作歌曰朝登于岗兮夕降于阿我牧我牛兮靡知其他载歌曰牛止吾居牛行吾随我牧我牛余非所知歌竟而去赞曰牧野子之为人不足疑也观其作歌之意葢安于牧而无外慕者也又其言足为为民牧者法使民牧者得若人而用之则民庻几其理岂不诚然良民牧哉頋今之牧民者反以厉民曾牧野子之不如此牧野子传所由立也
　　周义士传
　　义士讳缙字伯绅湖广武昌人也曾祖夀元翰林直学士祖福五余杭县尹父仲彰不仕义士生五歳防母叶氏赖继母翟氏抚教稍长游县学累试于乡不偶以歳贡入胄监初试事已有廉谨名时户部委勘天下钱谷所遣几千辈归报多失实坐赃罪者什八九义士独免初授永清县典史居官廉谨益甚嵗余摄县事方境内多盗捕治有法不滥及平民一县皆安是歳旱蝗不为灾俄而兵起藩府一时守令相率迎降永清地尤比近义士极力为拒守计頋其民寡弱相率逃散则自度不能有为佩印南奔将他图焉道闻继母之丧还家以礼毕乃纠义旅为勤王举战缆戎器数日畧具则闻南师熸而天命去矣遂去匿编氓间已而事露有司即其家械赴京师义士自分必死慷慨就行至则朝廷终义其志特下之狱乆之谪戍兴州葢从轻典也居数年以其子代还屏迹田园怡然自得后年八十而终孙源以监察御史擢知扬州贤而有惠政着循吏称葢义士之泽云论曰史家有言臣各为其主用汉高所以不杀季布仁义之道葢两得之观周义士事其殆类此夫王原采周是修辈赖名公述作其事昭然在人有如义士谁知之者于是扬州以其平生授予则其大节在此乃取以为传既以表义士之志且愧世之为丁公而幸免者
　　莫处士传
　　处士讳辕字逊仲号顺庵其先为湖州莫氏后徙吴江之绮川宋有讳子文者登寳庆二年王会龙牓进士知广徳军生若鼎嘉兴録事参军又五世讳湜号芝翁尝以耆徳召见高皇帝参大臣议事生三子长禧次礼累官至户部侍郎次祺处士禧之仲子也生当国初适朝廷方用重典御世俄逮其父子并系诏狱处士时年十一耳日夜悲痛愿以身代父死理官试加胁诱语无反覆遂释其父而独系之父更称寃阙下竟致瘐死事始已时莫氏以赀产甲邑中所与通婚姻皆极一时富家处士窃独忧之毎指同姓隶洱海卫者一人曰是吾族也人莫测其意后党祸起芝翁与其子侍郎公相继死于法余谪戍幽闭一家无能免者而处士卒以尝附册籍免人始谓其智其兄完伯与其妻亦前以家祸病死矣有遗孤二皆在襁褓间所以保防者甚至乃复变姓名潜入都下窃其父祖遗骸归于乡葢冐法禁几死者数矣迨己卯改元家人并恩宥归而故居荡然无遗处士身任劳苦再造其家字孤防寡恩意备至痛念先世辄潸然泪下仍却酒肉不御者数年处士为人沉重寡言笑中有谋畧而寛厚能容不见涯涘里有葛琬者勇而酗酒尝疻处士臂诸子执之将送于官处士曰此其人何足与较者释其缚遣去琬恶益甚乡人患之争陈其杀人状于郡郡守况公下里中使证其事处士语人曰所言琬杀一家三人葢偶溺水死耳奚足罪琬闻之于狱中仰天号哭曰吾负莫长者矣后琬竟论死则闻诸子有力焉者为怃然不乐者累日富人沈文度莫之姻家也有女许嫁陜右刘氏已而文度坐事死家谪戍边处士为收养其女于家或以刘道逺不复娶更求聘之不许卒备资装适之刘视若己女然马华者与莫为邻举家死疫遗一子才数歳人畏其疾弗之頋处士亦收养之至壮大每遇节序更给酒肉与之使祭其先其厚徳多此类不能尽録也处士少时尝语芝翁曰昔范文正公置义田以赡族歳入租仅八百斛耳今吾家数倍于此独不能为之乎翁深然之而遭家故愿弗之遂平生以为恨其治家严而有法事必于古礼而行凡世俗淫祀一切屏絶其尤所恶者释道巫祝尼媪之类少从乡先生张子冝易九成游故闻见甚博而尤好读史能歴论古今事虽老见格言大训犹手自抄録平生动息起居悉有笔记嵗乆积成大册下笔为词章语多可诵其年七十七而卒前卒精爽不乱口占三诗平生履歴亦畧可见于是亲友追思其贤援古易名例私諡曰贞孝而配以先生称之处士娶沈氏袁州太守昌三之女有贤行子男曰震登进士第由嘉鱼海盐二县令陞建寜通判延平同知廉介端方不能与时俯仰凡秩满始一迁官今复归老矣女二人长适云南防议赵忠次适士人沈滋孙男二旦由乡贡进士授新昌训导有文学次昊曾孙男女各一史官呉寛曰吴自唐以来号称繁雄延及五代钱氏跨有浙东西之地国俗奢靡用度不足则益赋于民不胜其困宋兴钱氏纳土赖其臣湛其籍于水更定赋法休养生息至于有元极矣民既习见故俗而元政更弛赋更薄得以其利自私服食宫室僭拟逾制卒之徒足以资冦兵而已皇明受命政令一新豪民巨族刬削殆尽葢所以鉴往而矫之也然闻之长老言莫氏在当时尚谨礼法而槩及之幸而得处士者用智全身以保有子孙继取科第登仕宦孰非处士一人啓之追数当时同被党祸者其终何如然则若处士者子孙虽百世祀之可也
　　徐南溪传
　　南溪徐公讳讷字敏叔南溪其自号也世为苏之常熟人高祖珵元海道万户佩金虎符曾祖恢祖豪迈不仕至正间倾赀集乡兵御乱居民赖之祖伯臯父孟明皆有隐操母邹氏徐之先居邑之邵舎墅至恢祖始迁渔梁后复避乱于外及孟明之世还而田庐荡然矣于是公生亦壮不自安逸率其僮奴服劳农事家用再起以治家非礼衣食虽足只益争尔若江阴严志道同邑计正皆闲于礼者相与为友事多讲而行之闺门之内严而有法凡释道巫觋一切屏絶特采江州陈氏临川陆氏浦江郑氏家范之可行者合百七十余条为一编又取古之同居者为集都御史思庵吴公修撰止庵张公序其首以示子孙俾世守之又作堂曰崇礼毎旦夫妇同坐堂上子孙及诸妇序立堂下拜讫公大声曰毋听妇言皆应曰诺复令少者读孝弟事实数章而后退如是者葢四十余年子孙受教无敢违者公以俭徳闻于乡服止絁布每曰一锦绮之费至米数石省之可济十余家之饥奈何弗惜今都御史恪其季子也防尝服绫亦怒之良乆乃已妇有归寜者或服织金曰服是勿入吾门入则当火其衣于庭如范文正公家也其俭如此客至无不延欵然行酒有节人信其俭不为异或迂议之者故荐公长乡赋以困之民更服其公正而事率集时大理少卿熊公槩巡察江南一时豪民剪除殆尽独识公稠人中询以民事公应对合宜甚见称奨平生义举视力所及即为之当歳饥邻里告于公頋所藏不足遣人籴麦江北得六百石悉就舟次散给他如发廪假贷不收其息者时有之不足纪至于贫家婚丧及生产急难所以周给之者不可悉数量尤有容豪猾或诬以重法者事虽竟白然人以为深雠公当不能防也思庵吴公特书唐娄文贞公赞遗以讽之公即刻诸斋壁终身不复校自少好学迨老犹喜读史上下数千年事与人评论如指诸掌正统己巳享年七十四而终初以恪仕赠徴仕郎工科给事中后赠通议大夫都察院右副都御史配周氏及侧室张氏俱赠淑人子男八慎恺悌懐恜怿悛恪慎恺懐俱义官恜由乡贡歴古田长寜知县恪登进士第歴工科给事中湖广左参议河南右防政左右布政使至右副都御史孙二十一人曾孙四十二人孙【缺】人
　　论曰世谓吴俗侈靡观于徐公之为人岂信然哉葢其持身以勤俭实有魏唐遗民之流风治家以礼义又若齐鲁诸儒之质行其意葢欲举三代而还之孔子曰十室之邑必有忠信况壮哉海虞将百倍于此宜其有人如公也惟其隐处不仕其法止传于子孙其惠止及于乡里不能尽酬其志是以君子惜之然公有子奉命巡抚政泽所被何啻千里竟以直道自信不容于时赖天子保全之而功名益显葢公之教云
　　许孝子传
　　孝子名坪字时正姓许氏婺之东阳名家也孝子生则知孝稍长其父光令从师逺方习举子业以母时方病癎辞曰母病儿可去左右耶即去方寸已乱学果能成耶父嘉其意乃已凡母病发孝子輙抱持流涕见医药弗效则吁天愿以身代母疾竟减及以夀终居丧哀毁骨立以父在恐伤生为强进食饮俄而其父一夕以中风卒痛恨不及医祷号哭擗踊絶而复苏为不食者累日及食悉却滋味既庐于墓墓林木茂宻周匝数里多猛兽穴其中孝子攀木悲号入夜不絶声亲知劝之曰子固孝其如遗体何始日一往哭之至遇父母忌日犹哀如初丧故郡中皆称孝子孝子平生不独为孝其义事尚多不及载云史官吴寛曰东阳许氏予尝知其家世在晋有孜既以孝称至宋有琼复以节着元则有大有业儒而隐今复得孝子何许氏之世有人也孝子从弟故乡贡进士埙予昔识之独未识孝子其友太学生马逢原特为予谈其孝行乃笔而为传葢予之职业在此至于他日行旌表之令则有司之事非予所能及也
　　仅斋居士传
　　仅斋居士长洲人姓吴氏名瑄字元璧仅斋其自号也大父曰文质永乐间为浙之乐清令循良笃厚人称古君子居士少禀高资超轶不羣从师讲业未毕其説而意已解为文初习塲屋体及读汉唐人制作曰文当如是落笔语即不俗游郡学有声视前辈瞠若不頋提学使者较艺必居上第頋数举于乡不偶叹曰此非有司之过也吾业高而不熟耳郡中歳当贡一人于礼部居士强就例曰吾乃为贡士耶入太学名益起成化初顺天府行乡举竟中选再从礼部试复不偶久之谒选铨曹得黄州通判今南京工部侍郎海虞徐公防议湖广知其名索其文数篇置行囊中遇好文者辄出示之于是藩臬官皆待之加等初授通判人谓其职治田赋非跅弛士所宜至则益事事民见其不苛刻更感之赋入率以时居三年言于上司曰某不愿仕矣飘然东归买宅阊门西市中即其后筑别业日为溪园之乐客至或不冠带曰吾已弃官矣幸恕我蓄古器物数种时出以娯客或扁舟出访故旧歳不一轻造郡县门人以是高之居士为人简易直率言无隐情与人辨论必大呌见拘拘剪剪者不欲与语曰吾性不耐是也或有过面斥之众知其无他亦不怒也在黄州时遣人拾江中石子百枚遗予予曰此苏长公故事也作长句谢之往歳予还吴中居士与信阳守施君焕伯同过予相见道旧事皆皤然以老居士曰君知吾者能为我传其平生乎予曰若能以古铜卣润笔当如命曰吾寜无身后名卣不可无葢居士素惜此物予故调之耳及是其子建亦取乡举就试春闱道其父意噫此吾故人也安忍负之赞曰孔子思鲁之狂士而谓乡原为徳之贼所谓狂士孟子以琴张曾晢牧皮当之三子葢孔子之所思若乡原则原壤之流乃所恶者也居士其为琴张曾晢牧皮欤其原壤欤必有能辩之者夫年未六十轻弃其官如弃敝帚焉即此贤于今之人逺甚此固不待辩者他尚何论哉
　　萧节妇传
　　萧节妇者讳静专越之会稽人也其父曰胡季舟先生母曰董氏节妇生而端重婉嬺敬共女事父母爱之尝曰生子何必男有如静专者可使去左右耶乃为择赘壻得里士萧贵贵字用和故苏之长洲人先世以仕宦居越为人贤而志学与节妇处甚宜居嵗余季舟先生方分教松江以公事如京师未至百里有盗掠其衣装用和适侍行遘病未愈加之惊悸遂卒节妇既得凶问恸哭连日夜意不欲生其父母曰汝不识吾不汝逺行意耶今汝纵为良人死独不为父母计耶节妇感其言而止当是时节妇年甫十八生子才六月耳即誓曰吾当上奉父母下为萧氏守此儿遂屏膏沐躬布素泊然闺中人莫见其面后季舟移教苏学满任谓苏为萧氏故土也携节妇与其子居之及子既长节妇日督之学以成父志遣入乡校为弟子员葢久而成名即今聊城教谕绶也绶先为灵寳训导节妇享其禄养者已十年今年七十康彊无恙人以为天道之报其节云史官曰节妇之失其夫年则少矣而其一节至于五十余年之久志则坚矣然而朝廷屡下旌门之令独于节妇遗之此岂非有司者之过耶以是推之吾知穷乡僻壤如节妇之为人而遗之者多矣虽然旌门所以劝于一时而传其事可以垂之后世吾恐人以有司者之责责史氏也故特书之
  </div>
  <div class="pagination">
   <a href="家藏集_page47.html">
    上一页
   </a>
   <span>
    ...
   </span>
   <a href="家藏集_page43.html">
    43
   </a>
   <a href="家藏集_page44.html">
    44
   </a>
   <a href="家藏集_page45.html">
    45
   </a>
   <a href="家藏集_page46.html">
    46
   </a>
   <a href="家藏集_page47.html">
    47
   </a>
   <span class="current-page">
    48
   </span>
   <a href="家藏集_page49.html">
    49
   </a>
   <a href="家藏集_page50.html">
    50
   </a>
   <a href="家藏集_page51.html">
    51
   </a>
   <a href="家藏集_page52.html">
    52
   </a>
   <a href="家藏集_page53.html">
    53
   </a>
   <span>
    ...
   </span>
   <a href="家藏集_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
