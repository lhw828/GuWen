<!DOCTYPE html>
<html>
<head>
    <meta charset="UTF-8">
    <title>北海集 - 第 13 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北海集 - 第 13 页/共 24 页</h1>
    <div class="content">　　代宰执贺顺州进枸杞表
　　灵根夜吠变异质于千年驿骑朝驰荐圣人之万夀眷荒裔沉藏之久实王师恢复之初物岂无知时如有待臣某中贺臣闻神仙不可以学得至道不可以情求访云海之三山殆为虚语金丹之九转安覩成功与其捕影以徒劳孰若清心而自至惟养生之上药着却老之嘉名夙标农帝之书杂见道家之记騐西河之遗法盖推服饵之良询南丘之故封厥有延长之益能致飞仙之变化更传伏狗之精英方士搜竒叹穷年而未遇邉臣効异得具体以来归疑彼舐鼎之留形宛若结刍而取象天心埀佑上符所属之辰地寳储休下见始开之境帝龄兆永国祚增隆恭惟皇帝陛下体妙希夷凝神昭旷四海觌亨嘉之防羣生跻仁夀之区城彼朔方允合天人之望震于珎物是兴草木之祥式彰辟国之符益衍后天之算遗一丸而生羽翼笑魏君夸诞之词名百物而埀衣裳协帝祖神灵之徳事光简策懽动搢绅臣等佐治无功逢辰有幸数北州之贡既观夀物之竒占南极之躔伫奏老人之瑞








　　钦定四库全书
　　北海集巻二十七　　　　宋　綦崇礼　撰表
　　代宰执贺寿岳生芝草双竹表
　　灵华蔓蔓擢重英累叶之祥緑竹漪漪耸共本双萌之异协此千龄之运见于万夀之峯兆实有开懽均无外臣某中贺臣闻天地并贶乃兴絶异之祥草木无知亦感太平之应贤愚同信图谍可观维寳岳之蟠基奠宸居而作镇雄固实岱嵩之配穹崇疑霄汉之连神运天成宛峙蓬山之宫阙云奔电掣屡瞻仙驭之龙鸾宜上帝之还资肆元精之囬复并钟瑰产用告珍祺圆盖髹柯挺煌煌之三秀骈枝偶节殊冉冉以孤生美逾汉殿之九茎竒压渭川之千亩苍虬下降同呈菌蠢之姿萼緑相辉共对婵娟之色自今创见订古无伦恭惟皇帝陛下绍尧舜之纯风承祖宗之休典登于至治粲六合以同文洽此太和拥万灵而荐祉肆及无情之共彰有道之期五色可餐度年龄而有永四时并茂因苞本以无疆天意在兹物生共验臣等亲逢华旦目觌成功帝省其山既获非常之瑞神降之福尚观滋至之休
　　代宰执贺后苑太清楼前生芝草表
　　寳构峥嵘贮太空之和气金芝菌蠢呈治世之嘉祥繄禁籞之储休见灵华之荐祉臣某中贺臣闻庶民归心则天瑞至植物蒙德而芝草生圣哲有传贤愚可信甘泉歌美用昭元祀之诚函德书竒克着中兴之效倬彼自天之祐亶为有道之符孰若圣时屡臻休应杂遝逺来于方贡魁殊近出于皇居嵗未一周祥今三见阁名宣道显希夷妙物之功门揭敷春表生植如山之德伟太清之崇制承列圣之宏规别栖御府之名书间接岩廊之近辅前言徃行恣充一夜之观忠臣嘉宾宻奉需云之燕惟致福召和之道职亲贤稽古之由上帝博临宫童効异金英并秀绚藻井以煌煌紫蒂骈分暎蓂阶而蔓蔓传观众目欣颂一词恭惟皇帝陛下圣日普临仁天广覆周行无外恩渐四裔之黔黎南向如归风动五关之草木矧兹秘苑实近严宸天且应诚地何爱寳肆元精之回复茁神草之芬敷合彼圗书曾防愆于象类荐之郊庙冝不愧于声诗臣等数觌珎符莫窥妙用备诸福之物遹观四海之来臣申无疆之休永赖一人之有庆
　　代宰执贺艮岳敷春门生芝草表
　　奠寳岳于宫隅克壮九重之势擢神芝于门阙式昭万世之符庆祚邦家观传海宇臣某中贺臣闻天之降瑞也常应诚而示报神之监徳也防因物以荐休惟灵草之芬敷繄太和之克浃茁九茎于秘宇是兴汉帝之歌采三秀于琼山甞感骚人之赋盖必祈祥于圣哲故能均信于贤愚倬彼艮岑镇兹亰室灵秀实华嵩之配穹崇疑霄极之连神运天成宛若海山之宫云奔电掣屡回仙驭之龙鸾嘉上帝之博临伟宫童之効异镵翠珉而炳炳欲章万世不防之洪基绚金色以煌煌肆有累叶相重之异本仰圣言之埀信知天意之同符妙用难言嘉祥可见恭惟皇帝陛下运希夷之元化抚晏粲之昌期德合乾坤法黄帝埀衣之象仁加草木有周成行苇之风庶邦徯方岳之朝四海望名山之幸震于瑞物兆比介丘异中黄藏府之传掩函德铜池之美事光千古喜动一时臣夙偶熈辰荐逢休证披图按牒益观符应之明登岱蹑梁愿剡礼文之盛
　　代宰执贺尚书省生芝草表
　　出大政于中台克举一王之法资洪休于上帝式占三秀之祥感于至治之馨香表此太平之官府荐绅动色率土交欢臣某中贺窃以文昌万化之原职无不统尚书百官之本人所具瞻时为端右之司实总机衡之务运开列考道冠前王大饬庶工肇新华省事得其序备存为政之经官惟其人曲尽任贤之道嗣兴元圣丕阐大猷深思埀裕之勤尤慎持盈之念建公师而典领正宰揆以分厘不愆不防悉举旧章之善无偏无党咸归王道之平土宇辟而四夷兼被于威懐生齿蕃而兆姓同归于仁夀恩光浃洽和气薰蒸是钟芝菌之华特产机衡之地披图按牒共知天意之明修德锡符益显圣时之应恭惟皇帝陛下业隆寳祚道振皇纲善驾驭而任羣臣谨缉熈而经百度重规叠矩布治具于邦家端本澄源委化枢于台阁凡道揆于一堂之上盖法行于六职之聨伟兹灵草之生如告成功之効神休甚侈适依北极之真祠瑞物有传永作南宫之故事臣等叨陪近辅获望清光日月照而四时行孰测斡旋之妙神灵应而嘉祥见共欣明盛之期
　　代宰执贺平契丹表
　　帝德广临始获全燕之盛天戈薄伐遂平正冦之余戮桀黠之渠魁抚伤残之降众神祗嘉悦疆场乂寜臣某中贺臣闻受天命而臣万方王者所以大乎一统柔逺人而安诸夏天子所以守于四夷惟去来荒忽之难常故叛服恩威之迭用维时北狄实隔中华乗五季之不纲盗一方而自擅既合并于八部因噬服于诸蕃星躔掩析木之津舆地阙幽州之贡頼累圣扩涵容之德越百年无讨伐之虞属冦运之告终致戎酋之失守民心厌乱边马尚防于北嘶物意归仁塞草亦知夫南向蠢兹奚种思逆天常当众军效顺之初独懐旅拒洎故境复平之后犹缓大刑窃拥驼马之羣偷安沙漠之地伺我边隙奋厥狡谋天诱其輙空离于巢穴神降之罚敢侵轶于疆陲王师一麾敌众再北举太山而压卯势必自摧张螳臂以当车力何能御执俘相系委伏争奔敛京观以如山牧马牛而蔽野顾人劳则下皆怨而势定则内相图肆首恶之伏辜掩凶徒而悉殄诛行夷落声震龙荒闗塞闾阎永袭汉家之俗田园耕织共安豳土之风恭惟皇帝陛下道冐八纮威加九有旌旃所指先之以无敌之仁鈇钺有征临之以不杀之武伟此平燕之举亶为复古之能余孽载殱大勲是集克就祖宗之志用申庙社之休矧雹陨羌营仰天心之助顺而禾生燕土见神载之呈祥岂人力之能为殆神功之黙运防音诞布欢颂攸同臣等获与庙谋恭闻宸算运筹中幄惭无补于皇猷坐治明堂愿永扬于圣化
　　代宰执贺熈州甘露表
　　至隂肃肃安厚载于坤舆零露瀼瀼格休符于天鍳诞降髙真之宇适临寜贶之辰懽动使车恩流边部臣某中贺窃以滋液渗漉者雨露所以生物劳来还定者帝王所以安民必下得于人情乃上来于天瑞眷彼洮河之境杂居戎夏之羣烽烬不惊嵗事乐三时之务铜机偶触宵衣勤丙夜之思临遣使华徃绥逺俗布王言而人人挟纩宣上德而物物囬春声与气和不言斯应泽随恩浃莫令自均时维天地之同流孰睹隂阳之偏势纎荄巨植普沾饴醴之甘列障连城永奠金汤之固恭惟皇帝陛下体神防化妙道成能坐明堂而正天纲定寳鼎而调元气波横六合化行寜限于西东中及万灵德洽遂充于上下肆及边陲之地载瞻行露之祥承仙掌于修茎窃陋汉京之赋霈蓼萧于四海式追周雅之歌臣等早遘明昌荐观懿烁天不爱其道允臻膏泽之丰年地得一以寜实頼财成之妙用
　　代宰执贺燕山甘露表
　　车书混同浸恩波于逺俗天地相合洒瑞露于新疆俯元命之前期委上真之秘宇帝心昭著圣厯绵长臣某中贺臣闻和气所以致祥仁声所以柔逺阳胜者则散而为雨露盖上天化育之功隂衰者其应在于蛮夷实中国安彊之证眷彼全燕之地久沦亡冦之区运极数终罪盈恶稔弃遗氓而莫抚戴元后以知归威武张皇大慰云霓之望惠慈渗漉尽离涂炭之辜霈膏泽于立苗将槁之余濯清凉于执热如焚之际人渐厚德天锡珍符肆卜瑞于殊庭用荐休于景祚珠凝玉蘂异霄降之金茎脂润饴甘疑朝和于琼液繄一人之有庆协六合以同风大美何言嘉祥可騐恭惟皇帝陛下道兼覆载德徧羣黎扬九庙之明灵追继丕承之烈复五闗之要塞坐収不战之功民懐有仁天不爱道洽彼湛恩之施格兹膏露之祥边徼永寜迈零庭之着异神祗并贶陋托号之夸竒臣等获遘昌时荐逢盛事太和充塞已观天下之一家休应彰明更祝圣人之万夀
　　代前任宰执谢赐腊药口脂表
　　息老収民与闾里蜡宾之乐膏唇卫体分宫闱腊剂之珍锡予惟新矜怜如旧臣某中谢伏念臣功惭谋国恩许归田嵗喜顺成同頼农夫之庆时加好赐犹叨公辅之仪戴厚德以不赀体殊私之未憗此盖伏遇皇帝陛下仁均疎近恩厚始终仙粒储灵知免负薪之疾玉肪借润更滋槁木之容属当谢事之初莫効捐躯之素代宰执贺八月一日霒云不见日蚀表
　　太史献占日在当亏之圣人修德天埀纪祐之符有来云物之祥莫睹阳精之阙臣某中贺窃以天神相逺匪声臭之能求歴象有明乃躔离之可考维盈缩或违其常度则推占因着于繁文虽日有食之何系灾祥之事而分同道也初非次舍之差赫彼众阳之宗炳为羣目之用拂扶桑而出旸谷岂隂慝之能干坐明堂而正天纲知圣功之黙运交居朔日时当仲秋仰大明之方升蔼防霒之徐覆霞舒雾集讵观如月之初气霁烟销还照普天之下事光载籍喜溢寰区恭惟皇帝陛下道并尧明功髙汤圣在璿玑而齐七政调玉烛而行四时德上昭天允格太和之应日不食朔是谓太平之期亶兹难致之休若有固然之理神心不测妙用孰窥臣等叨备近司获逢盛旦修六官之治顾敢怠于钦承扬五色之辉尚继瞻于庆瑞
　　代百官贺冬至表
　　一气囬旋消长验隂阳之理七日来复髙卑见天地之心方寳厯之迎长宜法宫之储祉臣某中贺恭惟皇帝陛下神参化育道妙裁成四时调玉烛之和七政顺璇玑之运清台观象协珠星璧月之躔缇室祥兆竹管葭灰之应仰干刚之独断乗阳德以方隆与时偕行茂对履长之庆终古不忒绍膺滋至之休臣等生遇昌辰庆逢令节得天之纪永观神防之增新如日之升愿赋周诗之归报
　　笏记
　　冬无愆阳共庆同云之瑞宴有折爼俄霑湛露之恩恭惟皇帝陛下治通神明诚賛化育喜格屡丰之兆式知饫赐之欢论道经邦顾何禆于燮理醉酒饱德期勉辅于隆平









　　钦定四库全书
　　北海集巻二十八　　　　宋　綦崇礼撰
　　劄子
　　乞申饬百官劄子【绍兴二年闰四月十三日】
　　臣伏观周宣王之小雅于车攻则曰内修政事外攘夷狄复文武之境土于吉日则曰能慎防接下无不自尽以奉其上然则中兴之効本于修政事而政事之修亦在夫小大之臣无不自尽而已今朝廷播迁庶事草创外备彊敌内锄羣盗日不暇给而百司庶府小大之臣类多茍且偷安不务举职姑息胥吏濶畧细务累资养誉犹袭承平之弊其间亦有孜孜奉公疚心职事则众必非笑指以为迂至摘其事而靳之曰了得其事便足以胜夷狄否臣切怪之且国家大体辅弼大臣任之所谓百司庶府之臣知治其一官一职而已夫使一官一职而皆治焉则事将无所不治传曰不恤其纬而忧宗周之陨为将及焉彼忧之诚是也盍亦图其所忧而効于上欤傥无所陈其智谋以禆国论之万一乃徒私忧过计空废实务亦奚救于危乱哉今不及其暇时修起庶政顾以细务为不足省则大事亦将委靡而纪纲弛矣纪纲既弛而欲驾驭豪杰以兴衰拨乱不亦难乎臣愚欲望圣断深察兹申饬百执事之臣各扬其职无以空言忧国而妨实务庶防细大毕举纪律设张则内治外攘无所不可矣取进止
　　面对第一劄子
　　臣观近者金人议和托言刘豫所请虽敌情叵信然而中原残破民力困瘁不堪驱役豫麟父子特倚金人为重以拒王师如闻敌自有故且倦于南牧则议出于豫欲欵吾问罪之举延旦夕之命理亦或然今敌人遣使先至豫所乃来而所持书輙有封疆之画其为豫计无疑陛下灼见其情报书曲折事理详尽固应夺其狡谋破其奸胆不复敢肆桀骜庶能聼顺以定和约然而犹可虑者万一负恃彊敌尚懐逆图必欲窥吾境土或恐稽留使人呼敌骑以来邀胁则吾可以不为之备乎今已过防秋且逺近传闻通使人情恐便舒缓臣愚欲望圣慈申戒防江将帅明逺斥防扼险要选练士卒日讨于师常如遇敌以为先事之备庶无后悔茍和议遂成亦未可以弛备况今日耶臣过计如此惟陛下裁择取进止
　　面对第二劄子
　　臣伏观陛下惩彊敌之侵凌念两宫之阻逺不惮卑词以通使屈已以议和上以为宗庙社稷灵长之计下以息海内元元战伐之苦至诚交感异类革心甚盛德也然以臣愚私窃度之如陛下神圣之资英武之畧内有拨乱之志而乃欝欝居此忍自卑屈以求成请好岂得已哉徒以事势未竞国歩未夷生民未安故为计出此庶防天诱其还我二圣休兵蓄力徐为后图非谓旧事可忘中国可弃敌情可信能恃以久安也然则约和之后便欲髙枕而卧得乎仰惟圣志固将大有所为兴起庶政观时俟衅期复旧业不唯茍纾目前之急而已臣愿陛下坚坐薪尝胆之志励宵衣旰食之勤深诏大臣简贤能慎名噐明殿最严赏罚申饬百执事之列下至州县之吏各修厥官毋敢媮堕革因循之去茍且之习要使人人公心为国诚意在民而无养资尸禄计日待迁之患则众治举矣于是生财积谷缮甲治兵啬用度寛赋敛以实民力汰冗弱精选练以作士气日伸月长假以嵗年一旦起而用之则大计可图成功可必也顾惟今日权宜之议所利在此昔周宣复古盖以内修政事外攘夷狄越之报呉亦曰十年生聚十年教训兹非徃事之明验而陛下之所熟闻者乎伏望陛下不以臣言为腐儒常谈留神而勉勉焉天下幸甚取进止
　　面对劄子
　　臣闻为天下者审夫议论规模所存而已规模者国家所治以立议论者规模所待而定议论定则规模立而国家之势成矣议论不定则规模不立而国家之势危矣夫规模议论尤急于天下多事之际议论定则成不定则败规模立则存不立则亡此成败存亡之机也仰惟陛下初绍大统适当戎狄抟噬盗贼凭陵之时凡所为议论规模有未能定今八年之久天下之变至此已极戎狄之要虽未可得而其情已见盗贼之暴虽未尽平而其势已蹙事固有失之于终其在今日収终之时也故臣愚窃以为今日之议论规模宜不出三者恢复中原以成再造之功上也因所有之地而疆理之中也茍目前之安而无所为下也语其上则今之力诚未可为守其下则吾之势不可复立惟度时量力就其中者为之中者既成则其上可驯而致茍止于下则虽志于中者有不可得矣臣愚欲望陛下发自圣志明诏大臣无取髙言以害实治毋偷茍安以玩嵗月议论审其可用规模定其适中以此立政事以此任人材以此责功效如是而期月之间治功不成未之见也
　　面对劄子
　　臣闻君之有臣所以济治臣効其实用则君享其功臣窃其虚名则君受其弊实用之利在国虚名之美在身志于国者不计一已之毁誉而惟天下治乱之忧洁其身者不顾天下之治乱而惟一已毁誉是恤然而効力于国其实甚难而世未必贵窃名于己其为则易而且以得誉二者之用舍系风俗闗治乱有天下者不可不察也昔西京之士惟其徇国而不求名故汉道以昌司马氏之臣务为浮虚而无实用故晋室以亡前世之鍳其可忽诸臣窃观今日士夫之俗而知国家之不竞盖在于此无激昻奋励之志而以循谨自持为贤无捐躯致命之节而以全身逺害为智方圣哲驰惊惟日不足之时则知无不为者所宜贵也而见谓生事当黎元凋瘵劳来还定之日则服勤州县者在所尚也而取讥俗吏以至避言利之名而常赋经用寖以不理要觧事之目而旧章故实多所废格若此之类皆便已自为非国家之福岂陛下所利哉臣愚伏望圣明深烛厥理凡官人赏罚之际取其能济时用有益于国家者进之察其虚名无实欺众要誉者退之黜陟既明好恶既彰则人材风俗从而丕变而真贤实能出为陛下用矣取进止
　　乞讨论纳节换官劄子
　　臣窃见近者杨惟忠邢焕皆以节度使致任即不曾鏁院降麻伏縁节度使除拜移改若恩加之类并须宣制岂有见帯节钺致仕而不然此一时之阙典也臣尝记祖宗时凡节将臣僚得谢不以文武并纳节别除一官致仕如仁宗朝张耆自使宰授太子太师杨崇勲授太子太保致事皆武臣也惟熈寜间富弼以元勲旧相始令持帯节钺致仕弼犹力辞不敢当者久之其后相继者则曾公亮文彦博也他人岂可援以为例也近嵗以来致仕者不问何人不复纳节换官亦恐有违旧制臣愚欲望圣慈特降睿防并令三省枢宻院讨论旧典施行
　　遵用旧法劄子
　　臣伏见自渡江以来官司案籍例皆不存而吏部所掌官簿尤难稽考故逐急申明以为约束其目非一士大夫到部凡磨勘注拟赏功任子之类皆粗有条理其后亦稍稍寻访旧法在部见今遵用然风俗之薄久矣吏部随事申明有所从寛以便人情士既习见其事则虽有旧法而于已不便者则必羣噪众起干诉百端必欲有司申明以破旧法如是者多矣臣窃思之士农工商之四者皆陛下之民也乱离以来士之失职者固可悯矣圣训孜孜未尝不以是为言而今之在官者亦所同恤而无异词也独不念今三农之务与百工之肆商旅徃来之涂亦能无失其业而官之为法曾少优于承平时否然则吏部所以待天下之士恐不可以废旧法而专徇一时之人情也臣愚欲望圣慈特降睿防应吏部自渡江以来凡所申明与法相戾者并从旧法其因去失案籍措置指挥令逐一类聚看详若旧法已有该载不妨遵用者取防别行刋定仍降指挥应吏部条目已有旧法者今后不许申明权宜改易庶防士安分守而有司不至废法亦中兴之政所先务也取进止
　　乞召臣僚降诏劄子
　　臣闻君使臣以礼臣事君以忠君之视臣如手足则臣事君如腹心施报之道在古如此方今国歩囏难需人共济正陛下任贤使能以图中兴之时収用人材诚急先务然号召之际或不能致钦尽礼以待之所谓真贤实能将巻懐而去彼屑就者非诱于利禄则逼以威刑欲其尽忠以为腹心之用不可得也臣伏见祖宗旧制凡在外除授内任及被召臣寮若学士以上职任及新旧宰执必降诏书以为赴阙之信至其下则或尚书省给劄吏部给符以圣防行下照防催促而已所以别等威示眷礼于贵近之臣也自兵兴以来急于除用降诏之礼一切尽废乃或有如敢迁延当重寘典宪之令矣兹岂所以待贤能之道哉臣愚欲望圣慈举行故事凡六尚书及翰林端明殿学士以上职任并新任与曾任宰相执政官若自外除授或被召应赴行在者并令尚书省日下报学士院颁降诏书以示待遇之礼且使外任近臣有所取信以离其官守仰称陛下任贤使能之意取进止
　　李邴分门内外制集劄子
　　臣伏见前防知政事李邴任翰林学士日将本院内制文字分门编録已成部帙甚为详尽自渡江之后本院文籍散失无复存者縁内制文字体制不一而祖宗以来述作今悉无所见稽求检阅实为急契勘本官见以端明殿学士领宫观寄居泉州臣愚欲望圣慈特降睿防下泉州差书写人官给纸劄就本官家传録一本缮写装背如法仍委官一员防检对读务令精详共限一月了毕差人赍赴行在于学士院送纳庶使本使撰述文字有以考据取进止
　　论保奏功赏劄子
　　臣窃见近时诸处保奏功赏多有白身人乞补文资或与免觧免省试特赴殿试之类其间未必皆是士人不无冐滥方今吏选员多阙少拟注不给若更开此涂则愈见猥冗臣愚欲望圣慈特降睿防今后白身人应縁功赏补官止许补班行名目其未应补品官者依效用入资法収补即不得陈乞补授文资及免觧免省试若特赴殿试之类庶草冐滥之稍清士风取进止修神宗哲宗两朝实録划一申请劄子【南渡后初史馆申请】
　　准绍兴四年五月五日尚书省劄子五月四日三省同奉圣防神宗哲宗皇帝两朝正史实録并令史官看详重修所有应干合行事件条具以闻右劄付修国史日厯所令先次条具下项
　　一本所恭奉圣防看详重修神宗皇帝哲宗皇帝正史实録欲乞将神宗皇帝实録先次看详重修
　　一合要照修文字乞就秘阁检借抄録如阙许于行在臣寮士庶之家借本传録用毕给还如在外州军臣寮士庶之家令所在州军官给纸札借本抄録发赴本所一今来先次重修神宗皇帝实録欲将秘阁抄録到朱墨本及后来降到墨本实録一处看详重修进呈一应行移取防及约束日限断罪并令本所依已得指挥施行
　　一合用纸札朱墨钱物等欲就本所应副支使
　　一今来本所现阙投下申奏文字人欲乞依勅局例从本所指名下三省大程将差大程官四人与免本处诸般重难差遣
　　又再申请划一劄子
　　一本所恭奉圣防看详重修神宗皇帝哲宗皇帝正史实録欲乞将神宗皇帝实録看详重修所有哲宗皇帝实録合要当时臣寮家传行状墓志等文字亦欲乞从本所先次移文行在臣寮之家及下诸路委转运司寻访子孙抄録编类成册发赴本所
　　一本所官系先差修纂建炎日歴员数不多今来重修两朝正史实録欲乞详酌添差官三两员协力同修一契勘祖宗朝日歴实録正史并于史馆编修元丰官制分日歴属秘书省著作局实録正史各别置院近縁修纂日歴为著作阙官令长贰通修又差郎官兼领縁上件职事止系修纂日歴即与史馆不同今来既令本所官重修两朝正史实録欲乞将秘书监少帯兼直史馆著作郎佐并帯兼史馆检讨其郎官现兼著作郎者亦改兼史馆职事庶于名实不致差紊
　　又再申请划一劄子
　　一契勘本所及秘书省并阙神宗哲宗两朝正史欲乞申明朝廷行下诸路州军于臣寮之家广行搜访一契勘神宗皇帝实録自有旧来朱墨本其墨本系元祐年所修已是成书其朱本系绍圣年间因蔡卞起请重修将旧书所载多所增损务要傅防一时绍述议论而元祐史官其间语言不无过当失实然亦有别行引用照据以证墨本未尽去处若将二本防照修定委是详备欲乞从本所官先据朱墨本看详重修如或尚有合行取防照对文字逐旋申明取索施行
　　一契勘哲宗皇帝实録系崇寜以后蔡京提举编修叙事之外多是增饰语言变移是非殆非实録之体成书之后其当时时政记等应干文字又皆焚弃窃恐所载不无更改隠漏失实即难以便据旧録重行修定欲乞从本所逐旋申明于诸路州军及旧臣之家更行取索求访当时文字事迹按据叅照看详重修庶无抵牾
　　荐察官劄子
　　臣等今月二十二日奉御笔付臣某令与沈与求同荐数人有素行不阿附者具名进入以备察官之选臣等恭禀圣训同共啇量以平日所得于公论者五人应选具列于后左朝奉郎尚书祠部贠外郎郑作肃性禀纯防有学术通于世务刚介寡合议论有余
　　左朝奉大夫行太常博士赵霈性行纯靖有操守更歴中外差遣皆有可称
　　左奉议郎权知柳州常同元祐言官安民之子安民首击蔡京者与陈瓘邹浩龚夬等齐名而其子孙如同学识操履最有家法
　　左宣义郎通判漳州李长民有文采学问尝中词科议论疏通清介有守
　　左从政郎前太学博士程克俊有噐识议论精审所守坚正而不为徼讦
　　前件官皆有时名素行无缺察其平日必不肯为阿附以臣等愚见可以仰备采择伏望圣慈更赐详酌取进止
　　除两淛东路安抚使上殿陈乞劄子
　　契勘淛东一路管下州县凭依山谷边临江海皆系控扼唯借有心力可以仗兵将捕盗官在任乗无事之际协力措置以备缓急臣今误防恩付以帅事窃虑本路州县兵将捕盗官内有老病及懦弱临事不可倚仗之人伏望朝廷特降指挥许臣体量具名申尚书省或枢宻院取防放离本任别令合入差遣其阙从臣一面踏逐奏辟差填一次庶防得人缓急可以使唤取进止
　　上尚书省乞换闲曹劄子
　　某见领左选职事繁剧兼掌内制亦系独员又防差权尚书两选事縁某久病右臂手指挛痹疼痛执笔有妨深惧签押文字不前因致旷阙伏见元祐间陆佃以兼史职辞吏部换礼部侍郎崇寜初张啇英亦以修书自吏部改刑部今来兵部侍郎程瑀已得防与郡某欲乞比附前例换上件阙庶得职事稍闲可以专意应副学士院文制衰病之躯免致颠仆钧防
　　又上尚书省劄子
　　建炎四年九月三日尚书省劄子綦某劄子伏覩近降指挥令讲读官翰林学士后省官日具故事一两件供进者契勘徃时供进故事本系讲筵之职欲乞指挥下讲筵司置厯定日轮官供进施行伏指挥

　　钦定四库全书
　　北海集巻二十九　　　　宋　綦崇礼　撰奏状
　　辞免起居郎奏状【建炎三年四月二十六日工部员外郎上】
　　臣四月二十六日准尚书省劄子奉圣防除臣起居郎日下供职者闻命震惊抚躬罔措窃以左右置史起居是司入奉严宸记事言于螭陛出陪清跸随伏卫于銮舆宻迩从班最为妙选必得通今博古守官而不挠乃能执兰载笔书法而可观如臣者识类枣昏材同樗散学污而近讵当良臣之评性蠢而疎难处侍臣之列愿囬睿照追寝误恩俾更选于时髦庶克谐于议论臣无任祈天俟命之至谨録奏闻伏勅防
　　辞免召试中书舍人奏状【建炎三年七月二十四日起居郎权给事中上】
　　宣教郎试起居郎兼权给事中綦崇礼奏今月二十四日准尚书省劄子奉圣防召试中书舍人者闻命震惊抚躬自失伏念臣顷罹忧患重歴囏危心术耗昏学殖荒落濡毫史防已惭记事之能给札词闱寜识代言之体忽膺严召深悸危愿追寝于误恩庶少安于愚分谨録奏闻伏勅防
　　辞免中书舍人奏状
　　臣七月二十九日准尚书省劄子奉圣防除臣中书舍人日下供职及与转通直郎者升华法从通籍朝闺省逾分以难安敢陈诚而有请臣以冐居左史尚补西垣偶此缺官例从给札素乏涌泉之思防成阁笔之羞虽趣以终篇初不识鳯阁文辞之様茍责其视草将曷禆淮南书诏之工反复自惟周章失措愿収还于成命庶弭息于烦言谨録奏闻伏勅防
　　辞免兼史馆修撰奏状
　　臣伏准勅命差臣兼史馆修撰者臣窃见陛下躬上圣之资建中兴之业经营图治七年于兹拨乱反正功德甚大而史家之歴阙而不书非帝王所以埀训之意乃因有司之请设局命官付以兹事惟择所逮盖将课其编纂之功而程其述作之能不徒茍以一职荣之而已如臣固陋有素加以病昏聪明不及于前学术寖忘其旧久尘法从无补皇猷盖尝三贡封章祈觧近职恩私隆厚未忍弃捐黾勉备官进退惟谷今以衰残之质使其摛文词禁劝学经帷常惧弗给而况一代笔削之重敢复冐昧贪荣而兼斯乎伏望圣慈察其不逮追寝误恩别选作者庶协公议所有勅命臣未敢祗受谨録奏闻伏勅防
</div>
    <div class="pagination">
<a href="北海集_page12.html">上一页</a><span>...</span><a href="北海集_page8.html">8</a><a href="北海集_page9.html">9</a><a href="北海集_page10.html">10</a><a href="北海集_page11.html">11</a><a href="北海集_page12.html">12</a><span class="current-page">13</span><a href="北海集_page14.html">14</a><a href="北海集_page15.html">15</a><a href="北海集_page16.html">16</a><a href="北海集_page17.html">17</a><a href="北海集_page18.html">18</a><span>...</span><a href="北海集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
