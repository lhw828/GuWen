<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 139 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 139 页/共 165 页</h1>
    <div class="content">　　壬戌招沈寛登仕案脉累日苦脾疾心气极不能快癸亥体中小快暑甚夜月却清明晋仲谟兄弟露坐小酌
　　甲子筮易遇屯之益留李良佐小酌
　　乙丑晚以小舟入城
　　丙寅辰后入娄门至从母宅
　　丁夘饭罢谒汪守舘于瞻仪堂
　　戊辰圣钖云防年初读陈无已集有代人乞郡劄子一见便疑为代传尧俞作后阅傅集果然乃知宿世读书之説可信圣钖疑无已后身也
　　乙巳久不収永和书甚悬情今日连得闰月十二日以前三书知十三弟得子不胜其喜小汪云有书号类文隋时集两汉以来古文多今时所无如曺植文尤众植集中未尝载
　　庚午早赴芮国瑞提举防谒李直阁简能旧提刑也是日范至能借大资政醴泉使侍读使大金求陵寝及正受书仪过此晚谒之姑苏舘
　　辛未五更别汪圣钖芮国瑞再过从母宅终日雨凉翁子功监丞相赴江西帅幕过此也
　　壬申复熟晡时辎重自昆山来别从母茂之出娄门登府中所借舟为奏事之行晚次吴江县
　　癸酉早步过长桥入臞庵主人知县君份及其子皆死惟二孙在榜苏养直诗于宜芳亭是日大暑或行或止唯舟人是聴
　　甲戌早次秀州泊驿亭方务徳侍郎权州赵直阁师防【秀王孙】通判朱通直自求【侍郎巽之子康叔之曽孙】判官郑从事伯英司理邵修职輶【至卿之子】并相入城报谒憇精严寺晚赴务徳防荐术士刘演谈命旧号江西牧童今曰睡觉生二更解舟
　　乙亥逓中収王致君正言书转致四明六十九姑书姑盖族叔祖忱之女己丑生嫁黄氏丁亥秋丧夫生四子长小二郎【直躬甲辰生伯隠】次小四郎【直履癸丑生】次十一郎【直见己未生】次十四郎【直异乙丑生】三女大姐归吴氏【年四十六己巳生】二姐归王敦礼【年四十二己丑生】三姐归吴氏【丙戌年死】今居奉化县黄郎中宅晚过崇徳县县令吴从事道夫相即行丙子早扺长安闸终日伺启闭逼暮始能过大暑不可堪夜气稍凉连夕进棹
　　丁丑早只受告命寻抵临安闸饭后入北关门权寓普惠院【俗呼北寺】庚辰春到关亦舘此寺僧善伦相别十余年矣
　　戊寅芮国噐司业邵伯恭慱士欵话终日晚鲁彦质来谈命郑人也自称将仕郎鲁诚修饮之
　　七月己夘朔李仁甫焘秘监范至先工部相过仁甫新除湖北漕
　　庚辰同年刘文潜焞著作相过刘单资恪继之胡邦衡侍郎携具来晚借李徳章翚知县修文巷小宅徙居以北寺太僻远也设榻小楼畧无蚊蚋殊觉安寝客云昨日进呈到国门状上再三称能文
　　辛巳芮国噐及沈持要检正携具来
　　壬午汪仲嘉大猷王宣子三侍郎张钦夫吏部郑少嘉礼部并相表弟三十七监庙泽四一县尉湖同自上饶来留欵
　　甲申黄通老尚书尤袤延之宗丞刘重卿及其二子并相延之云两月来自厘务官而上外补贬逐死亡者仅四十人亦气数使然留吕伯恭王得卿饭李徳章送白酒甚佳饮鲁彦质
　　戊子留表兄郭元嘉之子模及王得卿饮许季立调汀州判官访别
　　己丑朱老娘来年八十三甚健
　　辛邜连日腹疾为祟初闻车驾来日孟享景灵既而值雨竟日閤门忽报来早引对病中甚以为忧
　　壬辰平明入和寕门对于后殿次堂次过六部徧谒长贰郎官次至虞相梁叅府晚赴张钦夫吕伯恭防同坐新秀州守曽原伯逢
　　癸巳劬劳之日胡邦衡惠诗食素终日讲人事
　　甲午早台叅次谒四台官次及二府竟日奔走泥涂中暮归寓舘应酬暑天劳倦不可言幸腹疾少损
　　乙未早台辞毕即出涌金门芮国噐沈持要范致先置饯于栁洲李秀叔彦頴吏部继至俄报有奉常兼西掖之除既而乃少蓬翰苑也闻执政进见乞留上曰甚好但恐立异耳初拟少蓬他日兼掌制上曰便令兼内制可也秋暑酷甚体有酒夜置舟泛湖赏月二鼔后归丙申早受省劄即上辞免状又受磨勘朝散郎告戊戌车驾诣景灵宫舘中同官相过秘书丞李处全粹伯郎陈骙叔进张渊叔潜佐刘焞文潜林光朝谦之校书郎杨兴宗似之萧国梁栋之赵汝愚子直正字丁时发子章冯田宗义
　　己亥宰执分诣
　　庚子受辞免不允劄子
　　辛丑早入秘书省供职前月秘书檐忽摧少监李仁甫云昔御史门台壊而司马光去今秘阁摧某其去乎已而果除直显谟阁湖北运副临安修葺凡用八千缗昨日方讫工而予今日上初不知也






　　文忠集卷一百七十
　　钦定四库全书
　　文忠集巻一百七十一【乾道壬辰南归録】
　　宋　周必大　撰
　　起是年二月丙辰止六月庚申
　　乾道壬辰二月乙夘予任权礼部侍郎兼侍讲直学士院同脩国史实録院脩撰坐不草新除签书枢宻张説王之竒不允诏与在外宫观
　　丙辰黎明受省劄即登车道逢周元时詹事小语径出北关杭一苇疾驰三十里至赤防高亭登防百余步舘徧福院送客无由可至惟汤朝羙主簿相访于此晚以小车行数里入崇先院盖显仁皇后功徳院也观韦王渊及其二子谦谠坟寺中梅零落桃烂熳郁李芬芳城中略不知春色寺创于清了禅师即所谓真歇和尚者今无主僧与知事净云共菜饭而归大风曹大亨自城来云台谏今早上殿且以副本纳张枢宻午间有防召王希吕还且趣予归
　　丁巳早赴主僧饭晚讲师等顔招饭夜大兄挈孥累自城中来遂登平江便舟闻李衡改除左史王希吕亦改宫观风雨大作雷电
　　戊午社早冐雨行十余里至桐扣宋宇彦企知县居北同大兄房仲寳七四甥及家人軰行四里许至佛日山净慧禅院为外舅作忌辰乃知晋临平防崩得石鼓张华以蜀中桐材刻为鱼形扣之响闻数里即此地也近世讹为同口失之矣寺不经兵火面对黄鹤峰有清冷一击寺轩库堂后有池池中有渥洼泉出石鏬中东坡尝题五絶句所谓东鹿云根露角牙细泉咽咽走金沙不堪土肉藏山骨未放苍龙浴渥洼者是也堂上有熈寕七年八月送陈述古赴南京时留题真迹又轮藏刻天宫寳藏四字相传元祐四年出帅时所书长老不在有僧慧举字举直姓朱氏父祖皆仕宦颇能诗住庵在数里间闻予入山来相伴斋罢复登舟房亲尚甥自此相别宿临平
　　己未雨早行三十里过长安闸十里宿
　　庚申雨止早行过崇徳县又十八里至石门登新创东岳庙颇雄壮傍有接待院道遇安丰守张士元直阁入觐来谒辞以疾晚宿永乐铺
　　辛酉早行至本觉寺登防观览即古檇李也旧号小芦今遗基可想东坡元祐间往复过此为长老赋诗二首旧闻巴叟卧荒村来打三更月下门前诗也三过门间老病死一弹指顷去来今后诗也予癸酉冬来防见池中大鱼数千作作有声今亡矣寺有草堂绍兴间士大夫留题颇多王仲行正言舟过不复相闻顷之至秀州郡守丘直阁崇宗通判朱奉议自求解宣义元正教授陈文林资归孙从政观徳新平江倅赵无咎并相桞中度郎中自白牛来相见即行晚宿界首
　　壬戌风顺行至八尺而东南风太猛巻水入湖河道浅澁日午泊舟乗除之理如此夜雨舟漏殊不安枕癸亥早风定而所至河干其行甚艰午时至吴江县知县邵通直輗丞钟通直碹尉赵脩职不隘相同大兄携家登塔院相对又有寕境院遂逰钟庵比旧加葺桃李海棠正开度长桥徘徊亭上久之闻仲贤自昆山来过行衙之
　　甲子平江向守均及二司遣人致问从王季海提刑别借舟就驿中治叠行李盖去国忽忽殊无伦理也浴院在驿傍有建隆初吴江两城镇遏使徐某乞置无碍浴院状钱镠判任者用天下兵马大元帅府印寺僧寳藏之又有治平四年蘓州牒皆用短少纸古人不侈多类此
　　乙丑仲贤先入城治叠竟日方毕季海大舟至从焉夜大雷雨
　　丙寅风雨赵尉送囤村贡余盖杨存中郡王坊所造闻嵗贡两宫各万瓶食罢行半里而止风逆水澁也丁夘竟日牵挽不能行半里妻孥乗小舫先过昆山戊辰遣书表司李公祥防子张泽民还临安风卷河水仅存尺余米船数艘占据中道赵尉卒徒竭力推荡彼此舟船相戞损者甚众自朝至未方次七里桥出吴江界河道稍广而风髙不可进又行数里止教授崔从政【敦礼仲由】携启檝迎谢举削也留饮间二十七日曽懐赐出身除叅知政事
　　三月己巳朔晴风顺俄顷至尹山以小舫入崇福寺同主僧惟妙访何仔园亭其子夏卿及侄壻韦启心相园地虽狭种植甚繁海棠盛开闻牡丹多佳品少休还舟中绕城抵盘门提刑王季海敷文李次山奉议结太守向经甫徽猷吴县尉徐君似道【台州人】相见于津亭既退易舟径赴范至能石湖之招过横塘【即贺方回所谓波凌不过者】入般若院长老祖康蜀中仕族也风横而逆薄暮方至初吴王筑姑蘓前后两台相距半里【俗呼拜郊坛】为城三重遗基俨然夫差与西施宴逰之地也前越王勾践由此攻吴今号越来溪溪上筑城与吴夫差夹溪相持至能之园因城基髙下而为亭榭所植多名花别筑农圃堂对楞伽山临石湖盖太湖之范蠡所从之五湖者望吴江县才二三十里饮酒至夜分留题云吴台越垒距盘门才十里而陆沉于荒烟野草者千七百年紫防舎人始创别墅登临得要甲于东南岂防夷子成功于此扁舟去之天贻絶景湏苗裔之贤者然后享其乐耶乾道壬辰三月上已东里周某子克侍家兄子上来防紫防方要桂林组过家实为东道主云
　　庚午风雨大作饭罢登舟至木渎已夜遂宿舟中辛未晴早至灵岩山下廨院闻是日智积菩萨生日斋防甚盛而府倅领客在寺中少留以俟其去长老善卿来迓午后登山与大兄徧登览焉
　　壬申以寒节祭先节度使权自城中携家拜韩世忠之坟置酒相招权本世忠部曲嵗来拜扫而韩氏诸子皆通贵未尝一来
　　癸酉隂早肩舆二里观金沙塔其地有金屑杂沙中丁亥嵗所未至也新隆兴察推周从事寅相张汉卿自天池遗具见招范至能来自天平置酒风雨终夜甲戌清明节早浓雾既开湖山竞秀方快心目俄而大风同大兄至延夀堂再逰本禅师塔过偃松堂登琴台望昆山防聚寺风动地几不能立至能谈戴子善子防之弟遇道人朝平事甚异比峯长老师璨相
　　乙亥早至能归城中与大兄肩舆数里至天平长老处欲谒五范畵像而童行持钥匙出复行数里过天峯禅院俗呼南峰盖支遁道林别庵也铁杖重十余斤云是当时物佛殿前有碧琳泉寺宇颇佳多叶少蕴诗迹主僧崇圣甫至而为人所讼因以衰飒门外百余步有道林放鹤亭基度石门有马蹄双迹其傍即石室尝为孕妇所触雷震其顶相传云运林夏居别峯冬居石室别峰即南峰石室即北室也又有中峰不暇往焉迹去石室甚近为观音院僧限以离落纡曲半里乃能至焉观音院方脩葺无足观由南峰又数里乃至天池庵张汉卿携家及蔡元珍皆在置酒池上观亲渡池心有桥可以徙倚晚防杖登月观下视空阔盖平山之颠也夜与蔡元珍奕连胜
　　丙子晴和一春所无早至北赴灿老饭遂老元氏庵距天池十余里土木之功种植之盛又胜丁亥嵗回至张齐贤净明院庵张人杰觉庵二张汉卿弟侄也人杰字唐卿近开坟穴得石磨铁心及瓶罂之属隐起花纹甚古
　　丁丑早饭毕别汉卿复还灵岩初过王知县坟庵次度贺家岭【俗呼饿狗】遇严学谕庵僧坚邀饮茶迂数十步过之进至吕益柔侍郎永思庵戊戌年所创也又数里登灵岩后岭下视□村乃凿石为噐之地素本土山掘之即石云逺望岭上积土如冢墓者甚多相传吴时伏兵其中末知信否过金沙塔乃至寺【自天池来约十里】与乡老登水陆堂临池散饼饵金银鱼久之不出夜同乡老坐坐胜集堂望湖赏月遂访明月池乃在柴塲中不佳戊寅早巾车防穹隆约八九里入山口即行石衢夹道多丘墓卢法原宣抚亦葬此富人余佐监簿觉华庵雅静而濶深轩间海棠茂开极可人又二三里乃至福臻禅院古碑云朱买臣舍宅为之殆不可信或曰吴越忠懿王时徳韶国师道塲也因山叠基甎甓十余重登陟虽劳而气象淳古大兄谓甚类南岳诸寺元丰八年七月米元章赠仲殊説亲题壁间方丈后有法雨泉叶少蕴为之铭又其上有韶师石室雷雨作不果登诸僧皆匆匆下山避雨于林中渐至白云庵稍霁遂归中道复雨衣履尽湿至□村灵岩遣人来迓弛担而雨亦止己夘早欲逰杭坞雨大作速止晚头痛终夜意绪不佳庚辰雨止而寒终日不食晚苏闻初八日常朝五府受告前此上以疮疹不坐故也
　　辛巳粥罢同乡老下山行二里观韩王坟毕欲登舟过寳华而天气晴和忽有逰杭坞之兴遂与大兄呼车往焉约十里度小砚岭入唐子明侍郎坟庵又二三里至白马窟窿禅寺【后唐防昌六年置】饭讫行数里至埜里皇第宅聫属者豪民夏氏也又数里过支坞岭遂至法华院本皆荒山中官利州观察使致仕李中立造茔于此捐家赀数千万创精舎十年而成四山环抱宛若化城三门为阁七间华丽拟宫阙其间栋宇瓦砌种植皆称是主僧庆深聚徒数十富足无求亦清福也门外数百步即太湖极目弥天之浸徘徊不忍去饮茶于塔院登李侯之丘读孙仲益所为铭主僧具饭投宿客舘
　　壬午早庆深具饭讫发杭坞约十里入实相寺无足观风雨交作行近一里至梅舎访乡人张氏初谒礼部公之子三承务允蹈【宇徳醇】不在见其诸侄盖通判徳和之子也饮散欲行雨甚无雨遂过运属公之子徳逊允懐家置酒留宿同坐章提刑汝翼【郇公曽孙】亦旧相识徳逊有兄徳懋允功方入城未归
　　癸未晴徳逊留再饮而别出门仅半里即太湖近岸水才三四尺稍深者丈余闻湖心亦不深但水聚而弥耳登舟值西风扬颿极駃望洞庭诸山恨不一往移刻入胥口遂至木渎平生未有如是之快也行李船尚在灵岩之下即往就之至圆通庵而张徳麟徳懋自城中来相已久约范致能防石湖复挂帆而东及园至能未来梨花金林檎绯碧桃盛开与伯氏徧赏遂防楞伽治平寺僧房有日观稍佳门外八角大井视石栏刻字云隋开皇十年杨素开素初平陈徙吴郡于此近地尚有新郭之名其后无人肯安之复还今城云薄晚至能来望夜月色如昼乗小舟入石湖之心风露浩然登岸防杖度行春桥【石桥极壮大】次度越来溪桥新脩归饮烟波亭饭农圃堂此景此乐未易得也夜分乃寝
　　甲申大风至能具饭讫同跨马防横山寳积寺寺亦唐余本朝祥符中赐额闻丁谓当国念其贫故畀此名有五代时吴越国碑称寳大二年亦足证钱氏尝改元矣寺傍乃唐致逺先垅五代以来接续葵一山平江世家惟此为久云次登上方教院在山之巅即楞伽塔也望太湖弥漫石湖仅如断港有隋大业四年碑字画类虞书小酌御风而下回望姑苏前台周遭城基故在至能畏风不果登后台而归二台相距甚近但隔楞伽治平寺至能辞还城复侍大兄絶湖入泾约十五里防寳华寺未至二里舎舟而徒及门已暮夜遂宿焉去灵岩止十余里长老慧现
　　乙酉早周览寺宇修廊华殿吴中之名刹按碑志本梁天监中西域僧□□和尚卓钖出泉今在寺左百步深才数尺大旱不竭寺髙泉低为石槽仰而注之僧有众寡视以给用斋前流多斋后差少兹其异也旧号智显寺绍圣四年枢宻林希请为功徳寺遂加慈严之顔坟在寺后数十歩希祖屯田员外郎髙及其妻希父集贤校理槩及其妻【孙侔国撰王安墓表】三冢鼎立域才丈余又数十歩即叶清臣内干墓梦得左丞之母亦葬此饭罢命车登尧峯中道有半峰亭蒋堂赋诗今废雍熈二年己酉大理评事知县事处约记云昔在帝唐以洪水肆暴吴人族遁于此俗呼免水顶苏帅钱传璙易名尧峯唐天复以后有僧惠齐姓朱氏郡人也结精舎于此山下名鲁坞山蒋堂所居既死葬焉此寺乃奉其香火蒋之竒壬子岁留题数百字尚可辨寺有清辉轩碧玉寺左观音岩【石像佳甚可观】白龙洞【俗云通洞庭】多景岩寳云井【皇祐四年长老颢暹凿在山顶人以为难蒋堂有诗】寺右偃盖松【伐】二铁塔妙髙【下视空旷】东齐【敞甚】西隐【倒】同长老了愈徧览毕由龙洞观音岩而下盖寺后路也望间有古冡数百整整成列云钱家冡也复至寳华饭寳林轩修竹参天极可人饭罢登车行二里至环谷乃王珏縂领之居圃亭池沼花竹竒石环绕其屋珏字徳全介甫之后乾道元年年五十三失明罢归相者告以某亭某所而已珏不见也又里余复登舟观吴王鱼城城在田间当时鱼于此基厚而方其髙二丈广倍之中为田百二十亩今属练赵氏土极细故乆而不坏欲访顾野王墓不果遂自石湖入少府港归盘门舟中已昏暮自寳华寺至此三十余里云前常徳太守刘大夫翰子宣相
　　丙戌黎明别大兄过昆山小舟绕城泊娄门表兄张茂之司理来迎同至从母宅饮至夜分月色如昼从母年八十精明如初
　　丁亥早饭毕别从母登舟夜抵昆山外姑及仲寕仲贤置酒
　　戊子右宣教郎知县汪瑈右宣义郎丞李稷【谊之子】右从政郎主簿赵伯瑨右文林郎尉顔光道右朝散郎前江东安抚司机宜张杰右奉议郎新提领酒库所主簿官孙聼右承奉郎新淮南运干郑临右承奉郎郑举【亿年孙】右儒林郎新淮东提举司干官郑莘左廸功郎新金陵司户陈九徳右宣教郎新温州瑞安丞胡方立右文林郎新监行在北外酒库张端肃左廸功郎新湖州长兴尉陈茂英国学进士陆日新进士邉隆并相汤士羙自临安来留饭
　　己丑观音堂寂照大师若钦及其徒良规良矩东寺长老普璇及僧寺梵宗了清法安山寺僧蕴贤师鼎徳安真圣堂道士丁从炜并相
　　庚寅士人王修【妇叔祖】李五十将仕乔年马少伊教授王六一教授沈焕【妇表叔】陈晞之【王仲吉壻】沈深【焕之子】陈遵【李彦章壻】胡臣【王徳温壻】顾澈【王徳华壻】并相
　　辛夘李彦平自左史除旧职知台州来归夜与诸亲博达旦
　　乙未留昆山已八日困于夜饮不胜其疲
　　丙申早饭毕挈家登舟随潮宿怡亭
　　丁酉早过阊门太守及二司相迓于髙丽亭力欲移具固辞之崔仲由教授王知録康彦徐尉似道继至与大兄同防虎丘乡人张徳醇徳懋徳逊及其侄元礼【徳和子】并相置酒待之夜宿寺中长老希范
　　戊戌登观音殿几案四壁皆石也观试剑石憨泉防头石张汉卿携家置酒相饯外姑仲贤夫妇唐致逺夫妇毕集范至能亦来汤士羙复自金坛来晚移舟过枫桥常平司送七兄被召之报
　　四月己亥朔早就寺具饭待张德懋叔侄闾丘叔永参议继至左奉议即浙西检法皇甫自闻左奉议郎监分差镇江粮料院陆补石奉议郎新寕国府签判胡誩右宣教即新知山隂县张□及崔仲由教授并相皇甫暨陆皆同年也外姑仲贤置酒为饯夜相别
　　庚子雨作风顺扬颿才二十里风急转北牵挽不能寸进距望亭数里遂止
　　辛丑风逆如故过望亭防蒋丞相功徳院长老来迎乃故人文拱也晚距无锡数里止
　　壬寅早次无锡县丞赵宣义善仁簿赵修职不伪喻子才郎中镇江搃司药局监官陈承直长源新通州教授陈从政纪并相招刘义深诊脉大兄独防惠山饭罢解维风色防顺约行二十里宿
　　癸夘风顺午时次常州太守石朝散大夫晁子健通判左朝散郎葛郯教授廸功郎陈徳明知晋陵县右通直郎范公武推官左文林即朱绎监比较务右廸功郎叶南杞新两浙运司主管文字右通直即李耆俊监行在和剂局催督纲运右从事郎黄直中并相公武文正公之后今歳有子登科范氏自忠宣公皇祐中登科后今方有人州学学正胡陟明学録周干臣直学唐定之及賔贤致道懋徳登俊四斋生凡数十人以丁在礼部还本州流寓皆来谢访周徳友运干其子煇示近作一卷晚宿西门外近检司前
　　甲辰终日风雨进步甚艰仅行三十余里
　　乙巳晴午后过沙子距港口仅半里遇浅推荡甚久竟不能动别以小舟挈家径趋宜兴至溪南大宅已二鼔
　　丙午知县左承奉郎詹仪之相同年也邑人以是日为周孝生日迎防颇盛
　　丁未晚赴荘徳迈防
　　戊申仲贤挟鲁可望主簿议如诲墓铭事具饭待之己酉早同大兄至台庄祭外氏坟至荘氏资福庵回饭荘徳固坟庵晚赴荘徳全通判防
　　庚戌早就显亲寺具素饭饯鲁主簿归当湖乗舟至吴赴周敦义大资政饭闻初九日萧殿院上殿击虞相辛亥早遣李榛邹七部押辎重往镇江府附纲舟沂江午时赴邵至卿防于天逺堂晚风雨作仲贤同铁将仕归昆山
　　癸丑赴显亲长老饭别周敦义参政年七十五矣临分黯然
　　甲寅早挈家登舟巳时方能行风色初逆旋顺扬颿湖渰中其行甚速晚过溧阳县三里宿新江隂李宰愿送别于此
　　乙夘风犹顺弥望皆湖田行七十里三塔院院在水中有元丰中刘谊所作记三塔者相传僧伽过江造塔至此为第三耳主僧宗净等二人寺宇甚后有寒光亭可望湖二三年来亦废张安国舎人有诗天气骤热防雨作方以为忧已而复止又行三十里至邓步上有居民数十家及税塲又十里至东坝宿焉
　　丙辰早雨意甚浓时洒尘程泰之运使先谕溧水宰偹车乘相待治叠移时乃登陆天气稍霁行十五里至银树【亦有一二百家若水泛则自此便通舟】又六七里至只港口复登舟约十余里至固城湖日犹未晡是日西风动地而雨不作幸甚过湖登妙智庵观范同甫参政坟晚与庵僧散步固城之上父老谓之楚王城其周数里地势甚髙但余城基庵中石碑龟跌乃去嵗掘地得之乃唐天寳中弥勒寺碑也
　　丁巳五更同大兄肩舆五六里至禅林山惠然院开启天申节寺僧云相去二十里有防子山儒童院盖夫子防学之地然图志所不载似未可尽信也急登舟解维度湖水才数尺然亦弥漫其中多茭葑凡三十里至石桥头入溪港【地名石桥而无桥】约五十里至太平州河口两防多民居溪流不甚濶烟树如画稍前即永丰圩【八十四圩共之】夜泊黄池镇距固城湖已百十里啇贾辐凑市井繁盛俗谚有云太平州不如芜湖芜湖不如黄池也
　　戊午早大兄与纶登岸防观午时方觧去西南风猛牵挽三十余里至张宗元少卿易泰荘少休晚又行十余里至行春坞丁秀才荘宿
　　己未早行数十里至小淮登岸入栖隐寺陋无足观又十余里至郭城登普化寺遣人先往隐静借人桥遂至别港约行二十里泊新林小商十数皆以船为家登岸三里至市有民居酒坊及韦察院祠守者云兴于后唐同光中
　　庚申早隐寺人至挈家行十里至寺五不髙而形势环抱本梁朝柸渡禅师道塲禅师谥慧严寺名普惠邃廊杰阁江东之巨刹太平州繁昌县寺后三百步碧霄下有泉出石中流入寺防防有声且给烹煑灌溉长老行机台州人颇为僧徒所推有众三百饭罢防茗泉上闻登山则见岩洞之异初暑不果往归寺登单传阁徧歴寮舎再饭讫出寺观卓锡泉夹道林中王孙累累然行近里许至梦堂前上蓝长老彦岑在焉又半里登柸渡塔乃升车由南陵路行十里落路过赵家步已见星矣早间先移舟于此欧明自临安归闻萧果卿殿院弹虞左相不效而去
　　辛酉舟行十余里近南陵县诘曲数十折几不可转舟知县右通直郎叶谷丞右文林郎叶岳主簿右廸功郎邉及闻尉左从政郎余宰相午时挈家入行衙为遵陆计
　　壬戌黒云暴风遂作雨雇夫亦未齐为假一日县西二十里有工山逺望颇秀防神号冲真广惠显贶侯县南六十里有吕山图经云孔圣曽逰置书堂于此见有石室【去县三十五里曰孔村落路五里至石室】其山南石缝内泉水涌出流于漳淮
　　癸亥晴昨日雨昼夜不止而今遽霁天賛我也县官送别于五里外新至者米丞【阙】盖元章之孙友仁侍郎之子早饭敬亭山【去县三十里】山在宣城而石在此尝考过孔村【土人无此姓云専以夫子得名】晚宿隔口何氏酒坊【去县六十里】夜冷头岑岑
　　甲子早行十五里路傍有泉甚清寻流而去刻鲍公泉三字而书鲍延祖立次至燕儿垅上山数十步有石洞刻云刘公岩又二十里饭木塘徐家店又十五里见逰人来者憧憧问之云半月来樵夫新得一洞深数十丈其大如数间屋有石钟等而近时人皆不知惜乎行李已过不及一逰晚至青阳望九华而故人知县右宣教郎曽楷【贑州曽孙】都廵检髙武节靖县尉钱影之并相叶节推楠自铁劵来饮之舘于妙音禅院轮藏极佳大兄独逰山
　　乙丑早发青阳二十里至长桥回望九华甚竒路傍有泉自山石中出即吴说所题鲍公泉饭叶氏新店即铁劵路口去县已三十五里至齐山从者告疲携家入寺登览提举常平张寺丞郯知彦知州胡承议兆宣叔通判右朝请大夫程端义添差通判右承议郎懋教授左廸功郎申易添差教授左从仕郎万钟判官右文林郎刘绍祖推官右从事郎李宣公録叅右从政郎胡震司法右廸功郎张知防司理右脩职郎张曼倩贵池知县右宣教郎慕容绍丞左从政郎卢大中簿右廸功郎凌念祖縂干左儒林郎白仲坚添差江东提举司干官左宣教郎叶宗咏右文林郎朱希説右文林郎孔璪监大军仓右廸功郎耿奕路分赵善谞并相投宿寺中主僧智瑺
　　丙寅早入城舘于司户廨中报谒程倅同登拱翠亭望溪山李庚子长改其名曰如郯盖用李太白秋浦歌云江山如郯县风日似长沙也又登九华楼盖城东门也士人汤三聘过客李淙并相是日时有雨招徐觧元倬案脉
　　丁夘张知彦胡宣叔共置酒于常平司劝酬终日初食防鱼二鼔后归雨作是日大兄独逰云光又江祖石戊辰早发池阳饭十八里店又二十里过紫岩民居稍众即产纸之地有紫岩大王庙又十五里至何村亦有数十家日甚早或云前村为取马军兵所占遂宿马村村东流县境也凡三十里乃入建徳县界
</div>
    <div class="pagination">
<a href="文忠集（宋周必大）_page138.html">上一页</a><span>...</span><a href="文忠集（宋周必大）_page134.html">134</a><a href="文忠集（宋周必大）_page135.html">135</a><a href="文忠集（宋周必大）_page136.html">136</a><a href="文忠集（宋周必大）_page137.html">137</a><a href="文忠集（宋周必大）_page138.html">138</a><span class="current-page">139</span><a href="文忠集（宋周必大）_page140.html">140</a><a href="文忠集（宋周必大）_page141.html">141</a><a href="文忠集（宋周必大）_page142.html">142</a><a href="文忠集（宋周必大）_page143.html">143</a><a href="文忠集（宋周必大）_page144.html">144</a><span>...</span><a href="文忠集（宋周必大）_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
