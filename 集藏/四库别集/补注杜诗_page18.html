<!DOCTYPE html>
<html>
 <head>
  <meta charset="utf-8"/>
  <title>
   补注杜诗 - 第 18 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   补注杜诗 - 第 18 页/共 44 页
  </h1>
  <div class="content">
   赠李白【开元十八年作】
　　补注【鹤曰按公昔游诗云昔与髙李辈晚登单父台史又云甫与李白髙适酒酣登汴州吹防则公游齐赵时多与白俱今诗云痛饮狂歌空度日飞扬跋扈为谁雄指林甫禄山俱跋扈也当是开元十八年在东都作盖天寳初白已客防稽矣】
　　秋来相顾尚飘蓬【洙曰潘安仁诗譬如野田蓬斡流随风驭】未就丹砂愧葛洪【赵曰葛洪以交趾出丹砂求为句漏令】痛饮狂歌空度日飞扬跋扈为谁雄【洙曰跋扈强梁也质帝以梁冀横当朝羣臣目冀曰此跋扈公赵曰北齐髙祖谓世子曰侯景专制河南十四年常有跋扈飞扬之心】补注【希曰汉志景星歌雅声逺佻注云佻僄佻言飞扬也史记孟尝君势不两立为雄陈子昻诗可怜骢马使白手为谁雄又汉志董卓虽跋扈终窜逃】
　　与任城许主簿游南池【天寳元年作】
　　【鲍曰任城属兖州】补注【鹤曰唐志任城为兖州县此诗公游齐赵至兖时所作以后篇登兖州城楼诗论之当是天寳元年末改为鲁郡之前作详见后注】
　　秋水通沟洫城隅进小船晩凉看洗马森木乱鸣蝉菱熟经时雨蒲荒八月天晨朝降白露遥忆旧青氊【洙曰王献之夜卧斋中而有偷人入室盗物都尽献之徐曰偷儿青氊我家旧物可特置之偷惊走师曰甫悲秋而思故乡故有是句】
　　登兖州城楼【开元二十九年前作】
　　补注【鹤曰舆地广记隋大业二年改兖州为鲁郡唐武徳克徐圆朗复曰兖州天宝元年曰鲁郡旧史上元年复为兖州今公以开元二十四年前下第后游齐赵至此故曰兖州诗当作于开元二十九年之前】
　　东郡趋庭日【洙曰兖州汉之东郡】南楼纵目初浮云连海岱平野入青徐【洙曰禹贡海岱惟青州又海岱及淮惟徐州王禹偁曰海岱青徐皆与兖相接】孤嶂秦碑在【洙曰秦本纪始皇东行郡县上邹峄山与诸生刻石颂徳李斯作文】荒城鲁殿余【洙曰王文考鲁灵光殿赋序云恭王余之所立遭汉中微未央及建章之殿悉皆见隳坏而灵光岿然独存】从来多古意临眺独踌躇【师曰甫感时乱文风不振是以怀古临眺之际踌躇而不能去矣】
　　刘九法曹郑瑕丘石门宴集【开元二十四年巳后作】
　　补注【鹤曰瑕丘本鲁负瑕邑汉属山阳郡隋开皇十三年复置为鲁郡唐复为兖州而瑕丘为兖上县石门属齐州此当是开元二十四年已后作兖与齐为邻至兖则至齐也】
　　秋水清无底萧然净客心掾曹乗逸兴【洙曰汉制以曹官为掾如室之掾也言其有所负荷赵曰题是与刘法曹故云掾曹】鞍马去相寻【洙曰一云到荒林】能吏逢聨璧【洙曰潘岳夏侯湛每同行人以为聨璧】华筵直一金【张咏曰文帝惜百金罢露台师古曰以为金一两直十千则百金者一千缗乃中人十家之产也】晩来横吹好【沈括曰后汉班超假鼓吹注古今乐录曰横吹胡乐也张骞自西域传其法于长安唯得摩诃兠勒一曲李延年因之更造新声二十八解乗兴以为武乐后汉以给邉将】下亦龙吟【洙曰马融长笛赋近世双笛从羌起羌人伐竹未及已龙鸣水中不见已截竹吹之声相似】
　　暂如临邑至防山湖奉怀李员外率尔成兴【郑曰防当作厝资昔切县在临卬今云如临邑至防山故知当作厝　天寳四载作】
　　补注【鹤曰临邑唐属齐州按李邕有登歴下古城贠外新亭诗而公和之自注亭对鹊湖而今题云至防山湖奉怀李贠外则防山湖即鹊湖也疑防与鹊有一误李贠外皆以李之芳为驾部员外郎而云然李邕唐隆元年宗清内难召拜殿中侍御史改戸部贠外郎贬崖州舍城丞开元三年擢为戸部郎中自是左迁括州司马陈州刺史又贬为钦州遵化县连转括淄滑三州太守天寳初为汲郡北海二太守六载正月即就郡故杀之则邕亦可称贠外北海郡为青州今诗云暂游阻词伯却望怀青闗盖公尝与邕宴歴下亭而却未尝与之芳至此也当是天宝四载作在邕五载事发之前是年公西归咸阳】
　　野亭逼湖水歇马髙林间鼍吼风奔浪【洙曰鼍吼则风起】鱼跳日映山【洙曰日暖鱼跳跃】暂游阻词伯却望怀青闗【赵曰词伯指李贠外也王兖论衡文词之伯也李应在青闗故有回望之句】蔼蔼生云雾唯应促驾还【洙曰促驾犹速驾师曰词伯词人之长也指李贠外青闗地名李之所居生云雾谓天将雨故曽车马速归也】








　　补注杜诗巻十七
　　钦定四库全书
　　补注杜诗巻十八　　　　宋　黄希　原本
　　黄鹤　补注
　　奉寄河南韦尹丈人【天宝七载作】
　　【洙曰甫故庐在偃师承韦公频有访问故有是诗】补注【鹤曰按旧史韦济传天宝七载为河南尹迁左丞唐地理志河南府偃师注云天寳七载尹韦济以北坡道迂自县东山下开新道通孝义桥则诗当作于是年诗云章甫尚西东又云江湖漂短褐霜雪满飞蓬牢落乾坤大周流道术空可知是时公又去京师而他矣意在近畿故诗云奉寄是年韦方拜左丞公有两诗赠之谓之赠则归京师后投赠也】
　　有客传河尹逢人问孔融【洙曰河尹河南尹也孔融公自比也赵曰见问者河南尹也故得以孔融为比盖李膺为河南尹而孔融造门为上客也】青囊仍隠逸【洙曰郭璞授业于郑公以青囊九书与之遂开洞五行后门人窃青囊未及读为火焚之】章甫尚西东【洙曰章甫儒冠也孔子生于鲁冠章甫之冠】鼎食为门戸【洙曰列鼎而食门戸阀阅也赵曰以言河尹之贵】词场继国风【洙曰诗之国风赵曰以言河尹之能诗】尊荣瞻地絶【洙曰言地望崇重】疎放忆途穷【洙曰阮籍诗途穷能无恸】浊酒寻陶令【赵曰陶渊明尝曰偶有名酒无日不倾】丹砂访葛洪【赵曰祈心于遐年故访葛洪洪尝于帝乞为勾漏令以出丹砂而就之】江湖漂短【洙曰当作裋】褐【郑曰裋臣庾切敝布襦褐胡葛切短衣洙曰淮南子霜雪亟集短褐不完褐毛布】霜雪满飞蓬【洙曰诗首如飞蓬定功曰公此诗作于潭州适当冬时述其羁旅流落之状上句言短褐为江湖所漂下句言飞蓬之髪为霜雪所满】补注【鹤曰短褐二字见史记田文传又货殖传贫者裋褐不完裋布长襦也褐偏枲衣也然唐志士服短褐庶人以白则短褐对飞蓬亦是此非谓真至江湖也第言流转道路如此尔若曰作于潭州则是大厯四年及五年是时河南尹乃杜鸿渐及裴冕无姓韦者】牢落乾坤大【苏曰余绛失意云霄羁思牢落归栖无巢始知乾坤之大】周流道术空【赵曰言天地广大而我独牢落虽挟道术竟于周流之际成空而无用】谬慙知蓟子【洙曰后汉方术传蓟之训有神异之道到京师公卿以下之者坐上常数百人皆为设酒脯终日不匮】眞怯笑扬雄【洙曰扬雄解嘲曰子乃以鸱枭而笑凤凰子徒笑我之尚白吾以笑子之病甚不遭叟跗扁鹊悲夫】盘错神明惧【洙曰虞诩曰不遇盘根错节何以知利器】讴歌徳义丰【赵曰如郑歌子产汉歌岑君是也】尸乡余土室难说【洙曰一作谁话】祝鸡翁【洙曰后汉地理志偃师有尸乡列仙传祝鸡翁居尸乡山下养鸡百余各有名字呼名则种别而至】补注【鹤曰土室谓依土山以为室如宿赞公土室诗云天寒鸟已归月出山更静土室延白光松门耿疎影是也诸杜庐与墓多在河南偃师故凭孟仓曹覔士娄旧庄诗平居丧乱后不到洛阳岑则丧乱之前公屡到矣宜自开元二十九年酹逺祖于洛之首阳及天寳元年为姑万年县君制服作铭三年为皇甫妃范阳太君卢氏作志皆在河南也所以公死又归袝于偃师】
　　对雨书怀走邀许主簿【开元二十九年作】
　　补注【鹤曰主簿即任城许主簿当是开元二十九年至兖州与许游南池时相先后今诗云东岳云峯起则是在兖州甚明鲁訔年谱引公酹文云二十九年在洛之首阳祭逺祖则至兖在二十九年之前梁权道编在天宝十三年非盖是年公在长安】
　　东岳云峯起溶溶满太虚震雷翻幕燕【洙曰左传季札曰夫子在此犹燕巢幕上】骤雨落河鱼【洙曰河一作溪】补注【鹤曰幕燕犹樯乌门之类谓幕上为燕形以系饰者河鱼乃水面之尘所结成者如釡生鱼也公秋述怀云卧病长安旅次多雨生鱼此义也】座对贤人酒【洙曰魏志徐邈为尚书郎时禁酒而邈私饮至于沉醉从事赵逢问以曹事邈曰中圣人逢白之太祖甚怒将军鲜于辅进曰平日醉客谓酒清者为圣人浊者为贤人邈性修慎偶醉言耳竟坐得免刑】门听长者车【洙曰陈平家廼负郭穷巷以席为门然门外多长者车辙】相邀愧泥泞骑马到堦除【苏曰沈逊见徐陵陵防文士骑马至堦除下马坐客与陵皆恶之逊自若良久挥玉麈髙谈清逸阖坐倾伏师曰东岳泰山也云起于泰山须叟徧天下雨遂作长者车以诣许主簿】
　　已上人茅斋【开元二十九年间作】
　　【欧阳修曰僧齐已也善吟诗知名于唐】补注【鹤曰梁权道编天寳十二载游山东时作然旧次与洛兖所作诗先后当是开元二十九年间】
　　已公茅屋下【定功曰潘安仁秋兴赋序云偃息不过茅屋茂林之下】补注【希曰汉外戚许皇后传幸得免离茅屋之下】可以赋新诗枕簟入林僻【苏曰王常擕竹簟石枕于林泉僻处终日偃卧长啸】茶留客迟江莲摇白羽【洙曰白羽扇也】天棘梦【洙曰当作蔓】青丝【鲍曰吕吉甫言当作天棘薪然棘不可以丝为比曽子开云恐是巴防天今按本草巴防虽名三蔓草而叶似茗又似麦门冬亦不可比丝唯天门冬注引博物志抱朴子一名巅棘圗经言春生藤蔓髙丈余叶如丝杉而细散可以丝为比盖合天门冬巅棘为一称之欤近有冷斋夜话谓之栁而不着所出苏曰天棘梵语栁也伊吾日本竺国呼栁为天棘梦疑弄字可与正文妥帖王逸少诗曰湖上春风舞天棘信栁非疑也田曰梦作蔓云天棘乃天门冬非也赵曰欧阳公善本梦作蔓字蔡伯世云此句最疑学者或以天棘为栁妄引近传东坡事载王逸少诗湖上春风舞天棘非有与义疑非坡説以余考之本草圗经云则天棘为天门冬明矣】补注【希曰洪驹甫诗话云王仲至云天棘非烟非雾自一种物出异书今意梦者梦梦然也仲至弟曰异书又似不可信】空沗许询辈难酬支遁词【洙曰支遁字道林讲维摩经谓无以歴难许设一难遁不能复通赵曰支遁讲维摩经许询常设问难公盖言我空沗许询之流而难酬对支遁所以美巳上人也】补注【鹤曰髙僧传云优婆塞支谦一名越本月支人来游汉境初汉桓灵之世有支防译出众经有支亮资学于防谦又受笔于亮亮学异书通六国语时人语曰支郎然则支云者其僧之通称欤】
　　房兵曹胡马【开元二十八九年间作】
　　补注【鹤曰唐志东宫王府三都都督府都防府皆有兵曹房兵曹未详何人以旧次先后当在开元二十八九年间】
　　胡马大宛名【郑曰宛于爰切洙曰汉伐大宛获汗血马作西极天马之歌】锋棱瘦骨成【张耒曰马以神气清劲为佳不在多肉故云云】竹批双耳峻【赵曰后魏贾思勰载相马经耳欲锐而小如削筒】补注【希曰九怀骥垂两耳】风入四蹄轻所向无空阔眞堪托死生【洙曰如髙欢之的卢是可托死生郑之小驷则异于此苏曰齐缪叔见张仪论议之久回语子侄曰张仪忼慨真君子人虽死生堪托非有中道之意也赵曰如刘寂之为慕容垂所逼防马跳五丈涧而脱也】骁腾有如此【洙曰顔延年赭白马赋艺品骁腾】万里可横行【苏曰刘章曰使我得三尺快刃立止静两川兵四万里亦可横行】
　　画鹰【未详何年作】
　　补注【鹤曰此诗虽未详何年在何地赋然旧次在与李白同寻范十隠居则不得为在天寳十三年作权道失之】
　　素练风【洙曰一作如】霜起【张孝祥曰言鹰之威猛如风霜也】苍鹰画作殊身思狡兎【郑曰荀勇切洙曰身犹竦身也孙楚鹰赋擒狡兎于平原】侧目似愁胡【洙曰隋魏彦深鹰赋立如植木望似愁胡琪曰鹰产于岱北出于胡地愁胡谓思胡地也】绦镟光堪擿【郑曰绦他刀切镟徐钏切圆辘轳也赵曰所画绊鹰之绦镟也光而堪擿取也】轩楹势可呼【庭坚曰曰可呼以猎也】何当击凡鸟毛血洒平芜
　　与李十二白同寻范十隠居【开元二十四年后作】
　　补注【鹤曰旧史云白天寳初已客游防稽与呉筠隠于剡中宗诏筠赴京师筠荐之于朝召与筠俱待诏翰林久之以沉醉斥出乃浪迹江湖崔宗之谪官金陵与白诗酒唱和则天寳十三载未尝归兖梁编为非当是开元二十四年后公游齐赵与髙李同至齐兖时作旧史又云白之父为任城尉因家焉任城属兖州】
　　李侯有佳句往往似隂铿【洙曰陈书阮卓传武威隂铿字子坚五嵗能诵赋日千言及长博涉史传尤善五言诗为当时所重有集三巻行于世】余亦东防客【赵曰东防山名公时在兖州故云洙曰语夫颛臾昔者先王以为东防主禹贡徐州防羽其艺】怜君如弟兄醉眠秋共被【洙曰姜肱兄弟同被而寝赵曰昔祖逖刘琨情好绸缪共被而寝】携手日同行更想幽期处还寻北郭生【洙曰列子与北郭生连墙而不相通北郭生指言范十隠居也旧注所引乃南郭生非是】补注【鹤曰唐志防山在沂州新秦县九域志云髙士传老莱子隠防山之阳是也沂与兖州为隣公在兖故为东防客范非居兖州之北郭即居任城之北郭也】入门髙兴发【修可曰殷仲文诗能使髙兴尽】侍立小童清落景闻寒杵屯云对古城向来吟橘颂【洙曰张华有橘诗郭璞有赞恵连有赋修可曰楚词自有橘颂非橘诗赞赋也今备载之曰皇嘉树橘徕服兮受命不迁生南国兮深固难従更壹志兮绿叶素荣纷可喜兮曽枝剡棘云云】谁欲讨莼羮【洙曰陆机诣侍中王济济指羊酪谓机曰卿呉中何以敌此答曰千里莼羮未下盐防时为名对赵曰张翰在齐王冏府因见秋风起乃思呉中菰米莼羮鲈鱼鲙曰人生贵适志何能羁宦数千里以要名爵乎遂命驾而归旧注所引非师曰甫咀味李白之诗虽张翰莼羮之美不足思也故云云】不愿论簪笏悠悠沧海情【赵曰故公无复簪笏之愿而欲寄情江海】
　　临邑舎弟书至苦雨黄河泛溢隄防之患簿领所忧因寄此诗用寛其意【开元二十九年作】
　　补注【鹤曰唐志舆地广记并云临邑属齐州在河南道按五行志开元二十九年七月伊洛及支川皆溢是秋河南河北二十四郡水齐其一也当是其年作故曰吾衰同泛梗利涉想蟠桃蟠桃在齐地】
　　二仪积风雨百谷漏波涛【洙曰老子江海为百谷王】闻道洪河拆遥连沧海髙职司忧悄悄【洙曰谓当职司水之官】郡国诉嗷嗷舎弟卑栖邑防川领簿曹【洙曰隄防也】尺书前日至【洙曰韩信传咫尺之书】版筑不时操【洙曰以版夹土而筑也书得傅説于版筑之间】难假鼋鼍力【赵曰纪年曰周穆王三十七年东至于九江以鼋鼍为桥梁】空瞻乌鹊毛【洙曰淮南子云乌鹊填河成桥】燕南吹畎亩济上没蓬蒿【洙曰泛滥至于燕南济上皆漂没也】螺蚌满近郭蛟螭乗九臯【洙曰泛溢故螺蚌在陆蛟螭在霄汉】徐闗深水府碣石小秋毫【洙曰徐闗碣石皆地名书碣石入于海张天觉曰徐闗尽成水府碣石山为水所没其细如秋毫】补注【鹤曰尔雅云蚌含浆释曰说文云蜃属郭云即蜃也老产珠者武帝纪至碣石文颖曰此石着海旁师古曰碣石特立之貌以特立者如秋毫之小则水溢可知又齐地纪云渤海东有碣石谓之渤海应是指此而言详见上注徐闗亦指齐地而云故公送舍弟频赴齐州亦有徐闗东海西之句】白屋留孤树青天【洙曰一作云】失万艘【赵曰白屋已漂矣唯孤树存焉下句言万艘乗涨速去于青天长逺之间顷刻之中望之若失矣】吾衰同泛梗利涉想蟠桃【洙曰山海经曰东海有山名度索山有大桃屈盘三千里名曰蟠桃赵曰蟠桃正在齐地东海度索山故因水涨可以渉舟望之也】倚赖【洙曰一作却】天涯钓犹能掣巨鼇【洙曰龙伯国大人一钓六鼇赵曰列子言龙伯之国人一举钓六鼇师曰甫意以此职司大手必能治河邑之所倚赖也故云云】
　　过宋员外之问旧庄【天寳二三载作】
　　补注【鹤曰按旧史宋之问虢州农人景龙中再转考功员外郎之问之居虽在虢州而庄在首阳枉道只従入当是开元二十九年至天寳二三年公在河南时作旧史宋之问传中宗増置修文馆学士择朝中文学之士之问与杜审言首应其选当时荣之又之问有送审言诗有卧病人事絶嗟君万里行之句审言死之问又有景龙二年祭文公与之有世契宜过其庄而问耆旧也】
　　宋公旧池馆零落守阳阿【洙曰守一作首阿山之阿师曰阳阿乃山之南时宋贠外与弟执金吾居此甫枉道过之金吾巳死】补注【鹤曰善本作零荡守阳作首阳是首阳山在河南府虢与河南为邻故宋有别墅在焉】枉道祗从入吟诗许更过【赵曰凡枉道而游者犹任其入况能诗者而不许其过乎则公自负可知矣】淹留问耆老寂寞向山河【赵曰淹留驻迹之义欲问耆老员外平昔之事所以为之淹留贠外亡矣其庄空存对此山河徒寂寞耳】更识将军树悲风日暮多【洙曰冯异毎所止舍独居树下军中呼为大树将军汉光武以此多之师曰将军树美金吾也】补注【鹤曰旧史之问弟之悌有勇力开元中自右羽林将军出为益州长史剑南节度兼采访使寻迁太原尹故云将军初不曽为金吾也】
　　夜宴左氏庄【天寳二三载作】
　　补注【鹤曰公未得乡贡之前游呉越下第之后游齐赵此诗云诗罢闻呉咏扁舟意不忘谓因呉音而思其地也则是在游齐赵时作未详左氏庄在何郡旧次在过宋之问旧庄后则左氏庄亦在河南诗是天寳二三年间作】
　　风林纎月落衣露净琴张【饶节曰月落露下言夜深也】暗水流花迳春星带草堂检书烧烛短【苏曰韦每使子弟读书或检阅文字烧短烛烬则罢课夜常以此为程】看剑引杯长【洙曰看一作説看剑一云煎茗师曰东坡有云引杯看剑话偏长正使此句也】诗罢闻呉咏【苏曰公孙满寓秦中月夜闻人呉音棹歌浩然有归心即日命驾归矣】扁舟意不忘【赵曰惟其闻呉咏故有扁舟之兴】
　　送蔡希鲁都尉还陇右寄髙三十五书记
　　【洙曰时哥舒翰入奏勒蔡子先归】补注【鹤曰哥舒翰天寳十四载春入朝道遇风疾留京师勒都尉蔡希鲁先归陇右故诗以送之当是其年作按旧史隋置骠骑鹰扬等府凡天下守戍兵不成军曰牙府有上中下折冲都尉各一人左右果毅都尉各一人都尉掌领五校之属以备宿卫以従师役摠其戎具资粮差防敎习之法令凡卫士三百人为一团以校尉领之】
　　蔡子勇成癖【苏曰张辽养勇锐成癖恃才业成痴】弯弓西射胡【郑曰射食亦反洙曰曹子建白马篇宿昔秉良弓楛矢何参差控破左的右发摧月支】健【洙曰一作男】儿宁鬭死壮士耻为儒【洙曰世説桓车骑使健儿鼓行刼钞赵曰强健之儿也故对壮士盖自是今日以黥面者为健儿故学者致疑耳曹子建诗名在壮士籍洙曰如项羽目樊哙曰壮士也】补注【希曰健儿乃军士之名按史天寳十四载十一月于京师召募十万众号曰文武健儿壮士亦军卒之称如通鉴云思明多遣壮士窃官军装号是也】官是先锋得材缘挑战须【郑曰挑徒了切洙曰先锋谓先师众而行也锋取锋锐之义挑战挑之使战如左氏之致师也】身轻一鸟过【余曰欧公诗话云初陈舍人从易偶得杜集旧本文多脱误至送蔡都尉诗身轻一鸟其下脱一字陈公与数客各用一字补之或云疾或云落或云下莫能定后得一善本乃是过字陈公叹服以为虽一字诸君亦不能到洙曰言轻健如飞鸟也】枪急万人呼云幕随开府【洙曰幕府以幕为府西京杂记成帝设云幕于甘泉】春城赴【一作入】上都【赵曰此言哥舒之入奏也天寳十一载冬入朝今言春城赴上都岂由冬末而涉春乎】补注【鹤曰文选张景阳诗忽如鸟过目公用此字也一字亦有所本枪急谓用枪之急使万人为惊呼也开元十三年四月勅四军枪矟有绯绿红碧之辨宗实录翰为河西衙前将吐蕃大寇边翰持半段枪当其锋击之此用其事寳应元年建卯月以京兆府为上郡而此诗天寳十四载作乃先言上郡何耶盖古诗号国都多曰上都按旧史哥舒翰天寳六载充陇右节度副史其冬代王忠嗣为陇右节度度支营田副大使知节度事而兼河西却在十二载奏前封丘尉髙适为掌书记今诗题送蔡希鲁还陇右寄髙三十五书记则是天寳十四载春翰入朝非指天寳十一载冬而言也】马头金匼匝【郑曰匼口荅反匝作荅反洙曰古诗白马黄金羁骢马金络头】补注【希曰匝当书作帀】駞背锦糢糊【赵曰駞之背负物矣而以锦帕防之此之谓糢糊】咫尺雪山路【洙曰郭义恭广志曰西域有白山通嵗有雪亦名雪山班超赞曰定逺慷慨専功西域坦步葱雪咫尺龙沙注八寸曰咫咫尺者言不以为逺也】归飞西【洙曰一作青】海隅【赵曰谓希鲁先勒还陇右也】上公犹宠锡突将且前驱【赵曰上公指哥舒翰犹有锡命未已固当少留则蔡子突将当往为前驱以先归也】补注【鹤曰汉平帝元始元年始置太师太傅太保东汉以后常曰上公吴诏范慎为太尉曰宜登上公突将犹飞将骁将谓能驰冲亦突骑之义】汉使黄河逺【洙曰汉使张骞穷河源赵曰翰为河西节度使故云】凉州白麦枯【洙曰汉桓帝童謡曰小麦青青大麦枯谁当获者妇与姑丈夫何在西击胡】因君问消息【洙曰问髙消息】好在阮元瑜【洙曰王粲传陈留阮瑀字元瑜少受学于蔡邕建安中都防曹共欲使管记室瑀不为屈师曰甫因问髙适消息适随哥舒翰为掌书记故比之阮元瑜在乃存问之辞】
　　春日忆李白【天寳元年作】
　　补注【鹤曰诗云渭北春天树江东日暮云何时一樽酒重与细论文则是时白在江东也按旧史云白天寳初已客游防稽与呉筠隠于剡中乃其时也当是天寳元年春作】
　　白也诗无敌【洙曰一作数】飘然思不羣补注【希曰钟嵘评曹植超逸今古卓尔不羣又离骚鸷鸟之不羣三国志杨戱评曰杨戯商略意在不羣】清新庾开府【洙曰萧杨州荐士表辞赋清新郑曰庾信字子山为车骑将军开府】俊逸鲍叅军【洙曰鲍照字明逺为宋临海王叅军苏曰钟荣曰鲍叅军诗如野鹘飜云良马走堤俊逸奔放】渭北春天树江东日暮云【洙曰江淹诗曰日暮碧云合苏曰王济曰云日暮不成霖雨空返故山此诗防讽读者当识意李泰伯曰渭北甫所居江东白之所在也】何时一樽酒重与细论文【洙曰沈休文诗勿言一樽酒明日难重持赵曰论文而至于细始尽其妙矣非李杜莫造也亦孟浩然何时一杯酒重与李膺倾意】补注【希曰魏文帝典论有论文一篇李白诗自云欲向江东去定将谁举杯此殆因白有是诗故云鹤曰孟浩然诗公用其语意而易三字意又髙矣】
　　赠陈二补阙【天寳十三载作】
　　补注【唐志武后垂拱元年置补阙拾遗左右各二员其后各増至六人掌供奉讽谏大事廷议小事上封事陈虽未详其名然诗云皁雕寒始急天马老能行盖老儒也天寳十三载长安作】
　　世儒多汩没夫子独声名献纳开东观【洙曰谢元晖诗献纳云台表后汉和帝幸东观览书林阅篇籍博选术艺之士以充其官】补注【希曰中庸声名洋溢乎中国庄子以收声名后汉圗书在东观华峤谢秘书监表曰马融博通三入东观是也】君王问长卿【洙曰司马相如字长卿蜀人杨得意为都监侍上上读子虚赋而喜之曰朕独不得与此人同时哉得意曰臣邑人司马相如自言为此赋上惊乃召问相如】皁雕寒始急【师曰皁雕御史以比补阙补阙谏官也】天马老能行【洙曰所谓老而益壮修可曰大宛马乃天马之种也】自到青防里休看白髪生【洙曰自言可致于青霄之上无以老自怠】
　　寄髙三十五书记【天寳十三载作】
　　补注【鹤曰髙谓髙适也唐志节度使有掌书记一人按旧史云适解褐为汴州封丘尉非其好也乃去位游河右河西节度使哥舒翰异之表为左骁卫兵曹充翰府掌书记翰以十二载加河西节度使十三载拜太子太保明年入京而适为书记亦在十三载则诗当作于是年诗云闻君巳朱绂是时适未经赐绯何以有此句按史云宗嘉适陈潼闗败亡之势至成都方赐绯除谏议大夫则在至徳二载若是赐绯后寄之亦不应题曰书记盖禄山之乱征翰讨贼拜适拾遗仍转监察御史佐翰守潼闗矣当是十三载作诗时闻赐绯故及之而言者误也】
　　叹息髙生老新诗日又多美名人不及佳句法如何【洙曰按新唐书适五十始为诗即工以气质自髙每吟一篇已好事者辄传】主将收才子崆峒足凯歌【赵曰主将哥舒翰也翰为河西节度使以适为掌书记崆峒陇右山名足凯歌以言必胜也】闻君巳朱绂【苏曰潘岳近闻朱绂犹慰老夫师曰朱绂言增爵秩也】补注【希曰绂古蔽膝也象冕服以韦为曹子建俯愧朱绂易朱绂方来又韦贤传黼衣朱绂师古曰朱裳画为亚文也亚古弗字故因谓之绂】且得慰蹉
　　送裴二虬作尉永嘉【天寳十三载作】
　　补注【鹤曰裴虬大厯四年为道州刺史所谓裴端公者公有暮秋枉裴道州手札诗忆子初尉永嘉去考世系表虬终于谏议大夫乃洗马裴之后此诗云隠吏逢梅福游山忆谢公扁舟吾已就把钓待秋风则公欲学灵运游山以偿前者不能穷扶桑之恨梁权道编在天寳十三载或是盖枉手札诗云军符侯印取岂迟紫燕騄耳行甚速谓七年之间自尉而至于守也是时公献三赋俾集贤委官试文章但送有司叅列选序以为儒术难起遂欲归故山寻胜槩观留赠集贤崔于二学士诗可知其诗与此合】
　　孤屿亭何处天涯水气中故人官就此絶境与谁同【赵曰故人指裴二也絶境则指孤屿亭矣】隠吏逢梅福【洙曰汉梅福九江人补南昌尉王莽専政福弃妻子去九江至今传以为仙其后见福于防稽更名为呉市门卒所谓隠于吏也】游山忆谢公【洙曰谢安石寓居防稽常往临安山中坐石室临濬谷悠然难曰此亦伯夷何逺安虽放情邱壑然每游赏必以妓女从也赵曰谓谢灵运也为永嘉守好游山水时号谢公旧注妄引谢安非是】扁舟吾巳就【洙曰一作具】把钓待秋风【苏曰杜预书曰吾本麋鹿心性强拘名利欲脱不能汉水澄明鳊鱼正肥待得秋风凉冷吾当把钓尽此林泉之志】
　　城西陂泛舟【天寳十三载作】
　　补注【鹤曰城西陂即渼陂公与源少府宴渼陂诗云为爱西陂好金钱罄一飱即此陂也梁权道编在天寳十三载长安诗内】
　　青蛾皓齿在楼船横笛短箫悲逺天春风自信牙樯动【洙曰庾信赋铁轴牙樯宋曰船樯首鋭如牙】迟日徐看锦缆牵【洙曰呉甘宁以锦缆牵船】鱼吹细浪揺歌扇燕蹴飞花落舞筵【洙曰以扇自障而歌故谓之歌扇程曰歌扇所以掩口遮羞】不有小舟能荡桨百壶那送酒如泉【梦符曰按方言楫谓之桡或谓之櫂所以櫂谓之桨又前汉地理志酒泉郡师古曰旧俗传云城内有金泉其味如酒】
　　赠田九判官【天寳十四载作】
　　补注【鹤曰诗云崆峒使节上青霄河陇降王款圣朝谓哥舒翰天宝十四载春入朝师云哥舒翰为安西都防辟田梁丘为判官是也河陇谓翰为陇右节度又兼河西节度也此诗当是十四载春作】
　　崆峒使节上青霄河陇降王欵圣朝【赵曰此诗乃哥舒翰献捷之事何以明之崆峒陇右之山名也翰于天寳八载为陇右节度使与吐蕃战于石堡城败之拔其城更号神武军上青霄言领吐蕃降王以朝也】宛马揔肥【洙曰一作飞】春苜蓿【洙曰大宛国汉时通人嗜蒲桃酒马嗜苜蓿后二师至宛取善马遂采蒲桃苜蓿种而归师与赵曰苜蓿所以饲马】补注【鹤曰按唐百官志驾部郎中员外郎掌按马凡驿马给地四顷莳以苜蓿闽中名士传薛令之诗云初日上团团照见先生盘盘中何所有苜蓿长阑干谓苜蓿之穗如阑干星之长春生而秋成今云揔肥春苜蓿谓去年所收者非食其苗也】将军只数汉【洙曰一云霍】嫖姚【洙曰霍去病为嫖姚校尉注嫖姚皆劲疾之貌今读音飘飖者非赵曰指言哥舒也汉霍去病为嫖姚校尉姚在汉书音作去声而公作平声沈存中笔谈尝论之矣以为无害于义】陈留阮瑀谁争长【洙曰王粲传始文帝为五官将及平原侯植与北海徐干广陵陈琳陈留阮瑀汝南应璩东平刘桢并相友善曹洪欲使瑀掌书记瑀终不为屈太祖辟为军谋祭酒】京兆田郎早见招【洙曰田凤为郎端正入奏事灵帝目送之曰堂堂乎京兆田郎】麾下赖君才并入独能无意向渔樵【苏曰阮瑀语叔曰今涉仕路者如跃骏马于薄冰何苦恋恋独无意向渔樵乎赵曰此言主将麾下赖田君之才与诸俊并入可独能无意而甘心于渔樵乎】
　　赠献纳起居田舎人澄【天寳十三载作】
　　【洙曰一云赠田起居献纳使】补注【鹤曰诗云扬雄更有河东赋唯待吹嘘送上天当是天寳十三载作详见注】
　　献纳司存露边【洙曰一作偏武后初置匦以受四方之言谓之理匦使宗改为献纳使赵曰唐制献纳使掌受封事以献天子】补注【鹤曰旧史云天寳九载三月庚戌改匦使为献纳又防要云三月十八日改匦为献纳】地分清切任才贤【洙曰刘公干诗拘限清切禁赵曰以田君为起居舍人从六品上中书省斯为禁近矣】舎人退食收封事【洙曰唐以舍人给事中知匦事】补注【鹤曰按旧史志起居舍人隋置贞观二年省置起居郎二员明庆中又置始与起居郎分在左右掌起居注录天子言动以修记事之史未尝知匦事其知匦使自垂拱已来常以谏议大走及补阙拾遗一人充使受纳诉状毎日暮进内而晨出之也今云收封事者殆是以封事裁决其是非尔盖中书省亦有起居舍人二员司左省起居舍人掌修记言之史录天子制诰徳音如记事之制以纪时政之损益是时中书舍人掌百司奏议文武考课皆预裁焉起居舍人与之同省故亦得而收封事也】宫女开函近【洙曰一作捧】御筵【洙曰函为匦函也宫女开函以所投封事奏御】晓漏追趋青琐闼【洙曰青琐门也范彦龙诗摄官青琐闼遥望凤凰池】晴防检白云篇扬雄更有河东赋唯待吹嘘送上天【洙曰扬雄成帝时客有荐雄文有似相如还上河东赋此子美自比雄也故有唯待吹嘘之句】补注【鹤曰公既献三赋又作封西岳赋欲奏上故云扬雄更有河东赋亦赋料扬雄敌意也按进赋表云惟岳授陛下元弼克生司空又云春将披图视典冬乃展采错事司空指杨国忠旧史天寳十三载二月戊寅右丞相兼吏部尚书杨国忠守司空甲申授册则进赋必在是年所谓视典展采欲在十四载蔡兴宗亦谓进赋在十三载冬然则是诗乃其年未进赋时投赠也或谓九载已封华岳不应公十三载又进赋按史九载正月庚戌羣臣请封西岳从之三月辛亥西岳庙灾时久旱制停封西岳防要云天寳九载正月九日勑以今载十一月有事华山三月二十七日西岳庙灾京师旱遂停封岳之礼宜公十三载又奏赋以请未几兵戈四起卒不果行此礼也魏志郑浑曰孔子绪能清谈髙论嘘枯吹生】
　　送韦书记赴安西【天寳十一载作】
　　补注【鹤曰公以天寳十载献三赋召试文章进封西岳表云幸得奏赋待制于集贤今诗云公车留二年当是十一载作文云白头无籍在公自谓未受官也安西都防府治所在兹国城内节度使抚寜西域是载封常清为安西副大都防摄御史中丞持节充安西四鎭节度经略度支营田副大使知节度事】
　　夫子歘通贵【赵曰歘音许勿切有所吹起貌歘通贵忽然而贵也】云泥相望悬【余曰后汉逸民传呉仓与矫仲彦书云乗云行泥栖宿不同】白头无籍在【洙曰无籍在朝列也籍如通籍之籍】朱绂有【洙曰一作即】哀怜【赵曰韦君为书记则赐绯矣有哀怜则言朱绂之人有哀怜于我】书记赴三捷【洙曰一作接采薇诗岂敢定居一月三捷注捷胜也三胜谓侵伐战】补注【希曰魏太祖以陈琳阮瑀为司空军谋祭酒掌书记室宋江夏王恭取丘巨源为掌书记唐制元帅节度使有掌书记一人故韩昌黎徐濠泗三州节度掌书记防石记云元戎揔齐三军之事云云凡文辞之事皆出书记】公车留二年【洙曰东方朔待诏公车师古曰公车今属卫尉上书者所诣】欲浮江海去此别意茫【洙曰一作苍】然【赵曰公自谓也公自负其才既见韦之通贵而身留公车不能无觖望故欲去而之江海矣】
　　陪郑广文游何将军山林十首【天寳十二载作】
　　【彦辅曰东方朔传窦太后曰回舆枉路临幸山林应劭曰公主园中有山谦不敢称第故言山林】补注【鹤曰何将军未详为何人如彦辅注则是公主园何将军乃尚主虽唐驸马有为将军者如周道务为古骁卫将军程怀亮为宁逺将军之类而诸公主列传无下嫁何氏者又诗无言公主之意天寳九载秋七月乙亥置广文馆于国子监而郑防首膺博士之命则诗当在天寳十二载作以此诗第四首及后诗第五首考之是官未定时游此罢河西尉授率府胄曹在十四载】
　　不识南塘路今知第五桥【赵曰于志在万年县郭外之西南师曰甫诗谓第五桥东流恨水则第五桥乃蜀中桥名】补注【希曰师云第五桥乃蜀中桥名然长安亦有之城中东五十四坊万年县领之则东南郭亦其所领后诗云东桥即此桥也公题郑十八著作文诗云第五桥东流恨水皇陂岸侧结愁亭岂是指蜀中而言师殆不考郑贬台州司戸在至徳二载而公诗作于乾元元年是时未入蜀也】名园依绿水野竹上青霄【洙曰北山移文干青霄而直上】谷口旧相得【洙曰扬雄曰谷口郑子真不诎其志耕乎岩石之下名震于京师赵曰谷口以郑子眞指广文】濠梁同见招【洙曰庄子惠子同游濠梁之上】平生为幽兴未惜马蹄遥【苏曰苏博招杜预曰山家酒香鸡肥君子不惜道长马蹄遥逺可访蓬荜慰此拳拳耳】
　　百顷风潭上千重夏木清【赵曰旧本千重无义善本作章出前汉食货志大木曰章】补注【希曰潭当是广运潭亦在万年县】卑枝低结子接叶暗巢鸎鲜鲫银丝鲙香芹碧涧羮【洙曰谢灵运诗铜陵映碧涧赵曰碧涧皆状物之语而薛公补遗以为地名名偶同耳非是】翻疑柂楼底【郑曰柂徒可切】晩饭越中行【师曰越地盛有芹鱼行船中多煑芹鲙鱼故甫有翻疑柂楼底晚饭越中行】
　　万里戎王子何年别月支【赵曰戎王子説者以为花名义固然矣又言别月支是必月支之物师曰月支西域国名何将军尝征西域擒其王子归朝传其地花草数种】补注【鹤曰尔雅戎菽樊光逺舍人李巡郭氏皆以为是胡豆释者云郭氏等以戎胡俱是夷名故以戎菽为胡豆也又戎葵郭云蜀葵释者曰戎葵蜀葵盖其所自也因以名之鹤谓尚书牧誓以庸蜀髳微卢彭濮八国皆蛮夷戎狄故郭亦以蜀葵为戎葵也然则戎王子其此意欤且尔雅释唐防曰蒙王女郭云即唐也是又名王女观此安知王子不知王女之为名也尔雅亦有王蒸王帚王刍之名月令又有王之名今于王子之上加以戎字以言其自戎中来正犹戎菽戎葵也】异花开絶域滋蔓匝清池汉使徒空到【赵曰张骞于西域止移胡桃石榴苜蓿而不移此所谓戎王子是为徒空到矣】神农竟不知【赵曰言此絶域异花不载于神农本草】露翻兼雨打开拆渐离披【赵曰宋玉云白露下众草兮奄梧楸而离披】
　　旁舍连高竹疎篱带晩花碾涡深没马【洙曰碾涡碾硙间水涡旋也郑曰涡乌禾切水回也】藤蔓曲藏蛇【洙曰藏一作垂】词赋工无益【洙曰无一作何赵曰公时为布衣故云】山林迹未賖【赵曰言我之踪迹不久在山林也】尽捻书籍卖【赵曰王叔艾嗜酒家贫常挟祖父所蓄书籍卖酬酒价郑曰捻正本作拈如兼切唐韵指取物也师曰何将军虽武人家藏书籍多故甫欲依之以就其书】补注【希曰公以奏赋止令集贤委学官试文章再降恩泽又止送有司参列选序故云词赋虽工而无益旅次之久安得不捻书籍卖以为山林之资】来问尔东家【梦符日文选陈孔璋为曹洪与魏文帝书曰怪乃轻其东家谓为倩人邴原列传曰原游学诣孙崧崧曰君乡里郑君学者之模范也君乃舍之所谓以郑君为东家丘也原曰君以郑君为东家丘以仆为西家愚夫耶】
　　剰水沧江破残山碣石开【赵曰禹贡地名碣石以其碣起之石矣唐书有残膏賸馥之句賸俗作剰字师曰残山碣石山水之雄言何将军山水之乐分得沧江碣石之真趣】绿垂风折笋红绽雨肥梅银甲弹筝用【洙曰古诗十五学弹筝银甲不曽卸以银作指甲取其有声】金鱼换酒来【洙曰鱼一作盘阮孚为常侍以金貂换酒】兴移无洒扫随意坐莓苔【苏曰郑子眞得酒以瓦盏瓷瓶随意所在借芳草快饮赵曰此尤见野逸之兴也】风磴吹隂雪【赵曰磴石梯之道也】云门吼瀑泉【郑曰瀑薄报切师曰云门谓云拥翼山门】酒醒思卧簟衣冷欲装绵【洙曰欲一作得】野老来看客河鱼不取钱【师曰野老来看客言少有人到也河鱼不取钱言鱼贱也】只疑淳朴处自有一山川【赵曰淳朴者太古之世也以其山野乃淳朴处也】
　　棘树寒云色茵蔯春藕香【苏曰东方朔好食兰以醋盐拌之同茵蔯兰牙食之皆笑之朔自若】脆添生菜美【赵曰生菜非一美而得茵蔯春藕又添其美也】隂益食单凉【赵曰言铺食单于棘树之下隂益其凉也谓之益则山中已凉矣】野鹤清晨出【洙曰一作至】山精白日藏【洙曰山精魅赵曰蜀帝得山精以为妻庾信云山精镂寳刀】石林蟠水府百里独苍苍
　　忆过杨栁渚【郑曰过古禾切】走马定昆池【洙曰唐安乐公主作定昆池言胜昆明赵曰皆何将军山林所经过之处】补注【希曰安乐公主请昆明池为私沼不得乃自凿定昆池延袤数里言可抗衡之是无君父矣卒死于兵追贬为悖逆庶人其有由矣】醉把青荷叶【苏曰李膺醉手常把青荷叶为扇障日师曰青荷叶酒杯也】狂遗白接防【洙曰接防衫也世説山简为襄阳守尝醉习家高阳池襄阳小儿歌曰山公时一醉遥造高阳池日暮倒载归酩酊无所知复乗骢马去到着白接防举手问葛彊何如并州儿师曰白接防巾也】刺船思郢客【洙曰郢客善操舟】解水乞呉儿【洙曰呉儿善泅赵曰南人谓北人为伧父北人谓南人为呉儿皆常语也】坐对秦山晚江湖兴颇随
　　牀上书连屋阶前树拂云将军不好武稚子摠能文醒酒防风入聴诗静夜分絺衣挂萝薜【郑曰薜比激切或作壁】凉月白纷纷【赵曰白纷纷言其在薜萝之间如此萝薜者藤萝与薜荔也】
　　幽意忽不惬【苏曰嵇彦不惬幽意忽然出山赵曰暗使世説云左太冲作三都赋初意思甚不惬】归期无奈何出门流水住【师曰水住言水归驻也】回首白云多【洙曰一作杂花多】自笑灯前舞谁怜醉后歌祗应与朋好风雨亦来过【郑曰过古禾切】
　　重过何氏五首【天寳十三载作】
　　补注【鹤曰前诗云千章夏木清又云绿垂风折笋红绽雨肥梅皆是言夏初景物今诗云花妥莺捎蝶溪喧獭趁鱼又云春风啜茗时则是春作前既以为天寳十二载作则此当是十三载春也故第五首云相留可判年判年半年也又云何日霑微禄乃是未授官时作故十三载进封西岳赋表亦云一匹夫也若十四载则已授河西尉又改率府胄曹矣所谓昔罢河西尉初兴蓟北师是也】
　　问讯东桥竹将军有报书【苏曰郝隆王将军近日有边报赵曰言欲重过主人所以托为问讯其竹而报许之也】倒衣还命驾【洙曰倒衣如诗有云颠倒衣裳】髙枕乃吾庐【洙曰陶潜诗吾亦爱吾庐】花妥莺捎蝶【苏曰闗中人谓落为妥】溪喧獭趂鱼【赵曰句法则花枝安妥之际有莺捎掠于蝶溪声喧沸之中獭趂鱼也师曰花妥言花闲静也捎欲捎取之花无情而莺有情溪无意而獭有意静中有动意古人立语多如此】补注【希曰曲礼正义云妥下也又引庾氏云妥頽下之貌苏氏谓闗中人谓落为妥是】重来休沐地真作野人居【师曰休沐言此可以休歇为汤沐之所】
　　山雨樽仍在沙沉榻未移【赵曰樽与榻皆前日之所设樽在而榻未移又见将军之好客】犬迎曽宿客鵶防落巢儿云薄翠微寺天青皇子陂【郑曰贞观十二年于洛南营太和宫后改为翠微宫元和中改为翠微寺赵曰旧本作黄子义非按志所载皇子陂在万年县以秦葬皇子起冢陂北原上得名别无黄子之称公又有郑防诗云皇陂岸北结愁亭是也师曰山未及上曰翠微黄叔度汪汪如千顷陂翠微黄子非寺与陂名特言其义也】补注【鹤曰唐志既曰元和中改翠微宫为翠微寺则不应未改寺而先言之师説或是第以叔度汪汪之喻为黄子陂恐未必然】向来幽兴极步屧过东篱
　　落日平台上【洙曰梁孝王筑东苑广睢阳城大治宫室为复道自宫连属于平台三十余里如淳曰平台在大梁东北离宫所在也师古曰今其城东二十里所有故台基其处寛博世俗云平台上赵曰平台应是平穏之台别无他义旧注非是】春风啜茗时石栏斜防笔【赵曰置砚于石栏之上】桐叶坐题诗【苏曰黄藏好诗酒幽居得句家无纸即摘桐叶题之句法脍炙人口好事者常以毫楮遗之赵曰题诗于桐叶之上】翡翠鸣衣桁【郑曰戸庚切杜作侧声用师曰下浪切】蜻蜓立钓丝自今幽兴熟【洙曰一云自逢今日兴】来往亦无期【苏曰谢敦往来既相熟相见亦无定期闲暇即造门】
　　颇怪朝参懒【洙曰乐于安闲故懒于朝叅朝叅谓入朝叅谒】补注【希曰自唐以来有朝参之名】应耽野趣长雨抛金鏁甲【苏曰李广云金锁甲未可轻抛朝廷尚忧西北赵曰甲言金锁以金线连鏁之也苻坚造金银细铠金为线以缧之乃其类也】苔卧绿沉枪【梦符曰绿沉精铁也北史隋文帝赐张奫绿沉枪甲兽文具装武库赋曰绿沉之枪苏曰霍去病痛苔生枪架尘满马鞍无复征战之用赵曰以绿色之物沉沬其柄也武库赋有云绿沉之枪旧薛云以绿沉为精铁非也田曰广志言绿沉古弓名刘劭赵郡赋言弓弩亦有绿沉黄间之号师曰予尝博考绿沉之义或以为漆或以为用绿设饰羲之笔经云有人以绿沉漆竹镂管见遗藏之多年实有爱玩此以绿沉为漆广志曰绿沉古弓名古乐府结客少年场行云绿沉明月弦此言绿沉皆谓弓也弩名黄间以黄饰之也弓谓之绿沉其亦以绿为饰乎绿沉枪疑以绿饰之三説不同故并载之】补注【鹤曰唐诗选杨巨源上刘侍中诗云吟诗白羽扇校猎绿沉枪以绿沉对白羽亦犹此以金锁甲对按唐防要云开元十三年四月勑四军枪矟左飞骑用绿纷右飞骑用绯纷疑纷字传冩之误为沉何将军其督左飞骑欤縦是以绿饰枪矟亦无害于义甲名金鏁枪名绿沉各以其名言不妨为精对也】手自移蒲栁家才足稻梁看君用幽意白日到羲皇【洙曰陶潜髙卧北自以为羲皇上人赵曰言白日则有雍容闲暇不尽之意】到此应尝宿相留可判年【师曰判年半年也】蹉跎暮容色【洙曰容色衰暮也蹉跎差跌也】怅望好林泉何日霑防禄归山买薄田斯游恐不遂把酒意茫然【赵曰言未霑防禄此为布衣时也公方三十九嵗冬方献三赋次年方召试得官故此言斯游恐不遂其意也】
　　冬日有怀李白【开元二十九年冬】
　　补注【鹤曰古人和诗第和其意而不和其韵或有用其一韵者疑此诗是和李白赠公诗按段成式酉阳杂俎云李集有尧祠赠杜补阙者老杜也诗云我觉秋风逸谁言秋气悲山将落日去水与晴相宜烟归碧海少鴈度青天迟相失各万里茫然空尔归盖用第三韵迟字李诗秋作而此冬作也白传云天寳初客游防稽殆是先与公别今诗云未因乗兴去当在开元二十九年冬作按九域志青州汝州俱有尧祠其是年白去江东在尧祠赋诗寄公欤】
  </div>
  <div class="pagination">
   <a href="补注杜诗_page17.html">
    上一页
   </a>
   <span>
    ...
   </span>
   <a href="补注杜诗_page13.html">
    13
   </a>
   <a href="补注杜诗_page14.html">
    14
   </a>
   <a href="补注杜诗_page15.html">
    15
   </a>
   <a href="补注杜诗_page16.html">
    16
   </a>
   <a href="补注杜诗_page17.html">
    17
   </a>
   <span class="current-page">
    18
   </span>
   <a href="补注杜诗_page19.html">
    19
   </a>
   <a href="补注杜诗_page20.html">
    20
   </a>
   <a href="补注杜诗_page21.html">
    21
   </a>
   <a href="补注杜诗_page22.html">
    22
   </a>
   <a href="补注杜诗_page23.html">
    23
   </a>
   <span>
    ...
   </span>
   <a href="补注杜诗_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
