<!DOCTYPE html>
<html>
<head>
    <meta charset="UTF-8">
    <title>篁墩文集 - 第 34 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>篁墩文集 - 第 34 页/共 162 页</h1>
    <div class="content">
　　（明）程敏政 撰

　　○序

　　旌功録序

　　皇明有社稷之臣曰少保兵部尚书赠太傅于肃愍公当正统己巳之秋光辅中兴坐摧强虏以身佩安危于天下天下颂之而不幸为权奸所构死死未几权奸以次败戮我宪宗皇帝奉英庙之志复官赐葬加禄其子冕今上皇帝又广先帝之徳意赠官易名立祠墓下予额曰旌功俾有司岁时祀焉而公之忠勲益暴白于天下矣冕以应天尹致政家居感列圣之大恩而悼先烈之不泯也手集褒典及状碑奠诔之作为五巻题曰旌功録刻梓传焉而以序为属敏政待罪史官葢尝得公之首末因卒业而叹曰当景帝之不豫也公与廷臣上疏请复宪庙于东宫期必得请乃已疏再上至阙门而石亨等以是夕奉迎英庙于南宫复位改元用大学士徐有贞策即诬公等以大逆下之狱给事中王镇等为之廷劾至言臣等与于某誓不同朝左都御史萧维祯等为之廷鞫则谓于某等意欲迎立外藩以危宗社奏上英庙持之而有贞进曰非此则今日之事为无名由是议决葢国史所书炳如日星而天下之所共闻者也呜呼自昔权奸将有所不利于忠勲之臣则必内置腹心外张羽翼蛇盘鬼附相与无间而后得以逞焉若汉太尉李固之死梁兾宋丞相赵汝愚之死韩侂胄与肃愍公之死石亨一也夫以胡广京镗执政而马融为之草奏李沐为之疏诋司刑之臣又相与文致之而后衣冠之祸成故窃以为肃愍公之死虽出于亨而主于柄臣之心和于言官之口裁于法吏之手不诬也首祸之罪则通于天矣春秋讨贼必先党与亦乌可末减而自异于孔氏之家法哉噫广镗融沐之流其始特出于阿党或锺于忌嫉或幸于迎合以乗时徼利而已讵知一念之酷至于蔽主聦变国是而空善类如烈火之燎原洚水之滔天不可拯救也哉然敏政歴考载籍凡权奸阿党忌嫉迎合之徒败戮相踵纵或偷生一时亦媿死不暇得失相乗不见其利也而忠勲之报每有天定焉兾诛而求固之后侂毙而雪汝愚之寃亨族而旌肃愍公之功善恶之应凛然而流芳遗臭所以击万世臣子之劝惩者可鉴也敏政不佞輙论次其大者于首简为观者先焉然则是编也岂直一家之私书而已公讳谦字廷益钱塘人勲徳之详具载状碑冕字景瞻辞学政典不媿世胄而乏嗣近择同宗子允忠为继以奉肃愍公之祀君子以为得礼意云

　　庆方伯魏公寿七十序

　　唐乐天居士以词翰妙一时而忠言嘉谟不以穷逹易其操亦有如苏长公所称者然卒以是为世忌坐谪江州司马起领州麾歴五朝始得谢筑居香山结名胜为九老会谈者谓如冥鸿之不可簒而彼一时柄用饕餮媢嫉若牛李之党训注之变往往为世僇笑则乐天固一世之豪也求之近时若姚江魏公孔渊亦其人焉公少负儁才举进士为御史事英宗敢言无所避常持宪节东抵三韩南走八闽逺而至于六诏咨诹决擿举刺绥抚直欲与古人相下上同时流軰鲜俪之者宪宗初遂用林庄敏公荐合廷议举公以都宪出抚延绥命未下为忌者所挤谪判四川崇庆州以去去几三十年中间稍用荐起守嘉定晋守雷州叅政闽中司右辖于江西再为忌者所摈得旨复留以弘治丙辰获致仕所歴三郡两省皆有惠政视筑堤浚井之利尤多至其暇日览观山川懐古命笔其得意处视元和长庆之作亦无所让乃若归故乡放情丘壑辟亭馆以自适又与龙门石楼之胜相似而年亦七十矣寿岂期頥自今伊始高风美誉比迹乐天者人虽欲忌而挠之得乎予以成化丙戌举进士公监试于廷目予策草曰君言过直恐无敢逹于上者而予终以迂左无所遇于世老大苍颜追惟畴昔三十二寒暑矣南北暌违不能赋一诗为公寿而建徳诸生王素敬等适来告曰公诞辰在岁七月十有八日请所以寿公者葢公之仲子端朝典教建徳致推爱之义也予以是书之不辞而并申鄙意于末简云

　　程孺人七十寿序

　　成化壬寅岁予家居倡诸族编刻统宗谱山斗之程预焉山斗与予同出忠壮公十四世孙都使公澐其族有世忠行祠子孙不下数千指有名植者年少而预事诹其家之详则起对曰植两岁而孤母刘氏年二十七家窘势单志不贰适谢膏沭亲纺绩上奉祖母终其身下抚教植为之娶获抱孙焉我先人一脉之绪赖弗坠者实母氏之力也顾植不能自立以白其慈节于世恒寘憾尔予感其言为字之曰尚立且言于县令欧阳君畀之斗升之禄以为飬于是孺人年五十余矣欧阳君慎许可独爱植勤谨有才谞为更名智每进与语两程夫子新祠成复遣智请祀典于朝时予方服阕北上智侍行焉间日请曰母氏之慈节愿藉重一言诺之未暇也弘治戊申予南归辟义塾孺人之所抱孙曰抟亦来就学予尝一出过山斗宿世忠祠问其族之老者几人孰寿孰贤山斗人率称孺人之慈节年六十益健将请文寿之而予又坐病莫能应也于是更十易寒暑矣智之族弟曰天相言孺人以今年寿七十四月十日设帨之辰而搏适以是日娶家庆迭臻孺人甚恱宗长能复靳一言为一族之光乎葢智之欲得予文甚乆予职史氏于异时他姓之贤者尚欲访録追书之而况出于同姓之亲接于耳目之近者哉是诚不可靳矣惟天之报施善人必使之有寿以厚其享必使之有子以引其泽夫然后为善者不愳而民兴于行矣若程孺人之持家抚孤以节自励有烈丈夫所不堪者脱陂而平歴否而亨膺耄耋之寿乐子孙之成天之所以厚其享引其泽者殆示其渐也智入官可期而有司举旌门之典以讽俗亦事之不可终己者然则孺人心益恬寿益増一乡仪之一郡称之岂直有光于一族而已哉

　　张母吴太孺人七十寿庆序

　　监察御史祁门张君志学歴两台上其三载之绩得受勑命赠父处士翰文林郎如其官母吴氏封太孺人配周氏封孺人归报之日适太孺人寿开七袠之期天章下临命服在躬恩与寿符亲以子显诚已极一时之荣矣会志学奉命出按八闽有过里之便而太孺人诞辰在九月望后五日志学以是朝设燕于堂刲牲击鲜考皷张乐偕其室人豸衣翟冠恭奉一觞为太孺人千百岁寿维时其族之疏戚与乡之老稚逺迩毕集填塞里巷起居慈闱瞻望宪节山川草木赫然生辉罔不嘉羡以为数百年来未有也盛矣哉前此其同寅王君一言辈绘图致书请言为庆予于志学同郡于太孺人同邑知其详不获辞也太孺人生流口硕宗长归石溪张氏事其姑节妇汪氏甚孝相处士甚恭友其娣姒甚睦御僮仆佃佣有恩画家务奉时祀礼宾客待族姻有绪而不舛育子五人其长为志学其次曰侃暕朏光太孺人皆择师训之而志学遂登进士出宰巨邑入官六察有及民之政有督奸之绩有匡国之疏律已奉公贤称烨然太孺人之教居多葢慈孝之足以相成有若此者王君绘图请言之举固出于尚齿好徳之诚不能自已者乎古诗人之颂其人于寿必拟之冈陵于爵禄必期之逺大厚之道也继始自今志学之名位益升太孺人之享其荣飬益备心益休体益康由七袠上跻于百龄由初封驯致于极品上之人所以褒显与士大夫所以祝颂将愈乆而益盛可知也汪孺人之族侄进士循于志学有中表之义雅善予亦为之申请因书之而文字萎薾不足以揄扬慈寿之美为可愧云

　　望萱楼诗序

　　望萱楼诗一巻诸士夫凡以为徽郡同守彭公希明而作彭公世居长沙浏阳厥考持衡君仕为江都簿中岁捐馆母夫人黎氏以贤明称于族姻生公一人教之孔笃坐视其读书至夜分不寐公以是学成举乡进士考铨部首选擢同守徽郡受大夫之禄而夫人不及见矣初公葬夫人于邑之贺家渡有别墅焉爰作一楼日居之瞻候茔域榜曰望萱既仕而不能忘也尝以行部至休宁过予出其巻请序予观檀弓以为既葬皇皇如有望而弗至颜丁之反殡也望望焉如有从而弗及夫子善之着于礼葢望者思之深而觊其复见之意也礼妇洗在北堂而谖植堂背见于诗不敢斥言母而言萱者示敬也若彭公可谓知孝而逹于礼意者与想公之登斯楼也岂无丹山碧水之佳丽名花异卉之芳妍一无所寓目乃独以望萱名之则凡在佳丽者见之适以増其感曰吾亲之遗体藏其间可复作乎其芳妍者玩之适以溅其泪曰安得起吾亲于九京奉之以对青阳而为乐乎推公之心殆不易此秉彛好徳人所同然宜诸君子有发徳之什至于盈视倾听而未艾也然则公之一楼虽小巻之众作虽体裁不一其所以系风化而兴礼孝者亦何巨细短长之有顾予于是有感焉公之治徽郡也以公勤见称力于惠政民爱戴之岁以屡丰君子之学由亲亲而仁民而爱物推効考成不可诬者如此他日被擢异之典名位益升仁民爱物之泽益广将受纶命褒嘉其有母而夫人慈教益炳然四方其所以为斯楼之重者宁有既乎

　　李忠文公家乘序

　　故国子祭酒赠礼部左侍郎安成李忠文公家乘十巻其第一为诰命勑谕赐祭文其第二至第五为倡咏及赠送文若诗其第六为行状墓表传其第七为请谥诸奏及祠记其第八为像赞祭文哀挽其第九为附録録其后之所致也其第十为世谱谱其先之所从出也葢公之孙攸县教谕昻司训祈门时所编集尝奉以见示求订因为之彚次如左而序之曰公贤人也道徳有于身而正学昌言足以利人之家国非中古以来功名材艺之士可得而差次者也昔在文皇初拔公等于进士中俾绩学翰林亲督教之所以为燕翼之计甚至而公亦上感知遇自刑曹改侍读即慨然疏论天下事被系两岁不死洪熙初复抗言极諌被廷扑不死改交址道御史又三上章下诏狱不死宣庙初稍进侍读学士葢有意向用之不果正綂中自翰长为祭酒又忤权贵人被首木不死于是年七十有四矣累请得谢去去两岁而有己巳之变犹手疏选将练兵奬忠节正名分三事葢天下之人无贤不肖皆知公名想见风裁思执鞭而不可得非道徳有于身如古之人孰与于斯乎公没之六年巡抚都宪韩公为请谥于朝诏特谥文毅成化中始复有赠官録后之命改谥忠文乆之又用守臣奏并享忠节祠葢公之大凡如此噫贤人之生在造物者未始无意然往往困阨危辱其身俾才弗究用而生民不获被其泽自昔然已岂独后世哉公与泰和王文端公临川王文安公吉水钱文肃公三五君子在馆阁四十年所职不踰简册词翰间垂老始出而典吏事教生徒而公之名尤盛呜呼公名之盛岂公之幸哉万年之举窦董之荐虽贤者犹不免此而又奚责乎抑通塞否泰天实为之而人力固不至此也考公议之建请诵制语之褒嘉与一时元老之赠贻赞颂非不知公者而公之完名全节寿考令终亦不可谓之不遇独有志之士畏天命而悲人穷者追论其世有遗憾焉公则何歉于是哉走生晩承乏史官及闻之前軰窃尝评公直道而行如汉汲黯立朝屡被谴不屈如唐颜真卿为师儒检身率下如宋石介自以为百世之下有贤者论兴或不易此遂僣书之编首公自号古亷学者称古亷先生诗文另行若干巻两朝奏议则当时已焚其稿不可复得矣

　　程彦纲夫妇同寿序

　　槐塘在歙之西我程氏世居之其地■〈田令〉接其屋鳞次街巷相通坊表相望隠然可当一小邑葢自宋丞相吉国文清公盛时分四大房曰正府文清公居之曰上府公之弟侍郎山窓公居之曰旧府曰下府亦皆公之羣从兄弟所居居数百年每房子孙不下数十百指遇庆事则族人毕集搥鼓张宴数日不絶而于称寿特盛至于夫妇同寿若彦纲君者尤不易得焉彦纲君为侍郎七世孙生辰在弘治丙辰九月廿四日其配朱方徐氏生辰在十月十八日相去半月同寿六十无恙在堂而有子孙以供滫瀡之养甚乐庻几古之所谓偕老者其族弟曰道之曰式之以书来请一言且曰彦纲性淳朴无■〈巾困〉幅年十二失其父哀慕不置奉其母左右就飬必得其欢母年将八十乃终人称其孝彦纲以孤子竭力起家务以亢宗为志由是田丰业隆不替于昔人称其贤彦纲虽有余积以自殖为耻恤贫周匮事尤惓惓人称其惠且得徐氏相之有勤约之行有馈祀之礼有娣姒之义葢庻几古之所谓聨徳者惟不吝一言为寿筵之光幸哉予往岁尝至槐塘槐塘族人迓予甚恭予观其山川之秀明门户之殷盛人物之瓌伟处者有道仕者有声庠校之为士者有学而闺闼之间女徳妇道举有可书者葢丞相侍郎之盛徳遗烈家规阃范有启于前有承于后百世如新也况彦纲君夫妇在云礽中表表若是焉可无庆哉由六十而七十八十以底于期頥使槐塘之上称之曰是为夫妇者其少也有兾缺畊饷之敬其壮也有庞公伉俨之贤其老也将有木公金母之寿而为一宗之美谈焉固致庆者之意哉

　　地理囊金注序

　　吾郡谢子期氏以成化庚子岁为先尚书襄毅公卜葬休宁之南山尝以所注雪心赋请予为序焉葢葬之数年家多盭事予亦去国由是议者率咎子期谓地当有水患非吉而予序之不审也然是地实予与子期论定考之郭氏书皆叶独不叶于世之所谓罗经星卦者心鄙其说弗听又数年家事靖顺予复入朝既葬先大人而所虚之圹极燥有气蓬勃上腾距先公之葬十七年矣由是议者惭沮谓子期之学不可及而予序之甚善噫何其说之不伦也大抵学无主见则易惑以变无足恠者子期又尝注蔡氏发蒙刘氏囊金皆据理命词有益学者而囊金未有序复以见属顾予说己见之赋序矣又奚赘乎独念地理之书纯驳不一而为其术者恒閟浅者执所得以自是陋者诵祸福以讽人皆规利而已子期则不然以郭氏为经三家名贤为传初不牵于他书沈潜反复究极旨趣合所得者为之注以传欲使人晓然知先正不用某山某水之义而罗经星卦之异说殱焉庻以副人予慎终之孝而归于儒者穷理之一端何其用心亦公且厚哉予以是序之使读者知子期之非空言皆有所试而为之者也

　　知止吴君夫妇偕寿七十序

　　隆阜在休宁邑西南据率水之上流其地独龎垕爽垲故以隆阜名而食其土以生者多丰膄寿考若吴君九云其一焉予往岁过吴君君出其曾大父韫中先生遗稿及苏太史所为韫玉山房记相示知韫中先生当高庙初举贤良应制赋鳯凰台望大江诗称旨授官浙之平阳簿以终葢一时名流云乆之君一访予至南山语次复请予为知止之诗则君所自号也因赋一诗君以为知已后不相闻者数年君壻戴世暶氏忽以书抵京师谓将有以寿君夫妇者知君生辰在明年六月二十七日君配金孺人生辰在十月三日同阅七十甲子矣世暶求善绘者为图诸搢绅大夫为诗而属予序焉君长身玉立美髭髯家殷硕而性简嘿自幼至老不入城市金孺人复以贤淑相高乐子孙之飬而心恬力健论者谓有鹿门之遗风焉夫仁者乐山故好静而能寿静其徳寿其验也鹿门之遗安平阳之韫玉与君之知止虽所就之风猷徳业小大不一乃若恬退而以履险为虞亷靖而以躁进为耻守分而以出位为妄则皆有得寿之道矣君夫妇之偕老岂无由然哉吾方承乏词林汨汨仕途不得一举觞为君寿然追思故乡山水之间与老成人相晤言则未始一日不往来于懐也尚俟得请归南山放舟清溪访君隆阜订晩岁之盟君年益高徳益劭执笔以颂君夫妇之寿由七十而踰八望九以进百龄有日矣

　　三叔祖母汪孺人八十寿诗序

　　人生至六十始可以寿言至七十则谓之古稀矣而况八十哉况偕老而乐有子孙之飬哉我三叔祖母太孺人寿跻八十无恙在堂明年冬十月二十有三日始生之辰也于是坐阅甲子五百一十有余矣敏政官京师不克奉一觞拜寿膝下乃取长生之物可备飬者为题十四分寄旧所从游诸子姓俾各赋诗一章至日为庆且序其事曰礼称百年为期頥頥者飬也言饮食起居无不待于飬也赋诗致庆之言如此太孺人汪氏西门硕宗归我三叔祖处士公逹事曽叔祖尤溪府君及玉夫人以孝闻处娣姒友爱与处士公伉俨白首无间言生丈夫子二人曰彦英君彦华君并以才俊起家既硕而丰太孺人不以老焉怠富焉侈也有孙三人择其长而才者俾游学宫而纺绩之勤服食之素施诸身诲其家者尤力敏政以成化戊戌奉诏归省始获拜于家庭太孺人年六十矣弘治己酉被放南还又获拜焉太孺人年七十矣葢每见益老而身益强徳益尊则手额私庆曰懿哉眉寿之征乎矧兹岿然八十伊始家筵肆启亲党毕集命童子歌一诗侑一觞致期頥之祝太孺人固将鉴其诚而为怡颜哉或曰此十四咏者皆难致之物也虽取备飬之意也而徒以言语相矜可乎敏政曰不然古之飬者或以燕或以飨燕主爱飨主敬也爱则以旨甘供口体而已敬则酒盈而不饮肉干而不食几设而不倚达尊之年示不敢亵也使民见之者以为至恭莫不加肃焉岂谓虚文哉取备飬之物而咏歌之以为寿亦致吾敬而已

　　平盈文会録序

　　文之用也大可以华国次可以饰吏又次可以贲身而扬先烈要之为不可阙者然孔子谓文莫犹人而叹躬行之难得则又必有本之足贵乎吾观于方氏之平盈文会録有感焉平盈距婺源西二舎许方氏聚居之世有文人且所与多文士巻帙相传自宋而上率散失由元以来尚有存者儒学生世良裒其诗若干巻为内集名人硕夫之赠贻赋咏若干巻为外集竭奉以求序五年矣未有以复也既予以服阙将入朝世良力申其请乃克阅之终日曰富矣哉考其小序知方之先鉴泉逸老者在元不仕所题三闾庙有耻随三姓拜秦宫之句和人九日有黄菊未开孤令节之句志尚如此其后若士毅以身教而有节妇之旌文粲孝其亲而有百感之集文晥睦其宗而有积善世谱之续月同之善言春秋性显之垂意雅乐他所论著亦恒出于懐古感时惜阴悯雨而于箴规友爱畊桑渔钓之作尤多葢其出处之严家庭之懿诗礼之承节义之守有足称者然后致此岂必词之妙意之工而后为得哉呜呼三曹诸谢诗则美矣君子不能无议焉若石建之忧谴于书马王休征不在能言之流而笃行纯孝亘古鲜俪文之为用诚有不可相无者矧方氏之贤萃一门出一时其富若彼而加之有本若此将必有赏识之者亦何患于无传哉后之人因斯集而益求之以进于古作者之域贲其身而扬先烈小之以饰吏大之以华国使人称之曰是不独平盈一乡之文而已此非世良之志乎

　　贻范集诗序

　　予当成化中编刻程氏贻范集三十巻大抵皆文也诸宗家请附刻诗为续集且各以所有者相付编次未竟而入朝之期廹不果因有遗憾焉迩岁诸宗家复言及之遂成此编凡十巻鸠金嗣刻如左或疑吾党近作与先正时贤并列恶能免鱼目混珠蒹葭倚玉之诮是诚然矣顾此之所载或述祖徳或志先业庆有颂哀有辞饯有言行有纪或赠贻或倡和感时而兴进修寓物以示箴警多以存考实僃省循俾后之人仰先正之高古以为法因予軰之浅陋而加勉乃为一族计尔非敢公其传于四方也或怃然曰良是书以识之

　　黄山图并诗为罗君夫妇偕寿序

　　黄山为东南巨镇跨数郡之境而在新安者特雄秀每阅图经得其槩而心饫之不及往游也弘治丁巳冬十一月六日决策一游自汤口以入渉益深境益胜三十六峯上揷天表而飞桥亘两岸恠石参耸巉岩壁削有珠砂之泉丹霞之溪白龙之湫轩辕浮丘采芝炼药之遗迹往往而在阴晴顷刻变幻万状游者率相顾愕眙不类人境真天下之竒观也因留诗寺中而出出之数日客有汪充者携黄山图及分题之诗来谒云将以寿罗君夫妇请予一言辞不获启而视之则其山水歴歴皆予目之所近观也诵其诗则又予口之所欲言而不逮焉者也因进而询罗君夫妇之为人充言罗君名与义文献之后也以资雄里中徙实京师至君尤好善秉义喜施予以最乐名其所居之堂乡人服其公感其惠葢其质近仁而慕静得乐山之说故充之有是举也君之配吴孺人世家溪南性慈俭佐君子综家政人称其贤有子二人曰元孙良孙皆孝谨能拓其世业而充其旧家也予观古人有所颂祷多见于诗曰如冈如陵也又曰如南山之不骞也其致隆如此然则斯图也斯诗也固得古诗人颂祷之意乎孺人之寿在是月之二十八日罗君之寿在明年三月之十三日皆六十矣寿筵既张亲朋毕集俾童子歌诸君子之诗以侑觞罗君夫妇乐而有之心益休体益健自六十而驯致于耄耋期頥之境可期也虽然予考之郡乗罗氏居歙之呈坎其先世有仙人焉居狮潭得道跨白狼超潭东巨石轻举而去是固有得于轩辕乆视之说而与浮丘翁往来兹山不可知也然则罗君固所谓寿种而足以副诸君子之所祝颂者与惜予之不足以知之也姑序之云尔

　　岩镇谢氏家谱序

　　谢氏在周以王舅申伯受封得姓世居陈留葢中原之望也至晋永嘉末子孙从元帝东渡遂望江左爵禄勲猷徳业文学与六朝相终始而莫盛于太保文靖公公长弟西中郎万传六世曰谖仕梁为东阳内史又六世曰杰仕隋为歙州教授因宦而家歙之中鹄乡似续蕃衍姓其地曰谢村葢歙有谢之祖也杰十三世孙彦章两子并仕唐季曰门下侍郎端金吾将军诠诠别居祁门端之后分处休歙传再世曰泌宋太平兴国五年进士歴諌议大夫史有传上距中郎二十七世矣而史以为太保者本其族槩言之也泌长子衍为太常举礼郎传三世曰玘迁邑之曹溪玘传再世曰仁智又迁邑之梓木坦仁智传五世曰伯润当宋南渡出赘邑岩镇左史吕公家遂留居焉葢岩镇有谢之祖也伯润子一人曰胜祖胜祖传四世其可见者一人曰天佑天佑子一人曰善祥始有子四人有孙十一人曽孙二十五人其胤之来者未艾也善祥之季子曰文逹季孙曰廷懋请为族谱以合其先倡其后未竟而谢世廷懋之弟曰廷春廷彛廷实思续其父兄之志而谱克成焉乃奉以谒序廷馨子昭近被选为儒学训导廷彛之壻程应实祖宋丞相槐塘文清公予族孙也还往既稔乃不敢辞而告之曰凡有姓于斯世者孰非古帝王及公侯卿大夫之苖裔特其世逺而莫知其所从出尔盛衰显晦之靡常有国者不免而况奉失爵之后隶编氓之余相望于百世之下哉惟积善以基之好文以辅之庻乎坠绪可寻而先徳可征也谢始于申伯盛于太保中兴于諌议其后散处而盛且显者计尚有之若岩镇之族特其一焉尔基之以积善辅之以好文子孙相承自今伊始安知不有亢宗之士出其间使爵禄勲猷徳业文学炳炳斯世与向之诸谢相高而为斯谱之重者乎古之人于其乡之名宦硕儒非其姓者茍有所慕亦且致高山之仰维桑之敬而况同所自出之赫然者哉礼曰君子反古复始不忘其所由生也诗曰君子是则是效谢氏后人可不勉诸

　　休宁流塘詹氏家谱序

　　流塘詹贵存中奉其所修家谱一帙以告予曰詹之先出周宣王次子文侯之裔世望河间西晋末有讳隗者避地南阳隗孙三曰康邦成邦敬邦随元帝东渡散处江南而康邦子良义官至侍卫将军居建安良义子洗为福州候官令生宣宣之后有讳敬者由建安徙歙又传而至黄公者再徙婺源之闾坑族最盛黄公传四世曰小八公复自闾坑徙庆原又十二世曰百一公始迁休宁百一生初仕宋为太学録定居流塘迨贵十五世矣子孙不下千指而谱未续也贵为是惧爰辑旧闻以成斯帙敢请序之以示我后人予善存中诺而语之故曰族之有谱非徒以録名讳备考实而已一家之礼乐实击焉世降俗漓而知其为重者鲜矣孔子曰乐乐其所自生而礼反其所自始谱之作其縁于斯乎又曰乐者为同礼者为异同则相亲异则相敬故曰礼乐之说管乎人情矣夫谱成而族之位奠秩然彪分可谓异矣异而后有敬曰此诸父也此诸兄也不敢忽也谱行而族之情睦熙然春洽可谓同矣同而后有亲曰此当爱也此当恤也不敢盭也一家之礼乐既兴推之一乡可知也进而推之邦国可知也夫是以尚谱谓其有益世教也詹氏之所积逺矣所居流塘有佳山水风气厚完生其间者畊而勤生不必泉布之侈也读而躬行不必衣缨之华也胤系蕃昌而为之谱以统其宗聨其支非求以自附于三代之民已乎今圣天子御极循大卞以燮和宇内而一邑之间一廛之下有若詹氏可谓贤矣虽然窃有告焉记曰仁近乐义近礼又曰礼乐不可斯须去身然则求以无愧斯谱者必自其身始身修而后一家之仁义可崇仁义崇则礼乐几矣不然所谓録名讳而备考实者在在有之谱之实何如哉存中喜问学善为诗诗者礼之嫓乐之章也其知之矣

　　五箴解序

　　圣门之教莫先求仁而求仁之要又非逺人以为道也禁止其视听言动之非礼而敬以主之则日用之间表里交正而徳可全矣顾其为说莫详于颜冉氏之所闻又莫切于程朱氏之所箴者惜乎后学不能体而行之则其羣居之间徒有讲习诵说而已江浦教谕开化吴景端氏尝取四箴及敬斋箴为之笺释号五箴解以示学者其学者双溪李谟间从予游因奉以请序曰景端之志也呜呼洙泗逺矣心学晦而功利之说澜倒于后世伊洛勃兴考亭继之由是坠绪可寻而谓夫子之所以告颜子者干道也告冉子者坤道也夫干言诚坤言敬圣贤之学于是焉分而敬实后学之法守也一不敬则私意万端起而害仁不可胜道诚何自而致乎敬而安焉则无已可克而仁矣仁则一于天理而诚矣此希圣之功也五箴之所由作也景端生百世之下而知所用力又思以及人非能笃于为己之学有是哉圣训在目遗矩凛然孤陋无闻岂胜寤叹辄述所见以付谟俾致之景端以求益焉

　　太傅兼太子太傅平江伯陈公寿诗序

　　弘治戊午春三月哉生明皇储初授经于文华殿前期加恩文武大臣若干人惟时太保兼太子太傅平江伯陈公加太傅仍兼傅青宫又五月而受诰赠其曾祖平江恭襄侯至其父黟国庄敏公三世皆保傅涣号崇阶前所未有又两月而为公初度之辰逆其甲子之所经三百有六十矣驸马都尉樊公于公为亲家重其上寿伊始而宠数之迭臻也合诸勲戚播之咏歌若干篇将以季秋廿有八日举一觞庆焉属予为之引惟天眷皇明畀之世臣以光辅熙运比于隆古盛矣哉而予窃有说焉宠荣寿考世岂无之而君子所重者名与实副之为难尔不然虽歴遐筭沭殊宠人将指议之不暇奚贵焉公生而沉雄负志畧事英宗宪考暨今天子出入中外三十年凡军国重务及大典礼必参预计行礼成上倚为重而其大者镇二广则宣国威灵冐险阻剿贼数千还所掠万余口扶畸拯惫岭表载宁其功甚伟緫漕十二年善抚士而究心于国用前后所陈百余疏兴革之际其利甚博河决张秋绩屡壊公相度事宜溯原窒罅为安流人免于垫溺其惠甚乆此三者寿之基也然不能不沮于见忌而忠恪自将不易其守肆公议归之而圣眷加焉以殿岩之尊兼台辅之责视古旧勲宿徳之臣殆无与让非名实相副之为难哉恭襄公当文皇徙都北京首緫漕府裕国足兵号良将其漕规踵行至今庄敏公尝将偏师靖闽冦一时大将多赂败者独庄敏得进侯封赐嘉奬葢其先所以培其家脉甚逺公嗣其遗烈而光大之若是岂偶尔幸得者之可比哉崧高之章壮犹之什对扬王休之作见于三百篇尚矣虽近代声律不可以差次而本于贵齿好徳感上戴恩之诚一也然则诸公所为致庆者岂直游从之好姻娅之私哉祝公之寿上佐天子整六师詟四夷保丕平之绪以昭上天纯佑有明之心如汉营平如唐汾阳如吴之延州莱季子则公所重于天下后世者又不啻今日而已公自号云谷通经史妙词翰辱与不佞交良厚非一日雅且在宫僚谊不可辞也遂僣书于简首为观者先焉

　　奉送少师兼太子太师吏部尚书华葢殿大学士徐公谢政南归序

　　三代而下号平世君臣之相与者多出于体貎而或全或否系其逄焉其出于心相孚而进退两得者其盛也若今大学士宜兴先生徐公之归固昔人之所愿而不可得者欤公以进士及第事英宗宪考今上皇帝四十有五年位三孤緫百揆赞宻命辅青宫官阶之峻付托之专宠命之优渥前是未有也计公之体国图报殚力不足岂肯求暇逸于一日之为快哉然寿逾七十自今岁来疾疢日侵视履孔艰诚有不可出者遂三上章求去得请乃已此古大臣之心审已保节非面腾巽牍而阴复觊留者也上以公四朝元老勲茂望隆睿学之所资储徳之所养民生之所奠皆藉公弼成有不可一日释者故于其在告也遣国医赐尚食存问周悉兾其速愈而公疾未可瘳乃体其去志之决至三请而后从之赐勅加赆遣廷臣一人乘传卫行命有司供月廪给仆从仍官其一子于朝此古圣王之心尊贤贵老非姑以备礼文塞故实岂非进退两得哉命下之日葢有怅然谓一时良辅而不获终其太平之功为朝廷惜者亦有驩然谓一代盛事而以得谢为公荣者于是太子太保刑部尚书武进白公合同郡之仕者饯公于郊授简不佞请所以为赠辞不获则为之言曰公之行所系大矣天子之玺书士夫之公议褒锡而嘉予之备矣亦何俟不腆之词而为是哓哓哉惟公以青年歌鹿鸣而上京师致通显髪种种矣功成名遂还政而归焉乡人子弟迟公之来瞻丰采而听绪论曰吾邦之先逹若是圣朝之耆旧若是名臣之进退以道若是企慕兴起以力于学是公之出处虽系重轻于天下而一乡之观感先焉宜不可无述也虽然昔人之爵禄荣名与公相似者不少也或弗谨于官常而以事去或中露其所不韪为上所厌斁而后去求全夫体貎且不可得况心之相孚恩礼始终无纎芥之隙如公者哉盛矣不佞在词林从公后三十余年荷教益为厚今元良出阁复被荐与宫僚之选抵京师五月而公去之故于白公之请有慨于中不可已爰述公之所以事上与上之所以待公者复之而因以为天下后世道焉

　　送于千户序

　　新安卫千户于侯文逺年六十即请于朝以官授其子应应时年尚幼驯谨自牧无声色之习观者策其后之将弗替乎既而当比试来京师其年长矣性淑而不凿处已接人礼缛而不舛视昔为胜于是兵部请于上而试之阅武场获中选焉其将归也乡人在京师者丐予赠之言予与于氏交再世矣应之祖武畧君和易淳笃其居官约已奉公不朘削其下人以自殖其治产节浮费勤课艺田庐之盛甲一州然未始以豪侈自矜周穷赈乏无间踈戚凡有所焚劵皆恻然不出于要誉徳之足以起家者也文逺■〈亻雟〉爽通逹尝充儒学生习经史好词翰于先业督视惟谨不妄费惟庠校图籍祠宇津梁诸利人垂后之举虽捐至数百金不惜其莅职最乆戎务修明于事可否必毅然以义为前却才之足以保家者也然则应之居官理家亦惟于是乎取法足矣奚俟他求哉虽然身者居官理家之本也能谨其身使无慝于其心志无疢于其肤体则徳可进才可成宦迹可升而世业可托也孰御忆成化中予访武畧于郡城时年八十而文逺初得男抱孙饮客乐甚予为之赋诗有老境看孙梦亦安之句葢指应也今二十年矣迩者家居应数省于南山见刻新安文献志及胡子知言诸书请其父助费甚力予与文逺游黄山应骑马侍行风雪中左右益恭人不知其富家子也其向好且知重若此其后所成安知其不有■〈契，廾代大〉于祖父哉先尚书襄毅公孙女四人应长弟恩为少婿方以儒学生需次秋闱第三弟允忠择继少保肃愍公为嗣孙以特恩授杭州前卫千户世主祠事葢其先之流庆未艾也而应发轫仕途为乡人所期爱若此可不朂诸

　　送潘君玉汝同知金华府序

　　玉汝举成化甲辰进士第授知湖广之蕲水县事凡入觐及初考者三被行台奬劳者再旌异者一其处己之公莅事之勤聴讼之明审恤荒济渉百度之修举周悉求不负所学上副圣天子为民择令之盛心亦可谓良有司矣弘治戊午夏进同知金华府事廷谢日吾乡之人有言者曰玉汝性伉直不能逄迎上官于事可否以义争虽临之利害不恤也故恒惧其为人所阴中今获升大夫佐上郡宜贺又有言者曰近着令有司之九载考绩者进二阶得旌异者乃以次召入备台察之选子部之擢焉今玉汝旌异在考绩之后虽以推择进四阶而不获备官守于阙下宜惜是二端者皆非也夫士君子之仕在行其所学而已岂崇卑中外便已与不便已之足计哉利不以喜钝不以戚古之人所以自律而考人以为定本者也潘氏世居婺源至玉汝尤好修谨礼以尚书举于乡而策于天子之廷其不为便私计也可知矣婺源予朱子之阙里流风渐被既乆且深而尚书者治天下之大经大法在焉推所得者而见之行其何有于郡邑然则其施也益博其成也益逺且大又可知矣夫金华之为郡也与新安接壤文献之盛甲东南若东莱吕公实与予朱子相望而起倡斯道以觉后进流风渐被亦尚有见于今日者乎玉汝勉之不以人之所惜与所贺者为重轻使学道爱人之政出于先贤过化之邦斯乡人所望于君子者余不足道也玉汝尝从予讲习故赠言者以是见委然予固将有言以致爱助之意者故书之不辞

　　送郑君万里知南城县序

　　弘治戊午冬十月七日吏部奏取选人注官而万里之铨期未当也以特选与焉廷注江西之南城知县今少宗伯张公县人也待漏之际以问予曰郑君何如予曰郑君治春秋其学以古人为师其志勇其识正其才核使治南城甚善张公闻予言为之辴然曰吾邑之幸邪大宗伯金溪徐公曰吾向在南监六馆之间若郑生者甚少诚科目遗才也又明日退直文华殿大学士长沙李公曰昨除南城尹郑某是歙郑某邪予曰公何自知之李公曰吾向考南畿秋试御史上饶娄君方提学南畿以期小试十三府首士姓名相畀曰请验之既而掲晓其所失者三人郑某在焉以是知之不知其迹之滞此也相与嘅叹且以为人生出处其迟速利钝固自有定数邪万里将辞朝而南置酒为别酒半起曰乡先生独无一言以惠鹏也予曰予何如人俟鄙言以为加损哉予往来家山或出或处子未尝不相我以道义而游从觞咏之乐又不足言也其大者若倡立考亭祠于郡学上书巡抚大臣请罢徽郡代输粮八万石事关教飬议者不能夺予甚壮之其余举措系一乡之利害重轻者又不可缕数也虽然此岂所以取足万里哉郑为歙巨宗其先若令君之能活民庙食至今若贞白先生之亷吏被旌其异若师山先生之道学忠义名著史册一乡之人孰不仰之况其子孙若万里者哉所读者师山之书也所居者令君贞白之官也推其世学以见于百里使无忝于先烈庻几于朝家作飬收録之恩与诸老先生平日期待之意无负矣矧屈之乆者其伸必逺且大他日由一邑之政而驯致焉其又孰得而御之哉

　　寿封翰林编修吴君七十诗序

　　南夫以翰林编修上其三载之绩得赐勑命封其父可晩君文林郎如其官命下而君之年正届七十南夫过予言曰一鹏不佞官词林实庭闱所及而汪濊之宠寿岂之适兼得之一旦不胜其为私庆也爰以吴郡名迹分题求赋咏之寓归为寿而诗不可无序敢布以请南夫举进士入翰林为庻吉士予被命教之闻可晩君不及识也戊午春服阕过吴门识焉是岁夏君来视南夫于京师复邂逅寓邸其为人朴厚谨愿老而贤者也君子惟南夫一人教之孔力南夫亦奉训惟谨遂克以文行显于时贤而有子者也其有兹涣命与寿相高福履所臻不可企也致庆之际声诗不扬其何以昭宣国恩骏发世祥宜诸君子之作沨沨洋洋而不能自已者乎夫古之论寿者以乐山乐水而诗人祝寿亦比兴于川于南山尚矣吴中山水甲天下今掇其名胜而播之咏歌为君寿其亦有得于风人善颂之义者欤君诞辰在岁之八月廿有六日寿筵肆启风日清妍郡官偕来亲■〈尚阝〉毕集命童子歌诸君子之诗而侑觞观者以兴闻者以慕曰吴中山水如此锺而为人有寿若可晩有文行若南夫固一时之盛哉虽然吴之名迹固莫有如泰伯之为显矣其子孙徧东南而延州季子独年百余岁人传以为仙吾固疑其胤系之多寿种也安知君之不仰希遗躅而为盛世之逸老哉矧季子以知诗名春秋袭其遗声而为君寿若南夫又非出于继美飬志者之所为哉南夫清才妙器词林翘楚其学益邃其名位益升而君之心益休体益康享其子之荣封益进而未艾诸君子之诗所以为寿异时者不昉于此乎輙以是致隆于可晩君父子书之以竢

　　东海遗爱録序

　　南安人以其故守张公之有遗爱也其去则相与留像于城北金莲山之高明所最其徳政而为文勒之石其殁则以瞻奉非便徙祀于郡治又集其祠记奠文民謡士咏之类为遗爱録以传其言曰公治南安六年飬有资教有慕死者有所愬而生饿者有所恃而饱居无困役行无病渉而士不惑于异教凡尚贤兴学劭农泽物之政葢不可缕数公以词翰名一时郡佳山水及古迹必约寓公临观啸咏竟日道郡下者往往欲得其草书与字而去罢诛求焉此録之所繇作而序不可阙也敢因所善以请噫予与公同年进士知其人方其出守南安士多惜之以为用枉其才者孰知其政之若此哉夫文与政在孔门亦不可得兼也故歴代史循吏文苑别立传其所书文人而有治行惟谢宣城李北海尤着当时思之后世颂之以姓配郡弗敢忘而谢公之亭名宦之祠至今名实所在不可诬也张公守南安遗爱若此而词翰之妙亦莫能掩高情逸韵固将与二公者相望于百代之上乎公六子皆贤曰弘宜举进士为监察御史曰弘至举进士为兵科给事中词翰并有父风可拟诸谢是固遗爱及民而裕其后之一验欤诺而序之匪独以答郡人之思亦将以慰吾亡友于地下公讳弼字汝弼世居松之华亭东海其别号云

　　荪溪程氏族谱序

　　所贵乎世家有贤后者谓其能补前人之阙畧订遗文之失坠使其名黯以光其世衍以昌不贵而荣不富而丰斯可矣而世之能力于是者恒寡若荪溪之族续谱之事其殆庻乎始成化壬寅岁予作统宗世谱二十巻会者四十四房而山斗之程与焉程之先葢得姓于周大司马程伯休父望安定自晋忠诚君婴至汉歴简侯黒更望广平下逮吴荡冦将军都亭侯普始渡江居建康都亭四世孙东晋新安太守元谭始居郡篁墩太守十二世孙陈将军忠壮公灵洗庙食于乡子孙始盛葢新安诸房所共祖也忠壮十四世孙唐歙州都知兵马使检校御史中丞澐又别居休宁■〈氵义〉口生三子曰歙州牙将检校戸部尚书仲繁居祁门善和曰歙州兵马先锋仲节居歙古城曰左领军大将军南节居休宁陪郭兵马三世孙廸仕为休宁县簿卒塟小东门子照又别居下宅林则山斗之祖也又谱云廸生二子其长曰大公讳硕其次曰察公讳照同迁山斗硕生行仁行仁生诸四又迁荪田当会谱时察公子孙自谱其所出而大公之后以事不克会遂失书之葢于今十年矣诸四五世孙璨玠两房号最盛子孙不下数千指顾谱未有续者于是璨十二世孙泰亨等始议续之且深惧夫世愈逺名愈湮以予之尝主斯会也乃奉其所续者请序其故于篇端予阅之一过则愯然曰于戏葺其阙文而加详引其坠绪而不失微显阐幽而前乎其有源补罅苴漏而后乎其有据是诚知先务之为急而异夫世之力他途以为其先人之荣侈者哉或疑统宗之成谱也乆此本之不可以追入也奈何予曰不然世之所可按而为者诚而已矣事出于诚则正之实足以服人茍出于诬则遂之不足以行逺昔者孔子少孤不知其父墓所在乆之问于郰曼氏之母始得合塟于防亦独以其言之足谅事之当为有不可已焉者尔然则决诸理而勇于义庻乎所谓世家贤后若泰亨者非其人邪嗣是以往子孙孙子将与山斗之族相峙永存孝敬益广而崇昭穆益修而明要其同合其离正足以辅统宗之不及而可憾其补订之为难哉庸畧之以明告我同姓者
</div>
    <div class="pagination">
<a href="篁墩文集_page33.html">上一页</a><span>...</span><a href="篁墩文集_page29.html">29</a><a href="篁墩文集_page30.html">30</a><a href="篁墩文集_page31.html">31</a><a href="篁墩文集_page32.html">32</a><a href="篁墩文集_page33.html">33</a><span class="current-page">34</span><a href="篁墩文集_page35.html">35</a><a href="篁墩文集_page36.html">36</a><a href="篁墩文集_page37.html">37</a><a href="篁墩文集_page38.html">38</a><a href="篁墩文集_page39.html">39</a><span>...</span><a href="篁墩文集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
