<!DOCTYPE html>
<html>
 <head>
  <meta charset="utf-8"/>
  <title>
   栾城集 - 第 46 页/共 114 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   栾城集 - 第 46 页/共 114 页
  </h1>
  <div class="content">
   师中，姓任氏，讳，世家眉山，吾先君子之友人也，故余知其为人。尝通守齐安，去而其人思之不忘，故齐安之人知其为吏。师中平生好读书，通达大义，而不治章句，性任侠喜事，故其为吏通而不流，猛而不暴。所至，吏民畏而安之，不能欺也。始为新息令，知其民之爱之，买田而居，新息之人亦曰：“此吾故君也。”相与事之不替。及来齐安，常游于定惠院。既去，郡人名其亭曰“任公”。其后余兄子瞻以谴迁齐安，人知其与师中善也，复于任公亭之西为师中庵。曰：“师中必来访子，将馆于是。”明年三月，师中没于遂州。郡人闻之，相与哭于定惠者凡百余人，饭僧于亭，而祭师中于庵。盖师中之去，于是十余年矣。夫吏之于民，有取而无予，有罚而无恩，去而民忘之，不知所怨，盖已为善吏矣。而师中独能使民思之于十年之后，哭之皆失声，此岂徒然者哉！朱仲卿为桐乡啬夫，有德于其民，死而告其子：“必葬我桐乡。后世子孙奉尝我不如桐乡民。”既而桐乡祠之不绝。今师中生而家于新息，没而齐安之人为亭与庵以待之，使死而有知，师中其将往来于新息、齐安之间乎？余不得而知也。元丰四年十二月日，眉山苏辙记。

　　【南康直节堂记】

　　南康太守听事之东，有堂曰“直节”，朝请大夫徐君望圣之所作也。庭有八杉，长短巨细若一，直如引绳，高三寻而后枝叶附之，岌然如揭太常之旗，如建承露之茎，凛然如公卿大夫高冠长剑立于王廷，有不可犯之色。堂始为军六曹吏所居。杉之阴，府史之所蹲伏，而簿书之所填委，莫知贵也。君见而怜之，作堂而以“直节”命焉。夫物之生，未有不直者也。不幸而风雨挠之，岩石轧之，然后委曲随物，不能自保。虽竹箭之良，松柏之坚，皆不免于此。惟杉能遂其性，不扶而直。其生能傲冰雪、而死能利栋宇者，与竹柏同，而以直过之。求之于人，盖所谓不待文王而兴者耶？徐君温良泛爱，所居以循吏称，不为察之政，而行不失于直。观其所说，而其为人可得也。《诗》曰：“惟其有之，是以似之。”堂成，君以客饮于堂上。客醉而歌曰：“吾欲为曲，为曲必屈，曲可为乎？吾欲为直，为直必折，直可为乎？有如此杉，特立不倚，散柯布叶，安而不危乎？清风吹衣，飞雪满庭，颜色不变，君来燕嬉乎？封植灌溉，剪伐不至，杉不自知，而人是依乎？庐山之民，升堂见杉，怀思其人，其无已乎？”歌阕而罢。元丰八年正月十四日，眉山苏辙记。

　　【洛阳李氏园池诗记】

　　洛阳古帝都，其人习于汉唐衣冠之遗俗，居家治园池，筑台榭，植草木，以为岁时游观之好。其山川风气，清明盛丽，居之可乐。平种广衍，东西数百里，嵩高少室，天坛王屋，冈峦靡迤，四顾可挹，伊、洛、、涧，流出平地。故其山林之胜，泉流之洁，虽其闾阎之人与公侯共之。一亩之宫，上瞩青山，下听流水，奇花修竹，布列左右，而其贵家巨室园囿亭观之盛，实甲天下。若夫李侯之园，洛阳之一二数者也。李氏家世名将，大父济州，于太祖皇帝为布衣之旧，方用兵河东，百战百胜。烈考宁州，事章圣皇帝，守雄州十有四年，缮守备，抚士卒，精于用间，其功烈尤奇。李侯以将家子，结发从仕，历践父祖旧职，勤劳慎密，老而不懈，实能世其家。既得谢，居洛阳，引水植竹，求山谷之乐，士大夫之在洛阳者，皆喜从之游，盖非独为其园也。凡将以讲闻济、宁之余烈，而究观祖宗用兵任将之遗意，其方略远矣。故自朝之公卿，皆因其园而赠之以诗，凡若干篇。仰以嘉其先人，而俯以善其子孙。则虽洛阳之多大家世族，盖未易以园囿相高也。熙宁甲寅，李侯之年既八十有三矣，而视听不衰，筋力益强，日增治其园而往游焉。将刻诗于石，其子遵度官于济南，实从予游，以侯命求文以记。予不得辞，遂为之书。熙宁七年十一月十七日记。

　　【太子少保赵公诗石记】

　　高安太守、朝请大夫毛公，与资政殿大学士、太子少保赵公，里人也。公始以老归故乡，大夫适方家居，与公出入相从，为山林之游，朝夕无间。公好为诗，而大夫以诗自名，遇其得意，辄以诗相属。元丰三年，大夫来守高安，簿书期会，非其意也。间与客语，有归欤之叹，曰：“要当从公于松石之间，逍遥以忘吾老。”时又出公之诗，以夸其坐人。公诗清新律切，笔迹劲丽，萧然如其为人，盖老而益精，不见衰惫之气。卒然观之，不知其既老之为也。辙昔少年，始见公于成都，中见公于京师，其容然以温，其气肃然以清。十年之间，富贵炜烨，谈笑于廊庙，而其所以为公者，湛然无毫发之异。自不见公，今又十余年。间而闻之公之乡人，见之公之诗书，其风力骨骼有加而无损，亦与始见无异。然后知公之所以过人者远甚。盖人必有不可变者，然皆汩没于尘垢，与物流转而不返。于是索然茫然，与发皆白，与齿皆落，忽然失之而不自知也。若夫公之不可变者，辙亦安足识之，盖亦见其见于外者而已。大夫将刻公诗于石，而属辙为记。 
　

　



　

　
●栾城集卷二十五
◆墓表铭四首
　　【伯父墓表】

　　苏氏自唐始家于眉，阅五季皆不出仕。盖非独苏氏也，凡眉之士大夫，修身于家，为政于乡，皆莫肯仕者。天禧中，孙君堪始以进士举，未显而亡，士犹安其故，莫利进取。公于是时独勤奋问学，既冠，中进士乙科。及其为吏，能据法以左右民，所至号称循良。一乡之人欣而慕之，学者自是相继辈出。至于今，仕者常数十百人，处者常千数百人，皆以公为称首。公讳涣，始字公群，晚字文父。曾大父讳祜，妣李氏。大父讳杲，妣宋氏。考讳序，以公登朝，授大理评事，累赠尚书职方员外郎。妣史氏，追封仙游、蓬莱县太君。公少颖悟，职方君自总以家事，使公得笃志于学，其勤至手书司马氏《史记》、班氏《汉书》。公虽少年，而所与交游，皆一时长老，文词与之相上下。天圣元年，始就乡试，通判州事蒋公堂就阅所为文，叹其工，曰：“子第一人矣。”公曰：“有父兄在，杨异、宋辅与吾游，不愿先之。”蒋公益以此贤公曰：“以子为第三人，以成子美名。”明年登科，乡人皆喜之，迓者百里不绝。为凤翔宝鸡主簿，以能选开宝监，未几，移凤州司法。王蒙正为凤州，以章献太后姻家，怙势骄横。知公之贤，屈意礼之，以郡委公。公虽以职事之，而鄙其为人。蒙正尝荐公于朝，复以书抵要官，论公可用。公喻郡邸吏，屏其奏而藏其私书。未几，蒙正败，士以此多公。罢为永康录事参军，岁饥，掌发廪粟，民称其均。以太夫人忧去官。起为开封士曹。雍丘民有狱死者，县畏罪，以疾告。府遣吏治之，阅数人不能究。及公往，遂直其冤。夏人犯边，府当市民马以益骑士，尹以诿公，马尽得而民不扰。以荐知鄢陵。始至，散蚕盐，吏不敢为奸，遂得其民。岁大荒，贼盗蜂起剽略，父老惊怖，相率请公自救，公慰谕遣之，而阴督吏士，数日尽获。有兄杀弟而取其衣者，弟偶不死，与父皆诉之。捕得，公闵其穷而为奸，问之曰：“汝杀而弟，知其不死而舍之者何？”兄喻公意，曰：“弟死复生，适有见者，不敢再也。”由此得不死，父子皆感泣。及公去，负任从之数千里。通判阆州，州苦衙前法坏，争者日至。公为立规约，讼遂止。虽为政极宽，而用法必当，吏民畏而安之。阆人鲜于亻先，少而好学笃行，公礼之甚厚，以备乡举，亻先以获仕进。其始为吏，公复以循吏许之，亻先仕至谏议大夫，号为名臣。职方君自眉视公治，喜其能，留数月而归。会金、洋兵乱，阆人忄匈惧。时方阙守，公领州事，阴为之备，而时率寮吏，登城纵酒，民遂以安。乱兵适亦败散，不及境。还朝，监裁造务。未几，而职方君没，葬逾月，芝生于墓木，乡人异焉。服除，选知祥符。祥符多富贵家，公均其繇赋而平其争讼，民便安之。乡书手张宗久为奸利，畏公，托疾满百日去，而引其子为代。公曰：“书手法用三等人，汝等第二，不可。”宗素事权贵，诉于府。府为符县，公杖之。已而中贵人至府，传上旨，以宗为书手，公据法不奉诏。复一中贵人至曰：“必于法外与之。”公谓尹李绚曰：“一匹夫能乱法如此，府亦不可为矣，公何不以县不可故争之？”绚愧公言，明日入言之。上曰：“此非吾意。谁为祥符令者？”绚以公对，上称善，命内侍省推之。盖宗以赂请于温成之族，不复穷治，杖矫命者，逐之，一府皆震。包孝肃公拯见公，叹曰：“君以一县令能此，贤于言事官远矣！”公尝出，见一妇人敝衣负米，顾曰：“此苏士曹也。”公怪，使人问之，曰：“嘻！我廖户曹女，流落为人婢。”因泣下，公恻然，访其主，以钱赎之，迎置县空屋中，择妇人谨厚者视之。廖君昔与公同为府中掾，公帅寮旧嫁之。罢知衡州，耒阳民为盗所杀，而盗不获。尉执一人指为盗，公察而疑之，问尉所从得，曰：“弓手见血衣草中，呼其侪视之，得其居人以献。”公曰：“弓手见血衣，当自取之以为功，尚何待他人，必此为奸。”讯之而伏。他日果得真盗，衡人以公为神。还知涟水军，未行，会枢密副使孙公荐公，擢提点利州路刑狱。尝行部至阆中，民观者如堵墙，其童子皆相率环公，挥之不去。公谓之曰：“吾去此二十年矣，尔何自识予？”皆对曰：“闻父祖道公为政，家有公像，祝公复来，故尔。”公笑曰：“何至是。”公至逾年，劾城固县令一人妄杀人者，一道震恐，遂以无事。嘉七年八月乙亥，无疾暴卒。吏民哭者皆失声，阆人闻之，罢市，相率为佛事市中以报。享年六十有二，官都郎中，阶朝奉郎，勋上轻车都尉。后以二子登朝，累赠太中大夫。夫人杨氏，累封王城、同安县君，公没之明年六月庚辰卒。治平二年二月戊申，合葬于眉山永寿乡高迁里。生子三人：不欺，太子中舍，监成都粮料；不疑，承议郎，通判嘉州，公既没，相继而亡；季曰不危，家居不求禄仕。女四人：长适进士杨荐，次适进士王东美，次适遂州节度推官任更，季适宣德郎柳子文。孙男十二人：千乘、千运、千之、千能、千里、千秋、千经、千杰、千寻、千亿、时、晖。女子十人。曾孙男女十二人。公忠信孝友，恭俭正直出于天性，好读书，老而不衰。平居不治产业，既没，无以葬。善为诗，得千余篇，题其编曰《南麾退翁》。杂文、书启、章奏若干卷。记平生所莅岁月爵士一卷，曰《苏氏怀章记》。其为吏，长于律令，而以仁爱为主，故所至必治，一时称为吏师。公没二十七年，不危状公遗事，以授公之从子辙曰：“先君既没，而二兄不淑，惟小子仅存，不时记录，久益散灭，则不孝大矣。”辙生九年，始识公于乡。其后见公于杞，闻公之言，记公之遗烈，仅识其一二，谨拜手稽首书于墓之碑曰：辙幼与兄轼皆侍伯父，闻其言曰：“予少而读书，师不烦。少长为文，日有程，不中程不止。出游于涂，行中规矩。入居室，无惰容。非独吾尔也，凡与吾游者举然。不然，辄为乡所摈曰：‘是何名为儒？’故当是时，学者虽寡，而不闻有过行。自吾之东，今将三十年，归视吾里，弦歌之声相闻，儒服者于他州为多，善矣。尔曹才不逮人，姑亦师吾之寡过焉可也。”皆再拜曰：“谨受教。”及长，观公行事循循若无所为，动以律令为师，而见义辄发，未尝处人后。政事审可为者，力为之不疑。郑子产有言：“政如农功，日夜思之。行无越思，如农之有畔。”公为政近之，故其所至必有功，其去必见思。自诸父没，后生不闻老成之言，无所师法，而流于俗。辙惧子弟之日怠也，故记其所闻以警焉。元三年岁次戊辰十二月朔日癸酉，从子朝奉郎、试尚书户部侍郎、上骑都尉、赐紫金鱼袋辙表。

　　【欧阳文忠公夫人薛氏墓志铭】

　　欧阳文忠公夫人薛氏，资政殿学士、尚书户部侍郎简肃公讳奎之女也。简肃公事真宗朝，所至以才名称。晚事仁宗，为参知政事。章献太后临朝，公刚毅守节，事不苟随。朝廷赖之，天下至今称焉。文忠公以文章名当世，其风节尤峻。蚤岁以言事不合，流落于外。仁宗亮其忠，晚用之，亦参知政事。仁宗、英宗之际，其所以绥靖朝廷者，与丞相忠献韩公相为表里，盖二公之功名，士大夫举知之。夫人简肃公之第四女，母曰金城太夫人，亦贤妇人也。夫人高明清正而敏于事，有父母之风。及归于欧阳氏，治其家事。文忠所以得尽力于朝而不恤其私者，夫人之力也，而世莫知之。初，简肃见文忠公，愿以夫人归焉，未及而薨。及文忠公贬夷陵令，金城以简肃之志，嫁夫人于许州。不数日，从公南迁。姑韩国太夫人，性刚严好礼。夫人生于富贵，方年二十，从公涉江湖，行万里，居小邑，安于穷陋，未尝有不足之色。事韩国时，其起居饮食，寒温节度，未尝少失其意，虽寒乡小家女，有不能也。夫人幼随金城朝于禁中，面赐冠帔。及文忠为枢密副使，夫人入谢，慈圣光献太后一见识之曰：“夫人薛家女邪？”夫人进对明辩。自是每入辄被顾问，遇事阴有所补。尝待班于廊下，内臣有乘间语及时事者，意欲达之文忠，夫人正色拒之曰：“此朝廷事，妇人何预焉！且公未尝以国事语妻子也。”文忠归老颍上，慈圣尝幸集禧，过其旧庐，使人访问夫人。其后姻家有入禁中者，慈圣犹使传旨问劳。文忠既薨，夫人不御珠翠罗纨，服布素者十七年。文忠平生不事家产，事决于夫人，率皆有法。从文忠起艰难，历侍从，登二府，既薨，盛衰之变备矣，而其出入丰约，皆有常度。以韩国治家之法戒其诸妇，以文忠行己大节厉其诸子，而不责以富贵。平居造次必以礼，辞气容止，虽温而庄，未尝疾言厉色。而整衣冠，正颜色，虽寒暑疾病，不改其度。将终，疾革，言语如平日。见诸子号泣，曰：“吾年至此，死其常也。此尔等忧，岂复预吾事邪？”其天性安于礼法，恬于祸福如此。享年七十有三。元四年八月戊午，终于京师。十一月甲申，于文忠之茔。夫人始以文忠贵封寿安县君，八迁为仁寿郡夫人，复以其子三迁封安康郡太夫人。子男八人：发，故承议郎，少府监丞；奕，故光禄寺丞，监陈州粮料院；，朝散郎，尚书职方员外郎，充集贤校理；辩，宣德郎，监澶州、河北酒税。其四人皆未名而卒。女三人，皆未及嫁而卒。孙男六人：，陕州司户参军；宪，新授滑州韦城县主薄；恕，雄州防御推官，监西京左藏库；、愿、懋，并假承务郎。孙女七人：长适权忠武军节度判官苏京；次适承事郎元耆弼；次适许州长社县主簿范祖朴；次适承奉郎王微；次适承务郎王景文；次许嫁承务郎苏迨；次尚幼。适范、王氏三人皆早卒。曾孙二人：延世、奉世。若薛氏、欧阳氏世家，既具于简肃、文忠之志。辙少获知于文忠公，出入门下，与其诸子游，知夫人平生为详，而子复以状求铭。铭曰：

　　简肃之肃，夫人实承之。文忠之忠，夫人实成之。既成其夫，亦遗其子。白发素襦，动不忘礼。贫富之交，生死之间。有以壮夫，而莫克安。夫人居之，不慑不疑。问谁使然，简肃之遗。有立于朝，文忠子孙。岂独文忠，夫人与存。

　　【全禅师塔铭】

　　黄蘖断际禅师之后十有九世曰道全禅师，洛阳王氏子也。生而不食荤血，父母异之，使事其舅广爱演师。十有九年而得度，二十年而受具。游彭城，历寿春，受华严清凉说于诚法师，朝授师说，夕能为其徒讲。彭城有隐士董君，识师非凡人也，劝游南方，问无上道，师乃弃其旧学，渡江而南。始从甘露禅师，茫无所见；复从栖贤秀禅师。秀勇于诲人，示以道机。迷闷不能入，深自悔咎，至啖恶食、饮恶水以自砺。凡七年，道不见。舍秀游高安，事洞山文禅师，五年而悟，告文曰：“吾一槌打透无底藏，一切珍宝皆吾有也。”文喜曰：“汝得之矣！”自是言语偈颂，发如涌泉，不学而得。高安太守请师住石台清凉。已而，从居黄蘖。师为人直而淳信，不饰外事。元丰三年，眉山苏辙以罪谪高安，师一见曰：“君静而惠，可以学道。”辙以事不能入山，师每来见，辄语终日不去。六年，师得疾甚苦，从医于市，见我语不离道，曰：“吾病宿业也，殆不复起矣。君无忘道，异时见我，无相忘也。”既而病良愈，还居山中。七年，辙蒙恩移绩溪令。十一月，将西行，意师必来别我，师遂以病不出。十二月乙丑，升堂与其众诀，归而趺坐欲化，众强之卧，遂卧不动，不复饮食，明日丙寅而寂。体暖香软，凡十五日而荼毗，得舍利光洁无数，享年四十九，腊三十。明年三月十三日，其徒葬之断际塔之右。其友人聪禅师与其徒思聪，皆以书来绩溪，曰：“师逝矣。君知之者，以舍利为信。请为铭其塔，而刻诸石。”为之铭曰：

　　伟哉菩提心，一切皆具足。云何有不见，迷闷至狂惑。譬如衣中珠，一见不复失。假令随涂泥，以至大火坑。珠性常湛然，不应作异想。全师大乘师，晚悟最上乘。身病心不病，身灭心不灭。西域师子师，中国惠可师。皆不免厄死，而况其余人。疾病不能入，刀兵不能攻。非彼有不能，乃我未常受。我今为师说，智者不当疑。

　　【闲禅师碑】

　　闲禅师者，临济玄公九世法孙，而黄龙南老嫡嗣也。南老以道化江西，其徒常数百人，而师为高第。南每叹曰：“祖师之道，不坠于地，必斯人是赖。”南虽在世，而学者归之已如云矣。南既寂，一时尊宿无有居其右者。熙宁年，庐陵太守张公鉴请居隆庆。未期年，钟陵太守王公韶请居龙泉。不逾年，以病求去。庐陵人闻其舍龙泉也，舟载而归，居隆庆之西堂，事之愈笃。居二年，元丰四年三月十三日，浴讫，趺坐，以偈告众，以将入灭，遂泊然而化。既化，神色不变，须发剃而复出。庐陵守与其人来观者如堵，皆愿留事真相。长老利俨禀师遗言，维之。薪尽火灭，全身不散，以油沃薪益之，乃化。是日，云起风作，飞瓦折木，烟气所至，东西南北四十里，凡草木沙砾之间，皆得舍利如金色，碎之如金沙。居士长者购以金钱，细民拾而鬻之，数日不绝。计其所获，几至数斛。师法名庆闲，福州古田卓氏子也。母梦胡僧授以明珠，得而吞之，觉而有孕。及生，白光照室。幼不近酒肉。年十一，事建州升山资庆长老德圆。十七削发受具。二十辞师远游。及其终也，年五十三，腊三十六。余未尝识师。元丰七年，过庐山开先，见瑛禅师，言及师事。且曰：“瑛少尝问道于闲师，愿为文刻石，传示久远。”余许之。明年，遣其徒请于绩溪。余有善知识，本出于南老，将问之，益信而作。五月辛亥，得疾，寒热。癸丑，益甚，余正卧念曰：“四大本空，五蕴非有，今我此疾，何自而至？”少顷即睡，梦有告者曰：“如闲师复何疑耶？疑即病矣。”余闻之矍然，即于梦中作数百言，词甚隽伟，觉而忘之，病亦稍愈。乃为之碑，而系之以偈曰：

　　一切诸如来，惟于一性通。具足大神力，或坐微尘里。而转大法轮，或于一毛端。普见宝王刹，或于见在土。遍见一切土，彼此无坏相。或于见在土，直上忉利宫。人天相还往，而无有难相。或令土石沙，皆化为黄金，一切皆得取。或令江河海，皆化为酥酪，一切皆得食。或近取一劫，而演为十劫。或远取百劫，而促为一劫。一切无碍法，河沙不可拟。闲师得正眼，久为僧中王。及其灭度时，广作诸法事。颜色不动摇，爪发日滋长。薪尽火亦灭，凝然不解散。益薪助以油，尔乃就变灭。是时人天哀，大风吹阴云，发瓦折大木。烟气所及处，皆得大舍利，圆明如宝珠。精色如真金，其数千万亿。是事大希有，闻者以为疑。我昔忝闻道，亦不免斯惑。病中梦诃者，闲师事何疑。有疑即是病，不当作是见。梦中悔谢客，口作数百言。曾不以意作，已觉不能记。稽道三界尊，闲师不止此。悯世狭劣故，聊示其小者。复以告瑛师，刻石示学人。

　　◆传二首

　　【孟德传（附子瞻题语）】

　　孟德者，神勇之退卒也。少而好山林，既为兵，不获如志。嘉中，戍秦州。秦中多名山。德出其妻，以其子与人，而逃至华山下。以其衣易一刀十饼，携以入山，自念：“吾禁军也。今至此，擒亦死，无食亦死，遇虎狼毒蛇亦死。此三死者，吾不复恤矣。”惟山之深者往焉，食其饼既尽，取草根木实食之。一日十病十愈，吐利胀懑，无所不至，既数月，安之如食五谷，以此入山二年而不饥。然遇猛兽者数矣，亦辄不死。德之言曰：“凡猛兽类能识人气，未至百步，辄伏而号，其声震山谷。德以不顾死，未尝为动，须臾，奋跃如将搏焉，不至十数步，则止而坐，逡巡弭耳而去，试之前后如一。”后至商州，不知其商州也，为候者所执，德自分死矣。知商州宋孝孙谓之曰：“吾视汝非恶人也，类有道者。”德具道本末，乃使为自告者，置之秦州。张公安道适知秦州，德称病，得除兵籍为民。至今往来诸山中，亦无他异能。夫孟德可谓有道者也。世之君子皆有所顾，故有所慕，有所畏。慕与畏交于胸中，未必用也，而其色见于面颜，人望而知之。故弱者见侮，强者见笑，未有特立于世者也。今孟德其中无所顾，其浩然之气，发越于外，不自见而物见之矣。推此道也，虽列于天地可也，曾何猛兽之足道哉！〈子由书孟德事见寄，余既闻而异之，以为虎畏不惧己者，其理似可信，然世未有见虎而不惧者。则斯言之有无，终无所试之。然曩余闻忠、万、云安多虎，有妇人置二小儿沙上而浣衣于水上者。有虎自山上驰下，妇人仓惶沉水避之，二小儿戏沙上自若。虎熟视久之，至以首抵触，庶几其一惧，而儿痴，竟不知怪。意虎之食人必先被之以威，而不惧之人威无所施欤？世言虎不食醉人，必坐守之，以俟其醒。非俟其醒，俟其惧也。有人夜自外归，见有物蹲其门，以为猪狗类也，以杖击之，即逸去。至山下月明处，则虎也。是人非有以胜虎，其气已盖之矣。使人之不惧，皆如婴儿、醉人，与其未及知之时，则虎不敢食，无足怪者。故书其末，以信子由之说。子瞻题。〉

　　【丐者赵生传】

　　高安丐者赵生，敝衣蓬发，未尝沐洗，好饮酒，醉辄殴詈其市人。虽有好事时召与语，生亦慢骂，斥其过恶。故高安之人皆谓之狂人，不敢近也。然其与人遇，虽未尝识，皆能道其宿疾与其平生善恶。以此，或曰：“此非有道者耶？”元丰三年，予谪居高安，时见之于途，亦畏其狂，不敢问。是岁岁莫，生来见予。予诘之曰：“生未尝求人，今谒我，何也？”生曰：“吾意欲见君耳。”既而曰：“吾知君好道而不得要，阳不降，阴不升，故肉多而浮，面赤而疮。吾将教君挽水以溉百骸，经旬诸疾可去，经岁不怠，虽度世可也。”予用其说，信然。惟怠不能久，故不能究其妙。生尝告予：“吾将与君夜宿于此。”予许之。既而不至，问其故，曰：“吾将与君游于他所，度君不能无惊，惊或伤神，故不敢。”予曰：“生游何至？”曰：“吾常至太山下，所见与世说地狱同，君若见此，归当不愿仕矣。”予曰：“何故？”生曰：“彼多僧与官吏。僧逾分，吏暴物故耳。”予曰：“生能至彼，彼人亦知相敬耶？”生曰：“不然，吾则见彼，彼不吾见也。”因叹曰：“此亦邪术，非正道也。君能自养使气与性俱全，则出入之际，将不学而能，然后为正也。”予曰：“养气请从生说为之，至于养性奈何？”生不答。一日遽问曰：“君亦尝梦乎？”予曰：“然。”“亦尝梦先公乎？”予曰：“然。”“方其梦也，亦有存没忧乐之知乎？”予曰：“是不可常也。”生笑曰：“尝问我养性，今有梦觉之异，则性不全矣。”予矍然异其言。自此知生非特挟术，亦知道者也。生两目皆翳，视物不明。然时能脱翳见瞳子，碧色。自脐以上，骨如龟壳，自心以下，骨如锋刃。两骨相值，其间不合如指。尝自言生于甲寅，今一百二十七年矣。家本代州，名吉。事五台僧，不能终，弃之，游四方。少年无行，所为多不法，与扬州蒋君俱学。蒋恶之，以药毒其目，遂翳。然生亦非蒋不循理，槁死无能为也。是时予兄子瞻谪居黄州，求书而往，一见，喜子瞻之乐易，留半岁不去。及子瞻北归，从之兴国，知军杨绘见而留之。生喜禽鸟六畜，常以一物自随，寝食与之同。居兴国，畜骏骡，为骡所伤而死，绘具棺葬之。元元年，予与子瞻皆召还京师，蜀僧有法震者来见，曰：“震溯江将谒公黄州，至云安逆旅，见一丐者曰：‘吾姓赵，顷于黄州识苏公，为我谢之。’”予惊问其状，良是。时知兴国军朱彦博之子在坐，归告其父，发其葬，空无所有，惟一杖及两胫在。予闻有道者恶人知之，多以恶言秽行自晦，然亦不能尽掩，故德顺时见于外。今余观赵生，鄙拙忿隘，非专自晦者也。而其言时有合于道，盖于道无见，则术不能神，术虽已至，而道未全尽。虽能久生变化，亦未可以语古之真人也。道书：尸假之下者留脚一骨。生岂假者耶？

　　◆叙三首

　　【类篇叙范景仁侍读托撰】

　　虽有天下甚多之物，苟有以待之，无不各获其处也。多而至于失其处者，非多罪也。无以待之，则十百而乱；有以待之，则千万若一。今夫字书之于天下，可以为多矣。然而从其有声也，而待之以《集韵》，天下之字，以声相从者，无不得也；从其有形也，而待之以《类篇》，天下之字，以形相从者，无不得也。既已尽之以其声矣，而又究之以其形，而字书之变曲尽。盖天圣中，诸儒始受诏为《集韵》，书成以为有形存而声亡者，未可以责得于《集韵》也。于是又诏为《类篇》。凡受诏若干年而后成。夫天下之物，其多而至比于字书者，未始有也。然而多不获其处，岂其无以待之。昔周公之为政，登龟取鼋、攻枭去蛙之说无不备具，而孔子之论礼至于千万而一有者，皆预为之说。夫此将以应天下之无穷，故待天下之物，使皆有处，如待字书，则物无足治者。凡为《类篇》，以《说文》为本，而其例有八：一曰，“{规子}”、“规”同部，而“呐”、“ぁ”异部，凡同意而异形者，皆两见也；二曰，“天”，一在“年”，一在“真”，凡同意而异声者，皆一见也；三曰，“叟”之在草，“{人毛}”之在“於”，凡古意之不可知者，皆从其故也；四曰，“”，古乞类也，而今附“雨”，“&lt;音今&gt;”，古口类也，而今附“音”，凡变古而有异义者，皆从今也；五曰，“壶”之在“口”，“无”之在“林”，凡变古而失其真者，皆从古也；六曰，“{一先}”之附“天”，“{一生}”之附“人”，凡字之后出而无据者，皆不得特见也；七曰，“王”之为“玉”，“朋”之为“朋”，凡字之失故而遂然者，皆明其由也；八曰，“邑”之加“邑”，“白”之加“■”，凡《集韵》之所遗者，皆载于今书也。推此八者，以求其详，可得而见也。凡十四篇，目录一篇，文若干。

　　【古今家诫叙】

　　老子曰：“慈故能勇，俭故能广。”或曰：“慈则安能勇？”曰：“父母之于子也，爱之深，故其为之虑事也精。以深爱而行精虑，故其为之避害也速而就利也果，此慈之所以能勇也。非父母之贤于人，势有所必至矣。”辙少而读书，见父母之戒其子者，谆谆乎惟恐其不尽也，恻恻乎惟恐其不入也，曰：“呜呼！此父母之心也哉！”师之于弟子也，为之规矩以授之，贤者引之，不贤者不强也。君之于臣也，为之号令以戒之，能者予之，不能者不取也。臣之于君也，可则谏，否则去。子之于父也，以几谏不敢显，皆有礼存焉。父母则不然，子虽不肖，岂有弃子者哉！是以尽其有以告之，无憾而后止。《诗》曰：“酌彼行潦，挹彼注兹，可以饣贲饣喜。岂弟君子，民之父母。”夫虽行潦之陋，而无所弃，犹父母之无弃子也。故父母之于子，人伦之极也。虽其不贤，及其为子言也必忠且尽，而况其贤者乎？太常少卿长沙孙公影修，少孤而教于母。母贤，能就其业，既老而念母之心不忘，为《贤母录》，以致其意。既集《古今家诫》，得四十九人以示辙，曰：“古有为是书者，而其文不完。吾病焉，是以为此合众父母之心，以遗天下之人，庶几有益乎？”辙读之而叹曰：“虽有悍子，忿斗于市莫之能止也，闻父之声则敛手而退，市人过之者亦莫不泣也。慈孝之心，人皆有之，特患无以发之耳。今是书也，要将以发之欤？虽广之天下可也。自周公以来至于今，父戒四十五，母戒四。公又将益广之，未止也。”元丰二年四月三日，眉阳苏辙叙。

　　【洞山文长老语录】

　　叙水流于地，发为草木，咸酸甘苦皆水也。火传于薪，化为饮食、饭饼、羹，皆火也。心藏于人，见于百骸，视听言动皆心也。古之达人，推而通之，大而天地山河，细而秋毫微尘，此心无所不在，无所不见。是以小中见大，大中见小，一为千万，千万为一，皆心法尔。然而非有所造也，故其指心法以示人也，有以光明相好化人，有以饮食卧具衣服，有以园林台观虚空，有以寂嘿无说无示，盖事无非法者。然有闻思修法门，众生由之以入，如大衢路，既径且易。自达摩西来，诸祖相承，皆因言以晓人，心地既明，出语皆法。譬如古木，生气条达，花叶无数，颠倒向背，纤长短，无一不可。譬如大海，湿性融溢，随风舒卷，波涛流转，充遍洲浦，无一不到。观者眩曜，莫测其故，然至于循流返源，识其终始，可以拊手而笑。有克文禅师，幼治儒业，弱冠出家求道，得法于黄龙南公，说法于高安诸山。晚居洞山，实继悟本，辩博无碍，徒众自远而至。元丰三年，予以罪来南，一见如旧相识。既而其徒以语录相示，读之纵横放肆，为之茫然自失。盖余虽不能诘，然知其为证正法眼藏，得游戏三昧者也。故题其篇首。 
　

　



　

　
●栾城集卷二十六
◆祭文九首
　　【祭欧阳少师文】

　　维年月日，具官苏辙谨以清酌庶羞之奠，致祭于故观文少师赠太师九丈之灵：呜呼！嘉之初，公在翰林。维时先君，处于西南。世所莫知，隐居之深。作书号公，曰“是知予”。公应“嗟然，我明子心。吾于天下，交游如林。有如斯文，见所未曾”。先君来东，实始识公，倾盖之欢，故旧莫隆。遍出所为，叹息改容。历告在位，莫此蔽蒙。报国以士，古人之忠。公不妄言，其重鼎钟。厥声四施，靡然向风。嗟维此时，文律颓毁。奇邪谲怪，不可告止。剽剥珠贝，缀饰耳鼻。调和椒姜，毒病唇齿。咀嚼荆棘，斥弃羹。号兹古文，不自愧耻。公为宗伯，思复正始。狂词怪论，见者投弃。踽踽元昆，与辙皆来。皆试于庭，羽翼病摧。有鉴在上，无所事媒。驰词数千，适当公怀。擢之众中，群疑相う。公恬不惊，众惑徐开。滔滔狂澜，中道而回。匪公之明，化为诙俳。公德日隆，历蹈二府。辙方在艰，抚视逾素。纳铭幽宅，德逮存故。终丧而还，公以劳去。公年未衰，屡告迟莫。自亳徂青，迄蔡而许。来归汝阴，啸傲环堵。辙官在陈，于颍则邻。拜公门下，笑言欢欣。杯酒相属，图史纷纭。辩论不衰，志气益振。有如斯人，而止斯邪。书来告哀，情怀酸辛。报不及至，凶讣遄臻。呜呼！公之于文，云汉之光。昭回洞达，无有采章。学者所仰，以克向方。知者不惑，昧者不狂。公之在朝，以直自遂。排斥奸回，罔有剧易。后来相承，敢陨故事。虽庸无知，亦或勉励。此风之行，逾三十年。朝廷尊严，庶士多贤。伊谁云从，公导其先。自公之归，忽焉变迁。又谁使然，要归诸天。天之生物，各维其时。朝薰风，春夏时宜。冻雨急雪，匪寒不施。时去不返，虽强莫违。矧惟斯人，而不有时。时既往矣，公亦逝矣。老成云亡，邦国瘁矣。无为为善，善者废矣。时实使然，我谁怼矣。哭公于堂，维其悲矣。呜呼哀哉，尚飨。

　　【祭文与可学士文】

　　维元丰二年岁次己未二月庚子朔，具官苏辙谨以清酌庶羞之奠，致祭于故吴兴太守与可学士亲家翁之灵：呜呼！与君结交，自我先人。旧好不忘，继以新姻。乡党之欢，亲友之恩。岂无他人，君则兼之。君牧吴兴，我官南京。从君季子，长女实行。君次于陈，往见姑嫜。使者未反，而君沦亡。于何不淑，以至于斯。匪人所知，神实为之。昔我爱君，忠信笃实。廉而不刿，柔而不屈。发为文章，实似其德。风雅之深，追配古人。翰墨之工，世无拟伦。人得其一，足以自珍。纵横放肆，久而疑神。晚岁好道，耽悦至理。洗濯尘翳，湛然不起。病革不乱，遗书满纸。嗟乎今日，见此而已。我欲哭君，神往身留。遣使往奠，涕泗横流。绛幡素车，归安故丘。呜呼哀哉，尚飨。

　　【祭永嘉郡夫人马氏文】

　　维元丰元年八月壬寅朔十八日己未，具官苏轼、辙谨以清酌庶羞之奠，祭于故永嘉郡夫人马氏之灵：惟夫人毓德大宗，作配仁人。富贵荣显，居之若无。宽裕慈祥，终身不改。晚通至道，游心空寂。启手即化，容如平生。登证妙果，古人是似。岁月迁逝，归全南野。君子在位，嗣子在列。都人出祖，欷叹息。轼与弟辙，皆游门下，义均亲戚。令德懿行，夙所闻知。恭致礼奠，礼毕至。尚飨。

　　【祭王虢州伯剔文】

　　年月日，具官苏轼与弟辙谨以清酌庶羞之奠，致祭于故虢州使君伯剔朝散亲家翁之灵：轼官吴中，昔始识君。愚不自量，欲裕斯人。众目睢盱，更笑迭。君在其间，乃独不然。危弦急张，时一弛宽。我赖以全，民亦少安。事之难知，君以罪废。还家宋都，辙适在是。簿书之闲，往走君庐。忘其厄穷，笑歌欢吁。夜饮不归，月堕城隅。间屏仆夫，与我深言。今昔之故，君何不闻。指后将然，已而信然。见远识微，我不如君。我迁于南，一往六年。归来执手，白发侵颠。遂以息女，许君长子。朋友惟旧，亲戚惟始。西虢之行，过我都城。慨然忧世，不忧死生。讣来自西，惊怛不信。车过城东，往奠不辰。追怀平生，哭于寝门。渍酒束脯，以寄酸辛。呜呼哀哉，尚飨。

　　【祭邓内翰母郡太君文】

　　惟灵祗服图史，肃恭蘩。擢芳江汉之滨，齐声尹吉之盛。笃生贤子，扬于帝廷。北扉代言，训诰如古。南宫庀职，宾旅有仪。联袂以朝，列鼎而养。织屦以就方进，岂惟古人！翦发以成陶公，复见南国。耄期不乱，子孙满前。福禄所钟，方期永世。喜惧相继，入吊于庐。今者丹告行，灵舟将启。僚旧之故，肴醴式陈。魂而有知，嘉此诚意。尚飨。
  </div>
  <div class="pagination">
   <a href="栾城集_page45.html">
    上一页
   </a>
   <span>
    ...
   </span>
   <a href="栾城集_page41.html">
    41
   </a>
   <a href="栾城集_page42.html">
    42
   </a>
   <a href="栾城集_page43.html">
    43
   </a>
   <a href="栾城集_page44.html">
    44
   </a>
   <a href="栾城集_page45.html">
    45
   </a>
   <span class="current-page">
    46
   </span>
   <a href="栾城集_page47.html">
    47
   </a>
   <a href="栾城集_page48.html">
    48
   </a>
   <a href="栾城集_page49.html">
    49
   </a>
   <a href="栾城集_page50.html">
    50
   </a>
   <a href="栾城集_page51.html">
    51
   </a>
   <span>
    ...
   </span>
   <a href="栾城集_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
