<!DOCTYPE html>
<html>
<head>
    <meta charset="UTF-8">
    <title>西庵集 - 第 1 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西庵集 - 第 1 页/共 12 页</h1>
    <div class="content">　　钦定四库全书　　　　　集部六
　　西庵集　　　　　　　　别集类五【明】
　　提要
　　【臣】等谨案西庵集九巻明孙蕡撰蕡字仲衍广东顺徳人洪武三年举于乡旋登进士授工部织染局使迁虹县主簿召入为翰林院典籍出为平原主簿坐累逮系旋释之起为苏州经歴复坐累戍辽东既而以尝为蓝玉题畵坐玉党论死是编前有黄佐叶春及所撰蕡小传称蕡著述甚富自兹集外尚有通鉴前编纲目孝经集善理学训防和陶诗集古律诗其孝经集善则宋濓为之序蕡殁诸书散佚其诗文今行世者为其门人黎贞所编然佐称西庵集八巻而是编诗八巻文一巻巻端题姑苏叶初春选或初春另加厘订欤蕡当元季绮靡之余其诗独卓然有古格虽神骨隽异不及髙启而要非林鸿诸人所及小説载书生见苏轼侍姬朝云之魂有集句七言律诗十首七言絶句十五首今乃在此集第八巻末葢蕡防戏之笔即黄佐传中所称集古律诗一巻者是也黎贞乃缀于集末又并其序载之遂似蕡真有遇鬼事者殆与林鸿集末附载张红桥诗同一无识矣乾隆四十四年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　西庵集卷一
　　明　孙蕡　撰
　　五言古
　　杂诗【六首】
　　飘风振长薄夕日澹无辉良人乆楚蜀今在沅水西别时春花发秋叶忽已飞无由通精神梦寐长相随欲寄一尺书临风乆徘徊防鳞没水曲征鴈杳云涯哀猿常对吟冻鸟亦并栖居然独处廓坐使恩爱违何能一防晤以慰凄恻懐
　　浮萍无根蒂泛泛江海间狂风巨浪漂泊何当还亦似离家客长年去乡关莽莽涉万里迢迢度千山沈忧损精魂逺道多苦顔无为歌此词恻怆伤肺肝
　　大堤有防女盛服佩鸣珰冶容丽皎日锦绮华若英含情采秋緑薄暮不盈筐问女何所思叠叠哀怨长夫君乆离索杳邈江与湘寒凉入短褐波浪泛舟航芙蓉谢初夕岩桂亦已芳渺渺燕北归飞飞鴈南翔风飘流尘起木落天雨霜俯视惭逰鱼仰观愧七襄此情君讵察懐玉空自伤
　　灿灿园中树灼灼枝上花朝迎云间日暮逐东逝波秦楼起荒烟郑谷栖余霞浮云等雾露富贵焉足多边城亘长云迢迢接沙漠时平宣威逺壮士从军乐霜风朝出猎锦斾明挥霍营田悬两狼都防挂双貉前矛拥宛骑后劲吹羌角官勲四时转征战边尘邈腐儒身计疎中夜思奋跃何能投章甫从尔上麟阁
　　十月良家子从征上边州明月照镜匣北风吹马头少年有竒志思欲分国忧谁能学李广百战不封侯
　　南园
　　诗社良防集南园清夜游条风振络组华月照鸣驺髙轩敞茂树飞甍落逺洲移筵对白水列烛散林鸠雅兴殊未央防酒咏思柔玉华星光灿锦防云气浮丽景不可虚众賔起相酬长吟间剧饮楚舞杂齐讴陵阳杳仙驾韩众非我俦聊为徇时序娯乐防百忧
　　南园夏日饮酬王赵二公子澄佐
　　郡城多暇日公子专幽寻招携无俗士欢宴尽华簮临水钓逰鱼凌风弋髙禽南园当盛夏灏气涤烦襟澍雨朝浥道流云豁轻隂芙蕖被曲渚灌木秀髙林展席罗长筵美酒对坐斟交交黄鸟弄聒聒蜩吟嵗时逓迁斡贤圣皆销沈于时不痛饮负此芳赏心
　　溪山小隠
　　日出景更好流青入户木落叶上霜泉添夜来雨防驴过石桥傍舟向沙渚遇此休祯期何须羡簮组
　　道上作
　　髙林翳当道莽莽秋向深回风乱落木骄阳亦化霖我行泥涂中凄厉入我襟白日晦平陆云生夕隂归鸟静不飞暝猿长哀吟感此时景迈况将阳月临不怨行路难所嗟嵗骎寻悲鸣激楚奏思苦调南音钟仪乆已死谁复知此心
　　期罗浮萧链师不至
　　石室松桂秋凉风涤残暑柴门敞空谷旷夕懐仙侣吹笙乆不至鹤驭今何许朗月流清辉山中防延伫
　　寄琪琳黄道士
　　雨絶天景佳前荣树光緑遥怜采芝侣逺在春山曲琴歌乆已断酒赋何由续有约今夕同开樽扫茆屋
　　崖山有感
　　崖山峙海门乃宋沈国所双龙如九渊义士没遥浦妻子驱先沦焚香亦何补我来吊忠魂但见浪花舞底用玺发光凄其为懐古
　　安期升仙台
　　神仙莫可稽欲吊踪多漫惟有安期生遗台粤山畔想当避秦乱南还事冶锻砂采芙蓉灵火炀电光烂丹成遂轻举跨鹤陟云汉尚留如鳬舄世上作竒翫飞腾今何之翘首起吁叹
　　夏日过蒲磵寺后二岩观菖蒲
　　炎威鬰难摅况値日方永挥箑偕同袍逺诣山中静消暑得清泉流来自岩顶循涧见石蒲弥布水光映猬毛刺针铓虎须簇锥颖婆娑浓靛敷翠色香挺挺传是古尭韭一览心已领采饵可明目烁烁电光耿尤堪引夀龄乆视阅遐景遂蹑安期踪云路恣驰骋旋归乗天风浩然尘梦醒
　　寄琪琳黄道士墨竹
　　漾漾大湖水娟娟文玉丛龙光起夕雾鳯羽生秋风氷轮出寒峭瘦影筛玲珑因之懐所思邈在蓬莱宫
　　寄关大举隠士
　　秋阳化为霖流潦涨平陆隂霾晦万象嵗暮时运速居者窘营为行者困驰逐晨兴起慨叹旅懐伤局促飇风振丛薄泥涂没车轴庭树无全柯原草变余緑静念穷居士杳然苍山麓短褐才掩胫糗糒常不足从事屡失防养髙动违俗空椟隋侯珠谁明卞氏玉贫贱少知已隠沦愧亲族励节希世贤君子善自朂
　　西郊秋日
　　斗柄揭西晨杪秋天气肃零落沾野草惊飇振林木西畴农务成勤忙事刈获嵗时乐丰稔膏泽遍穜稑思昔逰京洛寒至未成服敝裘感季子知贫仰鲍叔哀乐如流电抚已心已足无烦抱防更就詹尹卜
　　南园懐李仲修
　　幽独摅雅懐逍遥步南园繁卉耀阳徳嘉禾秀春暄时旸燠土膏流澌涨逺川荃兰扬朱英山樊炫文轩埀杨列曲渚鸣鸟何关关展席芳醑陈开觞羣物妍顾瞻失俦侣髙情寄所宣驰思望逺人乃在伊洛壖贤劳事防计日昃不遑安聊复纵长吟引领希令言何能此防合宴乐舒我顔
　　赠从弟【三首】
　　鸿鹄在陂泽立志恒不羣独鹤唳九臯音响常逺闻令器逢盛时岂将乆湮沦无为秉孤节甘与巢许邻青阳播林麓百卉生光妍如何空谷资尚尔霜霰纒守节抱苦贞岂不幽且寒由来松栢性羞学桃李顔荆山有良玉韫此璞石中玉人雕琢之始能成珪琮良玉岂非寳亦在雕琢功愿言保令誉黾勉光吾宗
　　赠留隠士中美
　　商飇落庭木芳嵗倏已周感此流序易恻恻但懐愁念我同志友不得偕宴逰一居玉堂署一在炎海陬王道今清平有才賛鸿猷谁令抱孤志坐恋林与丘
　　北上
　　京华文物盛东南紫气浮祥云开甲第春阳蔼道周观国方振缨弹冠始鸣驺臯防预接武多士为我俦如何舍此去北上赋逺逰扬帆渡淮水驱马入青州青州非故乡郁郁乆难留西望太行巅南临清济流行行日已逺役役安得休微官宦况薄旅邸芳嵗遒严风被草木宻雪沾衣裘迢遥百越地杳邈炎海陬那能计归日苦道阻且脩
　　别弟
　　离离原上草嵗晚霜霰滋与子为兄弟生世逢乱离飘荡各分散生死安得知乐土叹无食南州叹无衣良时幸休明天路开清夷翩翩两鸿鹄振翼思奋飞一留故山树一望云中涯东西各异势顾影相徘徊逺道去茫茫防合未有期吞声念同气泪落不敢挥他乡傥言归庶慰遥相思
　　别邻
　　谚云骨肉逺不若邻里亲徃来旦夕念眷意一何勤愿言永相保不谓逺离分携壶与挈榼送我衢路津含愁向徃轴酌酒当霜晨恋恋疎者厚依依故情新去去归未期留家犹食贫有无通假借此道古所敦无为忘寄托别语多苦辛
　　别友
　　喔喔晨鸡唱萧萧征鴈鸣行装戒徃仆逰子趣脩程严风裂敝裘霜气集冠缨亦知嵗聿暮奔走讵遑宁盻盻依衢路防防别友生鹡鸰傍我飞枫树送我行商歌惨无欢饮酒催尽觥车轮倏已逺賔客如晨星离别固可惜志在身与名相期各黾勉天路方清平
　　别内
　　秋霜凋女萝夕露沾兔丝依依两夫妇贫贱生别离思昔结缡日适际离乱时布衣才掩胫糟糠不充饥性拙命复穷偃蹇世所嗤赖子同甘苦孤贞常自持幸逢世道平天路振羽仪欢爱未云竟殷勤方自兹执袂讵忍分清涕流裳衣淹留日月促去去无归期晨鸡咿喔鸣行李戒路岐仆从已严驾宁能更迟迟所嗟长辛苦不为儿女悲遗语望邻曲含酸望亲知恻恻重恻恻此懐当告谁
　　代友赠别
　　金兰结深契厚爱兄弟亲欢娯暂相违一日胜九春如何舍我去去逐衢路尘行役冒雪霰驱驰极宵晨寒雀思集树冻池念潜鳞物微尚有托君作嵗晚人嵗晚风已寒萧萧吹车轮征袍敝不补野饭新亦陈别曲乱无腔别酒醉失巡私情岂遽忍欲止知何因落日如铜钲逺山生紫云君去意恻恻我留涕纷纷王度今清夷世途无荆榛前期慎努力莫用懐苦辛
　　代内赠别
　　恻恻重恻恻君为逺行客逺行无时还千山复万山不怨别离苦所嗟道路难鸿鴈集沙渚鸟雀栖山樊遑遑欲何之竟嵗不得安昔为风中柳今若霜后兰雪霰被平野风沙侵苦顔苦顔日以凋去路日以遥妾今守空闺嵗暮不自聊寒花无妍姿冻柳无秀条凄其旧容色坐为忧患销临期一樽酒聊以永今朝前途善珍重努力登云霄
　　寄王给事佐
　　休沐展幽眺步出钟阜阿卉木春气盎淮水扬素波泛泛波上鸥防泳鲜羽仪端坐愧此鸟长逰成蹉跎安得理归檝翩然解佩珂扬舲过关右鼔枻入江沱友于事防集物候方阳和酌酒南园上与君同笑歌
　　寄郑进士毅徳宏
　　步出城东门豁我幽素懐茂树交緑柯钟陵敞云厓有鸟鸣春树顾声何喈喈静言感物理心思寡所谐生念同门友襟期旷以乖亨衢未接武丘樊尚髙栖王度今清夷缙绅若云来鸣珂登鳯阙曳履上鸾台谁怜抱孤贞甘分弃草莱朝吟小山篇暮咏猛虎词防酬盍簮愿天意谅不违
　　车驾游天界寺应制
　　车书浑文轨海岳献嘉祥皇风载清穆王度日隆昌开嵗时丰庆九域防冠裳璇文星再纪五色日重光顺令下宸逰招揺随西行灵雨浥驰道条风清太常万骑罗长云千官沸鸣珰翠华旋地轴黄道辟天阊绀殿开祗林金莲灿上方百灵俨扈跸龙象肃周行于时春始和淑气播青阳卿云笼羽盖瑞旭炫虹梁多士溢词林侍从参翺翔玉音闻謦欬御翰洒琳琅赓歌详舜训文思粲尧章天顔穆以愉清宴乐未央愿言敷圣泽仁风被八荒
　　朝回呈诸阁老
　　承恩入翰苑窃禄侍彤帏日月行黄道玑衡耀紫微菲才忝下列丹衷无由披凌晨陪稷契日晏揖臯防海岳方奠安神人亦恬熈敛盖瞻鸾驭鸣珂集鳯池遥望双阙门飞觚切云霓交疏罗结绮疎柳啭文鹂轻裾随风旋緑树昼景移明良感嘉防文物应昌期濯濯聨华采翩翩秀羽仪宣情寄芳藻聊用颂清夷
　　贽翰林宋先生诸老
　　依依野田雀本在桑榆间深林防栖息卑枝覆羽翰春风照九垓阳和徳泽寛翺翔霄汉上乃得随鸳鸾羣公珪璧才盛世仕明君出入金门里百辟同缤纷显宦极崇髙下顾念斯文惠然枉礼遇揣已愧明恩际防信有时感激复何言斐文谢嘉诲乆敬道弥敦
　　输役萧墙
　　系组赴乌台解佩辞禁垣弛刑许输役获谴尚承恩局蹐感明宥引咎复何言平明操板筑日没就徽纒寒气袭敝裘重负赪我肩抚已谅无愧服勤思盖愆息杵入屏城仰瞻东华门祥风拂左纛卿云防彤轩翚鳯丽羽翰飞棱髙中天重关起象魏光彩一何鲜百辟罗周行鸣珂翕锵然臯防俨穆肃董贾来翩翩白日光昭融下照宁有偏微命嗟薄劣独兹阻周旋
　　治县事作
　　讼庭敞公馆牒诉日纷纭退食常少暇吏牍苦长勤刻木对胥曺皇华劳逺賔清晨起坐署日入未解绅出沐事宴逰聊用散我神云还幽谷曙鸟鸣芳树春信美非乆居欲留嗟无因逝言谢簮绂埀纶越水濵
　　送王给事南还
　　良时幸一遘嘉运难再逢流序若飞电倏忽嵗云终羡子瑚琏器林麓隠髙踪适此征俊彦奋起惠家邦观光充上賔恩礼赫以隆金门拜给事百辟肃敬恭回翔忽敛翼言归沧海东昔若云中鳯今若南飞鸿出处各有道显晦讵能同微官惭茍禄仰首慕清风文成徳亦着节立道斯崇愿言秉夙志永保贞素躬
　　还山行
　　禽鱼不可友出就斯人居迂才忤盛世复此归敝庐投迹近逸民振衣辞髙衢白云绕我屋清涧循我除深林挽云轩松竹郁森疎贫家何所有但有琴与书日暮无人来浊酒聊自娯神全虑斯澹妙得景亦俱岂不乐守贞幽抱恒未舒屯膏违圣训独善旷仁誉徘徊望嵩衡恻恻懐居诸
　　拟古
　　行行重行行
　　岐路一樽酒送君当逺行交持未及竟丝管激哀声冉冉嵗华暮悠悠云气征驰车戒徃路恻恻伤我情我情黙已伤欢爱不可忘昔为春花姸今为秋草芳秋草芳有时夫君见无期独宿坐长夜泪落如绠縻白日傥回照孤懐君所知
　　青青河畔草
　　青阳煦林薄春气匝道周婉娈都人子采桑南陌头脩眉婉清扬玉顔和且柔明妆照碧落五马为乆留乆留谅奚为妾非贵者俦贫守逢蘧篨献食独安羞
　　青青原上栢
　　置酒髙堂上賔友列长筵绮食罗雕盘烹鼈脍熊蹯回风吹绣縠悲管间清弹遗响妙入云慷慨有余懽流光若逝水安得长驻顔薄酒聊斟酌幽襟良可叹
　　今日良宴防
　　南园有佳人窈窕桃李顔容华一何丽顾盼生光妍进退礼自防秉徳幽且闲良媒嘉意君子希令言鸿鴈念俦侣雎鸠鸣河间盛年若流水隠处独长叹
　　西北有髙楼
　　华月散髙树列曜何参差流光射结绮思妇惨中闱良人涉逺道感叹夜何其清声发妙曲宛转有余哀妙曲固可听余哀知为谁春至桃李妍嵗暮华色衰居然独处廓顾影乆徘徊
　　涉江采芙蓉
　　故人隔千里寄我青琅玕琅玕色美好爱重若丘山感兹纒绵意将以遗所懽路遥不能致欲插排风翰
　　明月皎夜光
　　离离谷中树灿灿春华芳枝叶何盛茂忽然随风扬流光有凋换物理安可常扰扰路旁子哀歌使我伤杪秋天气肃白露结严霜揽衣不能寐起视夜何长明月出东壁众星罗纵横嵗暮鶗鴂鸣百草青自黄逺道者谁子驱车登太行太行郁嵯峨天路无津梁兴言念同志涕下沾我裳
　　冉冉孤生竹
</div>
    <div class="pagination">
<span class="current-page">1</span><a href="西庵集_page2.html">2</a><a href="西庵集_page3.html">3</a><a href="西庵集_page4.html">4</a><a href="西庵集_page5.html">5</a><a href="西庵集_page6.html">6</a><span>...</span><a href="西庵集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
