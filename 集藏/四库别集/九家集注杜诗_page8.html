<!DOCTYPE html>
<html>
 <head>
  <meta charset="utf-8"/>
  <title>
   九家集注杜诗 - 第 8 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   九家集注杜诗 - 第 8 页/共 35 页
  </h1>
  <div class="content">
   客堂【赵云诗中客堂叙节改故取两字名篇】
　　忆昨离少城【成都内城曰少城　赵云蜀都赋亚以少城接乎其西注少小也在大城西】而今异楚蜀舍舟复深山窅窕一林麓栖泊云安县【云安属防州　赵云舍舟字谢灵运舍舟眺回渚栖泊义出谢惠连谓维舟止宿初欲舍舟矣乃是窈窕之一林麓所以姑维舟栖泊也至云客堂叙节改方冇屋山中居耳】消中内相毒【师云消中消渇也胡彦伯与庾肩书昔长卿病消中余今亦然】旧疾甘载来衰年得无足【赵云言此疾相婴至衰年未痊疾亦得无足乎此深自伤之辞】死为殊方鬼【李陵死为异域之】头白免短促老马终望云南雁意在北【马望云雁意在北以所居非故国自喻】别家长儿女欲起惭筋力【赵云殊方文子殊方偏国西都赋殊方异类东都赋殊方别区免短促自寛之辞望云在北懐乡之譬此仿胡马嘶北风越鸟巢南枝之意变文耳惭筋力以老病为惭礼老者不以筋力为礼】客堂叙节改具物对羁束石暄蕨牙紫【谢灵运野蕨渐紫苞】渚秀芦笋緑【芦竹笋越人谓之蕨牙】巴莺【一作稼】纷未稀徼麦早向熟悠悠日动江漠漠春辞木【日华川上动谢元晖生烟纷漠漠　赵云巴稼旧本作巴莺非刘章云深耕穊种立苖欲疏纷未稀则苖犹多耳稼与麦一体之物若作莺字句不相聨】台郎选才俊自顾亦已极【甫先授右拾遗　赵云台郎谓省部公为尚书工部员外郎自称台郎汉官仪尚书郎初从三署郎选诣尚书台试毎一郎缺则试五人先试牋奏初入台称郎中满歳称侍郎故郎中侍郎之名犹因三署本号也此台郎之称矣旧注模棱】前辈声名人埋没何所得居然绾章绂受性本幽独【前辈声名人不可专指如黄香羣书无不涉猎京师号曰天下无双江夏黄香京师贵戚慕其声名更馈衣物拜尚书郎章绂谓绯鱼居然字尹文子形之与名居然别矣】平生憩息地必种数竿竹【王子猷所居必种竹云不可一日无此君】事业尺浊醪【杜云李善注恨赋浊醪夕饮之下引嵇康与山巨源书浊醪一杯弹琴一曲】营葺但草屋上公有记者累奏资薄禄【严武奏甫受劔南防谋　赵云必有如柏中丞者荐之但无可考旧注受劔南防谋亦前日一端之事】主忧岂济时【师云史记主忧臣辱赵云主忧言当至之忧而不能効力以济时事】身逺弥旷职【师云魏文帝诏官吏不防旷职】
　　【废事　赵云盖由身逺愈成闲旷职业】循文庙筭正【循文守文庙庙堂筭筹筭】献可天衢直【左传献可替否易何天之衢享】尚想赵朝廷毫髪禆社稷形骸今若是进退委行色【伤不得行其志尔师云栁下季车马有行色】
　　石砚【平侍御者】
　　平公今诗伯秀发吾所羡奉使三峡中长啸得石砚巨璞禹凿余【禹开凿以疏江河　赵云王充论衡文词之伯今云诗伯如公又用词伯文章伯也秀发见上四松诗注禹　言石郭景纯江赋巴东之峡夏禹疏　旧注不切】异状君独见其滑乃波涛【赵云薛道衡祭江文帷盖静于波涛】其光或雷电聨各尽墨多水递隠见挥洒容数人十手可对面比公头上冠正质未为贱当公赋佳句况得终清宴【曹子建公子爱敬客终宴不知疲】公含起草姿不逺明光殿致于丹青地知汝随顾眄【明光殿霍去病借以避暑杜云汉殿名秦记曰明光殿以金为戺玉为阶元后传曰成都侯商病欲避暑从上借明光殿赵云平公为侍御头上冠则獬豸冦獬豸一角兽而能触邪所以为正质以砚比冠取其正直之质因砚以美平公起草者中书舍人事翰墨之职于砚为亲丹青地公卿之地也盐铁论公卿者神化之丹青】
　　三韵三篇
　　高马勿唾面【唾一作棰赵云当以捶为有义】长鱼无损鳞辱马马毛焦困鱼鱼有神君防磊落士不肯易其身【马鱼尚不可轻士有被杨懐玉者而可轻乎】
　　荡荡万斛船影若扬白虹起樯必椎牛【师云非椎牛飨士不足以起立帆樯释名船二百斛曰舠三百斛曰艇赵王石虎造万斛之舟今取其大者以比兴椎牛所以飨众功张辽战孙权夜募敢从之士得八百人椎牛犒飨韩退之征蜀聨句椎肥牛呼牟亦用此椎字】挂席集众功自非风动天莫置大水中【赵云得大风后可饱其帆也鲍照舞鹤赋箕风动天】列士恶多门【晋政多门】小人自同调名利茍可取杀身傍权要何当官曹清尔辈堪一笑【赵云列士如列女之列言就列之士进身者欲恩出一门耳谢灵运谁谓古今殊异代可同调梁张缵别离赋在百代而奚殊虽千年而同调名利茍可取杀身傍权要此戒之之辞如孔子富而可求也虽执鞭之士吾亦为之今欲名利依人则将许人以死唯权要之是托论语杀身以成仁详味句当时盖有依非其人而为好官者梁简文帝与萧临川书列棘外府且息官曹之务】
　　柴门【赵云杜元凯注左传荜门圭窦之人荜门柴门】
　　泛舟登瀼西【楚俗以山谷间水可涉为瀼其涉也谓之踏瀼秦俗以堰水为瀼皆谓之瀼　赵云防州惟有东瀼溪见水经注瀼东瀼西水两傍之名旧注元不引出处今云登瀼西则舟已泊而登岸恐学者惑踏瀼之语以登字当之故为之解】回首望两崖东城干旱天其气如焚柴长影没窈窕余光散唅呀【赵云焚柴则燔柴也尔雅祭天曰燔柴积薪槱而焚之旧本余光散唅呀在韵书唅音憾哺也呀虚加切张口也固有唅呀字公今所用无乃砑字乎盖砑注谷中也用此字然后有义陶渊明既窈窕以寻壑谢灵运长磴入窈窕言干旱之气亘满于丘壑窈窕砑之间若言唅呀无义矣】大江蟠嵌根归海成一家【禹贡入于海　赵云嵌岩之根字出荘子贤者伏于大山嵌岩之下盖江水至此傍峡而行虽蟠曲嵌根终朝宗于海矣】下冲割坤轴【海赋又以地轴挺拔而争回】竦壁攅镆鎁萧瑟洒秋色气【一作氛】昬霾日车【赵云镆鎁剑名巫峡之竦盖如劔矣栁子厚诗海畔尖山似劔铓日车事淮南子爰止义和爱息六螭是谓悬车注日乗车驾以六龙义和驭之字则荘子乗日之车旧本气昬一作氛昬当以为正盖上巳有气如焚柴而氛昬字又写风土之昬也】峡门自此始【防州为峡门】最穿容浮查禹功翊造化疏凿就欹斜【江赋巴东之峡夏后疏凿】巨渠决太古众水为长虵风烟呉蜀舟檝通盐麻【赵云峡门方入峡之门旧注防州为峡门非众水为长虵其比亦新矣】我今逺游子飘转混泥沙【师云易需于泥需于沙谓遇难也】万物附本性约身不愿奢茅栋盖一牀清池有余花浊醪与脱粟【浊醪嵇康脱粟公孙宏】在眼无咨嗟山荒人民少地僻日夕佳【陶渊明山气日夕佳】贫病【一作贱】固其常富贵任生涯老于干戈际宅幸蓬荜遮石乱上云气杉清延月华赏惬又分外理妍夫何夸【汉书理得则不怨】足了垂白年【师云毕卓左手持蟹螯右手持酒杯拍浮酒船中便足了一生】敢居高士差【赵云泥沙江赋或混沦乎泥沙不愿孟子不愿人之文绣不愿人之膏梁茅楝沈休文诗茅栋啸蹲鸱在眼谢灵运薜萝若在眼选莫不咨嗟又云所以咨嗟垂白后汉班超妹书今超年已垂白敢居髙士羞言不敢过差居其上】书此豁平昔回首犹暮霞【赵云纪其诗篇之成时犹未晚也世说殷仲堪每谓子弟云勿以我受任方州云我豁平昔时意然前云囘首望两崖今云回首犹暮霞岂偶重耶】
　　贻华阳栁少府
　　系马乔木间【赵云刘琨诗系马长松下诗南有乔木】问人野寺门栁侯披衣笑见我顔色温并坐石堂下【一云堂下石】俛视大江犇火云洗月露【卢思道火云赫而四举】絶壁上朝暾【谢灵运早闻夕防急晚见朝日暾赵云世说桓公入峡絶壁天悬惊波电激谢灵运晨防寻絶壁】自非晓相访触热生病根【触冒也　赵云晋程晓诗可怜褦襶子触热向人家】南方六七月出入异中原老少多暍死汗逾水浆翻【赵云热病谓之暍武王下车而扇暍荘子暍者反冬乎冷风者是已世说钟防钟毓俱见魏文毓面有汗帝问何以汗曰兢兢皇皇汗出如浆】俊才得之子筋力不辞烦指挥当世事语及戎马存涕泪溅我裳悲气排帝阍【思赋呌帝阍使阙扉兮覩天皇于琼宫赵云老者不以筋力为礼因俊才得栁少府不辞筋力而徃谒也帝阍楚辞吾令帝阍开关兮扬雄甘泉赋遣巫咸兮呌帝阍旧注引张平子思赋在后矣排谓排闼】郁陶抱长防【书郁陶乎予心长防良策也有良策而不见用故郁陶耳　赵云郁陶孟子载象谓舜曰陶思君尔贾谊振长防而驭宇内】义仗知者论吾衰卧江汉但愧识璵璠【潘正叔寸晷惟宝岂无璵璠言已之所识止璵璠而已以美栁侯　赵云璠璵比栁少府璵璠逸论语璠璵鲁之寳玉孔子曰美哉璠璵逺而望之焕若也近而视之瑟若也一则理胜一则字胜倒用璵璠字元注潘正叔诗是】文章一小伎于道未为尊起予幸班白因是托子孙【赵云言取少府道德之美非止文章后汉扬赐传造作赋说以虫篆小伎见宠于时北史李浑谓魏収雕虫小技我不如卿国论典章卿不如我于道言尊老子道尊德贵起予论语起予者商也言栁少府有道可尊起发予于班白衰老之间因比相见而有子孙可托之幸托字论语可以托六尺之孤托子孙曹撡少时见桥元谓曰天下方乱羣英虎争能安之者其在君乎然君实乱世之英雄治世之奸贼恨吾老不见君富贵当以子孙相托】俱客古信州【防古信州】结庐依毁垣相去四五里径微山叶繁时危挹佳士况免军旅喧醉从赵女舞歌鼓秦人盆【扬恽书家本秦地能为秦声妇赵女也雅善鼓瑟酒后耳热仰天抚缶而呼鸣鸣李斯书随俗雅化佳冶窈窕赵女不立于侧也夫击瓮叩缶弹筝髀而歌鸣鸣快耳者真秦之声也庄子鼓盆増添成公绥琵琶赋飞龙列舞赵女馸罗进如惊鹳转似回波　赵云陶渊明结庐在人境时危普言中原之乱免军旅防州幸免尔赵女古称燕歌赵舞盆瓮缶之变称】子壮顾我伤我驩兼泪痕余生如过乌【师云李白诗生犹鸟过目胡乃自结束景公一何愚牛山泪相续　赵云家语见飞鸟过荘子如雀蚊虻之过乎前张景阳诗忽如鸟过目】故里今空村
　　同元使君舂陵行【并序】
　　览道州元使君舂陵行兼贼退后示官吏作二首志之曰当天子分忧之地效汉官良吏之目今盗贼未息知民疾苦得结辈十数公落落然防错天下为邦伯万物吐气天下少安可待矣不意复见比兴体制微婉顿挫之词感而有诗増诸巻轴简知我者不必寄元【赵云元字次次山其舂陵行序云癸夘歳授道州刺史道州旧四万余户经贼已来不满四千太半不胜赋税到官未五十日承诸使徴求符牒二百余封皆曰失期限者罪至贬削于戯若悉应其命则州县破乱刺史焉欲逃罪若不应命又即获罪戾必不免也吾将守官静以安人待罪而已此州舂陵故地故作舂陵行以达下情其贼退示官吏诗序云癸夘歳西原贼入道州焚掠几尽而去明年贼又攻永州破邵不犯此州边鄙而退岂力能制敌盖蒙其伤怜而已诸使何为忍苦徴敛故作诗一篇以示官吏诗更不能载观序意则诗可见矣】
　　遭乱髪尽【一作遽】白转衰病相婴沉緜盗贼际狼狈江汉行叹时药力薄为客羸瘵成【赵云言非不进药以叹时之故忧思夺之病虽痊而药力减半】吾人诗家秀博采世上名【前汉沟洫志上作歌云泛滥不止兮愁吾人】粲粲元道州前圣畏后生【粲粲美之盛也史三女为粲孔子后生可畏　赵云后生对前人之辞非直谓年少为后生也如周公为先则孔子为后生孔子为先则孟子为后生今言前圣畏后生则道州虽晚生唐世乃为前代圣哲所畏矣君诗三百六十篇其中周公召康公家父穆父之所作皆有益于其君非前圣之谓乎】观乎舂陵作欻见俊哲情复览贼退篇结也实国桢【赵云棹干所以支屋也题曰桢旁曰干史以譬贤材曰国之桢干】贾谊昔流恸【贾谊可为恸哭　赵云恸如子哭之恸】匡衡常引经【衡上疏陈便宜及朝廷有政议引经以对】道州忧黎庶词气浩纵横【道州元结也刘公干君侯多壮思文雅纵横飞】两章对秋月【一作水】一字偕【一作皆】华星【赵云上句言如月之皎洁下句言无一字而不若华星之灿烂也魏文章诗毕星出云间】致君唐虞际纯朴忆大庭【大庭氏赵云既致君于尧舜之间又忆大庭氏之纯朴则道州事君岂蹇浅者哉魏应璩与从弟君胄书思致君于有虞济蒸民于涂炭大庭氏上古帝王之号事见荘子】何时降玺书【前汉循吏传二千石有治效輙以玺书勉励焉】用尔为丹青【赵云为丹青则藻缛王猷粉饰治具之义盐铁论公卿者神化之丹青用尔则尚书用汝作舟楫作霖雨也】狱讼久衰息【汉礼乐志百姓素朴狱讼衰息】岂唯偃甲兵凄恻念诛求薄敛近休明乃知正人意不茍飞长缨【陆壬衡长缨丽旦光　赵云左传王孙满德之休明以叹其不茍且在冠冕之中也】凉飚振南岳【南岳衡山】之子宠若惊【老子宠辱若惊　赵云道州在南故以谅飚言之下句言道州为刺史其宠辱若惊故如下句所云也】色阻金印大【刺史印绶帅云晋王敦举兵周顗曰今年杀贼奴取金印如斗大】兴含沧溟清【溟一作浪　赵云孺子歌曰沧浪之水清兮可以濯我缨沧浪之水浊兮可以濯我足孔子曰弟子志之清斯濯缨浊斯濯足兴含沧溟清非有洗濯昬秽之意旧本改作沧溟清非沧溟大海不可言清金印刺史之印】我多长卿病【长卿司马相如病渇】日夕思朝廷肺枯渇太甚漂泊公孙城【赵云公孙述自号白帝而城在防之东曰白帝】城呼儿具纸笔隠几临轩楹作诗呻吟内墨淡字欹倾感彼危苦词【师云庾信哀江南赋序曰不见危苦之辞惟以悲哀为主】庶几知者听【赵云此一叚因以自言其心懐存忧国而已】
　　狄明府【博济】
　　梁公曾孙我姨弟【狄仁杰封梁国公母之姊妹之子曰姨弟】不见十年官济济大贤之后竟陵迟【语子张曰我之大贤与】浩荡古今同一体比防伯叔四十人有才无命百寮底今者兄弟一百人几人卓絶秉周礼【元年齐仲孙湫来省难及还公问鲁可取乎对曰鲁秉周礼未可动也言犹守先王之法度也此言兄弟虽多能守梁公之法几人耳】在汝更用文章为长兄白眉复天启【马良兄弟五人并有才名乡里谚曰马氏五常白眉最良眉中有白毛因以为称左氏天将启之】汝门请从曽公说【梁公也】太后当朝多巧诋狄公执政在末年浊河中不汚清济【言独立于朝不移于众邪赵云谢元晖诗纷虹乱朝日浊河汚清济】国嗣初将付诸武公独廷诤守丹陛【武后当朝革唐为周欲以武三思为储贰以问宰相皆莫敢对仁杰独曰臣观天下未厌唐德】禁中决册请房陵【房陵中宗所在】前【一作满】朝长老皆流涕【狄仁杰传中宗在房陵言瑱李昭德皆有康复言言则天无复避意唯仁杰毎从容奏事无不以子母恩情为言则天渐省悟召还中宗】太宗社稷一朝正汉官威仪重昭洗【后常梦双陆不胜仁杰曰双陆不胜无子也因进说文皇帝身防锋镝而有天下以传子孙陛下因监国掩而有之又欲以三思为后且子母与姑侄孰亲若立三思庙不祔姑后感悟即日迎中宗复唐社稷光武纪人见司僚属皆叹喜不自胜老吏或垂泣曰不图今日复见汉官威仪】时危始识不世才谁谓荼苦甘如荠【谢诗防口犹寛政食荼更如荠师云诗谁谓荼苦其甘如荠】汝曹又宜列鼎食身使门户多旌棨【列鼎一作裂土贤者之后宜有土杜云唐制节度使就第赐旌节三品以上门立防后汉匈奴传注有衣之防曰棨】胡为飘泊岷汉间千谒王侯颇歴诋【诋评也息夫躬歴诋汉朝公卿】况乃山高水有波秋风萧萧露泥泥【谢诗凝露方泥泥】虎之饥下巉嵒蛟之横出清泚早归来黄土汚衣眼易眯【师云晋王导尝遇西风起举扇自蔽曰元规尘汚人荘子播糠眯目　赵云家语云子路游楚列鼎而食歴诋当作抵诗零露泥泥】
　　韩谏议注【赵云旧本止云寄韩谏议无传记可考其人时应在岳州是好道者不然人物必清爽有仙风道骨如李白故甫用神仙言之玉京羣帝宴集言君臣际会以张良比韩叹其滞留不在朝】
　　今我不乐思岳阳【岳阳巴陵属湖南】身欲奋飞病在牀【诗静言思之不能奋飞　赵云今我不乐出诗全语下云日月其除诗或偃息在牀】美人娟娟隔秋水【诗人以美人比君子故诗有彼美人兮西方之人兮】濯足洞庭望八荒【左太冲濯足万里流　赵云美人指韩如李白所谓美人不来空断肠美人在时花满堂之谓娟娟美人儿隔秋水言其时荘子秋水时至公在防韩在岳为隔秋水濯足字虽孺子歌有沧浪之水兮可以濯我足而单言濯足则左太冲诗濯足万里流淮南子登太山履石封以望八荒扬雄幸河东赋陟西岳以望八荒】鸿飞防防日月白青枫叶赤天雨霜【赵云鸿飞防防杨子全语鲍照诗穷秋九月荷叶黄北风驱雁天雨霜雨去声】玉京羣帝集北斗【玉京帝居言五方各有帝惟北极为至尊　薛云晋天文志北极五星北辰最尊者也北斗七星在太微北七政之枢机隂阳之元本故运乎天中临制四方以建四时而均五行人君之象号令之主注以斗为极误矣五星经云上白玉京黄金阙　杜补遗灵枢金景内经曰下离尘境上界玉京元君注云玉京者无为之天也东西南北各有八天凡三十二天盖三十二帝之都也玉京之下乃昆仑北都罗峯北帝乃三十六洞之所居处　赵云玉京史记云天上白玉京五城十二楼羣帝据儒书亦有五方之帝道书三十三天各有帝云集北帝则防集于北斗薛说是羣帝言诸贵人如诸王三公之类北斗言天子五方之帝三十三天之帝虽称帝而于大帝为卑故止称羣帝字也】或骑麒麟翳凤凰芙蓉旌旗烟雾乐【楚词搴芙蓉兮木末】影动倒景摇潇湘【郊祀志登遐倒景注在日月之上反照故其影倒　赵云骑麟翳凤建芙蓉之旗言羣帝然也集仙传天人降王妙想家乗麟麟鳯凰龙鹤犬马是巳旌旗在烟雾之间而影上动倒景以形容羣帝神仙之事为韩在岳阳所以专言其上动倒景下则摇潇湘以引下句】星宫之君醉琼浆【楚词瑶浆密勺实羽觞辛酌既陈有琼浆】羽人稀少不在傍似闻昨夜赤松子恐是汉代韩张良昔随刘氏定长安惟幄未改神惨伤【张良其先韩人高祖立萧相国良乃称家世相韩及韩灭不爱万金之资为韩报仇强秦天下震动今以三寸舌为帝者师封万户位列侯此布衣之极于良足矣愿弃人间事欲从赤松子游耳乃学道欲转举高祖曰运筹帷幄之中决胜千里之外吾不如子房赵云星宫之君则降于羣帝者以况禁从之人羽衣则又降于星宫之君者以况诸通籍朝见之人楚辞仰羽人于丹丘谢灵运入麻源第三谷诗羽人絶髣髴丹丘徒空筌如韩谏议之流皆得预宴集然至者稀少乃有不在傍者焉以指言韩矣陆士衡汉高祖功臣颂序太子传留文成侯韩张良故公以羽人待之为其姓韩挨傍张良楚韩国人从赤松子游比之神惨伤未能献运筹于上又引下句国家成败吾岂敢也】国家成败吾岂敢色难腥腐食风香【师云梁元帝时梅气入风香　赵云以韩之才不得防预惟幄托韩自谦之言吾岂敢也为吾之事者不肯甘厌腐腥所食者风香而已神仙传壶公留费长房于羣虎中皆张口攫地交手前来撃之长房不恐明日又内长房石室中头上有大石方数丈茅绳悬之诸虵并徃啮绳欲断长房不移公曰子可教矣乃命噉溷臭恶非常中有虫长寸许长房难之公因而叹谢遣之曰子不得仙也今以子为地上主者可寿百余年鲍明逺升天行何时与汝曹啄腐共吞腥言既升天矣无复此事也今云色难腥腐亦是其意风香未见所出意神仙所食之物如王母所谓风实云子乎】周南留滞古所惜【太史公留滞周南】南极老人应寿昌【春秋元命苞老人星治平则见见则主寿　赵云又以太史公比之南极老人言韩在岳阳晋天文志老人星见主寿昌旧注引春秋元命苞虽是而遗寿昌两字全语】美人胡为隔秋水焉得置之贡玉堂【师云伤韩斥在外不见用望其归帝傍也】
　　课伐木【并序】
　　课人伯夷幸秀信行等入谷斩阴木【冬官轮人为轮斩三材必以时注材在阳仲冬斩之在隂仲夏斩之】人日四根止维条伊枚【诗终南何有有条有枚】正直侹然晨征暮返委积庭内我有藩篱是缺是补载伐篠簜【禹贡扬州篠簜既敷注篠竹箭簜大竹】伊仗枝持旅次于小安山有虎知禁若恃爪牙之利必昬黑摚突夔人屋壁列【一作洌】树白菊镘为墙实以竹示式遏为与虎近混沦乎无良宾客忧【一作齿】害马之徒【荘子黄帝于襄城下见牧马童子而问天下童子曰为天下何异乎牧马去其害马者】茍活为幸可嘿息巳作诗付宗武诵【赵云旧本列树白菊师民瞻本作白菊是盖荻属也庐陵尝谓杜甫无韵者不可读今此可见】
　　长夏无所为客居课奴仆清晨饭其腹持斧入白谷【师云周礼白谷地名赵云伐木为枝持今之篱橛也苦竹为篱叙所谓载伐篠簜也跨小篱跨越所居而遮防之曹子建赠白马王彪诗清晨发皇邑持斧借用汉书绣衣持斧】青冥曾颠后十里斩隂木【杜云周礼山虞仲冬斩阳木仲夏斩隂木郑司农云阳木春夏生者隂木秋冬生者郑元云阳木生南山隂木生北山赵云楚辞据青防而摅虹张平子南都赋言木有攅立丛骈青冥盰瞑曽巅谢灵运诗葺字临回谿筑观基曽巅】人肩四根已亭午下山麓【赵云梁元帝纂要日在午曰亭午】尚闻丁丁声【天台赋义和亭午诗伐木丁丁】功课日各足苍皮成积委素节相照烛借汝跨小篱当仗苦虚竹空荒咆熊罴乳兽待人肉【赵云叙止言防虎诗又及熊罢山居所防岂独虎耶后言虎穴连里闾以防虎为多】不示知禁情岂唯干戈哭城中贤府主处贵如白屋萧萧理体情蜂虿不敢毒【左氏蜂虿有毒　赵云周公下白屋之士汉史谓以白茅覆屋也理体浄亦老子治道贵清浄之意唐人避治字讳多作理】虎穴连里闾隄防旧风俗泊舟苍江岸乆客慎所触舍西崖峤壮雷雨蔚含蓄墙宇资屡脩衰年怯幽独尔曹轻执热为我忍烦促【师云张华诗烦促每冇余　赵云诗谁能执热逝不以濯】秋光近青岑季月当泛菊报之以微寒共给酒一斛【赵云以字做诗报之以琼瑶琼玖】
　　园人送
　　江间虽炎瘴熟亦不早柏公镇夔国滞务兹一扫食新先战士【成十年传桑田巫言晋侯不食新矣注言公不得及食新麦】共少及溪老倾筐蒲鸽青满眼顔色好竹竿接嵌窦引注来鸟道沈浮乱水玉【魏文帝浮甘于清泉赤松子服水玉】爱惜如芝草【师云晋嵇喜赋世云三芝处一焉谓之草芝】落【刄】嚼冰霜开懐慰枯槁许以秋蔕除【谢元晖残翩似秋蔕】仍防小童抱【一作饱】东陵迹芜絶楚汉休征讨【东陵邵平种之地】园人非故侯种此何草草【赵云此太守遣送官园中诗除乃除园之除秋蔕选四言诗翩若秋蔕特泛言覃木今借字用縁有蔕也史记邵平故秦东陵侯秦破为布衣贫种于长安城东美俗谓之东陵当楚汉争战之时今云芜絶楚汉征讨休息矣草草勉其勤于治园此篇两押草字岂东坡所云两耳义不同故重用邪旧本止作小童抱一作饱与全篇押韵方同上声当取饱字】
　　信行逺脩水筒【引泉筒】
　　汝性不茹荤清浄仆夫内秉心识本【一作根】源于事少滞碍云端水筒坼林表山石碎【鲍明逺云端楚山见林表吴岫微】触热借子脩通流与厨防徃来四十里荒险崖谷大日曛惊未飡【曛黑】貌赤媿相对浮供老病裂饼常所爱【晋何曽传蒸饼一不坼作十字不食】于斯答恭谨足以殊殿最【文赋考殿最于锱铢注下功曰殿上功曰最】讵要方士符【神仙传葛元以符投水中即逆流十丈】何假将军葢行诸直如笔用意﨑岖外【宋玉文章高出崎岖之外　杜田补遗直如笔言其有用而不邪曲也北齐古弼太武嘉其直而有用赐名曰笔以其头尖又名之尖头奴时呼为笔公后改名弼　赵云公食饼则裂而与常所私爱信行故继以于斯答恭谨足以殊殿最裂饼暗使王罴与客食饼客裂饼縁罴曰只是不饥方士符将军葢是求水二事方士意类夷道县事但无符字耳夷道县句将山下有三泉传云本无泉居人苦逺汲佣人多卖水与之一女子弧贫防缕无货易有一乞人衣粗貌丑疮痍竟体人见秽恶唯女子割饭饲之乞人食毕曰我感妪行善欲思相报为何所须女曰正愿此山下冇水可汲乞人乃取腰中书刀刺山下三处即飞泉涌出将军盖意是贰师事但无葢字耳东观汉记耿恭为校尉居疎勒匈奴来攻城中穿井十五丈恭曰闻贰师将军拔佩刀刺山飞泉出今汉德神灵岂有穷乎向井请祷井泉濆出行诸论语子路闻斯行诸言信行修水筒但使之直如笔以来其水】
　　槐叶冷淘
　　青青高槐叶果掇付中厨【曹子建丰膳出中厨　赵云诗薄言采之薄言掇之】新麫来近市【赵云晏子宅近市】汁滓宛相俱【赵云郑元注周礼盎齐言汁滓俱也】入鼎资过熟加飡愁欲无【赵云古诗上言加飡饥】碧鲜俱照筋香饭兼苞芦【赵云香饭见上阌乡姜少府设鲙戯赠长歌诗注苞芦则芦笋之嫩者或曰夔州土人谓之苞芦】经齿冷于雪劝人投比珠【赵云明月之珠以暗投人摘字用耳】愿随金騕袅【金騕袅马也】走置锦屠苏【蜀人元日入香药渍酒而饮谓之屠苏　杜田补遗屠苏屋名或作廜防玉篇廜防庵也通俗文屋下曰廜防广韵廜防草庵又廜防酒元日饮之可除温气则廜防有一义是诗走置锦廜防乃屋也非酒古乐府刘孝咸结客少年场行挿腰铜匕首障日锦廜防　赵云騕防神马名汉武帝铸金作防蹄麟趾之状言马曰金騕防珍称之也卢照邻诗汉朝金騕防秦代玉氛氲旧本作屠苏字误意锦廜防指御前帐屋驰贡此冷淘先置之帐屋憇泊以俟进也故下句云路逺故恐泥马】路逺思恐泥兴深终不渝献芹则小小【野人有美芹而献于君者】荐藻明区区【左传频蘩蕰藻之菜可羞于王公荐于神师云嵇康絶交书虽有区区之意亦已防矣】万里露寒殿【上林赋过鳷鹊望露寒露寒汉殿名】开水清玉壶【鲍照诗清如玉壶冰】君王纳凉晚此味亦时须
　　行官张望补稻畦水归
　　东屯大江北【一作枕大江赵云一作非盖东屯在大江北一句中有东北字诗家之工】百顷平若按六月青稻多千亩碧泉乱【赵云公之田想能几何而云千亩则并东屯之田言之】挿秧适云已引溜加溉灌更仆徃方塘【更仆以畨次更代使之刘公干方塘含白水赵云儒行更仆未可终也】决渠当断岸【西都赋决渠降雨荷揷成云　赵云鲍明逺芜城赋崪若断岸矗以长云谢爕闗山月云咽流喧断岸游沬聚飞梁】公私各地着【前汉食货志理民之道地着为本师古曰谓安土也　赵云谓有官田在其间矣】浸润无天旱主守问家臣【陆韩云庶子及家臣】分明【一作朋】见溪伴芊芊炯翠羽剡剡生银汉鸥鸟镜里来闗山云边防【赵云主守指行官张望家臣其下所臣之人左传公臣不足取之家臣又曰舆臣皂皂臣乃臣属之臣不必惑君臣而后为臣也何以知主守为行官张望也后有行官张望刈稻向毕遣女奴阿稽竪子阿叚徃问而曰尚恐主守疎用心未甚臧清朝遣婢仆寄语逾崇冈可见为行官张望矣然则家臣岂婢仆之谓乎旧本分明见溪伴师作分明是盖如此方成字对此篇皆对矣翠羽曹子建洛神赋或拾翠羽银汉广雅天河谓之天汉亦曰银汉镜里云边皆状畦水明洁】秋菰成黑米【菰米雕胡】精凿【一作谷】傅白粲【薛云郑氏释诗俾疏斯粺云米之率粝十粺九凿八侍御七　杜田补遗菰米见第三十秋兴诗波漂菰米沈云黒左氏传粢食不凿音作昭其俭也注凿谓治米使白字本作糳唐韵糳精细米也说文糯米一斛舂九斗曰糳汉役流法有薪白粲之辟薪谓采薪给祭祀之用白粲谓择米使正白亦以供祭祀】玉粒足晨炊红鲜任霞散【赵云成黒米事唐本草图经菰谓之茭茭白歳久中心生白台如小儿臂谓之菰手其防中有黒者谓之茭郁至后结实乃雕胡米也梁庾肩吾纳凉诗黑米生菰葑青花出稻苗玉粒苏秦所谓米贵如玉止言米粒之珍贵下云红鲜方是言饭红润之色韩信传晨炊蓐食谢元晖诗余霞散成绮】终然添旅食作苦期壮观【扬恽田家作苦】遗穗及众多我食戒滋漫【遗秉滞穗也赵云又公自喜之辞诗终然允臧魏文帝旅食南馆史此天下之壮观也谓遗秉及众多之人其可谓壮观乎公济物之心异乎田翁之悭鄙矣】
　　催宗文树鸡栅
　　吾衰怯行迈旅次展崩迫【赵云言不欲他适且旅泊于此舒展其崩摧逼迫也孔子甚矣吾衰也诗行迈靡靡易旅即次又旅焚其次任彦升辞夺礼启不任崩迫之情】愈风传乌鸡【本草乌防鸡治风】秋卵方漫吃【赵云秋卵方漫吃以春卵可抱育秋卵充饱而已故接以自春生成者明之】自春生成者随母向百翮驱趂制不禁喧呼山腰宅课奴杀青竹【楚人以火炙竹去其汗谓之杀青　赵云为简册者谓之汗青】终日憎赤帻【赤帻鸡之有冠　赵云赤帻指雄鸡小说空宅有怪或居之中夜有赤帻来者问其怪类答曰老雄鸡也今雄鸡之顶鸡是赤帻两字亦有出矣】踏籍盘按翻塞蹊使之隔墙东有隙地可以树高栅避热时来归问儿所为迹织笼曹其内令入不得掷【赵云言所栅之鸡以避热故徃徃归来宅内所以问儿更合如何有为而遏止之】稀间可突过觜还汚席我寛蝼蚁遭彼免狐貉厄应宜各长幼自此均勍敌笼栅念有脩近身见【一作知】损益【言非特制鸡而巳于迫身之事亦可知损益也赵云两句戒儿之辞使之密不可逾也旧本防貉厄狐貉之厚以居貉善睡之兽其皮与狐皆可为裘未尝闻其食鸡岂狐狸字而误耶自勍敌则平时无栅与笼必相鬭矣近身见损盖于笼栅之间巳有损益之义凡近身之事可推而见旧一作知义亦同见字如复其见天地之心乎之见】明明领处分一一当剖析不昧风雨晨乱离减忧感【鸡鸣之诗序诗者以为乱世则思君子子美之减忧感可见　赵云上两句儿领防命鸡鸣篇风雨如晦鸡鸣不巳鸡鸣不以风雨而废譬君子乱世不改其度在乱离之除忧戚必有失节之事故因鸡鸣而减忧戚则不妄其所为矣】其流则凡鸟其气心匪石【赵云世说吕安诣嵇康不在其凡喜出见之安题门作凤字而去凤言凡鸟也心匪石以申言鸡鸣之不改诗我心匪石不可转也】倚赖穷歳晏拨烦去【一作及】冰释未似尸乡翁拘留葢阡陌【祝鸡翁居尸乡山下养鸡百余辈皆有名字呼名则种别而至贩鸡及卖子见列仙传　赵云上两自川人近歳除以鸡为馈送则歳晏拨去眼前百翮之烦多如氷释矣荘子涣若冰将释鸡去而便押冰释字以不泥于拘留如尸乡翁之多养至于填葢阡陌也】
　　园官送菜【园官送菜把本数日阙矧苦苣马齿掩乎嘉蔬伤小人妬害君子菜不足道也比而作诗　赵云比者三曰比之义也】
　　清晨防菜把常荷地主恩【赵云自叙甚明诗亦相贯国语越王以会稽三百里为范蠡地曰后世有敢侵蠡之地者皇天后土四郷地主正之其后有土如州县者皆谓地主】守者愆实数略有其名存苦苣刺如针马齿叶亦繁青青蔬嘉色埋没在中园园吏未足怪世事因堪论【赵云园官送者多苦苣马齿苋所谓嘉蔬者但没于中园不以相遗也张载登成都白莬防原隰植嘉蔬郭景纯江赋挺自然之嘉蔬公苦雨诗又云嘉蔬没溷浊时菊碎榛丛亦以贤者之见掩也】鸣呼战伐久荆棘暗长原乃知苦苣辈倾夺蕙草根【蕙草薰草】小人塞道路为态何喧喧又如马齿盛气拥葵荏昏【葵荏嘉蔬　赵云八句虽分两段而通义叙虽防云苦苣马齿掩乎嘉蔬诗则夺蕙草者归之苦苣拥葵荏者归之马齿于马齿譬小人则前所谓苦苣者盖如小人可知葵荏正以言嘉蔬蕙草踓不可为蔬要之君子之比皆不以文害辞辞害意】防染不易虞丝麻杂罗纨一经器【一作气】物内永挂麤刺痕志士采紫芝放歌避戎轩畦丁负笼至感动百虑端【赵云别引借譬之刺音一此公所伤甚矣苦苣马齿在器物内所盛以为馈饷既出其物则器空矣亦何害事哉而一经器物所盛便永逺挂其麤刺之防尚有可恶之意然则君子固宜伤所染矣此志士所以歌紫芝而不顾也紫芝曲见上洗兵马行注】
　　上后园山脚
　　朱夏热所婴清旦【赵作旭】步北林【赵云梁元帝纂要夏谓朱明亦曰朱夏清旭字江赋视雰祲于清旭】小园背高冈挽葛上崎崟旷望延驻目飘飖散疏襟潜鳞恨水壮去翼依云深【赵云譬隠沦之士须幽旷深逺而后可盖鱼潜以渊为安水壮则非渊矣鸟栖以深山为安云深则山深矣壮字顔延年春江壮风涛】勿谓地无疆【坤厚载物德合旡疆】劣于山有隂【山北曰隂时丧乱九州分裂孰若山隂之可以避乱】石榞遍天下【师云曹毗诗周驰困石榞　杜田补遗唐韵曰榞音原木名皮可食实如甘蔗谓之石榞未究其防　赵云杜田云未究其防或云善本止是名原盖平地曰原承上句山有隂之下言山隂石平处虽遍天下有之而涉水行陆以徃兼有浮沈而难到又引下句登陇首而经碧岑已十年矣亦自喜遂其所欲也】水陆兼浮沈自我登陇首十年经碧岑劔门来巫峡薄倚浩至今【自鳯翔赴同谷由同谷入蜀沿流下峡皆山水乡师云孙绰薄倚我林下　赵云顔延年诗陇首秋云飞劔门来巫峡薄倚浩至今所以成十年之语薄倚即倒用谢灵运相倚薄也】故园暗戎马骨肉失追寻时危无消息老去多归心志士惜白日【荀子君子爱日】久客借黄金【古诗徒有万里志欲行囊无金　杜田补遗文选传休奕杂诗志士惜日短愁人知夜长　赵云惜白日叹功名之不立借黄金叹客况之贫簿注引古诗虽亦是金事而公诗正言久客本无行意也】敢为苏门啸庶作梁父吟【阮借常登苏门山遇孙登与商畧终古登不应借长啸而退至半岭有声若鸾凤之音乃登之啸也诸葛亮为梁父吟　赵云言在山隂之居犹借黄金为生非直若孙登遗世离物故取啸事以见意庶作梁父吟则希诸葛亮虽高卧犹懐经世之意也】
　　驱竖子摘苍耳
　　江上秋已分林中瘴犹剧畦丁告劳苦无以供日夕蓬莠犹不焦野蔬暗泉石巷耳况疗风【本草叶耳或曰苓耳形似防耳诗云卷耳主风湿周痹】童儿且时摘【一云童仆先时摘】侵星驱之去烂漫任逺适放筐亭午际洗剥相防羃【赵云苍耳今羊负来诗谓之巻耳云采采巻耳不盈倾筐古人巳食之野蔬暗泉石指巻耳生于湿地洗剥相防羃洗其土剥其毛】登牀半生熟下筯还小益加防爪薤间依稀橘奴迹【赵云登牀登食牀也半生熟或作熟菜何曾日食万钱犹谓无下筯处小益疗风故也薤橘皆巻耳同时之物襄阳记李衡种橘于龙阳州谓其子吾有千头木奴歳可收绢数千疋】乱世诛求急黎民糠籺窄【杜田补遗陈平家贫与兄伯居常耕田纵平使游学嫂疾平不亲家生产曰亦食糠覈耳孟康曰覈参糠中不破者也晋灼日覈音纥京师人谓鹿屑为覈头】饱食复何心荒哉膏梁客【薛云唐栁芳氏族论三世有三公者曰膏梁有今仆者曰华腴　杜田补遗庖人用禽兽春膳膏香夏膳膏臊秋膳膏腥冬膳膏羶公食大夫礼以稻梁为加膳则膏粱膳之至珍者　赵云孟子不愿人之膏粱】富家厨肉臭战地骸骨白寄语恶少年黄金且休掷【燕太子得荆轲与之临池轲以瓦抵鼃太子命捧金以进轲用抵之又进轲曰非为太子爱金乃臂痛耳　赵云梁元帝古意诗中有恶少年伎能専自得】
　　昔游【赵云魏文帝与吴重书念昔日南皮之游又一书恐永不得为昔日游故摘昔游字
　　为韵】
　　昔者与高李【高适李白】晚登单父台【宓子贱尝为单父宰鲍云唐志单父属宋州】寒芜际碣石万里风云来桑柘叶如雨飞藿共徘徊清霜大泽冻禽兽有余哀【杜正谬蔡氏西清诗话唐史称杜甫与李白高适同登吹台慨然莫测也质之少陵昔游诗昔者与高李晚登单父台则知非吹台三人词宗果登吹台岂无雄词杰唱耶子谓蔡氏未曽熟读杜诗尔遣懐诗云昔我游宋中惟梁孝王都名令陈留亚剧则贝魏俱忆与高李辈论交入酒垆气酣登吹台懐古视平芜岂非与李白髙适同登吹台耶　赵云公追言其少年日正冬日晚与高李登单父台句日寒芜曰飞藿曰清霜最后曰景晏楚山深又见作诗之时亦冬也西清诗话云云正谬是单父台名偃月台见李白诗碣石在海边台上可视望飞藿共徘徊言与桑柘之业俱落而飞相与徘徊豆谓之藿阮籍咏懐秋风吹飞藿零落从此始师民瞻本作枫藿非益桑柘与豆皆田中物枫木与豆藿不可相连也清霜降而大泽冻禽兽寒而哀】是时仓廪实洞达寰区【一作瀛】开【开元之际天下富庶民俗殷草山入河隍之赋税府之积不可胜计】猛士思灭胡将帅望三台【时边帅有带平章者禄山求宰相不得遂反】君王无所惜驾驭英雄材幽燕盛用武【时禄山撃契丹无宁歳】供给不劳哉吴门转粟帛泛海陵蓬莱【时韦坚于望春楼下凿潭以通漕大置南海珍货船尾相衔数千里不絶上御楼观之　赵云公游山东在未献赋之前盖开元之末天寳之初仓廪实可知矣猛士思灭胡将将务边功将帅望三台旧注是然此普说诸边士与将也至幽燕盛用武下方说朔方矣盖时有事于契丹于究骑于突厥又安禄山撃契丹无寜歳也转粟帛正以供给幽燕之劳旧注韦坚凿潭非】肉食三十万【左传肉食者鄙未能逺谋】猎射起黄埃隔河忆长眺青歳已摧頽【肃宗渡河入灵武】不及少年日无复故人杯【赵云言幽燕屯兵之多忆其长朓之事伤其今日之老也旧注非少年日见第一第注故人杯齐谢眺离夜诗山川不可梦况乃故人杯】赋诗独流涕乱世想贤才有能【一作君能】市骏骨莫恨少龙媒【古有市骏马骨而得骏马者喻尊士之似贤者则必得真贤　赵云公伤流落不偶战国策郭隗谓燕昭王曰古之君有以千金求千里马者不年不能得涓人言于君曰请求之君遣之三月得千里马马巳死买其首五百金反以报君大怒所求者生马安事死马而捐五百金乎曰死马且买五百金况生马乎天下必以王为能市马马今至矣不期年千金之马至者三今王诚欲致士先从隗始隗且见事况贤于隗者岂逺千里哉于是昭王为隗筑官而师之乐毅自魏徃邹衍自齐徃剧辛自赵徃士皆奏燕言已死之骨尚能市之何况恨无龙媒者耶茍求之则至龙媒汉礼乐志天马来龙之媒】商山议得失【四皓也谓安汉太子】蜀主脱嫌猜【蜀主刘备为曹操嫌精　赵云先主既用孔明闗张之徒不平日毁之先主曰孤之有孔明犹鱼之得水此之谓脱嫌猜旧注非】吕尚封国邑【封于营丘号齐　赵云文王用太公而终至出封于齐为诸侯】傅说已盐梅【赵云言高宗用傅说若作和尔为盐梅已则用之之谓四皓隠于啇山孔明卧于南阳吕尚钓于渭滨傅说筑于傅岩皆出以应用有以召之故也公不忘君忘世且言高李皆贤才可用】景晏楚山深水鹤去低回厐公任本性携子卧苍苔【后汉厐德公与妻子隠鹿门山孟子穷则独善其身逹则兼善天下上数公皆能乗时以有为者甫自悲不得其时莫若效厐公之洁已耳　赵云此诗是冬言在防也陶渊明诗景晏步脩廊水鹤去低徊以兴其闲旷既不如上七人者信用而出但若厐公任其隠沦本性耳】




　　九家集注杜诗巻十一
　　钦定四库全书
　　九家集注杜诗巻十二　　宋　郭知达　编古诗
　　往在【赵云此篇六叚铺叙甚明旧注乱之】
　　往在西京日胡来满彤宫【赵云彤宫天子之宫丹谓之彤故丹墀谓之彤墀】中宵焚九庙【天子九庙　赵云天子七庙王莾増为九庙今云九庙以盛者言之】云汉为之红解瓦飞千里繐帷纷曽空【繐帷庙中素帷】疚心惜木主一一灰悲风【疚心　如有疚木主神主也史记武王代纣载木主而行】合昏排铁骑清旭【吁玉切】散锦幪【杜田补遗古乐府紫骝马曲王镫绣纒鬃金鞍覆锦幪鞍帕也　赵云清旭见上后园山脚注合昏黄昏锦幪一作锦以幪为正公又尝曰驽骀怕锦幪若字驴之别名殊无义也】贼臣表逆节相贺以成功是时妃嫔戮连为粪土丛【王昭君辞昔为匣中玉今为粪上英师云幸蜀记天寳十五载七月九日禄山令张通儒害霍国公主永王妃侯莫陈氏驸马杨朏等八十余人又害皇孙郡县至诸妃等三十六人】当宁防玉座【玉座帝座时禄山及吐蕃两防京邑天子出奔　赵云当宁天子当宁而立也谢晖铜雀台诗玉座犹寂寞况乃妾身轻旧注时禄山及吐蕃两防京邑天子出奔则以代宗广徳元年十月事乱明皇天寳十五载事】白间剥画虫【杜田补遗何平叔景福殿赋皎皎白间□离列钱晨光内照流景外烻张诜注白间窻也以白涂之画为钱文犹言绮疏音琐之类漫叟诗话亦谓出景福殿赋云余尝以白简对黄襄　赵云白间之上所画剥落也】不知二圣处【宗肃宗】私泣百嵗翁车驾既云还楹角歘穹崇【代宗自陕还先修九庙楹角庙楹左传鲁丹楹刻桷】故老复涕泗祠宫树椅桐宏壮不如初已见帝力雄【时屡臻丧乱国力凋弊虽未及火焚之前而已见帝力之雄矣赵云六句述肃宗至徳二载九月复京师也椅棝梓漆旧注于楹角歘穹崇下注代宗自陜还先修九庙则】
　　【又以代宗广徳元年十二月事乱肃宗至徳二载事】前春礼郊庙祀事亲圣躬微躯忝近臣景从陪羣公【广徳元年吐蕃防京师代宗幸陜是年郭子仪收复帝还京二年春享庙及郊新旧唐史皆不载甫官　薛云文选东都赋天官景从祲威盛容师云杜为左拾遗自称忝近臣　赵云述乾元元年四月辛祔神主于太庙庙甲寅享于太庙有事于南郊也但史所载乃四月中事而诗云前春岂前嵗乎】登堦捧玉册【玉册册文】峩冕耿【一云聆】金钟【赵云聆金钟旧本正作耿师民曕本専取聆金钟是言聴金奏也峩冕聆金钟则奉祠者皆具法服也】侍祠恧先露掖垣迩濯龙【侍祠之官恧暴露犹假濯龙门即宗庙未至全备耳　薛云后汉桓帝祠老子于濯龙宫以文罽为坛饰黄金为扣器设华盖之座杜补遗晋天文志太征天子之庭五帝之座也南蕃中二星间曰端门东曰左执法西曰右执法左执法之东左掖门也右执法之西右掖门也又曰紫宫垣十五星一曰紫微天帝之座也李寻传曰天官上相上将皆颛面而朝太微宫垣也西坦为上将东垣为上相盖王者之建宫室皆取法于天故有宫垣宫征垣宫掖左右掖门之名所谓掖垣者如此后汉百官志濯龙监一人本注云濯龙亦国名张平子东京赋曰濯龙芳林九谷人溪薛综注载洛阳图经日濯龙池名故歌曰濯龙望如海河桥渡似雷顔延年赭白马赋处以濯龙之奥注濯龙廐名李善载曹植集曰诏给濯龙廐马三百匹诸家称濯龙不同大抵以池得名而置监宫园廐皆因之也赵云恧先露则先在预其事者为荣有合侍祠而不幸所以慙恧史有先朝露以言不幸也】天子惟孝孙【师云谓代宗】五云起九重【韩愈贺庆云表按沈约宋书庆云五色者太平之应又据孝经援神契王者徳至山陵则庆云生】镜奁换粉黛翠羽犹葱昽【光列阴皇后崩明帝性孝追慕无已时当谒陵梦先帝太后若平生明旦率百官上后陵帝从席前伏御床视太后镜奁中物感动悲涕　赵云孝孙指肃宗以其祠事先祖故称孝孙诗言成王曰徂赉孝孙镜奁换粉黛所以供后庙神御之物翠羽所以饰神御之物者曹子建洛神赋或拾翠羽】前者厌羯胡【明皇禄山陷长安】后来遭犬戎【代宗吐蕃防长安】俎豆腐羶肉罘罳行【户郎反】角弓【文帝纪注顔师古曰罘罳谓连阙曲阁以覆重刻垣墉之处其形罘罳然一日屏也杜田补遗段成式酉阳杂俎正误曰士林间多呼殿桷防雀网为罘罳礼记曰疏屏天子之庙饰郑注屏谓之树今罘罳刻之为云气虫兽如今之阙张楫广雅曰复罳谓之屏刘熈释名曰罘罳在门外罘设也臣将入请事于此设重思西汉文帝七年未央宫东阙罘罳在外诸矦之象诸之象后果七国举兵王莾性好时日小遣使坏园门罘罳曰使民无复思汉也鱼豢魏略黄初三年筑诸门阙外罘罳成式自筮仕以来凡见缙绅十人皆谬言罘罳事故辨之赵云羯胡安史犬戎吐蕃又言吐蕃污渎宗庙之事蕃人所食腥羶狼籍故腐于爼豆而罘罳之上行挂角弓】安得自西极申命空山东尽驱诣阙下士庶塞关中主将晓逆顺元元归始终一朝自罪已万里车书通锋镝供锄犁征戍聴所从冗官各复业土著还力农君臣节俭足朝野懽呼【一作娱】同【食货志安民之道士着为本张景阳诗昔在东都时朝野多欢娯　赵云晓逆顺言晓喻之以顺逆归始终言全终始一节为臣无纪顺也罪已之诏车书通则车书轨书同文锋镝供锄犁以兵器为农器史销锋镝征戎聪所从则不复拘留之为征戍聴其所从或为农或为民当扰攘之际有冗滥为官则复其旧业虽土著戸口有失耕种还服田力穑以为农也】中兴似国初继体如太宗端拱纳諌诤和风日冲融赤墀樱桃枝隐映银笼千春荐陵寝永永埀无穷【杜田补遗月令仲夏之月天子尝黍羞以舍桃先荐寝庙注舎桃樱桃也汉惠帝常出离宫叔孙通曰古者有春甞果方今樱桃可献愿陛下出因取樱桃献宗庙上许之诸果献由此兴又唐李绰嵗时记四月一日内园进樱桃寝庙荐讫颁赐各有差赵云言祸乱之初宗庙焚毁今既修荐则荐献之礼不可阙】京都不再火泾渭开愁溶归号故松柏老去苦飘蓬【赵云号音平声因説朝廷宗庙之下自亦及其先坟之思言欲归号哭于祖先坟墓之间而苦飘泊不能归所以自伤也商君曰夫飞蓬遇飘风而千里乗风之势也庾信燕歌行千里飘蓬无复根】
　　雷
　　大旱山岳焦密云复无雨【杜云庄子大旱金石流玉山焦而不热易小畜密云不雨】南方瘴疠地罹此农事苦封内必舞雩峡中喧撃鼓【周礼司巫若国大旱则率巫而舞雩神农求雨书祈而不雨则曝巫曝巫不雨则积薪撃鼓而焚神山】真龙竟寂寞土梗空俯偻【土梗土龙也叶公好尽龙而真龙入室　赵云战国防有桃梗土梗之喻】吁嗟公私病税敛缺不补故老仰面啼疮痍向谁数【前汉季布俦疮痍木瘳言民伤于赋役如被疮痍】暴尫或前闻鞭巫非稽古【尫非巫也瘠病之人其面上向俗谓天哀其病恐雨入其鼻故天为之旱所以僖公欲焚之　杜田补遗礼记嵗旱穆公君县子而问然曰天久不雨吾欲暴尫而奚若曰天则不雨而暴人之疾子虐母乃不可欤然则吾欲暴巫而奚若曰天则不雨而望之愚妇人于以求之母乃巳防乎　赵云檀弓未之前文也稽古出书】请先偃甲兵处分聴人主万邦但各业一物休尽取水旱其数然尧汤免亲覩【尧九年之水汤七年之卑其数然也赵云言尧之水汤之旱岂免亲见乎】上天铄金石羣盗乱豺虎【招魂曰十日并出流金铄石七哀诗盗贼如豺虎赵云铄金石又用邹阳众口铄金也铄石魏应璩与岑文瑜书顷者炎日更増甚沙砾销铄草木焦巻】二者存一端愆阳不犹愈【赵云以贼与旱为二也就二者之中言虽愆阳而防不犹胜于盗贼乎愆阳左传则冬无愆阳愆过也　师云二者皆有伤于和气也左传不犹愈乎】昨宵殷其雷风过齐万弩复吹霾翳防虚觉神灵聚气暍腹胃融汗滋衣裳汚【一作腐】吾衰尤拙计失望筑场圃【九月筑场圃注春夏为圃秋冬为场殷其雷诗篇名□音谒伤热也庄子暍者反冬乎冷风而武王扇暍是也】
　　火【楚俗大防则焚山撃鼓有合神农书】
　　焚山经月火大旱则斯举【赵云大旱书若嵗大旱周礼大旱帅巫而舞雩斯举论语色斯举矣举则举火之谓言举行其事也】旧俗烧蛟龙惊惶致雷雨爆嵌魑魅泣崩冻岚隂昈【师云昈音乎古反韵书注文彩状明赵云雷雨作解崩冻岚隂昈则冰雪其堕下文采明昈于岚隂之间】罗落沸百根源皆万古青林一灰烬云气无处所【赵云上两句言百之根源皆自万古而同沸于今日也下言云气托于林木青葱之内青秋既灰烬云气无所止泊也宋玉高唐赋风止雨霁云无处所】入夜殊赫然新秋照牛女风吹巨焰作河掉胜烟柱势欲焚昆仑光弥焮洲渚【师云焮许靳反灰也　赵云旧本河掉善本作河掉言风吹巨熖高起可逺照河水而为之震掉烟直上如柱也晋潘尼火赋芬轮纾转倐怱横厉震响达乎八溟流光烛乎四裔即其义也承河掉腾烟柱之下势欲焚昆仑者可之所自出书火炎昆岗皆参合言之焮字左传火所焮燎】腥至燋长蛇声吼纒猛虎神物已高飞不见石与土尔宁要谤讟慿此近荧侮薄闗长史忧甚昧至精主【赵云神物言蛟龙巳高飞不碍石与土古传人不见风牛不见火龙不见石故也前句旧俗烧蛟龙惊惶致雷雨此俗人无知以旱焚山其事如此岂知神物安可惊恐之邪茍必以为谤讟神物而荧侮之旱之害农至于焚山侮神宁不为人害邪亦宜闗于长吏之忧也岂水卑有数冥冥中有主之者惟此神物其至精之主乎民之无知甚昧厥理则长史所忧在此】远迁谁扑灭【书若火燎于原不可向迩其犹可扑防　赵云选烂熳速迁故】将恐及环堵【赵云老子将恐防将恐歇诗将恐将惧儒行儒有环堵之室】流汗卧江亭更深气如缕
　　七月三日亭午已后校热退晚加小凉穏睡有诗因论壮年乐事戏呈元二十一曹长
　　今兹商用事余热亦已末衰年旅炎方【赵云公在防为楚地故云炎方】生意从此活亭午减汗流北人耐邻防晚风爽乌匼筋力蘓摧折【薛子美曰马头金匼匝所谓乌匼即乌巾也古诗清风爽乌匼　赵云梁元帝纂要日在午曰亭午周勃汗流浃背乌匼今亦有匼顶巾之语】闭目逾十旬大江不止渴【赵云公有□疾痟中之病当署则尤甚】退藏恨雨师健歩闻旱魃【雨师行雨师退藏不用事也杜田补遗神异经南方有人长二三尺祼身而目在顶上走行如风名曰魃所见之国大旱赤地千里一名狢遇得之投青中乃死旱灾即消山海经蚩尤作兵犯黄帝令应龙攻于冀州之野蚩尤以风伯从而大风雨帝下天女魃止雨遂杀蚩尤不得复土故所居不而　赵云退藏借用易退藏于宻旱魃有健步寔事见上神异经】园蔬抱金玉无以供采掇密云虽聚散徂暑终衰歇前圣慎焚巫【鲁僖公砍焚巫臧文仲止之】武王亲救暍【武王见暍人王自左拥而右扇之见世纪】隂阳相主客时序递囘斡洒落惟清秋昏霾一空阔萧萧紫塞鴈南向欲行列【赵云抱金玉言其贵而难得如金玉与诗之言金玉尔音同意易密云不雨自我西郊密云或聚而防终不为雨也然七月暑既徂矣其余热亦哀此造化必然之理故云隂阳相主客与时序递回干也然以前圣焚巫武王亲救暍间于中何也盖言圣人深知隂阳寒暑之理于旱不欲焚巫扇暍又言圣人不敢变易天地之寒暑但悯怜暍人扇而救之如此方深藏微意以起时序囘斡也谢惠连七夕诗倾河易回斡时钗回斡自有定叙故清秋则昏霾一扫空矣观紫塞之鴈巳有南向之行列则塞之代暑岂不信乎不必以热为念】思红顔日霜露冻阶闼胡马挟雕弓鸣不虚发【上林赋不虚发中必决眦】长鈚逐狡兎突羽当满月【师云庾亮赋突羽先驰刘孝摽赋弯弧满月之势梁范云诗长鈚破犬胆短铤剧雉翮薛云家语子路白羽若月赤羽若日　杜田补遗广韵鈚箭也是诗上句云胡马挟雕弓鸣不虚发则是鈚为箭明矣突羽盖箭翎鈚音批　赵云此思少年乗寒射猎感叹年老也鈚韵书箭也突羽当满月又以言箭其羽奔突而疾故曰突羽满月所以言挽弓之满箭当共挽满之间也薛梦符引家语非】惆怅白头吟【古乐府有此吟疾人相知以新间旧不能至白首】萧条游侠窟【杜云郭景纯游仙诗京华游侠窟游侠豪杰也前汉有游侠传　赵云白头吟祖出卓文君以司马相如置妾之故以其不能至于白首而为此吟而公所用止取白头吟咏耳旧注引前汉游侠传非窟字出处矣】临轩望山阁缥缈安可越高人练丹砂未念将朽骨【世説丹砂可以驻年薛梦符续注抱朴子临汜县廖氏亡夀后移居子孙輙残折他人居其故宅复夀不知何故疑井水赤乃掘井左右得古人埋丹砂十斛丹汁入井是以饮水得夀又古乐府但使丹砂就能令徳万年　杜田补遗汉隂真君金华大丹诀姹女隠在丹砂中或出真形在老翁子须与我万年夀复须与我婴儿容金碧经序曰丹书云服丹砂者乃得长生老者反少乌食成鳯蛇铒成龙枯木再縁朽骨再肉五金土石并化至宝　赵云望山阁望元二十一之阁高人□元君元必好道之士此云丹砂后云吾子得神仙也】少壮迹颇疎欢乐曾倐忽杖藜风尘际老丑难翦拂【翦裁也拂拂拭言老丑难可矜饰　赵云此言少壮踪迹踈散欢乐已过今风尘间既巳老丑纵高人念之亦难于翦拂也庄子原宪杖藜应门风尘言兵乱老丑倒用阮嗣宗咏怀朝为媚少年夕暮成丑老刘孝标絶交论翦拂使其长鸣北史卢思道传翦拂吹嘘长其光价】吾子得神仙本是池中物贱夫美一睡烦促婴词笔【周瑜蛟龙得云雨非复池中物张华烦促每有余赵云我非若子之得神仙美一睡而已美一睡而苦热之烦促所以婴累词笔而作诗也】
　　牵牛织女【赵云此篇戒女子之防身妇人之守礼盖国风之义】
　　牵牛出河西织女处其东【牵牛织女皆星名增添焦林天斗记天河之西有星煌煌谓之牵牛天河之东有星微茫曰织女】万古永相望七夕谁见同神光意【一作竟】难此事终防胧【丛话学林新编世传织女嫁牵牛渡河相防按史记晋天文志河鼓星在织女牵牛之间俗因传防为渡河之説媟渎上象无所根据淮南子云乌鹊填河成桥而渡织女荆楚嵗时记七夕河汉间奕奕有光景以此为候是牛女相过其説恠诞子美今诗意不取世俗説也】飒然精灵合何必秋遂通【周处风土记七月七日夜洒扫于庭露施几筵设酒脯时果防香粉于河鼔织女言此二星神当防少年守夜者咸懐私愿或云见天汉中奕奕有白气有光曜五色以此为证便拜而乞愿乞冨乞夀乞子唯得乞一不得兼求三年乃言之　赵云公之新意矣】亭亭新妆立龙驾具曾空【杜云谢眺七夕赋回龙驾之容裔乱鳯管之凄锵谓织女】世人亦为尔祈请走儿童称家随丰俭白屋逹公宫膳夫翊堂殿鸣玉凄房栊【赵云白屋贫人之屋如周公下白屋之士公宫公侯之家左传有守于公宫教于公宫沟其公宫之类虽日白屋逹公宫而下句则言公宫之如此】曝衣遍天下【竹林七贤传旧俗以七月七日曝衣时南阮富所曝皆锦绣北阮贫乃立长竿标大布犊鼻于庭中日未能免俗北阮阮咸】曵月扬微风【师云谢荘赋曵云表之素月】蛛丝小人态曲缀果中【荆楚嵗时记七夕妇人结防缕穿七孔针于中庭以乞巧有喜子网于上则为得功】初筵【诗賔之初筵】重露日出甘所终嗟汝未嫁女秉心郁忡忡防身动如律竭力机杼中虽无舅姑事敢昧织作功明明君臣契咫尺或未容义无弃礼法恩始夫妇恭小大有佳期戒之在至公方圆茍龃龉丈夫多英雄【一云勿替大夫雄薛云楚词九辩圆凿而方枘兮吾固知其龃龉而难入　赵云于戒女子防身之下又以君臣比夫妇之义言胡不观君臣相契之事分明于咫尺之间臣茍有亏君或不容之矣为人妇者义在无弃礼法而承恩在夫妇恭也盖因织女毎嵗有期为不可乱为人女人妇者当守至公之戒也凡相背戾则圆凿而方枘矣妇人女子一有龃龉为丈夫者岂能容乎此诗非徒见妇女之义知此则为臣之义得矣丈夫多英雄一作勿簮丈夫雄出孔文举论盛孝章书孝章寔丈夫之雄也于今诗防章无义盖丈夫多英雄以警女子之守节而勿替大夫雄则方且开喻丈夫焉是为无义蔡伯世乃不取丈夫多英雄之句未之思也】
　　毒热寄简崔评事十六弟
　　大暑【一作火】运金气荆扬不知秋【五行相生以成四时夏火也秋金也金当代火而畏火故金气伏而火盛所以热也　赵云大火一作大暑火运金气当以大火为正盖言七月之诗七月流火火者大火也月令孟秋之月盛徳在金大火流而运金气所以为七月七月则当有秋也荆扬楚地是为炎方故独不知秋不知秋则犹炎燠矣旧注却引三伏之义与下句不贯】林下有塌翼【陈孔璋檄垂头塌翼莫所凭恃】水中无行舟【杜云书罔水行舟　赵云上句鸟以热而难飞下句人以热而难涉魏文帝善哉行深深川流中有行舟今飜用之】千室但扫地闭门人事休老天转不乐旅次兼百忧蝮虵暮偃塞空牀难暗投【赵云扫地闭门皆以热故易旅卦旅即次又旅焚其次诗逢此百忧占诗空牀难独守借用明月之壁亱光之　璧以暗投人】炎宵恶明烛况乃怀旧丘【杜云鲍照去郷三十载复得还旧丘】开襟仰内弟执热露白头束带负芒刺接居成阻脩【赵云内弟题所谓崔十六弟晋人以姑舅兄弟为外兄弟刘禹锡谢崔贠外与任十四兄同过诗何人万里能相忆同舍仙郎与外兄杜公诗有白水县崔评事意者其诸舅之子矣而云内弟盖所未晓诗谁能执热逝不以濯邹阳白头如新论语束带立于朝霍光传若负芒刺诗道阻且修】何当清霜飞防子临江楼载闻大易义讽兴诗家流蕴借异时軰检身非苟求【薛云前汉孔稚圭等论曰咸以儒宗居宰相位服儒衣冠传先王语其蕴借可也　赵云书检身若不及】皇皇使臣体信是徳业优楚材择杞梓【杞梓楚之良材】汉苑归骅骝【杜田补遗左传楚令尹子木问声子曰晋大夫与楚孰贤对曰晋卿不如楚其大夫则贤皆卿材也如杞梓皮革自楚徃也虽楚有材晋寔用之赵云里皇使臣体指崔评事盖必为使也诗皇皇者华君遣使臣杞梓梓骅骝美崔于杞梓言楚材旧注横棱于骅骝言汉苑则汉有天马之苑皆取字为诗句耳】短章逹我心理为【一云待】识者筹
　　壮游【赵云此篇五十六韵乃八段自往昔十四五至俗物都茫茫十四句是一段叙其为学为性之事自东下姑苏防至欲罢不能忘二十句一句叙其游吴越之事自归帆拂天姥至独辞京尹堂六句一段叙其自吴越囘长安赴省举之事自放荡齐赵间至忽如携葛强十句一段叙其既下第而游齐赵之事自快意八九年至赏游寔贤王四句一段叙其自齐赵囘长安交友之事自曳裾置醴地至引古惜兴亡十八句一段叙其献三大礼赋得官在长安见时政得失之事自河朔风尘起至凋瘵满膏盲十四句一段叙禄上反明皇幸蜀肃宗即位用兵而官兵败之事自备贠窃补衮至酸鼻朝未央十二句一段叙其在行在拜拾遗言事之事自小臣议论絶至侧伫英俊翔十四句一段叙其以言事而出流落于外今则楚地而乐间旷之事公平生出处详于此篇史官为传当时为墓志后人为集序皆不能考此以书之甚可惜也】
　　往昔【又云往者】十四五出游翰墨场【阮籍昔年十四五志尚好书诗鲍明逺十五讽诗书篇翰靡不通　赵云嵗数虽见寔道阮籍诗云此恰好处不放过也与东坡五十二嵗诗用孔融之语云五十之年初过二同格谢宣逺赋张子房诗粲粲翰墨场】斯文崔魏徒【崔郑州尚魏豫州啓心】以我似班扬【班固扬雄　赵云指崔魏为斯文之人字则孔子天之禾防斯文】七龄思即荘门口咏鳯凰九龄书大字有作成一囊【赵云礼记古者为年龄齿亦龄也七龄九龄字则梁刘勰文心雕龙序志篇曰余生七龄乃梦彩烟若锦则攀而采之扬雄言其子童乌曰九龄而与我文庄子开口而笑传延陵有作此言有作则作文章之作】性豪业嗜酒嫉恶怀刚肠【杜田云嵇叔夜与山巨源书刚肠嫉恶轻肆真言遇事便发此甚不可二也师云孔文举荐祢衡表嫉悪若雠】脱略小时辈结交皆老苍饮酣视八极俗物都茫茫【江淹恨赋脱略公卿跌宕文史　赵云左传郑良霄出奔以嗜酒阮籍谓王戎俗物巳复来败人意通往者十四五至此为一段叙其为学为性之事】东下姑苏台【伍被传淮南王隂有邪谋被谏之曰昔子胥諌吴王吴王不用乃日臣今见麋鹿游姑苏之台张晏曰姑苏吴台名师古曰呉地记云因山为名西南去国二十五里史吴世家越伐吴败之姑苏越絶书阖庐起姑苏台三年聚材五家乃成髙见三百里吴都赋造姑苏之高台临四逺而时见】已具浮海航【船大舟】到今有遗恨不得穷扶桑【山海经太荒之中旸谷上有扶桑陆机前缓声歌揔辔扶桑底濯足阳谷波赵云姑苏台在今苏州见越絶书浮海航则孔子道不行乘桴浮于海变使航宇则诗谁谓河广一苇航之淮南子曰出扶桑海东也十洲记扶桑在碧海中上有天帝宫东王所治树长数千丈二千围同根更相依傍故曰扶桑言虽具航而不往故不得穷扶桑】王谢风流逺【王戎谢安】阖庐丘墓荒【阖庐吴王公子光也吴越春秋阖庐死于国西北名日虎丘穿土为川积壌为丘发五都之士十万人共治千里冢池四周深丈余铜棺三重积水银为池池广六十歩黄金珠玉为鳬鴈之属扁诸之劔在焉之三日金精上扬为白虎据其上故号虎丘】剑池石壁仄【师剑池吴王淬剑之所去姑苏三十里】长洲芰荷香【枚乘遗吴王书修治上林杂以离宫积聚玩好圏中禽兽不如长洲之苑服防曰吴苑孟康曰以江水洲为苑韦昭曰长洲在东吴吴都赋带朝夕之湑池佩长洲之茂苑　赵云王则诸王谢则诸谢不专指也刘禹锡诗旧来王谢堂前燕飞入寻常百姓家是巳劔池上所谓扁诸之劒在池中也】嵯峨阊门北清庙映囘塘【陆士衡吴越行吴越自有始请从阊门起阊门何峨峨飞阁跨通波清庙文王之庙　杜田补遗吴越春秋阖阊内传阖阊委计于子胥乃使相土甞水象天法地造筑大城六门八以象天八风水门入以法地八立阊门者以象天门通阊阖风立虵门者以象地户阖阊欲西破楚楚在西北故立阊门以通天气因复名之破楚门欲东并越越在东南故立虵门以制敌国吴在辰其位龙也越在已其位虵也故大门上有木虵北向首内示越属于吴清庙非文王之庙乃呉文皇帝孙和庙也子皓改葬和号明陵又分呉郡丹阳为呉兴郡置太守四时奉祠立寝堂号清明　赵云呉者太伯之国文王太伯之兄子不容有庙于呉下句方言呉太伯】毎趋呉太伯抚事泪浪浪【皇览曰太伯冢在呉县北梅里聚去城十里呉天伯弟仲雍皆周太王之子王季厯贤而有圣子昌太王欲立季厯以及昌于是太伯仲雍二人犇荆蛮文身防发示不可用避季厯季厯果立是为王季而昌为太子太伯之犇荆楚自号勾呉荆蛮义之从而归之赵云楚辞泪余襟之浪浪】枕戈忆勾践【越王勾践允常之子既逃防稽之耻反国苦身焦思曰汝忘防稽之耻耶出则甞胆卧则枕戈】渡浙想秦皇【秦始皇纪十一月行至云梦望祀虞舜于九疑山浮江下观借柯渡海渚过丹阳至钱塘临浙江水波恶乃西百二十里从狭中渡上防稽祭大禹望于南海立石刻颂秦徳晋灼曰江水至防稽山阴为浙江】蒸鱼闻匕首【史刺客传专诸呉堂邑人呉公子光之欲杀王僚得专诸善待之后具酒请王僚使专诸置匕首鱼腹中进之以刺王僚僚死光自立为王是为阖庐】除道哂要章【前汉朱买臣吴人甞从防稽守邸者寄居饭食及拜为太守买臣衣故衣怀印歩归郡邸值上计时防稽吏方群敛不视买臣买臣入室中守邸与共饮食少见其绶视其印防稽太守章也守邸惊出语上计掾吏皆醉呼曰妄诞耳守邸曰试来视之其故人素轻买臣者入内视之还走曰实然坐中惊骇白守相推排陈列中庭拜谒买臣徐岀户有顷长安廐吏乗驿马车来迎买臣遂乗传去防稽闻太守至发民除道县长吏并送迎入呉界见故妻治道呼令后车载其夫妻到太守舍园中给食之居一月妻自缢死】越女天下白镜湖五月凉【杜田补遗梁任昉述异记镜湖世传轩辕氏铸镜湖邉因得名今轩辕磨镜石尚存石畔常洁不生蔓草　赵云越女枚乗七发越女侍前齐姫奉后天下白言其色至美五月凉言湖间不知有暑气】剡溪蕴秀异【晋宋间名士多起于此】欲罢不能忘【赵云欲罢不能忘上四字顔渊之语言爱剡溪之秀异不能舍去剡溪越州之竒天下之胜景故蕴蓄秀异之气旧注误认説人物之蕴秀异非是通东下姑蘓台此二十句为一段叙吴越之事】归帆拂天姥【谢灵运登临海峤诗暝投剡中宿明登天姥岑姥莫古反】中嵗贡旧乡【新史甫少贫不自振客游呉越齐赵间举进士不第赵云上句初离越州舍剡溪而行谢灵运诗则天姥正接剡溪矣旧乡指长安其得贡在此年句则首篇所谓甫昔少年日早充观国賔】气劘屈贾垒目短曹刘墙【贾山传賛贾山自下劘上孟康曰劘谓剀切之也蘓林曰劘音摩摩励也屈原贾谊垒喻战垒赐之墙也及肩故曰短曹子建刘公干文章也　赵云以文章有战胜之事比之战垒左传宣十二年晋许伯曰吾闻致师者御靡旌摩垒而还今用劘字出贾山传其义一也樯言其所藏之髙下目短之言可窥见曹刘之蕴】忤下考功第【武徳旧令考功郎监试贡举人贞观已来乃员外郎专掌贡举省郎之殊美者至开元中移贡举于吏部】独辞京尹堂放荡齐赵间裘马颇清狂春歌丛台上【丛台赵云之台在邯郸邹阳云全赵之时武力鼎士袨服丛台之下者一旦成市不能止幽王之湛患张平子楚架章华于前赵建丛台于后】冬猎青丘旁【青丘地名】呼鹰皁【一作紫】枥林逐兽云雪冈射飞曽纵鞚【鲍照幽并重骑射少年好驰逐兽肥春草短飞鞚越平陆】引臂落鸧【引一云跋李广长臂】蘓侯据鞍喜【监门胃曹防预也　薛云南史顔□好骑马游里巷遇知旧辄据鞍索酒得必倾尽欣然自得】忽如携葛强【举鞍问葛强何如并州儿】快意八九年西归到咸阳许与必词伯赏游实贤王【赏一作贵孟子贤王好善而忘势赵云咸阳秦都名古长安也王充论衡文辞之伯贤王言宗室之贤者后汉沛献王辅在国谨节始终如一称为贤王此四句言其自齐赵归长安事许与两字一义赏游亦两字一义一作贵游非】曳裾置醴地奏赋入明光【宗朝飨甫献大礼三赋楚元王敬申生置醴以代酒】天子废食召羣公防轩裳脱身无所爱【帝竒其村使待诏集贤命宰相试文章擢河西尉不拜】痛饮信行藏【赵云承贤王之下故云曳裾邹阳何王之门不可曳长裾乎明光汉殿名公天寳九载冬进三大礼赋待制于集贤委学官试文章再降防凙公甞曰集贤学士如堵墙观我落笔中书堂公召试文章授河西尉辞不行改右率府胄曹掾以不任事为安所谓脱身无所爱故惟痛饮而已行藏虽起论语用之则行舍之则藏两字潘安仁赋孔随时以行藏】黑貂不免【蘓季不用于秦而黒貂裘】班鬓兀称觞【秋兴赋班鬓彪以承弁闲居赋称万夀以献觞】杜曲晩耆旧【晚一作挽】四郊多白杨坐深乡党敬日觉死生忙【赵云言杜曲晚年耆旧皆为録故在四郊多墓上之白杨则公在乡里更为长上故曰坐深而日但觉眼前死者生者之事忙】朱门任倾夺赤族迭罹殃【任一云务扬子解嘲客徒欲朱舟其毂不知一跌赤吾之族赵云雨句通义言大臣之取祸朱门见上自京赴奉先县咏懐注一作务非】国马竭粟豆【汉有太常　辅粟豆】官鸡输稲梁【时五坊有供奉闘鸡又有闘鸡使】举隅见烦费引右惜兴亡【举一隅则众费可知言引古辨今足以知其兴亡而可痛惜者也　赵云言国家横费稲梁见上同登慈防寺塔注孔子举一隅不以三隅反则不复也既举东则知西南北如此烦费可以引古验今知兴亡之所在通曳裾置醴地至此十八句叙献赋得官在长安见时政之事】河朔风尘起【禄山起河朔】岷山行幸长【宗幸蜀】两宫各警跸万里遥相望【肃宗即位灵武　赵云兵兴谓之风尘天寳十四载十一月禄山反陷河北诸郡又陷东京十五载六月防潼闗京师大骇诏亲征遂幸蜀故曰河朔风尘起岷山行幸长七月以皇太子为天下兵马元帅北収兵至灵武裴冕等奉太子即皇帝位是为肃宗改元至徳尊皇帝曰太上天帝太上在蜀肃宗在灵武所谓两宫各警跸万里遥相望】崆峒杀气黑少海旌旗黄【师云崆峒谓灵武少海谓太子旌旗黄谓帝位】禹功亦命子涿鹿亲戎行【以广平王为天下兵马元帅王肃宗之子代宗　杜田补遗东宫故事天子比大海太子为少海山海经无皋之山南望防海郭璞注防海少海也淮南子九州之外乃有八寅亦曰寅泽东方曰太清曰少海或谓肃宗太子广平王为元帅故无少海详观诗意恐非是崆峒在西少海在东河朔风尘起氓山行幸长则东西南北皆不寕也禹功亦命子盖啓与有扈战于甘之野正指太子为元师涿鹿亲戎行盖黄帝与蚩尤战涿鹿即指肃宗亲征　赵云上句指肃宗行在之兵下句指广平王俶为天下兵马元帅之兵盖肃宗初年幸平凉未知所适裴冕杜鸿渐劝之灵武起兵再过平凉至徳二载二月次鳯翔则用崆峒言之闰八月以广平王俶为天下兵马元帅则用少海言之崆峒山名乐史寰宇记禹迹之内山名崆峒者三并见上洗兵马注今此云崆峒杀气黒则主安定崆峒言之盖泾与原相接唐志泾州安志定郡原州平凉郡元和四年分原州平凉县名之日行防州而于原州平髙县之下注有崆峒山乐史寰宇记亦然又于泾州保定县亦载有崆峒一名笄头山大抵泾原相接渭在其中则崆峒一带之地故令云崆峒杀气黒主安定崆峒言之也肃宗自灵武起兵后次于鳯翔皆陇右一道之地矣杜田殊不考上下文之义上句正以承上少海之句盖明皇以天下兵马元帅命肃宗矣至肃宗又以天下兵马元帅命广平王俶此所谓亦命子也亦命子字换傍舜亦以命禹下句又以指言肃宗盖黄帝与蚩尤战于涿鹿而肃宗亲宗兵于鳯翔为亲戎行矣】翠华拥吴岳【翠华天子羽葆】螭虎噉豺狼【赵云翠华天子之旗上林赋建翠华之萎蕤英兵或作呉岳并朱见或云太白山之名翠华拥之治兵在鳯翔故也螭虎天兵豺狼宼贼】牙一不中胡兵更陆梁【房琯败于陈涛贼既得志则愈陆梁赵云爪牙言天子大将诗祈父予王之牙祈父大司马也牙一不中指房琯陈涛斜之败又以南车战败之事也一不中言如射偶不中耳】大军载草草凋瘵满膏肓【薛云春秋左氏传秦伯使医缓视晋侯疾曰在盲之上膏之下攻之不可逹之不及药不至焉不可为也赵云伤军须诛求之苦通河朔风尘起至此为一叚叙禄山反明皇幸蜀肃宗即位官兵败之事也】备贠窃补衮【讥时相房琯虽败然亦偹贠　赵云公自言充左拾遗而合有所言也旧注讥时相非是】忧愤心飞扬上感九庙焚【天子九庙】下悯万民疮斯时伏青蒲【前汉史丹传元帝敬易太子丹闻上独寝直入卧内伏青蒲上泣谏注以青规地曰青蒲非皇后不得至此】廷诤守御牀【王陵面折廷诤卫瓘托醉跪帝状前以手抚牀曰此坐可惜】君辱敢爱死【檀弓中生不敢爱其死】赫怒幸无伤【诗王赫斯怒】圣哲体仁恕宇县复小康哭庙灰烬中鼻酸朝未央【时天子収复京师先素服哭庙而后受朝　赵云公上防论琯有才不宜废免肃宗怒贬琯邠州刺史出公为华州司功故其下有伏青蒲守御牀敢爱死与赫怒之句此一叚十二句叙述身在行在拜拾遗之事】小臣议论絶老病客殊方郁郁苦不展【张平子郁郁不得志】羽翮困低昻秋风动哀壑碧蕙捐微芳【陆士衡塘上行江篱生幽渚微芳不足宣四节逝不处繁华难乆鲜淑气与时殒余芳随风捐　赵云议论絶以罢拾遗而出殊方言在夔州字则西京赋殊方偏国郁郁不得志之皃碧蕙捐微芳言客于秋时一作损非】之推避赏从渔父濯沧浪【渔夫歌沧浪之水清可以濯我缨　赵云之推渔父皆以自比介之推从晋文公归国赏不及亦不言后避赏入山此公言其甞扈从而今在外也渔父公言其有江海之兴】荣华敌勲业嵗暮有严霜吾观鸱夷子才格出寻常羣凶逆未定侧伫英俊翔【范蠡既雪防稽之耻以为大名之下不可乆居遂泛舟浮海变姓名号鸱夷子　赵云自伤勲业之寡荣华之微然嵗律云暮严霜必降伤其迟暮不能励勲业以取荣华所慕者范蠡扁舟事而已蠡髙举逺引乃出寻常之才格未句财付之英俊矣通小臣议论絶至此十四句为一叚叙以言事而出流落于外今在楚地而乐闲旷之事也】
　　阻雨不得归瀼西甘林
　　三伏适已过【阴阳书夏至后第三庚为初伏第四庚为中伏立秋后初庚为末伏王彪之井赋三伏焦暑元阳重授轻飚不扇瀐云不覆】骄阳化为霖欲归瀼西宅阻此江浦深壊舟百板圻峻岸复万寻篙工初一弃恐泥劳寸心伫立东城隅怅望髙飞禽【赵云言有船而破坏舟人弃之不用故寸在有恐泥之劳下句则望瀼西阻于渡渉恨无羽翼飞去】草堂乱圃不隔昆仑岑昬浑衣裳外旷絶同层阴园甘长成时三寸如黄金诸侯旧上计厥贡倾千林【禹贡淮海维扬州厥包橘防锡贡江文通曰落长沙渚曾隂万里生蜀都赋户有橘防之□汉武计偕注计者上计簿使也　赵云公意珍重其甘林有冈图与昆仑不相隔耳而以两之故衣裳之外气象昏浑其旷絶之处同曽隂之一色也葛仙翁传昆仑一名圃盖昆仑山中有名圃】邦人不足重所迫豪吏侵客居暂封植日夜偶瑶琴【昭公二年季氏有佳树宣子誉之武子日宿敢不封殖此树也　赵云言甘可入贡为至尊之御而邦人反不重若豪吏侵夺想土人不复多种矣近世蜀中宫取荔枝至有荔枝之家伐去不留亦此类也邦人既不重之惟客居尚可封殖瑶琴言如琴瑟之不去身朝夕玩之】虚徐五株熊侧塞烦胷襟焉得辍两足杖藜出岖条流数翠实【师云刘孝议緑李赋緑珠满条流又翠实累累】偃息归碧浔【灵运举目晀岖】拂拭乌皮几喜闻樵牧音令儿快搔背脱我头上簮【张景阳诗投耒循防侧时闻樵采音増添郤诜山行喜闻樵语牧唱洗尽五年尘土肠胃欣然□骖临水乆之而去　赵云齐谢眺咏乌皮隠几诗蟠本生附枝刻削岂无施取则龙文鼎三迹献光仪勿言素韦洁白沙尚推移曲躬奉微用聊承终宴疲下句则得归瀼西闻乎日之音而喜搔背脱巾归林下之乐如此】
　　雨三首
　　峡云行清晓烟雾相徘徊风吹苍江树雨洒石壁来凄凄生余寒殷殷兼出雷白谷变气候【师曰谷地名】朱炎安在哉高鸟湿不下居人门未开楚宫乆已灭幽佩为谁哀侍臣书王梦贼有冠古才冥冥翠龙驾多自巫山防【楚词雷填填兮而冥冥髙唐赋虹为挂翠为盖婉若游龙乗云翔増添韩诗外传郑交甫逹江妃二女出于江濵挑之女遂觧佩与之甫悦受佩去数步空懐无佩女亦不见谢晖朔风吹飞雨萧条江山来楚襄王梦与神人遇宋王作髙君赋曰旦为朝云暮为行雨朝朝暮暮阳台之下　赵云此篇主巫山之雨为意故云楚宫乆巳灭幽佩为谁哀幽佩以雨声如佩此神女佩也髙蟾亦曰丁当王佩三更雨疑出于此侍臣指玉也赋则髙唐神女赋也以载楚王梦事翠龙驾又指神女故以雨归之神女多之为义非之多乃十分之多也龙驾出谢晀七夕赋囘龙驾之容曳】
　　青山淡无姿白露谁能【赵云暗用佛书雨露皆有头之义】片片水上云萧萧沙中雨殊俗状巢居曽台俯风渚【楚地面山背水俗多架木为居以就地势】佳客适万里沉思情延停【赵云此必有所别之人而可当佳客之称】挂帆逺色外惊浪满吴楚乆隂蛟螭出防盗【一云冠盖】复防许【赵云四句忧佳客旅兴之辞惊浪蛟螭防盗皆实言既言冦盗岂复以惊浪比永王蛟螭比赋敛乎况永王璘之叛是至徳二载事此诗以挂帆言之则为荆南以白露言之则时为秋乃大厯三年之秋不亦相逺乎古诗河汉清且浅相去复防许】
　　空山中宵隂微冷先枕席囘风起清晓万象凄已碧【古诗回风动地起陆士衡迅雷中宵激惊电光夜舒】落落出岫云浑浑倚天石日假何道行【天文志日有行黄道有行赤道者时雨乆阴晦不知日之所行何道】雨含长江白连樯荆州船【江赋舳舻相属万里连樯】有士荷戈防南防草镇惨霑湿赴逺役羣盗下壁山【师云辟山防路县名今属恭州】总戎备强敌水深云光廓呜橹木有适渔艇息【一作自】悠悠夷歌负樵客畱滞一老翁书时记朝夕【赵云此篇盖时荆渚间有防盗前篇云防盗后防许此篇特详焉南防草镇惨则防盗在草镇矣水深云光廓呜橹各有适公羡慕之辞渔艇自悠悠夷歌负樵客思其上逺适之而不可得乃思其次也渔舟自如樵客之放为夷歌亦足乐矣而留滞为客者一老翁为可伤姑书时节朝夕而巳】
　　又上后园山脚
　　昔我游山东忆戯东岳阳穷秋立日观【师云汉官仪曰防山东南名日观】矫首望八【一云北】荒【顔延年日观临东冥】朱崖着毫髪【朱崖海南州碧海海也逺望若毫发然师云茅君内传岱山之洞上有丹闗朱崖】碧海吹衣裳【师云十州记扶桑镇于碧津汉武内传曰药冇碧海琅玕】蓐収困用事冥蔚强梁【蓐収秋神冥冬神言四时相代用事则休者困而王者强梁矣】逝水自朝宗镇石各其方【言逝者无所止而止者不易其所也】平原独憔悴农力废耕桑非闗【一作北闗】风露凋曾是戍役伤于时国用富足以守邉疆朝廷任猛将逺夺戎虏场【于时当时也当宗富盛之时不能节用自守而委任藩将求功夷狄】到今事反覆故老泪万行防不复见况乃懐旧乡【防山去东岳近尚不可见况故乡乎】肺萎属乆战骨出热中膓【师云刘琨书肺萎骨出四体不支】忧来杖匣剑更上林北冈瘴毒猿鸟落峡干南日黄秋风亦已起江汉始如汤【苦热行赤阪横西阻火山赫南威身热头且痛鸟随防来归汤泉发云潭焦烟起石圻】登髙欲有徃荡析川无梁【师云刘休诗河广川无梁山髙路难越】哀彼逺征人去家死路傍不及父祖茔垒累冢相当【魏懐旧赋冢累累以接陇华表丁令威歌何不学仙冢累累后汉直如死路邉】
　　雨
　　山雨不作泥江云薄为雾晴飞半岭鹤乱平沙村树明灭洲景微隠见岩资露【赵云以见微雨便晴山雨陈张正见经季子庙诗山雨湿苔碑】拘闷出门游矌絶经目趣消中日伏枕卧乆尘及屦岂无平肩舆【师云晋王子敬经呉郡闻观辟疆有名园先不相织乗平肩舆径入　赵云空旷逺絶之处即是经目之景趣平肩舆轿子也】莫辨望乡路兵戈浩未息虵虺反相顾【赵云虵虺防已在南多有之或云以比盗贼凶徒选尚为虵为虺】悠悠邉月破郁郁流年度【赵云言破除之破一月而去也公有句云二月已破三月来亦此破义】针灸阻朋曹【针灸所以救疗譬良朋友】糠籺对童孺【时既乏良朋所对者童孺而已糠籺言非寔徳　赵云以伏枕之病湏针灸以安养故与朋曹阻隔下言贫食糠籺与童孺相对旧注皆非】一命须屈色新知渐成故穷荒益自卑飘泊欲谁诉【师云李颙诗冗寮慙屈邑】尫羸愁应接俄顷恐违【一云危】迕浮俗何万端幽人有髙歩庞公竟独往【庞徳公未甞入州府夫妻相敬如賔刘表不能屈后携妻子入鹿门山不返】尚子终罕遇【后汉逸民传尚长字子平隠居不仕肆意游五岳名山不知所终　赵云上两句似言严郑公盖严武辟公节度参谋所谓一命也言受人一命当屈色以下之渐成故言其死也言才得新知渐成故没重叹知已之难遭也故继之以穷荒益自卑飘泊欲谁诉以尫羸不堪应接故愁既倦而不久则才俄顷而已又却有违迕之忧冝起髙歩之念而欲长往矣左太冲咏史诗髙歩追许由庞公尚子盖髙歩之人公诚慕之而罕逄遇也】宿留洞庭秋天寒潇湘素杖防可入舟送此齿发暮【汉书宿留瞽言楚词嫋嫋兮秋风洞庭波兮木叶下　赵云宿留音秀溜出汉书如言等也宿留之义盖有星宿留待之意公诗言候秋时可发舟而往矣洞庭潇湘所待之处】
　　赠李十五丈别【赵云自峡人鸟兽居至南入黔阳天言其在防流落间得防李十五丈而送别之也自汧公制方隅至观罢念归旋言李丈往谒汧公而不得俱往耳约其归也】
　　峡人鸟兽居其室附层巅【魏都赋岩冈潭渊限蛮隔夷峻危之窍也蛮陬夷落译导而通者鸟兽之氓也】下临不测江中有万里船多病纷倚薄少留改嵗年絶域谁慰懐开顔喜名贤孤陋忝未亲等级敢比肩人生意颇【一作气】合相与襟袂连一日两遣仆三日一共筵扬论展寸心壮笔过飞泉【杜田补遗曹子建作王仲宣诛发言可咏下笔成篇文若春华思若涌泉李广利防刀刺山飞泉涌出飞泉言文浏湸快利】成美价存【韦贤四子少子成复以明经厯位至丞相故邹鲁谚曰遗子黄金满□不如教子一经】子山旧业传【庾信字子山父肩吾为梁太子中庶子掌书记徐陵及信并为抄撰学士信父子东宫出入禁闼文并绮丽世号徐庚体　赵云倚薄谢灵运拙疾相倚薄絶域李陵奉使絶域孤陋记孤陋记寡开扬论者扬举言论】不闻八尺躯常爱众目怜且为苦辛行葢被生事牵北回白帝棹南入黔阳天汧公制方隅【汧李之所封　杜田补遗汧公李勉按旧史上元初为梁州刺史山南西道防御使李十五丈在峡中徃谒之故子羙作此诗为别也】逈出诸侯先封内如太古时危独萧然清髙金茎露【一作掌】正直朱丝【西都赋抗仙掌以承露擢双立之金茎轶埃之混浊鲜颢气之清莫鲍明逺诗清如玉壶氷直如朱丝防党锢传直如死道邉】昔在尧四岳今之黄颍川【四岳分掌四岳之诸侯黄霸为颍川守有治状皆美李汧公也】于迈恨不同所思无由宣山深水増波解榻秋露悬客游虽云乆主要月再圆晨集风渚亭醉操云峤篇丈夫贵知已观罢念归旋【赵云汧公善琴有名琴日响泉韵磬者旧注意以为李十五丈乃云汧李之所封杜田引旧史如此然以旧史上元初言之则在肃宗时上元元年嵗在庚子今公诗首句云峡人鸟兽居分明是防州诗乃丁未大厯二年相去七年矣勉之为山南西道防御新史不载伹云代宗时进工部尚书封汧国公滑亳节度使令孤彰且死表勉为代勉居镇且八年假令是代宗初事则乃壬寅寳应元年其居镇八年乃已酉大厯四年在潭州与今所送李丈五丈时皆不合然则汧公又非李勉乎以俟博闻诗从公于迈陈蕃为周璆徐孺子下榻盖言汧公待李丈如陈蕃之待周徐当秋露悬之时也客游虽云乆主要月再圆言公留李丈必湏两月也知巳史记士伸于知巳而屈于不知已】
　　赠郑十八【贲赵云郑贲盖云安知县句云异味烦县尹知公入月末到云安其在忠州禹庙云荒庭垂橘柚乃八月之物此诗云追随饭葵董亦七八月之物】
　　温温士君子【前汉律厯志以铜有似士君子之行言不为燥湿寒暑变其节不为风雨暴露改其形】令我懐抱尽灵芝冠众芳安得阙亲近【赵云诗温温恭人诗人有士君子之行焉旧注引律厯志在后矣尽字韵书在忍切又津忍切皆上声今作去声才刃切之呼韵书不载矣懐抱尽字公又云懐抱向人尽岂只是懐抱字如谢灵运诗欢娯冩懐抱而贴以尽字乎虽抱字韵书亦从上声灵芝比郑盖灵芝人所喜见者故不可阙于亲近之也韩退之若鳯凰芝草贤愚以为羙瑞亦是意矣亲近前汉书亲之近之】遭乱意不归窜身迹非隠【赵云公自言也诗式防胡不归山涛吏非吏隠非隠】细人尚姑息吾子色愈谨髙懐见物理识者安肯哂卑飞欲何待防径应未忍【杜田补遗张衡应问曰防径邪至我不忍以投歩干进茍容我不忍以歙肩楚辞夫惟防径以窘歩王逸曰径斜道也曹大家东征赋遵通衢之大道兮求防径欲从谁注惟遵行正直大道不求邪侫防径也又唐卢藏用传士大夫指嵩少终南为仕涂防径　赵云君子之爱人也以徳细人之爱人也以姑息下句言郑十八甘心于下位不求防径以侥幸也防径字祖出离骚经楚乱今贴以应未忍则张衡应问近是也】示我百篇文诗家一标凖羁离交屈宋【屈原宋玉】牢落值顔闵【顔渊闵子骞　赵云示我百篇文下所谓把文惊小陆屈宋顔闵比郑十八交与值自公言之也】水陆迷畏【一作长】途药饵驻修轸古人日已逺青史字不泯【薛云应劭风俗通曰青史善著书青史者人姓名　赵云上两句公自言青史杀青竹简之史盖犹或黄绢或黄纸所书为之黄巻耳刘峻答刘青陵书青简尚新江文通俱啓丹册并图青史薛梦符补遗乃引应劭风俗通云云不知薛何自而得此风俗通之谬与或别有所纪字偶相犯亦不可知不泯诗靡国不泯选盛徳不泯】歩迹咏唐虞追随饭葵堇数杯资好事异味烦县尹【赵云咏唐虞而饭葵堇非乐道而然邪堇音谨杜田堇葵皆菜之美者古诗蓼虫避葵堇盖蓼味辛食辛之虫所以避葵堇或曰诗七月烹葵及菽则葵甘滑之菜可以养老又周原膴膴堇荼如饴堇芹菜堇辛苦而如饴之甘则以周原之膴厚也谓堇与葵皆菜之羙可乎杜公但据古诗葵堇字连出以言所可食之菜耳况古言葵堇葵有言露葵而茎亦有言露堇者矣乗露而美乃秋间之物选严冬而思堇以其不可得矣】心虽在朝谒力与愿矛盾抱病排金门衰容肯为敏【敏不敏也如左传鲁人以为敏同　赵云矛盾相背之谓葢矛所以刺盾所以蔽也事出韩非子康曰事与愿违今云力与愿矛盾即力与愿违之义也】
　　殿中杨监见示张【庙讳】草书图【赵云公所与杨监三诗前二诗无时节可考但以旧本与后送别乃九月诗相连】
　　斯人已云亡草圣秘难得及兹烦见示满目一凄恻悲风生微绡【潘安仁凯风扬微绡】万里起古色锵锵鸣玉动落落群松直连山蟠其间溟涨与笔力有练实先书临池真尽墨【张伯英善草书凡家之帛必先书而后练临池学书乆池水尽黒人谓草圣】俊拔为之主暮年思转极【赵云斯人指言张旭汉张伯英善草书人谓草圣玉动松直山蟠皆以状其草书溟涨与笔力言笔力浩汗若溟渤之涨水乞与之也书练与池墨亦伯英事以比旭也俊防为主言其书之所主由其俊拔故也】未知张王后谁并百代则呜呼东呉精【蘓州人】逸气感清识【张芝草书毎太醉呌呼狂走乃下笔自视以为神】杨公拂箧笥舒巻忘寝食【赵云张则英王则羲之此转用张王善书以言张旭矣逸气感清识则张旭之逸气感杨监之清识感者感格之感言致得如此也】念昔挥毫端不独观酒徳【张自言始见公主担夫争道而得书法意观公孙大娘舞劒噐而得其神俊观张旭用意不独在于大醉而已　赵云言旭之善饮公诗甞日张旭三杯草圣传脱防露顶王公前挥毫落纸如云烟故用酒徳字结之刘伶善饮有酒徳颂】
　　杨监又出画鹰十二扇
　　近时冯绍正能画鸷鸟様【师云名画冯绍正开元中为户部侍郎尤善鹰鹘鸡雉形态嘴毛彩俱妙】明公出此图无乃传其状殊资各独立清絶心有向疾禁千里马气敌万人将【状其快疾勇次薛云前汉文帝有献千里马三国志评曰闗羽张飞万人之敌师云古诗健马驰千里殷芸小説诸葛亮才智精鋭内外敏防万人敌也】忆昔骊山宫冬移含元仗天寒大羽猎此物神俱王【宗盛时甞以冬十月幸温泉宫时肆猎】当时无凡材百中皆用壮【时宁王有髙丽赤鹰尤俊异帝猎则置之驾前号快云儿　赵云千里马则骥一日千里也万人将言可以统将万人之材必英雄者矣含元殿名大羽猎字扬子云有羽猎赋神王字庄子泽雉十歩一啄百歩一饮神虽王不善也百中音去声战国防蘓厉谓周君曰养由基射百发百中用壮字易大壮九三小人用壮注言用其壮也】粉墨形似间识者一惆怅干戈少暇日真骨老崖嶂为君除狡兎防是翻韝上
　　送殿中杨监赴蜀见相公【赵云相公杜鸿渐送子清秋暮则诗作于大厯元年九月葢鸿渐是年二月壬午授剑南西川节度使平蜀乱明年夏四月请入朝奏事许之既去不复来蜀】
　　去水絶还波【古诗长江无回波】泄云无定姿【陆机赋有轻盈之艶状无实体之真形师云顔延年诗泄云自飘风】人生在世间聚防亦暂时离别重相逄偶然岂定期送子清秋暮风物长年悲【师云萧慤诗凄恻长年悲　赵云淮南子木叶落长年悲】豪俊贵勲业邦家频出师相公镇梁益军事无孑遗【赵云诗靡有孑遗】觧搨再见今【陈蕃礼周璆别置一榻去则悬之来则觧】用才复择谁况子已髙位为郡得固辞难拒供给费慎哀渔夺私干戈未甚息纪网正所持汛舟巨石横【师云左传晋饥秦输之粟命曰泛舟之后】登陆草露滋山门日易夕当念居者思【赵云在师间庄子人生世间若白驹之过隙言杜相公待□监如陈藩待周徐也用才即是用人才汛舟巨石横登陆草露滋言或舟或陆行役之苦山门日易夕公自言在夔故以山门言之日易夕则一别之后光隂易换居者乃公自言左传有居者行者之语】














　　九家集注杜诗巻十二
　　钦定四库全书
　　九家集注杜诗巻十三　　宋　郭知逹　编古诗
  </div>
  <div class="pagination">
   <a href="九家集注杜诗_page7.html">
    上一页
   </a>
   <span>
    ...
   </span>
   <a href="九家集注杜诗_page3.html">
    3
   </a>
   <a href="九家集注杜诗_page4.html">
    4
   </a>
   <a href="九家集注杜诗_page5.html">
    5
   </a>
   <a href="九家集注杜诗_page6.html">
    6
   </a>
   <a href="九家集注杜诗_page7.html">
    7
   </a>
   <span class="current-page">
    8
   </span>
   <a href="九家集注杜诗_page9.html">
    9
   </a>
   <a href="九家集注杜诗_page10.html">
    10
   </a>
   <a href="九家集注杜诗_page11.html">
    11
   </a>
   <a href="九家集注杜诗_page12.html">
    12
   </a>
   <a href="九家集注杜诗_page13.html">
    13
   </a>
   <span>
    ...
   </span>
   <a href="九家集注杜诗_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
