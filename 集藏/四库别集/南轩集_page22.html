<!DOCTYPE html>
<html>
<head>
    <meta charset="UTF-8">
    <title>南轩集 - 第 22 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南轩集 - 第 22 页/共 29 页</h1>
    <div class="content">　　主一则视听有其则矣
　　人心惟危
　　人心因血气而动盖危而难安也
　　喜怒哀乐未发谓之中
　　喜怒哀乐之未发无所偏倚中之所以得名中者所以状性之体段若曰目视耳听手举足履则是已发矣其无不当者乃是中节所谓时中也
　　鸢飞戾天鱼跃于渊言其上下察也
　　鸢飞鱼跃指道之体用无乎不在也
　　尽心知性
　　因尽心体之本然为尽其心非善穷理者莫之能也
　　无极而太极
　　此语只作一句玩味无极而太极存焉太极本无极也若曰自无生有则是析为二体矣
　　尧舜岂无所用其心哉
　　岂可谓尧舜无所用心特动无非天耳
　　过化存神
　　存神体也过化用也存神故能过化
　　君子行法以俟命
　　行吾法则听天所命故富贵贫贱夷狄患难无不安也
　　答呉德夫
　　孟子曰形色天性也惟圣人然后可以践形说者谓践者履践也如非礼勿视听非礼勿言动之类谓之践形如此说恐只是贤人事一说谓圣人猖狂妄行蹈乎大方众人则为形所役圣人则能役形恐践字说得费力又一说形者事之初萌色者事之着见惟圣人能践之于其初贤人则不待着见而后用力于其间此恐说天性字不出
　　天之生斯人也有物必有则凡具于吾身者皆物也而各有则焉践如践言之践实履之也凡人虽有形色而不能践也感物而动不知所以践之者也贤人则能践之矣由己故也以我视以我听以我言以我动也圣人尽性从容自中与天地相流通故动容周旋无非至理曰能则犹似用力也曰可以则见其自然而化非圣人莫能与也
　　上系曰可乆则贤人之德可大则贤人之业此一段论乾坤易简至于可乆可大可谓极矣何故止言贤人德业或谓非圣贤之贤乃贤于人之贤
　　可乆可大贤人之德业也乆大则圣人也矣
　　舜明于庶物物或説谓物则之物或説谓万物之物然则明庶物者奚独舜哉且攷之经何以见舜之明庶物也
　　道外无物物外无道舜明于庶物则万理着察一以贯之卓然大中之域非生知其能然乎夫舜起于畎亩之中一旦加乎羣工之上徽五典而五典从纳百揆而百揆叙賔四门而四门穆纳于大麓而烈风雷雨弗迷非明于庶物其能然乎
　　孟子曰口之于味也目之于色也耳之于声也鼻之于臭也四肢之于安佚也性也有命焉君子不谓性也仁之于父子也义之于君臣也礼之于賔主也知之于贤否也圣人之于天道也命也有性焉君子不谓命也
　　口之别味目之别色耳之别声鼻之别臭四肢之便于安佚岂人所为哉是性然矣而口蕲于美味目蕲于好色耳蕲于钟鼓鼻蕲于芳馨四肢蕲于安佚则是感动于物而为性之欲矣故有命焉而君子不谓性也盖贵贱有定分穷达有定数随其所遇无不得焉而无欲之之意则是天理也故不谓性者乃所以成性也父子之恩主仁而仁不得于父子君臣之分主义而义不得于君臣賔主以礼而不接我以礼贤者冝以知见于世而邦无道有不得而知焉天道在圣人而圣人固有不遇者命则然矣然而是可断以无可奈何乎断以无可奈何则人道息矣故有性焉而君子不谓命也仁不得于父子吾致孝以感而已如舜是也义不得于君臣吾致诚以格而已如周公是也彼不以礼待我而在我者尽其待之之道而已孔子之于阳货可见也知不得自见吾虽退藏益精其知以乐其道伊尹在莘野未聘之时可见也天道在圣人而夫子不得如尧舜文武周公施而达之天下然着之六经传于门人兼善万世天道流行盖无终穷矣故不谓命者乃所以立命也如前所説若流其性而不本于命则人欲肆矣如后所説若委于命而不理其性则天理灭矣孟子之言所以极性命之微而同天人之用也虽然所以成性而立命者何欤一则不谓性一则不谓命而心之道行乎其中矣非知仁者其孰能明之且圣人之于天道立言与上辞不同所以然者盖明天道即圣人之道而圣人即天也
　　孔子之谓集大成集大成也者金声而玉振之也
　　孟子言孔子不名一德而集羣圣之大成非三子之所可及而又以乐之大成明之盖乐之一变谓之一成大成则其节奏之大备也金声而玉振之节奏可谓备矣盖又各有似焉金声有洪杀清浊之殊圣人之智无所不周者然也玉振始终如一圣人之德无所不备者然也此其先后固自有伦然自其成者言之则金玉并奏知行皆极不见其始卒之有异也
　　金声也者始条理也玉振也者终条理也始条理者智之事也终条理者圣之事也
　　伊川先生云此孟子为学者言始终之义由其能始条理故能终条理犹知至即能至之知终即能终之又曰致知智之事行其所知而极其至圣之事也据此一节乃是言学者之事所以学于圣人者故因上文金声玉振而言言学之序如此盖圣人则圣智合一无始卒之异学者则必知所先后然后有以入德也故孟子于此一节特分而言之明圣人之智学者所当先务必明尽众理咸极其至然后力行以造夫圣人之所以圣者始终各有条理而不可乱也智之事圣之事犹言学智圣之功夫非便以为智圣也
　　智譬则巧也圣譬则力也犹射于百步之外也其至尔力也其中非尔力也
　　此一节复言圣人之事以明夫子所以异夫三子者夫子智圣合一至而且中矣然所以至者其力也所以中者非力也是巧之功也是圣人虽曰合一而智圣亦未尝不偕极也若三子徒恃其力而巧不足焉则虽至而不能以中矣若顔子者智足以中矣其力未及至者一息尔天假之年孰谓其不为孔子哉
　　西铭云知化则善述其事穷神则善继其志其防何如
　　西铭发明仁孝盖仁人之事亲也如事天事天也如事亲须防不在焉则失其理矣神是心化是用然须黙识所谓神则化可得而言矣能继志乃能述事也












　　南轩集巻三十一
　　钦定四库全书
　　南轩集巻三十二　　　　　宋　张栻　撰答问
　　答吕子约
　　樊迟问知子曰敬鬼神而逺之可谓知矣所谓知者知鬼神之德是已知事乎此则敬敬则有事乎此矣有事乎此勿忘勿助则鬼神着矣故其洋洋如在者状其昭著云耳于此知之有所未明体之有所未尽迫切而求的见则愈近而愈妄愈亲而愈非计度想料妄而益妄所谓鬼神之德何从而可识乎其为不知孰大于是中庸论鬼神之德如曰视而不见听而不闻而又继之曰体物而不可遗观乎此恐是敬而逺之之防敢祈指诲
　　遗书中有一段或问知鬼神之道然后能近能逺否曰亦未説到深处且大纲説当敬不惑也迫切而求的见则愈近而愈妄愈亲而愈非此数语好但更当深思孔子答子路之意
　　敬鬼神而逺之可谓知矣惑而信之非知也孟浪不信非知也能近能逺始谓之知敬而不能逺者则其敬也生于畏祸与福而已非所谓敬也逺而忘乎敬者则其逺也生于忘祸与福而已非所谓逺也二者均于疑以为有疑以为无非的实有见乎此两句固大纲说示人以知之事然非知鬼神之情状则安能敬而逺之乎
　　敬鬼神而逺之或问伊川知鬼神之道然后能敬能逺否先生曰亦未说到如此深逺处且大纲说当敬不惑此是玩味经防之法若更别生出事却失了当时意气聚则生气散则死大化一移升于天者为魂气落乎地者为体魄魂防魄降形质安有其理固然然闇处独行畏心或生则疑以为或有岂非缘于习俗而中主不立故耶又岂非隠微之中神明集舎而自有不可揜者耶今固不敢徇于流俗而返之于理然孟浪不信卒然撞出骇异之事安敢自保其不为所移乎如魂魄之影响夺胎受防之说理安有之然亦当了然无疑乃为可耳窥识髣髴何得于己
　　此等事不可放过须穷防到实然无疑处不然被一两件碍阻着或为异说动了未可知也
　　君子上交不谄下交不渎何以谓之知防其神乎
　　交际易于因循上交主于恭过其则斯为谄下交主于和过其则斯为渎能持而不失非知防其能之乎圣人论介于石之义而独以上下交之事为言惟笃实为己者知其为甚切要也
　　答严庆冑
　　昔闻五峰先生曰心可潜不可用然孔子有曰羣居终日无所用心孟子有曰尧舜之治天下岂无所用其心哉然则孔子之言非欤又心所以宰万物者如用之果谁用之耶
　　言各有攸当细味其轻重可也
　　孟子曰仁人心也则仁即心矣然又曰以仁存心似又以心与仁为二物何也夫心也仁也果可为二物欤
　　自非中心安仁者须以仁存心若如所言是都不假用力也
　　礼曰中心斯须不和不乐而鄙诈之心入之矣外貌斯须不庄不敬而易慢之心入之矣云入者自外之内之辞也心本在我何以言入
　　心本无鄙诈易慢而鄙诈易慢生焉犹水本清为泥沙忽杂之也此须自体之知其自外入也
　　答防诚之
　　明道先生曰发己自尽谓忠循物无违谓信表里之谓也又曰尽己之谓忠以实之谓信忠信内外也九思思之所谓忠者无自欺也无自私也处闺门而为孝友处乡闾而为谦恭交朋友而为信义推而至于日用之细者所谓出门如賔承事如祭坐如尸立如齐之类凡见于所言所为发于其中而着之于外者无有一毫不尽此心焉所谓信者是亦此心之发时因其应事于外而名之者也处闺门所当孝友则行其孝友处乡闾所当谦恭则行其谦恭交朋友所当信义以至出门所当如宾承事所当如祭坐之容宜如尸立之容宜如齐因其理之有定当其可而无违是之谓忠信忠信本无二致自其发于内而言之之谓忠自其因物应之之谓信故曰表里之谓也明道以此释曽子之言曰为人谋而不忠与朋友交而不信为人谋则谋在我是亦发于中之意与朋友交则朋友在外是亦遇事而应之之意二先生论忠信内外大槩如此否
　　尽于己为忠形于物为信忠信可以内外言亦可以体用言也要之形于物者即其尽于己者也玩程子之辞意义盖包涵矣
　　林放问礼之本伊川先生曰礼者理也文也理者实也本也文者华也末也理是一物文是一物注云此与形影类矣推此理则甚有事也发之于中有所见而不可见名之曰理故曰本行之于外皆得其称粲然中理名之曰礼故曰文理譬于形礼譬于影形先正则影自正不知伊川之意如此否又谓甚有事者不知谓是每一事不问巨细便自各有本末否
　　程子之意谓礼字上有理有文理是本文是末然本末一贯通谓之礼也然有理而后有文曰推此理则甚有事谓天地间莫不然也
　　居敬而行简不知敬存而简自行为复居敬而尚当行其简
　　固是敬存而后简行然亦须居敬而行其简
　　明道先生论持其志曰只这个也是私然学者不恁地不得九思思之谓人之有志不能持之使常自觉其所在往往遇事则为气所使颠倒失次而不能制与不自知其所以然者皆志不定故也使其志常定于内昭然不乱必不至遇事而失错矣故志不可不持持之乆而熟则必须自知以心验之未见其为私明道谓只这个也是私其意如何
　　才渉人为便是私有个持字便是人为然学者须从此用功由诚之进于诚煞有节次
　　或问伊川先生必有事焉当用敬否曰敬只是涵养一事必有事焉须当集义只知用敬不知集义却是都无事也九思思之若能敬则能择义而行伊川谓知敬而不知集义为都无事不晓其防又集义所生义生于心不知如何集
　　居敬集义工夫并进相须而相成也若只要能敬不知集义则所谓敬者亦块然无所为而已乌得心体周流哉集训积事事物物莫不有义而着乎人心正要一事一件上集
　　明道先生曰维天之命于穆不已不其忠乎天地变化草木蕃不其恕乎伊川先生曰乾道变化各正性命恕也侯子曰伊川说得尤有功天授万物之谓命春生之冬藏之岁岁如是天未尝一嵗误万物也可谓忠矣万物洪纎高下短长各得其欲可谓恕矣九思谓维天之命于穆不已盖一元之气运行无息所谓天行健者也以其行健无息故能生生万物而各禀此善意故曰恕其在人体之则曰干干诚意无毫发间断则发见于外斯能以已推之以心之所本既善则应人接物皆如其心可谓恕矣观明道谓草木蕃于伊川言各正性命不见有差殊其在万物得其所以蕃生便是正性命不知侯子何以分轻重兼谓维天之命为天授万物者恐此天命只是天理伊川所谓在天为命不必须是授之万物始谓之命故又谓春生冬藏歳歳如是未尝误万物为忠恐此亦只是恕盖已发者也九思所言忠恕与天命大意是否及所疑侯先生之言并乞详教
　　明道之言意固完具但伊川所举各正性命之语为更有功忠体也恕用也体立而用未尝不存乎其中用之所形体亦无乎不具也以此意玩味则见伊川之言尤有功处侯师圣所说忠字恐未为得二先生之意天命且于理上推原未可只去一元之气上看
　　孟子称孔子曰操则存舎则亡出入无时莫知其乡惟心之谓与或问伊川曰心出入无时如何曰心本无出入孟子只据操舎言之又问人有逐物是心逐之否曰心则无出入矣逐物是欲九思谓性之在人可以言不动心者性之已发已行安有无出入今人对境则心驰焉是出矣不必言邪恶之事只大凡遇一事而此心逐之便是出及定而返其舎是入矣兼孟子固已明言其出入为心矣而伊川谓心无出入不知逐日之间有出入者是果何物又有一处谓在人为性主于身为心谓在人为性则不可言出入既曰主于身为心凡能主之则在内不能主之则外驰是亦出入之意不知心之于性相去如何思虑之于心相去又如何
　　心本无出入言心体本如此谓心有出入者不识心者也孟子之言特因操舎而言出入也盖操之则在此谓之入可也舎则亡矣谓之出可也而心体则实无出入也此须深自体认未可以语言尽之耳
　　孔子不恱于鲁卫遭宋桓司马将要而杀之微服而过宋伊川先生曰孔子既知桓魋不能害己又却微服舜既见象将杀已而又象忧亦忧象喜亦喜国祚短长自有命数人君何用汲汲求治禹稷过门不入非不知饥溺自有命又却救之如此其急数者之事何故如此须思量到道并行而不相悖处可也注脚又谓今且说圣人非不知命然于人事不得不尽此说未是既曰并行而不相悖则是虽遇变与灾自当尽其在我以为消变弭灾之道变之消不消灾之弭不弭则不可必然圣人随事有以处之不归之于命与数而不问者是谓并行而不相悖不知注脚何以再言此得非谓以命与人事为仁致欤
　　若说圣人非不知命然于人事不得不尽是命与人事为二致岂足以明圣人之心哉当深惟圣人性命合一处
　　答俞秀才
　　脩辞立其诚脩辞所以立其诚意非从脩饰为也若脩饰则秪不诚矣平居亦当察此而圣人独言于九三者盖当危疑之地处人情之变辞危则易亢辞逊则易枉亦难乎有言矣于是焉而能脩之则诚立矣
　　脩辞乃是体当自家诚意深味曽子之所谓出辞气者则可知矣于九三言之者大抵谓君子之学如是故能尽乎处上下之道也不必云于是焉而能脩之则诚立也
　　防以养正圣功也防童之心纯一而未发可与为善可与为不善在所以发其防者何如耳自此养之以正则易进于徳及其至处则圣人也
　　以纯一未发之防而养其正可谓善矣若夫为不善则是为物诱而欲动非防之可与为不善也动则失其正矣
　　防山下出泉防程先生曰水必行之物始出未有所之此意最深水由地中行行其性也遇险而止而行之性则未始止也若积盈则行矣故曰盈科而后进在人防昧之时而天命流通之理未始止也若果决其行涵养其明而至于盛乃养防之圣功也
　　防之义只谓泉始出而遇险未有所之如人防穉未有所适贵于果行育徳充而达之也育徳之义尤当深体防之初六利用刑人人之昏防不教而诛之可乎盖人之不善始发而絶之则易为力待其已发而后禁则扞格而难胜故曰童牛之牿元吉
　　此爻且详玩伊川之说
　　韩愈所谓上中下三品者乃孟子所谓才也才虽不同而所以为性则一孟子论性善固极本穷源之论至谓非天之降才尔殊岂才果不殊耶抑所谓才者乃所谓性也才是资禀性是所以然性固行乎才之中要不可指才便谓之性然孟子所以谓之不殊者何也
　　孟子之论才与退之上中下三品之说不同退之所分三品只是据气禀而言耳孟子论才曰非天之降才尔殊也又曰若夫为不善非才之罪也盖善者性也人之可以为善者才也此自不殊
　　死生是气之聚散鬼神是气之精者耳万物所以自形自色者即鬼神所见之迹也程先生谓徃而不返谓之鬼则知方来不测谓之神鬼神之道即太极往来之实也即是观之满虚空中无非鬼神之妙用而人之所以齐明盛服以临祭祀者盖亦集自家精神其义固可体矣天下之理有则是有无则是无死生命也鬼神者托于幽者也然周公作书以告鬼神欲代武王之死世岂有是理耶无是理而周公乃行之亦必有道矣幸先生详教之
　　鬼神之义须更研究周公欲代武王之死只是浑全一个诚意至诚可以回造化有是理也若夫金縢册祝之辞则不无妄传者【如元孙不若旦多材多艺不能事鬼神之类】意者金縢之事则有之而册祝之辞则不传矣
　　九卦损徳之修益德之裕复徳之本履徳之基井徳之地恒徳之固学者用工之实欤
　　九卦有次序履徳之基为先步步踏实地也
　　答胡季随
　　遗书云有人胷中若有两人焉欲为善如有恶以为之间欲为不善又若有羞恶之心者此正交战之騐也持其志使气不能乱此大可验不知如何而持其志方其欲持志之时而二者犹交战于胷中则奈何
　　持志者主一之谓若曰欲持志之时二者犹交战于胷中是不能主一也志不立也
　　又云义理与客气常相胜只看消长分数为君子小人之别尝深思之谓诚然也而或云初不可如此分一言之善则天理矣一言之恶则人欲矣窃恐其言太快政如日月之运行寒暑之推移恐当进之以渐也
　　所谓义理与客气看消长分数为君子小人之别者谓一日之间察其所发孰多孰少尔天理只是天理人欲只是人欲都无夹杂念虑毫厘之间霄壤分焉此昔人所以战兢不敢少弛也
</div>
    <div class="pagination">
<a href="南轩集_page21.html">上一页</a><span>...</span><a href="南轩集_page17.html">17</a><a href="南轩集_page18.html">18</a><a href="南轩集_page19.html">19</a><a href="南轩集_page20.html">20</a><a href="南轩集_page21.html">21</a><span class="current-page">22</span><a href="南轩集_page23.html">23</a><a href="南轩集_page24.html">24</a><a href="南轩集_page25.html">25</a><a href="南轩集_page26.html">26</a><a href="南轩集_page27.html">27</a><span>...</span><a href="南轩集_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
