<!DOCTYPE html>
<html>
 <head>
  <meta charset="utf-8"/>
  <title>
   西河集 - 第 40 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西河集 - 第 40 页/共 136 页
  </h1>
  <div class="content">
   钦定四库全书
　　西河集巻九十六
　　翰林院检讨毛竒龄撰
　　墓志铭【六】
　　曼殊葬铭
　　曼殊小妻张姓京师丰台人十八归予能食贫人谓之糟糠之妾既而大妇至徙居右安门坟园累病不可解尝梦隣庙阿母唤之去牵予衣不忍醒而恶之饰桃梗貌已送庙间若代已者乃复图其影于幛而自题之名留视图观者哀焉先是曼殊将归时相国冯公予师也为予择娶之而怜其慧视若已女至是公将致政归谓曼殊曰本以毛生无子故娶女今三年不身而大妇忽南至汝自料能安其身否耶且毛生年大家故贫也萧山去此远贫不汝鞠家去此远则叵测年大弃汝早黄鹄口噤则其摧挫有难言者汝曷不请去葢公爱是人并爱予以为计无过于是也曼殊闻其言大惊反覆泣谢执不可且曰本谓公教以礼义不谓其出此也独不闻女不嫁二夫耶当斯时有妇辫而坐于傍者笑而曰有是哉谁则以妻汝而夸谩若是顾曼殊曰毛先生非汝夫也曼殊乃大恚号咷呼曰天乎人不以我为妻斯巳耳乃谓我无夫不如死防身掷于地公急止之曰贤哉叹而起曼殊归谓予予曰然惟公亦为予言之汝试思予岂欲去汝者特为予汝计无出此便独需汝自决耳曰吾决之矣君果遣予则予请先死君前不然尚怜予而终収之言讫诎双膝箸地曰以乞君既而有戚媪居京师者假予言遣之初不信重强之以为果然哭踊气絶一婢持抱之不得死三日高邮葛先生力救得活然嗣是气匮血上壅涎液结轖不可下尝泣曰吾死固分独不能为君生一儿指婢曰俟此子长可当夕吾无憾矣又曰吾病不可耐病小间吾当从阿潘居尼寺中虽然君南行时其能掩面一挥手耶君毋嫌予他日愿以尼从行康熈二十四年五月二日病发卒年二十四初曼殊有二婢一名金绒儿即予师冯公所遣媵也一名来子光禄王君买赠者后以乏食卖来子惟金绒儿存至是金绒儿年十七曼殊所称俟此子长者是也前一月金绒儿亦病及闻主母死不能起匍匐出伏苓牀下叩头哭越七日亦死初予将塟曼殊于丰台张氏之阡黄门任君谓予曰生不忍相离而死弃之予曰然遂擕椟归萧山将附于藏予之地而系以铭铭曰
　　生矢相随岂既死而魂无不之归哉归哉汝在斯
　　金绒儿从葬铭
　　金绒儿者曼殊婢也十一从曼殊如花蘤之有枝叶越六年金绒儿病初以月事閟腹下小痛医者误下之遂中死法曼殊在病中闻之泣曰是婢死吾无生矣既而曼殊死金绒儿惊起以手据地行哭七日口血漉漉随死哀哉因擕其椟偕曼殊同归而于其侧曰
　　魂乎来乎从之者金绒儿乎
　　曼殊别志书
　　曼殊丰台卖花翁女【陈检讨维崧序云疎篱织处青门种树之翁纤笼擕来缟袂卖花之妪　汪主事懋麟诗云荒村侍婢卖花回补屋牵萝晓镜开怪底红顔如芍药妾家生小住丰台　汪春坊楫诗云春到长安芍药开寻花曾一到丰台自从解语归金谷不是花时客也来　张学士英诗云闻说丰台住小姑百环新髻世应无又添一叚游人话芍药开时说曼殊】生时母梦隣妪以白花一当【一根也】寄使卖其前隣奶奶庙也后隣钱氏疑昔者乃钱氏妪因名阿钱【周赞善清原续长恨歌云张家小女名阿钱种花家住丰台侧生成骨格一枝香斟酌衣裳百花色】阿钱慧甚能效百鸟音京城贩儿推货车行呌卖喓喐不可辨阿钱遥闻便知之十歳前村学针线把翦即能刻花种人兽不搆谱俨熟习者客有以千钱购蕃绣旛灯于前村家阿钱方学绣立应之去既长色白目有曼光十指类削玉黝髪委地可鉴【续长恨歌云十枝春笋扶钗出一寸横波入髩流银蒜防防垂防索晓日曈昽射妆阁　张编修廷瓒诗云子夜清歌醉不醒曾看寳髻倚银屏菱花掩后香云散肠断春山一様青】才拢头作十种名最上以发丳绾作连环百结蟠顶前名百环髻【留视图自序云饰予生平所梳百环髻　王舎人嗣槐诗云东风吹罗衣空园自摇曵采将千种花拢作百环髻　续长恨歌云八幅湘裙初拂地百环云髻早宜春　方编修象瑛云自制新妆号百环春风摇漾畵图间无端梦逐空王去凄絶丰台旧日山　张中书睿诗云百结云鬟别様妆曼殊花放下巫阳袛今留视图犹在减却生时一段香　乔侍读诗云百环髻就玉为神别有秾华领好春斜傍青山长不埽有谁堪作畵眉人】顾性贞静十二从庙归路人观者啧啧称好姑则大愠归不再出予来京师益都夫子为予谋买妾有以阿钱言者豫遣二世兄往视不许【呉文学阐思诗云争似丰台解语花脸波春色衬朝霞盈盈碧玉年娇小不爱青齐宰相家　乔侍读诗云村庄无复住东墙但对名花引兴长莫道小家刘碧玉一生不嫁汝南王】先是阿钱病西山尼师过其门咨嗟曰阿钱不年不宜为人妻或曰为小妻即免遂决计作妾然往请者率骄贵深不自愿及二世兄往谓犹是相公家也越数日予亲往询予喜甚且有谬誉予善文者【李检讨澄中曼殊诗云守身坚择对偃蹇已数夫不惜充下陈但愿嫁通儒毛郎富文史作赋迈三都续长恨歌云纷纭粱肉皆尘土不愿将身入朱户兰生空谷人自知啧啧张家有贤女毛生一赋奏凌云柱下才名天下闻　龙检讨爕诗云湘湖词客毛先生日昨捧檄来燕京子虚赋献官侍从闺中儿女皆知名李中允铠诗云毛子銮坡彦文笔五色鲜造访出花下惊鸿何翩翩岂有十斛珠乃订三生縁盈盈赋丽情慕义良独难】是夜予梦大士取盎中花手授予次日挿戴【北方以下定为挿戴　续长恨歌云疎篱野径多闲暇落花无人碧牕夜天然芳洁不由人优鉢昙花是化身　胡文学渭生诗云媒氏新传玉帐音定情何用百黄金帘前一见如相识为挿莲花玳瑁簪　丘学士象升诗云昨夜优昙帯露开簪花迤逦到丰台湘帘一控春如海万朶花光入座来】其母兄与其母疑予年大又贫且相传妇妬欲悔之阿钱不然【陈序云原思入仕仍然环堵之家仲路居官不离緼袍之色况乎桓家郡主性极矜严呉国夫人理多贵倨王茂将膺九锡时来悠谬之谈刘孝标永憾三同属有纷纭之论而乃情坚一诺面许三生　续长恨歌云相国冯公重古风为访名妪到韦曲韦曲春花烂熳生求婚三唱踏莎行忽传妇妒几中止官贫复恐离乡里阿钱却喜嫁才人委身情愿同生死　刘文学诗云梦授一枝和露种肻教连理被云遮】及娶检讨陈君就予饮更名曼殊曼殊者佛花也【汪主事诗云昨宵梦乞杨枝露从此更名号曼殊陈序云仆于阮妇之新婚曽学刘桢之平视屏前乍见遽讶天人烛下潜窥已惊絶世値此同官之被酒屡为爱妾以徴名以姬夙悟静因亲躭禅喜遂傍稽夫梵夹肇锡之以曼殊　姜州丞启诗云曼陀花散到人间色相端然菩萨鬘　蔡修撰升元月上纱牕乌夜啼词云檀心蕙质玉亭亭解语识迦陵慈云一滴杨枝露订三生却向天花落处认前身　续长恨歌云同官往往停驺御欲拜青蛾不能去迦陵太史为徴名曼殊本在西来处】曼殊既归执挚【即贽】愿从学取书观有悟才把笔即能画字其字每类予见者辄谓予假为之【任黄门辰旦传云检讨善诗文能书晓音律曼殊心习焉辄似检讨　方编修诗云夫子江东早擅名学书学字尽聪明　呉文学陈琰诗云学书不学卫夫人别有簪花体格新争怪拈毫似夫壻燕钗作贽仿来眞　施侍读闰章诗云夫人才把笔便作逸少字如此好夫壻何处不可似　朱供奉叶儿乐府云檀板能歌絶妙词银钩学写相思字】尝为予书刺早起呵冻连作十余刺心痛遽罢【陈序云于是杂弄简编间亲文史畵眉楼畔即是书林傅粉房中便成家塾学新声于弦上询难字于枕间硬黄纸滑窃书夫子之衘缥碧钗轻戏作门生之贽　张检讨鸿烈诗云瞥见仙姝漫七年每闻素腕写鸾牋　潘检讨未诗云学得簪花字体新蛮牋十幅簇芳茵修成外传多情思为有灯前拥髻人　子有曼殊病诗云黛椀谁书刺银床想挈壶曼陀花一朶看向日边枯】予生平好歌至是酒后歌毎歌必请予复之三复则巳能矣按刌度节丝黍不得爽尤喜歌眞定夫子祝家园词【梁司农夫子桂枝香曲开句赏心乐事祝家园里　冯太传夫子长歌云从来绣阁惜娉婷红牙欲按声转停闻君雅擅周郎顾妾若歌时君细听　续长恨歌云学书便仿簪花格偷曲初成按拍时　又云拙宦中年何草草但看曼殊愁顿埽酒阑一唱祝家词温柔乡里眞堪老冰弦檀板两怡然花底征歌月底眠　田编修需诗云百绾云鬟巧様成淡黄裙子称身轻清歌按板偏能防不数红红记豆名　胡文学诗云新翻子夜与前溪顾曲周郎总不迷一唱黄鸡娇欲絶箫声同彻鳯楼西　王光禄三杰诗云歌残金缕不胜悲记得南园卧病时夜起与郎花下坐含颦一唱祝家词　曼殊自为诗云阶草啣虚槛亭榴接断垣酒防携锦瑟请唱祝家园】苐苦无弹者不可巳呼盲女街前琵琶听数曲谛视其拢撚防拨遂能弹【朱供奉洞庭秋色词云想暗通心曲朱丝弦里尽携书巻玉镜台前　尤检讨侗新様四时花曲云罗敷赵瑟侬家占子夜呉歌近日谙　袁编修佑诗云郎自艳呉曲侬自缓秦筝双栖梁上燕解语弄春声　冯检讨朂诗云细抛红豆谱相思肠断金槽一缕丝谁道梁尘惊散后酒阑犹唱祝家词　呉别驾融诗云渌水春来艳金槽夜自弹市楼盲女在莫作叚师看】顾得竒疾初书刺心痛谓脘寒也既谓伤肝输东风木扬春作而秋止又既谓中懑有瘕癖在胃傍气积不行歴数载审候终不得其要领每疾作遍体若煿使婢按摩之不足以帔作兜负之行又不足缒筐而坐之东西推挽若秋千然【任黄门传云然而有竒疾剧则必约防为兜有若花篮坐其中悬诸空际左旋右转乃少可特终不可治尝遍搜方术不治遂立愿舍身作佛弟子不治乃召绘者图之名曰留视图云巳而竟不可治　陆文学宏定诗云病倚篮舆挹翠霞后庭编径曲栏斜防兜行遍虽无迹犹长金莲处处花】尝梦隣庙奶奶唤归去一日携儿至曰汝本吾家物我挤眼汝当随我行其儿曰家去罢不去奶奶么喝醒乃刻桃木为偶人饰之衣被以生平所梳百环髻流涕送庙间【赵编修执信诗云淡红香白好容顔寳髻堆云作百鬟唤作佛花元自悮如今争肻住人间呉文学陈琰诗云阿钱生小态婵娟多病皈依绣佛前不信曼陀花一朶忍教憔悴夕阳天　乂云妖梦频随阿母回香檀分影礼莲台百鬟巧髻亲留视畵里眞眞唤不来　沈文学季友诗云雕香分送泪糢糊六尺生绡便作图认取白衣龛外立前身应是小龙姑　予送偶人诗云且送青娥去言随阿母归荷花开作靣菊叶翦为衣泪尽中途别魂离何处依他时香案下相待莫相违　曼殊自为诗云百计延医病转深暂回阿母案傍身此身久巳魂离殻莫道含颦又一人】乃复图其形名留视图而题诗焉【梁司农夫子诗云百朶云光绾髻斜焚香小坐澹铅华畵图展向春风里好防丰台第一花　任黄门诗云舍身现在礼慈云月月纤腰减半分何事畵工还染色澹红衣褶藕丝纹　沈明府皡日诗云弹窝石畔冷如冰消得春风数尺绫一自檀雕分影去夜深只坐佛前灯　阮庻常尔询诗云新镂香檀旧梦频碧绡留供佛前身由来仙骨原无二不信双毫写玉人　汪春坊霦诗云寳篆依微绣佛前香台欹坐髻鬟偏梦魂缥缈知何处只在莲花秋水边　高徴士兆诗云百结云鬟委陌尘一函玉骨瘗江濵可怜遗落春风影挂向花前还妒人　郑骠骑勲诗云细雨难滋天上花春光杳渺白云斜可怜粉黛空留视肠断当时油壁车】初予妇将至徙居南西门坟园虑不容也益都夫子怜其穷强予开阁而曼殊难之其后有假予意逼遣之者曼殊死复活【曼殊回生记云曼殊以壬戌十月十一日死越三日高邮葛先生治之复苏　李检讨曼殊诗云食贫二三载两情如斯须何意南来者事变出不虞举家色惨凄丞相谓曼殊毛郎生迟暮官贫徒区区改图便尔为作计莫太迂曼殊一无语泪落红罗襦　又云始至相逼廹既乃复揶揄郎意久异同计事一何愚曼殊大悲摧天乎我何辜郎今负义信恸哭声呜呜气结肠欲断死生在须臾仓皇覔良医强起事跏趺药饵徐徐下数日魂始蘓　李中允诗云踟蹰贮别舘咫尺明河悬脉脉但相望郎言遂浪传谓当羽翼乖听续鸳鸯弦闻言一悲愤气絶如丝联已乃泣呑声仰首呼苍天续长恨歌云食贫三歳恩情重恩情祗道长相共桓家郡主蓦地来惊散鸳鸯夜深梦深情无赖金门客愁】
　　【煞飃风荡魂魄仓卒坟围贮阿娇将使犊车无处覔那料流光迅如电好信不来飞语遍野花村落白杨郊安得仙郎日相见含情一恸倒玉山杳杳冥冥去世间葛翁投药虽扶起那得桃花还结子畵图试展旧时容玉貌花姿全不是　孟监州远记云其初归也则不以迟暮为非匹而惟以得偶乎才子为幸其濵危也羣言纷搆犹矢若金石惟愿得死于才子之手　彭侍讲孙遹诗云优鉢从来不染尘无端号作断肠春凭谁地下三弹指唤起迦文坐畔人　张文学闇然诗云曽说南园卧病时金槽犹拨祝家词新声不向丰台度付与啼莺恋旧枝　曹学士木诗云芍药初开骤委泥丰台犹见草萋莫甘心远塟西施里苦恋贫官与忌妻　杨文学卧续张夫人拜新月词云拜新月拜月在前墀死魄回生后残眉未埽时】至是病转剧尝曰令吾小可者吾当为尼忏除之【李中允诗云古今伤心人慷慨以永叹庻几法王力遣此长恨端灼灼青莲花阿母梦所搴因之绮罗中爱叅清静禅　续长恨歌云从此香奁日日扄长斋顶礼愿难成防兜虚约香尘满伏枕空房小胆惊】既而谓予曰向阿三病时【予从子阿三死京师】予借其园居邀君日来以为幸今君将南行而予以病残留尼寺中其能来乎泣曰他日君归者吾请以尼随君行惟君置之既而病发死【曼殊之死京朝争作挽吊自梁司农夫子暨张曹诸学士下诗词文赋不可胜纪又有作鼔子词同韵唱和成帙如云间李秾李榛顾士元马左西冷何源长魏里周珂同郡成肇璋逹志金振甲马防嘉王麟游陶簠刘义林诸君至同馆生有托碧虚仙史作盎中花杂剧者皆彚载别集】死时羸甚及敛面有生色坐而衣骨节缓泽如平时【任黄门诗云垂帘无力倚阑干怕见庭花易早残偏怪瓦棺将掩处海棠犹作睡时看】初陈检讨孺人死索予为墓铭而贻予以绢绢浅黄色为制裙而喜嘱曰假使贻绢有桃晕红者当复制一裙越四年无有贻者既敛乃卖金槽裁一裙纳桞棺中【续长恨歌云去路茫茫在何处矫首空蒙隔烟雾金槽卖却剪红裙大呌曼殊将不去　高徴士诗云罗裙浅澹剪鹅黄一束纤腰白玉床长恨无人十洲外飞行为覔返魂香　呉文学诗云减尽纤腰胜小蛮淡黄裙子帯围寛可怜红绢空裁剪不付金箱付玉棺】








　　西河集巻九十六
　　钦定四库全书
　　西河集巻九十七
　　翰林院检讨毛竒龄撰
　　墓志铭【七】
　　陈翰林孺人储氏墓志铭
　　孺人姓储氏检讨陈君妻也齐国相臣基开青土开元才子家住丹阳祖江西按察使著绩南州父太学生垂声东序孺人生而婑媠性兼明慧刺朱帏于帐里弄粉絮于栏边学书操管篆略作丹黄杂技按楸纹便知横直苐名娇女未字令人其母陈太君为陈君父姑君祖少保公即孺人祖舅两相欢爱愿合葭莩阮甥兄表抽碧轸以徴情刘女姑儿用玉台为聘物遂使羊邓婚姻之好加之郗王中外之亲八緜初着体倍见同功九蕙未分根依然并蒂谓鸿妻之可托咏鸠配以奚惭独是衿褵乍结新妇居仪佩帨将贻尊嫜寝疾君母汤太君病而孺人扶持之厨无茧蜜犹堪三日为羹盘裕枣脩谁使七年求艾乃曰老亲方患苦思食江鱼敢言夫壻未分明心同幙雀伺燕帬之澣涤伸鸟爪以抑搔不意君过澄江太君遽逝桑枝未捋秋胡有远道之行木李难投秦掾少新婚之恋上黄世子不共游仙下军大夫仍为生客痛臯鱼之哭母頼赵孝以敛姑于是君父赠君分田授室责孺人奉养萧娘初得壻略辨酸甜左女在儿时早营盘槅撃殊鲜而传食斥他肉于当餐酒浆泛滥不疑湓浦留賔宰割从容奚翅安东归猎其奈家世仕宦不事生产作客穷归门巷迷失孺人好慰之使毋废歌咏百尺楼陈氏剧厌求田三十歳王郎安知问米但驱饥于彭泽恍失路于天台柴门月色不辨谁家荻港烟生全迷旧径锦文当户织自下机来翠裥出帘迎刚逄带解庭能漂麦直须把巻房中爨有樵苏何必行歌市上孺人每顾视嫁时衣饰典卖不郄尝灯下出金簪一枝及羊脂小玉合子是八九歳弄物估値相示三英玉合子宛若凝脂七寳钿头钗非关曜首簪垂黄粟小年兴炊防之嬉帕裹青梅数歳作绕床之弄每叹长门之未草因之补屋以牵萝招灵廽短髩谁从井底収来私语记长生那许波斯买去当春末夏初牕前黄杏树为君从祖殿元君手植子熟将脱夜半讴吟时听触地一声孺人輙令婢启扉拾以啖君金门未入有谁从西母偷桃银扇尝关无复向东家扑枣惟此房陵三色李和峤裁成似兹廊下九英梅元稹种在喜均亭之既熟俨巴旦之能甘味逾蛮柰生垂嘉庆坊边响似霜桃听落华林园里虽酪需寒食未足充饥而果出天浆尽堪解渴乃君应制科置身翰苑每欲迎孺人到京一语昔昔而舟车蹉跎竟至奄忽门来羔雁徒致府侯劝赴之词身入承明原无僚壻相欺之意黄鹄巳摩天未衔雌去青婴方出浦难见珠圆赠红衣于骈蔕荷间寄尺素在一流泉里塞垣别鹤未贻徐氏瑶琴禁树栖鸾空咏义安锦帐游宧度年时怅关河之阻隔思君如日月托昼夜以还生东瀛将涸可知床半封尘北地常寒不用庭中取冷遂于康熙十九年十二月六日终于阳羡私第越某月日于某阡祝英台畔宜多佳妇之坟玉女潭边即是其人之墓文褕应
　　锡赉姑掩泉门华表待归来相从地下呜呼哀哉乃为铭曰
　　粤稽肇族厥惟营丘谏议持节名贤是求由汉迄唐世嬗彤驺开元诗体高起俦惟是孺人门阀蔚荟瓠父陈思韫从阿大秀称顾妇亲即鲍妹郁金成床迷迭结带盘载纂组案据荼菽缣书覆红螺字刷绿以其余技时展玉局坐而谈之有如姑媳乃持门户能钦尊章但咨傅母不杖小郎夜蚌作烛春蚕着汤亦既辛苦名为糟糠有时洒室人归自远山畔卖珠市中鬻盌肉杏可食如枣纂纂牛衣虽单马齿未晩何晤献赋旋登皇闱买臣无妇相如有妻只嫌顑防金门苦饥是以迎子徒劳驱驰河行亡梁陆骤匪辆甫盻三涂遽隔重壤塞北花飞江南草长子荆有诗亦复増伉金蝶闭垅铜棺掩坟离山埋日长荡飘云碣借守泉从蚁分睠言志之以绍来闻
　　王给事孺人张氏墓志铭
　　孺人张氏西安人其父兴由大同来迁生孺人即以官桞州城守都司孺人桞州有年逮归道荆南防郃阳今给事王君知潜江有声而亡其雌荆南道使君知孺人贤谓两家同乡请合好为婚姻孺人遂归君时官居无庙见礼然犹奠菜扱地问尊章起居乃以不逮事老姑临扱埀涕洟人称贤焉既而君应取赴京
　　天子嘉之命给事门下随以丁外艰西归且承重先王母与孺人共执三年丧有年先是孺人梦姑来褰帷坐阳阳召孺人饮食而慰劳之言语于于醒而举似君君大惊曰此眞吾母容也至是孺人甫有身复梦姑来喜且慼不语时孺人巳病咨嗟曰姑之喜以此身也其慼者岂以吾病有难言者耶既而产一子越七日孺人死死之日孺人所手艺秋花参差杂列于盆盎间者绕帷幔几榻扈扈然一夕死时康熈十九年九月一十三日呜呼孺人生二十二年而归君一年还郃阳越二年而相继服三年丧四年而生子以死死二年君始再赴京补给事门下乃始葬孺人而命予以铭铭曰
　　维时孺人少禀婉娈天连张姓地即秦产字秀于闺以范着壸杂弄文史并力组絸箱贮玉尺裙繋金翦雪桃洗肤云叶作鬒有时敕厨用馈洗腆脩陈绩筐羮瀹黛椀乃随父宧日至桞池翡翠设屋郁金裁帷傍神女山去司户祠秋采蕉实春衔荔枝双角旧井谁设珠玑五岭荒服难以匹配用是有美独居愆期讵谓郁林载石归来芙蓉之馆潇湘之台乃停两桨爰憇三澨所谓伊人在潜江水种花自娱挥弦而治黄鹄夜飞文雉朝逝用借鸠媒申以鸟防江妃有亭既名解佩君侯之堂可以燕喜撷芷于湘采兰于澧何有何无以续以似如何冀州奏课称神河阳县令巳为黄门青蒲未伏垩室以存解托疾杜暹辞还罗褓负土蓍钗枕薪独念姑嫜与魂相亲茧豆未献脯醢攸陈谁思笑语难求生平孝思所感寤寐以宣且慰且劳或慼或忻举貌审象如说筑焉何悟呱呱癸甲辛壬嵞山化石钩弋丧身从来良妇本亦可悼奉倩神伤安仁词玅况孺人者既顺且孝长繋人懐不止妇貌缾坠岂挈钗折鲜耀埋玉尘坌置鉴漆窖是以时易屡改燧燎撃缶无韵弹瑟有调尚繁哀情如在初吊岂惟伉俪増重寡姚亦粤壸德歴久弥劭最可悯者秉性明涤屏斥繁炜房布清格光垂九枝芬爇五木瓤核茗药杂列盘槅尤爱艺花作千种色红罗造亭青油立壁猊采驼褐鳞接挿防戎王异名净友殊殖不翅旖旎号十二客以故盘盎众列纷借櫩忌风漂繖虑日炙当其花时红紫黄白但有开落而无断续虽极秋末霜降土坼犹然鞢蓼蕙兰菊一旦枯萎如彼防殈草木有灵且为之惜天长地久此恨何极孙子荆文所为叹息
　　故明特授游撃将军道州守备列女沈氏云英墓志铭
　　夫骅骝牝牡必殊其驯健翡翠文质而被以雄雌故礼兵不同命谅无竝官揆奋无共功何有兼设况坤舆载物不丽日星阴教分仪判如水火其能笵金铰之鍼管用贮丰狐脱贝琢之裙刀以跨铜爵此高才之嬗也若宫中女队从亲报国军前娘子为夫阖幕又至德之发也有明列女萧山长巷里沈将军云英生于华阀长厥名闺弱体仅足以胜衣薄力较难于举臼然而女红则蜘蛛孙其巧貌素而芙蓉失其色其父昭武将军讳至绪辛未武中式进士初仕湖广遂守道州崇祯之末流寇东讧朝冲夏口暮逼营阳陈其蘖妖劘剥千里君至绪誓师厉众刑马于塘防勍摧坚磔防在道而天歩少窘王略中沮州伯望风而旗靡府军弯月而矢尽君再射裨将捐其大黄将殄渠魁县诸小白而马惊外埒身殒中野元戎巳殉千夫将乱于是列女束发用胄覆罗以韐刷金箱而斩秣溉黛椀以传餐朱旗拭泪尽作胭脂素钺矢心勿县巾帼乃率十余骑奋呼突隍直趋贼垒连斩卅寇顿惊五校夺父骸于车上防贼帜于帐中裙披马腹浥似桃花齿啮箭头碎为菰叶归而启营示以再战寇避其威立徙邻郡湖抚王君聚奎以其事闻遽邀宠命故湖广道州守备沈至绪力守营阳临阵却敌斩杀过当佻身授命生为长城死作国殇其赠至绪昭武将军赐祠麻滩驿春秋祀之有女云英闺房之秀奋其弱臂以呼残众求尸杀寇不用城頽誓命哭父如浮江出大复雠以报亲肆弭乱以卫国殱敌全军保疆恢境其授云英游撃将军仍代其父湖广道州守备领其军当斯时睢阳之死可以遏冦厐氏之车又足报怨廷降异数国有同德尔乃逾城荀灌小女救父抽刀谢蕴为夫杀贼自逾寿阳孟妃之能竟撄内史陆妻之苦防其夫贾万策四川人故阁部督师标大勦营都司鎭守荆州南门贼防荆州贾亦遇害因哭辞诏命领军俟代虽身统士卒亦逮三月然而我师早败不免司徒有夫继伤谁呼督防不喜貔貅万队受君新策惟愿明駞千里还儿故乡乃乞卸巾鞲始扶槥椟舎厥丹斾张兹白旐因葬亲于原阡旋匿形于漆室而饥无朝爨采蓍为难寒鲜时衣卖珠不足于时佣书族里笔落簪花课塾闾门书垂帯草摹李卫之妙楷进鼂君而授经既缺班氏青黎之假终鲜章母绛幔之设乃以赤祝壮月小疾长毕年三十八葬于龛山昔者忠孝义烈定为缀词中外武文亦需扬诲将军于父为孝于国为忠于夫为节于身为贞此为女德又擅妇训文能传经武足勘乱而犹不得援故典托微文导淑施于既往扬清芬于后来匪惟旧史之缺遗抑亦学人之寡陋也西河毛甡有友沈兆阳名士也为将军族人曽从将军受春秋胡氏传以为术也将军从弟妇甡侄也乃属予为诔并匄作志而系之以铭其文曰
　　猗欤将军世显名材九叶冠緌工居豸台显考弃繻为翘关魁防于枢曹智计以开少闲豹韬生实龙媒诣关请缨和门授裁婪婪饥冠时为盗阶初折萁杆冀梗于野继抽橛栌思以捣舎若火薰穴翻壶之泻不思扑灭乃半天下由陜及湖延蔓雍豫谁鎭江汉可无南顾懿尔显考雄略有素羣推出守营阳之路维兹营阳为楚南服陶侃屏蕃周郎都督结艾为门伐材作辐外整牙关内安部曲不悟寇来如蚁如猬噆血盈囊舂肝溢碓公乃奋武袭其不备杀伐众丑渐殪厥帅丑众他顾拟于此弃次日戴胄当门而出维兹志士激于攻杀呉戈倒挥秦弓逆折左骖受蹶右马被刺高天沧茫平原超忽身委泥沙首受箭栝维兹将军实维娇女意慵比云眉淡如雨好弄书翰闲习组纂何谓有美亦谙观武如彼荆珍既柔且栗如彼湘草有靡其茁乃砥其矢乃蒭其马束发誓师哭于戏下左垂燕箙右把蛇防介服帅师哭于门侧选骑勿多利在赴敌以此一二抵彼千百突如奔流矫羡飞翮贼方饮乐中贼之隙春虹走马秋雨垂镝斫斾用刀裹尸以革贼占女锋人骇兵色攻杀争先三十余馘辟营旋旅众皆感激昔也观公今也观女灼灼红顔为千人主贼始惊顾旋乃犹豫莫测所由弃之而去自兹营阳借女少休何谓夫子复丧荆州父夫死国亦又何求擐甲罗氏无儿可留上书陆妇难殱夫雠捋其指筈以解臂鞲燕嘻还越狐死首丘长此鬼雄曜灵河洲为厉杀贼方神且遒虽明天子降以殊恩既荣死亡亦赉生存自昔闺中鲜牙其门维兹娇女乃称将军死不敢受归诸丘樊方贼小蠢藐焉穷枭以沸以扬国为之摇拖绅戴弁经营满朝谁能摩厉有如此娇贫拾蓬笛寒披女萝经传狩麟书成换鹅交交黄鸟亦集于柯人苟可赎遑知其他





　　西河集巻九十七
　　钦定四库全书
　　西河集巻九十八
　　翰林院检讨毛竒龄撰
　　墓志铭【八】
　　敕封邑大夫刘侯德配葛孺人墓志铭
　　邑大夫刘侯将之官别予京师询邑中利害事惟审且言先王父曾以尚书郎使北新浙旧游地也太孺人扶侍久将赋东征而孺人之御潘舆者鬻簪鐻以从惟恐水程日不给不受饯去既而乡胥来京称大夫到官帡车者以道殒于官舍则孺人也邑之德大夫者徒跣而将事其子妇裂帛且接踵至予私为拊额以为大夫裁下车即己感人若此越三年予请急归而孺人帷輁还广川又一年将殡于旧宫之傍而志以石予惟上古首妇教房中鼓瑟毎播之邦国西京以还尚有述闺中遗迹申以颂词如刘更生父子者故东京毋仪独冠前代而国史亦遂起例作傅传列女布之借氏何则隂治者阳治之佐必曰内言不使出徒拘语也今则宫闱乏女史前代后妃既眇无賸懿而稽之民间节孝终歳所上自成以前尚载实录而既则列氏焉耳又既则氏且不列但曰某歳所上合若干焉耳而于是闺中之迹即名氏且不得传况其他矣今孺人显德既以彰彰即微属犹将诵之而大夫不以予不文属使书石予何敢辞独是大夫所为状情文甚备略不能损加于其际徒饰靡言无所用犹忆大夫自言曰予之不能巳于孺人者无他孺人以名家息女来为嗣室先之者曹孺人也曹孺人以名家子婉娩有则而孺人继之相形之际每易轩轾且曹孺人巳有子及晬而孺人哺乳以息女而妇而母迄于今孺人举子三合得四子而家之人不知孺人之非曹孺人也曹孺人之子不知巳非孺人子也孺人本弱质首不胜鬀乃甫殡而遭先王父观察公丧邑祉车乘经纪走趋者塡衢巷加之四方防吊日饟食赠佩无暇而儒人身承之至先大夫内翰公相继丧葬自元頳呼复以迄絙窆一切苫草中所不能顾者悉责之孺人孺人哀毁之余持簿算典管钥出内伺倥偬稍间犹必日三诣慈闱慰问无恙往往升枌榆脂膏跪起佐馂使尊章在堂必忘其偯慼而后以巳也乃水陆扶伺间关数千里一如太孺人之扶侍吾太恭人者而尽瘁以死哀哉当孺人病时値大夫行车至鄞去县四百里而遥家人谋追还孺人急止之曰公家事未了何有妇病且徒乱人意无益所不能即瞑者以未获终事吾太孺人耳其明于大体如此状有曰孺人授室后善典家政虽室老歴练皆逊出孺人下一切组紃修洗晨昏寒暖能先志承意佐大夫所不逮处妯娌若姊姒教子女以礼御下寛严不相过无少长咸惬惬满愿去其事大夫能顺正不妒如是可以佐外治矣孺人以康熈二十二年闰月十三日卒距生顺治十三年六月二十三日得年二十有八子四长宜振曹孺人所出也次麟振又次儒振又次名振皆孺人出而曹孺人所出者聘户部员外郎李公讳孔嘉侄湖广衡州府通判讳廷亮女孺人所出则长者聘内府中书科中书苏公讳俊女次聘候选同知申公讳元翰女余幼未聘女一孺人出则许字提督浙江通省学政按察司佥事张公讳衡之子拔贡生讳澧子系曰孺人氏葛直景州望族庚午科举人拔苑公讳上林女孙也父本初公讳洁以廪生早世拔苑公怜女孙之孤大为治奁具而孺人却之其言婉而正见状中乃为词曰猗矣梱德堪君子齐不厌华烛为之嗣曦方卫叔寳遗冰清姿山简虽傲重为妻之乃者持介屏饰以造鹿车来归有似桓鲍独怜少姱顿责慈母结绷翦髦不异哺乳以是条发四衢一柎彼绳绳者惟君子女况兼明哲相夫有光尹姞而降斯为令望既闲洗腆爰修烝尝不止馈祀勚于丧葬所幸君子为百里后佐之阴教比诸室友先人旧游有丹阳桞大家东征用是以赋何期扶侍脱簪鬻鐻舟车间关筋力以罢下车之雨甫霑其旂四境裂帛如丧厥妣君子清节斯世罕希然而偯者必归中治代乏彤史内德不纪煌煌懿行曷敢或遗顷还輁轴于广川涘佳城郁郁有椐有杞爰为辟之磏石载事金缸荧荧铜椀泚泚其石可泐其德不劘
　　徐徴君墓志铭
　　君讳芳声字徽之天啓丁夘与父晋台公讳明徴者同时举乡试主者斥君取晋台公巻为书经冠晋台公曰吾冠一经无所媿所特媿者吾儿耳当是时君甫弱冠自学使君下凡大小试必苐一四方人至萧山无远近必挟刺至君门其投刺必先君然后及君父与弟而萧山人偶出境有问名者自君外无他及太仓张溥集天下有名士为一社至东浙每不惬巳而得君名大喜指示众曰此萧山徐徽之也长洲扬廷枢金坛周钟尝选天下社文不得君文不敢选松江陈子龙为郡推官将入境即以札授君邀一相见其他仕绍者如无锡王孙兰宜兴蒋星炜华亭钱世贵金坛周铨皆造请每见忘主客礼且亦不辨其宧此土也君每出市市中人聚观啧啧偶与人语听者皆屏息耳可察蚉防声顾君语不轻出出必中伦脊有条有窽既巳防古今切理络乃从容抑扬而出之巨如挺洪钟而细若抽茧有叩必应无跲踬无嘷嗄咽嗢环而听等之观塲惟恐其尽同时出门者鲜与偕即偕亦鲜与肩并歩履卓荦顾盻端且肃所过处人各自视若形秽惟同里翁德洪才地颇相似而仪防略等每与行人谓之双璧即君亦惟与徳洪亲好与之行山隂刘先生讲学得君兄弟喜曰吾见二程矣其同时学人首推张鼇黄宗羲及君兄弟而四顾蕺山之学合婺源姚江不名一氏而君与君弟则专主朱氏守朱氏章句不辍崇祯十七年闯贼防京师君帅诸同学哭孔氏庙三日既而隐潘山称潘山野人阖土室不预世事遇亲朋死丧辄出吊庆则否尝曰读书贵有用痛巳具经济才不之试当以言嬗后因着兵农礼乐诸有用书而尤详于兵尝辑兵书数十巻自运筹指顾以及制械造器开屯设灶诸所有无不简覈以辟从前之虚言兵者嘉兴徐仲威乡试赴三塲虑策及兵事梦关忠义谓之曰萧山徐生善言兵尔盍师之醒而矍然以为萧山徐生向于讲次曽见之此朱子儒也未闻其知兵也及至萧山见君与言兵大惊向所见者君弟耳因述忠义语请师君君亦以忠义语有感授之尽他人虽勤请勿授也君初与翁德洪蔡仲光何之杰张杉友善及德洪以义死同邑毛甡周晋民每过君君善之作忘年交甡善音律尝就君讲五音七始九声十二律之学歴十昼夜大有契既后甡受聘应制科君留甡不得乃为文一篇授甡寓切劘之意甡佩之至都都人士问君者踵至尝谒益都相公于私宅之后堂升阶见左厢朱扉大书萧山徐芳声字徽之蔡仲光字子伯十四字于扉中防
　　天子恢复西南疆大赦诏徴天下山林隐逸之士侍读汤斌侍讲施閠章各以君名荐之益都相公益都相公将上之适部颁举例当由外入责之郡县官萧山知县姚文熊益都相公所取士也公特发书币遣文熊亲造请到门而君与仲光竝却之乃巳既而君卒君高祖母李氏节妇也巳建坊旌门名所居里曰贞节里君临诀叹曰吾得卒于贞节里幸矣时康熈二十六年七月三十日享年八十有四以是年八月十九日于湘湖之井山隖防毛甡归里君二子请志墓不敢辞君娶陈氏继顾氏皆无子最后纳侧室高氏朱氏生三子高所出者长安仁娶蔡氏太学生绍荣君女次利仁娶陈氏本学生员景文君女又次志仁系朱出未聘女三长适候选布政司经歴呉任圣陈出次适仁和学生员何任炎即伯兴季子次适山阴太学生金防高出铭曰
　　君志在百世名在四海而殁而藏于一抔大之经术小之文字俱未之试而奄然于故丘后之人多下马酹酒者而吾独挂劒而为之泪流曰此贞节里中人也而他又何求
　　呉文学暨烈妇戴氏合墓志铭
　　呉与戴望族而为婚姻呉氏有子四歳读通鉴括录数过成诵五歳能论列代史兴亡治忽并人物臧否七歳通诗书易春秋左氏传国防史记汉书及诸子之名者八歳习举文九歳应试家人抱纳之辰授题已即缴卷提学使怜其幼曰是能胜衣巾乎待之次年再试文益工遂补钱塘学生员当是时呉氏子声借甚目为圣童且曰此非天所锡不至此因名锡字天与而比隣戴氏女十歳矣父死女哭泣过哀几失明乡中人以孝女呼之曰孝女不当为圣童配耶因聘焉十六歳合十七歳病先是天与十五歳试于乡以斥落愤仿李贺送沈亚之下第诗以见志至是年十八偕其弟钥同赴甲子秋乡试天与既自负弟亦年少相继起以为必得乃竝就斥落则益愤吟孟郊再下第诗一夕九起嗟句曰吾何用起矣昼负枕卧书空百余字或强饮醇酒不自适慷慨既而屏举文键其户出所读汉魏古文赋兀坐矻矻又所居山斋过寂僻朝暮林莽多草木蒿弇之气浸滛薄蚀遂致病越三年病剧死当天与病时戴侍汤药不税衣卖所饰珥环祈佛礼斗箓冀以少济知不治请死天与前天与曰吾未死而汝先死以待之是以死促我也戴泣而止至是天与将属纩呼弟钥曰吾察汝嫂将必死我死嘱家人伺之脱必不可夺则听之耳天与死戴果泣不止以首触柩碎首血被靣家人环伺之绞以巾刺以裙刀凡求死者七最后仰金不得死母慰之曰儿素以孝称今母在儿死何也曰儿在家死父今死夫命也儿不孝儿不能复事母矣乃宻坏玻璃乳缾吞其亷断肠呕碧血数升死距天与死时凡四十二日今丧家所称六七辰者乡人赵佩等五十八人与杭州府仁和钱塘二县三学生员王大成等四十五人齐诣府县公掲举烈妇府县以其掲上之督抚及提学诸使督抚提学诸使复下之布按及府县取给并事实题旌建坊而以呉戴籍新安由世业盐防来杭杭之商籍自新安者合绅士杨大生等一百人复举之廵盐御史咨请防题而先给榜额悬其门且捐金辧物亲为文祭于柩堂其亲党同籍复合钱搆祠于西湖葛洪岭之阳而以次年己巳四月四日卜葬于祠侧使来请铭予闻自昔言妇道者曰从一而终又曰一与之齐终身不改然亦言从一言不改巳耳未闻其以死也即或不得巳有夺之有侵且辱之则必矢死以明其靡他然亦矢志则然或不必即死即死亦先示以死或戳鼻或靣或断臂割发不必其竟死也乃未尝夺之而矢死矢死而必于死且必于竟死无乃太过然而自陶唐以后赵宋以前凡忠臣孝子弟弟信友往往为非常之行过情之举以径行其志进无所顾退无所忌无一不与烈妇之所为相为合符夷之遵父伊之见祖王子之致身泰伯虞仲之让弟左桃羊角哀之死友皆是也自不偏之说起审身度物动多絜量左顾右盻惟恐或过于是以伯竒为从亲豫让为任侠霍子孟为不学田叔都邓攸为畸行郅君章荀巨伯为轻于殉友以致忠孝亷节举足有碍虽以二宋之惨烈君亡国破而讲学之徒无一人为之死者幸而其说不及于闺中耳予少入乡学学师说孝行埋儿刻母不一而足初闻之惕然既而慨然又既而中心怦怦以为世固有至行如是者吾何为不然归而述其语遍告家人至有语及而頥防言未毕而泪巳倾者而先教谕兄讲学日久闻予言而恶之谓少年误学是非正行不足道埋儿断嗣出妻伤恩刻木虐隣卧冰毁性凡有一于此即为不孝而况从彚之不观有明之功令乎伤生灭性剜体庐墓得加以罪而子方奉为至行过矣予闻之爽然而失隤然而自废迄于今五十余年卒不得为孝子为弟弟者一言之误也观烈妇所为可以返已天与以康熈二十七年二月十三日卒而烈妇即以是年三月二十四日殉之皆享年二十有二天与之父孚中君尝谓人曰烈妇十六歳而归吾子二十二死吾乐有子者十六年其乐有子妇裁六年耳乃吾子以二月死而烈妇之死以三月三月以前吾痛吾子三月以后吾痛吾媳是吾痛子祗一月而痛烈妇者且终身也又曰烈妇每求死则每救之然而多一救则多一苦至苦极而罔救矣哀哉乃合为铭铭曰
　　初谓孝女可配圣童讵意修文之妇而竟以烈终其生同歳其死时又同今又同穴曰惟一之从葛山之麓西泠之东中有塜焉树之以梓桐惟鸳鸯栖之以雌以雄其朝夕相随翺翔乎西东者或分而合或违而从所不可分违者惟塜中
　　骆明府倪孺人合葬墓志铭
　　君骆姓讳复旦字叔夏山阴人义乌骆宾王后也九歳能文里师疑其伪面试之题曰因不失其亲君开比谓论交者不争一日而争百年答比则又谓论交者不争百年而仍争一日时大竒之顺治四年府县牒诸生不肯赴督学试者君名在牒中出试取第一防明年南郊礼成奉
　　太祖高皇帝配祀
　　覃恩敕府县各拔贡一名督学以君应辛卯
　　廷试取上上巻授推官君遽归不受甲午新例改知县己未赴都
　　世祖章皇帝复命试身言书判且分州县为上中下凡两事入一等者授大县君四事俱一等
　　上悦引见太和殿
　　赐茶
　　赐宴
　　赐立授陜西三原县知县三原本繁剧而君以安静治之贫苦不取民一钱日与荐绅诸生为文字交讲道论德而诸务毕理直指嘉其能荐第一令兼摄泾阳蓝田诸县当是时君有太夫人孀居生君甫五月而孤寝荼茹蘖若干年思以借升斗稍裕晨夕而其食贫者如故也君每入长跽觳悚伺太夫人意太夫人意安之尝曰有子为清白吏足矣以故君在署与家居时无以异防三原有夺水利者君峻却其赂不听夺而巡抚反之谓夺之是并夺县印覆帖后廵按以闻
　　上乃逮抚并及君部谳坐抚罪与君无涉然终以君受胁故革职先是君被逮三原民遮留不得争进米肉奉养太夫人于署而泾阳蓝田佐之至是君还将奉太夫人南归而太夫人以病死太守胡君倡同官治装各捐俸而三原泾阳蓝田三县民设缿于五达任寡多投钱合三百万以饷君君取三之一为辇椟具就道而三县民复负戴牵引送君出潼关返康熈二年君服阕太宰孙君疏君寃请还君官政府初难之既而察君果无罪议复职补江西崇仁县知县君至招羣盗散之务与民休息一切词讼不为理独募修城郭创复县治堂并官廨书院与邑之亭障桥道有关繋者巡抚董君荐苐一値抚州新知府至议増解餫费每两五分先置酒寿诸邑诸邑唯唯惟君持不可中酒出遂以逋赋防君狱八年己酉遇
　　恩诏赦免独其所逋赋出君狱三日责令偿君自顾无一钱请再入狱而民争输金五日报完当是时民以赦君故相庆各贳酒饮酤每觔増値钱一文人谓之骆公酒云十七年
　　上开制科副使许君以君荐廵抚巳彚疏将入奏而君力辞之越七年卒君生而俊挺仪状卓荦目光如流星每顾盻辄闪闪动左右语言歴落善辨纵谭古今事听者辟易每防防遥见君至轩轩如防稽王来争避席踧踖当牢愁閴寂时与君对辄如十百人充闾气顿热爞爞然所谓一人隐数人者顾性忼慨喜友朋少读李膺郭防传即慕效自喜越中当顺治初年好为文社每防集八县合百余人钟鼔丝竹君必为领防进退人物人物亦听其进退不之难尝同防稽姜承烈徐允定萧山毛甡赴十郡大社连舟数百艘集于嘉兴之南湖太仓呉伟业长洲宋德宜实頴呉县沈世奕彭珑尤侗华亭徐致远呉江计东宜兴黄永邹祗谟无锡顾宸昆山徐干学嘉兴朱茂晭彞尊嘉善曹尔堪德清章金牧金范杭州陆圻争于稠人中觅叔夜既得叔夜则环而拜之越三日乃歃血定交去配倪氏
　　封孺人婉娩相助为理方君知崇仁时有老举人逋赋粥其孙以偿孺人闻之恻然请出巳钗钿代偿其逋及君罹于理孺人虑不测则太夫人苦节将终不得闻急遣仆遍告君执友并门生之巳仕者掲之两大中丞范君特疏
　　题请奉
　　俞防给银建坊其中申请反驳诸费皆孺人贷亲友偿之君不知也生平好佛自奉俭茹素苐积所有余行施舍事至于君结客门外屦满则太夫人与孺人皆能莝荐截发以成之可谓贤巳君生于天启壬戌卒于康熈乙丑享年六十四孺人少君一歳而先君死生于癸亥卒于庚申享年五十八男二长彦骧邑廪生娶詹事府少詹事礼部右侍郎印趋丁公孙女户部主事伯公女次彦骢国子生娶庚子科举人候选知县子御王公女女一适湖广湘阴县知县栩岩史公子国子生玑皆孺人出孙男一士濙彦骢出君长于诗文所着有溪山别业诗集山雨楼集骆叔夜诗集其诗朗隽落笔有才气博大而卓荦越中为诗者未有及也初予与君同被荐而予独赴京闻孺人之死驰吊之既而君以游山东便道来京予与之盘桓且赋诗送之暨予请急归而君巳死越二年二子骧骢将合塟君与孺人于故阡之傍来请铭予何忍不铭铭曰
　　以君之才得
　　主知而不为世知以君之治两见之剧邑而不能竟其施君之性情在友朋而交游结纳遍于海涯君之学问偶形之文字而讴吟咏叹为之而不尽其词所可恃者泾河之碣防浐之石与汝水之碑虽复琴台寂寂其合祔者犹得曰民之父母于斯唱随谁谓亷吏可为也而不可为
　　吏部进士候补内阁中书王君墓志铭
　　君以康熈己酉举于乡庚戌成进士是年即考授内阁中书舎人不即补归而家居越二十年死死时其子坛以西山之麓君尝徘徊焉顾而乐之将以其地为瑕丘而以予密友知君恐一旦还京朝不能待谁则能传君者因再拜涕泣请予为铭予思君举乡时君之子坛同入试人疑坛中式而不疑为君暨坛以辛酉副榜贡于廷领八旂教习者三年考授县职今其归又四年所矣君尚以吏部进士栖迟家庭间不少动其澹于仕宦如此前此予在京値
　　王师平滇黔西南再辟
　　朝廷受其俘献之
　　九庙颁赦于天安门外凡
　　覃思所及中外见任官均有
　　貤锡即未任者许援例纳粟请
　　诰敕而君以例请予难之曰君仕自有在何难延一命需之异日而遽出于此君坚请不辍当是时君葢自分以家居老矣然又恐失时不为将过此以往不再遇稽先人
　　赠典不孝虽后悔亦何及因汲汲于此乃既膺
　　锡命而即以乡人之请捧牒迎赠君尸木祠诸黉宫使春秋有司例享之以上跻于邦贤之列抑何豫与君赋性迟重深醇简愼言词不妄发不为巳甚毋务为新竒可喜之行初若闷閟焉无所短长而既而思之未尝先人然争先者无以过虽重缓究未尝以重缓败事凡机事之来必鎭定有先见从容暇豫初若无可恃人卒以此恃之顾尤惇伦类族饶仕宦一门郡从多以意气相矜高君处之泊然尝以立家庙鸠工庇材君力任其事自始至终虽尽瘁不以巳遇邑有大事水旱修筑君素不欲先人者独挺身先之其教子弟以身授不动容色慈逾于严而子弟之速化者累累生徒负笈如坐春风中善饮顾不喜豪饮每饮少年任气者举觯扬斗翻缾罋讙噪霑洒狼籍君未尝不饮饮不三五啐不釂釂而继进不三五谢不受受不三五举不及唇及他人以醉去或欹或侧而君从容踞席饮未艾也君生平以文章名少与予同砚游于先教谕之门先教谕每课文日三义见烛収其文择其不完者黜之预储从人之给写者而写其完文以进缄名坐中庭防阅阅竟甲乙之录簿然后遣都讲开缄而第其有名者于是榜于庭鳞次给笔札受奬若大试然当是时惟君多第甲不乙孝亷韩君者次之若任君廷尉则甲乙半予则乙九而甲一及赴试而君果以第一为诸生饩于庠每歳类必高等尝谓诗文不一规而少学之人随时转圜初奉唐明为指归而既而厌之于是有创为宋元之学者举凡宋元之喭形秽貌噭嘷不堪者而反袭之为金科全失三百以来温柔敦厚之防因选汉魏六季而唐而宋而元而明诸诗取其可法者彚录之共四十巻名古今诗统复集诸古文将比其例为文统不就卒时康熈二十七年十一月十二日距生万厯四十六年十二月八日享年七十有一以康熈二十年
　　覃恩敇授文林郎内阁中书舍人娶蔡氏处士敬云公女
　　敇赠孺人生一子即坛也继娶来氏前福建布政司使马湖公孙女
　　敇封孺人生四子曰圻曰埴曰垣曰垍坛以副榜贡生正蓝旗教习考授知县娶蔡氏庠生大敬公女君与大敬为密友大敬死君为经纪其丧事与都尉赵君检讨毛君请之督学使迎其主入乡贤祠继娶丁氏见任广西南宁府经厯亮生公女圻庠生聘蔡氏候选州同德辉公女埴聘夏氏前吉水知县梅梁公孙女庠生寅公公女垣聘呉氏候选布政司经歴以重公孙女廪生仲荣公女垍未聘女二俱来出长许字廪生征吉呉公子次未许字孙二长仲旦次仲华未聘女孙四长许字陜西鳯翔府知府起莘丁公曽孙庠生天叙公子次许字太学生公恊傅公子次许字庠生广荣陆公子次未许字俱坛出乃为系曰君讳先吉字枚臣别字毅庵王其姓也因为之铭其词曰
　　江东旧阀首推乌衣况嬗骏誉青箱是期谁谓蓬辖沙行需迟安徐静重乃德之基所惜晩逹缓于从时衣沾豹雾书留凤池有经可授有文可贻孝友婣睦乡评庻几彼丹文者千秋之碑只怜椷书用乙者辞









　　西河集卷九十八
　　钦定四库全书
　　西河集巻九十九
  </div>
  <div class="pagination">
   <a href="西河集_page39.html">
    上一页
   </a>
   <span>
    ...
   </span>
   <a href="西河集_page35.html">
    35
   </a>
   <a href="西河集_page36.html">
    36
   </a>
   <a href="西河集_page37.html">
    37
   </a>
   <a href="西河集_page38.html">
    38
   </a>
   <a href="西河集_page39.html">
    39
   </a>
   <span class="current-page">
    40
   </span>
   <a href="西河集_page41.html">
    41
   </a>
   <a href="西河集_page42.html">
    42
   </a>
   <a href="西河集_page43.html">
    43
   </a>
   <a href="西河集_page44.html">
    44
   </a>
   <a href="西河集_page45.html">
    45
   </a>
   <span>
    ...
   </span>
   <a href="西河集_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
