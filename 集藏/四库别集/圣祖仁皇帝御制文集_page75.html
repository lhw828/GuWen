<!DOCTYPE html>
<html>
<head>
    <meta charset="UTF-8">
    <title>圣祖仁皇帝御制文集 - 第 75 页/共 217 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝御制文集 - 第 75 页/共 217 页</h1>
    <div class="content">　　前者纂修明史诸臣所撰本纪列传曽以数巻进呈朕
　　详晰披阅幷命熊赐履校讐熊赐履写签呈奏于洪武永乐本纪訾议甚多朕思洪武系开基之主功徳隆盛宣徳乃守成贤辟虽运会不同事迹攸殊然皆励精显于一时谟烈垂诸奕世为君事业各克殚尽朕亦一代之主也锐意图治朝夕罔懈综理万几孳孳懋勉期登郅隆若将前代贤君搜求其间隙议论其是非朕不惟本无此徳本无此才亦实无此意也朕自反厥躬于古之圣君旣不能逮何敢轻议前代之令主耶若表扬洪武宣徳着为论赞朕尚可指示词臣撰文称美傥深求刻论非朕意所忍为也至开创时佐运文武诸臣各着勲绩列传之中若撰文臣事述优于武臣则议论失平难为信史纂修史书虽史臣职也适际朕时撰成明史苟稍有未协咎归于朕矣明代实録及纪载事迹诸书皆当搜罗藏弆异日明史告成之后新史与旧书俾得竝观以备天下后世之公论焉前曽以此指面谕徐元文尔等当知之康熙三十一年正月二十七日
　　谕修明史诸臣
　　朕自冲龄卽在宫中披览经史明实録曽阅数过见其间立言过当纪载失实者甚多纂修明史冝加详酌如治中太后思念崇王欲令入朝此亦情理之至常且所封之地初不甚远而一时大臣及科道官员交章争执以为不可至云人民骚扰国势动摇时已有防召崇王矣竟因人言而止夫书言以亲九族九族旣睦若藩王就封必不可召见则自古帝王所云睦族之道谓何又正徳实録载午朝罢后于御道得匿名文簿一巻传防诘问百官皆跪于丹墀时仆而暴死者数人暍而病者尤众夫夏月虽天时炎热何至人多暴卒且行间将士每披坚执锐戮力于烈日之中未闻因暑而致死岂朝堂之上病暍若斯之甚耶所云尽信书不如无书此之谓矣至于宦官爲害厯代有之明如王振刘瑾魏忠贤辈负罪尤甚崇祯时诛锄阉党极为善政但谓明之亡亡于太监则朕殊不以为然明末朋党纷争在廷诸臣匮封疆社稷于度外惟以门户胜负为念不待智者知其必亡乃以国祚之顚覆尽诿罪于太监谓由中官用事之故乌得为笃论耶朕宫中所用太监止令洒扫奔走之役一嚬一笑从不假借所以数十年以来太监皆极贫乏有不能自给者尔诸臣想亦悉知朕非信用太监之主惟朕可为此言作史之道务在秉公持平不应胶执私见为一偏之论今特与诸臣言之冝共知此意康熙三十一年正月二十九日
　　谕户部
　　朕勤求治理念切民依凡有往来人等必以年歳之丰歉雨泽之有无一切闾阎情形备悉谘访前闻陜西西安鳯翔各属饥荒已经特颁谕防蠲免钱粮竝发帑金专遣大臣赈济仍拨给别省钱粮刻期运送务使均霑实惠人获更生近又闻颁赈之前尚有贫民散入四方流离失业势不能复还乡井傥不曲加抚绥必致转于沟壑深为可悯凡流民所至地方应令该省督抚董率有司区画赈济令各得所其赈济过人口数目着具册题报有能酌量资给俾回原籍者一倂造册具奏至于湖广襄阳等处距潼关相近且道路平坦易于转输襄阳等处所有积贮米谷应令该督抚运至潼关陜西督抚接受转运庶于散给兵饷赈济饥民均有裨益应作何挽运尔部作速详议具奏特谕康熙三十一年二月初四日
　　谕大学士伊桑阿阿兰泰
　　陜西省西安鳯翔两府所属地方去歳遇灾虽曽自京师颁发帑金遣官赈济然百姓仍有流移者此皆无积贮预备之故也今靳辅已简任河道总督矣靳辅于河道情形熟练晓畅可截今年漕米二十万石交与靳辅作何酌量雇船由黄河挽运抵山西蒲州等处预为积贮即偶遇灾伤旣有所备于军储民生咸获裨益矣至由黄河逆流转运势属艰险若有米船损坏之事免其议罪则靳辅亦得殚心尽力黾勉报称可降防九卿防议尔等亦同靳辅议之康熙三十一年二月初四日
　　谕内阁
　　江北漕米速行截畱二十万石至蒲州等处积贮预备诚为有益但自砥柱至蒲州一带地方可否挽运若遣部中司官往视或勘阅草率借端推诿称为不可若交与地方官则退缩畏事托辞劳民或以彼地丰收无处需米指称不必挽运或因循迟缓以致氷冻指称不可输挽如此则特命运米亦属徒然矣凡事身任其责殚心奉公竭蹷图之无有不奏效者前黒龙江置戍转运军储众皆谓地属初辟其事为难朕惟断自一已见诸施行今屯兵列障运道开通絶塞遐边丕振功效此卽已着之实验也可下九卿议之康熙三十一年三月初四日
　　谕大学士伊桑阿阿兰泰王熙张玉书学士徳珠温保王国昌王尹方王掞李柟
　　总河靳辅年迈而有疾河务所关至要当豫遣材干之人用副靳辅俾习练河务则异日可以接续综理其下九卿议奏康熙三十一年三月十六日
　　谕兵部
　　国家简用武臣委任封疆重寄专期军民辑睦边境乂安其实有宣力累年茂树伟伐者则旌庸之典必加渥焉甘肃提督孙思克乆厯边地熟谙机冝当秦省用兵之时素着劳绩自任提督以来益殚谋猷实心干济惠爱洽于士卒威望詟乎外彛特沛殊恩用昭宠奬着加太子少保给一拜他喇布勒哈番以示朕展勲酬劳至意尔部卽遵谕行特谕康熙三十一年三月十七日谕大学士伊桑阿阿兰泰学士徳珠温保王国昌
　　近观科道等官竟无条奏者夫设立科道特欲其有所建白也当言之时应不时具奏可以此意传与科道官知之康熙三十一年三月二十九日
　　谕大学士伊桑阿阿兰泰张玉书学士继祖温保王国昌王尹方王掞李柟
　　喀尔喀王贝勒贝子公台吉等向未入觐京师初次来朝者仍依原赏喀尔喀之例给之若曽经入觐一次已蒙锡予而复来者皆凖四十九旗例以颁赉焉其下理藩院注册着为定例遵行可耳康熙三十一年四月十九日
　　谕大学士伊桑阿阿兰泰张玉书学士傅继祖温保王国昌王尹方王掞李柟
　　遣往察看黄河之前锋统领硕鼐等差回奏称察看黄河自宁夏至潼关皆可舟运但龙王站一处水势絶湍激不可行船其间由陆路起剥十里过水之处卽由船运便可直至潼关西安矣旣如此应差工部贤能司官一员会同廵抚叶穆济于船窝里地方造可载一百石之船二百只逆流至龙王站下停泊预为备用又闻归化城北翁魁等山产有材木令遣八旗鐡匠木匠归化城派出夫役伐木踞板运至湖滩河朔津口造装载一百石之船二百只此造船所需鐡与油麻等物自该部发往船工既毕之后将大同米石出沙虎口转运至湖滩河朔津渡泊船之处俟彼时再议造船之暇自大同至湖滩河朔工所其转运之路应察看详明预加料理尔等会同户工二部确议以闻康熙三十一年五月初一日
　　谕大学士伊桑阿阿兰泰张玉书尚书马竒侍郎凯音布学士傅继祖温保王国昌王尹方王掞李柟
　　闻山西平阳府等处雨水协时牟麦丰收其直必贱可遣贤能官员往彼购买预为积贮不惟有益于民异日傥有需用亦得所资矣可令九卿詹事科道会议以闻康熙三十一年五月初一日
　　谕大学士伊桑阿阿兰防张玉书学士继祖温保王国昌王尹方王掞李柟
　　积谷者至要之务也诚有所积贮虽遇灾伤断不致于饥馑但小民不知储蓄毎値丰收之年恣意糜费及逢俭歳遂底困穷今时届麦秋可勅各该地方官劝谕百姓比戸量力共相乐输委积储峙州县官将捐助者姓名与米数注册秋成之后亦仿此行焉其春时乏食者贷与之至秋照数收入以为积蓄夫每年于麦谷告登之候劝勉捐输则数歳之间仓廪充裕卽罹灾防民食自可不虞匮乏矣尔等会同九卿詹事科道议奏康熙三十一年五月初二日
　　谕大学士伊桑阿阿兰泰
　　今年陜西西安地方三春雨水愆期秋收丰歉未可预计襄阳者附近西安形胜之地也可将截畱江宁荆州粮各十万石交与该督抚以官船运至襄阳先时储蓄其下九卿詹事科道卽行防议以闻康熙三十一年五月初九日
　　谕大学士伊桑阿阿兰泰学士传继祖逹瑚温保王国昌戴通
　　西安廵抚布哈疏称雨水未足人民患病者颇多夫雨水不足则秋收难望若何拯济其疾病若何救治可下九卿科道防议以闻康熙三十一年五月二十四日谕大学士伊桑阿阿兰泰侍郎朱都纳学士傅继祖逹瑚温保戴通王国昌
　　朕思此时正当简阅军旅以备调遣毎佐领拨鸟鎗防军各一人拨前锋亲军防军各十人汉军火器营兵拨二千人如无须调遣朕廵厯塞外时亲率以往此兵各给整理器械银十两使今冬竟不征发则所给银两可于军饷之内寛缓其期零星除扣之其下防议政大臣各都统将所派禁旅器械军装皆令全具无缺以备一有调遣立可啓行大臣官弁倂拟出焉此师不过预备而已可将是意谕军士知之康熙三十一年五月二十八日
　　谕尚书库勒纳等
　　审事毕尔等亲赍来奏知府副将在边疆啓隙生事以未叛指为已叛擅兴师旅诡报撃败者事关军机卽行加戮何必迟疑尔等会同总督审明卽于彼地正法示众否则遐边远域啓隙谎报者安所惩戒耶至于土司尔等如再三招徕安辑彼仍抗拒不出会同总督扑剿之可将此防缮写呈览交大学士等特谕康熙三十一年七月初八日
　　谕大学士伊桑阿阿兰泰学士傅继祖戴通王国昌
　　将军萨布苏奏请逹呼里西白之五百兵令其学习鸟鎗夫以边兵训练火器所言虽是但逹呼里西白之众迁徙甫至未获宁居尽其族类槩令学习似为未当或俟之数年安土乐业始令操练鸟鎗或应作何筹度另为训练其宻咨萨布苏具议以覆康熙三十一年七月十五日
　　谕大学士伊桑阿阿兰泰学士傅继祖席喇逹瑚戴通
　　闻西安所属驿站凋敝可交该督抚整顿之彼土民生近日情形比前如何田禾收获丰歉如何秋麦已播种乎抑犹未也可令详明踏看来奏康熙三十一年九月十四日
　　谕大学士伊桑阿阿兰泰学士席喇逹瑚戴通
　　今所备禁旅之内每佐领拨防军七名其前锋军则简四百名火器营兵则分其半于十月杪遣赴大同饲养马匹预备征调应遣大臣令兵部奏请曽随朕之每佐领防军一人可除出之至京师简军预备其事宜亦令具议以闻康熙三十一年九月十五日
　　谕大学士伊桑阿阿兰泰学士席喇傅继祖逹瑚徳珠戴通
　　笔帖式季庆鹤力保盗贼情殊可恶其革职发往黑龙江效力可改签批发前者工部笔帖式爱新阿监造新满洲房屋曽有梁木摧折致新满洲被压而毙闻其为人不孝不义至于已极八旗之众无弗知者乃工部堂官不行题褫革反委为司员令监工作夫笔帖式者渐次陞擢可为司员可为大臣者也如此不孝不义之人岂可为大臣与司员哉其严饬各部院有似此孝义不修行止谬乱好生事端代写词状者察出革其笔帖式傥被革者异日挟仇讦告朕决不聼理也可咸传谕之康熙三十一年十月初二日
　　谕户部
　　陜西西安等处地方连歳凶荒继以疾疫因而闾阎失业洊致流移朕轸恤民艰焦劳宵旰自去歳冬月以来颁发帑金蠲免正赋挽输积谷转运漕粮屡次特遣大臣察勘多方赈济念国家所重惟在养民目今秦省虽薄有秋收但民间匮乏已极傥非格外加恩无以使积困书苏转徙尽复陜西廵抚所属府州县卫所康熙三十二年地丁银米着通行免征从前所有积欠未完钱粮亦着通行蠲豁务俾比屋同霑实惠小民咸庆更生用称朕子爱元元抚育安全至意尔部卽遵谕行特谕康熙三十一年十月初六日
　　谕刑部
　　朕保乂黎元崇尚寛大毎于刑狱之事辄厪矜恤之怀秦省西安等处地方比歳荐饥闾阎困苦业已多方赈防屡谕蠲租尤冝大沛仁恩特加赦宥凡陜西廵抚所属今年秋审情真缓决人犯内除十恶及军机获罪官员犯罪不赦外其余自谕防到日通省免死照例减等发落有见在审拟未经结案者亦如之嗣后务令革心向善副朕法外生全至意尔部卽遵谕行特谕康熙三十一年十月十二日
　　谕吏部都察院
　　国家设立言官职司耳目一切吏治民生得失利弊皆冝殚思毕虑据实直陈近见满汉科道官员建白甚少殊非朕责望言路之意嗣后应各矢公忠研求时务凡可以裨益国家之事悉摅所见奏闻以俟采择但不得怀挟私情纷更定例勦袭陈言浮泛塞责其有眞知灼见应纠劾者卽行叅奏亦不得暗受嘱托代人报复苛责细事希图倾陷尔部卽传谕遵行特谕康熙三十一年十月二十三日
　　谕大学士伊桑阿阿兰泰学士席喇傅继祖徳珠戴通安布禄
　　将军萨布苏佟寳等奏请驿站缺丁依数顶补无妻室者给以妇人驿逓再为増匮壮丁马畜钱粮俱行添设则驿站可不致困敝朕思驿站困敝者皆该将军等不省徭役不简事件絶非要务槩令驰驿勒索之所致也虽添置驿丁増给钱粮事若不务简省防复何益且所需妇人为数多矣取给一时将焉可得伊等在彼其可得縁由或有成算耶可勅该将军萨布苏佟寳等如何减省徭役不致凋敝驿逓所缺男妇从何充补防同盛京将军确议报部康熙三十一年十二月二十一日谕大学士伊桑阿学士席喇傅继祖徳珠温保戴通安布禄
　　大同右衞屯驻大兵有事则大同总兵官必协同征行其镇标兵及沙虎口协标兵皆当改为骑卒可下兵部议奏康熙三十一年十二月二十八日
　　谕大学士伊桑阿学士席喇傅继祖徳珠温保戴通安布禄
　　闻西安米价尚复翔贵流民还籍者少朕为陜西地方民生时存诸怀必如何措施然后于民有济盖孳孳不置也先是闻自湖广之防阳抵陜西商州水路可逹已遣郎中苏赫纳阅视今问之内大臣索额图乃亦乘船自商州行至襄阳夫西安米价如尚翔贵则流民不能复归本籍自商州至襄阳旣有水路可将现运至防阳之米二十万石卽自襄阳水路转输至商州更自商州转输至西安俾相贩粜则陜民之饥者流者均得苏息矣可特遣京师贤能大臣一员会同总督丁思孔总兵官王化行等率道员刘暟将转运米石及招还流民之事委之专理其自襄阳运至西安之米以湖广价止加算所运脚费与之贸易则米价必贱于民生大有禆益而流移之众亦获速还故土所得米直赍至湖广复买米粮亦依此法转输平粜当俟陜西流民悉还本籍米价旣贱之后方行停止尔等防同速议以闻康熙三十一年十二月二十八日











　　圣祖仁皇帝御制文二集巻十一
　　钦定四库全书
　　圣祖仁皇帝御制文第二集巻十二目録
　　勅谕
　　谕大学士伊桑阿阿兰泰学士席喇傅继祖温保戴通安布禄
　　谕内阁
　　谕内阁
　　谕内阁
　　谕内阁
　　谕内阁
　　谕大学士伊桑阿阿兰泰尚书马竒顾八代索诺和图纳萨木哈班第都御史沙海侍郎温逹满丕学士席喇傅继祖安布禄
　　谕内阁
　　谕大学士伊桑阿阿兰泰王熙张玉书李天馥学士席喇傅继祖温保戴通安布禄王尹方
　　李柟李应廌
　　谕领侍衞内大臣郎谈等
　　谕内阁
　　谕内阁
　　谕内阁
　　谕领侍衞内大臣伯费扬古
　　谕内阁
　　谕内阁
　　谕户部
　　谕内阁
　　谕内阁
　　谕内阁
　　谕户部
　　谕户部
　　谕大学士伊桑阿阿兰泰学士傅继祖温保徳珠戴通沈图常书
　　谕兵部











</div>
    <div class="pagination">
<a href="圣祖仁皇帝御制文集_page74.html">上一页</a><span>...</span><a href="圣祖仁皇帝御制文集_page70.html">70</a><a href="圣祖仁皇帝御制文集_page71.html">71</a><a href="圣祖仁皇帝御制文集_page72.html">72</a><a href="圣祖仁皇帝御制文集_page73.html">73</a><a href="圣祖仁皇帝御制文集_page74.html">74</a><span class="current-page">75</span><a href="圣祖仁皇帝御制文集_page76.html">76</a><a href="圣祖仁皇帝御制文集_page77.html">77</a><a href="圣祖仁皇帝御制文集_page78.html">78</a><a href="圣祖仁皇帝御制文集_page79.html">79</a><a href="圣祖仁皇帝御制文集_page80.html">80</a><span>...</span><a href="圣祖仁皇帝御制文集_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
