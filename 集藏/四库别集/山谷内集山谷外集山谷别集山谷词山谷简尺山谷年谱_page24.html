<!DOCTYPE html>
<html>
<head>
    <meta charset="UTF-8">
    <title>山谷内集山谷外集山谷别集山谷词山谷简尺山谷年谱 - 第 24 页/共 104 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山谷内集山谷外集山谷别集山谷词山谷简尺山谷年谱 - 第 24 页/共 104 页</h1>
    <div class="content">　　宋粹父没后二十有四年其子泽乃克于叶吾友陈祐纯益实为之铭泽与其党谋曰先人中明而表晦既得陈先生铭诸幽又得吾舅氏文碣于墓其可以无悔乃来乞文谨按宋氏管城人有讳白者为翰林学士承防吏部尚书赠太尉諡文安公者君之曽大父也以文章显于时其后儒学稍衰至君天资朴茂蚤失皇考虞部君居丧治故有成人之风人曰文安其有后乎安贫养母不治生业笃于诗书或颠倒冠裳而性淡然于流俗而追古人与之防或见笑于闾巷而长者称之伯父光禄君欲仕以官君不受而推其兄琬巳而举郑州进士第一享年三十一不及仕而卒夫人管城张氏生一男子泽也张夫人与余皆户部尚书李公择之甥故泽谓余舅也余少与龙城王达夫该海昏洪徳父民师李安诗摅及粹父防皆外兄弟也其人皆有操行蓺文于余有切磋之益今皆弃余而死矣而余白首落蛮夷中衰弃不复能文喜泽之能持门户为宗氏故与碣文君讳班粹父字也其文曰
　　猗嗟宋子柔而不废重而不忮不规其细不瘝其义惟其闲闲是其桓桓闲闲可及也犹有齅焉桓桓不可及也子不疚焉
　　徐长孺墓碣
　　徐长孺姑苏孝友文学之士也幼少刻苦读书多见博闻不肯下首作当时进士语故数不利于有司乃刻意作诗得张籍句法娶江南高士刘涣凝之之女亦有贤行熙宁初与夫人归宁于南康不幸病卒于妇氏年四十矣有儿曰武才数嵗刘夫人念儿幼未可归乃旅殡于南康之僧舍后十五年武始能扶其柩归于六合是时君母彭城太君刘氏春秋髙莫敢议窀穸事崇宁二年彭城既合于金紫之茔刘夫人及武乃亦君其县之马鞍山君讳彦伯长孺字也父讳执中尚书屯田郎中以季子戸部侍郎彦孚赠金紫光禄大夫金紫初室龙图阁直学士郑公向之女继室尚书职方郎中刘公立言之女长孺郑出也户部刘出也使武能立长孺门戸以祭者皆户部之志也于是武以戸部任为永州司法参军武有二子曰望曰説孩童而机敏刘夫人耆老康强乃谋曰汝先人不可以不铭故使来乞铭而碣诸墓则叙而铭之谨按徐氏初非姑苏人唐末避乱去彭门而家于扬州之六合者既数世矣而金紫迁姑苏虽田宅在姑苏犹反于六合云铭曰
　　生故之艰不可忍言无禄无年有衔下泉其子其孙尚迪有造刻诗墓门俾来有考
　　章明扬墓碣
　　章君庭字明扬分宁县之石觐人石觐与余所居双井阻一溪余在双井明扬略无数日不来来则嘂嘑剧饮夜醉驱马涉溪而归未尝见其有忧色也余家有急难明扬未尝不竭蹷而趋事且不咄嗟而事皆办乡有鬬者明扬必扬臂于其间排难解纷使皆意满谢不直而去余尝与乡长者评其人似长老大侠髙阳酒徒顾天下安平诙诡谲怪之士虚老田野亦无足怪也元符之元夏六月明扬之子如壎以书走戎州来告明扬死矣且曰将死谓如壎以余之死累黄鲁直余为之出涕而为文碣其墓其文曰
　　鄙夫舌反平地蹇嵼明扬坦坦鄙夫嗟咨戚老羞卑明扬熈熈鄙夫干没刮利次骨明扬安拙鄙夫在堂校短量长明扬一觞醉不愦乱简不废弛稽古不售教子雪耻四十盖棺人谓之短吾谓之长彼昏耋老人谓之夀吾谓之殇夫人某氏羞其苹藻如壎如箎尚克有造石觐之峨松竹造天卜宫其洄洄何千万年













　　山谷集巻二十四
　　钦定四库全书
　　山谷集巻二十五
　　宋　黄庭坚　撰
　　题跋
　　跋宋仁宗皇帝赐王太尉手书
　　大同王侍中力战陷没为辽所生得遂富贵于辽庭而能不忘藩邸旧恩念故宠数以忠信回辽主之心受金帛之恵休兵息民防赏不浅不惟辽人称道沙间王乃能尽忠于两主当时士大夫亦有微管之叹者臣恭惟章圣皇帝以天下为度责臣子之节不一而足録其修睦之义恩给其孙云而仁宗皇帝以诸子幼小不问存没不絶其禄赐所以能使君子尽心小人竭力者也惟二圣好生之心不杀之武至于今天下归心宗庙之灵当福万代不但卜年八百又过其厯而已元符三年十一月丁亥故史官臣黄庭坚谨记
　　题太公丹书后
　　丹书词
　　敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世
　　席四端铭
　　安乐必敬无行可悔一反一侧亦不可以忘殷监不逺视尔所代
　　几铭
　　皇皇惟敬口口生敬口生防口戕口
　　鉴铭
　　见尔前虑尔后
　　盘铭
　　与其溺于人也宁溺于渊溺于渊犹可防也溺于人不可救也
　　楹铭
　　毋曰胡残其祸将然毋曰胡害其祸将大毋曰胡伤其祸将长
　　杖铭
　　恶乎危于忿防恶乎失道于嗜欲恶乎相忘于富贵
　　带铭
　　火灭修容慎戒必共共则夀
　　屦铭
　　慎之劳劳则富
　　觞豆铭
　　食自杖食自杖戒之防防则逃
　　户铭
　　夫名难得而易失无勤弗志而曰我知之乎无勤弗及而曰我杖之乎扰阻以泥之若风将至必先摇摇虽有圣人不能为谋也
　　牖铭
　　随天之时以地之财敬祀皇天敬以先时
　　剑铭
　　带之以为服动必行徳行徳则兴倍徳则崩
　　弓铭
　　屈伸之义废兴之行无忘自过
　　矛铭
　　造矛造矛少间弗忍终身之羞余一人所闻以戒后世子孙
　　右太公所诵丹书之言故武王惕若恐惧书以为戒于所起居服用皆勒铭如是余从事于俗甚漫意行不忌晩而待罪太史观礼书得此铭以览小人之影去道逺矣乃书于坐之左右以为息黥补劓之方晁子曰秦人之炙亦吾嗜也书以遗我故书元祐五年正月癸酉
　　题白兆山诗后
　　云卧三十年好闲复爱仙蓬壶虽冥絶鸾鹤心悠然归来桃花岩得憩云窗眠对岭人共语饮潭猿相连时升翠微上邈若罗浮巅两岑抱东壑一嶂横西天树杂人易隠崖倾月难圆芳草换野色飞萝摇春烟独此林下意杳无区中縁永辞霜台客千载方未还
　　余闻士大夫尝劝白兆山僧重素即岩下作桃花庵素云桃花庵不难作但恨无李白尔今彦顾乃欲砻崖石刻李白诗并欲结草其旁以待冠盖之防者众不可盖安知遂无李白邪为我多谢素师今无白光尚不废推鼓升堂岂可臆计世无李白素若有语可并刻之彦顾安陆李慥也元祐三年十二月已夘黄庭坚书
　　跋七佛偈
　　予往时观七佛偈于黄龙山中闻钟声见古人常愿手书千纸以劝道縁而世事匆匆此防未办苏台刘光国欣然请施石刻之传本何啻千纸也
　　七佛所説偈盖禅源也浅陋者争骛于末流而不知归故余数为丛林中书此偈荆州田钧子平闻是説请余书而镵诸石将以考诸禅滥觞呉孙氏时有僧道裕诵出此七佛偈而集大藏者録为疑彼盖不知当时不具飜译人此乃最上乗入理之极谈非能言之流也
　　跋防州学记遗呉季成
　　眉山呉季成有子资质甚茂季成欲其速成于士大夫之列也夙夜督其不至小小过差则以鞭挞随之余谓季成教子之意则是所以成就其子则非也吾闻古人胥保恵胥教诲然后可以成就人材未闻以鞭挞也况父子之间哉故手抄王荆公防州学记遗之使呉君父子相与讲明学问之本而求名师畏友以成就之使季成能慈其子能孝则家道肥不疾而速矣
　　题乐府木兰诗后
　　唐朔方节度使韦元甫得于民间刘原父往时于秘书省中録得元丰乙丑五月戊申防食于赵正夫平原监郡西斋观古书帖甚富爱此纸得澄心堂法与者三人石辅之桞仲逺庭坚
　　题白崖诗后
　　余曩作叶县尉叶城南三百步省禅师道场也盖白崖老人去家得道于此尝得白崖歌颂百余篇及叶城民家多见书札钦爱其道风髙秀也元祐三年三月壬申同刘晦叔宋僊民伯氏元明观于净因臻道人所黄庭坚题
　　跋自书所为香诗后
　　贾天锡宣事作意和香清丽闲逺自然有富贵气觉诸人家和香殊寒乞天锡屡恵此香惟要作诗因以兵卫森画防燕寝凝清香作十小诗赠之犹恨诗语未工未称此香尔然余甚寳此香未尝妄以与人城西张仲谋为我作寒计恵送骐院马通薪二百因以香二十饼报之或笑曰不与公诗为地耶应之曰诗或能为人作祟岂若马通薪使冰雪之辰铃下马走皆有挟纩之温邪学诗三十年今乃大觉然见事亦太晩也
　　书和秋懐五诗后
　　或笑余诗论公素不实曰公素能击强则请闻命至于使民作邹鲁则吾不知也余告之曰公素之击强亦以其害善良夺长吏之柄邪将不问皂白姑以其强击之耶曰亦击有罪耳然则子以今之偷一切以规自免万事决于老吏之口者为能使民作邹鲁邪夫割者嵗更刀折者月更刀至于不见全牛者十九年而刀刃若新发于硎公素困顿于众言之风波既白首矣必知藏器自爱彼节者有间安用斫大觚以求折缺哉
　　题自书巻后
　　崇宁二年十一月余谪处宜州半嵗矣官司谓余不当居闗城中乃以是月甲戌抱被入宿于城南予所僦舎喧寂斋虽上雨旁风无有盖障市声喧愦人以为不堪其忧余以为家本农耕使不从进士则田中庐舎如是又何不堪其忧邪既设卧榻焚香而坐与西邻屠牛之机相直为资深书此巻实用三钱买鸡毛笔书
　　题东坡书道术后
　　东坡平生好道术闻辄行之但不能久又弃去谈道之篇传世欲数百千字皆能书其人所欲言文章皆雄竒卓越非人间语尝有海上道人评东坡真蓬莱瀛洲方丈谪仙人也流俗方以造次颠沛秋毫得失欲轩轾困顿之亦疎矣哉
　　跋东坡所作马券
　　翰林苏子瞻所得天廏马其所从来甚宠加以妙墨作券此马价应十倍方叔豆羮常不继将不能有此马御以如富贵之家辄曰非良马也故不售夫天廏虽饶马其知名絶足亦时有之尔岂可求赐马尽良也或又责方叔受翰林公之恵当乘之往来田间安用汲汲索钱此又不识痒痛者从旁论砭疽尔甚穷亦难忍哉使有义士能捐二十万并券与马取之不惟解方叔之倒悬亦足以豪矣众不可盖遇人中磊磊者试以予书示之
　　跋相鹤经
　　王充道得相鹤经飘飘然有乘风御气于天地间之意顾所蓄鹤皆卵出凡鸟不可鞭策梦想芝田赤城未得问涂耳余闻充道之兄道渊治生得陶朱公猗顿之方颇防心于相牛经殊不虚用其智畧以三十年观之未知道渊充道孰得孰失然今日充道卧白云享天爵已防道渊之力多矣
　　跋陷蕃王太尉家书
　　物固不一能士固不一节郦寄卖友而存君亲君子以为可况王公不杀身又易其姓而使北敌息其贪忿无厌之心以从中国之信义贤于李陵逺矣
　　跋王荆公书陶隠居墓中文
　　熈宁中金陵丹阳之间有盗发冢得隠起甎于冢中识者买得之读其书盖山中宰相陶隠居墓也其文尤髙妙王荆公尝诵之因书于金陵天庆观斋房壁间黄冠遂以入石予常欲摹刻于僰道有李祥者闻之欣然砻石来请斯文既髙妙而王荆公书法竒古似晋宋间人笔墨此固多闻广见者之所欲得也李君字圣祺僰道人喜炎黄岐雷之书嗜好酸咸与世殊絶常从军得守国子四门助教归而杜门家有山水竒观教诸子读书而宴居自从其所好不喜俗人一再见辄骂絶之此孟子所谓有所不为者也
　　书药説遗族弟友谅
　　老夫往在江南贫甚有于日中而空甑无米炊时尝念贫士不能相活富子不足与语惟作药肆不饥寒之术也然市中人治药以丁代丙以乙当甲甚贵则阙不用其治病十不能愈三四积其欺诬子孙冻馁者多矣今余欲作药肆但取人间急难之疾二十许方择三四信行药童一用圣贤方论时节州土无不用其物宜炮炙生熟无不尽其材性但取四分之息百钱可以起一人之疾如此则日计之不足嵗计之有余谋之熟矣防予登进士第遂不得为之予老在戎州有江南袁彬质夫过我道乡里事以为笑因自言欲作药肆以济人为防以娯老为业欣然防予宿心故为道所以尽心于和药而刻意于救人之説诚用余説不多取赢则济人博不欺其剂则治疾良他日隂防隠徳当筑髙门以过子孙之车马余在荆州访族伯父晦甫侍御之家见族弟友谅友正亦贫卖药皆合余説故书遗之
　　防王荆公恵李伯牖钱帖
　　此帖是唐辅文初捐馆时也荆公不甚知人疾痛疴痒于伯牖有此防非常之赐也及伯牖以疾弃官归金陵又借官屋居之间问其饥寒以释氏论之似是宿债也
　　题牧防歌后
　　向尝问南方衲子云牧防歌是何等语皆不能说后闻刘梦得作防州刺史时乐府有牧防歌似是赛神曲然不可解及在黔中闻赛神者夜歌乃云聴说侬家牧防末云奠酒烧钱归去虽长短不同要皆自叙致五方之语乃知蘓傒嘉州人故作此歌学巴人曲犹石头学魏伯阳作参同契也
　　防双林心王铭
　　费畔召【云云至终章】佛肸召【云云至终章】学士大夫每于此处惟以归洁其身君子不器解其章句其心未尝不怏怏也良由未尝学明已事不识心耳若解双林此篇则以读论语如啖炙自知味矣不识心而云解论语章句吾不信也后世虽有作者不易吾言矣
　　书问政先生诰后
　　故淮浙宣歙管内道门威仪逍遥大师问政先生新安聂师道宗微少则事道士于方外发迹逰名山数见异人杨行宻开府于扬州宗微实辅佐之盖为国师三十年杨氏之末解化而去弟子之举棺惟衣履存焉此赠诰杨溥私号顺义七年也方外之兄徳诲为新安太守乃于郡之东山筑屋以居方外号为问政山房问政之名或得于此诰中大丞相守太师中书令东海王臣温徐温也特进守侍郎寻阳公臣知诰李昪也问政先生故翰林学士冠卿之五世祖也
　　跋张龙图家问
　　治平中广帅龙图直阁张公公载威名盛于南海父老追数比之古人常恨不知其所以为广州者今见张公之孙出其家书然后知公特以不贪而蛮獠信服风行草偃耳昔张奂为安定属部誓诸羌曰使马如羊不以入廏使金如粟不以入懐于是威名出八都尉上羌豪不复起盖羌夷性贪吏清则以为不可犯而使贪者临之故蕃夷数叛耳今但多得如张公十数辈守边则冒功赏者心死矣何畏蛮獠之侵轶哉仁夀郡夫人盖公载之女弟马军王凯胜之之妻也
</div>
    <div class="pagination">
<a href="山谷内集山谷外集山谷别集山谷词山谷简尺山谷年谱_page23.html">上一页</a><span>...</span><a href="山谷内集山谷外集山谷别集山谷词山谷简尺山谷年谱_page19.html">19</a><a href="山谷内集山谷外集山谷别集山谷词山谷简尺山谷年谱_page20.html">20</a><a href="山谷内集山谷外集山谷别集山谷词山谷简尺山谷年谱_page21.html">21</a><a href="山谷内集山谷外集山谷别集山谷词山谷简尺山谷年谱_page22.html">22</a><a href="山谷内集山谷外集山谷别集山谷词山谷简尺山谷年谱_page23.html">23</a><span class="current-page">24</span><a href="山谷内集山谷外集山谷别集山谷词山谷简尺山谷年谱_page25.html">25</a><a href="山谷内集山谷外集山谷别集山谷词山谷简尺山谷年谱_page26.html">26</a><a href="山谷内集山谷外集山谷别集山谷词山谷简尺山谷年谱_page27.html">27</a><a href="山谷内集山谷外集山谷别集山谷词山谷简尺山谷年谱_page28.html">28</a><a href="山谷内集山谷外集山谷别集山谷词山谷简尺山谷年谱_page29.html">29</a><span>...</span><a href="山谷内集山谷外集山谷别集山谷词山谷简尺山谷年谱_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
