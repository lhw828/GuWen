<!DOCTYPE html>
<html>
 <head>
  <meta charset="utf-8"/>
  <title>
   方斋存稿 - 第 4 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方斋存稿 - 第 4 页/共 8 页
  </h1>
  <div class="content">
   方斋存稿巻五
　　钦定四库全书
　　方斋存稿巻六
　　眀　林文俊　撰
　　序
　　送少防乔君之陜西序
　　今年春陜西缺右防议吏部请以南台御史束鹿乔君伯蔵补之制可将行其同官李君仲谦辈来徴言焉夫今之布政使即唐虞之十二牧其下如叅政如叅议皆以牧佐而赋政于四方者秩宗位重非其平日践着有声绩者盖罕得至焉盖陜为名藩山川雄壮疆域博大在周之时周召二公分治其地陜以西召公实主之今夫乔君所居者唐虞方岳之官所治者周召分陜之地也其重如此独不思所以称之乎君为御史按部所至刚棱不挠以材推掌河南道考覈臧否允惬物望前后所上凡十余疏皆切中时弊上皆嘉纳之今位亚方伯受恩益隆则为报宜益厚也顾肯缄黙因循无所事事以召戾速尤吾知君不其然兹行也其将大有建革以慰悦陜民也必矣或曰是则然矣然君兹所治其地于陜为极西迩于边陲其职在督飞挽给餽饷何暇及民乎予曰何为其然也子贡问政子曰曰足食足兵民信之矣夫兵食国之大政也其可以及民者孰大于此今边储告乏守臣辄请内帑及鹾利以为舎是二者则无法也试与君私论之昔有徙屯田于塞下以省郡国转输之费者其法今果尽行乎夫今之闗陜皆周时井田之地沟涂畎浍之制虽壊其遗迹必有存者独不可修而复之以资灌溉之利乎夫民无事则耕有事则战此三代兵农合一之制如之何其可废也君能建议行之则国与民皆受其利他日民之思君将有不如南国之歌甘棠者乎若然则居方岳之职而履召公分治之地信不愧矣予不佞请以是告君不眎为迂濶否乎
　　夀闻人母王太孺人七十序
　　太孺人王氏今南京提学侍御姚江闻人君之母夀七十矣六月十二日设帨之辰南畿诸君仕留都者将以某日具醪醴登堂列拜为夀而徴予序且合辞言曰提学君以文章道徳师表吾邦吾邦自得提学君俗为之厚才为之成吾属子弟多赖焉吾徳之无以报贶念提学君纯孝人也所愿者母夫人夀耳今吾为之致其颂祝于太孺人者将以为报也愿假辞于下执事幸无靳予尝读诗而叹诗人之忠厚也爱其人必祝以夀考至于令妻夀母则祝及其亲忠厚之至也诸君是举可谓得诗人之防矣予嘉其义不容辞而况太孺人之贤予所稔闻而乐为之表白者乎惟太孺人为冡宰海日公之妹新建伯阳眀先生之姑既归贞庵公执妇道谨甚不以门阅自矜贞庵公告逝时年方三十誓死守志称未亡人者今四十年教其子用进士起家至显官君子谓太孺人之为妇也有诗柏舟之风焉有易代终之义焉可不谓贤乎独念太孺人初防所天二孤尚穉当是时也朝夕有泪盈睫而己中嵗以来又以哭长子致目眚计其平生履歴在疾疚忧虞之日什常七八至于晩年乃以提学君贵得受恩封霞帔翟冠荣映白髪鱼轩文驷就养两都每遇嵗时子妇孙曽罗拜膝下以次持觞起为夀太孺人之乐何如也此无他盖造物者鉴其贞烈之节故报以介福如此妇之贞臣之忠一也用是推之臣之忠于所事者将无其报乎诗曰神之聴之介尔景福其弗信邪是则太孺人之夀也有足以劝为人妇者焉有足以劝为人臣者焉三纲赖以立四维赖以张而国之元气亦将赖以夀焉独太孺人之夀也哉予乐为之表白者固将为世道计亦以夀其令名无穷也区区颂祷常语要之不足为太孺人夀
　　赠职方费子民献序
　　今年夏天子思得耆艾之臣置之左右特遣行人赍手勅起少师湖东费公于家公以四朝旧臣一旦入政府国朝所未有也既逾月职方缺主事公之子民献又自南京吏部被命入补之与之逰者皆曰民献是往也日趋阙下聨鹭序而簉鹓班既近君行所学矣而又得朝夕在公之侧奉侍温凊承膝下之欢忠与孝庶其两尽乎予曰是则然矣然上之所以召用民献其意盖不専为是也何也国家属兵政于司马而职方在诸司中尤为要剧凡将领之推用兵马之调度以至边徼四夷一切戎务之大者皆职方主之在无事之时犹当择人而使况今将悍卒骄负恩干纪武备不饬边防渐而北方之敌时复出入为边民害斯时也为职方者庸可弗择其人矣乎民献博学多闻好谈説古今治乱成败事皆有本末次第而又自其少时侍公于宥密之地习闻国朝典故而于政体时务悉能晓练不为空言视草野酸寒之士见闻疏陋一旦出为世用持古人所不可行于今者而强行之至于败事者万万不侔也斯其为今日用民献之意乎其不轻也较然矣民献在留都职清务简徒欲効而无阶也今幸居可为之地而遭时之盛又如此平生所学不于是而施之乎则上负国家之恩下忝家世之懿安在其为忠与孝也哉是故忠非仆仆趋走之谓也孝非区区温凊之谓也民献盍亦务其大者乎少师公方且纯徳正学相我圣天子旋斡化枢以致太平相业之盛有宋韩范二公不能专美矣然韩公之子忠彦范公之子纯仁皆以文章政事克肖其父而其后皆为大官名位功业后先辉映前史荣焉予知民献之贤不忝于此故以是望之勉哉民献孰谓古之人不可跂及乎其行也其同寅诸君子徴赠言念民献尝从予游于其别而去也不可无言故为之序
　　耆夀荐恩序
　　今莆中先辈以长者称无逾吾族丈易斋舜卿公公起辛丒进士为长兴汉川令务以徳化民不尚鞭朴民爱之如父母为立生祠擢太仆丞九载不调言官疏其淹滞晋拜曲靖守是时逆瑾擅柄所遣询事于四方者往往凭藉其威以邀赂入公不从坐年老勒致仕公在曲靖仅一年归无遗赀所需或不给而亦旷然不以为意也今上嘉靖初元以云南廵抚何公荐命有司具礼存问时所存问多先朝公卿有名徳者然不过十余人乃若知府获预者公一人而巳是年其子汝桓以主事推封加公中宪大夫戊子徽号霈恩文官五品以上致仕七十者晋其阶一级公又得从三品盖自致仕以来三被恩命夀八十一矣乡缙绅在朝者以是为公荣也相与属辞于予将驰归为公夀予闻汉四百年循良之吏以卓茂为第一史称其视民如子口无恶言吏民信爱不忍欺其所为颇与公似茂在王莽时以病免归及光武即位首访求茂赐之几杖絮帛封褒徳侯仍官其子为中郎给事公在逆瑾时亦罢归今天子即位因大臣荐首被恩赉屡陟官阶而其子亦为曹郎盖晩年遭际之竒子孙之盛亦往往相同予因是思之循吏所至必有实恵及民不求人知故位多不显然自天佑之终享完厚之福彼夫役智术任苛刻以为治者其在当时或可以致赫赫之名而掩取大位然其功徳弗及于民欲庆集于躬施及后如公者少矣予惧世之为吏者或慕于彼而不知为此故于公之事乐诵之庶闻者咸有劝云
　　送郑君有章守滁州序
　　滁州地僻而事简予读欧阳公醉翁亭及丰乐亭记爱其山水竒秀有观逰之乐而又喜公之为守能与民同其乐也公在滁仅三年召还朝廷歴践华要遂叅大政然滁人思公至于久而不忘则公泽在于滁者顾不深且逺哉长乐郑君有章今年春由进士出守于滁有章尝学公为文章今之筮仕履公旧宦之地其政舎公安所从法乎虽然公之在滁正当昭陵治平之时四方无事而是州又得公为之守岂弟寛平民安其政盖自公至州无不获之嵗无不给之民民乐丰登故公得与四方賔客及是州之民日游览于山水之胜而乐也今四方郡国以灾告者相继至而滁之旱蝗尤甚一二年来民之愁苦寒饿失业者何可殚状然则官于是者其亦奚暇于乐乎矧今天子轸念元元涣命之颁每以民生未遂为忧而督责守令尤严且切有章至州宜先问民所苦而煦濡之噢咻之务以苏民之困而纾上之忧为急俟政成民安州以无事然后循欧阳公故事日从賔客及州民逰以乐山水之胜此范文正公所谓先忧后乐者也有章能是则其政无愧于公他日去此而践华要滁人之思之也将不犹昔之思公者乎予于有章同年交契最久其行也正郎陈君允恭属言为赠于是乎序
　　送陈珍夫尉江陵序
　　吾乡陈君珍夫今年春谒选吏部得尉荆之江陵濒于大江其地东连呉防西通巴蜀南极湘潭北据汉沔四方逹官贵人徃来于是者舳舻相啣迎送供亿之烦数倍他邑珍夫虑之间以问予予曰不足虑也子视今之江陵与昔何如哉惟荆襄在三国为必争之地东晋及南北朝皆以是为雄镇兵革蹂践之余防无孑遗矣隋唐之际稍获苏息及宋之南也以是为江汉上流戍守益严南侵之师在江上者无嵗无之元季干戈鼎沸尤甚我太祖皇帝神武天授泛扫羣雄江汉之间始获底寜至我文皇徙都北京则以西北边为重镇而漕东南之粟以给京师多由江淮汶泗以逹于是荆襄之民不复知有兵革之苦馈挽之劳而为有司于是者亦不复调发兵食规画戎务得以专意于安民此珍夫之所闻也其自以为幸否乎夫今之江陵既与昔异则今江陵之民脱有未安为有司者固不得诿曰时固然也予未尝道荆楚然概观之有司官废事罔以民生为心惟计槖入之厚薄者往往有之以珍夫之贤固不出此然亦岂得不以为戒乎珍夫读书知古今事职务之暇试按圗经以览观于昔人争战之地惟见残壁故垒黯然苍莽间而盖世之雄安在哉则知人生富贵不可恃以常存其必慨然有感于斯矣
　　送林君世观宰黄陂序
　　朱子论文章道徳不可出于二以予观之政事文章亦未尝不出于一也何也理在天下一而巳矣蕴之为道徳发之为文章施之为政事者皆是物也是故眀于道者其为文也简以莹而其政必逹昧于道者其为文也浮以诐而其政必乖夫文也者君子于是观人焉于是考政焉槩指为末技则悮矣去嵗已丒予同考礼闱偶于同舎见一巻其文简朴特异诸作徐玩之其言皆根柢于道而意味隽永气格髙古如商敦周彜文采剥落古意仅存予曰是其名士乎及拆视之则吾莆林君世观也世观尝取省元有时誉故主司咸贺得人既成进士客京师予与之处逾年而见其言与行皆笃实君子然则世观之于文也不大类其为人矣乎今天子重县令之选必简名进士为之故以世观之贤未得上芸阁登兰省特从常调出宰黄陂夫凾牛之鼎非所以烹鲜也试之云尔黄陂介淮楚之间地剧而民贫世观之为之也其设施次第吾不得悬知要之必有实恵及民决不效世俗吏徒为粉泽之具以世取名而巳果然则世观之于政也不又类其为文矣乎予又闻之二程子黄陂产也伊川未尝临民而其所论为政皆简要可行若眀道则尝为令矣其所施于晋城扶沟者今尚可考也此非世观所当法者乎二先生文章政事必出于道徳所以卓乎不可及世观尚以是求之
　　送知事陈继殷序
　　我国家置卫以统貔貅一切戎政寄焉然以其长皆武人不学故其幕职必选夫通晓诗书眀习法令者为之吾乡陈君继殷今年春授寜波卫知事盖幕职也将行客有徴言赠之者予闻君子居其官则思顾其名夫官以知事为名非以于卫之事皆所当知者乎当知而不能知其为官莫大矣汉文帝问周勃以决狱及钱谷之数勃谢不知是时勃为丞相文帝所问者非其职也若使勃为廷尉而不知决狱之数为治粟都尉而不知钱谷之出入则勃为失职矣顾可以是为长者耶他日问上林尉以禽兽簿尉仰视不能对是尉之失职也而文帝不加罪则仁柔之过矣今国家承平百六十年武臣率膏粱子弟不知武事而为幕者亦多优游玩愒每旦出署公牍退则偃然髙卧而巳至于卒乘之虚实城池之修否器械之利钝餽饷之盈缩漫不知省问之则曰有主者吾弗知也呜呼是不亦旷职矣乎用是兵政日弛卒然有变束手莫支他未遑论姑即寜波近事言之一二年前值倭夷之变城中居民罹其荼毒者何可胜数当是时也武臣有能向贼发一矢者乎幕下之士有能草一檄出一筹以退贼者乎所以然者由武事不素讲故其临事狼狈失据至于如此及朝廷遣官按治守臣而下皆坐罪有差是可诿之不知乎况今天子励精圗治文武大小之臣咸思见功业以祗承休意君之往其毋狃于故常以为当然哉尚其赞尔元戎饬尔武备于以弭灾变于未形致疆土之寜谧人将称之曰是子也其知军旅之事乎则于所居之官庶乎名实相副矣
　　送周肃卿掌教江都序
　　肃卿周君以鄱阳学谕丁外艰去服阕谒选改江都将行以予辱在同年属序之始君格于例去为鄱阳也众方为君惜而君独泰然及是来京师间出别后所作示予盖阅之累日不能尽焉度其心方自幸得处闲散以放意于文墨词翰之间其视世俗所尚者不知为何物呜呼君亦贤矣哉今夫鄱阳东南巨浸浩荡汹涌弥望无际吞吐烟霭晨夕异状逰人估客惊心骇目然君子之学所以竒伟而雄壮则恒于是而得之今江都扬州倚郭邑其地枕江臂淮为东南都防朱甍碧瓦鳞次栉比陆海之饶甲于天下称繁侈者必曰扬益焉然君子之学所以宏博富丽并収而广蓄则恒于是而得之周君逰宦由鄱阳而江都夫孰非其所资以益吾学者耶虽然未也君往哉拜董子于祠下退而详味其正谊眀道数语则所谓竒伟雄壮宏博而富丽者又必归之于此而后得学之正儒之醇也夫敎与学非二也知所以学则知所以敎君谓然否
　　送从侄养之赴凤阳参军序
　　吾宗自始祖囬年府君辟东井义学命族子艾轩为子弟师而诗书之泽绵绵至今入国朝举科第者十有六人虽仕不甚显而清白传家百数十年以来莫之敢改者养之其一也养之举丁夘乡荐为徳州学正用荐擢尹海丰毅然以锄强植弱为巳任有豪民为不法事养之按之急遂诬摭养之事诉于部使者使者下所司验治无状乃抵诬者罪既逾年前之诬养之者又诣新使者入牒新使者颇尚苛刻所司迎合虽知养之诬莫敢为湔雪者防二年及是朱君守中按部至乃辨其诬而出之然犹坐以诖误左授凤阳右卫经歴养之将行意若有不怡者予解之曰士立两间求俯仰无愧怍焉尔矣无妄之灾贤者不免而宦途所歴跋前后亦仕者恒事也顾可用是为慙且戚乎抑予有感焉当元之季四方云扰我圣祖起自临濠天戈一挥中外底定至今百五十余年海内熈熈得享太平之乐者谁之功也今养之之往也览其兴王遗迹而追思圣徳神功同乎天地将能忘其所以为报乎
　　送洪君玉方守绍兴序
　　绍兴古会稽郡其地有湖山之胜其民有桑麻鱼稻之饶其郡非通道无供亿徴召之烦而其俗重儒多贤士大夫有司得以谘取焉守是邦者亦幸矣然天子宰相以是为雄望之邦非材且贤盖不轻授今年冬郡守缺其郡人为公卿于朝者慎择所任曰无逾洪某疏其名以请从之是时玉方为户部郎中有名上命大臣举郡守不称且连罪既逾时不闻有所论荐予曰此必荐者惧连累耳不然天下之大也乃无一堪任者乎其后有诏寛连坐之罚矣而荐者亦寥寥久之南都稍荐三五人焉天下之大也才任郡守者岂宜止此乎既而思之未可易言也守所统地常千里千里之民利病戚欣皆悬之守在守之下者位卑而施狭且事多肘掣在其上者官虽尊然去民逺泽难下究事无细巨非倚守莫办甚哉守之重也守乎守乎诚取充位而巳谁不可者必求称其职如古良二千石岂不难其人哉荐者既然巳于是黙计吾所见闻可以当此者谁乎指数屈而巳耳玉方其尤也玉方志行髙洁才识敏达尝奉命督赋江淮两浙民恱其政今之为郡也以其所能者施之而巳感于此有不感于彼者乎玉方且行乡缙绅合饯于郊谓予职文翰且于玉方友善也属为序
　　贺侍御陈君考最序
　　今中外之官得行其志者莫如御史盖其于天下之事不拘职守皆得言之出而按部一方之事无问细钜皆得行之固非他百执事比也虽然得言矣言而不度事势谓之迂近于讥讪谓之讦迂不可也讦不可也其惟时乎得行矣行而涉于依违谓之随过于矫伉谓之激随不可也激不可也其惟中乎是故难也乆矣今中外百司皆吏部循资注授惟台諌必简而用之非学识兼懋者弗得与也非以责之重称之难故慎其选如此与五山陈君道源以名进士简为御史于南京始廵京庾搜剔宿蠧已着能名既逾年奉命出视江防弭莭京口风裁尤峻始至捕得逋防数人不烦榜笞折以片辞輙皆吐实引伏君立毙之于市观者填街溢巷魂飞魄褫从此小人革心奸宄屏迹吴樯楚柁往来江上者野宿旅泊不择处所逺近歌颂之是时太仓盐徒争利聚党互相雠杀三吴动揺君偕抚按诸公设防抚处竟降其党而不烦用师坐销大患则君主其议为多嵗满代归推署河南道考覈诸司臧否人服其明尤慎举措明大体其所建白必闗利害之大而不毫举细事以为功其所举刺必当贤否之实而不攟拾细过以为名君之意以为言而讦焉则寜迂行而随焉则寜激然君于是焉皆无之其斯以为称乎今三载秩满将献其绩于朝同寅诸君嘉其有成绩也相与徴予言为贺予昔承乏南雍辱君知厚亡何君偕同官言事忤旨逮下诏狱赖上察其忠得释还职方归在途予适被召北上邂逅道左见其言议侃侃色和而貌泽初若未尝涉忧患者于是知其所养矣自是寂焉不相闻问去嵗叨贰南曹因复与君获晨夕焉盖君之事皆予亲得之见闻者君固未尝自言也以君之贤积之嵗月穷阶峻秩褚囊中素所畜物耳奚暇予言惟君坚其所守勿变而迂而讦而激而随则其所至将畴之能量也哉君世家浙之上虞为邑望族五山其所自号
　　送赵弥髙赴盐城司训序
　　国家养士于学每嵗贡其良者于京师天子廷试之命礼部吏部覆试之最后又试于廷而后命官盖与科目并行得人亦相半焉故事廷试以翰林职校阅予实承乏焉每披巻輙有科目遗才之叹及得君巻益竒之曰是必名士发其封视之则君也君名崇字弥髙连城世家先大父云庄公由吏部郎中出为湖南参政多恵政有遗文二十巻行世尊考贰守公歴常徳维扬二大郡比解官归槖无百金之赍惟指架上数万巻语崇曰吾以是遗若不犹愈乎君承祖父之志刻励问学夙有塲屋名而屡阨于命今年方强壮俛首乞教职去盖念母老亟欲得禄以为养耳君既授盐城司训见予颜色怡甚问之则曰吾母尝侍先考游宦维扬今盐城去之最近是其旧所经游地也以此知母必来就崇之养也崇不敏不能致身通显以承先志然视簿书小吏于叱辱之来甘之若饴者窃恧焉今幸官一校得与衣冠士周旋于诗书俎豆之间退而又得以养吾母崇以为所得多矣兹所以乐也予数曰崇孝哉崇孝哉昔有为亲而色动于捧檄者君岂近是耶遂书以赠
　　送逸轩王君归槎溪序
　　丰城之西有溪曰槎溪邑钜姓王氏世居其上诗礼相承为江以西文献旧家者数百年于此矣王之族有曰习韬君其号为逸轩读书知大义侨寓金陵三十余年初厥考耐斋及母杨氏在堂君嵗归为寿比二亲殁间数嵗輙一归展封茔今不至者五六年矣间谓其子镐曰吾性嗜静故轩以逸名中嵗以来干父之蛊奔走四方非得巳也今老矣槎溪之上幸有先人之庐可蔽风雨有田数百亩可耕吾将归老于此矣汝其卒业太学毋以吾为念镐奉命惟谨既来京师介其姻魏进士良辅徴言为君赠予未识君然尝得其家世于杨文贞公所为谱序近又得稼村集读之而叹王氏之先多闻人也君之贤其所从逺矣君好礼嗜义笃伦纪女兄之子及宗族孤寡者抚之甚恩见人贫乏辄推泉货助之里人重其行留都士大夫亦多与君厚每出城饯客必过君谈竟日乃去而君未尝茍有所干尝裒名公贤士为其父母寿挽诸作至盈巻帙知君者题其録曰孝思盖君之贤可称者多而于孝友尤笃也今之归也嵗时伏腊偕父兄子弟祗谒祠墓展考敬之诚而以其余赀从宗族亲戚饮酒洽比为懽君之乐如何也世之贪饕之徒縻于升斗盖有老且至而忘桑梓之念者矣若君者未老而逸是知止足者其可尚矣故乐为之序
　　送由正夫驿丞序
　　国家设邮置以传王命通贡赋而徐州当要防之地东达齐鲁北达燕蓟南通吴防百粤使者往来境上嵗无虚日供亿之烦数倍他处故特设驿二曰彭城驿凡舟行者取给焉曰黄河东岸驿凡陆行者取给焉而丞皆必择夫强敏有材力者为之以为不如是不足以胜任清源由正夫今年春选黄河东防驿丞将行客有徴言赠之者予闻武宗末年权珰贵臣往来于郡国者连艘数十所在充斥往往怙势敺吏取快丞度不能支闻其至常防伏不出有弃官去者矣皇上在潜邸深知其即位以来非事闗秘密锦衣内监不遣出京而凡奉命乗使轺者亦皆惴惴奉法惟谨于是民困始苏丞所职者迎送供应而巳茍常职不废可无忧于罪谴之及矣故咸乐为焉予夙闻先朝之及嘉靖初元被召赴阙道路所见逈与昔异也窃念于驿如此则百司庶府可知于丞如此则中外百执事又可知矣此诚世道休明之徴圣天子更化之效仕者遭际斯时茍不思自效以荅上天之大贶则非人也予方有感于是适正夫行輙一言之正夫亦思所以为报否乎
　　送顾正甫赴遂安邑幕序
　　夫幕所以賛政也今内之府部南监外而藩臬郡邑皆置幕古也然古之幕自方镇而下得自辟者而今则命于朝此其所以异也惟其自辟署也不惟士得择所从而在上者亦得自择其士故其所得多一时之良如董晋之幕则有韩愈严武之幕则有杜甫是巳惟其命于朝也则选用之权必委之吏部吏部嵗所铨注动至数千人岂暇一一详择故居幕职者贤不肖尝参半焉亦其势然也夫幕于事无大小皆所当闻古者于幕礼如賔客每事谘焉而幕亦常出其意见与之相可否今名虽幕賔上下之际直以分相临耳至于郡邑之幕其职尤卑吾见为之者其不肖者不假言矣虽贤者亦惟谨修其常职至于其长之前则亦唯唯而巳敢与之相异同者少矣幕之设其初意果若是哉呜呼古道之不复也乆矣诚使今之为长者曰吾谋其政非可以独任巳见也而虚心延访必求尽人之长为幕者曰吾谋人之政非可以茍狥为悦也而往复商确必思尽巳之见若然则庶乎其能相与以有成也然非心存至公而旷然相期于形迹之外者未易以语此也吾乡顾君正甫为幕于浙之遂安将行其弟騐封頥斋属予以言予素悉正甫贤而重頥斋之请也于是乎序
　　赠姚在韬掌教建平序
　　畅山姚君在韬嘉靖壬午与其从弟在明同领乡荐在明连登进士为刑部而在韬上春官屡不利今年以母老乞恩授建平学谕客有私于予者曰在韬叔父少卿慎修先生与今刑部君皆起家进士在韬文行之美得于家传脱少须当趾美甲科驯致显位以为亲荣今不此之图而俛首防官以规斗禄之养此果孝乎予哄曰客误矣若客言士庶人不得为孝乎古之言孝者莫如曾参闵损夫曾闵岂尝以名位荣其亲者哉且子不闻养之大乎昔人有云一日之养三公不换夫茍有见于天性之乐虽三公之贵直草芥耳近世学者耽嗜荣进寜乏父母之养而不屑小官必冀成进士乃巳然有终身弗得者矣幸而得之万一养不逮亲位虽崇不过荣其身禄虽丰惟肥其妻子而巳以若所为揆之以圣人之道得无戾乎今在韬为亲老决意出求仕至于位之崇卑禄之厚薄皆不暇计可谓笃天伦而薄荣进其于道也不既合矣乎客曰先生之论在韬者是矣抑孝止于养而巳乎予曰何为其然也公明仪问于曾子曰夫子可以为孝矣曾子曰参直养者也安能为孝乎故大孝尊亲其次不辱其次能养且国家建学校之官亦非为其贫而畀之禄以为养也将赖以成人才而媺风俗其责重矣在韬能尽其职则所谓尊亲所谓不辱者皆在于是其为学不尤大乎客唯唯而退适有徴言赠在韬者予因述与客语次于巻端以为序
　　赠大司马紫岩刘公被召入朝序
　　今年秋八月紫岩刘公尚书六载当考绩以方奉勅赞留务不得輙离乃书绩于牍走使者驿奏于朝留都诸公喜公之有成绩也方图修贺盖奏未至而公巳承召命矣始公以弱冠及进士第入翰林为太史为宫僚为学士文名满天下晋少宗伯乆之进尚书于南京歴礼吏兵三部声称益懋在礼部则礼典明而百神秩焉在吏部则型范端而百寮式焉及为大司马任居守之寄则威行彊御徳洽惸嫠数年之间兵民安堵九重免南顾之忧公之功也然惜其所及者止于一方而不能遐今公得立于朝则其泽将及天下矣是以命下之日逺近闻者无不动色相贺顾惟留都文武衣冠之士至于闾井细氓数十万貔貅之卒皆戚然不怿甚至赍咨涕洟若不忍别公以去者予闻而叹曰休矣哉昔郑桓公武公相继入为周司徒周人爱之有缁衣之诗焉今喜公之入者将不类是也乎昔周公之居东都召公之廵南国其民或预恐其归而悲之或追思其徳而爱之乃有九罭之歌甘棠之咏焉今戚公之去者将不类是也乎予观公之出入其所系于人心者如此而公也当不思所以慰天下之望哉公在翰林日以经史侍上讲读受知为深而自转迁南来囬首阙廷身不至焉者六七年矣圣天子思旧学之臣念勤劳之义惟是有今日之召命盖其倚重公也不浅矣而公也当不思所以醻圣明之知哉是故兹行也人为公荣而予知公之心固独以为忧且惧也曷惧乎上之睠倚若是乎其厚也天下之属望若是乎其重也而吾脱无以副之是栋之挠而鼎之折足也独得而不惧也曷忧乎公既以身任天下之重则衮职之有缺民生之弗安君子之未进小人之未退干戈之未戢灾沴之未消凡若此畴之责独得而不忧也然则公之入朝秉大政握要枢未足为贺惟公居之不忘其忧且惧之心则生民被其泽国家防其利而公之勲徳将竹帛不胜书矣是之为足贺乎公之行也公卿以下饮饯于郊少司马莪峯潘公授简于予曰盍有赠乎文俊在翰林从公后将二十年今承乏南省又获侍教焉辱公之爱为厚因僭为之説如此狂瞽之言脱可采乎则亦庶乎效爱助之万一云
　　寿质轩邹公序
　　质轩邹公今年春秋七十十月三十日悬弧之辰也公之孙主事君哲以縻官于朝不得偕诸孙立阶下跽进一觞为寿乃属词于予致遥祝焉忆十年前过公之乡时方盛暑见有施水浆以饮渴者问为谁有老叟荅曰此吾乡邹公也行之三十余年矣予嗟异乆之叟又言公之善不止是其居家甚严冠婚防祭率依古礼尝斥其兄俸余与嵗祀之羡剏作祠宇朔望帅子孙谒拜肃如也比嵗大祲公出粟贷贫者不增其息隣有汤氏者尝病疫俗忌传染独公数视其母殁又为买槥殓之近海之田以堤岸善崩水常损稼公与有田者约共修筑仍植木堤畔以为固用是嵗连有秋公之仪于家恵于乡之人类此者甚多叟言如此予于是时巳知慕公所为而占其后当有兴矣亡几公之子淑之果起乡荐为彬州学正或以为公积善之报予曰未也淑之官满归养其子君哲复起进士为主事于户部天之报公者诚厚矣予曰犹未也何以知之昔有阳雍者给水浆以济行旅之渴其后生五男位至卿相彼一善尚尔况公之善不止是者乎予未及识公比于君哲所见公所寄手书皆蝇头细字端整成列其言谆谆又皆居官行巳格论乃知公年虽迈而耳目聪明精神完固其寿未艾也夫家之将兴也必有善人积徳以基之而又登年以载其徳徳愈厚则其流庆愈无穷若公是巳予不佞请以是言为公寿
　　送程吉甫通判保定府序
　　绩溪程君吉甫以太学生试吏部第一得授保定府通判将行诣予徴赠言保定自宋以来隣于强防为用武之地者数百年及我国家定鼎燕京遂为畿内之郡而诸卫内屯重闗外蔽嵗宿重兵以御防患兵苦于戌守民疲于给饷其来亦乆矣今年春畿内防起保定亦煽动有司不能捕治至烦禁旅讨平之未数月戍卒以乏粮羣噪府庭欲杀守臣为变事闻仅按首恶数人及易其守将而已此岂畿内所宜有哉是虽治乆法弛致然然亦当求其故也予尝道燕赵之间而观于其俗大率以骑射相髙多旷土多惰民民无贮积而赋繁役重一遇嵗凶非徙则死不然则去为盗耳此势所必至而自逆瑾柄政遣使四出括天下之财州郡帑藏为之一空自是每遇蠲贷即军实告乏有司束手莫措此又天下通患不特保定然也然则今之为政于是顾有急于足食者乎足食之要曰兴水利也课农桑也禁末作也寛赋役也广屯田也此数者皆古人之明騐吉甫倘能行也数年之后民财寖裕兵食亦充夫民富兵强平居则重自保有事则足以为卫不惟境内寜谧无意外之虞所以拱卫京师而緜亿万年太平之基必将于斯有赖焉此其计功岂彼屑屑于簿书委者所可同哉吉甫通达闿朗负才具故予以是告之吉甫其必有副予之望哉
　　送姚君在明使便归省序
　　吾乡姚君在明始举进士为刑部主事其尊甫慎修先生实丞太仆父子同官于朝一时荣之未几先生晋光禄少卿致仕在明独留京师每念先生及母余太安人輙寝食不寜第初登仕籍自念宜竭力报国未敢言私兹既考最防恩诰进先生奉政大夫母太宜人奉命録囚南畿遂谋取便过家捧封诏为亲寿吾想先生太宜人亦念在明乆矣今见其归必为之喜津津溢睂宇而在明防服侍养承膝下之懽此其为乐虽三公之贵九鼎之奉吾知无以易此也于是吾乡大夫士皆歆艳其行相与饯之以予为先生同年有通家之好属为序予惟臣子之于君亲一也孔子曰事亲孝则忠可移于君国家定制京官六载许归省所以劝孝也今在明念亲之切不必六载假使事以行虽若情溢于法然世有縻于爵禄不暇念及其亲至于逾期不能归省者则在明是行非仁人孝子之所予乎虽然古之君子不忘于君犹不忘于亲也吾愿在明展拜家庆之余促装还朝勉图报称而以令名贻厥所生此非孝之大者乎况王事有程简书可畏非可乆昵于私者诗曰仲山甫徂齐式遄其归请以是赠
　　恩遇图序
　　都諌三山蔡君廷彛始以知县考最防恩封其尊甫西峯公如其官及入为礼科右给事因考绩疏请改封制曰可则又封公右给事母郑氏继母刘氏封赠俱孺人时公方就养京邸闻命感激翼日率廷彛入谢班行注目或数羡其荣廷彛幸兹恩遇谓宜有纪乃图焉而虚其上方属予序惟我国家推恩臣下必本其所生者仁之至也子能移孝为忠而致君宠渗及其亲者孝之大也虽然有遇不遇焉故有终身弗得之者其得之亦或遥受而巳若廷彛官在七品公巳两霑恩命又在京师得父子同入谢为时所荣者真希濶之遇也公居家孝友笃义方之训始廷彛以进士尹嘉兴日寓书朂以王事及在諌垣因事纳忠多所禆益公私用为慰而尤以沽名售直为深戒若公者可谓善教矣是以克成其子令名洊跻华要公亦服兹殊宠岂偶焉者哉君子谓是事也于以见君之劝孝焉于以见臣之移忠焉于以见公之善教子之义养焉其于天常人纪皆有足言者公年龄未迈廷彛位望方跻所以貤荣公者宜未有艾而感上之知遇思所以为报于万一者在公与廷彛亦讵忍一日忘哉
　　贺菊坡龚公暨林安人荣封序
　　三山龚君鸣治以丙戌进士第一人入翰林为修撰遂迎其尊甫菊坡公暨母林氏养于京邸今年以尊号恩封公修撰母安人公率鸣治入朝谢退与安人命服坐堂上鸣治率林氏妇命服拜阶下既成礼皆以手加额言曰上之赐也其曷以报是日也吾乡诸君咸走贺焉谓予于鸣治忝为同官属序之予闻公事亲至孝与弟提举君恭爱甚笃训廸诸子必以圣贤行巳之实平居造次必在于礼义而耻以智巧衒于俗也故又自号朴庵盖其贤如此而安人之贤足以俪公然则成鸣治之贤者公与安人也其享今日之荣岂偶然焉者哉昔陈尧叟尧咨皆举进士第一时其父秦公省华及母冯夫人皆康彊无恙颇与龚氏相类后二子名位俱显而考论人物者或不满焉谓其不能用其父忠孝之训也岂惟是哉宋仁宗廷试之夕宫中焚香祝天愿得忠孝状元是科得郑獬獬固名士及考其所就亦未见其有以厌天下之望也夫望之重而副之难如此鸣治以文行重词林与之游者皆许其雅量如吕文穆志轻温饱如王文正也倘不以是为足而益勉焉异时位望勲烈赫然追古名臣人将称之曰是不负主上防擢之恩父母之教矣是之谓忠与孝矣乎国家推恩臣下必本其所生者劝孝也亦劝忠也故予因贺公并朂鸣治公必乐闻予言矣
　　一黙先生挽诗序
　　一黙先生以嘉靖癸未卒卒之又五年其冡嗣某计偕来京以缙绅君子所为哀挽之什示予请序余观近世挽歌动盈巻帙所挽率其人在显位者不然则亦必其子孙尝宦达者也然吾观为之作者亦因其请漫应之云耳未必知其人何如也则有不足信者矣若先生者累举不售布衣终其身其子若孙亦未有跻于贵仕者顾岂有名位动人哉而为之作者若是富也则先生之贤有足感人者从可知巳予闻先生事亲至孝其弟世熈卧病累年视其药石甚谨少瘥则教之学世熈后取乡荐官至亷州府同知语人曰防吾兄吾不及此也葺祖祠具祭器修宗谱尤所汲汲蔡忠恵之裔流落岭南十余年先生谋于世熈归之而忠恵复祀性寡合独与佥宪忍庵彭公交好忍庵入城輙就先生谈竟日皆商确经义不顾其它吁观其所友可以知其人矣先生尝曰吾曾祖三复公祖易斋公皆以大儒得祀乡贤吾从子见素又以道徳称海内吾侪虽雌伏不出当思自立忍堕凡格以夷吾门乎盖先生所以为心者如此则修于身刑于家于乡者顾敢茍焉而已哉先生之学既不及用于时其享年亦仅逾下寿此诸君子所为悼惜不能自巳者诗以哀之盖情之发也岂所谓漫作者哉余亦知先生者故推作者之意而为之序
　　贺同年王君志洁陟宪副致仕序
　　予与晋江王君志洁同举于乡同第进士往还相好也君由大理左寺副出为广东佥事所至以洗寃泽物为巳任吏受赇者亷得之輙寘于法有望风自解去者当道以为能委征畨禺贼平之威名益震新寜诸邑残防未殄君复提兵与分守章公兵偹王公合攻之连战俱防俘获无筭事闻加俸二级大军征乐昌也君以纪騐有劳又加俸一级先帝念君功多而赏不酬劳命吏部进之官未及用也防有中以飞语者勒致仕君既去广而广之士氓思君不巳廵抚张公廵按凃君复疏君前后军功请仍加之秩以示优劝兵部覆其疏亦为之请上从之陞广东副使致仕于是君归巳五年杜门不出买园一区亭其中引水环之时奉亲以游甚乐也客问时事笑而不荅故人在要路者书亦不荅此岂复有所希觊哉而诸公之所荐闻朝廷之所甄録是可以占公论矣呜呼士茍见短于公论虽进辱也公论茍吾与虽退荣也古之君子寜违荣而不违道若君非与君之弟主事志达闻予言喜曰先生深知予兄者曷书以遗之于是乎书
　　钟石山房诗序
　　予友铅山费君子和有读书之室在钟石之上去所居横林仅半里许石在溪房圆明秀耸曰钟石以形似名也水自东来二百里经过此石激射舂撞滙成澄潭乃复折而西流其外若鹅湖五峯芙蓉诸山登石以望皆在目睫正徳甲戌子和以编修致仕家居与兄少师湖东公皆为宸濠所忌濠常隂伺其所为将中以竒祸子和以是益自韬晦而防检愈严足迹不窥城府日挟书就钟石读之其声琅琅昼夜不絶意有所感则以竹如意击石歌曰汝形似钟兮胡不能鸣时当閟蔵兮宜勿发声石乎石乎吾资汝以攻玉兮惟器之成盖闻者皆知其志也子和废居八年值宸濠败乃以荐起复为编修又三年以史成晋左赞善与子和同时贬斥后被召用者皆得超迁而子和以少师公在首台引嫌退避故随例仅进一级久之乃为南京尚寳卿将别携缙绅大夫所为钟石山房诗示予请序予与子和同第进士同官词垣在经筵同以尚书进讲相知为深而见其学之惇也志之确也行之介也外示浑沦而有璞中蔵也意其得之石者多矣使他日得见具瞻之地当作砺之责岂不优为亦惟俟知于匠石焉耳知不知命也而君子之于学琢之磨之淬之厉之不至于圣贤不巳也予无似愿与子和共懋之
　　送王司训之新防序
　　平海王君汉举今年春授新防邑庠司训将行乡缙绅在都下者以予善于汉举也徴言赠之汉举在诸生中以文行知名前后督学诸公暨郡邑大夫咸礼敬之遇若賔友及贡至京师偕天下士试于大廷于吏部皆寘名前列然场屋试辄不利年防知命乃授一校官去此其所谓命者非与汉举之父为百夫长既没家贫甚汉举既葬其父走京师乞奏以父职让弟其弟后调官潮州念汉举贫时分俸赡之乡人以王氏为孝友也汉举且选私谓予曰吾惟一弟在潮念欲见之倘得一官广南实所愿也己而果然呜呼今之学者有能文章者矣求操行如汉举者少也昔人有云得经师易得人师难新防得汉举非甚幸与周礼大司徒以三物敎万民先六徳次六行又次六艺夫先王之敎不以艺先徳行何也贵本也近世古法不复而造士之意尤与古异盖所以敎者艺焉而巳吁才之盛也难矣汉举有志复古者今之新防也予喜其道之行而邑之人才风化必将有赖也故为之序
　　送郡守詹君朝章赴建寜序
　　尧舜禹汤文武之道至孔子而眀孔子传孟氏之后其传冺焉文公朱先生折衷诸儒之大成于是复眀也世以先生比孔子则建寜为先生所生之乡固当比阙里矣予比嵗北上尝至考亭访先生故居又至武夷访所谓精舎者及暮泛舟溪上歌九曲櫂歌以归欣然若挹先生之清风焉因叹此邦人士道徳问学逺有师承固云幸矣而仕于是者亦得以瞻拜宫墙遂仰止之思因其遗俗之未冺者而顺导之治固甚易也亦岂非幸哉先生尝居南康军其后知漳州又知潭州所至爱民如子若奏减横赋修举荒政凡可利民者罔弗尽心而尤以厚人伦美风化为急焉先生立朝最浅使浙东亦不过一年惟治郡之日粗得行其所学其设施次第人皆传录为式然则凡今为郡者皆当师之况守先生之郡不以所学于先生者顾将安所从法乎虞衡郎中番阳詹君朝章今年擢守建寜副郎郑君谐甫合其同官来徴赠言君起丁丒进士由行人司正转郎工部出纳防慎为人忠信恭雅温然君子是知向往于先生者故予告之以此君必有以副予之望哉
　　赠后峯黄先生赴南京大理丞序
　　昔元城刘公学于司马温公以诚而入及为谏官以直道不容于朝屡窜岭外章蔡数以虚声廹之不为动时称鐡汉彭恵安公记鐡汉楼谓公之学得之于诚盖知言云后峯黄先生伯固素有志圣贤之学其再入兵部为郎中也总兵江彬用事误国数诱先帝廵逰先生上疏谏止因显斥彬奸请斩之以谢天下疏入彬大怒必欲置之死讽锦衣深治其狱连日拷治体无完肤俄有防杖于廷或谓先生必毙杖下矣而先生亦不为动慷慨自若语且斥彬既削籍放归彬憾犹未平隂使人贼之先生单骑由间道获免呜呼方先生之在诏狱也彬之毒深于章蔡死生之祸甚于窜斥非其学本于诚而能不为所动乎行部使者命有司于先生所居之里为建书院扁之曰立诚可谓知先生者今上在潜邸闻先生名及嗣大位诏起为南京大理丞先生闻命感激至于泣下顾书院初成方欲潜心讲学其中未有翻然之意而士大夫所与游者皆谓圣政方新羣贤茅拔此千载一时也况贤如先生睿眷尤渥诚不宜卧家不起以孤简注乃各移书劝之行先生将行谓予曰子素善我今可无一言以别乎于是窃有感焉以元城之贤名在谪籍者三十年晩始召还竟不及大用以死则元城之遇不及先生而主上之贤过宋帝逺矣先生是行亦思所以酬圣主之知副天下之望乎予观近世人才以气节自许者不少至于晩节往往寖以沮丧无他诚不足也诚则不息不息则久矣先生慎乎哉毋使海内士夫得以致议于晩节之际则幸矣而未必非得之于诚也
　　夀舫斋黄翁序
　　予与舫斋黄翁旧相识已夘之春予束装北上翁载酒崇殽饯于水之上琴奕壶矢皆具翁倾冩乐客每引满为予导予素不喜饮是日亦大醉至晡别去是时翁年六十矣入京以来史事方殷不获以书问翁安否者盖四五年前冬翁之子安以掾吏至京予见之问翁无恙乎曰然曰尚能倾倒乐賔客乎曰然予既为之喜且知其夀未艾也而安念翁春秋髙不忍离左右迩者自疏陈情愿给冠带归养诏从之闻者皆叹其孝也安将行诣予请曰安幸防恩归省惟某月日为家君悬弧之晨安将率子侄跽进一觞为夀惟执事畀之言贶莫大焉予闻翁为人倜傥好义旷逹坦夷其与人交诚实恳欵不以贵贱亲疏异致尤喜拯人之急或劝殖产为子孙计曰贻之安足矣壮嵗遨游江海与诗人林景清辈相厚善迨至晩年息驾故里独与朋旧十余人为真率防分日设酌以诗酒自娯老居有庐出有骑食有甘防而嵗入常有赢故翁得以不问家有无而日与賔客乐也况安之归慰悦亲顔于违濶之久翁之乐又当何如哉予官于朝不获豫夀觞之末沥继今以往请嵗寄诗为翁夀翁能抚节击案歌予诗以乐客否









　　方斋存稿巻六
　　钦定四库全书
　　方斋存稿巻七
　　眀　林文俊　撰
　　记
　　猫相乳记
　　大宗伯甘泉湛公家尝病防畜二猫焉其一猫生三子皆不育未防其一猫又生四子于是前之三子不育者与其母更乳之其母或出求食则为之守其子不忍暂离已而一子死为之防且嗅焉悲而鸣焉若失其子然久之则所乳三子者视之亦若其母然异矣哉公自志其事以为人物之灵者也猫人之畜者也人之于子或非巳出者多妬害之饥寒之而失其慈爱之本心是为人而畜者也是猫也盖畜而人者也其言深有禆于世敎然其所以致是则非偶然而公有难于自言者按唐北平王家猫相乳昌黎韩子着説谓为北平王之徳所致其説是也公为大宗伯修其典礼以和神人眀其彜伦以端化本而退视于家则父父子子兄兄弟弟夫夫妇妇慈考恭让之风蔼如也夫道之行也必自家始家人化之至于其所畜亦感而化则公之徳其亦可知已公邃学宿儒名重海内方将入相天子调元气干化枢使民用康乂物无疠疵嵗稔时和灾沴不作而一家之瑞一物之祥又有不足言者矣文俊于公忝在末僚且居相比也故得闻其事而记之以备史氏之纪录云
　　九华山甘泉书院田记
　　甘泉先生起自岭南以圣贤之学为倡一时有志之士不逺千里负笈从之游者戸屦常满故所至辄有书院以为讲学之地若青阳之九华山先生足迹所未至而亦有书院者何哉初先生之敎南成均也前御史何君乔时为诸生与江生学曽辈十余人皆自青阳来受学及先生入为少宗伯诸生送至淮上先生作诗与别每若不能忘情于九华者故诸生归谋即兹山创书堂居之以相与讲眀乎先生之学盖蓄志久矣而愿莫之遂嘉靖甲午提学闻人君廵按虞君始命池守侯君为先生作书院于兹山化城寺之东而以先生所作讲义及九华诗刻置壁间如先生之临乎是也泾野吕子既为之记但山髙路峻四方士之来学者不能里粮为久居计贰守柯君斥俸金买田十畆入焉所収仅足以充公费而赡士之资无所出柯君患之邑有寗生涵者尝从学柯君而慕先生之学一日告其父曰今书院虽成而士无所赡不能久居于此其若先生之敎何吾家幸有先人之田取给饔飱足矣多畜赢余以遗子孙无益也其父然之遂刈腴田百畆入书院以赡士之来学者予闻而叹曰善哉今夫世之人往往能畜不能散能散矣乃或用之以广异端而徼非望之福非徒无益且受诳而甘心焉其为愚一也若寗氏者可谓积而能散散而要诸道者也然非先生之道徳风敎深入乎人抑何以致其然哉于是柯君属江生来南都徴予文记其事且曰愿申其説于终篇以勉学者文俊与泾野子皆先生门下士也凡先生之所以敎人者泾野子取以为记发眀无余蕴矣予记书院田耳此可畧也无巳请以田喻学可乎夫学者之于道犹农之于田也耨之不勤其实不栗农且然况学乎孔子曰苖而不秀者有矣夫秀而不实者有矣夫孟子曰五谷不熟不如荑稗盖病学之无成也今四方之士学于书院者亦既悦慕先生之学矣亦知实用其力以求深造而逺诣者乎不然亦归于无成而已岂非先生之所病哉学之要致知力行二者而已然亦知之者必若知五谷之可以充饥而后为知之真行之者必若食者之求饱而后为行之至近世学者病在徒知而不能行夫茍不能行则其为知也口耳而已岂得谓之真知也哉此先生知行并进之説所以为破俗学之陋而大有功于来学也然则有志于道者即是求之足矣岂必先生亲居于是靣承指授然后为有益哉江生归试以是説复柯君以为何如寗生之父名铎居乡多善行即此可占其余矣田之疆畆徭赋及一切条约则刻之碑隂
　　瑞葵记
　　佥宪山隂敬轩沈公之圃有瑞葵焉一蒂七花时公适致仕家居凡来观者皆曰此沈氏将盛之徴为之见之赋咏者既甚侈矣公没若干年其子今御史文澜恐嵗久事湮无以昭示来裔乃命工圗之而虚其上方徴予记公之为莆郡推刑也予以诸生数辱奨借公既归犹每向御史君道之御史君以予为公知已故以记见属呜呼予何足以知公而为之记哉今夫天下植物多矣惟葵之开必向日日君象也故臣子之忠其君者必取葵藿以自况然古今植物之为瑞者若木之连理之并蒂禾之同颖见于传记者多矣而葵之为瑞独未之闻乃至于公而创见焉公虽玩而乐之亦不自知其何以致是也以予闻之物有以类而相感者殆此类也乎始公以进士来为吾郡推刑多平反寃狱郡称神眀自是隣郡有疑狱不能决者当道多檄公决之公在郡三年比归行槖如始至时可谓防吏矣使者交荐之召居宪幕久之出为湖广按察佥事分廵衡永虽僻逺州邑廵歴必至官之受球及吏货法为蠧孽者立寘于法而申雪寃滞抚摩庾瘵威行徳流境内大治及致政归御史君复起进士出知霍山南昌二邑公复遗书以清白忠勤朂之考公平生之所履歴要之为不负于君不负于国如葵藿之倾心太阳者盖至老而不衰也然则是物之为瑞将以表公之心而彰公之徳乎不然公之圃岂无他植而其瑞乃独见于葵哉孟氏之孝也而瑞见于竹田氏兄弟之友也而瑞见于荆夫物之以类相感者往往如此公之事信非适然也公之学不及大用于时而优游林下享年七十五以终今御史君又能光绍前徽扬声天路持斧所至风棱凛然而其清修之行忠直之节视公无愧焉一时士大夫皆以逺大之器期之其余诸孙未仕者皆温温不去儒业夫以公子孙之多贤者如此然则是瑞也谓为沈氏将盛之徴岂不信乎予不敏谨濡笔而记之既以颂公之徳且以俟于无穷云
　　乐庭记
　　乐庭者奉新廖翁别号翁仲子余姚丞振缨比在京师徴予记予观世之王公贵人位髙禄厚者常懐不测之忧而沉于下寮有意进取者又常终日役役奔走局蹐于持权者之门乃得尺寸焉其得之未必乐而失之又以为忧也若夫士庶人无位者宜可以乐而无忧也然庸众之氓鲜克循礼贫者则以饥寒而迩邪富者或因温腆而溢欲为之不巳小则为怨詈之招大则速徽纆之入忧辱至矣然则自王公至于士庶人茍非其心不累于欲其有能乐者鲜矣廖翁隠者不以荣利动心久矣而用以治其身刑于家者造次必在于礼义平居无外事惟敎子读书力田供赋及货物于人薄入其息如是而巳有司髙其行谊嵗举乡饮必延致賔席盗过其门曰此翁长者也相戒不敢加害吁亦异矣翁既夀考而子孙多贤家产亦丰居有庐食有肉出入有舆马自少壮至老七八十年未尝一日有忧患之干世之乐亦有如翁者乎而翁之乐非以其心不累于欲而然与孟子以不愧天怍人为乐汉东平王言为善最乐翁之乐殆近是乎予从子景晖尉奉新知翁之行为详间以语予予固以识之于心矣故今于振缨之请不复辞而乐为之记吁安得世皆若翁也翁名心传字若虚
　　易州重建府判公馆记
　　易州为西北咽喉自茂山卫移至于此兵民杂处治之益难其西八十里为紫荆闗嵗宿重兵焉盖外控夷狄内蔽京师要害之地也先年添设山西副使一员开署易州专理兵备保定府通判一员焉后指为冗员一切裁省比因抚廵建议以为非便乃复设通判仍即易州为治所凡境内大小事及边闗重务悉聴分理其不重乎初府判既革所居公署有司视为空谷不复修葺日就倾圮及今通判绩溪程君伯祥至惟见苍莽中頽垣断础而巳视事数月防部内无事乃白于廵按御史赵君请即故址重建赵君然之委知易州事胡君山专涖其事而以易州库金若干两为之费前门中为事三间为厢房东西向各三间以为吏舎事之后为燕居之室五间东西厢房亦各三间则井汲庖爨在焉缭以周垣固以围棘规制宏敞黝垩壮丽经始于嘉靖已丒三月庚戌落成于是嵗六月甲子盖费出公帑仅三之一其余则胡君私规缗力以为之助程君使人至京师曰愿有记也予闻先王之时以火见兴土功修其城郭宫室此王政所不废者况署以出政政以轨民所系尤重顾可防视为不急之役乎赵君识逹大体所至以修举坠典为务故鋭意兹举而贤有司终始其事于例皆得附见然是举也一材一甓皆出于公而成于民力居是者其得无思乎是故睹轮奂之美必思吾得安其居矣吾之民将有未寜干止者乎覩垣墉之固必思吾得免于外侮矣而西北边者国家之籓篱也边防将有未固者乎推所以往随事致思思矣必求有以善于政则庶乎其无愧也予不佞因记斯役之成敢附是説以朂夫居是者赵君名镗京师人以才行简入台为名御史云
　　枫山别墅记
　　泉城南十里有山曰枫山树木葱蒨四时异状而枫尤多故特以名其山今国子学录杨君裕卿别墅在焉君有第在城中以其近市喧嚣常欲卜幽寂僻逺人迹罕到之处别营一室为蔵修之所而久未克遂廼嵗戊寅归自京师始买地兹山之麓构堂数楹居焉堂之北有山髙而鋭类文笔者曰紫帽山由紫帽而北稍东为朋山为三台山其前左为狮山有三石突起如鼎足形者曰三才山其右近堂有山焉则裕卿预营以为乐丘者也涧谷之水下合溪水东南流至孤山下入海而前揖于堂堂之规制虽小而山水之胜具焉裕卿心乐之稍暇则挟书诵读其中悠然自足客至肃以入弹琴赋诗为乐或相与登髙眺逺见四山环翠众水流碧藻思横发愈不可遏凡来游者皆留诗壁上自裕卿再来京师今四五年而意恒在枫山也间命善绘事者冩入缣素悬于退居之署时玩之以自适予一日偶过之裕卿指以语予曰此吾枫山别业也吾营是以待老且十年矣他日子过泉南尚其覔我于此我当以胡麻饭为饷尽出山中所作待子评之子能为我信宿留乎予笑曰有是哉夫古之君子虽身居重位毕力殚智于天下之务而其心未尝一日忘丘园之适视婴情于富贵溺志于声利至于老而不知止者万万不侔也今裕卿犹是耶裕卿文学行义见推时辈然歴官二十年恒在文墨之地其学及于人者未普也是将膺显秩跻膴仕以尽防其施俟功成志遂然后以老请于天子归隠兹山之下日从故人賔客游览以毕此乐则枫山之胜将因裕卿而有闻于时岂不伟哉嘉靖丁亥夏某月记
　　东园祠堂记
　　何氏旴江望族文献之盛者着在往牒国朝仕最顕者太子太保吏部尚书东园公讳文渊始以温州守课为天下第一召入为少司防后晋冡宰致仕卒有子六人第三子曰刑部尚书椒丘公讳乔新当成化治间椒丘公之名满天下其卒也守臣交疏其贤赠少傅諡文肃第四子讳乔夀从一峯罗先生受经亦举乡闱第六人呜呼盛哉初冡宰公有读书之屋在城南门外溪山秀朗竹树蓊荟公乐之既没侧室张氏知公不忘是也即其中肖像朝夕哭之其前买山数畆自营夀竁前为享堂读佛氏书其中曰死祀我于此张氏没无子其婢为尼居其中主香火遂袭以为常嘉靖丁亥坐诡祠毁公之孙实同其子姓谋曰此吾先人故业也亟诣官赎之就以是嵗冬十月即享堂故址创祠堂三楹而以肖像之堂为寝室祠堂五龛中祀始祖宋寳谟阁学士文定公左为赠吏部侍郎徳源公右为赠刑部尚书景营公冡宰公祖父也又左右则冡宰公及其子孙各以昭穆祔扁东园者祠为冡宰公作也既成眀年实同用学宫例贡至京师授寜国县学训导将行具事始末来请记予闻盈虚消息造物之常国朝父子尚书才四五家何氏居其一斯极盛矣今其子孙顾多且贤也则先公遗泽所以衣被后人者深且厚矣后之人胡可不深长思乎思之何如尽其孝焉耳庙以时修墓以时展四时之祀燔濯必洁节祝必防庶防其歆享之孝尽于是乎未也诗不云乎无念尔祖聿修厥徳夫修徳所以崇孝也出而仕也用前辈君子之道以事其君治其民隠而处也用是道治其身曰吾以忝吾先人也若然天下言公卿家有仪轨者必以何氏为首称而世泽益绵将来之盛其未艾哉其未艾哉
　　新建水南书院记
　　莆文献莫右水南诵之声闻数里由科目出为显官有名于时者后先踵接可谓盛哉然市肆杂喧士无讲论之所恒以为病其地西南故有红泉宫治中乡人以诡祠奏改为社学正徳壬申燬于火始谋即其地为书院请于廵按御史李公如圭提学副使姚公镆皆曰可檄既下防二公相继去有司惮于劳费遂寝今守冯侯驯下车之初鋭意文教诸生复以为请侯亟诺之而水南缙绅若翁方伯朱侍御诸公首出泉货为倡士各以赀来助有差而属丘君谐许君効贤专涖其事以辛巳十有一月某甲子先建文庙三楹以祀先圣未防告成侯见而喜之顾讲堂未立斋序门庑未备欣然以为已责贰守李侯缙别驾何侯晋节推朱侯鼐暨大尹雷侯应龙咸协心相成遂命河泊官洪宪等兼涖之为讲堂三间于庙之后翼以二室为东西斋房各十有五间南有仪门仪门之外左祀所尝讲学于斯者曰林公艾轩右仍祀名宦郎中裴公次元御史蔡公熈凡斋居庖库诸室罔弗具备搃为大门以扄鐍之甍栋壮丽规模宏敞而其为费则皆冯侯随时区画不烦于民今天子嘉靖初元四月某日甲子工既告讫诸士来观皆若勃然而兴起者扁曰水南书院嵗以春秋二仲次丁日请乡先生主祀事而祭祀之费与诸生廪饩之供则冯侯与新尹赵侯叶方次第规画以充佥谓此举旷古盛事不可无记乃具事颠末请文俊记文俊窃观春秋新一门筑一台必谨书之重民力也惟鲁侯修泮宫不书以为是所当举也有若书院之建不当以劳费为惮者此春秋之义也冯君及诸君于是贤逺乎人矣前代盛时学校寖兴然有志之士往往依书院以讲习大率多至数百人官设山长以主其敎此盖学校之外别出一罏冶以为陶成人才之具而为圣贤之学者恒由是以出此今日建立之本意也学于斯者必尽弃俗学之陋而相与潜心所谓圣贤之学者以是而知以是而行以是而始以是而终孶孶汲汲期必至于圣人而后巳然其用力之要敬是已盖自程子提出以示人而学者始有所从入文俊不敏敢述所闻为同志者告愿共勉之
　　杨烈妇碑记
　　烈妇汪氏讳庄泉州人山隂教谕某之女归同郡庠生杨希闵为国子学录孟洪冡妇正徳癸酉秋九月希闵卒烈妇时年二十三每哭辄仆地良久复苏又拊膺大哭天乎吾何以为生耶欲自经死家人防之预弗得间时自囓其舌出血见者惶骇防益谨烈妇度不得间闻茉莉根有毒能杀人取之煮为汤贮卧内家人不知也希闵死既弥月其家延缁流诵经烈妇自为文祭之词极悲苦是夜五鼓家人倦且就寝守者亦懈烈妇入卧内更衣取所贮汤饮之比天明覔烈妇死矣预为殓具甚悉邻里闻者无不泣下烈妇没十余年郡以其事闻覈实未上提学宪副邵君鋭檄郡守髙君钺以官钱若干缗新其墓前之祠廵按侍御王君以旂清戎侍御徐君州为之扁其词曰贞烈于是凡过祠下者皆低徊感叹凛然若有清风袭人毛髪为竪邑士夫侍御郭君楠等谓兹事不传蔑以厚风敎矣相与徴文刻石祠中以垂不朽予读烈女传见投崖赴水事每伟其所为谓当与古之忠臣并垂宇宙惜后世不多见也兹以烈妇视何如耶大丈夫读四库书平日开口论天下事何处更有豪杰一旦临小利害不幸丧其所守者往往有之此其视烈妇为何如哉呜呼君臣父子夫妇谓之三纲惟其所在则致死焉一也烈妇之事传而忠臣孝子接迹于天下矣
　　柯希斋曰维骐着宋史其烈女传小序云易坤之词曰妻道也臣道也褒烈女者所以劝为臣也文修公先得我心乎
  </div>
  <div class="pagination">
   <a href="方斋存稿_page3.html">
    上一页
   </a>
   <a href="方斋存稿.html">
    1
   </a>
   <a href="方斋存稿_page2.html">
    2
   </a>
   <a href="方斋存稿_page3.html">
    3
   </a>
   <span class="current-page">
    4
   </span>
   <a href="方斋存稿_page5.html">
    5
   </a>
   <a href="方斋存稿_page6.html">
    6
   </a>
   <a href="方斋存稿_page7.html">
    7
   </a>
   <a href="方斋存稿_page8.html">
    8
   </a>
   <a href="方斋存稿_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
