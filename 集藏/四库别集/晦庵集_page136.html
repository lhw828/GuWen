<!DOCTYPE html>
<html>
<head>
    <meta charset="UTF-8">
    <title>晦庵集 - 第 136 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 136 页/共 166 页</h1>
    <div class="content">　　书
　　世传孔安国尚书序言伏生口传书二十八篇尧典陶谟禹贡甘誓汤誓盘庚髙宗肜日西伯戡黎微子牧誓洪范金縢大诰康诰酒诰梓材召诰洛诰多士无逸君奭多方立政顾命吕刑文侯之命费誓秦誓孔氏壁中书増多二十五篇大禹谟五子之歌征仲虺之诰汤诰伊训太甲上太甲中太甲下咸有一徳説命上説命中説命下泰誓上泰誓中泰誓下武成旅獒微子之命蔡仲之命周官君陈毕命君牙冏命分伏生书中四篇为九篇又増多五篇舜典益稷盘庚中盘庚下康王之诰并序一篇合之凡五十九篇及安国作传遂引序以冠其篇首而定为五十八篇今世所行公私版本是也然汉儒以伏生之书为今文而谓安国之书为古文以今考之则今文多艰涩而古文反平易或者以为今文自伏生女子口授晁错时失之则先秦古书所引之文皆已如此或者以为记録之实语难工而润色之雅词易好则暗诵者不应偏得所难而考文者反専得其所易是皆有不可知者至诸序之文或颇与经不合如康诰酒诰梓材之类而安国之序又絶不类西京文字亦皆可疑独诸序之本不先经则赖安国之序而可见故今别定此本一以诸篇本文为经而复合序篇于后使览者得见圣经之旧而不乱乎诸儒之説又论其所以不可知者如此使读者姑务沈潜反复乎其所易而不必穿凿傅防于其所难者云绍熙庚戌十月壬辰新安朱熹识
　　诗
　　郑康成説南陔等篇遭秦而亡其义则与众篇之义合编故存至毛公为诂训传乃分众篇之义各置于其篇端愚按郑氏谓三篇之义本与众篇之义合编者是也然遂以为诗与义皆出于先秦诗亡而义犹存至毛公乃分众义各置篇端则失之矣后汉衞宏传明言宏作毛诗序则序岂得为与并出而分于毛公之手哉然序之本不冠于篇端则因郑氏此説而可见熹尝病今之读诗者知有序而不知有诗也故因其説而更定此本以复于其初犹惧览者之惑也又备论于其后云绍熙庚戌冬十月壬辰新安朱熹识
　　易
　　右古文周易经传十二篇亡友东莱吕祖谦伯恭父之所定而音训一篇则其门人金华王莘叟之所笔受也熹尝以谓易经本为卜筮而作皆因吉凶以示训戒故其言虽约而所包甚广夫子作传亦畧举其一端以见凡例而已然自诸儒分经合传之后学者便文取义往往未及玩心全经而遽执传之一端以为定説于是一卦一爻仅为一事而易之为用反有所局而无以通乎天下之故若是者熹盖病之是以三复伯恭父之书而有发焉非特为其章句之近古而已也音训则妄意其犹或有所遗脱莘叟盖言书甫毕而伯恭父殁是则固宜然亦不敢辄补也为之别见于篇后云淳熙九年夏六月庚子朔旦新安朱熹谨书
　　春秋
　　熹之先君子好左氏书每夕读之必尽一卷乃就寝故熹自幼未受学时已耳熟焉及长稍从诸先生长者问春秋义例时亦窥其一二大者而终不能有以自信于其心以故未尝敢辄措一词于其间而独于其君臣父子大伦大法之际为有感也近刻易诗书于郡帑易用吕氏本古经传十二篇而绌诗书之序置之经后以晓当世使得复见古书之旧而不锢于后世诸儒之説顾三礼体大未能绪正独念春秋大训圣笔所刋不敢废塞而河南邵氏皇极经世学又以易诗书春秋为皇帝王霸之书尤不可以不备乃复出左氏经文别为一书以踵三经之后其公谷二经所以异者类多人名地名而非大义之所系故不能悉具异时有能放吕氏之法而为三经之音训者尚有以成吾之志也哉绍熙庚戌冬十月壬辰新安朱熹谨书
　　书楚辞协韵后
　　始予得黄叔垕父所定楚辞协韵而爱之以寄漳守传景仁景仁为刻板置公帑未防予来代景仁景仁为予言大招昭遽同韵此谓遽当为遭似矣然尝读王岐公集铭诗中用遽字正入昭韵则大招之遽自不当改然又疑其或反是承袭此篇之误因考汉书叙传则有符与昭韵者【髙恵功臣侯表】区与骄韵者【西南夷两粤传】乃知大招本文诚不为误而岐公用韵其考之亦详也予按诸书信如景仁之言盖字之从豦声者噱臄醵平读音皆为疆然则大招之遽当自疆而为乔乃得其读于是即其板本复刋正之使览者无疑焉景仁説尚有欲商订者防其去亟不果他日当并扣之附刻书后也绍熙庚戌十月壬午新安朱熹书
　　再跋楚辞协韵
　　楚辞叶韵九章所谓将寓未详者当时黄君盖用古杭本及晁氏本读之故于此不得其説而阙焉近见閤皂道士甘夣叔説寓乃当字之误因亟考之则黄长睿洪庆善本果皆作当黄注云宋本作寓洪注云当值也以文义音韵言之二家之本为是杭本未校舛误最多宜不足怪独晁氏自谓深于骚者顾亦因袭其谬而不能有所是正若此类者尚多有之然则其所用力不过更易序引増广篇帙以饰其外而于是书之实初未尝有所发明也近世之言删述者例如此不但晁氏而已予于此编实尝助其吟讽今乃自愧其于名实而考之不详也因复书其后以晓观者云
　　题屈原天问后
　　此书多不可晓处不可强通亦有显然谬误而读者不觉又从而妄为之説者如啓棘宾商九辨九歌王逸则训棘为陈训宾为列谓商为五音之商固已穿凿而洪兴祖又以为急相符契以宾客之礼而作是乐尤为迂逺今详此乃字以篆文相似而误棘当作夣商当作天言啓夣上宾于天而得此二乐以归耳如列子史记所载周穆王秦穆公赵简子等事尔若山海经云夏后上三嫔于天得九辨九歌以下则是当时此书别本宾字亦误作嫔故或者因以为説虽实怪妄不足为据然商字犹作天字则可验矣栁子厚贸嫔之云乃为山海经所误而或者又误解之三写之【阙】可胜叹哉
　　尝疑山海经与此书相出入处皆是并縁此书而作今説者反谓此书为出于彼而引彼为説误矣若淮南子则明是此书之训传亡疑然亦未必有所传闻只是防説合耳
　　跋刘子澄与朱鲁叔帖
　　观亡友刘君子澄手墨为之陨涕其言当看切已文字分别义利之间所以期吾鲁叔者为不浅矣鲁叔尚勉哉丹阳朱熹仲晦父书于临漳郡斋绍熙庚戌中冬十一日
　　跋黄山谷帖
　　此朱希真书也韩子苍之误可耳何斯举亲见前辈亦误何耶然希真书自不凡老笔尤放逸此虽其少作盖亦可蔵也晦翁书
　　跋蔡端明帖
　　蔡公节槩论议政事文学皆有以过人者不独其书之可传也南来多见真迹每深敬叹朱熹题
　　跋曽文昭公与朱给事帖
　　旧读徽録见曽公兄弟往还书每深慨叹今观文昭此帖乃知朱公从臾之力益以喟然然观后来事变盖有所谓天实为之者诸公区区其间乃欲以一苇障江河卒以至于流离斥而不悔可悲也哉绍熙庚戌中冬十一日丹阳朱熹书
　　书曽帖程弟跋后
　　建中纪号调停两党实曽丞相之防其后元祐诸人颇攻其短故国论遂中变非子宣本谋也但薰莸同器决无久逺芬馥之理观程弟所论有未究者故复书此云
　　跋东坡牛赋
　　苏公此纸似是临本绍熙庚戌晦翁审定
　　跋王端明奏稿
　　王公四疏首末一意丁寜恳恻无不以忠邪之判为言其所以辅成元祐之治而夀国家元气之脉者人到于今赖之厥功茂矣僊逰朱鲁叔游宦衡阳得此遗墨于其家而寳蔵之出以示熹为之三复太息而不能已时绍熙改元十一月十一日也
　　书临漳所刋四子后
　　圣人作经以诏后世将使读者诵其文思其义有以知事理之当然见道义之全体而身力行之以入圣贤之域也其言虽约而天下之故幽明巨细靡不该焉欲求道以入徳者舍此为无所用其心矣然去圣既逺讲诵失传自其象数名物训诂凡例之间老师宿儒尚有不能知者况于新学小生骤而读之是亦安能遽有以得其大指要归也哉故河南程夫子之教人必先使之用力乎大学论语中庸孟子之书然后及乎六经盖其难易逺近大小之序固如此而不可乱也故今刻四古经而遂及乎此四书者以先后之且考旧闻为之音训以便观者又悉着凡程子之言及于此者附于其后以见读之之法学者得以览焉抑尝妄谓中庸虽七篇之所自出然读者不先于孟子而遽及之则亦非所以为入道之渐也因窃并记于此云绍熙改元腊月庚寅新安朱熹书于临漳郡斋
　　跋蔡端明献夀仪
　　蔡忠恵公书迹徧天下而此帖独未布今嵗南来始得见于其来孙谊之家乃知昔之君子所以事其亲者如此其爱且敬也孤露余生无所为孝捧玩摧咽不能仰视遂请其真摹而刻之以视世之为人子者庶以广蔡公永锡尔类之志非独以其字书之精而已然又偶得善工且属诸生黄榦临视唯谨知书者亦以为不失其用笔之微意云绍熙庚戌腊月既朢丹阳朱熹书于漳浦郡斋
　　跋李忠州家诸帖
　　郡人李君禨伯仲视予以其家蔵羣公碑志书帖知忠州使君之节槩才畧絶人如此而年未及老乃能一旦飘然谢事而归其识逺而虑深矣刘忠定公题其碑隂至以侪于欧范二公之列岂徒取夫一节之髙而已哉其子晋江大夫又以文字追逐一时名胜之间盛见称许虽不幸未究其实以死然视世之茍贱贪鄙而泯没于无闻者则有间矣读之三叹欲刻之石以视邦人而迫去不果乃书其后而归之恕齐之説唯邹忠公为详实然其卒章亦不能无可疑者习俗之溺人如此吁可畏哉黄太史所论读书贵精者切中学者之病惜其手帖之不存也新安朱熹书
　　跋髙彦先家诸帖
　　熹犹及见绍兴中年奸凶擅朝忠贤奔播时事而知漳浦髙公之为烈也老矣南来乃获拜其祠象于学宫窥其逸稿于家集而识其嗣子之为人又益得其本末之详甚可叹也季士又以此轴见视如李曽二胡诸公皆先人所从防当日相随去国者三复其言益以慨叹乃敬书其后而归之绍熙辛亥四月二十七日新安朱熹书
　　跋叶氏慕堂诗
　　云岩处士叶君仲微以清徳驯行闻于乡余不及见矣晚与其子徳符为寮于漳一日出示诸君所赋慕堂诗然后益知仲微为父之慈而又知徳符为子之孝也同官多贤者莫不髙仰其事而乐为之诗余独以私故重有感焉而悲不能言也乃书其后以寄余意时徳符亦老且倦防矣而于公家事无所茍其貌虽瘠而诗甚腴余心窃敬爱之而不能荐察徳符无不足之色余以是益愧其人云绍熙二年重五日丹阳朱熹仲晦父书于晋江洛阳下生院
　　跋滕户曹守台州事实
　　始予以事至台州州人士君子为予道滕公城守时事甚悉予心窃独壮之而不及访其文字数年之间时往日来于中不忘也今从公孙仲宜仲宣得此编而读之乃知公平生大节类皆卓荦竒伟如此非独守台一事为可称也但守台事有陈师恭之记守南都事有程千秋之记故其谋画之竒节制之密皆焯焯在人耳目至其守蔡陈鄂功亦不细而莫有能言其事者千秋又记其説大元帅部西北之兵以迎二圣檄东南之众以讨邦昌皆切事机适形便而建炎初元所论五事与贺公所状因论事而送吏部争建都而遭防毁则意必亦有卓絶切至之论而世莫得而语其详焉然行状又言公有奏议十余卷与政府书三十篇则是数説者必已具于其间矣夫已不用于当时若又不传于后世则是遂将泯没于无闻岂不可惜也哉今太史氏方将罗天下放失旧闻以着中兴君臣一时之盛是必既有任其责者二君其求诸家书以附此録而往献焉则九原有知其亦足以少慰也夫绍熙二年秋九月壬子鸿庆外史朱熹书
　　跋吕舍人帖
　　吕公之言所以发明讲道修身之法详矣学者审其先后缓急之序而用力焉其入圣贤之域也孰御绍熙辛亥九月癸酉新安朱熹敬书
　　跋景吕堂诗
　　滕徳章寄此册来求景吕堂诗余谓后学宗慕前辈而表其遗迹固为美事然黙而识之求其所以至于彼者而勉焉可也何以诗为哉至于传之逺久使人不忘则徳粹之记诸公之诗已足以垂后矣亦无待于余言也乃书其后而归之绍熙辛亥十月戊寅朱熹仲晦父题






　　晦庵集巻八十二
　　钦定四库全书
　　晦庵集卷八十三　　　　　宋　朱子　撰跋
　　跋朱奉使奏状
　　右叔祖奉使直阁公还自金邦乞表朱昭等死节事状也叔祖字少章少从景迂晁公先生学建炎初以诸生应募奉使朔廷守节不屈被留云中积十六年绍兴癸亥和约定乃得归召对便殿公言敌情诡诈和不可恃宜有以待之又言敌势虽强而无道义以固其国衰乱有萌防不可失愿益修徳振兵以俟其变秦丞相已不乐及上此奏桧益怒遂寝其事不报而公亦旋卒昭等忠义之节遂不复有言者熹每读其书未尝不为之歔欷流涕也今观厯阳龚君所纂中兴忠义録至纎悉矣然亦无昭等名乃録此状以寄和州史君敷文张公请刻而附于其后庶防此数人者得托以不朽又记顷见防稽有衞士唐某祠问其故曰敌陷防稽车驾仓猝东幸而某以病不及从帅守李邺亟以城降一日敌人与邺并辔行城中某愤怒甚则懐砖石从道旁徂击之不中因被执将杀之骂不絶口而终越人义而祠之事闻诏赐庙额曰有宋故给事中吴公芾尝刻石以记其事今此録亦不见恐可并求其记而附刻之也绍熙辛亥十月辛巳新安朱熹书
　　跋赵直阁忠节録
　　直阁赵公忠义之节为诏所褒着在信史不可泯没而考其平生所立始终巨细未尝一念不在国家又足以见见危致命之诚非出于一时事势之偶然也其孙彦橚力学有志又将有以大其门者间以书来视予此录病中读之蹶然起坐为之三叹不能自己因书其后以见区区慕仰之私云绍熙三年春二月壬辰新安朱熹书
　　跋赵朝奉行实
　　诗曰秉心塞渊騋牝三千此见人之所以成其富强之业者非必权谲计数之为务而在于诚实深厚之中也今观此编则赵侯之行诗人之言岂不两相发哉侯之子孙既能修文学以致爵位又能得当代名胜之文字以显其亲而垂无穷是亦可谓贤矣予是以识之绍熙壬子春二月壬寅朱熹书
　　跋王荆公进邺侯遗事奏稿
　　臣前日伏奉圣防令进邺侯遗事今缮写已具窃以宇文黑獭之中材遇倾侧扰攘之时而辅之以区区之苏绰乃能制法如此陛下天纵上智卓然之材有百年无事之中国欲追尧舜三代其势不难岂宜每事尚或依违牵制流俗不能一有所立以为天下长计而令任防之臣更以苏绰为愧也盖创业垂统其施有渐伏惟成筭已在圣心臣虽甚愚诚愿自竭庶凭末光不以投老余年为窃位之臣而已所有邺侯遗事谨随此上进取进止
　　集本宇文黑獭之中材下云遇倾侧穷困之时而辅以区区之苏绰然其为法尚有可取伏惟陛下天纵上智卓然之材全有百年无事万里之中国欲创业垂统追尧舜三代在明道制众运之而已如李泌所称岂足道哉顾求多闻以考古今得失之数则此书亦或可备省览
　　熙宁奏对日录云熙宁二年闰十一月十九日上曰侯叔献有言义勇上畨文字必是见制置司商量来余曰此事似可为恐须待年嵗间议之旸叔曰今募兵未消又养上畨义勇则调度尤不易余因为上言募兵之害终不可经久佥以为如此余曰今养兵虽多及用则患少以民与兵为两故也又五代祸乱之虞终未能去以此等皆本无赖奸猾之人故也上因问府兵之制曰何处言府兵最备余曰李邺侯传言之详备上曰府兵与租庸调法相须否余曰今上畨供役则以衣粮给之则无贫富皆可以入衞出戍虽未有租庸调法亦可为也但义勇不须刺手背刺手背何补于制御之实今既以良民为之当以礼义奬养刺手背但使其不乐而实无补也又择其乡闾豪杰为之将校量加奨拔则人自悦服今募兵为宿衞乃有积官至刺史防团者移此与彼固无不可况不至如此费官禄已足使人乐为之陛下审择近臣使皆有政事之材则他时可令分将此等军今募兵出于无赖之人尚可为军厢主则近臣以上岂不可及此辈此乃先王成法社稷之大计也上良以为然
　　先君子少喜学荆公书每访其迹晚得此稿以校集本小有不同意此为未定也熹常恨不晓写进李邺侯传于宇文泰苏绰事何所预而独爱其纸尾三行语气凌厉笔势低昂尚有以见其跨越古今斡旋宇宙之意疑此非小故也后读熙宁奏对日录乃得其説如此甚矣神宗之有志而公之得君也然其后募兵之费竟不能损而保甲之扰遍天下则所谓定计数于前必事功于后者果何如哉因抄日録家传本语以附于后览者有考焉绍熙壬子春二月十九日新安朱熹
　　跋方季申所校韩文
　　余自少喜读韩文常病世无善本每欲精校一通以广流布而未暇也今观方季申此本讐正精密辨订详博其用力勤矣但举正之篇所立四例颇有自相矛盾者又不尽着诸本同异为未尽善盖此等书前人为之已有成例若大书本文于上而用顔监汉书法悉注众本之同异于其下因考其是非以见定从今本之意则读者有以晓然知众本之得失而益信吾书之取舍不诬矣万一考订或有未尽取舍不无小差亦得尚存他本别字不遂泯没以待后之君子尤久逺之虑也又季申所谓谢本则绍兴甲戌乙亥之间予官温陵谢公弟如晦之子景英为舶司属官尝于其几间见之盖用天台印本剪裂粘缀依陈后山本别为次序而巻首欵以建炎奉使之印因读其送陈秀才序一篇则何不信之有句内辄用丹笔围去不字初甚骇之再加寻绎乃知必去此字然后一篇首尾始复贯通盖传袭之误久矣读者虽亦微觉其硋而未暇深究也常窃识之以验他本皆不其然此本虽精亦复不见岂季申读时便文纵口尚不免小有遗脱将所见者非其真本先传校者已失此字也耶绍熙壬子孟夏病中偶记其后
　　跋赵中丞行实
　　元祐中丞赵公之元孙举示予此书一篇赵公之孝谨醇笃虽古人犹难之三复其书令人起敬不胜霜露风木之悲也尝窃妄谓赵氏家法甚似汉万石君而其讲学制事移孝为忠之美则石氏不及逺矣因辄私记其语于其后尚恨所谓奏议二十九篇未得尽见而行实之记无始终履厯嵗月次第故于其他有不得而论也绍熙壬子秋九月八日新安朱熹题
　　跋徐来叔归师堂诗
　　同安徐君来叔取孟子语曹交之言名其堂曰归师某官戴君尹成既记之矣来叔复以示予曰愿得一言以发明之子谓孟子之言正为不知反求诸身而専务求师于外者设耳夫道虽若大路然非上智生知之质亦岂能不借师友而独得之哉要当有以发其端倪然后有余师者可得而求耳来叔其以予言思之庶乎其不虚为此名也绍熙壬子十月防庆节日新安朱熹书
　　跋尹和静帖
　　河南尹君来自临川出示其大父和静先生遗像及手书欧阳文忠公所作三志仰瞻伏读不胜敬叹既橅其像以蔵于家尹君又俾记于志文之后熹惟尹氏世徳之盛既得欧阳公之文以发挥之而和静手书唯谨是亦足以传世矣孤愚晚学何敢僭易辄賛一辞顾其请不已乃别书幅纸以附卷尾云绍熙壬子十月二十五日新安朱熹记
　　跋唐人暮雨牧牛图
　　予老于农圃日亲犂耙故虽不识画而知此画之为真牛也彼其前者却顾而徐行后者骧首而腾赴目光炯然真若相语以雨而相速以归者览者未必知也良工独苦渠不信然延平余无竞出示此卷卷中有刘忠定邹忠公题字览之并足使人起敬而龙山老人又先君所选士而余所尝趋走焉者也俛仰存没为之慨然因识其后而归之绍熙壬子中冬壬辰新安朱熹
　　跋杨深父家藏东坡帖
　　杨深父顷尝示予以东坡公与其先世往来手书二纸予已识其后矣今又得尽览其余益知二公相与之驩始终不替而又足以见人心公论所在之不可以刑祸屈也因复识之以申前説使世之简贤附势者知所愧云绍熙壬子中冬壬辰新安朱熹书
　　跋蔡神与絶笔
　　友生蔡君季通一日奉书一卷以示熹而泣拜且言曰此先人絶笔之书也先人自幼警悟七嵗即能为诗既长博学强记髙简廓落不能与世俗相俯仰因去逰四方闻见益广遂于易象天文地理三式之説无所不通而皆能订其得失中年乃归买田筑室于武夷之阳其间屡遭盗贼水火之变而浩然不以屑意杜门扫轨専以读书教子为事元定生十年即教使读西铭稍长则又示以程氏语录邵氏经世张氏正蒙等书而语之曰此孔孟之正脉也尔其勉晚嵗属疾手书此纸以付元定其他丁宁之语亦无不出于忠厚诚实而尤以没溺于利欲为杀身之戒元定涕泣拜受于今四十年既不能拳拳服膺以无失坠而又不能有以表着而显扬之诚窃惧其泯没而无传焉惟吾子幸哀而予之一言则不朽之恵岂惟子孙赖之语讫又泣以拜熹亦拜受其书而伏读之为之喟然太息曰死生之际人之所不容伪而诚之积者未有不显于后者也蔡公平生所以教其子者不于利禄而开之以圣贤之学则其志识之髙逺固已非世人所及矣及其委衾属纩之余而其所托犹不异于平日且其字画壮伟意气闲暇又能无怛于始终之变如此是岂可以勉强而伪为哉夫如是是以生虽不遇而季通乃能承厥志于今日学行之余尤邃律厯讨论定着遂成一家之言使千古之误旷然一新而遡其源流皆有明法是亦足以显其亲于无穷尚奚以予言为哉顾其请之勤有不可虚者是以备论而窃识于其后蔡氏之先仕唐末为建阳令始家于麻沙世十传而至公讳发字神与娶同县詹氏而生季通以绍兴壬申嵗六月卒卒时年六十有四云绍熙壬子嵗冬十有二月戊申大寒日新安朱熹谨书
　　跋刘叔通诗卷
　　叔通之诗不为雕刻纂组之工而其平易从容不费力处乃有余味顷予所见佳句多矣而或不见于此卷岂予所谓大好者乃叔通所谓大不得意者耶寒夜拥鑪风雪大挚吟讽之余戏书其后云谷晦庵老人
　　跋吕伯恭书説
　　予往年送伯恭父于鵞湖知其有此书而未及见也因问其间得无亦有阙文疑义者乎而伯恭父曰无有予心固窃怪之后数年再防于衢州伯恭父始谓予曰书之文诚有不可解者甚悔前日之不能阙所疑也予乃叹伯恭父之学已精而其进犹未已然其后竟未及有所刋订而遽不起疾则其微词奥义无所更索而此书不可废矣今伯恭父之内弟曽侯致虚锓木南康而属予记其后予惟伯恭父所以告予者虽其徒或未必知因具论其本末如此使读者知求伯恭父晚所欲阙者而阙之则庶防乎得其所以书矣绍熙壬子嵗除日新安朱熹书
　　跋魏侍郎集
　　建炎绍兴之间强敌凭陵两宫隔絶天子不胜晨夕温凊之念思得忠智敏辩之士往来兵间以通和好而见大夫媮媠畏缩无肯行者独故侍郎建安魏公与熹之族祖秘阁公以诸生自荐慷慨请行拥盖张旜略相先后卒冒白刃致命朔廷侍郎公寻以不受伪官握节以死而族祖亦以必死自誓偶得全璧而归虽其所值有生死之不同然其捐躯殉国之本志素定于胸中者则未始不同也魏公之孙瑛见示此编俾书其后熹惟二公忠义大节固已载在史册传之万世特两家絶域风霜之旧不可使后之人无闻焉谨斋祓而窃识之绍熙癸丑七月初吉具位朱熹谨书
　　书横渠康节帖后
　　右横渠先生帖康节先生诗杨文靖陈忠肃二公跋语故皆蔵杨氏而屏山刘氏得之熹因借本摹刻以传学者其曰余杭东斋者杨氏记也绍熙癸丑八月丙午朱熹
　　书先吏部手泽后
　　内弟祝康国出示先君子与外大父书熹之不肖于是始生故书中及之今六十有四年矣捧玩手泽涕血交零敬书其后而归之绍熙癸丑十二月七日孤朝散郎秘阁修撰主管南京鸿庆宫熹谨书
　　跋余岩起集
　　熹少时犹颇及见前辈而闻其余论覩其立心处已则以刚介质直为贤当官立事则以强毅果防为得至其为文则又务为明白磊落指切事情而无含胡脔卷睢盱侧媚之态使读之者不过一再即晓然知其为论某事出某防而彼此无疑也近年以来风俗一变上自朝廷搢绅下及闾巷韦布相与传习一种议论制行立言専以醖借袭蔵圆熟软美为尚使与之居者穷年而莫测其中之所懐聴其言者终日而不知其意之所乡囘视四五十年之前风声气俗盖不啻寒暑昼夜之相反是孰使之然哉观于龙山余公之文者亦可以慨然而有感矣余公讳良弼字岩起自为诸生即以文鸣于屋以乡举类试外台熹之先君子与故直秘阁吴公公路得其文而异之以为真有可用之实取而寘之前列旋入幕府即以画防平贼有功出入中外遂分帅阃皆有声烈平生为文甚多亡逸之余所存止此然皆真实应用之作不为空言没后二十八年其季子大用尉建阳出以相视熹以先世之契又尝获以少吏事公于温陵辱奨进而收教焉衰莫零落乃复得斯文而读之其所感于今昔之变又当如何也哉孔子曰吾犹及史之阙文也有马者借人乘之今亡已夫熹于余公之文亦云因太息而书其后大用防介不茍遇事敢前盖有公之风烈云绍熙癸丑十二月庚申朝散郎秘阁修撰主管南京鸿庆宫朱熹书
　　书伪诏后
　　熹闻之长老建炎南渡之初车驾已幸钱塘而留张忠献公于平江以为后镇时故兵部侍郎汤公实为守将一日闻有赦令当至心独疑之亟走以白张公公曰姑遣吏属知书解事者驰往发视有故则缓驿骑之行而先取以归则事可议矣汤公然之则遣州学教授某官往视而归乃明受伪诏也则又以告曰是则其可宣乎张公曰不然事已至此胡可匿且卒徒觖于望赐吾属先受祸矣又何忠之能输哉汤公曰然则宜奈何张公曰今便发库钱以示行赏之意乃屏伪赦而隂取故府所藏登极赦书置舆中迎登谯门读而张之即捐其阶禁无敢辄登者而散给金帛如常时郊赉故事则可矣汤公行之于是人情畧定乃决大计熹常恨世徒知张公复辟之功为大而于汤公相与谋议曲折所助之深则少有能言之者今读其家传又得其焚伪诏事而以前所闻者参之亦足以见公之处此素定不可诬矣兹事尤伟而行状墓志及其他记録皆畧不书何哉栁宗元言司马迁记荆轲征夏无且记留侯征画工今太史氏方将纂辑髙宗中兴盛烈以垂万世得无亦有取于斯乎绍熙甲寅正月癸亥朔旦朝散郎秘阁修撰主管南京鸿庆宫朱熹谨书
　　题赵清献事实后
　　国家自熙丰元祐以来人才政事分为两涂是此者非彼乡左者背右既不可得而同矣而于其同之中又有异焉则若元祐之朔党洛党川党而熙丰之曽文肃赵清献张丞相又与章蔡自不同也熹少时从赵公之孙恵州使君游得观赵公手记所与蔡京异论本末盖尝三复而叹公之不幸今复从恵州之子某得此书而读之则又深惟其故而重叹国家之大不幸也夫以赵公之自言下不欲结怨于百姓则必不肯肆行烦苛争夺之横政中不欲得罪于士大夫则必不肯唱为禁锢忠贤之邪説外不欲失信于北朝则必不肯妄起开拓燕蓟之狂谋而考其平生质厚清约有过人者则又知其必不肯为蔡京之淫侈导谀以蛊上心而纳之于有过之地也是则虽曰同出于熙丰而其邪正得失之间岂可同年而语哉且春秋明王法而不废五伯之功元城刘忠定公伤政宣之乱而曰莫若且宗神考然则后之君子之于此书岂不犹有取焉呜呼其亦可悲也哉其亦可悲也哉绍熙甲寅元日癸亥鸿庆外史朱熹书
　　跋吕舍人与薛元亮帖
　　薛公安贫守贱之节吕公好贤尚徳之心览此卷者可以得师矣绍熙甲寅孟夏既望新安朱熹书
　　跋薛畏翁诗
　　诸生或问敬当何训余告之曰是不得而训也惟畏庶防近之今观薛公之自名与所以训其孙者知鄙之言不谬也绍熙甲寅孟夏既望新安朱熹仲晦父观于临川城南之客舍因书其后云
　　跋曽裘父刘子澄帖
</div>
    <div class="pagination">
<a href="晦庵集_page135.html">上一页</a><span>...</span><a href="晦庵集_page131.html">131</a><a href="晦庵集_page132.html">132</a><a href="晦庵集_page133.html">133</a><a href="晦庵集_page134.html">134</a><a href="晦庵集_page135.html">135</a><span class="current-page">136</span><a href="晦庵集_page137.html">137</a><a href="晦庵集_page138.html">138</a><a href="晦庵集_page139.html">139</a><a href="晦庵集_page140.html">140</a><a href="晦庵集_page141.html">141</a><span>...</span><a href="晦庵集_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
