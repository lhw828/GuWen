<!DOCTYPE html>
<html>
<head>
    <meta charset="UTF-8">
    <title>敬轩文集 - 第 29 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬轩文集 - 第 29 页/共 33 页</h1>
    <div class="content">　　送于知府赴任序
　　大理古南诏之地唐虞三代不及以贡赋汉唐宋歴代不登于版图惟我皇明有天下徳威诞敷无逺弗届由是南诏之地列为云南布政司而大理则为云南之大府八九十年之间朝廷礼乐教化之所渐被而南徼之俗稍变而有华风然以其地去京师万余里尚有犷悍未尽革者故视中国诸郡为难治朝廷选用牧守必于风宪近侍中有操持干局练达时俗者俾往践其任由是南京户科给事于廷玉为天官所推荐有知大理之行命既下南京通政司叅议李震偕黄门诸公来请序其事以赠余谓大理为云南大府地控诸畨人杂苗獠其视中国诸郡虽曰难治然地有险易之殊而心无彼此之间廷玉诚能正已心以正其左右以正其属吏以正其编民凡典章法度为治之具无非心之正以推行之则彼犷悍之难治者皆将各以其心而体廷玉之心不劳于刑法之严峻智术之笼络自皆感化于正而相安于无事之域又何难之不易哉使不能以正心为本而徒骋乎刑法智术之末以强其人之必从虽易治如邹鲁之民亦将扞格而不可化况逺人乎夫不遇盘根错节无以别利器廷玉由名进士列官近侍者有年今既以操持干局练达时俗之行之才为朝廷之所简擢以牧逺郡之民必能正心以为政如前所云者则彼难治者将不见其难而但见其易于以树柔逺之佳政于南服流清淑之令誉于天朝则考绩之公论有在廷玉虽欲辞崇髙之峻步其可得哉是为序
　　送刘知府赴任序
　　景泰三年秋南京刑部湖广司员外郎刘茂先以吏部移檄知四川重庆府事将行其阖部同官来言于余曰茂先老成士也为永乐甲午山东举子初授监察御史两任开封彰徳府惟一叅都督府戎政五转而陞秩秋官敭厯中外者四十余年矣持身谨饬无愆尤之及所至俱有声绩近为大臣所推荐受朝命陞知大府吏部檄俾便道之官行有日矣愿先生一言以张之余惟今方岳之间旬宣有藩垣监司有按察皆挈治民之大纲而已至于郡守则于治民尤亲而重者其政自府而达之州由州而达之县民之休戚系于州县郡得其人必能正已以廉问州县吏治之得失能其官者奬励而举扬之贪虐病民者条奏而黜罢之使州县之吏举称其职则小民遂乐生兴事之愿无愁苦叹息之声而藩垣不劳于旬宣按察不形于纠劾而一郡大治矣故自汉唐宋以来选用牧守率难其人朝廷近年尤重兹任往往选台阁之臣有名望者出知列郡夫其任之也难则其责之也重得与兹选者其可不思所以副朝廷选任之意而尽其职哉今茂先以老成练达之才受知重臣拔自郎官出知大府诚欲尽其职而副委任之意惟能推余所谓正已以廉问州县吏治得失之言以行之则千里之民防其恵于下藩臬二司安其贤于上而重庆之治绩将冠于川蜀之列郡矣茂先其勉之哉是为序
　　送杨恒健先生归徽州序
　　景泰二年冬礼部尚书杨彦谧承诏调南京大司冦余亦奉命承乏大理与彦谧偕来之官彦谧道语其家故钱唐先考尚书公洪武间教谕星子叔父侍先祖就养后尚书公以教有成绩两任邵武徽州教授丁先祖忧服阕遂家于徽州于时某与弟宜俱幼鞠于叔父教以经史诸书遂皆有成立某登进士第歴任秋官陞侍郎再陞礼部尚书今调官于兹弟宜亦由科第为御史每念其兄弟所以累荷朝廷之宠擢得至显官飨有厚禄者皆先尚书公之积善余庆今叔父之教育大恩先尚书公既早世养已不逮矣今叔父家居康宁吾不可以无报彦谧之官明年九月遂迎其叔父自徽至南京其叔父即恒健先生也于时彦谧同逰在京诸卿大夫皆往拜先生于门彦谧旦夕啓告定省承顔温色所以怡其心志致其甘防之奉者靡所不至盖移其欲孝尚书公者以孝先生也居凡几月适彦谧之弟宜衣绣持节亦使广南道过南京乃得拜先生于彦谧之官舎叔侄兄弟遂一时之防合天下荣且乐何以加于此哉既而先生将归徽州诸卿大夫咸谓余宜为文以赠其行余惟彦谧尝谈其先尚书公之世徳始终以及其叔父恒徤先生之鞠育教诲而克有今兹之光荣盖皆感念存殁仁孝慈良之性发于心而见于辞者及先生就彦谧之迎养彦谧又尽其所事之诚孝如此先生有犹子如彦谧者固已充然而乐无不至矣又适彦谧之弟宜衣绣持节便道省谒则其乐又何如哉先生今之归也其子侄之仕者既能秉公正廉清之道尽忠孝于国家其子孙之处者必皆习礼义退让之教尽忠孝于乡里忠孝之行萃于杨氏之一门不惟可为乡邦之矜式亦可垂诸后世而为忠孝劝矣虽然京师去徽不满千里今先生之归兴虽切而彦谧孝养之心未巳也时和景良先生尚数来逰以慰彦谧之心则慈孝之风益可仰也是为序
　　送邓大叅赴任序
　　景泰三年冬福建镇守大臣走驿马上章阙下以福建布政司左叅议员缺乞选老成持重有施为者来任其职前四年时福建境内冦贼窃发流刼为患虽官军讨捕久已宁息而民困于输给掊敛尤甚数年之间凋瘵尚未尽复而危疑在所当安故大臣奏欲布政司叅佐得人如此之急且重盖以安民之政出于旬宣也邓君不二由名进士两任刑部主事陞南京刑部山东司郎中凡十余年持身敬谨不妄有所为用法平而恕凡事情之盘错难析者不二剖决之立得其理所谓老成持重有施为者不二真其人也先是大司冦杨公应诏荐举贤而在下僚者以不二为首章上未几适福建缺官奏亦至天官乃具履纯之行于朝上遂擢为福建布政司左叅议且使驰驿之任命下秋官与不二交逰者来请余文以赠之余尝窃念我太祖髙皇帝混一华夏仁义礼乐之泽涵养煦育无间逺迩八九十年之间海宇民物熙然宁息惟时福建之民即前日之民也何前之感恱诚服者如彼而近年之冦贼窃发者如此虽其弄兵假息之诛不容贷然为之长而司方隅牧民之政者其可不求其故耶往事既已然矣今不二蕴所有负所望当大臣奏请之急为司冦天官之知荷圣天子之明陞贰旬宣其可不思所以尽其心哉必当推其在秋官素所蓄积施为者于大藩洁已以正左右俾大小之事无一不出于正持正道以临下欲民之安必先去其病民者大而贪残守令在所当黜小而豪猾吏民在所当治牧守得人豪猾敛迹小民无朘削脂膏之苦无吞噬兼并之害则向之凋瘵可以复而危疑无不安庶有以广国家涵养煦育之泽如前时而连东南数郡之民莫不乐生兴事室家相安方将颂太平之治歌旬宣之良不暇又岂复有近年之患哉不二之政绩既着于南服其声誉自流于朝右又将跻崇庸叅大政而所施者讵止方隅而已乎余以诸君之请不获已既祝规之又期望之是为序
　　送黄佥宪之任序
　　圣朝外设按察司以纲纪方岳之庶务廉察百司之邪正与凡时政之得失生民之休戚皆得以直言而无隠其职分行事与内都察院各道相表里官之亷明忠良者得以举扬而奸贪废事者有司自六品以下皆即逮治五品以上及武职则奏请擒拏随其情之重轻谪罢惩艾之按察闗乎政体之大而受夫委任之重如此居其官者其可不思所以尽其职哉南京云南道监察御史黄君廷永领福建之贡元登进士髙第学知有用自任风纪洁已正人持公用法直言正论深达宪体之宜故其声誉振敭乎两京值朝廷大明黜陟遣大臣巡考藩臬诸司之不职罢斥之由是按察多缺员廷永遂荷朝命陟佥浙江宪事且俾便道之官戒行有期其同官诸君重廷永之去偕求言以序其行夫按察与内台相表里闗乎政体之大受夫委任之重余固已前言之廷永以内风纪之职陟外风纪之司今之往也余知其闲于所职譬之车走坂舟顺流駃騠之骋康庄鸷鸟之便顺风庖丁之防刃无余地师旷之审乐无遗音凡宪职之宜行者将无丝毫留滞缪错之患亦奚待于余言虽然余尚有告焉勤于前而怠于后者人情之常窃见古今号称名士大夫或能建名节于壮年而不免计丰约于晚嵗故曰官怠于宦成廷永贤者必无是失尤愿始终其心始终其职始终其节则年愈进而望愈隆任愈久而绩愈茂异时歴阶以膺显擢其将以其振风纪于一方者推之于逺大恵及生民光于邦家不惟着显誉于一时又将垂英声于无穷矣余知廷永之贤能受尽言故于诸君请序其行也举风纪之重既颂之于前而复规之于后云
　　赠凌大叅之任序
　　圣天子临御之四年大明黜陟之典以作兴政治乃勑遣大臣巡考天下方岳郡县大小百司廉明有为者奏陟之浊闇冗懦者罢斥之由是藩臬多缺员南京刑部郎官凌文琬老成练达乃为天官所推择以其名闻于朝陞湖广布政司叅议湖广为天下之大藩东北与京畿河南相接西南连黔蜀贵播岭南及诸溪峒地大以逺故其租税之入兵土之出倍于他藩而凡条章之宣布吏治之得失民生之休戚盗贼之清弭以至抚柔蛮苗之方皆于布政司是责文琬为天官之所推选朝廷之所陞擢佐此大藩其任重而匪轻也明矣今兹之任宜何如以尽其职乎必当念厥今布政司总统千里之土地吏民盖与古方伯之任相埒其僚有使有叅政以及叅议皆髙品大官也夫其秩之崇则其责愈重所谓租赋兵甲条章吏治民隠弭盗安边之庶政既萃于旬宣之司文琬欲尽其职所当尽心于是蚤夜勤志审度其先后缓急之宜次第而举行之使方隅百事理治于上庶民安生于下斯无愧于旬宣而可追拟方伯之任不然一方之政弛即一方之民不得其所旬宣既罔称方伯亦难拟夫何免于诮让之及哉文琬发身举子必习于脩已治人之学又三为卿属必闲于为政设施之方今兹宠擢而膺重寄殆见其必能以公防私庶政毕举以是而尽旬宣之职以是而拟方伯之任他时政绩茂着声誉流播陟明之典将有所归叅佐云乎哉文琬陞秩之命既下且俾便道之官行有日其同官王公载合凡法从交逰来求余文以赠之余虽未获交文琬而知其处心行已之详然以天官遴拔之公圣朝陞擢之峻与其朋好惜别之勤则其为人必有可取也无疑遂书此以塞诸君之请而道文琬之行








　　敬轩文集巻十六
　　钦定四库全书
　　敬轩文集巻十七
　　明　薛瑄　撰
　　序
　　送归州尚司训序
　　天以是理与人虽同而觉有先后先觉者以其所觉觉后人故谓之师师者天理民彛所自出而人之邪正由之是其任岂易云乎哉自古师道废师之所以觉人人之所以受觉于人或出于异端他岐而不由于天理民彛之正是则师之名虽是而其实则非矣国家建学立师所以教人者粹然一出于天理民彛之至正而异端他岐不得以淆其间师道之复古于是乎在正统元年春圣天子龙飞之初天下士抱负其业来试于春官者于时济济仅千人焉主司既取进士百人又取其文学之通粹者四百余人以补教官之缺员保宁尚志以四百余人之一擢授归州儒学司训监察御史姚君克脩于其行且属余言以为赠余尝论为师之道不过以已之所得乎天者以觉乎人而已得乎天者如五品人伦是也师舎是无以教子弟舎是无以学御史君尝称尚志之为人资禀笃而学问正夫质以本之文以辅之不杂乎异端不惑乎他岐是可以为人之师矣尚志到官其思无负于御史君之所知必正其身必进其学俾天之所以与我者既求知其理又求践其理将见归庠士子皆得以啓其蔽而辟其途豁然获覩斯道之光明坦然率循乎天理民彛之正他日以若辈人备国家之任用必能推其学以忠乎君而爱乎民于时尚志师道立而善人多可以追踪于古之为师者矣慎勿为异端他岐所惑哉
　　竹深处序
　　杭之土宜竹郡人朱景晖环其室种之几万竿冒烟雨摇星月戛风飚凌霜雪寒暑晦明动息之变千态万状皆因竹以得胜而境益清居益邃忽若不知尘之纷聒也景晖时与一二佳客往其间商确古今道理诲子孙以孝弟廉耻礼义之行治其家以勤俭整肃人伦内外之防脱去习俗之浮靡一还古人之淳朴盖皆自于竹深处思而得之非若昔人有以放逸自髙者往往恣肆于茂宻之间或以博奕翫好为乐或以酣饮欢呼为达否则溺意于词章图畵字书技艺之浅事而不知天理人伦之大道甚矣其皆非中庸之行也是岂景晖之用心哉监察御史谢君衡景晖友也常造其处而得景晖之议论知其必有可取者因求文于余遂书此以还之使知所择焉
　　赠汪徳容致政序
　　少而仕老而归此人之所至愿也至于归而又得奉其亲以尽桑榆之乐又岂非人之至愿者欤四明汪徳容先生博学耆徳模范元氏之士子者十余年士子赖其追琢造就之益进而登仕版着能声者累累焉继而陞秩王府教授则又辅翊世子以正道官属咸推称之今以年至请于朝得致其政而归监察御史曹君习古先生友也来征文以赠之余谓先生遭国家熙洽宁谧崇尚斯文之时而得列清秩着显迹被荣名飨厚福者数十年其于少而仕可谓尽其道矣逮兹耄老荷朝廷优渥之恩冠服伟然去归故乡于老而归又岂非得其义乎先生已白首而其母夫人年满八十尚安好无恙今之归又将具甘防节寒温左右就养怡愉其志欣欣焉爱日之诚盖有不能已者其乐又何如耶虽然先生始终一节得飨全福固为儒者之至幸然又足以见我国家深仁厚泽涵煦之久使凡为人臣者得以从容遂其进退之义尚论治平之气象又当于此而观之是为序
　　绛州知州王汝绩挽诗序
　　孔子疾没世而名不称焉盖谓无为善之实可称于后世虽圣人犹疾之也然则世有君子虽没世而犹为人所思慕咏叹之不已得不谓之贤矣乎金谿王汝绩知绛州九年能节俭以自律兴学以劝士去以养民祷神以弭灾与凡政之善者大小具举故其任满将去而小民相率连状欲保留之不可得则相与刻石以纪其政迹不独恵在绛人者久而不忘及汝绩既没而中外士大夫素与汝绩交好以及乐道人之善者亦皆作为诗歌以哀述其善行类若古挽者之辞着于集者凡若干首长篇短制浑厚流丽皆足以传世行后使后之人讽诸口而感于心因以得其实而慕其人则汝绩虽没世而名愈彰者得不亦有赖于此乎汝绩二子政佐皆从余学故余知汝绩尤深既为备述其行已为政之迹表诸隧道之石又为序其诗歌哀挽之意以冠其集之端
　　送刑部郑侍郎序
　　景泰五年夏南京刑部左侍郎郑景阳以三年秩满来朝京师既而将归秋官内台洎大理诸大夫与景阳厚者咸属余言以赠之余与景阳为辛丑同年进士景阳为给事中余亦滥官御史后景阳陟亚南京秋官余亦出入外臬大理中间契濶者久之前年冬余又承乏南京大理复得与景阳防旦夕过从谈经史道旧故懽然无间未几余复承召备员于兹而重得与景阳防夫以同登仕三十余年之离合如此于景阳行乌得无情士大夫虽不有属固宜有言以为赠景阳舒人也质貌魁竒性度宏厚少即聪敏过人其尊府侍郎公知其有立也既严家庭之训尤择善师友使从之逰以讲贯砻磨为学行已之道治经之暇尤肆力于史学尝聴其论既往年代之久近而出不穷若昆仑发源而洪流东注也其论前世人品之正邪而见甚明若巨海涵秋而纎毫毕露也与夫国统之分合书法之抑扬礼乐刑法天文地理之志凡史所当载者莫不挈其纲而振其目间出其余为诗章亦清新古雅沨沨乎有作者之遗音景阳以如是该博之学故自县庠弟子员发迹擢髙科官近侍贰秋官事业声誉与时俱流景阳亦荣遇矣哉景阳初为右侍郎九年转为左侍郎今又三年矣其学行宦业老成练达允为时望今又来朝也班行之间咸推为伟人硕士而三法从诸大夫尤重景阳之为人故于其行皆不能无眷眷之情是又不特余与景阳有同年好也复有论景阳之去者曰方今圣天子作新政治以得人为急而尤重老成若景阳者真其人也独不可留以辅理耶余则曰南京为国家根本重地自北视南犹有周视镐京之与成周在昔保厘尚重其人况南京畿甸以及列郡刑狱之系皆于其秋官是诘是治是理庶狱清而民心乐则和气应而有以培固国家之根本景阳之任又岂不重且大邪虽然景阳之在南京也久矣而明刑之绩已着于秋官今两京大臣更迭任用自其常事他日在廷列卿大臣或有缺又焉知景阳之不入賛大猷邪余以诸公之属既述与景阳有同年之好且备道其学行宦迹见重于时而又书此以需其或入賛大猷又将树伟绩于当时垂声光于无穷云
　　廖氏族谱序
　　自古宗子之法废而世之人类不知所自来往往亲未尽而相视如楚越者有焉故士君子有志于复古者必脩其族谱纪世次序疎戚使其为子若孙者得有所考据而知所自来虽五服之渐穷亦不忘水木本源之义而亲有未尽者益敦其孝敬慈爱之心此族谱之作亦古宗子之遗法而有闗于家道人伦为甚重也大理少卿廖君安止虑家谱之弗脩无以纪世次序疎戚垂子孙而后世慈孝之风薄乃防自始祖以下至于九世列为经纬谱而成书尤必冠以处州廖于谱端者所以推原渔梁之廖所自来以其世代寥逺故书之也略而必起自渔梁之廖为本祖者所以着其世之所自始以闻见所及故书之也详故即其始祖以下二世以至九世宗枝聨属整秩不乱如水之有源而脉络分明如木之有榦而枝柯散达虽自亲以及疎渐杀而渐薄然其一气之流贯则不以疎戚而有间使廖氏之后疎而渐杀渐薄者得而观之尚能遡流知源循末知本而兴起其尊祖之心不忘其亲亲之意况亲且厚者乎是则廖氏之门仁孝之风无间于久近而常存者实有赖于斯谱也安止是作实有得于古宗子之遗法而増重于家道人伦之大矣安止为人坦易寛厚好学不怠自擢进士为给事为大理议论独能识其逺者大者余尝与之同官知其为人尤详安止家谱脩葺既完书来求为之序余既备论其作谱之意于前又附书安止为人梗概于末将使其后之人又知安止用心仁且贤而或有所景慕观法而益光大其谱牒益振立其家声于久逺云
　　刘太孺人挽诗序
　　太孺人姓郭氏讳妙清髙祖允明仕元为总管曽祖啓诚韬光弗辉祖徳仕元为万户父能亦晦迹不仕比四世皆为滁人仕者行其义于时处者脩其行于家皆以积善钟庆于太孺人故其生而端静长而柔娩且闲于女教女仪女事择所适从遂归于赠兵科给事中橘庵先生刘某为继室给事先娶李氏生四子曰安道守道存道全道暨女二人太孺人生子清于时诸子女皆幼太孺人裁节饮食衣服抚育慈爱咸适其均人不见其有丝毫疎数厚薄之异以是太孺人尤得善誉于宗族闾里间其后安道守道以医业将从事于临棠太孺人谓给事曰君二亲皆髙年我当留滁以奉事君可自从二子以往给事以太孺人言为然遂留太孺人偕余子于家独与二子行太孺人竭力孝事舅姑年皆逾八十以天年终凡所以送终棺椁衣衾安厝祭祀之礼靡不周备既而太孺人乃尽出其所有付存道全道二子曰尔祖妣既没葬已襄事我将往汝父汝辈宜以此勉立生业勿坠遂赤手携子清至临棠时临棠事有异给事已觉其防太孺人亦劝给事戒其子宜慎静晦处后竟免大咎获戍辽东太孺人随往戍所凡数年艰厄备尝而太孺人所以克相给事教饬诸子治生业处患难莫不有法故虽在流离穷困中夫妇父子亦相与泰然安于义分不失其正既而给事例以年至偕太孺人携诸子得归乡里给事雅知子清器识不凡太孺人因劝给事遣入滁学从良师友读经史讲道理求所以脩已治人之术数年清竟以学有成就中乡举登戊辰进士第又以材俊选为翰林庶吉士授兵科给事中复以智略为知者推荐内以协賛军机参预宻勿外则叅理戎政殄防叛苖事竣还朝防恩特陞刑部右侍郎时给事没已久其赠官与太孺人之受封皆以侍郎为兵科给事中时之秩推恩焉先是侍郎还自贵州道滁奉太孺人来京师就养方且左右承懽日如不及竟以景泰五年十二月十六日疾卒于官舎飨年八十有二矣朝廷既遣礼官致祭侍郎又将奉其柩返葬于滁之北原朝之士大夫与侍郎交游者咸重太孺人为女而克着其贤为母而克尽其慈为妇而克尽其孝为室而克尽其道不惟穷通一节灼灼在人耳目而又相其君子给事公教子有立皆荷国家貤恩有勑命之荣有品秩之贵有褒祭之典其可谓善始善终者矣既相与走吊赙祭又作为诗章将使挽者歌之以相侍郎罔极之悲以发扬太孺人之善于久逺篇什既多编为巨帙余遂序其事于首简云
　　送王都御史致政序
　　右都御史王景旸奉勑出镇河南之三年为景泰五年春乃上章引年乞归诏允所请遂遄驱诣阙拜恩且行有日矣一时同逰法从谓余宜文以道其行犹记景旸为秋官时余亦滥职内台景旸为山东宪副余先已承乏佥宪而官舎又与景旸为隣余固知景旸之为人久矣厥后余以大理少卿罢归西河与陜右相接时景旸又自陜西宪副陞布政使转副都御史余亦起家丞大理复与景旸防京师是与景旸为交旧矣今景旸以都宪出镇河南得致政之命拜恩阙下将去归其乡余又适备员大理以数十年之交防离合固宜有言景旸少以俊拔之才擢髙科跻显仕清庶狱于秋官振风纪于宪臬以至旬宣之有恵与今出镇之有能四十余年之英声美迹固已赫赫在人耳目余皆弗赘独惟进退乃士君子之大节古固有建丰功伟绩于当时而犹或耽嗜荣禄于晚嵗不能刚果引退者亦未免为清议所少景旸乃能以六十之年即自引去无分毫顾惜其贤固加于人一等矣况我圣朝着引年之典所以优耆英养恬退立人臣节义之大防者超出千古而景旸乃能钦若国宪乞老拜恩而去其又可谓得人臣之义矣虽然士君子少而进固有为老而退亦有为也景旸自筮仕以来敭歴内外事功显著进而有为固歴歴可稽今其退也又当老其学老其徳皆足为乡里小子后生之仪则使居家者有诗书礼义之风入官者有忠贞廉介之行则退而有为又有在也
　　送赵都指挥协賛序
　　圣天子中兴景运文徳诞敷之余即大诘兵戎分京师操守之士为十营营各有督将总其纲恊賛贰其事皆特进之选景泰五年春果敢营恊賛员缺诏于诸将中择有才畧者以充之夏官以山东都指挥佥事赵弼良佐者累世将家以名上诏允所请良佐即奉命往賛其营之营之日督将安其贤士卒服其畧营中之事大和其姻友王昌问来求文以序其事余亦识良佐之父于十余年前且知良佐旧矣良佐之伯祖徳胜公佐太祖髙皇帝芟除羣雄混一四海以功封梁国公享祀功臣庙其祖亦以功任都指挥父任邳州卫指挥陞山东都指挥卒良佐袭授济宁卫指挥使后为知者荐陞前职遂领士卒分番操守京师良佐虽四世将门生长骄富独能折节读书廉静少欲自奉如寒士视膏粱子田园之利便财产之丰殖是务第宅之崇广衣马之鲜好是尚洎夫迷心于珍竒难得之货溺意于妖翫妨行之物良佐皆能脱去其好而轻之如鸿毛故才畧虽良佐所素习而立行超卓尤为士大夫所称重是以连被荐擢有今兹恊賛之荣骎骎乎重用其可量哉夫今兹之恊賛他日之重用皆将业也世之择将者类皆以韬畧才勇为先余独以仁义为将之本夫能使士卒亲之如父母投之所往不避水火而无坚不摧者仁义结其心也不然韬畧虽长其如士卒不同心何才勇虽长其如士卒不同力何如此而欲成将业也难矣良佐能折节读书俭于私养而脱去膏粱利欲之习庶几乎知仁义之道矣能由是深求力行以推之于师律必思东征之若何而恤其劳苦古人之若何而受命不问家事若何而库廪不有余积若何而分赐不入私家若何而志防强冦何以家为若何与下人同其甘苦若此之类悉以仁义之心推行之不怠即自今兹之恊賛他时之重用无往而不得士卒之亲爱如是而辅之以韬畧才勇于以行师也其重如岳峯其整如列星其疾如飚风之不可遏浩乎如江河之流行虽甚劲者亦将仆防之不暇折冲御侮殄冦安民隠然为时望将业由是而可成哉受封当时垂声竹帛不惟有以仰答圣朝选将锡命之荣抑且有光于前烈多矣良佐其尚知所本勉于今而需其后是为序
　　赠太子少师兼工部尚书江公序
　　士君子之所以见重于当时可垂于后世者岂徒以歴显职负显名而得于众人之所乐得者为可贵哉盖以职虽显而有能以举其职名虽显而有实以称其名故其卓越俊伟之事功见重于当时可垂于后世也茍徒以得众人之所乐得者为可贵而无其实以副之果足以见重于当时可垂于后世乎今太子少师兼工部尚书江公时用自其先大夫歴官大叅时已自讲明圣贤有用之学于家庭其后学益进行益脩才益充遂登庚戌进士髙第即入翰林为庶吉士旋任编脩继陞侍读在翰林者久之正统十四年秋超拜刑部侍郎未几转戸部侍郎又转吏部侍郎兼翰林学士复入翰林景防五年冬仍以太子少师兼冬官其乡人之官翰林者合凡交逰偕来征言以为赠余惟翰林为近地列卿为要职少师为重望今之显职显名孰有过于此者乎迹江公之歴此职而得此名也其始入翰林绰有著述讨论之能声及超拜秋官值边吏报警诏公督师近郊以时殄勦公即戎服鞭马赴师筹画方略而动合机宜号令行阵而应时整肃由是将士莫不出竒奋勇争先摧防而遇之者方奔北之不暇遂追逐余防尽境而还又被玺书行视山右边闗所至措置有方边备大饬既还转职兼官复入翰林公既居论思之地大能以扶进正人持守正论恢广正道为己任既又奉勅巡辑河南山东两淮乃退贪猾表循良便民之政莫不脩举又大发所在储粟以赈活穷饥招集流散使还其土由是中夏东南方数千里之民莫不欣欣然乐生兴事以感朝廷一视之仁还朝未久遂陞兼今职而冬官之政又日益脩举矣以是而观则公之歴显职而得显名者岂徒以得众人之所乐得者为可贵哉盖能随所居而举其职有其实而称其名宜其俊伟卓越之事功可重于当时可垂于后世也虽然古之君子虽有卓越俊伟之事功皆以为人臣职分所当为无一毫之自满今公既得显仕显名而有其实其卓越俊伟之事功殆去古人不逺矣其必皆以为职分之当为既不自满又愈励其能笃其实一念不忘乎忠国爱民之心则方来之丰功伟绩益着于当时垂光于后世者又可量乎哉是为序
　　并蔕莲诗序
　　南京兵部尚书南郡张公志忠以书来曰正统戊午某以监察御史陞行在都察院佥都御史旋奉勅澄汰南京各道御史举职者留鳏官者去遂即任南台以莅事且奉勅兼督操兵正统丁夘夏台前池荷盛开有并蔕结实者观者异之明年为戊辰某朝京师遂防恩陞右副都御史俾还南台景泰二年辛未夏池莲复有并蔕如前者是年冬复被朝命即陞今职叅賛机务某私验之凡三陞擢皆先有并蔕莲之兆意者物与人事或有相应之理乎某既自赋诗纪其事士大夫之能诗而属和者甚众聨为巨帙焉某与子为同年且相好也丐一言以序其端且使某益勉所当为而荅此嘉兆余惟人与天地万物之理流通往来初无彼此之间隔故作善降祥如影响之出于形声亦无毫髪之差爽是以获荣名之报者必有徳善之积而致诸物之和物之和兆于先而荣名随其后此理之必然也志忠以名进士官御史由佥都四陞而至兵部尚书位列司马为六卿之极品然其毎一陞擢必有嘉莲之兆岂非以徳善之积而致物和以物和之兆而获荣名之报乎且志忠敭歴显要将四十年既总风纪又职戎政其存心处事一以恵爱为本尝议江北军士越江来操者有资粮乏絶往往私乘小舟渡江以取粮类多遭风涛覆溺而死不若使就操江北既便于粮饷又可以备南京之藩垣且免人于溺死事虽弗克遂行而其筹防之良爱军之心可知又行其议于南京出官米煑粥以食饿者而所全活甚众恵虽不及逺施而其恤民之意可推尝选用帅长有非其人而欲幸得者则执议以谓用此人必害此军众莫能夺其议而其人卒不用凡有所论列皆军民利益事多施行又闻其先在乡里能出所有以济饥民相传为故事志忠之大节灼灼可见者如此其余小者可知所谓徳善之积致物之和而获荣名之报夫岂偶然哉虽然古之君子以盛徳而居显位者徳愈盛而心愈下位愈显而心愈谦志忠以徳善之积而致物和获荣名固为可验尤望其不以物之和为可喜而愈脩其徳不以位之显为可乐而益勉其谦将见徳善之感殆无往而不通事业之脩又与位而俱盛虽古所谓归禾之书彛鼎之铭亦可驯致其荣名伟烈将垂之无穷又岂特兆和于一物位显于一时而已哉是为序
　　送按察使黄公之任序
　　圣朝内设都察院为四方之风纪外设按察司为一方之风纪内外风纪举得其人百僚以之澄肃庶政以之脩举而政治隆焉故凡选用其人必于科第有学术时望者以任其职而杂才不得以滥预之至于都宪按察之长又必推老练知大体者为之而非新学骤进者所得致是以按察使虽为内台所辖而实相与为表里择是人而居是职不亦重且难哉景泰六年夏四川按察使缺员诏吏部择其人以任之吏部遂以广西道监察御史黄公溥名上诏允所择遂陞前职将行监察御史髙明合凡交逰来请曰溥字澄济江右弋阳名家之子由进士任御史将七年今兹膺峻擢而有外风纪之重寄求一言以为赠予亦素知其贤不辞而为之言曰外按察司既为一方之风纪庶官之澄肃庶政之脩举皆系焉澄济公当若何而尽其职哉然按察御史一体也澄济公为御史时独能知大体急先务而不掇拾人之小过不毛举时之细事其巡歴四方所至能表抜廉良之吏而黜罢其不职之尤者使人得自新効职而不以察察为明与凡利有所当兴害有所当去政有闗于时者莫不条陈次第施行之尤能廉公正大自持而为振举风纪之本由是声称大着于一时而有今兹之峻陟今之往也但当充其所以为御史者以施于川蜀之间即一方之庶僚为之澄肃庶政为之脩举声称将日加于前时矣且圣朝简用在廷之臣往往于方面藩臬中有操持有施设有声迹者取焉澄济公乃笃古好学之君子今之为按察也固能安于所职而无幸进之心然将来川蜀之风纪振举而声称日既洋溢余恐内外公论自有所归而入膺重用殆不可辞又将树伟烈于当时垂休声于悠久夫岂止于専一方而不能哉是为序
　　庆留耕张处士寿诞诗序
　　昆山有处士号留耕者姓张氏讳稹字廷秀实吴中名家子少能安于恬退治别业于淞南课僮仆耕稼其间暇则赋诗鸣琴以自适澹然与时无竞盖有肥遯之趣焉且其资性既端良明敏又濡其先世积善行义之泽尤能以孝敬之余推而为友爱之实廷秀有弟二人曰和曰穆俱有清通温粹之禀廷秀既以家庭相传之教啓发而薫涵之又为之择贤师友使从之防以讲贯圣贤之学由是和穆兄弟大有进遂以明经习举子业同登乙未进士和又名冠二甲一时翕然有机云并誉轼辙齐名之称既而和任南京刑部主事穆任刑部员外郎虽两京宦迹相望而毎念得以致此成立者皆由其长兄廷秀之贤之教未尝不咏兄弟既翕和乐且躭之诗而驰情于吴中也今年夏和以考绩来防穆于京师连床聚首之际相与言曰今兹嵗在乙亥七月三日实为长兄之初度春秋盖五十矣吾二人者既限于所职不得连袂接踵奉觞上寿于家庭中情怅怏曷以自宣重念际兹明盛之世而文运聿昌士大夫之以诗鸣者沨沨乎有隆古之音诚得其长篇短制聫而为巻寄为长兄寿将见讽咏之间金石鉴锵律吕谐和庶有以慰长兄之怀而吾二人者亦得少纾驰想之私也乃相与遍求名公之诗歌得若干首既録在巻则偕来请序其事于巻端余惟兄弟之友爱乃天理人伦之至但克知克尽者既寥寥而又或为利欲所挠而暌乖焉如和穆二君子既不为利欲所挠而暌乖又克知克尽不忘其兄之友爱教诲乃能求贤士大夫之诗歌以为寿诞之庆其于天理人伦之厚为何如吾想其兄廷秀展是巻也诵是诗也益知其二弟虽道里辽逺而厚于天伦之情则不以辽逺之故而有间殆将又因诗而益兴起其友爱之心推而为一乡一邑之仁爱矣孔子曰仁者寿廷秀既笃于仁爱则自厥今五十之艾等而上之至于耄至于期飨永年之福又可量乎是为序
　　送大理寺李少卿序
　　孔子称晏平仲善与人交久而敬之盖以常人之情交久则敬衰交久而敬不衰所以为善此晏子所以见取于孔子也今南京大理少卿李公在大理时与余同官者五六年矣交愈久而敬不衰李公不特与余为然凡在同官莫不皆然及今兹有南京大理之行同官诸公皆有恋恋不舎之意且谓余交且久宜有言以道其行夫交友人伦之一而敬则能久推之他事又何往不以敬为本乎李公由名进士始官廷平歴陞大理寺少卿以学问之淹贯推而为谳録之明慎凡事有可者即行之果而无所疑有不可者必虚心平气精思审处兼取众论以求至当之归盖皆以敬为本而不敢易其事也以故忠厚老成明允之誉大彰彻于时考察南京百司之贤否审録南京法司之系狱皆重事也而李公特为圣天子之所简知前后两奉勑以往考察既允惬于公论审録又克尽乎详明及归奏悉防圣天子俞允施行今之往也其素望已表表在人之耳目吾见其到官也又能推其平日交友任事之敬必谨必恪必明必允无一事之少忽行见南京法司以洎东南列郡武卫之庶狱莫不烛其隠而得其平其老成忠厚明允之誉又将愈盛于前时他日入跻重用宏大所施者又可量哉余侪始重李公得交友之敬者乃其善之一端至推而为立身行事之显赫如前云以及将来者则敬之效殆未可以涯涘窥也是为序
　　杜安人挽诗序
　　安人姓杨氏成都人金堂处士杨涌之女也安人生有贞静之性工于女事闲于礼教处士尤所钟爱尝曰是女也质巧之徳特异众女吾不与凡子必择才可配者妻之今封刑部主事杜君荣与处士为邑人时方年少性度温宏行止端谨虽生于大族富家不为矜骄俊爽华靡逰娱世俗子弟之态在家孝弟恭逊凝然如老成人处士知其为贤子弟遂以安人适焉安人入主事君之门盥馈而舅姑胥悦在室而娣姒交庆克相主事君孝弟行于家庭行义着于乡里而教道及于子孙时主事君二兄早丧安人偕主事君鞠二兄之孤悯爱保养不异已出安人得乡人之弃女育之长之具装奁为择所归乡人不知其为养子安人生子五人曰胜刚曰胜海曰铭曰胜能曰胜拳而铭少有聪敏警悟之资安人偕主事君既严义方之训长使为邑庠弟子员从良师以讲贯经史子籍习举子业遂领乡荐登乙丑进士髙第初授刑部主事今迁郎中阶奉议大夫铭方为主事时得荷朝廷推恩之典安人与主事君皆以子贵授勑命之封冠带命服具庆在堂光耀里闾人咸羡之景泰六年铭奉勑有事贵州便道省二亲于家主事君安好康宁而安人病适危殆安人顾铭曰吾与汝暌违几年且悬隔山河数千里不意垂终而得一见岂非天耶且死生命也毋足道汝能孝以事父忠以报国廉以持身公以处事仁以爱民深思吾与汝父教汝成立艰难使无一行忝所生吾虽死亦无憾矣汝勉之安人言讫怡然而逝是年八月十八日飨年七十矣遂以明年某月某日葬于邑之蟠龙山之原于戯安人为女为妇为母柔良慈孝之行皆可法式遂得生有勅命之封没尽附葬之礼不惟其善名扬播于川蜀闾里之间虽朝之搢绅士大夫与安人之子铭逰者亦皆哀安人之懿行可法而遽尔长逝遂相率作为诗章使挽者歌之将以发安人之徳之行于永久以相铭之哀于罔极篇什既多萃而为编予遂述安人之始终大畧以冠其端云
　　送萧都宪公赐诰序
　　景泰七年冬佥都御史萧公以病乞归行有日刑部大理诸交逰谓余宜有言以赠之余犹记往年与萧公同诏至京师时额森假息荒外颇肆鸱张方简用智谋重臣镇守城池以弹压之萧公遂以山东按察佥事陞都宪奉勅镇守河间适兵退城堞倾圯武备废弛公至之日即亲巡视指授文武将吏方畧使率士民量工兴事曽未几何即城池楼橹髙峻完固武备大饬隠然有敌忾不可犯之形朝廷知其有能以居庸尤为防遏保障之重镇诏公徙居之既而边备大举外警屏息遂命公巡抚山西察吏治得失以安方岳之民则又振扬风纪肃清庶僚不数年政举民安山右称治公既连奉勅三治重镇大藩积劳成疾乃曰使外患内警少有未宁吾不敢以疾辞方今朝廷懋隆治政方内清宁四裔宾肃吾在山右不可以无事养疾饕禄自适安逸乃三上章以疾乞归朝廷辄勉留弗允今年冬舆疾至京师又上章力辞不可以任事朝廷命太医视疾久未平则又上章恳辞诏乃允所请俾归养疾于故乡江西之龙泉公既拜命即戒行有期余惟萧公自为御史佥宪时已着能声既而陞重臣任重事所至事业歴歴可纪其辞疾也又当朝廷清明四方乂安之时不敢以疾自安其出处进退可谓贤逺于人矣虽然古大臣之去虽在畎亩之中江湖之逺未尝一日忘乎忠国爱民之心萧公既任重职荷朝廷之简知今之去也尚当以古大臣自期虽养疴丘园其必旦夕拳拳以眷慕阙廷为心以思济生民为念不可以山水之佳为可乐不可以休退之节为可髙而遂相忘于斯世也矧公之声实素已扬乎中而播于外行见朝命又将有征召之期着丰功伟绩于晚节者又可量乎哉是为序
　　送王府尹致政序
　　天顺元年春顺天府尹王惟善上章引年乞归上允其请行有日其亲友礼部侍郎兼翰林院学士许道中合凡交逰赋诗以赠之属予序予惟少而学壮而仕老而归斯实古君子进退之大节惟善以笃实之资正大之学中永乐辛夘乡榜初仕教职继陞给事旋擢京尹敭歴内外者四十余年矣迹其所至皆有治迹其为师也以古圣贤明体适用之学啓迪后进旦夕勤恳不倦士子被其教而登科甲歴仕途着声誉磊落相望及居近侍封驳议论一出于公道謇然有古名臣风京畿邦属土地之广军民杂处之众租赋徭役之繁剧而难治倍于方岳外府不可以十百计惟善能洁已率人循理为政干谒之私一皆杜絶事脩于几席之上而人自得于千里之外令行吏畏庶政不劳于文移之督责而自举府中遂落然无事虽古京尹有声称于载籍者殆无以过之惟善尤谨难进易退之义自年未七十时已尝上章求退至七十累章乞归朝廷以其年虽老贤而有治才勉留者数四今又力辞不已始拜俞允之命夫以惟善之少而学壮而仕老而归克全始终无纎毫之玷缺进退之大义诚无愧于古君子矣虽然壮而仕将以有为也老而归独无所为乎惟善居邹鲁之邦缔姻孔氏饱闻圣贤之遗风今之归又将寻沂水之胜穷舞雩之乐以诗书礼义之教薫酣其乡闾之良子弟俾立于家达于邦出处进退皆以惟善为法而能全古君子之大义则惟善虽老而归犹有及人之功而其声实之美着于当时垂之后世者为何如哉是为序
　　防试録序
　　今皇上膺天命光复寳祚纪元之春适当防试之期天下士领荐书而至者盖二千余人礼部左侍郎臣榦等以考试官请上命臣瑄臣原往莅其事同考官臣溥臣贤臣泰臣正臣佖臣恂臣世资臣节臣淳臣镛监试御史臣烈臣鉴暨百执事罔不夙夜只承凡三试得文之中程式者若干名并择其文之尤粹者彚而成録臣切惟为治莫先于得贤养士必本于正学而正学者复其固有之性而已性复则明体适用大而负经济之任细而厘百司之务焉往而不得其当哉故三代小大之学养士之法皆以复性为本其得贤致治之效盖可考矣汉唐以来正学绪防养士不本于复性往往溺于杂学术数记诵词章之习体有不明用有不周虽或有杰出之才亦不过随所学以就功名而已其视三代之贤才为何如哉至宋道学诸君子出其论养士之法始皆本于复性虽其说不得尽行于当时而实有待于盛世洪惟天眷皇明列圣相继大建学校慎选师儒其养士之法必以三代孔孟程朱复性之说为本是以九十余年薄海内外文教隆洽士习粹然一出于天理民彛之正而杂学术数记诵词章之习刬刮消磨无复前季之陋虽曰科目以文章取士然必根于义理能发明性之体用者始预选列类非词章无本者之可拟也故其得贤致治之效足以追隆前古今诸士子荷朝廷正学教养之恩既以有本之文得在选列行见对于大廷益当以明体适用自励随所器使以忠乎国以爱乎民以賛助皇明重熙累洽之治于无穷俾正学得贤之效有光于前有垂于后顾不伟欤












　　敬轩文集巻十七
　　钦定四库全书
　　敬轩文集巻十八
　　明　薛瑄　　撰
　　记
　　游龙门记
　　出河津县西郭门西北三十里抵龙门下东西皆层峦危峰横出天汉大河自西北山峡中来至是山断河出两壁俨立相望神禹防凿之劳于此为大由东南麓穴岩构木浮虚驾水为栈道盘曲而上濒河有寛平地可二三亩多石少土中有禹庙宫曰明徳制极宏丽进谒庭下悚肃思徳者乆之庭多青松竒木根负土石突走连结枝叶踈宻交防皮榦苍劲偃蹇形状毅然若壮夫离立相持不相下宫门西南一石峯危出半流步石磴登絶顶顶有临思阁以风髙不可木甃甓为之倚阁门俯视大河奔湍三面触激石峯疑若摇振北顾巨峡丹崖翠壁生云走雾开阖晦明倐忽万变西则连山宛宛而去东视大山巍然与天浮南望洪涛漫流石洲沙渚髙原缺岸烟村雾树风防浪舸渺茫出没太华潼闗雍豫诸山彷佛见之盖天下之竒观也下磴道石峯东穿石崖横立施木凭空为楼楼心穴板上置井床辘轳悬繘汲河凭栏槛凉风飘潇若列御冦驭气在空中立也复自水楼北道出宫后百余步至石谷下视窈然东距山西临河谷南北涯相去寻尺上横老槎为桥蹐步以渡谷北二百举武小祠扁曰后土北山陡起下与河际遂穷祠东有石龛窿然若大屋悬石参差若人形若鸟翼若兽吻若肝肺若疣赘若悬鼎若编磬若璞未凿若鑛未炉其状莫穷悬泉滴石上锵然有声龛下石纵横罗列偃者侧者立者若床若几若屏可席可凭可倚气隂隂虽甚暑不知烦燠但凄神寒肌不可乆处复自槎桥道由明徳宫左厯石梯上东南山腹有道院地势与临思阁相髙下亦可以眺望河山之胜遂自石梯下栈道临流观渡并东山而归时宣徳元年丙午夏五月二十五日同游者杨景端也
　　拙巢记
　　自七情炽而混沌凿人之横奔竞者非私智无所为尚由是巧伪日滋而斯道日隐矣濓溪周元公挺生南服悼末流之若兹一刮群巧作拙赋以见意当时豪杰若程若张相与翕然尊尚之而斯道大明呜呼盛哉曹均表正世家河南沔池自少读书即有求道之志遂即闗洛以上遡濓溪因以拙巢名其读书之室盖取元公赋意以自勉也其后均名荐书典郡铎所至必以是扁其寓室以示不防其初之志今年秋均自蒲庠来河津因语余以名巢之意且属余记余谓頺乎顺处不挠其初不汨其流使大本完而七情节此众所谓迂僻迟钝而拙于事者也抑孰知顺事厥天不以小知害之而可以为终身安宅也舞智笼物骋诈轧人机变层出莫测端倪此众所谓辩敏儇防而工于计者也然诈穷智屈自婴其又岂可一朝安其身哉今曹均慕元公之学以拙名巢其可谓能择所处而知所戒者矣则其进道之心又曷有穷极哉虽然余亦拙者徒也他日倘获登均之巢尚当辟混沌以广均之居室防七情以通均之户牗举酒相属而诵元公之赋已而防言相对身巢两防复不知巧拙为何物也是为记
　　笃敬斋记
　　千户杨公尚徳作斋于居之侧盛积古今书公退必据几吟诵于中若将有志于古人之为者因扁其额曰笃敬盖取圣贤脩已之要以自励也间求记于余余谓自七情肆而天理微九窍邪而人欲横虽老生宿儒专专于讲诵者尚溺于语言文字不知主敬以捄其况他乎哉杨公幸生天下太平之时包裹甲兵之日乃能景慕圣贤以笃敬名斋其志诚足尚已顾可无一言以告之耶盖人之为人其理有木火土金水之神其体有耳目口鼻四肢百骸之形其事有五伦百行之备故内焉而敬不笃则心官昧而天理亾外焉而敬不笃则众欲攻而百体肆内外胥失乎敬则身心尚莫知所措况于应万事哉此圣门为敎必先乎此也至其所以用力之方内则惺然其心不使有一尘之蔽外则肃乎其容不使有一体之惰以至接乎物则必主于一而无他适之扰如是而守之以坚固持之以悠乆则近而屋漏无所愧逺而天地无所怍所谓七情肆而天理微者可以节而着九窍邪而人欲横者可以返而消内外逺近大小精粗融朗周洽何徃而非天理之流行哉今公之作是斋也游于是息于是诚能不衒其名而必取其实复因余言而力守之则其日益之效殆若积土为山而不觉其山之髙浚源为流而不觉其流之长其自得之妙又有非言语所及者矣其尚勉之哉若夫斋之轩槛可以覩青天而望白云斋之几席可以琴清风而樽素月则一举目而得之矣兹不复云
　　友竹轩记
　　山东王惟善先生分敎开封之鄢陵即其居之西偏作堂为藏脩之所环堂之外种竹数百竿毎退自黉序则必徃游其间洞辟轩槛挹清风坐緑隂手披书史心惟训义顾瞻囬复整肃身心以増益其所未行而勉其所未至遂名其轩曰友竹因以俾余记余闻君子之取友取其徳也直者有以正吾之曲信者有以实吾之妄多闻者有以广吾之狭陋是皆友之益也茍其所取之不端则为害可胜道哉昔孔子论直谅多闻便柔佞给之损益正谓此也先生儒其中文其外其平昔之所友固能知所去取矣今复以友竹名轩何耶盖昔人既兼友古今之善士犹以为未足又取草木之香洁秀异可爱者以寓其好若骚客之兰陶潜之菊周子之莲林逋之梅虽所取不同而各为所适之志则一也况竹之为物直而不曲劲而不凋而又锵鸣风雨声闻于逺有似乎直谅多闻之徳以之为友则耳目所接心志所适为益其可一二数耶以是知先生之用心殆庶几于古人而不违乎孔子之敎矣虽然先生敎有成绩行将去此而敭于天朝后之人有至是轩而闻先生之风者能因竹以广思是亦孔子之徒也
　　慎独斋记
　　余少读圣贤书窃有志于慎独之学尚惧乆而或怠也遂自称曰慎独子庶几顾名思义永乆不防逮今三十七年矣而尚不克践所称余友周君秉忠分敎覃懐乃即官舍东偏作小斋以居余间徃焉秉忠顾曰吾之作是斋非欲自佚欲自脩也自脩之要诚莫先于慎独今将取以名吾斋庶几居处出入俯仰顾瞻有所警发而勉所不逮然若与吾相好也更能为我厯言其用力之要则所以警发我者岂不益有助乎余因蹙然愧曰余固尝以是自称矣然持之不力而名实多爽今且自责之不暇尚为秉忠助哉虽然盛意不可咈请姑诵所闻盖一心之理静而无动而有在动静有无之间曰防凢天下之善恶皆原于此故曾子子思恳恳示人必曰慎独独者人所不知而已所独知之地盖即所谓几而慎者则所以谨乎是也故君子于几之际必精必察果天理耶即扶导而扩充之果人欲耶即摧抑而遏絶之至于暗室屋漏独居独为之间而不敢有自欺之心焉则内外隐显无非一致而天徳之盛浑浑乎无息矣其或不能谨乎是必曰吾心之微人所不见也吾事之秘人所不知也虽灭理败常之事可以为之而无害殊不知此心之灵炳若日星所谓防而秘者人虽可欺而心可欺乎况既有是几于中则必有是迹于外积之之久则微者着秘者彰所谓灭理败常者皆将暴白而不可掩其为脩已之累可胜言哉今秉忠以慎独名斋其自脩之心固已宻矣又能以余之前所闻者为勉以后所言者为戒则他日所至必无愧于名斋之初心固非若余之少志于是而今尚不克践所称者之敢望也
　　养志堂记
　　徃年余侍先君子宦游鄢陵始获与柳生克新交间至其居则生之二亲在焉生因谓余曰古人盘盂几杖有铭有戒皆所以为耳目脩徳之助也吾二亲幸皆无恙自惟娱侍之礼或怠丐我堂名揭之庶防触乎目而警乎心余以为孟子言飬亲之口体不若养志遂请以养志名之既而余忝科名别去二年今歳冬复至鄢陵生复谓余曰畴昔子所以名堂而朂我者甚厚更能为我记其事以书于壁则朂我者不其尤厚与余惟饮食衣服起居处凢竭力以事亲者皆所以养其口体也要不若养其心志为大焉语曰父母之所敬亦敬之父母之所爱亦爱之即孟子所谓养志也然亲志未止此也行欲其脩言欲其谨文学欲其进益道徳欲其成就皆亲之望其子者然也生诚能因孟子之言而又深探亲之所欲者朝夕悚然以求副厥志则古人可防而于斯堂之名无愧矣
　　河内县清化镇重脩孔子庙记
　　爰自古初鸿朴茫昧人物蚩蚩群逐杂处莫克相保乃有圣人代起稍为建制作法锄薙强梗扶植善柔区厘群类使各安其所然后生养遂彛典明此三五帝王有大造于天地生人所以享后世之报于无穷若吾夫子生当周季风漓俗讹诸侯恣横礼法大坏变而易之视古为难及不得位乃上本群圣下开百王删定賛述脩复典礼以康靖我民彛于悠乆其大徳大功髙出千古盖群圣人得位行道泽被一时夫子又推其道以及万世是以享天下后世之报为尤盛也我皇明平定四方甲兵既偃文治诞兴凢为国子民敎人之道非孔子不行其报祀也太学有庙阙里有庙天下郡邑学有庙俾所司各以时饬正祀事其所以致隆于天子大功大徳永永无极之意可谓盛矣然自公祀之外乡里士民有能仰慕其道恊力脩复庙貌以寓报祀瞻企之万一者是亦国家敎化所及人心秉彛好徳之发也河内县直北三十里曰清化镇镇之市北故有夫子庙不知创建始自何时独厯代废复之由有石刻可见近年屋老瓦落阶亷頽仆树木摧伐墙垣断圯牧竪牛羊践牧不禁神不即享人失曕依乡士孙惟中洎某等相与劝财僦工因遗墟而脩筑之始于某年某月成于某年某月由是覆瓦完固栋楹宏整阶有等次树就封列宫墙周耸庭宇防肃廊庑讲室以次俱兴于以报礼瞻企大慰有众既而来求余辞将镵之石或曰夫子之道崇于祀典者不可尚已清化蕞尔一镇复何为耶余曰不然古者家有塾党有庠术有序皆所以广敎化也诚使一乡一镇皆有夫子庙庭俾报祀讲学者有所瞻企其于敎化岂不为尤广欤向所谓乡里士民有能脩复夫子庙貌以寓报祀者是亦国家敎化所及人心秉彛好徳之发也若清化士民所为即其事顾可谓一镇而小之哉遂书其事使刻之
　　具庆堂记
　　余尝为鄢陵柳生克新记养志堂后三年生复以书来言曰向所谓养志堂者记犹在壁不敢防子之嘉诲前年忝科名归复得亢爽之地作一室为二亲娱老之所既成客有过之者以吾二亲之俱安好也遂以具庆扁其额子诚不鄙愿仍遗之言将朝夕视以为警余时居大忧志意荒耗不能即为之言后数月生复以书来如前所谓而益坚余乃衔恤而为之言曰生何其幸哉何其幸哉人莫幸于逮事其亲尤莫幸于遂所以事之之愿也世之人或怙恃早逝或存没不齐欲养无及或窘扵家事欲养莫遂是皆孝子之至戚也有得逮事其亲不为家事所窘而遂所以事之之心岂非幸哉若栁生者其殆近是乎栁生自少即能奋力扵学遂一举而与于乡闱之选于时二亲方无恙生乃退脩于家率其子弟力耕畎亩以具滫瀡节寒温朝夕跻于斯堂以娱养之或者以具庆名焉是诚足为庆幸之全备者矣虽然人子事亲之心曷有穷极生于定省之隙益当因其故学而温广之期至扵道脩徳立则声名不求而自彰爵禄不求而自至更以所得之大者以奉其亲则其庆幸岂不为尤大而斯堂之名亦可以永存于后矣生其勉之生其勉之余实终天抱戚人也因生之请重有感焉遂书以遗之
　　具庆堂记
　　具庆堂者海昌沈仲安昆弟之所作以奉亲也仲安昆弟七人皆有成人之道而二亲尚皆安好无恙于是相率恪恭勤孝以供子职犹以二亲之髙年居室湫隘不足以安体而頥神也遂更相与别构堂以居之堂之制栋宇简易而宏广深静防隅庄峭而完坚雅洁轩槛洞辟而夏不知溽暑之蒸烁隩室邃曲而冬不觉严寒之凄列毎晨昏定省七子俨侍户外遇良辰佳节则率诸妇孙罗拜阶下已则更起为夀愉愉怡怡油油秩秩孝友之风充乎庭户之内不知人间何乐可以易此也仲安昆弟以是乐之难遇也遂名其堂曰具庆盖取孟子父母俱存兄弟无故一乐之意以自庆也既而仲安以邑庠弟子员学明行脩登乡荐中春官乙榜遂典敎郑之荥泽虽去家数千里而所为具庆堂者未尝不发于寤寐仲安雅与余好间以其堂之图与诗文示余且求为之记余遂为书其作堂与所以名之之意以还之
　　綘州重脩庙学记
　　事有似缓而实急似迂而实切者学校是已绛之学在州治东北林木蓊欝泉流暎带盖绛之为州得冀域之胜而绛之学又得绛州之胜自我皇明有天下即诏内外兴学逮今垂六十余年绛学虽旧防具在而厯载既乆不能无敝缺不饬之处自常情视之鲜不以为迂且缓而若不切于事者殊不知绛之人才盛衰风俗美恶胥由于此则郡之事最急而甚切者宜莫先扵学焉学有敝壊不葺任其责者顾可坐视以就湮欝而不理乎永乐十九年夏金华俞君道英来正是学始至视讲堂穿漏湫隘不可以居遂谘郡守尚公志进诸生扵庭合谋出俸资因前搆而兴筑之堂成视旧制深广倍焉既又将易大成殿瓦桷之破朽者两庑俱废欲重作之时适有监察御史镇江裴公宪副鳯阳郭公实廵厯是州而严其期而郡守抚寜姚公遂任其事两庑既完乃墁治其壁姚公洎僚属各以资命工绘从祀诸贤像于左右独中外二门尚未完脩而适得今太守杨公贰守贾公视政之初即徴工鸠材并力合作两门以此俱复由是学之庙庑门堂完旧益新宏邃伟丽有加于昔既而俞君遂以预是役者厯以告余求为之辞将镵诸石以防置堂壁余窃惟昔鲁侯作頖宫而春秋不书者所以大其事而不以为劳也今绛学之脩俞公既咨之尚公而揭之扵始一时之名宪臣能守倅又皆继成扵后诸生复始终尽心尽力无懈于其间皆可谓知所重且急而得古人兴复之遗意矣自兹以徃绛之人才日以盛俗化日以美而于国家之敎得以绍敷永乆而不坠者未必不自于兹学也是不可不书其事以告后之人俾知所重云
　　思亲堂记
　　人之心不能无所思而思则又有邪正之分焉此君子所以必慎其防而诗所谓思无邪者此也山东孙君思齐氏以乡贡士游太学简拔中学官选遂来掌永和之敎念其二亲髙年悬隔山河不得朝夕省侍也毎退居宴室则必深致其思而不能已焉遂名其室曰思亲堂因求为记余以谓人心既不能无思思所不当思人欲也思所当思天理也今孙君既能恪尽所职以致忠荩而又能思其二亲不置其可谓思得其正而有合于天理之公矣余想孙君之居斯堂也覩春日之暄妍则思其亲之坐春风而爱永日也值夏景之炎炽则思其亲之凉竹簟而纳薫风也秋髙木落则思其亲逍遥自得而乐新凉之来嵗华既暮则思其亲之拥炉曝日而却凝寒之逼朝而思其亲之兴夕而思其亲之息四时朝暮之景虽不同而孙君之思无不触景而兴怀也其可谓善于思者虽然思之之久诚无不通孙君又将千里迎养吾见其二亲怡然而来遂跻斯堂以思亲之所为奉亲之所平日之思涣然消释而遂承顔悦志之乐则孙君之心庻乎尽矣于是乎书
</div>
    <div class="pagination">
<a href="敬轩文集_page28.html">上一页</a><span>...</span><a href="敬轩文集_page24.html">24</a><a href="敬轩文集_page25.html">25</a><a href="敬轩文集_page26.html">26</a><a href="敬轩文集_page27.html">27</a><a href="敬轩文集_page28.html">28</a><span class="current-page">29</span><a href="敬轩文集_page30.html">30</a><a href="敬轩文集_page31.html">31</a><a href="敬轩文集_page32.html">32</a><a href="敬轩文集_page33.html">33</a><a href="敬轩文集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
