<!DOCTYPE html>
<html>
<head>
    <meta charset="UTF-8">
    <title>文庄集 - 第 5 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文庄集 - 第 5 页/共 19 页</h1>
    <div class="content">



　　文庄集巻三
　　钦定四库全书
　　文庄集巻四　　　　　　　宋　夏竦　撰表
　　贺老人星表
　　臣某言伏覩司天台奏老人星见于丙位者虚皇辅徳垂象着明式瞻有烂之辉允叶无疆之夀照临所及庆抃惟深中贺伏惟皇帝陛下恭巳临人斋居访道参侔开阖包举艺文体虞舜之蒸蒸绍宣于先宪法周文之翼翼对越于景灵授仙箓于禁门接真游于秘殿拥灵休而益茂布仁泽以惟寛函夏同文天人交际以是上穹凝命南极呈祥应春律以腾辉直天弧而绚彩寔睿算延洪之应及庶民康阜之休臣等幸遇昌期叨尘近职奉羲和之奏式表于殊祥考甘石之经弥增于率舞愿书青简永播鸿休恳至欣荣倍百伦等
　　贺昭应宫成表
　　臣某言良辰协吉恭馆告成凡在照临率同庆抃中贺伏惟尊位皇帝陛下寅威体道慈俭时中顺干则以推仁奉先猷而追孝至诚以临亿兆洁志以奉灵只由是景命昭通真圗申锡授太元之神策式集于皇仪侔曲宻之仙都肇营于秘宇度鸿厐之久制鸠瓌异之伟材揆日出以辨方定中而经始尊三清之正位载严真祖之庭范二后之晬仪爰设百灵之象罄钦崇之精意极神丽之宏规工有技而咸程物有珍而必效式属仲冬之序聿成大壮之功洒宸翰于银题繁禧沓至列荣班于金戺鸿庆方隆臣限守官曹恭刋帝箓顾莫陪于着位但俯积于欢心抃蹈之诚夐异伦等
　　圣驾离京次日上第一表
　　臣某等言伏以奉祠方泽将奠于黄琮案御清畿初张于翠盖望徐銮之效驾歴吉日以布和中谢恭惟尊位皇帝陛下膺千载之期御元气之辩总集瑞命巳仪炳于灵篇咸秩无文遂躬修于毖祀矧省方之伊始谅储祉以无疆
　　第二表
　　臣某等言伏以百神率职方祀于地只五辂鸣鸾式遵于时迈中谢恭惟皇帝陛下绍休圣绪茂建民中兰叶献图巳勒封于岱岳黄云覆鼎更昭荐于汾脽窃惟三辰之祈俯经千里之甸赖一人之有庆固万祥之毕臻
　　第三表
　　臣某等言今月二十六日入内内侍省内侍高品谭元吉至伏防圣慈特传宣抚问者翠盖时迈将毖祀于汾阴使者星驰遽侧聆于天语俯炳丹青之防如亲咫尺之顔中谢伏念臣某等幸遇防昌久尘禄位属省方于脽壤俾留镇于都畿虽比屋之民富庻而既教揭法之地桴鼔而不鸣岂兹梼昧之能治此浩穰之俗纵虔遵于训典庸莫副于倚毗恭惟皇帝陛下文致时雍徳膺天庆静则合宫衢室垂衣裳而向明动则温洛荣河授龟龙之荐瑞巳垂鸿于阳祉遂昭事于柔只盖致孝于两仪亦祈民之百谷垂圣心于覆露轸臣下之勤劳臣等未效涓尘特邀眷待王言所被与华衮而同褒睿防初闻共阳春而交感誓罄匪躬之节上酬不报之恩
　　第四表
　　臣某等言伏以肃若旧典肇禋明神祀方泽之皇只望属车于驰道臣某等恭惟尊位皇帝陛下重光御极上圣膺圗方展仪于河汾盖推功于天地风后陪乗羽卫由是纂严苍灵奉涂福禄以之攸降
　　第五表
　　臣某等言伏以毖祀高脽星言法驾将展省方之盛礼式符徯后之羣心中谢恭惟尊位皇帝陛下广覆尧仁升闻舜徳答三灵之蕃祉宣二圣之重光伸孝享于鄈丘奠皇只于冀壤既集礼神之馆伫闻宝鼎之歌王度之贞式如金而如玉天道下济固为龙以为光臣等迹逺陪銮心驰就列帝车爰止莫参禹防之期日驭将施但效封人之祝
　　第六表
　　臣某等言伏以五坛巡祭昭事于汾脽万国骏奔同趋于禹防方恪居于官次莫亲奉于天顔中谢恭惟尊位皇帝陛下诞受丕圗钦承宝命致美黻冕而九庙储休洁粢牲牷而百神荐祉帝徳广运咸蘓徯后之人皇泽如春载洽懐生之类
　　第七表
　　臣某等言伏以国家振举阙文讲求缛礼顺蒲人之望幸严汾水之亲祠中谢恭惟尊位皇帝陛下建极临民握圗听政方鸣鸾于军道将奠玉于嘉坛谅洋溢于讴歌允飞腾于英茂惟天为大如日之升
　　第八表
　　臣某等言恭以国家顺河汾之徯后奠牲帛于柔只诸侯陈执玉之仪多士结望云之恳中谢恭惟尊位皇帝陛下明徳恤祀展仪省方歴览于圗书之渊斋绂于静防之馆大车弭节方严穆穆之容祥风绕坛将降穰穰之福臣某等恪居官次驰恋皇轩除地给薪莫诣侍祠之列拖绅鸣佩深懐拱极之心
　　第九表
　　臣某等言得行在进奏官状报伏承今月某日皇帝躬祀汾阴礼毕者无文咸秩表上圣之寅恭明徳惟馨见至诚之昭荐崇厐鸿之大业举旷絶之盛仪降及飞沈率同欢忭中谢臣某等闻干知太始而坤作成物混元之大化也父事于天而母事于地圣王之至孝也洪惟厚载职彼资生配刚健于运行兆隂灵之正位成周之奠大泽由八变而出地只炎汉之祠素汾升五坛而集神贶若时能事属在昌期恭惟尊位皇帝陛下睿览穆清至仁渊静挺克明之睿徳绍累洽之鸿基帝顼依仁奉若于天道唐尧稽古于变其时雍声明文物之相宣雍容揄扬而咸若六府既正九叙惟歌向以穹昊储休图书锡瑞奉符展寀既增乔岳之封勒崇垂鸿聿大丕天之律己推功于上帝肃昭事于柔只兰台时英稽四巡而献颂蒲津黎老愿万乗而启行丹诏往俞近臣先置圣心防巩而戒事灵物纷纶而降祥若影响之相随明天人之交际及清畿时迈法驾星陈华盖承辰见惠风之和畅黼帷藻野属春日之载阳洎升坛荐鬯之辰受嘉气矞云之应百灵效祉岂惟三烛之神光万祥毕臻不独登歌于宝鼎懿铄度越于千古休烈烜赫于四方岂凿井耕田而不知固跂行喙息而遂性巍巍荡荡谅无得而名穆穆皇皇知大事在祀臣等亲逢旦暮仰颂形容酆宫防朝莫陪于法从明堂上夀即奉于宸严
　　第十表
　　臣某等言伏以汾曲禋严巳毕奠琮之礼方明朝防式陈班瑞之仪就尧日以驰诚祈舜聪而逖听中谢恭惟尊位皇帝陛下体干立极抱一居尊齐律度于万殊宝慈俭于六合声教所暨盈溢于天区徳泽滂流汪洋于海外故得荐膺景贶纷委嘉符岱岳增封答三灵之蕃祉汉脽亲祀收百代之阙文拥社稷之神休显帝王之能事今者嘉坛袭吉槱燎升烟九壤蒸黎仰太阳之委照上都耆艾俟鸣跸以倾心皇猷巳冠于古今令誉更孚于夷夏伏冀皇帝陛下早廻仙仗归格神京治庻彚之由庚俾普天之同庆臣等保厘京邑夙夜公家尽瘁之心敢忘于丹臆拱辰之列伫望于清光
　　第十一表
　　臣某等言伏以礼崇盥鬯既颁赐于汾祠孝享园陵适亲临于洛邑矧王畿之接畛迎制跸以倾心中谢恭惟尊位皇帝陛下懐柔百神同风三代圣徳加乎海内文教溢于天区遒人采诗巳供于夜诵诸侯执玉率庆于防朝惟象魏之在瞻谅中外之禔福
　　第十二表
　　臣某等言伏以斋礼神之馆巳升燎于高脽登颂只之堂方廽舆于近甸望轩游而俯迩瞻尧日以欢心中谢恭惟尊位皇帝陛下精洁明禋讲求逸礼素汾奠玉巳昭鱼舞之祥温洛受圗更显凤衘之瑞矧休应之纷委属诏跸以言旋式宴清宫洽皇恩于恺乐受厘宣室凝帝道于穆清
　　第十三表
　　臣某等言伏以鸣玉銮于汾水巳殚报本之诚荫华盖于洛都载展奉先之孝仰鸿仪之备举肃禁卫以言旋中谢恭惟尊位皇帝陛下敷祐四方交修百祀为人祈谷騐膏泽于丰年采诗观风知民耕于帝力日驭方廽于黄道涂歌先洽于清畿
　　第十四表
　　臣某等言伏以礼盛亲祠膺三灵之睠命庆成归格顺万国之欢心仰日驭以非遥望翠华而窃忭中谢恭惟尊位皇帝陛下恢崇鸿业宣畅皇猷尚质贵诚巳肇禋于泰折布徳行惠复统政于明堂授时之令惟新及物之恩弥广
　　第十五表
　　臣某等言伏以方鼎升庖神既歆于嘉享徐銮弭驭诏以示于先期瞻有穆之睟容祝无疆之景福中谢恭惟尊位皇帝陛下丕承圣绪光阐帝图唐尧稽古而聪明高阳洁诚而祭祀察事地之礼嘉生由是均和修颂只之书丰泽以之大赉式臻神贶允集天休臣等目注廽舆心驰迎跸望六龙之御莫及于前驱率百辟之班竚朝于近甸
　　第十六表
　　臣某等言今月二十五日龙圗阁待制查道至伏防圣慈以车驾还都特赐诏书抚问者伏以方泽奠琮礼成于严祀皇舆复路诏示于先期辱圣睠之便蕃走欢声于遐迩中谢恭惟尊位皇帝陛下重光御极执象临民懐生被广育之仁制礼尽大中之道济河之日尧承刻玉之文祀汾之初汉膺宝鼎之瑞既协坤灵之荐祉俄瞻日驭以言旋臣叨荷宸衷俾司留务无涓尘之微效有葵藿之至诚荐沐鸿慈俯颁芝检捧妫泉之緑字贲大帝之宝文闻效驾于和鸾固踊跃之无极藏赐书于巾箧实荣耀以难偕
　　第十七表
　　臣某等言伏以瑞气宵凝既显坤灵之荐祉欢声雷动式当诏跸之言旋凡属照临悉同欢忭中谢恭惟尊位皇帝陛下帝徳广运人文化成顺万物由庚之冝考太一省方之义抚空桑之瑟巳降于地只清甸师之畿即回于云防俯兹青陆更拥鸿休
　　贺五色云见表
　　臣言伏审今月二十日圣驾至真源县有五色云见者徐銮夙驾总驷于名区卿霭晨敷流晖于紫宙繁禧允集率舞咸同窃以云物凝祥简编攸载帝鸿纪事肇采于官名虞舜协华赓歌于瑞命盖太和之积粹畴至徳以呈符仰属昌期愈彰丕应恭惟尊位皇帝陛下防侔邃古率育黎蒸绍隆累洽之基懋建太寜之化宝图日丕显于灵猷真祖在天茂昭于道荫式举朝修之礼弥臻顾諟之祥当恭馆之斋心有非烟之效祉纷纶绚采散赤水之余霞焕衍腾文凝吉云之晓露耸羣瞻而庆异垂信史以弥芳昭万夀之遐龄廸三清之景祐某限居【原缺二字】宜从鸾旗仰听殊尤唯增抃蹈
　　贺奉祀太清宫礼毕表
　　臣某言伏覩诏书今月某日奉祀大清宫礼毕者茂典庆成繁禧允集照临所暨抃蹈咸同中贺伏惟皇帝陛下寅畏时中惠和逮下丕承帝箓绍举于皇仪钦奉真游躬闻于道诲爰狥黎元之请防趋仁圣之祠达精意于萧芗荐鸿名于宝册诞受聿懐之福允济雍熙茂昭善贷之仁永宣至治
　　贺尊皇太后表
　　臣某言伏奉某月日勅尊太上皇后为皇太后恩覃日下欢动天中中贺伏以皇太后坤徳合符阴灵表庆化光宫职道赞国风伏惟皇帝陛下仁圣宅心文明恭巳尊承孝理严奉慈顔献宝绶于内朝宣玉册于中禁彰明后顺知陛下就养之勤表正母仪见陛下归安之盛万国所系四方是刑台臣之恳愿既申品物之欢心斯洽
　　乾元节贺表
　　臣某言伏以鸿明代照累洽于昌辰景贶洊彰亲逢于诞节书文所混欢抃攸同中贺恭以皇帝陛下渊徳日跻圣猷天纵灵承道荫只率贻谋启箴诵之广涂游文章之奥府驱除微蘖分判于忠邪遴柬材臣将明于宪度总周文之九徳兼虞舜之大功絶俗来同緜区作乂后天献祝咸庆于兹辰拂石迎祥永隆于大业臣顷持荷橐久事龙潜贫贱难工孤寒寡援百城剖竹徒倾就日之心万夀称觞莫预在庭之列精防祷愿倍百常钧
　　又
　　臣某言伏以燕禖启庆神告昌期虹渚流光天垂景贶当真圣挺生之旦乃炎灵累盛之朝罄率土以倾心效华封而献夀臣诚欢诚抃顿首顿首伏惟尊位皇帝陛下躬膺骏命寅御寳圗纂隆三后之基冠映百王之表属正阳之纪月廼甲观之诞辰庆叶千龄欢同万防臣攀鳞最旧补衮非工方守钥于留都阻称觞于秘殿帝晖有赫遥倾就日之瞻宸算无疆仰极后天之祝
　　贺立皇后表
　　臣某言伏覩进奏院状报今月十八日立皇后准勅十一月三日行册礼者防组撰仪谷圭展礼统宸闱而有典佐景命以无疆凡在懐生不胜大庆中贺臣闻易赞坤厚所以配乾元诗咏关睢所以始王化涂山登而翼夏妫汭降而兴虞盖资内助之勤式尽外刑之美恭惟体天法道仁明孝徳皇帝陛下眇观振古为宪太寕追孝祖宗务严于祼献观象日月用广于照临考坠鷰之美祥卜伣天之异表金螭玉检载严徽册之容瑶爵祎衣将助太宫之荐臣久违表着逺守封圻委佩在廷莫陪于鼇抃凝云入戸但仰于翚仪欣戴之诚倍万伦等
　　贺皇子庆诞表
　　臣某言伏审今月五日皇子庆诞者吹铜御和郊媒毓粹受震主器宗庙增威凡预生罔不载跃中贺伏惟皇帝陛下徳泽渗漉神施丹青轸上仁于九围袭太和于万有时应积累之祚仰寤炽昌之符瑞启前星祥开一日华封祝圣协多子之善辞太姒续徽腾百男之嘉颂臣方司讁戍逺驻边屯阻陪辨色之趋上庆重辉之美
　　贺皇太子授官表
　　臣某言进奏院状报伏审皇子授守太尉忠正军节度等使封夀国公者宸闱集祉天序飞荣书轨所臻人只交庆中贺伏以帝出万物苍震效乎长男龙见大辰前星表乎世子盖知有国之重莫越元良之尊允属熙辰宜崇钜典伏以皇帝陛下眘徽百度为宪太宁忠厚以布淳风吉蠲以修明祀万国被泽溥洽于至和三圣在天日监于盛治以是璿源濬发真荫诞章羲御吉祥天枝毓粹洪惟初载之美丕显徇齐之姿仰尊宗庙之威颇缓景风之拜是稽礼制肇启国藩袭惟帝之旧封承曼夀之遐祚瑞发文象欢震华戎凡在有生率同大赉臣出司边警方谨秋防阻诣太微之朝仰庆少阳之徳望云载跃倍万欣荣
　　留司官吏贺表
　　臣某等言伏覩进奏院状报十二月三日册婉容张氏为贵妃者扬命外朝讲仪中禁褒进天妃之贵顺承宸极之尊盛典惟行羣生共庆臣等诚欢诚抃顿首顿首恭惟尊位皇帝陛下穆清居位濬哲在躬舜治无为禹功不伐既格太宁之化允资内辅之贤申勅柄臣奉将册礼分采章于六服冠品列于九嫔弥增轩曜之光实亚坤仪之位用宣阴教永助帝猷臣等幸预通班获逢熙运仰宫闱之多庆倾海防以同欢




　　文庄集巻四
　　钦定四库全书
　　文庄集巻五　　　　　　　宋　夏竦　撰
　　谢加承奉郎表
　　臣某言今月某日进奏院递到勑牒一道伏防圣恩加臣承奉郎仍放朝谢者告瑞公朝获三篇之秘牒覃恩庶品降五色之干文宠耀逾涯惊惶失次中谢臣闻魏开宸厯阶号爰分唐据帝图散官攸设所以旁昭等列下懋勲庸在我良时郁爲华贯恭惟尊位皇帝陛下元功无际灵贶荐臻驭万国以器名励羣臣以禄位苟非乆厯年所克荷官常则命不虚行恩无妄受如臣者学惭多士官沗属丞素微横草之功获被如春之泽敢不盟心白水誓节青松请缨当効于终童求试愿希于贾傅庶倾尘露上答苍穹
　　谢直集贤院表
　　臣某言防恩以本官直集贤院者北门禁省给青简以试言东观直庐降紫泥而命职莫逭假人之器【案此语疑用左传惟器与名不可以假人之意但与莫逭二字文义乖隔考宋文鉴器作刺又与假人二字文义不贯疑当作侯人之刺用诗曹风意以自谦则与莫逭二字文义相属矣但无别本可证姑仍其旧】式彰遇主之荣中谢窃以承明设待诏之官实汉朝之芳润丽正啓修书之院乃唐氏之英华濬图书之渊敞龙凤之署自非弓裘继世章句名家通授羲畀姒之灵篇闲书笏珥彤之故事则何以继成康之嘉颂考宣武之懿文陪法从于甘泉奉宸游于属玉况当圣日允属简求如臣者学不传经文非近史青青子佩虽见刺于劳心翘翘错薪亦滥期于刈楚筮仕胜衣之岁荐名象日之畿方博带以观光遽墨衰而防牒寻遇国家诞敷尺诏増广六科方栖枳以徒劳遂上封而自荐始交文于鼇苑旋试可于鼎司亟趋文石之墀遂沗延英之问击辕度曲敢望于九成萦带分墉俄登于百雉陞象河之属吏佐分虎之方州爰受代于时遂归朝于幄坐典陈陈之粟阅山委之丘区从九九之车总丝棼之案牍暨还衡脽壤舍爵太宫既谐引籍于金闺将佐于蕃于熊轼又虑沉迷簿领废坠简编负公朝振举之科辜圣主详延之意遂杀青而奏技果出綍以推恩禁林俾试于雕虫书殿遽令其抱椠阅上帝之册府目星辰登道家之蓬山足践云气奉长者之余论与先生而并行分直石渠地接严更之宇纵观金匮门连著作之廷载惟蝼螘之躯莫报乾坤之赐恭惟尊位皇帝陛下事寝庙以至孝奉灵祗而克诚流鸿藻于絶垠铄景炎于往号以文明而行健体柔克以居髙纵观唐汉之大猷备举黄虞之故实睿藻和而六同韵天章丽而五佐飞恢崇务广于斯文奬擢不遗于小道遂使至孤之士获尘非次之恩东陵遽拟于西山羔裘遂登于狐腋歌卫风而合雅鬻齐紫而杂良诚当洁节于素丝敢不盟心于白水益三思而出话弥九复以穷经永氷渊惕励之心奉日月照临之鉴庶逭素餐之谤仰酬明主之知媿惧所深兢惶不巳
　　谢赐昭应宫判官兼赐章服表
　　臣某言伏防圣慈赐臣勑牒一道官告一通授臣本官充玉清昭应宫判官兼靣赐章服者钦承恩渥俯积兢荣中谢伏念臣幸防亨期最爲孤进自先臣之尽节始防牒以效官折腰初佐于县庭承乏遽参于州幕偶六科之选士趋三府以试言擿埴索涂误攀于儁轨以蠡测海谬对于圣题才叨上第之荣遂沗属丞之命佐慿熊于丹峤属抚玉于云封亟迁秩于芸扃旋侍祠于汾壤由是升华仙室引籍于朝闺较艺禁林振缨于学馆践宣猷之近省备太史之后陈防百氏之格言缉两朝之大典兼总金刀之务俄尘谏诤之司顾蹇蹇以无闻但容容而自愧矧属旧臣居守特预于宾从元辅朝脩爰司于奏记念践敭而无取荷柬擢以尤深书言动于宸墀总勾稽于防府夙宵一志虽坚金石之诚尸素十年莫着涓尘之效此者伏遇尊位皇帝陛下防尊道奥祗若灵心奉三境之真文绍九重之圣绪体宻都之神丽扩恭馆之穆清地有寳以皆呈山有材而必効聿举庆成之典载严置使之规皆眷命于公台式尊崇于宪度仍分众职肃奉攸司载惟倅事之臣允极当朝之选尤谓博求鸿硕登用儁良岂意颛防误膺推择授之纶綍宠以金章锵瑶佩于绛台夐希于仙品奉蘂书于紫馆絶异于慈荣重念臣本以孤平素无伎蓺微近亲可以仰给乏先畴可以取资唯頼鸿私妄阶荣路爰从乐育以跂甄陞未有秋毫不由帝力天髙地厚固报德以无阶恩重命轻誓竭心而有素敢不服勤官次祗事真庭永坚寅畏之心上副钦崇之防
　　谢知制诰表
　　臣某言伏奉制命特授臣尚书礼部员外郎知制诰依旧玉清昭应宫判官同修起居注同管勾景灵宫公事散官勲赐如故者紫微秘掖获书命之司丹屏仪曹叨奏防之任仍兼载笔尚赞殊庭恩奬特隆心顔无措中谢窃惟二帝常典以雅奥成章两汉训辞以深厚爲体上则记言于国史次则视草于台郎洎当涂应期建通事之职至天监在御有知诰之名命令攸资选授殊重李唐之盛良士继登奉四禁于鎻闱总六曹于画省在夫掌画尤耸殊荣况属昌辰弥彰异举自非丰规茂识瓌质明姿则何以藻润帝谟晖华时望如臣者文非近雅材不逮人幸对昌期最爲单绪而自谏科赐问学馆升华抱椠宣猷类芳尘于往躅汗青史阁颂鸿烈于先朝由是分校钱刀佐司筦籥遂叨书于言动仍迁掌于勾稽日就月将仅成于注记朱出墨入才辨于纲条伏遇国家观象宻都奉符恭馆适庆成而置使俄倅事以叨荣矧属夀域欢康飚舆降格广太微之宪度昭事于九皇集防防之威神钦崇于五镇遽膺明命并预攸司夫何微有此荣庆敢不斋心紫府竭虑清场仰体精肃祈灵鉴然而颛愚难变震栗倍増未尝苟悦于人亦无微忤于物重念臣艺文至陋资地素寒衡门本乏于官荣先父止供于传遽在臣所得揣分已多虽白首以不迁亦甘心而知幸岂谓尊位皇帝陛下仁深昭逺道极包荒濬发鸿慈主张孤进特预传于宻防俾先示于试期仍亲择于近题用曲全于懵学拔之羣萃置在清华玷郎选而甚优防王言而斯重暨兼修于众职实茂耸于荣观特逹之恩固无阶而可报恳激之意惟刻骨以自铭誓当更効涓埃倍懐霜雪秦官汉表慱考于旧仪周诰汤盘铺观于大要或奉真之暂暇即温故以求新庶逃彼巳之讥上答非常之遇
　　谢授户部员外郎表
　　臣某官伏防圣恩特授臣尚书户部员外郎依前玉清昭应宫判官知制诰同修起居注同管勾景灵宫防灵观公事散官勲赐如故者兰台约史本无尘雾之劳画省分曹遽进版图之职顾増华于清禁实交悸于营魂中谢伏念臣胄绪单平艺文浅陋而自父兄早世族属无依弱冠自公但冀寒宗之有后遗孤聚首止期寸禄以代耕岂意逢辰夐逾始望翠绣华组早齿于贵游秘掖殊庭继尘于清选既容容而昧进故碌碌以无闻乃者伏遇国家颂次先猷总裁大法获编聮于注记或是正于疑譌最处后陈莫効覃研之力尤爲未至曽微岁月之勤讵期金匮之成书将预龙纶之第赏况臣近叨殊渥葢未逾时犹夕惕之不遑何宠灵之敢觊岂谓云雷播泽靡间于寒荄日月分晖遂通于幽隙载循非次实媿徼荣此葢尊位皇帝陛下昭式孝思俯矜微物察其遇主本不因人申九重特逹之知开四海孤寒之望靡拘常牒务表鸿慈敢不更励疲顽仰承丹采心非木石固举族以衔恩命等蜂蛾奈无阶而报国唯誓夙宵之志仰醻焘育之仁
　　谢授礼部郎中诸宫观充职表
　　臣某言伏防圣恩特授臣尚书礼部郎中依前知制诰同修起居注充玉清昭应宫判官同管勾景灵宫防灵观公事散官勲赐如故者恭馆庆成方均于大赉严宸第赏猥及于无功闻命巳还揣躬増惕中谢伏念臣材质驽下门绪寒微金马之中乏葭莩之薄援赤墀之右无蟠木之先容不谓逢辰误尘清选殊庭倅事巳耸于荣观禁掖代言更逾于始望每励省循之志深懐止足之风此者伏遇国家挺尊祖之鸿徽载崇于秘宇奉奠方之明德并进于严祠既成大壮之规载洽斯干之咏爰曲覃于茂典特进秩于中仪揆景僝工既非于巳力偷荣昧宠实媿于朝伦此葢皇帝陛下乐育羣材主张公道怜其遇主本不由人曲持特逹之恩用慰单平之望天高地厚欲报德以何阶蘖苦氷寒但誓心而有素周章感惧倍百常钧
　　洪州到任谢上表
　　臣某言伏奉勑命就差知洪州军州事巳于今月十三日到任礼上讫者孤宦沉迷累更于郡组隆恩横贷复序于藩条惟忖巳还心顔靡措中谢伏念臣天资浅薄门绪悴寒幸防先朝误阶荣次防遵孝治冐触寛科戚既自诒孽将安逭仰頼天宥尚剖左符继典五城连更七祀瞀滞疾圈养自安孤苦余生零丁滋甚徒索累钟之奉絶无横草之勤窃自忧惟合从澄汰岂谓伏遇尊位皇帝陛下哀矜庶品保宥羣生躬奋干刚肃持威柄恩丰漏目贳余党于铜山礼重斋心登正人于玉铉刬除弊杻崇起化枢事无善而不旌材有长而毕录而复勤哀旧物澄洗非辜太和洽于萌生广照钧于隙穴岂意伤摧之末猥叨抆拭之私载锡装钱就升州寄矧兹洪井实表重江襟带七闽咽喉百粤使驿相系军府是司地望颇雄禄廪殊厚敢不重苏肝胆罢怯于虚再整筋骸渐图于实效永期糜溃少谢恫矜
　　辞起复知制诰表
　　臣某言伏奉制命授臣起复知制诰者私门凶咎余喘仅存上圣矜嗟隆恩猥及闻命交悸悼心靡图臣某诚哀诚惧顿首顿首伏念臣门地素寒父兄早世而自操觚学舍结绶仕途唯母与臣更相爲命遽遘靡依之痛何胜罔极之哀而况宅兆未安杯圈如在防慈防之育凢四十一年报免懐之恩止二十七月岂可遽亡【原本缺二字】亟袭衣缨自顾余生弥増钜痛伏望圣慈念臣执防日短报国日长许事几筵俾终祥禫永将躯命仰答恩私
　　谢起复知制诰表
　　臣某言伏奉制命特授臣起复尚书户部郎中知制诰散官勲封赐如故者哀纪称情未报劬劳之德宸慈念旧忽膺图任之恩祗【原本缺一字】靡从拜受増惕中谢伏念臣如谬直伺兔本愚不知巧宦之方但罄朴忠之节先皇帝怜其若是愍以至孤俾入事于龙潜实乆趋于鹤禁单平寡援间隙易乗由是出守一麾连更六郡九年电击万里火驰层阙连云止期于梦到残骸吊影敢冀于生还适属咎积私门悲纒陟屺爰扶旅榇远泛重江四海无家指都畿而归葬六亲聚首顾生计之屡空毁灭未能饥寒是迫岂谓伏遇尊位皇帝陛下体天育物爱下延慈记藩邸之旧臣轸穆清之圣虑特颁赙赗俯恤哀惸方祗奉于几筵且渐营于宅兆冀终防制式罄孝思岂谓皇帝陛下再轸宸俯矜防物特降夺情之命曲乖牵复之文戴重施以何胜还故栖而増感谨当书心誓节刻骨铭肌
　　谢皇太后表
　　臣某言伏受制命特授臣起复尚书户部郎中知制诰散官勲封赐如故者寝苫垩室方深在疚之哀书赞紫垣遽奉夺情之诏仰膺恩典靡措心顔中谢伏念臣冑绪单平艺文浅陋孤寒寡援唯尽力于公家愚直无谋但竭忠于臣节果由谴累出守藩条奔走九年既无于替日艰难六郡敢望于生还爰属偏亲奄终暮齿式遵治命归葬近畿绕缭风波偶存于性命零丁贱累共迫于饥寒命也奈何计将安出岂谓伏遇尊位皇太后陛下圣谟天纵睿照神资洞察下情勤哀庶物念臣夙懐忠鲠仰事先朝知臣粗守行藏絶无资计特颁赙布大济穷涂方卜葬襄冀终祥禫岂谓皇太后陛下复排羣议再简慈俾起授于前官仍靡容于固让枯骨复肉死灰重燃爲恩甚明举族难报敢不盟心金石励志雪霜上酬覆载之私永誓蜂蛾之命
　　辞加食邑表
　　终堂之戚卜吉祭于在辰连土之封荷彞章而锡宠拊哀懐而靡置拜嘉命以不遑臣某诚哀诚恳顿首顿首伏念臣迹本羁孤噐惟隘薄误被先朝之眷早陪禁闼之游更领左符粤在外服比丁衅罸俯就防居幸逢继照之期曲沛夺情之命复司言之旧职防进牍于近庭仰懿律之惟几敷迩猷而靡告继升枢府预赞前筹年谷既升方及外除之变树风不止弥懐欲养之悲敢谓伏防尊位皇太后陛下特轸慈襟曲推渥霈因祥事禫安之始锡采邑陪敦之荣念制爵之匪私矧谢朝之有典冀获收于涣汗庶无重于忝逾然念臣猥以刍微甫参柄任导夙夜之基命虽昧善谋承日月之末光巳惊荣防矧兹名物之设厥有等数之差苟曲泽之荐沾亦多言之可畏实祈惟睿终赐保全干冐鸿慈臣无任祈天沥恳激切之至谨奉表陈谢以闻臣某诚惶诚恳顿首顿首谨言
　　颍州到任谢上表
　　臣某言伏奉勑命差知颍州军州事已于今月十二日到任礼上讫亲见吏民奉宣温诏因望京阙乍逺迩顔中谢伏念臣世本孤平业惟文史先臣尽节以忠孝传家真庙临轩以贤良中选涖职数十次效官三十年四海宪章编研稍备三朝史防颂次继成虽无可纪之勤颇励当官之志而自一陪钧轴再贰枢廷固欲罄述远猷极陈时弊不惟事有深隐于众意之罕同而又职在叅禆终大议之难立但务爱君竭志率职励精辑理军防裁处边奏详言正色防检于武臣潜计宻谋周旋于兵要耻防给口吻以揣摩上心耻结托朋游以自爲身计七周年籥三奉禋燔顾每速于人言亦屡移于病告既无显著之效大妨贤儁之涂頼圣鉴之保全得列城之息偃陪京匪远庇族颇优此葢伏遇尊位皇帝陛下念臣早奉龙姿最爲旧物怜臣逮事先帝本是常材惟天地之至仁务从善贷记犬马之前效特出异恩省过以还感极以泣乍遥旒扆方事米盐保庇之慈虽君亲之是頼孤危之迹誓寒苦以自彊冀集涓尘少禆海岳
　　青州到任谢上表
　　臣某言昨奉勑差知青州充青淄等州军安抚使已于今月十四日到任赴上讫中降命书外迁侯服循涯已过铭骨殊深臣某诚感诚忭顿首顿首伏念臣本以孤生早尘上禄不自揆度强学古人之爲何意遭逢遂防圣主之眷尽忠图报无意他防勤劳一事以未成谗嫉万端而已搆葢朝伦之共弃独天造以曲全假以清资付之近郡始再更于年籥遄就改于州麾素称表海之雄乃重抚封之寄事权增大职业伙繁此葢伏遇尊位皇帝陛下至德兼容大明囬照察臣本由直道知臣不避众嫌每闻譛毁之辞常加庇防之意矧推异渥复委要藩臣方知向之所存果非失道死而后已誓不改爲永坚愚慤之心上答睿明之施
　　辞刑部尚书表
　　臣某言今月二十一日三班借职张守珍到州伏防圣慈赐臣勑牒官诰各一道特授臣刑部尚书依旧知青州军州事并赐诏书示谕者当官无状议赏误加载自裁循交深震慓臣某中谢伏念臣本惟孤进逮事先朝分珪组以虽多絶涓尘之可录昨以东秦旧壤仍岁阻饥猥奉诏函就分使指既营救之无防徒奔走以爲劳所頼天意照临圣谟优假漕陜右之粟西下于洪流泛淮甸之舟东浮于沧海出良缣于御府祷嘉雨于灵祠经费已充丰润斯洽至若赈恤贫窭禁止防攘靡敢便宜动皆奏列唯奉行于宸防用祗率于列城虽岁谷之遽登每简书而是畏岂期误宠猥及无功傥开多幸之涂恐滋流竞之俗重念臣名品已峻齿髪甚踈毗益无闻满盈甚惧岂可暂驱使领便欲侥求贪朝廷之功以爲吏课掠州郡之効上冐主恩何待人言固当自讼伏望尊位皇帝陛下俯哀旧物深轸上仁终始大恩保全孤迹听辍出纶之命俾安据蒺之忧如此则赏必及劳有光于国体臣无虚授免凟于朝经斯实至诚固非文餙言瞻白水可誓丹陨越战兢期于得请
　　谢授刑部尚书表
　　臣某言今月二十六日进奏院递到诏书一道赐臣伏防圣慈以臣上表防恩授刑部尚书乞辍恩命宜不允者宠章非次成命不回祗受以还震惶无措中谢伏念臣人品至下天幸何多先皇初置谏科臣独膺圣选陛下未离宫阁臣首事龙潜自以介拙无徒孤寒多难歴职二十许任效官三十余年奔走四方周旋二府入朝见嫉固自古以难逃直道而行信安身之不易非先皇始终顾遇难立于危踪非陛下特逹保全岂至于今日报国絶一毫之效窃禄有五鼎之飱敢以无功更当误赏每露章之至恳终睿防之靡俞跪啓诏封交流愧汗此葢伏遇体天法道仁明孝德皇帝陛下识臣靣目察臣肺膺罔恤人言动由宸断上则极至公之道昭劝于勤劳下则推求旧之仁敦厚于风化望九重而正远恨万死以莫醻敢不更励朴忠俯安疲苶勉图来效少答大恩
</div>
    <div class="pagination">
<a href="文庄集_page4.html">上一页</a><a href="文庄集.html">1</a><a href="文庄集_page2.html">2</a><a href="文庄集_page3.html">3</a><a href="文庄集_page4.html">4</a><span class="current-page">5</span><a href="文庄集_page6.html">6</a><a href="文庄集_page7.html">7</a><a href="文庄集_page8.html">8</a><a href="文庄集_page9.html">9</a><a href="文庄集_page10.html">10</a><span>...</span><a href="文庄集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
