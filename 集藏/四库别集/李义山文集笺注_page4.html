<!DOCTYPE html>
<html>
<head>
    <meta charset="UTF-8">
    <title>李义山文集笺注 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李义山文集笺注 - 第 4 页/共 5 页</h1>
    <div class="content">　　【或期他日式返中华云云】
　　伏惟灵佐商宣业【左传薛之皇祖奚仲夏居薛以为夏车正奚仲迁于邳仲虺居薛以为汤左相】朝薛传规【左传公曰寡人若朝于薛不敢与诸任齿】门峥层构堂嶫崇基玉生蓝田【见为濮阳公文】芝产铜池【汉宣帝纪金芝九茎产于函徳殿铜池中】梧高伫鳯【韩诗外传鳯止黄帝东园集梧树食竹实没身不去】莲馥停【史记龟策传神巢莲上】有美令人【见代李文】再称清劭【见为濮阳公表】训在诗礼【汉书韦贤书兼通礼尚书以诗教授号称邹鲁大儒本始三年为丞相封扶阳侯叙传扶阳济济闻诗闻礼】乐惟名教【世説王平子胡母彦国诸人皆以任诞为达或有裸体者乐广笑曰名教中自有乐地何为乃尔也】王谢标格曹刘才调【曹植刘桢也刘勰文心雕龙扬班之伦曹刘以下】清如濯热之风【诗谁能执热逝不以濯】明若观朝之燎【诗庭燎之光传庭燎大烛笺于庭设火烛使诸侯早来朝】灵台委鉴【庄子不可纳于灵台注灵台者心也】虚室融和【庄子虚室生白注人能虚心游世则纯白备于内】秋水望阔【庄子秋水时至百川灌河两涘渚涯之间不辨牛马】春台上多【老子众人熙熙如登春台】乡塾掉鞅【礼记古之教者家有塾左传乐伯掉鞅而还】文林励戈【见为李贻孙启】砚横河汉【论衡汉作书者多司马子长扬子云河汉也其余泾渭也】纸落烟波【潘岳杨荆州诔翰动若飞纸落如云杜甫饮中八仙歌挥毫落纸如云烟】泽宫貍首【礼记天子将祭必先习射于泽官泽者所以择士也又诸侯以貍首为节】棘杨叶【新书舒元兴传元和中举进士入列棘围席坐庑下李肇国史补得第谓之前进士其都会谓之举塲战国策养由基去杨叶百步射之百发其中】箭去星慙【贺凯诗带星飞夏箭】弓悬月怯【庾信马射赋弓如明月对堋】两书上第【新书选举志凡进士试时务策五道帖一大经经策全通为甲第策通四帖过四以上为乙第】五辟名公【选举志沈既济疏六品以下或僚佐之属聼州府辟用】马卿赋雪【谢惠连雪赋授简于司马大夫曰抽子秘思骋子妍辞侔色揣称为寡人赋之】陈琳愈风【见为濮阳公表】平台竹苑【汉书梁孝王广睢阳城治复道自宫连属于平台三十余里枚乘兔园贼修竹檀栾夹池水水经注城东二十里有平台梁王与邹枚相如之徒极逰于其上睢水东南流歴于竹圃水次绿竹防渚菁菁实望世人言梁王竹园也】淮山桂藂【见为张周封启】营分细栁【见为贺拔员外启】幕染芙蓉【见为同州启】显备台僚荣徙【集作从是】宪秩冠峨铁劲【通典侍御史一名柱后史谓冠以铁为柱】衣明绣宻【汉隽不疑传暴胜之为直指使者衣绣衣持斧督课郡国威振州郡】霜下简端【通典御史为风霜之任故曰霜台御史故事按事弹奏白简为重黄简为轻】风生落笔【崔瑗御史咸简上霜凝笔端风起】庭夜乌廻【见为懐州表】天秋隼疾【见为綘郡公启】帝念充职任于谏垣【元稹诗谏垣陈好恶】依违絶想从容敢言【谢承后汉书夏勤从容论议】攀槛而空留迹在【见为濮阳公表】削藁而不见书存【汉孔光传光典枢机十余年时有所言辄削草藁】女史防衣【汉官仪尚书郎入直台廨中给女侍史二人皆选端正指使从直女侍史执香炉烧薰以从入台中给使防衣服】大官供食【通典尚书诸曹郎太官供食物汤官供饼饵及五熟果实之类五百一美食下天子一等】伏奏多可【通典尚书郎奏事则与黄门侍郎对揖黄门侍郎称已闻乃出汉汲黯传黯前奏事上不冠望见黯避帐使人可其奏】分曹著绩【初学记西汉置尚书郎四人光武分尚书为六曹毎一尚书则领六郎凡三十六郎焉】帐暖锦丽【见为绛郡公启】闱明粉白【见为绛郡公文】即题柱以如田【后汉书田鳯为尚书仪容端正每奏事灵帝目送之因题柱曰堂堂乎张京兆田郎】亦偿金而类直【汉直不疑传不疑为郎事文帝其同舍有告归误将持其同舍郎金去已而同舍郎觉亡金意不疑不疑谢有之买金偿后告归者至而归金亡金郎大惭以此称为长者】汉荣出牧【后汉光武纪初断州牧自还奏事】晋议州兵【左传晋于是乎作州兵】亷袴歌送【见为荥阳公状】刘钱赠行【后汉循吏传刘宠拜防稽太守征为将作大匠有五六老叟人赍百钱以送宠曰明府下车以来狗不夜吠民不见吏宠为人选一大钱受之】济南之诛巨猾【汉郅都传济南瞷氏宗人三百余家豪猾二千石莫能制于是景帝拜都为济南守至则诛瞷氏首恶余皆股栗】扬州之试诸生【汉何武传武为扬州刺史行部必先即学官见诸生试其诵论问以得失】虎去江静【后汉书宋均迁九江郡多虎暴数为人患均到虎相与东浮渡江】珠来岸明【后汉循吏传孟尝迁合浦太守海出珠寳先时守宰并多贪秽珠遂渐徙于交趾郡界尝到官去珠复还】神岂好谦【易鬼神害盈而福谦人道恶盈而好谦】天寕秩礼【书天秩有礼】蠧华国之明品【见为荥阳公状】防士林之模楷【吴志鲁肃传交游士林后汉书天下模楷李元礼】使为善者夺气求仁者解体【左传诸侯闻之其谁不解体】已不驻乎卿云【见下序】竟何窥于伏济【山海经王屋之山防水出焉西北流注于泰泽注防沇声相近即沇水也水经注沇水潜行地下至共山南复出于东丘今原城东北有东丘城孔安国曰泉源为沇流去为济】长洲树古茂苑山春【汉枚乗传修治上林不如长洲之苑服防曰吴苑孟康曰似江水洲为苑也韦昭曰长洲在吴东吴都赋佩长洲之茂苑】橘税既集【任昉述异记越多橘柚园越人岁出橘税叶梦得书传橘性极畏寒今吴中橘亦惟洞庭东西两山最盛地必面南为属级次第便受日】茶征是亲【新书食货志贞元九年诸道盐铁使张滂奏出茶州县若山及商人要路以三等定估十税其一岁得钱四十万缗旧书德宗纪茶之有税自此始】鹢度霅而未逺【鹢与鸭同鹢水鸟似鹭而大高飞能风两春秋僖公十有六年六鹢退飞过宋都谷梁传鸟将进遇风退飞相接而过宋都按上文言长洲茂苑则薛衮尝官于吴郡霅水在吴兴界中与吴郡无涉霅当作云字之讹也】鹄下亭而唳频【晋陆机传华亭寉唳岂可复闻乎】翟虏氛兴【左传楚氛甚恶注氛气也言楚有袭晋之气新书回鹘传武宗时回鹘奉太和公主至漠南入云朔剽横水杀掠甚众转侧天徳振武间按翟虏氛兴疑指此】殷楹梦起【礼记夫子曰丘也殷人也予畴昔之夜梦坐奠于两楹之间夫明王不兴天下其孰能宗予予殆将死也】帐入飞鵩【西京杂记贾谊在长沙鵩鸟集其承尘俗以鵩鸟至人家主人死谊作鵩鸟赋按释名承尘施于上以承尘土葢即此所谓帐也】牀惊鬭蚁【世説殷仲堪父病虚悸闻牀下蚁动谓是牛鬪】郑知数【后汉郑传梦孔子告之曰起起今年岁在辰来年岁在巳既寤以防合之知命当终有顷寝疾其年六月卒年七十四】阮瞻无鬼【幽冥录阮瞻素秉无鬼论有一鬼通姓名作客诣之变为鬼形须防便灭阮年余病死】终自膏肓【见代安平公表】傅于骨髓【史记扁鹊传扁鹊过齐望见桓侯而趋走曰疾之居腠理也汤熨之所及也在血脉鍼石之所及也其在肠胃酒醪之所及也其在骨髓虽司命无如之何令在骨髓臣是以无请也桓侯遂死】呜呼哀哉丹霄万里【贾谧诗青青塞云上拂丹霄北堂书钞杂字解诂云霄摩天赤气也】建木千寻【见为栁珪启】坦坦清路曈曈【一作幢幢】翠隂三袭台迥【三袭未详魏书李骞释情赋云对九重之清切望八袭之峥嵘盖袭即重也】九重禁深【见为成魏州表】中悬旒扆【谓冕旒黼扆】下集华簪【钱起诗羞将白髪对华簪】无非东箭【见为荥阳公状】尽是南金【见为同州启】或扶倾作栋【后汉隗嚣传扶倾救危】或望旱为霖【见上时相启】显允明公【诗显允方叔】宜膺百福【诗干禄百福】夜暗神昧【史照通鉴疏引谚云福至心灵祸来神昧】天长景促【见为荥阳公状】青女变霜【淮南子秋三月青女乃出以降霜雪高诱曰青女青腰玉女注霜雪也】羲和纳旭【广雅日御曰羲和诗旭日始旦】悄随掌以销玑【刘琨答卢谌诗序夜光之珠何得専翫于随掌】慨周闲之防騄【穆天子传天子命驾八骏之乘右服华留而左騄耳周闲见为中丞状】永惟清族本富才人有弟则陆【世説蔡司徒在洛见陆机兄弟住参佐廨中三间瓦屋士龙住东头士衡住西头】无兄不荀【后汉荀淑传淑有子八人俭绲靖焘汪爽肃瞻并有名称时人谓之八龙】原鸰奕奕沼鴈驯驯【并见前】珩奇动楚【晋语楚王孙圉聘于晋赵简子问曰楚之白珩犹在乎】璧贵倾秦【见为濮阳公文】永矣彼苍【诗彼苍者天】胡然天事【诗胡然而天也】但续椿夀【见为荥阳公状】徒高鹤位【左传狄人伐卫衞懿公好鹤鹤有乗轩者将战国人受甲者皆曰使鹤鹤实有禄位余焉能战】摧压光价【隋卢思道传孤鴈赋云剪拂吹嘘长其光价】掩沦声味【中论六尘色声香味触法】颍不浊而殄灌宗【见为濮阳公表】淮未絶而倾王氏【晋王传初渡淮使郭璞筮之曰吉无不利淮水絶王氏灭】某因承【集作申因非】中外【后汉列女传文姬诗曰又复无中外】获奉恩私通孔李道徳之旧【见为同州启】兼卢刘姻戚之私【刘琨答卢谌诗郁穆旧恩嬿婉新婚善曰臧荣绪晋书琨妻即谌之从母谌赠琨诗申以婚姻着以累世向曰婚姻谓谌妹嫁琨弟】铸顔有契【见为举人启】全赵为期【见为张周封启】静龙门之风水【见为同州启】铲羊肠之崄巇【见为河南表】空欲铭恩何酬树徳【韩子孔子曰善为吏者树德】庇孤根于高援【文选有谢灵运田南树园激流植援诗铣曰引流水种木为援如墙院也】许嘉姻于弱植【左传子产如陈曰其君弱植】将欢宋子【诗岂其取妻必宋之子】俄放湘南【文选序楚人屈原遂放湘南】绶黄楚徼【初学记四百三百二百石皆黄绶一采纯黄圭长丈五尺六十首】防【一作鬓】白昭潭【后汉岑彭传敕彭书曰每一发兵头防为白水经注湘水北过临湘县西又北迳昭山西山下有旋泉深不可测故言昭潭无底也亦谓之湘州潭】归止未卜【诗既曰归止曷又懐止】弃予是甘【诗将安将乐弃予如遗】许靖之悲方极【见为监州状】王粲之忧不堪【王粲登楼赋登兹楼以四望兮聊暇日以销忧】犹辱重言【见为张周封启】将敦故约玉无改行【周语先民有言曰改玉改行】金不如诺【见为张周封启】朂大义于幽沉轸遐心于漂泊【并见前】使者尚在凶书巳来【北史李顺传吉凶书记皆合典则】鴈足空逺【汉蘓武傅天子射上林中得鴈足有系帛书言武等在某泽中】鱼肠不回【古诗客从逺方来遗吾双鲤鱼呼童烹鲤鱼中有尺素书】涙和峡雨【説苑鲍叔死管子举上袵而哭之泣下如雨】哭振巴雷【世説顾长康哭桓宣武声如震雷破山涙如倾河注海】孰浇枯鲋【见为张周封启】谁热寒灰【见代仆射表】今则言去郴江【水经注黄水出郴县西黄岑山北流注于耒水谓之郴口新书地理志郴州桂阳郡治郴县元和郡县志郴水流经州东一里舆地纪胜郴水在郴县南四十里源出黄岑山至郴口合耒水】当移澧浦【屈原九歌遗余佩兮澧浦按裵祭薛在郴州时又量移澧州而欲去也】稍脱疑网犹罹罪罟念申恸以无期岂沈寃之可吐呜呼哀哉执绋路阻【见为濮阳公文】佳城望赊【滕公石椁铭语】凌空乏翼【古诗谅无晨风翼焉能凌风飞】上汉无槎【见为濮阳公表】或期他日式返中华认杨【一作羊非】公之石马【西京杂记陈缟见张丞相墓前石马水经注谯城南有曹嵩家东西列对两石马　笺按后汉书杨震传顺帝即位下诏以礼改葬于华隂潼亭逺近毕至先葬十余日有大鸟高丈余集震防前悲鸣涙下霑地葬毕乃飞去于是时人立石鸟象于其墓所注引谢承书曰其鸟五色高丈余翼长二丈三尺人莫知其名也此文石马当作石鸟盖冡前石马所在多有随举一人皆可何必杨公故知马为乌字之误杨或作羊亦谬】抚周苞之辟邪【汉西域传乌弋山离国有桃抜师子犀牛孟康曰桃抜一名符拔似鹿长尾一角者或为天鹿两角者或为辟邪后汉灵帝纪注今邓州南阳县北有宗资碑旁有两石兽镌其防一曰天禄一曰辟邪　按后汉书宦官封侯无所谓周苞者据水经注滍水东迳犨县故城北出于鱼齿山下水南有汉中常侍长乐太仆吉侯苞冡冡前有碑基西枕冈域开四门门有两石兽坟倾墓毁碑兽沦移人有掘出一兽犹全不破甚高壮头去地减一丈许作制甚工左膊上刻作辟邪字其碑云六帝四后是谘是盖仕自安帝没于桓后也义山盖用此事今水经注本讹缺最多吉恐是周字之误或集误以吉为周亦未可知史无其人莫可考矣】况良冶规存【见为绛郡公启】遗经业在【见为河东公启】臧孙有后【左传桓公二年取郜大鼎于宋臧哀伯谏周内史闻之曰臧孙达其有后于鲁乎君违不忘谏之以徳】魏万必大【见为成魏州表】敢期陋质终托余光【汉王莽传诚上沐陛下余光】韦平之绍续无望【见为李贻孙启】秦晋之婚姻岂忘【左传晋侯之入也秦穆公属贾君焉注穆姬申生姊秦穆夫人】絮酒无几【谢承后汉书徐穉诸公所辟虽不就有死防负笈赴吊尝于家豫炙鸡一只以一两緜絮渍酒中暴干以裹鸡径到所起塜外以水渍緜使有酒气斗米饭白茅为借以鸡置前洒酒毕留谒则去不见防主】生刍是将【后汉徐穉传郭林宗有母忧穉往吊之置生刍一束于庐前而去】辞多失次【北史高允传景穆曰天威严重允迷乱失次耳】涙数无行【庾信传垂涙有千行】冀桂旌之不逺【屈原九歌辛夷车兮结桂旗】降兰佩之余芳【离骚纫秋兰以为佩】呜呼哀哉尚飨
　　祭吕商州文【新书地理志闗内道商州上洛郡领县六上洛丰阳洛南商洛上津乾元详文意似代郑亚故有三湘五岭之语】
　　惟灵族光钓渭【见贺相国启】庆显歌齐【左传吴公子札请观于周乐为之歌齐曰美哉泱泱乎大风也哉表东海者其太公乎】竹分东箭【见为荥阳公状】玉夺南珪委蛇霄路【诗退食自公委蛇委蛇】睥睨云梯【汉田蚡传辟睨两宫间师古曰辟睨傍视也辟本作防与睥同谢灵运诗共登青云梯】浅牙洞防【牙弩牙也汉书千钧之弩不为鼷鼠发机】短刅分犀【王襃颂水断蛟龙陆剸犀革】古圣堂奥【后汉班固传穷先圣之壶奥】前贤町畦【庄子彼且为无町畦亦与之为无町畦】湔肠効药【史记庶子曰俞附疗病湔洗肠胃】刮膜留箆【涅槃经有盲人请良医医即以金箆刮其眼膜】弹琴而放臣见释【左传晋侯观于军府见钟仪问曰南冠而絷者谁也有司对曰郑人所献楚囚也使税之问其族对曰伶人也使与之琴操南音公使归求成】买赋而妬后还闺【长门赋序武帝陈皇后得幸颇妬别居长门宫愁闷悲思闻司马相如工为文奉黄金百斤为相如文君取酒相如为文以悟主上皇后复得幸】既步京国【曹植王仲宣诔我公实嘉表扬京国】亦荐乡里【晋沈充传颇以雄豪闻于乡里】与田苏游【左传韩献子告老公族穆子有废疾将立之辞曰请立起也与田苏游而曰好仁】有太叔美【左传北宫文子言于衞侯曰子太叔美秀而文】邺都才运【见为栁珪启】洛阳年齿【见为东川启】何宴神仙【世説何晏七岁明惠若神魏武帝奇爱之】张良女子【汉张良传赞曰闻张良之智勇以为其貌魁梧奇伟反若妇人女子】礼闱之擅誉也如彼册府之传名兮若此【并见表】囊成内殿之帷【汉东方朔传孝文皇帝集上书皂囊为殿帷】书贵皇都之纸【晋书左思三都赋成一时竞传洛阳为之纸贵曹植诗肃承明诏应会皇都】中台南省【并见表】諌署戎藩才难价重政举人存莲池易晓【见为同州启】兰圃多暄【抬遗记昆仑山第九层有芝田兰圃】涵波独跃弄影孤翻王粲楼中常经暇日【见为裵懿文】扬雄宅里几吊遗魂【左思咏史诗宛宛杨子宅门无卿相舆汉书扬雄传又怪屈原文过相如至不容作离骚自投江而死乃作书徃往摭离骚文而反之自岷山投诸江流以吊屈原名曰反离骚】参差觏闵【诗觏闵既多受侮不少】萋斐成寃【诗萋兮斐兮成是贝锦】汉庭毁谊楚国谗原建礼门内明光殿外【三秦记挂宫中有明光殿皆金玉珠玑为帘箔金戺玉阶昼夜光明余并见前】直金既肆于猜疑【见为斐懿文】魏被竟从于沙汰【见为安平公表】防犯霜露【左传子太叔曰跋涉山川防犯霜露】支离埃【庄子支离其形者犹足以养其身终其天年乂况支离其德者乎魏都赋越埃而资始翰曰埃尘昏之气】厉山遥郁于朝岚【帝王世纪神农本起烈山故曰烈山氏一曰厉山氏春秋僖公十有五年齐师曹师伐厉注厉楚与国义阳随县北有厉乡太平御览荆州图记曰永阳县西北二百三十里厉乡山东有石穴昔神农生于厉乡礼所谓烈山氏也春秋时为厉国穴高三十丈长二百丈谓之神农穴韵府岚山气也】溠水傍奔其素濑【左传除道梁溠营军临随　溠水在义阳厥县西东南入涢水任昉行状素濑交辉説文濑水流沙上也】犹懐毒草过农井以低窥【淮南子神农尝百草之滋味一日而七十毒荆州记随郡重山有一穴传云神农所生地有九井神农既育九井自穿】尚忆神珠向随台而独酹【寰宇记隋侯台在隋县北八里隋侯所筑放弹之所説文酹醊祭也按厉山至此谓吕自省郎谪官随州】渚宫贰尹【左传王在渚宫明一统志在江陵故城东南梁元帝即位渚宫即此按渚宫贰尹谓自随迁江陵府少尹也】相府中郎【南史朱修之传文帝谓曰卿曽祖昔为王导丞相中郎卿今又为王中郎可谓不忝尔祖矣】将申蠖屈【易尺蠖之屈以求伸也】欲复鸳行【杜甫诗五更三防入鹓行】朱轓意气早葢辉光【白头吟男儿重意气何用钱刀为朱轓皁葢并见为懐州表】训説则马季长之居南郡【后汉马融传融字季长桓帝时为南郡太守常欲训左氏春秋及见贾逵郑众注但着三传异同説】风流则殷仲文之守东阳【庾信枯树赋殷仲文风流儒雅海内知名代异时移出为东阳太守】刘宠一钱【见为裵懿文】邓攸五鼓【晋邓攸传攸为呉郡守俸禄无所受惟饮吴水而巳后称疾去职数千人留牵攸船不得进攸乃小停夜中发去吴人歌曰紞如打五鼓鸡鸣天欲曙邓侯挽不留谢令推不去】遂解郡符来登书府【孔安国尚书序藏之书府以待能者】儒林文囿【汉成帝纪诏曰儒林之官四海渊源文选序歴观文囿泛览辞林】瑶山琼圃铅椠朝阅【见为绛郡公文】芸籖夜数【见为安平公表】当郑灼之心【梁书郑灼字茂昭励志好学多苦心热若时辄偃卧以镇心起便读诵】锥在苏秦之股【战国防苏秦读书欲睡引锥自刺其股流血至踵】是从佐理于彼东周雷喧洛派电掣嵩丘【潘岳壊旧赋前瞻太室傍眺嵩丘良曰太室嵩丘皆中岳名】玉泉嘉月【玉泉未详按玉泉当在河南县界懐庆府志济源县泷水北有玉泉唐卢仝尝汲此泉烹茶亦名玉川井则在河北恐非又明一统志宜阳县东南有喷玉泉地亦回逺新书王綝传武后幸玉泉祠疑即其地】金谷清秋【石崇金谷诗序余有别庐在河南县界金谷涧中或高或下有清泉茂林众果竹柏药草之属莫不毕备水经注谷水又东左防金谷水水出大白原东南流歴金谷又东南迳晋衞尉石崇之故居也明一统志金谷园在河南府城西十三里】陈思王之罗韤【洛神赋凌波防步罗韈生尘】郭有道之仙舟【见为山南启】不无赋咏聊以优游汉入峣闗【汉高帝纪沛公攻武闗入秦赵高遣将将兵距峣闗应劭曰峣音尧峣山之闗李竒曰在上洛北蓝田南武闗之西】晋分隂地【左传蛮子赤奔晋隂地楚司马昄使谓隂地之命大夫士蔑曰将通于少习以聼命注隂地河南山北自上雒以东至陆浑少习武闗也将大开武闗道以伐晋水经注丹水自商县东南流歴少习出武闗京相璠曰楚通上洛阸道也文颍曰武闗在淅县西一百七十里农界】借贤太守之政有古诸侯之贵【谓吕自东都迁商州刺史】载扬笔阵【太平御览王右军题衞夫人笔阵图后曰纸者阵也笔者刀矟也墨者鍪甲也砚者城池也本领者将军也心意者副将也】复清剑气【任昉宣徳皇后令剑气凌云而屈迹于万夫之下】长卿消渴【见为绛郡公启】士安风痹【晋书皇甫谧字士安年二十始受书得风痹疾犹手不辍巻】逝川几叹于不廻【鲍昭诗东海迸逝川西山道落晖】朝露俄闻于溘至【江淹恨赋朝露溘至握手何言注李陵谓苏武曰人生如朝露何久自苦如此】呜呼昔也风尘投分平生少年雕龙竞巧【见为栁珪启】倚马争妍【见代彭阳公表】开襟随岸【王粲登楼赋向北风而开襟左传楚武王伐堕注随国今义阳随县庾信赋随岸蛇生而珠死】促膝伊川【杜甫诗夜如何其初促膝左传辛有适伊川注周地伊水也】月中乃共夸科桂【虞喜安天论俗传月中有仙人桂树今视其初生见仙人之足渐以成形桂树复生酉阳杂俎月中有桂高五百丈下有一人常斫之树创随合人姓吴名刚西河人学仙有过谪令伐树详谢宗卿启】池里亦相矜幕莲【见为同州启】刘樗屡掷【晋书刘毅于东堂聚樗蒱大掷桓曰刘毅家无担石之储樗蒱一掷百万】毕瓮多眠【晋书毕卓为吏部郎比舍郎酒熟卓夜至其瓮间盗饮之醉卧其下为掌酒者所缚】终以世务纷纶【后汉井丹传京师为之语曰五经纷纶井大春】物情推斥【见为荥阳公状】抚事伤年【南史齐武帝诸子传嶷上表曰抚事未往载伤心目】减欢加戚路泣杨朱【淮南子杨朱见岐路而哭之为其可以南可以北】丝悲墨翟【淮南子墨子见练丝而泣之为其可以黄可以黑也】纵风至而音来竟月同而地隔【见为山南启】逮予防部及子颁条华樽旨酒绮席嘉肴【陆倕石阙铭焚其绮席善曰六韬纣时妇人以文绮为席衣以绫防者三千人诗虽无嘉殽式食庶几】各悬章绶俱失簟瓢虽论金而契在【易二人同心其利断金】终照玉而顔凋【陆机诗玉顔侔琼防】子牟之思魏阙望之之忆汉朝【并见表】诚知舌在【史记张仪传楚相亡璧门下意张仪掠笞数百其妻曰子毋读书防説安得此辱乎张仪谓其妻曰视吾舌尚在否妻笑曰舌在也曰足矣】不觉魂消【江淹别赋黯然销魂者惟别而已矣】书断三湘【梁书天监中寳志道人为符书云起自汝蔡讫于三湘后侯景果起于悬瓠汝水之南而败于巴陵三湘之浦元和郡县志侯景浦在巴陵县东北十二里本名三湘浦岳州府志三湘浦在临湘县南四十五里城陵矶下以湘水合潇水曰潇湘合蒸水曰蒸湘合沅水曰沅湘故曰三湘也】哀闻五岭【见前表】天涯地末【古诗各在天一涯】高秋落景重叠忧端【杜甫诗忧端齐终南】纵横涙绠【王粲诗涕下如绠縻】漏虬夜促【孙绰漏刻铭灵虬吐注隂虫承防】隙驹朝骋【见代仆射表】怨藻缋之无睢【见为举人启】惜阳春之乱郢【见谢河东公启】言念令季托余属城【陆机吴趋行属城咸有士】鸰原鴈序昔日懽情蛮圻瘴峤今日【一作朝】哭声愍支体遽亡于手足【见上尚书启】况弟兄不如其【集作于】友生【诗虽有兄弟不如友生】呜呼厚夜依台【左传从先君于窀穸注窀厚也穸夜也】穷泉访路【见为王侍御表】已已金骨【十洲记东海之西岸有扶桑人食其椹体骨皆作金色高飞翔空】嗟嗟玉树【见代李文】莫和哀挽【隋炀三子传虞世基哀册文曰聼哀挽之凄楚】空陈薄【一作奠】具衔万里之遐诚托千辞之寄喻异时松楸枯朽【谢朓哀策文映舆钱于松楸鋄马亡反注马冠也】羊虎倾頽【水经注成阳县有仲山甫冡羊虎倾低破碎畧尽在灵台之东北又汝水别渎东迳蔡冈北冈上有平阳侯相蔡昭冡羊虎倾低殆存而巳姚旅露书今人墓前有石羊石虎按石羊天禄也似鹿非鹿名曰桃拔石虎辟邪也似虎非虎而能食虎辑栁编谓石麟辟邪乃帝王陵寝所用故改用羊虎然汉宗资非帝王墓前巳用天鹿辟邪矣】草宿苔厚【礼记朋友之墓有宿草而不哭焉】门平阙摧【门谓墓门阙谓碑阙诗墓门有梅水经注汝水东南流迳农太守张伯雅墓茔四周叠石为垣表二石阙夹对石兽于阙下又蔡昭冡有石阙阙前有二碑碑字沦碎不可复识宋乐府三更书石阙忆子夜啼碑又石阙生口中衔碑不得语】尚期越礼【顔延之五君咏越礼自惊众】用冩余哀【晋袁石防传况在余哀岂得辞事按此言他日过墓时虽久而犹哀违宿草不哭之义故云越礼也】灵今不昧傥或来哉
　　奠相公令狐公文【笺旧书开成元年检校左仆射兴元尹充山南西道节度使二年十一月卒于镇年七十二册赠司空諡曰文】
　　戊午岁丁未朔乙亥晦弟子玉谿李商隠【新书艺文志有玉谿生诗三巻】叩头哭奠故相国赠司空彭阳公呜呼昔梦飞尘【见为某先軰启】从公车轮今梦山阿【括地志桓公冡在临淄县牛山上管仲冡在牛山之阿陶潜挽歌死去何所道托体同山阿】送公哀歌古有从死今无奈何【诗序黄鸟者哀三良也国人刺穆公以人从死而作是诗也】天平之年【旧书地理志天平军节度使治郓州管郓齐曹棣四州　笺旧书令狐楚传太和三年进位郓州刺史天平军节度郓曹濮观察等使新书本传楚徙天平宣武皆表署廵官】大刀长防【汉书杨恽传恽怒持大刀鼂错传两阵相近平地浅草可前可后此长防之地也】将军樽旁一人衣白【日知录人主左右亦有曰衣南史恩幸传宋孝武选白衣左右百八十人魏书恩幸传赵修给事东宫为白衣左右茹皓充高祖白衣左右唐李泌在肃宗时不受官帝每与泌出军人环指之曰衣黄者圣人也衣白者山人也则天子前不禁白】十年忽然【本集九日诗十年泉下无削息】蜩宣甲化【见为绛郡公文】人誉公怜人谮公骂公高如天愚卑如地脱蟺如蛇【见为绛郡公文】如气之易愚调京下【南史陈后主纪恐京下为过】公病梁山【谓卒于兴元镇新书地理志兴元府汉中郡南郑县有中梁山】絶崖飞梁山行一千草奏天子防辞墓门临絶丁寜托尔而存【见遗表】公此去邪禁不时归鳯楼原上新旧衮衣【原注公先人亦赠司空】有泉者路有夜者台【并见前】昔之去者宜其在哉圣有夫子亷有伯夷【见孟子】浮魂沉魄公其与之故山巍巍玉谿在中送公而归一世蒿蓬【见为同州启】呜呼哀哉
　　祭长安杨郎中文【笺旧书杨虞卿传虞卿虢州农人从兄汝士汝士弟鲁士字宗尹本名殷士长庆元年进士擢第其年诏翰林覆试殷士与郑朗等俱覆落因改名鲁士后登制科位不达而卒初汝士中第有时名遂歴清贯其后诸子皆至正卿郁为昌族所居靖恭里知温兄弟并列门防咸通中昆仲子孙在朝行方镇尚十余人】
　　年月日谨以云云之奠祭于宗尹郎中之灵昔庄南华之言物故则曰若巨室之偃归人【旧书宗纪庄子号曰南华真人所著书改为真经刘熙释名汉巳来谓死为物故言诸物皆朽故也庄子庄子妻死方箕踞鼓盆而歌曰人且偃然寝于巨室而我噭噭然随而哭之自以为不通乎命故止也】陶贞白之语机则曰虽顽仙不如才鬼【南史陶景字通明十岁得葛洪神仙传便有养生之志终身不娶止于句容之句曲山自号华阳陶隐居大同三年卒諡贞白先生晏殊类要引法书要録陶隐居与梁武帝启云毎以为作才鬼亦当胜于顽仙】邈矣高论【蔡邕袁扬碑邈矣高踪孰能克兹】皭然深防【史记屈原传皭然泥而不滓者也】有感斯文【王羲之兰亭记亦将有感于斯文】属在之子黄河九曲【艺文类聚物理论曰河色黄赤众川之流葢浊之也百里一小曲千里一大曲九曲以达于海】泰华三峰【见谢河东公启】阳【集作潼是】亭之右【后汉杨震传改塟于华隂潼亭注墓在潼闗西大道之北其碑尚存】隂晋之东【汉地理志京兆尹华隂县故隂晋秦惠文王五年更名寜秦高帝八年更名华隂太华山在南】泱漭佳气【谢朓诗晨光复泱漭】肹蠁孤风【司马相如赋肹蠁布写注盛作也】生民之秀惟子之宗既愳四知亦畏三惑【后汉杨震传王宻夜懐金十斤以遗震曰暮夜无知者震曰天知地知子知我知震子秉常曰吾有三不惑酒色财也】昔佐赤符【后汉光武纪同舍生彊华奉赤伏符至曰刘秀发兵捕不道】实毗皇极【诗天子是毗书洪范曰五皇极】坦荡王道昭宣帝则【杨修笺逺近观者徒谓能宣昭懿徳诗不识不知顺帝之则】丹青不朽琬琰是刻【并见启】状日升东【诗如日之升】侔辰在北子之伯仲不忝前人粉饰贤路【吴周瑜传诸葛瑾步骘连名上疏曰故将军周瑜子昔防粉饰受封为将】抑扬荐绅云间日下国华席珍排龙掩陆突鹤摧荀【并见前】卓尔风标【汉景十三王传夫惟大雅卓尔不羣沈约碑风标秀举】朗然流品【王俭碑外康流品】妍若春辉烈如冬凛【见为河东公启】燕石知媿齐竽自审【见为张周封启】咸指路以光销【论衡火灭光销而独在】尽登门而声寝【见为举人启】难售者价重难知者声清披沙拣金【白帖披沙拣金往往见宝】由是不愧鸟散花落【谢朓诗鸟散余花落】于今有情刘儒十行【后汉刘儒传儒字叔林桓帝博求直言儒上封事十条辞甚忠切】孙三道【汉公孙传元光五年复征贤良文学菑川国复推上太常奏第居下防奏天子擢对为第一】直路犹【后汉五行志顺帝末京都童謡曰直如死道邉】蠧政如埽【史记韩非子作五蠧索隐曰五蠧蠧政之事有五也礼记埽而更之】笔海惊波词园鞠草【新书艺文志王义方笔海十巻张仲素词圃十巻诗踧踧周道鞠为茂草】文场不写于中心册苑空留于秘宝【见代李文】晋千里国【晋刘颂传疏曰古者封国大者不过土方百里今虽一国周环近将千里】汉第一功【汉书萧何传君位为相国功第一】建幢油碧【晋舆服志青油幢诸王三公有勲徳者特加之】启幕莲红【见为同州启】宾高主择【左传周谚有之曰山有木工则度之宾有礼主则择之】韵合人同【袁宏三国名臣叙赞景山恢诞韵与道合】固不能加减陈掾【未详按典畧魏太祖尝使阮瑀作书与韩遂时太祖适近出瑀堕从因于马上具草书成呈之太祖擥笔欲有所定而竟不能损増非陈琳事也此恐是一时之误】亦可以喜怒桓公衣绣含香省兰台柏赤管朝操青缣夜襞【并见前】佐计相则生聚有经【汉书张苍居相府主郡国上计者号计相左传伍员曰越十年生聚十年教训】赞地官而【集作则】孤终协籍【见为贺拔员外启】于惟荔浦【新书地理志桂州始安郡领荔浦县】言念金昆【谓其兄汝士诗言念君子南史王铨传玉友金昆】毁冠裂【集作褫是】带【后汉逸民传汉室中防士皆毁冠裂冕去之】雪泣星奔【庾信诗雪泣悲去鲁呉志陆杭传疏曰星奔电迈俄然行至　笺旧书鲁士兄汝士字慕巢元和四年进士擢第又登博学宏辞科累辟使府长庆元年为右补阙坐弟殷士贡举覆落贬关江令入为户部员外再迁职方郎中太和三年以本官知制诰九年为户部侍郎位至吏部尚书卒新书冨州开江郡龙平县武徳四年析置博劳归化安乐开江四县寻以苍梧豪静开江梧州】宅里之荆枝半谢【见为汝南公表】岭头之梅萼空繁【白帖大庾岭上梅南枝落北枝开】陟冈望兄词客之情何极【诗陟彼冈兮赡望兄兮】归县见姊骚人之恨犹存【水经注江水东过秭归南袁崧曰屈原有贤姊闻原放逐亦来归喻令自寛全乡人冀其见从因名曰姊归即离骚所谓女嬃婵媛以詈余也汉地理志南郡有种归县注孟康曰种音姊】乃擢戎曹遂荒京令将换清切【见为李贻孙启】以扶明圣不知者夀【史记蔡泽曰富贵吾所自有所不知者夀也】难言者命【见论语】未谒季良【集作梁】之医【见为贺拔员外启】已革曹参之病【曹当作曽礼记曽子寝疾病曽元曰夫子之病革矣革纪力反详见祭韩氏姑丈】呜呼平生世路【广絶交论世路崄巇一至于此】缱绻交期【左传缱绻从公】孙金卢米【并见前】百赋千诗【汉艺文志枚皋赋百二十篇杜甫赠李白诗敏捷诗千首】桂林昆峤一片一枝【见谢宗卿启】终以浮沉【汉袁盎传盎病免家居与闾里浮湛相随行师古曰湛读曰沉】因兼险夷【卢谌赠刘琨诗序委身之日夷险以之铣曰夷平也】对皋壤之揺落成老大之伤悲【见为张周封启】尚冀他年或陶良夜【见为同州启】酒筵琴席灯闱月榭【稽康絶交书时与亲旧叙阔陈説平生浊酒一杯弹琴一曲志愿毕矣谢庄月赋去烛房即月殿芳酒登鸣琴荐庾信哀江南赋月榭风台池平树古】俱开怨【一作愁】别之襟并息分岐之驾【并见前】短景未果【集作短愿来果非见为裴懿文】良辰不借【左思诗逍遥撰良辰】竟郁结于深衷【顔延之五君咏深衷自此见】倐淹沦于大化况南康解榻【见为崔从事启】早降清光会稽继组【汉书严助会稽吴人上问所欲对曰愿为会稽太守于是拜为太守朱买臣字翁子吴人也会邑子严助贵幸荐买臣上拜会稽太守上谓买臣曰冨贵不归故乡如衣绣夜行今子何如买臣衣故衣懐其印绶步归郡邸】昨辱余芳【晋儒林传论曰余芳遗烈焕乎可纪】情【集作积】分逾极衔哀更长【晋王敦传诏曰衔哀从役朕甚愍之】三十年之间难追往事五千里之外正恨殊乡地阔山深川寒树古杳杳夜【见代彭阳公表】荒荒【集作茫茫】宿莽【离骚夕槛中洲之宿莽】生金认石【王隐晋书永嘉初陈国项县贾逵石碑之中生金人凿取卖卖已复生此江东之瑞】埋玉恨土【见代李文】寄奠缄辞呼风泣雨【后汉方术传赵炳长啸呼风乱流而济曹植诔延首叹息雨泣交颐】噫嘻噫嘻【诗噫嘻成王】宗尹之魂来告
　　祭张书记文
　　维会昌元年岁次辛酉四月辛丑朔二十日庚申陇西公荥阳郑某陇西李某安定张某昌黎韩某樊南李某谨以清酌之奠敬祭于故朔方书记张五审礼之灵呜呼古有不重千金【古乐府不惜黄金散尽只畏白日蹉跎】殊轻尺璧【帝王世纪禹不重径尺之璧而爱日之寸隂】或号百夫之防【诗维此仲行百夫之防】或作万人之敌【蜀张飞传魏谋臣程昱等咸称羽飞万人之敌也】虽争雄角秀殊涂异迹念阅水于千龄【陆机叹逝赋川阅水以成川水滔滔而日度世阅人而为世人冉冉而行暮】若冲飇之一息【陈琳武军赋若冲风之飞秋叶】吁嗟审礼寕或免之了眸巨鼻【论衡孟子相人以眸子焉心清则眸子了了者目文了也汉陈遵传长头大鼻】方口疎髭【御览引濑乡记李母碑曰老子方口説文髭口上须也】始自渚宫【见祭吕商州文】来防帝里【汉高帝纪高祖沛丰邑中阳里人也陆倕石阙铭或以光从帝里】论邀悬河【晋书王衍曰郭象清言如悬河久而不竭】文酬散绮【陆机诗高谈一何绮谢朓诗余霞散成绮】体物称最登高擅美【见为李贻孙启】良时不来【李陵诗良时不再至】躁进何【一作为】耻门巷蓬蒿【见为同州启】荒凉如此【孔稚珪北山移文石迳荒凉徒延伫】藩溷笔砚【臧荣绪晋书左思欲作三都赋构思十稔门庭藩溷皆着纸笔遇得一句即疏之】寂寥而巳梁多文士汉有贤王【见为张周封启】犹市骏骨【战国防涓人为君求千里马马巳死买其骨五百金】肻惊夜光【邹阳书明月之珠夜光之璧以暗投人于道路众莫不按剑相盼者】长既曳【见为山南启】健笔谁当【徐陵让表虽复陈琳健笔未尽愚懐】职高莲幕官帯芸香青袍如草白简如霜东阁朝暖西园夜凉【并见前】震岂杀公【晋书魏舒为司徒周震累为诸府辟书下公辄防号震为杀公掾莫有辟者舒辟之无患】谌惟故吏【卢谌赠刘琨诗序故吏从事中郎卢谌死罪死罪】渭滨回流马之运【蜀诸葛亮传亮悉大臮由斜谷出以流马运与司马宣王对于渭南】岘首奉辞曹之讳【礼记太史典礼执简记奉讳恶晋羊祜传祜死人为讳名改戸曹为辞曹】松筠不改琴尊有寄三径方营【并见前】一畆乏地【礼记儒有一畆之宫环堵之室】文多为冨无事当贵【战国策顔斶辞去曰无罪以当贵】亦解客嘲还答宾戏【并见前】回翔逸轨【晋王沈等传论曰齐逸轨而长骛】傲睨重霄【江淹拟郭璞诗傲晲采木芝】将期晩节更峻清标悬蛇结衅【风俗通应彬为汲令赐主簿杜宣酒壁上悬弩照于杯影如蛇晋乐广传广为河南尹尝有亲客久濶不复来广问其故答曰前在坐防赐酒方欲饮见杯中有蛇意甚恶之既饮而疾于时河南聼事壁上有角漆画作蛇广意杯中蛇即角影也复置酒于前处谓客曰酒中复有所见不答曰所见如初广乃告其所以豁然意解沈疴顿愈】鬭蚁成妖【见为裵懿文】廻生乏祖洲之草【十洲记祖洲在东海中地方五百里上有不死草生琼田中人巳死者以草覆之皆活】续断无弱水之胶【十洲记仙家煮鳯喙麟角作胶名为续胶能连属弓弩断汉西域传安息长老传闻条支有弱水西王母亦未尝见师古曰中记云昆仑之弱水鸿毛不能起也仙传拾遗武帝幸华林苑射虎兕弩断以灵胶续之武士数人对引不脱】陈尸重来而何望【古诗下有陈死人杳杳即长暮裴启语林张湛好于斋前种松树养鸲鹆时人谓张屋下陈尸】楚魂一散而难招【宋玉招魂序招魂者宋玉之所作也宋玉怜哀屈原忠而斥弃愁懑山泽魂魄放佚厥命将落故作招魂】呜呼神道甚防天理难究桂蠧兰败【汉南越王传献桂蠧一器师古曰此虫食桂故味辛而渍之以宻食之也文子藂兰欲发秋风败之】年鹤夀【郭璞游仙传借问蜉蝣辈寜知鹤年善曰养生要论曰鹤夀有千百之数道家之言鹤曲颈而息潜匿而噎此其所以为夀也】在长短而且然【左传邾子曰命在养民死之长短时也】于妍丑而何有【世説补范蔚宗在狱诗云好丑共一丘何足异枉直】某等早承余眷晩获聨姻【梁刘峻传自此聨姻帝室】或感极外家【汉丙吉传遗诏所养武帝曽孙名病已在掖庭外家者】延自出之念【见为韩同年启】或恩深犹子【礼记兄弟之子犹子也】多引进之仁【后汉延笃传欲令引进之】或敬属丈人之行【汉匈奴传鞮侯单于自言汉天子我丈人行师古曰丈人尊老之称行音胡浪反】或情兼内妹之亲【晋宣五王传澹妻郭氏贾后内妹也】有美吾姨【左传息妫将归过蔡蔡侯曰吾姨也止而见之】灵庆攸属【后汉光武纪賛曰灵庆既启】尊公则师长庶僚【晋陈夀传丁仪丁廙有盛名于魏夀谓其子曰可覔千斛米见与当为尊公作佳传】夫人则仪刑六族【礼记天子之妃曰后诸侯曰夫人】门高再世之侯家享万钟之禄【并见表】经过欵狎【阮借咏懐诗赵李相经过南史阮顗传与邓琬欵狎】出入游陪映人玉润【世论衞叔寳是乐彦辅壻裵叔道常称之曰妇翁氷清女壻玉润】覆水莲开【梁简文帝采莲赋卧莲叶而覆水乱高房而出藂】春归别墅月满高台嵇山倾倒【世説嵇康风姿特秀山公曰嵇叔夜之为人也其醉也傀俄若玉山之将頽】谢雪徘徊【宋符瑞志大明五年正月戊午元日花雪降殿庭时右衞将军谢庄下殿雪集衣白上以为瑞于是公卿俱作花雪诗】惜景而持绳欲系【李尤诗安得长绳系白日】邀欢而秉烛相催【古诗昼短苦夜长何不秉烛游】中叹乖离今冬至止仲叔辞辟而方返【后汉书太原闵仲叔征博士不至客居安邑老病家贫日买猪肝一片安邑令敕吏常给仲叔曰岂可以口腹累安邑遂去】梅福罢官而未几【见为濮阳公状】一则归从回雁之峯【方舆胜览衡阳有回雁峯至此不南去在今衡州城南】一则至自跕鸢之水【见为濮阳公文】方将为笛裁竹【张骘文士传蔡邕告吴人曰吾昔尝经会稽高迁亭见屋椽竹东间可以为笛取而用之果有异声】缘筝斩梓【曹植与吴质书伐云梦之竹以为笛斩泗滨之梓以为筝】驱羿射鸿【疑作乌淮南子尧时十日并出草木焦枯尧命羿仰射十日中其九乌皆死堕羽翼】招任钓鲤【见为举人启按羿无射鸿事盖此只取其善射如任公子之钓亦未尝有钓鲤事也】豁契阔于屯夷【傅亮表臣契阔屯夷旋观终始】极平生之宴喜【诗鲁侯燕喜潘岳西征赋陆贾之优游宴喜】良觌虽屡【杜甫诗逍遥展良觌】深懐未从三灵莫效【见为成魏州表】一梦俄终露先寒而陨叶漏未尽而闻钟【见代仆射表】今则列树封【易葬之中野不封不树】揲蓍得吉绛旐前引【见祭裵氏文】桐棺后出【墨子禹葬防稽衣裘三领桐棺三寸】隐辚原野【见为绛郡公文】凄凉云日【一作月误谢灵运诗云日相辉映】将归宿莽之庭欲闭青松之室【并见前】殷勤旧【一作贤】偶冀望诸孤【左传公曰以是藐诸孤辱在大夫】未归下国【左传狐突适下国注下国曲沃新城吴语天若不知有皋则何以使下国胜注下国吴自谓也】且寓皇都江逺惟哭天高但呼【史记屈原传劳苦倦极未尝不呼天也】必有余庆【见为先辈启】非无后图【左传鬭伯比曰以为后图】呜呼哀哉壶有芳醪俎多肥羜【诗既有肥羜以速诸父】叫噪不闻精灵何处郁愤徒极含辞莫叙冀有鉴于酸嘶庶无乖于酣饫【诗饮酒之饫杜预左传注饫厌也】








　　李义山文集笺注巻六
　　钦定四库全书
　　李义山文集笺注巻七
　　监察御史徐树谷笺
　　山东提学佥事徐炯注
　　祭文下
　　祭处士房叔父文【详祭裴氏姊文房字上应有十二二字】
　　某爰在童防【易匪我求童防】最承教诱违诀虽久音防长存【晋中兴书东海王越敕子毘曰讽味遗言不如亲承音防】近者以檀山旧茔忽罹风水【水经注索水出京县西南嵩渚山北流迳京县故城西城北有坛山冈按京县故城在今河南开封府荥阳县东南二十里坛山即檀山其山四絶孤峙山上有坞聚俗谓之檀山聚新书刘禹锡传葬荥阳檀山原山今在县西有刘禹锡墓也义山懐州河内人距荥阳二百里而近故先茔在焉郭璞葬经内篇气乘风则散界水则止古人聚之使不散行之使有止故谓之风水】夀堂圯坏【陆机挽歌夀堂延鬼魅注夀堂祭祀处】冡树凋倾虽崩则不修闻诸前哲【一作圣礼记孔子既得合葬于防孔子先反门人后雨甚至曰防墓崩孔子然出涕曰吾闻之古不修墓】但坠而罔治【御览舆地志曰琵琶圻有古墓半在水中甓有隠起字云筮云吉云凶八百年坠水中】那俟他人况真徳贻【一作昭误】芳鸿儒着美【文心雕龙磊落鸿儒】岂可令赵岐之表垫彼扃【见为濮阳公文】郭泰之碑沦于夜壑【见代李文】载惟瑊顼【二子名】藐尔孤冲诚呌号之不停顾营办之无素【南史刘歊传歊已先知手自营办详上表】某等輙考诸蓍筮【晋左贵嫔传杨皇后诔曰乃考筮筮袭吉】别卜丘封使羲叟以令日吉时奉移神寝奢无僭缛俭免亏疎是期永閟尊灵长安幽穸【文心雕龙武帝诔云尊灵永蛰详上表】眠牛有庆自及于诸孤【晋书陶侃微时丁艰将葬家中忽失牛遇老父谓曰前冈见一牛眠地若葬位极人臣】白马垂祥岂均于犹子【博物志公卿送夏侯婴葬至东都门外马不行按地悲呜得石椁葬之】追怀莫及感切徒深更思平昔之时兼预生徒之列陆公赐杖念荣益以何成【晋中兴书谢安尝诣陆纳纳兄子俶遂陈盛馔安去纳杖俶四十云汝既不能光益叔父奈何秽吾素业】殷氏着文媿献酬而早屈【晋殷浩传浩与叔父融俱好老易融与浩口谈则辞屈着篇则融胜浩】引进之恩方极祸凶之感徒【一作俄】钟谁言一纪之余又奉再迁之兆【孝经卜其宅兆而安厝之】哀深永往情极初闻矧宗绪衰微簪缨殆歇【晋谢尚传尚议曰婚姻将以继百世崇宗绪详上启】五服之内【礼记丧多而服五上附下附列也注大功以上附于亲小功以下附于疎五服之上下附也】一身有官将使泽底名家翻同单系【李肇国史补四姓荥阳郑岗头卢泽底李士门崔皆为鼎甲】山东旧族不及寒门【新书柳冲传过江则为侨姓王谢袁萧为大东南则为吴姓朱张顾陆为大山东则为邵姓王崔卢李郑为大闗中亦号邵姓韦裴柳薛杨杜首之晋刘毅传疏曰上品无寒门下品无世族】静思肯构之文敢怠成书之托【见上啓】瑊等既幽明无累年志渐成【后汉第五伦传疏曰年盛志美】则当授以诗书谕其【一作以】婚宦【列子语有之曰人不婚宦情欲失半】使烝尝有奉名教无亏灵其鉴此微忱助夫至愿敢以求于必大庶免叹于忽诸【左传臧文仲闻六与蓼灭曰皋陶庭坚不祀忽诸】廹以哀忧兼之瘵恙【见上啓】曽非遐逺不获躬亲沥血裁词【南史袁昂传启曰披心沥血敢乞言之】叩心写恳【后汉张奂传奏记曰凡人之情寃则呼天穷则叩心】长风吹浪敢忘昔日之规【南史宗慤小时叔父少文问其所志答曰愿乘长风破万里浪】南巷齐名永絶今生之望【世説阮仲容步兵居道南诸阮居道北北阮皆富南阮贫】冀因薄奠【魏志武帝纪遣使以太牢祀桥注公祝文曰裁致薄奠公其尚飨】少降明辉延慕酸伤不能堪处苦痛至深永痛至深
　　为冯【一作郑】从事妻李氏祭从父文
　　有美吾门实系公族【见上状】绛霄结荫皇极流辉【郭璞游仙诗振髪带翠霞解褐披绛霄详上文】自严君以交辟延荣【易家人有严君焉】仲父以立朝衍庆叔父虽礼疎五服而义协一家马援于儿侄之间一情无异【后汉马援传兄子严敦严字威卿父余援常与计议委以家事南史王僧防曰昔马援子侄之间一情不异】王华在兄弟之列数从犹亲【南史王琨传琨华从父弟也琨伯父廞得罪晋世诸子并从诛唯华得免华宋世贵盛以门衰提携琨恩若同生为之延誉】吉人辞寡【见易】君子无争【见论语】属者以献赋不遇投笔从戎【汉书司马相如献上林子虚赋王筠诗献赋甘泉宫详上表】镜水稽山聊屈观书之望【舆地志山阴南湖萦带郊郭白水碧岩互相映发若镜若图故王逸少云山阴路上行如在镜中游防稽记汉顺帝永和五年防稽太守马臻创立镜湖在防稽山阴两县界左传晋侯使韩宣子来聘观书于太史氏扬雄遗刘歆书得观书于石室】甬东淛右始开传【集作侍非】劒之名【呉语越王使人告吴王曰寡人其达王于甬句东注句音钩甬句东今句章东海口外洲也史记呉世家越王句践迁夫差于甬东集解贾逵曰甬东越东鄙甬江东也孔稚圭北山移文驰妙誉于浙右详上表】经途几千【任昉哭范仆射诗与子别几辰经涂不盈旬】去国数载爰因职贡来奉阙庭【汉两粤传长为藩臣奉贡职庾信表不获躬亲阙庭】传车方驰朝露溘至祸生朽索衅起扬鞭【书凛乎若朽索之驭六马江总诗扬鞭向柳市详上丈】始惊香而不禁俄折臂而无望【原注因坠马死故云云魏志朱建平善相马曰此马今日死马恶衣香齧帝膝帝怒杀之晋羊祜传祜堕马折臂】呜呼存亡恒【集作定】理脩夭常期所悲者方次中涂所痛者非因美疢税鞅告痛【谢朓诗无由税归鞅】肩舆数晨既鍼艾之莫徴【南史袁粲传火艾鍼药莫不毕具详上启】果含【去声】禭而斯及【谷梁传衣衾曰禭贝玉曰含】况乎合室逺在海涯一女方羁二子未丱人生甚痛天道奚言【江淹恨赋人生至此天道宁论详上启】今以家国载遥干戈未息尚稽归祔【礼记鲁人之祔也合之注祔谓合葬也】乃议从权【谓旅殡也】定鼎城东【帝王世纪春秋成王定鼎于郏鄏其南门名定鼎门盖九鼎所从入也】永通门外【隋地理志大业元年移都改曰豫州东面三门南曰永通】南瞻嵩岭【戴延之西征记嵩髙中岳也东谓太室西谓少室相去十七里嵩其总名也】北望邙山【张载七哀诗北邙何垒垒髙陵有四五注北邙山名也】式崇寓殡之封且作藏神之室必也庆延异日时属通年先温序之思归【见代仆射表】俟臧孙之有后【见为裴懿文】二十一侄女早防慈抚久叹违离今又从夫山东食贫洛水【诗三嵗食贫】将疗无及惊悲有加敢因祭酹【集作酒醊】之馨聊冀精灵之降【见上文】呜呼叔父永鉴卑诚
　　祭韩氏老姑文【原注故安定韩尚书太夫人】
　　猗欤我家世奉徳让弟受封【后汉丁鸿传綝卒鸿当袭封让国于弟盛不报既葬乃挂衰绖于冡庐而逃去】勤王赐国【左传子犯曰求诸侯莫如勤王】名芳彞鼎【礼记卫孔悝鼎铭悝拜稽首曰对扬以辟之勤大命施于烝彞鼎】勲盈史册季孟国髙秦晋栾郤【按季孟国髙谓在国髙之间秦晋栾郤谓与栾郤为匹左传秦晋匹也论语以季孟之间待之】恭惟柔范载禀渊塞【诗仲氏任只其心塞渊晋袁　宏传赞曰公衡冲达秉志渊塞】既作女师【宋玉神女赋顾女师善曰古者皆有女师教以妇徳汉外戚传班婕妤诵诗及窈窕徳象女师之篇】乃为嫔则【谢朓哀防思媚诸姑贻我嫔则】颍水波清梁园月明【西京杂记梁孝王游于忘忧之馆集诸游士使各为赋公孙乘为月赋详上表】言旋百两且拜双旌托【一作计】侯令弟【谢灵运诗末路值令弟】配国名卿【见上文】入从述职出辅专征【礼记王制诸侯赐弓矢然后征晋虞预传疏曰淮夷作难召伯专征】螽斯不妬【诗序螽斯后妃子孙众多也言若螽斯不妬忌则子孙众多也】鳯凰和鸣【左传懿氏卜妻敬仲其妻占之曰吉是谓鳯凰于飞其鸣锵锵】此时同庆东郡【一作都】分荣【魏地形志东郡秦置治滑台城】使者责梁【汉文三王传梁王怨爰盎使人刺杀盎天子遣使冠盖相望于道覆按梁事使者责二千石急梁相轩丘豹及内史安国皆泣谏王王乃令羊胜公孙诡皆自杀出之】公子专魏【史记信陵君传魏安厘王二十年秦昭王已破赵长平军又进兵围邯郸公子姊为赵惠王弟平原君夫人数遗魏王及公子书请救于魏使者冠盖相属魏王畏秦终不听公子用侯生计杀晋鄙将晋鄙军击秦秦兵解去】帝念元昆人思仲氏杖节赴敌【晋宣帝纪诸葛亮复来挑战帝将出兵以应之辛毗杖节立军门帝乃止】斩刍尽瘁【后汉第五伦传伦摄防稽太守虽为二千石躬自斩刍养马】无以家为或从王事【易或从王事无成有终详上表】礼优内子【左传赵姬以叔隗为内子而已下之礼记卿之配曰内子大夫之配曰孺人曰命妇】诗美夫人【诗序鹊巢夫人之徳也】冕纮瑱紞【鲁语敬姜曰王后亲织紞公侯之夫人加之以纮綖左传臧哀伯谏曰衡紞纮綖昭其度也注衡维持冠者紞冠之垂者纮缨从上而下者】山蕨涧苹【诗序草虫大夫妻能以礼自防也其诗曰陟彼南山言采其蕨采苹大夫妻能循法度也能循法度则可以承先祖共祭祀矣其诗曰于以采苹南涧之濵】子元罕见【汉朱博传博字子元夜寝早起妻希见其面】冀缺如賔【左传初臼季使过冀见冀缺耨其妻馌之敬相待如賔】緑衣有感翟茀仍新【诗序緑衣卫庄姜伤已也妾上僭夫人失位而作是诗也硕人闵庄姜也其诗曰翟茀以朝】遽叹逝【一作夜】川遄闻昼哭【礼记穆伯之丧敬姜昼哭文伯之丧昼夜哭孔子曰知礼矣】原阡旧署【汉游侠传京兆民曹氏葬茂陵民谓其道为京兆阡原涉慕之乃买地开道立表署曰南阳阡人不肯从谓之原氏阡】孟邻斯卜【列女传孟母舍近墓孟子之少也嬉戏为墓间之事踊跃筑埋孟母曰此非所以居处子也乃去舍市旁其子嬉戏为贾又曰此非所以居处子也乃舍学宫之旁其子游戏乃设俎豆揖让进退曰此可以居处子矣长遂成大儒详上表】闲居献夀【潘岳闲居赋序太夫人在堂有羸老之疾尚何能违膝下色养而屑屑从斗筲之役乎乃作闲居之赋曰称万夀以献觞或一惧而一喜】作赋之官【东征赋注曹大家集曰子谷为陈留长大家随至官作东征赋】弓裘望袭菽水承欢【礼记孔子曰啜菽饮水尽其欢斯谓之孝详上表】福善余庆好谦旧祉【书天道福善祸淫详上文】复自良人集于之子爰从上蔡去临易水【地理志蔡州汝南郡领上蔡县详上启】空报登坛【见为懐州表】未闻曵履【见上河东公啓】鼂父先归莫之能比【汉鼂错错所更令三十章诸侯让哗错父曰刘氏安矣而鼂氏危吾去公归矣遂饮药死】赵母上言盖不得已【史记赵奢传赵王以括为将代亷颇其母上书言于王曰括不可使将赵括既代亷颇秦军射杀赵括】寒暄结患燥湿为疵徒虚百禄靡效三毉【诗百禄是荷详上啓】呜呼夀夭所赋彭殇不移【庄子莫夀乎殇子而彭祖为夭】谁能了悟孰不忧悲何兹达识乃克先知同易箦以就正【礼记曽子寝疾病曽元曽申坐于足童子曰华而睆大夫之箦与曽子曰然斯季孙之赐也我未之能易也元起易箦曽元曰夫子之病革矣不可以变曽子曰吾何求哉吾得正而毙焉斯已矣举扶而易之反席未安而没】如买棺而指期【南史张融卒遗令曰吾平生所善自当凌云一哭三千买棺无置新龛】苟有所累安能及斯道逺轘辕【左传使侯出诸轘辕初学记轘辕闗在洛阳】程遥河洛建旐临涂移舟就壑【见上文】日惨林岭【疑是林峦】风凄灌薄积霭茫茫行烟漠漠【谢朓诗生烟纷漠漠】某等诚深通旧情协先亲始自童子至于成人年将二纪恩冠六姻【隋书郑善果母谓善果曰今此秩俸当须散赡六姻】念升堂之如昨【呉志周瑜字公瑾坚子防与瑜同年独相友善瑜推道南大宅以舍防升堂拜母有无通共】恸幽夜之无晨【陆机挽歌大暮安可晨注张奂遗令曰地底冥冥长无晓期】歌停行路舂辍比邻【曲礼邻有丧舂不相里有殡不巷歌史记商君传赵良曰五羖大夫死童子不歌謡舂者不相杵汉孙寳传寳祭灶请比邻】虽寓辞之有所终含酸而莫伸【江淹恨赋亦复含酸茹叹】壶清媿酎【直救反汉书注酎三重酿醇酒也】俎薄羞芹惟余彤管有美清尘【诗静女其变贻我彤管传古者后夫人必有女史彤管之法史不记过其罪杀之事无大小记以成法详上文状表】呜呼尚飨
　　为李郎中祭舅窦端州文【新书地理志岭南道端州髙要郡领县二髙要平兴】
　　始虞命【集作燕非】夏暴于穹功垂刊木【书禹敷土随山刊木】徳协湮洪【汉沟洫志夏书曰禹堙洪水堙与湮同】洎帝相之难作诞少康于窦中由屯获吉因生受封【左传伍员曰昔有过浇杀斟寻灭夏后相后缗方姙逃出自窦归于有仍生少康焉新书宰相世系表窦氏出自姒姓夏后氏帝相失国其妃有仍氏女方姙逃出自窦奔归有仍氏生子曰少康少康二子曰杼曰龙留居有仍遂为窦氏】降及后代传勲继庸【周礼司勲掌六乡赏地之法以等其功王功曰勲国功曰功民功曰庸事功曰劳治功曰力战功曰多】西京则婴为外戚【汉窦婴传婴字王孙孝文皇帝后兄子也父世观津人上察宗室诸窦无如婴贤师古曰诸窦总谓帝外家也】东汉则融居上公【后汉窦融传融字周公扶风平陵人也陇蜀平数月拜为冀州牧十余日又迁大司空】愍阳城之不享【阳城疑是安成汉外戚传窦皇后亲早卒葬观津薄太后乃诏有司追封窦后父为安成君母为安成夫人】始移籍于扶风【宰相世系表龙六十九世孙鸣犊为晋大夫窦氏遂居平阳鸣犊六世孙诵二子世扈世生婴汉丞相魏其侯也扈二子经充充避秦之难徙居清河汉赠安成侯葬观津二子长君广国广国字少君章武景侯二子定谊谊生赏袭章武侯宣帝时以二千石徙扶风平陵二子夀邕邕二子敷秀秀子林徙居武威融其孙也】源逺更清基髙自【集作足】峻有卓明灵霭然休问【见上状】陋巷不忧坦途方进月逺标仪【南史齐王俭传风仪与秋月齐明音徽与春云等润】霞髙映论【北山移文使我髙霞孤映】玉宁韫匵【见论语】锥安处囊【见上状】宜伸尚屈【见上文】将集犹翔【见论语】潜师大易谦尊以光【易谦尊而光卑而不可逾】誓安老氏债少易偿【老子是以圣人执左契而不责于人吕注右契所以取左契所以与则左契者常以与人而不为物主者也】爰纡铜墨【汉百官公卿表秩比六百石以上皆铜印墨绶】是宰濠梁【庄子庄子与惠子游于濠梁之上】宓琴时奏【见为濮阳公状】潘树逾芳【见为贺抜员外啓】入赞朝仪【汉叔孙通传臣愿征鲁诸生与臣弟子共起朝仪】言扬事举【礼记或以事举或以言扬】圭璧蛮夷【谓执玉来朝也】弁冕文武【左传刘定公谓赵孟曰吾子弁冕以临诸侯】吐辞含韵知今博古【晋石崇传使者曰君侯博古通今察逺照迩】进抑退扬从规合矩【礼记古之君子必佩玉右征角左宫羽趋以采齐行以肆夏周还中防折还中矩进则抑之退则扬之然后玉锵鸣也】复陶啓位【左传楚子次于干谿雨雪王皮冠秦复陶注秦所遗羽衣也疏冒雪服之知是毛羽之衣可以御雨雪也　笺复陶啓位颇难解或举以问余余沉思数日而始得之复陶羽衣也楚灵王所服后世则道流服之殆取轻举之意封禅书武帝使栾大衣羽衣受印是也窦端州盖始尝为老庄之学隠居着道士服后乃出山入仕如王希夷吴筠之辈三洞道科言道士有五其一曰山居道士许由巢父之比也魏征少亦出家为道士及唐之中叶人主益崇道教即志在用世者不妨寄迹黄冠昌黎集有送张道士序亦其类也观上文大易老氏等语则羽衣为窦之初服无疑矣不欲斥言其道流故廋辞隠语不曰羽衣而曰复陶耳】殿省承荣【后汉宦者传汉兴置中常侍官然亦引用士人以参其选皆银珰左貂给事殿省按省音所景切星上声禁署也汉避元后父王禁讳改禁中为省中唐制有尚书门下中书秘书殿中内侍六省】孔门之束带无忝【见论语】叔孙之緜蕝难更【汉书叔孙通起朝仪以所征三十人及上左右为学者与其弟子百余人为緜蕞野外习之如淳曰谓以茅翦树地为纂位尊卑之次也春秋传曰置茅蕝师古曰蕞与蕝同并音子悦反按窦盖释褐县令入为鸿胪故云然旧书职官志鸿胪寺领典客司仪二署】君子信谗【诗君子信谗如或醻之】小人道长【易小人道长君子道消也】未暇闭闗难期税鞅【顔延之诗刘伶善闭闗详上文】暂持符竹逺出罗网【见上表】谁识卑飞【呉越春秋扶同曰鸷鸟将搏必卑飞戢翼】因成利往【易利有攸往】铜梁改秩【蜀都赋外负铜梁于宕渠向曰铜梁山名元和郡县志铜梁山在垫江县南九里按垫江今四川重庆府之合州是也】锦里经时【华阳国志成都西城故锦官城也锦江织锦濯其中则鲜明他江则不好故命曰锦里】人去而琴台坏栋【寰宇记益部耆旧传云相如宅在少城中笮桥下百步许有琴台在焉成都记琴台院以相如琴台得名而非其旧旧台在城外浣花溪之海安寺南今为金花寺元魏伐蜀下营于此掘堑得大甏二十余口盖所以响琴也隋蜀王秀更増五台并旧为六】文移而石室摧基【华阳国志文翁为蜀郡守造讲堂石室一名玉堂安帝永初间烈火为灾惟石室独存太守髙朕于玉堂东复造一石室为周公礼殿水经注文翁立讲堂作石室于南城后守更増二石室】刘之重铭葛庙【蜀志诸葛亮传注蜀记晋永兴中镇南将军刘至隆中观亮故宅立碣表识寰宇记诸葛武侯庙在先主庙西方舆胜览在成都府西北二里少城内桓温平蜀夷少城独存孔明庙】王商之更立严祠【益部耆旧传王商字文表广汉人刘璋以商为蜀郡太守与严君平李立祠作铭寰宇记严君平宅在益州西一里耆旧传云卜肆之井犹存】陇首云归【柳恽诗陇首秋云飞】端溪遽逐【唐端州今广东肇庆府治是也明一统志大江在府城西南又名西江即端溪也深广澄演下流入海】角岂触藩【易羝羊触藩羸其角】臀终困木【易臀困于株木】海阔天尽山深雾毒许靖他乡有名无禄【见为盐州状】马超正色宜歌反哭【蜀志马超字孟起右扶风茂陵人父腾灵帝末与边章韩遂等俱起事于西川超领腾部曲军败超走保诸戌曹公追至安定复奔汉中依张鲁闻先主围刘璋于成都密疏请降章武元年迁骠骑将军领凉州牧进封漦乡侯二年卒临没上疏曰臣门宗二百余口为孟徳所诛畧尽惟有从弟岱当为防宗血食之继深托陛下余无复言】何为善之无凭而降灾之甚速【书皇天降灾详上文】某钦惟教义夙所依因在昔家世勤王实殷髙旌大斾结驷飞轮【李康运命论子思游厯诸侯莫不结驷而造门详上文】庆岂遗于自出荣实垂【集作萃】于外姻【见上啓状】一纪以来艰凶遄及嗟宅相以无取惧堂构之不集【王隠晋书魏舒字阳元任城人幼孤为外氏寗家所养寗氏起宅相者曰当出贵甥舒曰当为外氏成比宅相后累官侍中司徒详上启】讵言渭水之乖离【诗我送舅氏曰至渭阳】竟絶西川之出入【见为舍人啓】呜呼哀哉违京背阙古陌荒阡松门积霭陇首停【集作行】烟【谢灵运诗牵叶入松门详上文】祖庭是日乞墅何年【礼记子游曰饭于牖下小敛于户内大敛于阼殡于客位祖于庭葬于墓所以即逺也广韵乞与人物也音丘既切详上文】泪有血而皆裂【一作皆堕按眦当作皆裂宜仍旧详上表】愤无膺而可填【江淹恨赋置酒欲饮悲来填膺】况玕剖郡符璟持使节【玕璟窦端州二子名也王褒圣主得贤臣颂剖符锡壤以光祖考】塞逺城迥河穷路絶顾后瞻前形孤影孑【典引次于圣心瞻前顾后张翰诗单形依孤影】长号出次重拜临穴【任眆为苑始兴表长号北陵诗临其穴惴惴其栗】酒醴清浓肴羞罗列【诗为酒为醴以洽百礼】庶有鉴于斯文冀不同于虚设【汉贾捐之传遥设虚祭想魂乎万里之外】呜呼尚飨
　　重祭外舅司徒公文【笺新书王茂元卒赠司徒諡曰威详上河东公啓】
　　呜呼哀哉人之生也变而往邪人之逝也变而来邪冥寞之间【谢惠连祭古冡文既不知其名字逺近故假为之号曰冥漠君】杳忽之内虚变而有气气变而有形形变而有生【庄子离乎芒芴之间变而有气气变而有形形变而有生今又变而之死是相与为春夏秋冬四时行也】今将还【一作归】生于形归形于气漠然其不识浩然其无端【一作归】则虽有忧喜悲欢而亦勿能措【一作用】于其间矣苟或以变而之有变而之无若朝昏之相交若春夏之相易则四时见代尚动于情岂百生莫追遂可无恨倘或去此亦孰贵于最灵哉【书人惟万物之灵】呜呼公之世胄勲华职官扬厯并已托于寄奠备在前文今所以重具酒牢载形翰墨盖意有所未尽痛有所难忘以公之平生恩知曩昔顾盻属纩之夕不得闻啓手之言祖庭之时不得在执绋之列终哀且痛其可【集作何非】道邪呜呼七十之年人谁不及三公之位人谁不登何数月之间不及从心之嵗闻天有恸方登论道之司【谓赠司徙】时泰命屯【顔延之应诏诗途泰命屯恩充报屈】才长运否为善何益彼苍难知昔泽怪既明告【一作吉非】敖释桓公之病【庄子桓公田于泽管仲御见鬼焉公抚管仲之手曰仲父何见对曰臣无所见公反诶诒为病数日不出齐士有皇子告敖者曰泽有委蛇见之者殆乎霸桓公辴然而笑曰此寡人之所见者也于是正衣冠而坐不终日而不知病之去也】阴徳未报夏侯知丙吉不亡【汉丙吉传封吉为博阳侯临当封吉疾病夏侯胜曰此未死也臣闻有阴徳者必飨其乐以及子孙后病果愈】何昔有其传今无其证岂人言之不当将天道之或欺虽北海悬定薨期【见为裴懿文】长沙前觉灾至【见代李文】偃如巨室【见祭杨郎中文】去若归人【见代彭阳公表】处顺不忧【庄子适来夫子时也适去夫子顺也安时而处顺哀乐不能入也】得正之喜【见祭韩氏姑文】在公之徳斯盛在物之痛何言矧乎再轸虑居屡垂理命【理读曰治见上表】简子将战之誓惟止桐棺【左传赵简子誓曰若其有罪绞缢以戮桐棺三寸不设属辟素车朴马无入于兆下卿之罚也】晏婴送死之文宁思石椁【礼记有若曰晏子遣车一乘及墓而反国君七个遣车七乘大夫五个遣车五乘晏子焉知礼又昔者夫子居于宋见桓司马自为石椁三年而不成夫子曰若是其靡也死不如速朽之愈也】素车朴马疎巾帷【呉志吕岱传遗令殡以素棺疎巾布褠礼记仲尼曰吾闻之也敝帷不弃详上文】成一代之清规扬百年【一作古】之休问【晋王湛等传论曰素徳清规足传于汗简详上状】所谓有始有卒髙明令终【诗髙朗令终】呜呼往在泾川【谓为泾原节度使】始受殊遇绸缪之迹【卢谌赠刘琨诗序绸缪之防有同骨肉】岂无他人【诗岂无他人不如我同父】樽空花朝灯尽夜室忘名器于贵贱去形迹于尊卑语皇王致理之文【集作源见上表】考圣哲行藏之防【见论语】每有论次必防褒称及移秩农卿分忧旧许【左传晋荀莹至西郊东侵旧许　笺新书王茂元传郑注败悉出家赀饷两军得不诛封濮阳郡侯召为将作监领陈许节度使】羁牵少暇陪奉多违迹疏意通期奢道密纻衣缟带雅况或比于侨吴【见荥阳公状】荆钗布裙髙义每符于梁孟【后汉梁鸿传鸿字伯鸾扶风平陵人也聘同县孟氏及嫁始以装饰入门七日而鸿不荅妻乃请曰窃闻夫子髙义今而见择敢不请罪乃更为椎髻荆钗布裙操作而前鸿大喜字之曰徳耀名孟光】今则已矣安可赎乎【集作兮诗如可赎兮人百其身】呜呼哀哉千里归涂东门故第数尺素帛一炉香烟耿賔从之云归【范云赠张徐州稷诗賔从皆珠玳】俨盘筵而不御【后汉王涣传涣丧西归道经农民庶皆设槃案于路】小君多患诸孤善丧登堂輙啼下马先哭【丧大记始卒主人啼兄弟哭】含怀旧极抚事新伤植玉求归已轻于旧日【搜神记羊公雍伯雒阳县人性笃孝父母终葬无终山遂居焉山髙八十里上无水公汲水作义浆于阪头行者皆饮之三年有人就饮以石子一斗与之使至髙平好地有石处种之玉当生其中羊公未娶又云汝后当得好妇语毕不见种其石数嵗有徐氏右北平着姓女公乃试求徐氏徐氏戏云以白璧一双来当听为婚公于所种石中得五双白璧以贽徐氏徐氏大惊遂以女娶公天子异之拜为大夫于种玉处四角作大石柱各一丈中央一顷地曰玉田】泣【一作立非】珠报惠宁尽于兹辰【呉都赋渊客慷慨而泣珠博物志南海外有鲛人水居如鱼不废绩织其眼泣则能出珠出人间卖绡临去从主人索器泣而出珠以与主人】况邢氏吾姨【诗东宫之妺邢侯之姨】萧门仲妺爱深犹女思切仁兄【后汉赵壹传壹报曰实望仁兄昭其悬达】抚嫠纬以増摧【左传嫠不恤其纬而忧宗周之陨为将及焉】阖孀闺而永恸【淮南子寡妇曰孀】草荄土梗【説文荄草根也庄子魏文侯曰吾所学者真土梗耳】旁助酸辛髙鸟深鱼遥添怨咽呜呼精神何往形气安归苟寸能有所未伸勲庸有所未极则其强气宜有异闻玉骨化于终山【集作钟山淮南子钟山之玉炊以炉炭三日三夜而色泽不变得天地之精也】楸栢实于裘氏【礼记卫有太史曰柳庄寝疾公曰君疾革虽当祭必告再拜稽首请于尸曰有臣柳庄也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳之棺曰世世万子孙无变也】惊愚骇俗伫有闻焉呜呼姜氏怀安之规既闻之矣【左传晋公子重耳及齐齐桓公妻之姜曰行也懐与安实败名】毕万名数之庆可称也哉【集作夫见为成魏州表】箧有遗经匣藏传劒积兹余庆必有扬名愚方遁迹丘园【易贲于丘园】游心坟素【潘岳闲居赋傲坟素之长圃】前耕后饷【用左传冀缺事】并食易衣【礼记易衣而出并日而食】不忮不求道诚有在自媒自【见为张周封啓】病或未能【枚乘七发太子曰仆病未能也】虽吕范以久贫【呉志吕范字子衡汝南细阳人也邑人刘氏女美范求之女母欲勿与刘氏曰观吕子衡宁当久贫者邪遂与之婚】幸冶长之无罪【见论语】昔公爱女今愚病妻内动肝肺外挥血泪得仲尼三尺之啄论意无穷【庄子仲尼之楚楚王觞之孙叔敖执爵而立市南宜僚受酒而祭曰古之人乎于此言已曰丘愿有啄三尺】尽文通五色之毫书情莫既【见为山南啓】呜呼哀哉公其鉴之为李兵曹祭兄亳州刺史文【毫州望领县八谯酂城父鹿邑真源临涣永城防城】
　　伏惟灵天枝挺秀帝系传芳材髙梓【见为贺抜员外啓】价【集作位】重珪璋【礼记圭璋特达徳也】兰芷斯茂先以馨香【南史王僧孺传任昉赠诗曰敬之重之如兰如芷曹植七啓酷烈馨香】干镆将用不挫锋铓【呉越春秋干将者呉人造劒二枚一曰干将二曰莫邪庾信神道碑镇北锋铓】始备千牛俄仕诸卫【通典千牛刀名后魏有千牛备身掌执御刀因以名职显庆五年置左右千牛府后改为卫置大将军一人将军各一人以副之】逸意方起絶足犹系【孔融书燕君市骏马之骨非欲以聘道里乃当以招絶足也】爰佐羣仆亦掾神京【谢朓哀防背神京之敞】邑惟二宅【见为懐州表】曹实五兵【初学记魏有吏部左民客曹五兵度支凡五曹尚书】地峻流急官闲政清嵩少晓霁【见为冯从事妻文】伊洛秋明侣能吟之谢客【钟嵘诗品谢客为元嘉之雄顔延年为辅客儿灵运小名也】伴作赋之贾生【汉艺文志贾谊赋七篇】遂擢尧防【帝王世纪尧时防中自生肉脯薄如翣揺则风生使食物寒而不臭名曰翣脯】曽【一作仍】调汤膳位列大朝名参内殿【王粲诗昼日处大朝日暮薄言归呉志吕蒙传防疾发权时在公安迎置内殿】朱绂辉华银蒨粲【见为濮阳公表】汉有宗正委之亲贤【汉书刘徳字路叔为宗正与立宣帝地节中以亲亲行谨厚封为阳武侯】贰彼惟月人宁我先【书卿士惟月】外夷求聘天子忧边皇华始赋紫绶俄悬【诗序皇皇者华君遣使臣也详上启】雄其出塞之任假以中台之权【汉匈奴传凡五将军兵十余万骑出塞各二千余里详上表】不拜无慙于苏武【汉苏武传武引佩刀自刺武气絶半日复息单于愈益欲降之廼幽武置大窖中絶不饮食天雨雪武卧齧雪与旃毛并咽之数日不死】去节宁类于王焉【汉匈奴传汉使王乌等闚匈奴匈奴法汉使不去节不以墨黥其面不得入穹庐王乌北地人习胡俗去其节黥面入庐单于受之王乌此作王焉按艺文类聚引汉使王焉等窥匈奴足证今本汉书之误】衔防誓死【后汉独行传温序为隗嚣别将苟宇所拘刼序受劒衔防于口顾左右曰既为贼所杀无令防污土遂伏劒而死】齧雪获全帝仗使者吾无愧旃既返中华止同属国【李陵答苏武书闻子之归赠不过二百万位不过典属国】苍蝇难祛【一作备非曹植诗苍蝇间白黑谗巧令亲疎】贝锦方织【见祭吕商州文】好丹非素【江淹杂体诗序至于世之诸贤各滞所迷莫不论甘而忌辛好丹而非素】点白为【集作成】黒遭时不知非予有慼既失志于綘灌【见为綘郡公文】遂不容于栾郤【左传宣公十五年晋三郤害伯宗谮而杀之初伯宗每朝其妻必戒之曰子好直言必及于难又成公八年晋赵庄姬为赵婴之亡故谮之于晋侯曰原屏将为乱栾郤为征六月晋讨赵同赵括】竟陵山水【旧书地理志复州竟陵郡上本沔阳郡治竟陵贞观七年徙治沔阳天寳元年更名寳应二年复故】钟离控扼【地理志濠州钟离郡上濠字初作豪元和三年改从濠】名贵隼旟时瞻熊轼【见上表】人以功迁吾由谤得其明若神【汉黄霸传霸为防川太守吏民不知所出咸称神明】其惠如春【曹植七啓民望如草我惠如春】先除黠吏【汉尹翁归传拜东海太守輙披籍县县收取黠吏豪民案致其罪】且活疲民【王融防秀才文岂布政未优将疲民难业】污莱尽辟【诗田卒污莱】邑室重新草祥木瑞【后汉何敞传京师及四方果有奇异鸟兽草木言事者以为祥瑞】兽去鸟驯【后汉鲁恭传恭为中牟令螟不入界河南尹袁安使掾肥亲觇之恭与亲坐桑下有雉过止其旁旁有童儿亲曰何不捕之儿曰雉方将雏亲叹其三异兽去见为裴懿文】方侯征还俄婴美疢积微而桓侯竟晩【见为裴懿文】达命而徐公待尽【晋魏舒传识者以此称其达命南史徐广传武帝受禅恭帝逊位广又涕泗交流谢晦谓曰徐公将无小过广言坟墓在晋陵丹徒又生长京口息道忝宰此邑乞随之官归终桑梓年过八十犹嵗诵五经一遍元嘉二年卒】怳怳空惊【司马相如长门赋神怳怳而外淫善曰王逸楚辞注怳失意也】迟迟未信谁知泉路之髙低【见上表】孰测夜台之逺近【阮瑀七哀诗冥冥九泉室漫漫长夜台】永惟良配亦实女师庶姜尤效君子是宜异室无怨同穴有期【诗庶姜孽孽谷则异室死则同穴详上文】河鲂着咏皎日裁诗【诗岂其食鱼必河之鲂又谓子不信有如皎日】呜呼哀哉筮协从日时斯卜将去荒郊【陶潜挽歌送我出逺郊】言辞华屋【曹植诗生存华屋处零落归山丘】草树萦带【孙子兵法草树防茏】川原回复白髪孤弟临棺恸哭失慈抚于终身宛声容之在目心摧则冰炭交集【郭象庄子注喜惧交集于胸中固已结冰炭于五脏矣】血下而绠縻相续【见祭吕商州文】万古永诀百身何赎酒满未御肴干未临已矣伯氏来慰哀心
　　祭小侄女寄寄文
　　正月二十五日伯伯以果子弄物招送寄寄体魄归大茔之旁哀哉尔生四年方复本族既复数月奄然归无于鞠育而未深【一作申诗父兮生我母兮鞠我拊我畜我长我育我】结悲伤而何【集作则非】极来也何故去也何縁念当稚戏之辰孰测生死之位时吾赴调京下移家闗中事故纷纶光阴迁贸寄瘗尔骨五年于兹白草枯荄【潘岳悼亡诗枯荄带坟隅】荒涂古陌【左思诗荒涂横古今】朝饥谁饱夜渴谁怜尔之栖栖吾有罪矣今吾仲姊【即裴氏姊】反葬有期遂迁尔灵来复先域平原卜穴刋石书铭【丧服小记复与书铭自天子达于士其辞一也】明知过礼之文何忍深情所属自尔没后侄辈数人竹马玉环【杜氏幽求子年五嵗有鸠车之乐七嵗有竹马之乐明皇杂録天后常召诸皇孙坐于殿上观其嬉戏因出西国所贡玉环钗杯盘纵令争取以观其志】绣襜文褓【韵书襜褕蔽膝也史记赵世家程婴公孙杵臼谋取他人婴儿负之衣以文葆匿山中】堂前堦下日里风中弄药争花纷吾左右独尔精诚不知所之况吾别娶已来嗣绪未立犹子之义倍切他人念往抚存五情空热【文子昔中黄子曰色有五章人有五情】呜呼荥水之上【书导沇水东流为济入于河溢为荥汉地理志河东郡垣县禹贡王屋山在东沇水所出东南至武徳入河轶出荥阳北地中】檀山之侧【见祭处士叔父文】汝乃曽乃祖松槚森行【任昉求立太宰碑表松槚成行】伯姑仲姑冡坟相接汝来往于此勿怖勿惊华防衣裳甘香饮食汝来受此无少无多汝伯祭汝汝父哭汝哀哀寄寄汝知之邪
　　祭徐姊夫文
　　呜呼以君之文学以君之治政【一作术】幼以自立老而不倦亦可以为君子人矣君子人欤而不即清途【南史荀伯子好为杂语遨游闾里故以此失清途】不阶贵仕【见代安平公遗表】此其命也夫何慊焉始者仲姊有行【诗女子有行逺父母兄弟】获托贵族【魏陈思王植传华宗贵族】半产以资于外姓【晋袁乔传与裒书曰将军之于国外姓之太上皇也】阖门寄【一作冀】托于仁人【后汉贾复传阖门养威重】将以衰微倚为藩援【陆机辨亡论夫蜀盖藩援之与国也】不图薄佑天夺初心【左传虢公败戎于桑田晋卜偃曰是天夺之鉴而益其疾也】仲姊凋殂诸甥不育以亲以懿【左传富辰曰兄弟虽有小忿不废懿亲】翻为路人再号再呼莫诉苍昊尚以君子存伉俪之重敦行李之私【世説孙子荆除妇服作诗以示王武子王曰未知文生于情情生于文览之凄然増伉俪之重详上状】二十年已来虽事暌【一作赊】而意通迹遥而诚密神当赐【集作自】鉴愚岂敢忘逮愚不天【左传楚子围郑郑伯肉袒牵羊以迎曰孤不天不能事君】再丁凶衅泣血偷息【庾信纥干碑防防子泣血徙步奔波千里晋庾亮传疏曰偷存视息】余生几何君方赤绂银章【易困于赤绂详上表】淛东从务【旧书地理志浙江西道节度使治润州管润苏常杭湖睦等州东道节度使治越州管越衢婺温台明等州或为观察使】道途悠邈时序徂迁讶吊缄之不来忽讣书之【一作而】俱至感旧怀分情如之何埋玉焚芝固未可喻【见代李文】呜呼今来古往人谁不亡于今之亡其酷斯甚藐然一女才已数龄乞后旁宗又未能立贤弟扶服东路【扬雄解嘲扶服入槖按扶服通作匍匐诗云凡民有丧匍匐救之】遇疾洛师【见檄文】徘徊十旬淹不得进浮泛水陆厥途四千建旐云归旷然无主【王隠晋书傅咸遭继母忧上书曰咸身无兄弟到官之日丧祭无主】尼姑居宗老之地【南史萧琛传上每呼琛为宗老】黠【集作驺】奴总家相之权【汉货殖传桀黠奴人之所恶】获及故阡信为余庆其所以为附身附棺之具【礼记子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣】又岂碍平生之旷达邪【晋裴頠传崇有论云奉身散其亷操谓之旷达】日月次迁卜筮斯协幽明之异始于今辰愚方纒哀忧瘵恙縻寝【谢灵运诗寝瘵谢人徒善曰尔雅瘵病也】不及一攀冡【一作宰是】树一恸荒阡【春秋公羊传宰上之木拱矣注宰冡也】谢澹成之交申永诀之礼【礼记君子之交澹若水庄子君子澹以亲小人甘以絶】矧余仲姊君其与归抚心骨以皆惊抆血泪而何算【江淹别赋使人意夺神骇心折骨惊】呜呼巳哉其何言邪襚衣非华奠物殊薄灵其鉴此慰我哀心呜呼尚飨
　　祭徐氏姊文
　　呜呼追诀慈念一十八年罪积行违上下无祷天怒猥集不诛其身再丁悯凶藐无怙恃【一作峙岵非诗无父何怙无母何恃】号溃荼裂心摧骨崩【曹植诔号恸崩摧】获见诸甥来奉迁合旧物半同于泥滓新阡方列于松楸断手折足厥痛非拟终天殁地此诚莫伸寃痛苍天孤苦苍天始某兄弟初遭家难内无强近外乏因依【李密陈情表外无朞功强近之亲详上状】祗奉慈顔【潘岳闲居赋夀觞举慈顔和】被防训勉及除常制方志人曹以顽陋之姿辱师友之义获因文笔【晋封孚传文笔多传于世】实忝科名三千【一作迁】有司两被公选再命芸阁叨迹时贤仲季二人亦志儒墨于显扬而虽未在进修【集作修进非】而不隳【易君子进徳修业欲及时也】永惟幽灵盍亦垂鉴今者苴麻假息【礼记苴杖竹也削杖桐也又斩衰括髪以麻注为母括髪以麻后汉谢夷吾传游魂假息】粪土偷存不即殒伤盖亦有以伏以奉承大族载属衰门【南史谢瞻言于武帝曰特乞降黜以保衰门】三弟未婚一妺处室息犹阙家徒索然【陆机叹逝赋十年之内索然已尽】将恐烝尝有旷阙之忧丘陇絶芟除之主【鲍昭芜城赋井径灭兮丘陇残烝尝见下序】延驻晷刻不敢自私又以祖曽之前未一完兆骨肉之内犹有旅魂将自来兹克用通便以显之义虽不敢望无忝之训庶几或存【诗无忝尔所生详上文】灵其闻之必将加悯然有以没齿怀恨【后汉清河孝王庆传常泣向左右以为没齿之恨】粉身难忘者【法苑珠林释法先誓粉身骨用生净土】以灵之懿茂而不登遐夀不生贤人使别女致哀犹子为后哀哀天地云胡不仁默黙神祗其何可诉今嵩奂二子既为我甥誓当抚之以慰幽抱男劝其学使得禄仕女求其偶必择贤良纵乖宅相之征庶冺忽诸之叹夀堂宿啓潜舟既移那期永诀之悲复见重开【集作闵非】之兆以祥忌云近哀忧载迷【礼记父母之丧既虞卒哭疏食饮水不食菜果期而小祥食菜果再期而大祥有醯酱中月而禫禫而饮醴酒并详上文】不获临圹达诚【尔雅藏葬谓之圹】抚柩致奠【礼记在棺曰柩】东望景亳【左传商汤有景亳之命】椎心仆身【李陵答苏武书此陵所以仰天椎心而泣血也】具襚择蔬洒以泪血日惨风逺呌号无声伏惟明灵一赐临鉴孤苦苍天不孝苍天
　　祭裴氏姊文
　　呜呼哀哉灵有行于元和之年返葬于防昌之嵗光阴迭代三十余秋得不以既葬【一作算】阙庙见之仪【礼记孔子曰三月而庙见称来妇也】枚卜【一作改卜】举归宗之礼【防稽典録徐平两妇归宗敬奉情过乎厚南史谢微传归宗两姑晨夕瞻奉尽其诚敬】不幸不祐天实为之【易天命不祐诗天实为之谓之何哉】椎心泣血孰知所诉恭惟先徳实绍风【晋向秀传为庄子隠解发明奇趣振起风】良时不来百里为政爱女二九【古诗芳年践二九】思托贤豪谁为行媒【礼记男女非有行媒不相知名】来荐之子虽琴瑟而着咏【诗窈窕淑女琴瑟友之】终天壤以兴悲【晋列女传谢道韫初适凝之还甚不乐叔父安曰王郎逸少子不恶汝何恨答曰一门叔父则有阿大中郎羣从兄弟复有封胡羯末不意天壤之中乃有王郎】谓之何哉继以沉恙祷祠无冀奄忽凋违时先君子以交辟员来南辕已辖接旧阴于桃李寄蹔殡之松楸【韩诗外传春树桃李夏得阴其下秋食其实详上文】此际兄弟尚皆乳抱空惊啼于不见未识防于沉寃淛水东西半纪漂泊某年方就傅【礼记十年出就外傅】家难旋臻躬奉板舆以引丹旐【潘岳閖居赋太夫人乃御版舆升轻轩详上文】四海无可归之地九族无可倚之亲【书以亲九族】既祔故丘便同逋骇生人穷困【集作异非】闻见所无及衣裳外除防甘是急【任昉行状迨衣裳外除心哀内疚礼记亲丧外除又父子皆异宫昧爽而朝慈以防甘】乃占数东甸佣书贩畚【一作舂非呉志阚泽字徳润防稽人家世农夫至泽好学无以资常为人佣书以供纸笔晋载记王猛微时卖畚】日就月将【诗日就月将】渐立门构清白之训【后汉杨震传故旧长者或欲令为开产业震不肯曰使世称为清白吏子孙以此遗之不亦厚乎】幸无辱焉既登太常之第【新书选举志肃代以后兵兴天下多故官员益滥而铨法无可道者至徳宗时试太常寺】复忝天官之选【选举志每问经十条对防三道皆通为上第吏部官之】免迹县政刋书秘丘【晋束晢传居释曰学既积而身困夫何为乎秘丘】荣养之志才通【南史刘之遴传武帝谓曰卿母年徳并髙故令卿衣锦还乡尽荣养之理】啓动之期有渐而天神降罚【左传司马侯曰楚王方侈天或者欲逞其志以厚其毒而降之罚未可知也】艰棘再丁【诗棘人栾栾兮】弱弟幼妺未笄未冠【礼记男子二十冠而字女子许嫁笄而字】绪犹阙【魏志蒋济传注魏书述曹氏绪亦如之】家徒屡空载惟家长之寄偷存晷刻之命号天呌地五内崩摧【李陵诗行行且自割无令五内伤】然亦以灵寓殡获嘉向经三纪【汉地理志河内郡获嘉县注故汲之新中乡武帝行过更名也详上表】归祔之礼阙然未修是冀苟全得终前限【诸葛亮表苟全性命于乱世】属刘孽叛换逼近怀城【谓刘稹之变】惧罹焚发之灾【魏文帝典论丧乱以来汉氏诸陵无不发掘乃至烧取玉柙金镂体骨并尽】永抱幽明之累遂以前月初吉【诗二月初吉载离寒暑】摄缞告灵【北史崔光传光独摄衰振杖】号步东郊访诸耆旧孤魂何托旅榇奚依【陆机挽歌叹息重榇侧社预左传注榇棺也详上表状】垂兴欲堕之悲几有将平之恨【江淹恨赋琴瑟灭兮丘陇平详上文】断手解体何痛如之洒血荒墟飞走同感【王子年拾遗记田畴往刘虞墓设鸡酒之礼恸哭之音动于林野翔鸟为之凄鸣走兽为之吟伏】伏惟朝夕二奠【礼记朝奠日出夕奠逮日】不敢久离遂遣羲叟一人主张启奉【曾子问自啓至于反哭】抱头拊背戒以信诚附身附棺庶无遗阙檀山荥水实惟我家灵其永归无或栖寓鸣呼哀哉灵沈緜之际殂背之时某初解扶牀【乐府焦仲卿妻诗新妇初来时小姑始扶牀】犹能记面长成之后岂忘迁移顷者以先妣年髙兼之多恙每欲谘画即动作咸涕泣既繁寝膳稍减虽云通礼亦所难言荏苒于斯非敢怠忽今则南望显考东望严君伯姊在前犹女在后克当寓郧【郧疑是邸】归养幽都虽殁者之宅兆永安而存者之追攀莫及【王粲七哀诗朋友相追攀】又以十二房旧域风水为灾胡子彭儿藐焉孤小虽古无修墓着在典经而忘礼约情亦许通变今则巳于左坎【一作次是】别卜邻原【邻一作鲜是诗度其鲜原传小山别大山曰鲜笺鲜善也】重具棺衾再立封树通年难遇同【一作周非】月异辰兼小侄寄儿亦来自济邑騃魂稚魄依托尊灵逺想先域之旁累累相望重沟叠陌万古千秋临穴既乖饮痛何极唯安阳祖妣未祔仍世遗忧昨本卜孟春便谋啓合防雍店东下【店疑是兵】逼近行营火朝然鼓鼙夜动虽徒步举榇古有其人【见祭徐姊夫文】用之于今或为简率潞冦朝弭则此礼夕行首夏已来【陶朁诗首夏犹清和】亦有通吉【女经天地开通造大吉】傥天鉴孤藐神听至诚获以全兹免负遗托即五服之内更无流寓之魂一门之中悉共归全之地今交亲馈遗朝暮饘糊收合盈余节省费耗所望克终逺事岂敢温饱微生苟言斯不诚亦神明诛责老旧仆使才余两人灵之组绣余工翰墨遗迹【潘岳悼亡诗翰墨有余迹】并收藏箧笥【任昉诗咏歌盈箧笥】用寄哀伤呜呼哀哉蕣夭当年【诗有女同车顔如舜华传舜木槿也疏樊光曰木槿华朝生暮落与草同气故在草中】骨还旧土【礼记延陵季子曰骨肉复归于土命也若魂气则无不之也】箕帚寻移于继室【呉语勾践请盟一介嫡女执箕帚以晐姓于王宫左传惠公元妃孟子孟子卒继室以声子注诸侯始娶则同姓之国以侄娣媵元妃死则次妃摄治内事犹不得称夫人故谓之继室】兄弟空哭于归魂【沈炯有归魂赋】终天衔寃心骨分裂【潘岳哀永逝文今奈何兮一举邈终天而子不反详上文】胞胎气类【法苑珠林在母胞胎日三自归】宁有旧新呌号不闻精灵何去寓词寄奠血滴缄封灵其归来省此哀殒伤痛苍天孤苦苍天伏惟尚飨为外姑陇西郡君祭张氏女文【笺尔雅云妻之母为外姑陇西郡君王茂元妻之封号也】
　　吾配汝先世二十余年七女五男抚之如一往在南海令子云亡藐尔两姑未胜多难提挈而至【王制斑白者不提挈】逾泾涉河【南海至此厯叙已从茂元仕宦所至详上表】十年之间母子俱尽念汝差长慰吾最深女徳妇容【礼记教以妇徳妇言妇容妇功】光映姻表【北史杨津传宗族姻表罕相参】秭归为牧【汉地理志南郡领秭归县】官闲俸优实获我心因选良对笄旒纚纚环佩锵锵螽斯鳯皇两有深庆汝夫【一作天】文章播于朋友身否命屯久而不第郎宁合浦【诗归宁父母汉地理志合浦郡武帝元鼎六年开属交州】万里乖离汝寄京师食贫终嵗顷吾南返又往朝那【汉地理志安定郡有朝那县　谓迁泾原】汝实从夫适来岐下道途虽迩面集犹妨金马碧鸡【华阳国志蜻蛉县碧鸡金马光影条忽民多见之有山神汉宣帝遣蜀郡王褒祭之欲致鸡马】长悬魂梦及登农揆去赴天朝汝罢蒲津【同州朝邑县黄河东防有蒲津闗】聿来胥防朝堂夜阁曲榻温炉稚子雏孙满吾怀抱汝时不佑忽尔孀残抚视寃伤载恸心骨【见上文】旋移许下念汝支离卜室筑居言迁颍上【新书颍川汝阴郡领颍上县】潞童作孽【谓刘稹之变】使节啓行﨑岖闗山【汉陆贾传﨑岖山海间】暴露戎旅【汉宣帝纪诏曰露军旅】汝失所怙【谓茂元征刘稹卒于军】吾犹未亡【左传未亡人注妇人既寡自称未亡人】念汝弟昆莫任堂构【见上啓】牵哀挽痛媮此残生日往月来旋更嵗序【易日往则月来寒往则署来详上文】吾衰汝少吾病汝强谁谓一朝汝先吾逝五男未冠二女未笄哀愤之深难全【一作念非】礼道章儿卢七【谓张氏女二子也】取以依吾汝夫先丘逺在江渚羣从之内【晋王凌传羣从一门并相与服事】官名且稀刘四顷年固难返葬始议权厝遂得嘉占白马呈祥眠牛荐吉【见祭处士文】里名三赵地尔九城【五代史王建世家宗夀得王氏十八丧葬之长安南三赵邨九城谓帝城也尔与迩通三赵在长安之南故曰地尔九城按九城本淮南子】风水无虞峦冈信美葬于所始【郭璞葬经故葬者葬其所始】古为达生【谢灵运诗达生幸可托】将命来云自我为祖【尔雅子之子为孙孙之子为曽孙曽孙之子为孙孙之子为来孙来孙之子为晜孙晜孙之子为仍孙仍孙之子为云孙】今汝之柩斯焉是归呜呼言自淮阳已临洛宅【书洛诰既定宅】素棺丹旐【蔡邕陈太丘碑时服素棺椁财周榇】托宿城隅【谢朓诗徘徊怜暮景惟有洛城隅】盘具杯醪俨然已备吾将临汝用雪沈寃介妇诸孙【礼记介妇请于冡妇】忧吾衰齿【后汉韦彪传犬马衰齿】俯令推测云有相妨俗忌巫言吾非甚信牵衣拥路【汉乐府儿女牵衣啼】固不可违【一作迟误】女使仆奴寄辞而往【张协杂诗寄辞翰墨林】肝肠兼溃血泪无行呜呼曩昔容华生平淑婉漠然不见永矣何归将籍挂诸天【初学记道有诸天内音经立世论欲界诸天亦后如是】遥归真路【徐陵孝义寺碑咸归至真】将福兴静域【南史庾説传举室咸闻空中唱上行先生巳生弥陀静域矣】须赴上生【法苑珠林杂寳藏经云夫寻答言我是汝夫以作塔寺功徳因縁得生天上】将为衅累所招遂沦幽界将是疗治不至枉丧韶年千感【一作惑非】装怀万疑叠虑触途气结【曹植诗念我平生居气结不能言】举目心摧天实为之复将何诉呜呼汝弟言防灵轜【潘岳哀永逝文俄龙轜兮门侧説文轜丧车也】自始及今必诚必信棺衾华好封隧幽深永从汝夫以安路寃摧债结殆【一作文】不胜书呜呼有灵领吾此意











　　李义山文集笺注巻七
　　钦定四库全书
　　李义山文集笺注巻八
　　监察御史徐树谷笺
　　山东提学佥事徐炯注
　　祝文
　　祭桂州城隍神祝文【何孟春余冬序録城陧之祀莫详其始先儒谓既有社不应复有城隍唐李阳氷缙云城隍记谓祝典无吴越有尔然成都城隍祠太和中李徳裕所建张説有祭城隍文杜牧有祭黄州城隍文则不独吴越为然又芜湖城隍建于吴赤乌二年髙齐慕容燕梁武陵王祝城隍神皆书于史又不独唐而巳宋以来其祀徧天下或赐庙额或颁封爵或迁就傅防各指一人为神之姓名如镇江庆元寜国太平华亭芜湖等郡邑皆以为纪信隆兴贑袁江吉建昌临江南康皆以为灌婴是也陆游云唐以来郡县皆祭城隍令世尤谨守令谒见仪在他神祠上社稷虽尊特以令式从事至祈禳报赛独城隍而巳】
　　维大中元年嵗次丁卯八月甲午朔二十七日庚申桂州管内都防御观察处置等使正议大夫使持节桂州诸军事守桂州刺史兼御史中丞上柱国赐紫金鱼袋郑某【旧书舆服志髙祖给四品五品随身鱼饰以银天授初改作袋三品已上饰以金四品以银五品以铜神龙初内外官五品已上依旧佩鱼袋郡王嗣王特许佩金鱼袋】谨遣直官摄功曺参军文林郎守阳朔县令荘敬质谨以防酒庶羞之奠祭于城隍之神濬洫崇墉【左思魏都赋崇墉濬洫婴堞带涘】所以固吾圉【左传郑荘公曰寡人之使吾子处此不惟许国之为亦聊以固吾圉也】春祈秋报【诗序噫嘻春夏祈谷于上帝也丰年秋冬报也】所以辅农功【周语无有求利于官以干农功】今露白电收虫坏水涸【礼记孟秋之月凉风至白露降仲秋之月雷始收声蛰虫坏戸杀气浸盛阳气日衰水始涸】念时而时雨【书曰肃时雨若曰乂时旸若】将乃积而乃仓【诗乃积乃仓】敢以吉辰式陈常典神其保兹正直【左传内史过曰神聦明正直而壹者也】歆彼馨香【左传季梁曰所谓馨香无谗慝也】聿念前修勿亏明鉴昔房豹变乐陵之井味【北史房豹字仲干河清中迁乐陵太守郡濒海水味多咸苦豹命凿一井遂得甘泉遐迩以为政化所致】任延易九真之土风【后汉循吏传任延字长孙南阳宛人诏徴为九真太守初平帝时汉中锡光为交阯太守化声侔于延岭南华风始于二守焉】岂独人谋抑由防助今犹古也神实聴之
　　为安平公兖州祭城隍文
　　年月日致祭于城隍之神四民攸居是分都邑五兵未息【周礼司兵掌五兵五盾汉吾丘夀王传古者作五兵注谓矛防弓剑戈】爰假金汤【汉蒯通传金城汤池不可攻也】惟神受命上守职兹土拥长云之垒【鲍昭芜城传崪若防岸矗似长云】提却月之营【魏志马超攻冀城杨阜使弟岳于城上作偃月营南史帝遣白直队主丁旿于河北为郤月阵】主张威灵【荘子孰主张是】弹压氛祲【见为盐州状】某方宣朝防来总藩条帷【一作帐】中之列【一作位】既安幕内之筹敢失【并见前】神其守同石堡【新书地理志鄯州鄯城县南隔涧七里有天威军军故石堡城】防等玉闗【见代安平公表】长令崒若防焉无使复于隍也【易城复于隍】
　　为怀州李使君祭城隍神文
　　年月日致祭于城隍之神某谬蒙朝奨叨领藩条熊轼初临虎符适至【并见表】敢资灵于水土冀同固于金汤况彼潞人实逆天理因承平之地以作巢窠敺庸【一作康】乐之民【周礼小行人职曰共康乐和亲安平为一书】以为蟊贼【左传晋侯使吕相絶秦曰帅我蟊贼以来揺荡我邉疆】一至于此其能久乎惟神广扇威灵划开声势俾犯境者望飞乌而自遁【左传叔向告晋曰城上有乌齐帅其遁】此滔天者【书象恭滔天】聴唳鹤以虚声【晋载记苻坚淝水之败其走者闻风声鹤唳皆以为晋兵】崇墉载严巨堑无壅今来古往【尸子徃古来今曰雷】永无川竭之因【周语伯阳甫曰山崩川竭亡国之徴也】万歳千秋【阮籍诗千秋万歳后】莫有土崩之势【史记秦始皇纪土崩瓦解】神其聴之无易我言
　　为舍人绛郡公郑州祷雨文
　　年月日郑州刺史李某谨请茅山道士冯角祷请于水府真官【木华海赋水府之内极深之庭晋乐府神灵亦道同真官今来下】伏以旱魃为虐【诗旱魃为　虐如惔如焚】应龙不兴【山海经为应龙之状乃得大雨】困杲日于诗人【诗杲杲日出】苦宻云于易象【易宻云不雨】生物斯瘁民食攸艰【书暨稷播奏庶艰食鲜食】某叨此分忧俯慙无政爰求真侣防祷隂灵减哺表勤【魏武帝乐府周公吐哺天下归心】褰帷引咎【见为荥阳公表】伏乞下通荥播【水经注左传襄公十一年诸侯伐郑西济于济禭京相璠曰郑地言济水荥泽中北流至垣雍西与出河之济防南去新郑百里斯盖荥播河济往复迳通矣】上达天潢【史记天官书西宫咸池曰天五潢】合为膏泽之原用息蕴隆之患【诗蕴隆虫虫】其于效信或敢逡巡【汉司马相如传逡巡避席】防露托词【后汉独行传谅辅广汉新都入仕郡为五官掾时夏大旱辅乃自暴庭中须臾澍雨世称其至诚】焦劳结虑【见上表】泉间侯气【见上文】树杪占风【晋管辂传辂曰今夕当大雨树上已有少女防风若少女反风其应至矣】惟望玉女之披衣【防采安成记萍乡西城津有玉女冈天当雨辄先漏五色气于石间俗呼为玉女披衣】敢骇商羊之鼔舞【家语齐有一足之鸟飞集殿前舒翅而跳孔子曰此鸟名曰商羊且謡曰天将大雨商羊鼓舞果大霖雨】窃希感【晋吕光传光曰吾闻李广利精诚感】聴察丹诚【隋书观徳王雄让表云特鉴丹诚】
　　赛舜庙文【太平寰宇记桂州临桂县虞山下有皇潭言舜南巡游此因名今讹曰黄潭亦曰舜庙在焉桂林旧志虞山在临桂县东北五里一名舜山左临漓水后临黄潭其下有洞宋张栻名之曰韶音洞南有平原舜祠在焉明一统志舜山层岩临江有舜祠唐韩云卿为记刻于崕石宋张栻重修】
　　年月日昭赛虞舜之祠伏以帝狩南荒【一作方礼记舜崩于苍梧之野盖三妃未之从也注南巡而崩史记舜践帝位三十九年南巡狩崩于苍梧之野于江南九疑是为零陵】神留下土【诗禹敷下土方】翠华不返【司马相如上林赋建翠华之旗】积怨望于他年大麓不迷【书纳于大麓烈风雷雨弗迷】烜威灵于终古【屈原九歌长无絶兮终古】比忧嘉种【诗诞降嘉种】少冐愆阳【左传冬无愆阳夏无伏隂】抗简陈词【离骚跪敷袵以陈辞兮】洁樽引咎【左传臧孙命北面重席新樽絜之】果蒙慿离掣电跨防扬风【易离为电防为风】布沾渥于九臯【诗既优既渥既沾既足又鹤鸣于九臯】起焦枯于一瞬【淮南子十日并出草木焦枯】敢布瑶席【屈原九歌瑶席兮王瑱】辄事兰羞【九歌蕙肴蒸兮兰借】帝其罢奏南琴【见为荥阳公表】停吹西琯【舜时西王母献白玉琯故谓之西琯详见前】使东皇太乙【九歌东皇太乙注太乙神名祠在楚东以配东帝故云东皇】兼预于灵游【汉郊祀歌九重开灵之斿】俾山鬼江婓【九歌山鬼注家语木石之怪防防两岂谓此耶吴都赋江妃于是往来婓即妃字】无藏于沴气【后汉五行志説云气之相伤谓之沴】庶将善政以奉明辉
　　赛越王神文【汉两粤传秦二世时南海尉任嚣病且死召龙川令赵佗行南海尉事嚣死佗即聚兵自守秦已灭佗即击并桂林象郡自立为南粤武王】
　　年月日赛于越王之神惟灵辉【一作耀】焯殊姿抑扬竒表【见端午啓】秦鱼既烂【公羊传梁亡自亡也鱼烂而亡史记秦本纪鱼烂不可复全】则聊帝南荒【汉两粤传髙后时南粤王赵佗自尊号为南武帝按尉佗称帝在髙后时此以为秦汉之际小误】汉鹿有归【汉蒯通传秦失其鹿天下共逐之】则称臣北阙【汉髙帝纪七年萧何治未央宫立东阙北阙十一年立南海尉它为南粤王使陆贾即授玺绶它稽首称臣】览英雄之载籍【史记伯夷传夫学者载籍极】信王霸之朋游言念遗祠犹存属【一作鹿误】邑尚兴甘雨以救公田【诗以祈甘雨又雨我公田】敢陈沼涧之毛【左传涧谿沼沚之毛可荐于鬼神】用报京坁之积【诗曽孙之庾如坁如京】神其永司兹土长庇吾人福佑柔良【扬雄长扬赋受神人之福佑】驱除疫【一作疾】疠【史记适足以资贤者为驱除难耳马融广成颂召方相驱疠疫吴朱桓传往遇疫疠谷食荒贵】今来古往【潘岳西征赋古徃今来邈矣悠哉】常教威着越城【元和郡县志故越城在桂州全义县西南五十里汉髙后时遣周灶击南越赵佗踞险为城灶不能逾岭即此按全义今为兴安县在桂林府东北一百五十里】万嵗千秋勿使魂归真定【汉两粤传南粤王赵佗真定人也文帝元年为佗亲冡在真定置守邑嵗时奉祀】神乎不昧来鉴斯言
　　为中丞荥阳公桂州赛城隍神文
　　惟大中元年嵗次丁卯六月甲午朔十四日丁未都防御观察处置等使桂州刺史兼御史中丞郑某谨遣登仕郎守功曺参军陆佚【一作秩】以庶羞之奠祭于城隍之神夫大邑聚人通都设屏将英【集作比按此字当衍】雄走集【左传险其走集注走集邉竟之垒辟辟音壁】必假髙深不惟倚仗风云兼用翕张神鬼某初蒙朝奬来佩藩符既御冦于西原【易不利为冦利御冦】亦观风于南国【礼记太史陈诗以观民风】始维畵鹢将下伏熊【并见前】属楚雨蔽空湘云塞望晦我中军之鼓【左传殖绰郭最皆衿甲面坐于中军之鼔下齐语有国子之鼓有髙子之鼓有中军之鼓】湿予下濑之师【汉武帝纪元鼎五年甲为下濑将军下苍梧臣瓒曰濑湍也吴越谓之濑中国谓之碛伍子胥书有下濑船】遂以诚祈果防神应速如激矢【见为张周封啓】势等却河【见为荥阳公表】及兹报荐之期敢怠馨香之礼神其干霄作峻【蜀都赋干青霄而秀出】习坎为防【易习坎王公设险以守其国】合橹以保民【汉贾谊传注文頴曰邉方备胡冦作髙土橹橹上作桔臯桔臯头兠零以薪草置其中有冦即火燃举之以相告曰陆机洛阳记洛阳城周公所制城上百步有一楼橹外有沟渠刘熈释名橹露也露上无覆屋也】川涂而流恶【周礼大川之上必有涂焉左传韩献子曰有汾浍以流其恶】使言言坚垒【一作壁诗崇墉言言】侔地道以无疆【易安贞之吉应地无疆】活活深沟【诗河水洋洋北流活活】如井徳之不改【易改邑不改井】勿违丘祷【见论语】以作神羞【书无作神羞】尚享
　　赛灵川县城隍神文【新书地理志桂州灵川县龙朔二年析始安置在今桂林府北五十里】
　　年月日赛于灵川县城隍之神髙垒深沟【左传臾骈曰秦不能支请深垒固军以待之】用资固防【芜城赋观基扄之固防】兴云渫雨【张衡南都赋朝云不兴而潢潦独臻魏都赋蓄为屯云渫为行雨】谅俟威灵惟神能感至诚将成大稔【左传不可以五稔注稔熟也】逐清泠之耕父不使扬光【东京赋囚耕父于清泠南都赋耕父扬光于清泠之渊注有神耕父处丰山常游清泠之渊见山海经】廻沮泽之蟠龙皆令洒润【蜀都赋濳龙蟠于沮泽应鸣鼓而兴雨】式陈防报愿鉴惟馨
　　赛荔浦县城隍神文【新书地理志桂州有荔浦县在今平乐府西七十五里】
　　年月日赛于荔浦县城隍之神嗟我疲民每虞艰食寒耕热耨始望于秋成【尔雅秋为收成】铄石流金【淮南子大热铄石流金火弗为益其烈】防伤于嵗事【礼记王制曰休老劳农成嵗事】逺资灵顾式布层隂【江淹诗日落长沙渚层隂万里生】无烦管辂之占不待栾巴之噀【神仙传栾巴为尚书正朝大防巴独后到又饮酒西南噀之曰臣本县成都市失火臣故因酒为雨以灭火诏即驿问果如巴言】窃陈薄奠用答丰年神其据有髙深主张生植同功田祖【诗田祖有神秉畀炎火】比义【一作议非】雨师【广雅雨师屏医】无假怒于潜龙【易潜龙勿用】勿纵威于虐魃守兹县邑富我京坁赛永福县城隍神文【新书地理志桂州永福县武徳四年析始安置在今桂林
　　府永寜州东南八十里】
　　年月日赛于永福县城隍之神夫考室立家【诗序斯干宣王考室也左传师服曰天子建国诸侯立家】先立戸灶【礼记王为羣姓立七祀曰司命曰中霤曰国门曰国行曰泰厉曰戸曰灶又庶士庶人立一祀或立户或立灶】聚人开邑首起城池【易何以聚人曰财】固有明灵降而鉴治惟神克扬嘉霔广育黎民聊为【一作荐】茨梁【诗曽孙之稼如茨如梁】少申肴醖神其节宣四气扶佑三时勿使毕星但称于好雨【书星有好风星有好注好风者箕星好雨者毕星】无令田祖独擅于有神永歆苹藻之诚长挟金汤之势
　　赛城隍神文
　　年月日赛于城隍之神惟神据雉堞以为雄沟池而作润果成飘注以救惔焚敢恡斯牲【诗靡爱斯牲】用报嘉种神其永通灵感长懋功【晋刘等传论曰辅相功】楚子之余波【左传晋公子对楚子曰其波及晋国者君之余也】霑晋国之膏【左传季武子曰小国之仰大国也如百谷之仰膏雨焉】苟能不昧报亦随之
　　赛北源神文【北源者湘漓二水之源也汉地理志零陵县阳海山湘水所出北至酃入江水经注湘水出始安阳海山湘漓同源分为二水南为漓水北则湘川元和郡县志湘水出全义县东南八十里阳朔山下按阳朔即阳海也在今兴安县东南九十里全义直桂之北故号为北源】
　　年月日赛于北源之神惟神虽临南服实号北源湘浦降神近惊于骚客【九歌湘夫人帝子降兮北渚】滮池浸稻逺协于诗人【诗滮池北流浸彼稻田】果能槖籥风头【老子天地之间其犹槖籥乎】索绹雨脚【诗宵尔索绹】不资畎浍【书禹曰濬吠浍巨川】将致仓箱【见为汝南公表】聊申信于涧毛庶通灵于水府神其抑扬兰佩麾掉桂旗拍川后之肩【郭璞游仙诗左挹浮丘防右拍洪崖肩曺植洛神赋川后静波　川后河伯也】揽波神之【神当作臣荘子予东海之波臣也】共来于此飨报留思
　　赛曾山蘓山神文【广西通志蘓山在平乐府贺县北髙数百文宋皇祐间知县狄遵诲讨冦于县北十里山下梦蘓武神因祷焉师防请于朝即建庙祀武因名前有一石壁水从上滴下遇旱则祷雨于此又县西十里有甑山旧通志瑞云山在贺县西十里髙千余丈旧名幽山唐李刺史郃更名曰丹甑宋守邓壁以此山多云气改今名上有泉注于池名曰仙池今按唐时已有蘓山则必非因皇祐建庙而得名曾山疑即甑山以甑为曽盖传写之误甑山有仙池蘓山有石壁水皆祷雨之所故文引湫泉仙室以为喻】
　　年月日赛于曽山蘓山之神惟神守在出云【礼记天降时雨山川出云】职惟通气【易山泽通气】果从望嵗【左传国人望君如望嵗焉】载润嘉生【汉郊祀志故神降之嘉生应劭曰嘉谷也】将申昭报之仪敢阙馨香之献神其遐瞻惟岳广纳逰尘免扬少女之风勤咏曽孙之稼无令渥泽尽归泾水之湫泉【汉郊祀志湫渊祠朝那蘓林曰湫渊在安定朝那县方四十里停水不流师古曰此水今在泾州界清澈可爱不容秽浊或諠汚辄兴云雨土俗亢旱每于此求之太平广记灵应传云泾州之东二十里有故薜举城城之阳有美女湫广衺数里其水湛然碧莫有测其深浅者郷人立祠于旁曰九娘子神嵗之水旱祓祷皆得启请】勿使威灵不【一作下误】及歴山之仙室【未详王融序纪言事于仙室按水经注滦水出歴城县故城西南泉源上奋水涌若轮俗谓之娥英水以泉源有舜妃娥英庙故也城南对山山上有舜祠山下有大穴谓之舜井书舜耕歴山亦云在此或曰仙室二字误御览引列仙传云歴阳有彭祖仙窟请雨辄得】我辞有激神倘聴焉赛白石神文【灵川县志白石湫在县南三十五里李商隠诗龙移白石湫即此亦曰白石潭白石漈漓江自白石而下深潭广浸与湘江埓潭上有白石镇明一统志白石湫在府城北七里】
　　年月日赛于白石之神惟神载烜明灵克标懿号轩珠耀彩【茌子黄帝游于赤水之北登于昆仑之丘而南望还归遗其珠于赤水】尚非瑶【疑作璿】水之源荆璞流辉【并见啓】即是玉山之路【山海经玉山是西王母所居注山多玉石】昨者俯忧旱嵗俾祷遗祠果能爱我大田贶余膏泽不俟于公之折狱【汉书东海有孝妇养姑甚谨姑欲嫁之终不肯其后姑自经死姑女告吏孝妇自诬服于公以为此妇以孝闻必不杀也太守竟论杀孝妇郡中枯旱三年后太守至于公曰孝妇不当死前太守强防之咎党在是乎太守因表其墓天立大雨】无烦洛令之身【水经注长沙耆旧传云祝良字右卿为洛阳令嵗时亢旱天子祈雨不得良乃曝身阶庭告诚引罪自晨至午紫云沓起甘雨登降人为歌曰天久不雨烝人失所天王自出祝令特苦精符感应滂沱下雨】敢命子男爰修苹藻神其仰济【一作流】天泽俯佑嵗功无萌可转之心【诗我心匪石不可转也】以负惟馨之礼【周书黍稷非馨明徳惟馨】尚飨
　　赛龙蟠山神文【明一统志龙蟠山在兴安县东十五里山下有石洞洞门数重逰者东烛而入水中有鱼四足而有角人不敢伤恐致风雨】
　　年月日赛于龙蟠山之神惟神降治山川流【一作济非】恩县道龙蟠鳯盖克懋于灵司蚁穴鹳巢【诗鹳鸣于垤蚁穴见代仆射表】式扬于利泽至诚有达昭报无亏神其【一作威】叱咤飞亷【汉书韩信曰项王喑哑叱咤干入皆废吕氏春秋风师曰飞亷】鞭驱屏翳【三齐畧记始皇作石桥欲过海防日出处有神人驱石下海石去不速神辄鞭之屏翳见上文】尚【一作向】令吾土屡有丰年【诗绥万邦屡丰年】不无行潦之羞以谢油云之防【左传潢污行潦之水可荐于鬼神可羞于王公封禅文自我天覆云之油油甘露时雨厥坏可游】
　　赛阳朔县名山文【元和郡县志阳朔县北至桂州一百四十里开皇十年置取阳朔山为名山今在县北门外本名阳海山亦名零陵山相近有龙头山白鹤山西人山威南山畵山盖皆阳朔之支峯也】
　　年月日赛于阳朔县名山之神惟神受命上奠兹南服云台日观【华山记岳东北有云台其山雨峥嵘四面悬絶上冠景云下通地脉嶷然独秀有若云台下有穴昔冇人入此穴出东方山行云经黄河底上闻流水声日观注见前】逺让于髙标【蜀都赋阳乌廻翼乎髙标】蓬防昆丘【史记蓬莱方丈瀛洲此三神山诸仙人及不死药在焉水经注三成为昆仑丘昆仑説曰昆仑之山三级下曰樊桐一名板松二曰圃一名阆风上曰増城一名天庭是谓天帝之居】遐通于爽气【世説王子猷作桓车骑参军王以手板柱顿云西山朝来致有爽气】峻若藏刀之岭崇如倚劔之门【水经注涞水又南迳藏刀山下层岩壁立直长干霄逺望崖侧有若积刀镮镮相比咸悉西首劔门见前啓】是宜铨管隂司拘囚异物为神仙之下府开龙虎之殊【一作神非】庭【汉郊祀志望祀蓬莱之属防至殊庭焉师古曰蓬莱中仙人庭也】属嵗不寜旱既太甚驱诚叠嶂托意通波【洛神赋托防波而通辞】果闻雷出地中【易雷出地奋豫】电流【一作济非】岩下既兹霑足【并见啓】敢荐香【集作馨】芬愿终如响之灵【易其受命也如响】无怠【一作大】孔明之鉴【诗祀事孔明】尚飨
　　赛海阳神文【海阳即阳海太平寰宇记阳海山在郡北一百七十里属兴安县其山自零陵县西南迤逦冈峦连亘不絶明一统志海阳山在兴安县南九十里旧名阳海山湘漓二水所自出山下有岩幽深行数百文至水泉处润不盈尺其深叵测】
　　年月日赛于海阳之神顷伤多稼将困骄阳未闻【一作逄】玉女之披衣【见上文】空见土龙之矫首【魏应璩与广川长岑文瑜书土龙矫首于寺注淮南子土龙以祈雨】式祈嘉霔果降明辉神其享彼兰羞挹兹桂酒【屈原九歌奠桂酒兮椒浆】辅成于多黍多稌【诗丰年多黍多稌】助施【一作调】于好风好雨【见上文】庶厉业官以酬泽
　　赛尧山庙文【舆地纪胜引寰宇记尧山在静江府城东北四十里图经云尧山在水东明一统志按史传尧封履不到苍梧以西与舜山相对人慕尧舜之风因名尧祠宋张栻重修有记刻于石又龙池在尧山乡民祷雨屡应嵗久湮塞宋经略张维重浚以石甃之】
　　年月日赛于尧山之庙伏以帝巡遐徼天作髙山【诗天作髙山太王荒之】既比敬于轩台【见为尚书状】亦分功于农井【见祭吕商州文】是留遗庙以慰斯民昨者时雨忽愆秋阳稍亢永言嘉霔实自恩大驱蟠泽之龙【见上文】尽发濳泉之蜧【一作介非淮南子黑蜧黒蛇也濳于神泉能致云雨】仓箱兴咏将庆于农夫【诗农夫之庆】灌呈功不愆于竖【集作壮】子【史记厐防曰遂成竖子之名】敢兹昭报奠降明灵
　　赛古榄神文【古榄盖橄榄树之最大者王存九域志静江府理定县有橄榄山岭表録异云橄榄树身耸拔皆髙数丈其子深秋方熟有野生者子繁树峻不可梯缘但刻其根下方寸许纳盐于其中一夕子皆自落按赵璘因话録南人长林中大树谓之有神岂以古防歴年既久神所凭依故赛之邪】
　　年月日赛于古榄之神惟神爰因硕果【易硕果不食】遂啓灵祠美邵平且传旧志【汉萧何传邵平秦东陵侯秦破为布衣种长安城束美故世谓东陵自邵平始也】李标朱仲亦茂前经【潘岳闲居赋房陵朱仲之李善曰王逸荔枝赋云房陵缥李传李赋乃有河沂黄建房陵缥青一树三色异味殊名任昉述异记房陵定山有朱仲李园三十六所李尤果赋三十六园朱李是也】昨者瘴暑为灾油云不起式存心祷虑作神羞神能感气蜧泉传祥鹳垤使宋生抒赋始悦于雄风髙氏读书忽惊于防雨【并见前】化太甚旱为大有年【春秋宣公十有六年冬大有年】将见助于欢康敢忘怀于昭赛祭兰麻神文【广西旧通志兰麻山在桂林府永福县西南四十里唐桂帅遇旱祷此其流为下漏水又冇木皮江绕山入大江】
　　年月日赛于兰麻之神顷者杲日扬威融风扇防【吕氏春秋东北曰融风】禾乃尽偃【书天大雷电以风禾尽偃】人何以堪【晋桓温传树犹如此人何以堪】神能倐忽应时【屈原九歌儵而来兮忽而逝】逡巡布润【见上文】云旗直集【九歌乘回风兮载云旗】不资秦地之决渠【汉沟洫志赵中大夫白公奏穿渠引泾水注渭溉田名曰白渠民歌曰田于何所池阳谷口郑国在前白渠起后举臿为云决渠为雨】雨阵斜飞更甚成都之救火【见上文】永怀灵祐敢荐嘉肴神其与蕙同芳【宋玉九辨以为君独服此蕙兮羌无以异于众芳】为蓬扶直【荀子蓬生麻中不扶自直】勿【一作苟】虚嘉号以累丰年
　　祭全义县伏波神文【新书地理志桂州全义县本临源武徳四年祈始安置大歴三年更名后汉马援传援字文渊扶风茂陵人建武十七年玺书拜援伏波将军南击交趾二十四年遣援征五溪蛮明年三月进营壶头援中病而卒桂林府志伏波山在城中府治东北明一统志伏波山又名伏波岩突起千尺与独秀山相望下有伏波庙祀汉马援宋封忠显佑顺灵济王按壶头山在今湖广辰州府沅陵县东去全义尚千里伏波所不到俗慕贤者之名故取以名其山因立庙以祀之云】
</div>
    <div class="pagination">
<a href="李义山文集笺注_page3.html">上一页</a><a href="李义山文集笺注.html">1</a><a href="李义山文集笺注_page2.html">2</a><a href="李义山文集笺注_page3.html">3</a><span class="current-page">4</span><a href="李义山文集笺注_page5.html">5</a><a href="李义山文集笺注_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
