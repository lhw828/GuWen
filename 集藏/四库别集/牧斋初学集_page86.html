<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 86 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 86 页/共 115 页
  </h1>
  <div class="content">
   （南州徐氏先茔神道碑铭） 
    今天子即大位，肆命臣下，赠封其祖祢，又以两朝霈恩，凡京朝官遇迁擢，得以新衔补给。于是工部都水司郎中徐君待聘参政湖广，赠其祖侯、父懋德为中大夫湖广布政使司右参政兼按察司佥事。祖妣吴氏，妣过氏皆淑人。君将之官，过家上冢，奉制书以归，焚其副于墓上。退而请于谦益曰：“吾祖、父之葬也，幽宫隧道，咸有刻文。今待聘备官三品，考诸令甲，墓门之石，应用螭首龟趺之制，愿有述以昭示子孙，无忘天子之休命。”谦益以不敏辞者再，请益坚。乃为论次之。谨按： 
    徐氏盖南州孺子之后裔，宋建炎中，千十四公徙居常熟。远祖琼，为李将军赘婿，人呼李墓徐氏，以将军葬地名也。琼之后又十世曰鲲，鲲之子曰天民，父子皆有隐德，乐义而好施。天民有四子，季曰┉，举进士，历官南京工部尚书，以兵部右侍郎考满，赠祖、父如其官；侯则其长子，字世卿，所谓凤唐府君者也。君形貌魁硕，重迟不戏。及长，贯穿经史，谭说古今世务，衮衮如决河。父老，独身应繇役、对狱讼。厚其修脯，延经师以教子弟。尚书曰：“┉之仕学，得溃于成，元兄之教也。”君阔达多知，善治生。岁大，发粟掩骼，惟力是视，乡党归仁焉。正德末，内江李康和公治水三吴，君家枕白茆之泾，熟知利病，条数事上之。李公叹嘉，亟命相视。白茆之役，内江为最，君有助焉。卒年六十八。葬于李墓之先茔。君生三子，次曰懋德，字勉之，是为虹江府君，尚书之兄子也，而长于尚书一岁。少而同学，长相优也。以国子生谒选，为光禄寺监事。肃皇帝升遐，护从山陵。明年，庄皇帝谒永陵，转典簿厅录事，典司道路驻跸供张之事，先后赐宝钞金币。又明年，以覃恩赠其父，遂致仕归。君在官能举其职，余姚赵端肃公称之，以厉其属。其为人悃忄不华，坦率无他肠，而好面折人过，人惮而服之。卒年六十七。葬于李墓思政乡之新阡。君无子，以弟树德之子为后，即参政君也。徐自尚书以来，族大宠多，轻肥绮纨，雄长闾左。君筑圃舍旁，帘阁据几，课子弟读书其中而已。参政君被服儒素，传德袭训，宠光及于三代，岂偶然哉！尝考古金石之例，至金、元之间，而始有先茔昭德之碑，盖仿唐人先庙之文而为之者也。用以纪追命，表先德，莫此为宜。然而读其文，往往多颂而寡志，略死而谀生，君子讥焉。谦益承参政君之命，谨条其族系世德，著国家之所以申命自天，徐氏之所以劬躬焘后者，刻之乐石，垂示无忘，而缀之以铭诗。其诗曰： 
    柏翳之后，是始有徐。十望其九，继迹史书，遥遥华胄，出于南州。强干修枝，深源浚流。尚书奋迹，锡命煌煌。介受福祉。如河滥觞。参政趾美，必复其始。如河导源，一润九里。于推参政，有祖有考。奕世载德，惟善为宝。祖柔而嘉，考刚而塞。是キ是茺，肯播肯获。绵绵之庆，发于《书》《诗》。于蕃于宣，皇帝命孔时。石麟苍苍，玄宫久。天光昭回，愍纶下贲。匪善奚积？匪德奚遗？蒿凄怆，如或见之。岌峙丰碑，过焉必下。深刻铭章，用示来者。 

初学集卷六十六 
    ○墓表（一） 

（故工科右给事中临安王君墓表） 
    万历己酉，御史郑继芳疏纠工科右给事中王元翰巡视厂库，奸臧以巨万计。王君具疏恸哭于朝，尽出其箧衍囊橐，舁置国门，纵吏士简括，罄身辞去。以擅离职守，降刑部简较。天启初，赵忠毅公起君谪籍，稍迁至工部营缮司主事，旋以奄祸削夺。今上登极，议起用，为王永光所扌尼，不果。于是君漂泊东南，不得还滇中者十年所矣。崇祯癸酉七月，死于南都之客舍，年六十有九。死之日，其友范少宝凤翼数辈，为买棺以殓。伤哉贫也！向所谓金钱巨万，其将化为飞尘，荡为冷风耶？已而屡变其说，以为寄顿藏窖者，其将寄之天上、埋之地下耶？故书盈箧，敝衣周身，生无以为家，死无以为殓。然后君之冤状，始大白于海内。闻者为之徨叹泣，而君已不可作矣。 
    君举进士为万历辛丑，四明沈公奇其才，选入翰林，为庶吉士。四明自喜，谓王生遂出我门下。君心弗与也。久之，出为给事中。四明当国久，根株盘互，护法弘多。山阴、归德，正人之脉，不绝如一线。君抗章首劾四明，次及绍兴、晋江，以湔除其衣钵。三公者皆相继引去。又以其间纠劾六卿督抚之为私人者。在谏垣五年，朝右皆不能帖席，而君之祸遂不可解矣。君天才颖发，言语妙天下，所弹治皆劈肌中理，人无以自解免。又能晓畅事几，钩索情伪，鹰击毛举，所发必中，故一时台省推君为职志，而群小恨君为独深。其初攻政地也，如疾雷震风，使人望而却避。已而渐及其私人也，如决痈溃疽，使人逼而自危。及其论建渐广，又将抉レ其所拥戴接手之人，引绳批根，群小知无以自容也，嗾继芳以发难，而君卒用是败。呜呼！当难发之初，小人之蜚语诋谰，尽力而排君者，数人而已。君子之盱衡扼揽，尽力而援君者，亦数人而已。此数人者，皆知君之深者也。自兹以往，吠声之小人，交口詈君，而不知其所以然。循声之君子，亦交口惜君，而不能知其所以不然。悠悠惘惘，耳语目论，遂使君之一生，如入雾，如荆棘，展转晦蒙，而卒以穷死客死。然则知君之深者固在君子，而未必不在小人。其卒至于穷且死者，虽厄于吠声之小人，而尤困于循声之君子也。夫厄君而至于穷死客死，以为至于此极矣，而君之冤状反用以大白于身后。则小人之君子，以为骨仇血怨，咀嚼而后快者，竟何为也哉？君讳元翰，字伯举，其先凤阳人也。高帝时，有讳珊者，从征六诏有功，遂家滇中，居临安之宁州。祖尚，父き，皆修长者之行。有子曰开，为应天府庠生。以崇祯丁丑十月，葬于江宁县太白乡吉山西南。后四年庚辰，虞山钱谦益为文以表之，使诸墓上。 

    （王季木墓表） 
    昔有宋庆历之时，国家休明，老成登用，而雄骏强直之士，如石守道、尹师鲁、苏子美之徒，比肩而出。方其信眉扼腕，横骛而离立，盖所谓千人而亦见，百年而一遇者也。然其不幸而为世所指名，奸邪小人相与出力挤之，惟恐其不困，而天之于斯人也，恒使之龃龉连蹇，邑邑不得志以死。天之意殆勇于厄君子而巧于助小人也？ 
    呜乎！吾友季木，抑亦其流也欤？季木姓王氏，讳象春，济南之新城人也。嘉靖以来，其门第最盛。祖、父、诸兄，皆为显官。而季木少负逸才，其所为文，出辄惊人。自其为举子，已隐然名动天下矣。万历庚戌举进士第二。季木每叹诧，奈何复有人压我？诸推毂季木者亦云。而科场之议适起。壬子分考顺天，言者亦用科场事抨季木。季木所取士，才而贫，且无雅故，所司具狱上，竟不能有所傅致，然卒坐降级以归。居五年，补上林苑典簿。又五年，升南京大理寺评事，迁寺正。久之，升南京工部营缮司员外郎，历兵部车驾、职方二司，转吏部考功司郎中。当是时，党论已成，凡南北部魁，海内所指目为东林者，季木皆与声气应和，侃侃然以裁量贤佞、别白是非为己任。其在南曹，当大计京朝官，慷慨为主者言之。或移主者之怨于季木，弗顾也。逆奄用事，季木坐东林削夺。奄败，诸隶废籍者皆起，或起而旋逐，独季木一斥不复，而无何遂病且死矣。奄祸之方殷也，小人谋死季木，死之易耳，而不死。及奄之败也，小人谋锢季木，即锢之亦良难矣，而竟锢，锢且竟死。呜呼！死季木者亦小人耶？所谓勇于厄君子而巧于助小人者，然乎否耶？季木奇伟有大志，时发愤闷于歌诗，似苏子美；遇事无难易，勇于敢为，似尹师鲁；指切当世，贤愚善恶，无所讳忌，似石守道。若其科场之捃拾，则监院之一网也。奄祸之牵连，则饶州之俱贬也。谤议喧然，死而未息，则发棺之诗祸也。三子者之祸，以一身兼之，奋乎百世之下，可不谓豪杰之士哉！世之惜季木者，以谓意气太盛，肺肠太热，善善恶恶，或溢而为加膝坠渊，以贻小人口实。呜呼！此其所以为季木也。士生斯世，遇而为韩、范、富、欧，不遇而为石、尹。令韩、范诸公终老颔，亦所谓一班鬼怪耳。人徒见石、尹之穷死也，挟奴婢小人之论，妄相訾，岂足道哉！ 
    季木卒以崇祯五年十二月，年五十有五。子与仁，生十二年矣，走使于吴门，属张子异度为行状，而请余表其墓。异度名世伟，季木壬子所举士也。余曰：“欧阳子之哭守道不云乎，待彼谤焰息也。”异度曰：“虽然，安知吾师之谤焰，不待子而息乎？”余曰：“诺。”遂书之。 

    （宋比玉墓表） 
    金陵顾与治来告我曰：“梦游与莆田宋比玉交，夫子之所知也。比玉殁十余年矣，梦游将入闽访其墓，酹而哭焉。比玉无子，墓未有刻文，敢以请于夫子。兴化李少文，亦比玉之友也，巡方于闽，属表其墓而刻焉。夫子其谓何？”呜呼！比玉之死吴门也，余与程孟阳引延陵嬴博之义，欲窆之虞山，而其家以其丧归。孟阳期余往吊，久而未果，与治之为，余与孟阳之志也，其何忍辞？ 
    比玉讳珏，姓宋氏，莆之甲族也。比玉负才藻，踔厉风发。少为诸生，不能俯首帖括，以就举子尺幅。志意高广，不屑与乡里衣冠相随行，斗鸡走狗，灭没里巷间。自其年三十余，负笈入太学，侨寓于武林，于吴门，于金陵，滞淫不归，卒以客死。其为人也，以文章为心腑，以朋友为骨肉，以都会为第宅，以山水为园林，以诗酒为职业，以翰墨为娱戏。故其虽穷而老，老而病，病而客死，而浩浩然，落落然，如无有所失也。比玉好为诗，横从穿穴，信其手腕，出之于心肾，犹无与也。善八分书，规《夏承碑》，苍老深穆，骨格斩然。画出入二朱、仲圭、子久，不名一家。泛爱施易，不自以能事，不受促迫，或即席赋诗，或当筵染翰，或伸纸涤砚，从容挥洒，或书窗ネ壁，淋漓戏剧。当其酒阑灯ㄠ，兴酣落笔，若风雨之发于毕牍，若鬼神之凭其指掌。或醒而求之，以为不能加也。或旦而视之，忘其谁作也。其神情轩举，开颜谈笑，可使愠者平，悲者喜，仇者释，萧闲迤逶，不为崖岸，庸奴贱隶，人人得至其前。意有所不可，虽王公大人，不与易也。尝从人便面得孟阳《荔枝酒歌》，寤叹慨慕，必求得其人而后已。兄事孟阳，久而益共。其殁也，孟阳抚之瞑而受含。程、宋之交，君子以为有终始也。呜呼！京兆之阡，北邙之冢，高坟石阙，岿然九京者多矣。松楸郁然，碑版相望，樵人牧竖，行歌过之，而士大夫鲜有回车太息者。比玉一老书生，殁无三尺之息，一А之土，沈埋于陈根堕樵之中，乃有如与治者访求其墓，乞文以表之。董相之陵，下马之名犹存；白傅之坟，渍酒之土常泞。以今视昔，岂不然哉？百世而后，风人志士，义与治之为，必有过比玉之墓，回翔而不忍去者，其益以此知比玉已矣。与治往谋于少文，伐石而志之，曰：是惟莆阳宋比玉之墓。虞山钱谦益为之表。崇祯十五年三月。 

    （琅邪王府君墓表） 
    府君讳临亨，字止之，吴郡{山昆}山人也。中万历己丑进士，知西安、海盐二县，迁刑部主事，历员外、郎中，知杭州府，未行而卒。祖讳三锡，光州太守。父讳重鼎。君为其次子，出后于叔，皆以君赠刑部员外。母皆宜人。妻张氏，生三子：志坚，湖广提学佥事；志长、志庆俱乡贡士。癸卯十月十五日病革，自草墓志，与家人诀别，谈笑而逝。享年四十八，葬{山昆}山之祖茔。 
    君令西安，岁大侵，设粥救荒，乳哺其捐瘠，而间施不测于猾胥豪右。调海盐，益治理，不能骨皮 事权要，数上书当道，请罢去。不许。卒为所中，量移刑部。鞅鞅移疾归。家居三年，日夜召故人酒徒，箕踞欢饮，卖负郭之田，以偿酒债。贫不自聊，复强起奉命，恤刑广东。故事当减殊死百人，而君减二百余人，吏抱故牍固争，君弗为动之。高凉御史行部还，道遇君，属曰：“中使傅致高凉采珠狱，论死六十余人，吾请之而不得也，公往，亟出之，勿与相关，则六十余人皆生矣。”君自念中使不可与抵触，徒败乃事。吾以舌柔之，易与耳。乃往，好谓之曰：“公天下之贤中使也，岂徒中使，吾侪士大夫弗如也。”中使蹴然曰：“何谓也？”君曰：“天下苦中使久矣。公开采粤南，富人燕息，而贫人得衣食其中，粤南如无矿使也。不爱金钱，从民间买珠入贡，而宽采珠之禁，粤南如无采使也。故曰公天下之贤中使也。”中使色喜。君又曰：“公振廪发粟，道路无流佣，公之仁也。有乞媪貌类太夫人，岁给粟帛，令朝夕祝太夫人万寿，此曾、闵之孝也。又能禽治大盗，不以虞小仁，弛国家之法，故曰士大夫弗如也。”中使益喜，移坐近君。君乃进曰：“公非好杀人者，群盗亦首服，死无所恨，但苦无赃耳。愿为公按验纵舍，此六十人之家，父母妻子亲属不下数百人，咸炷香祝太夫人万寿。与其以一媪祝，无宁以数百人祝乎？”中使起而拜曰：“惟公之所命之。”诸囚得引盗珠律减死。御史叹曰：“非吾所及也。”入领云南司，司掌治都下狱。缇骑纵横，箝网盘互，君一切平反。都人谣曰：“遇苏州人则活。”谓君与同舍郎严也。出知杭州，过家而疾作。饬巾待期，犹呼所知，剧谈浮白，慨然曰：“吾少而不惠，好粘竿风筝面具之戏，勒群儿列行阵以为乐。十六、七始折节读书，中更家难，颔穷饿。今仕宦至二千石，亦足以豪矣。寿则彭殇等也，何所损益？”铭曰：“止之狷者，乃与酒亲。生有大恨，郁而弗伸。量约兴奢，负此葛巾。葬我陶侧，冀我后人。五齐三雅，乐哉长春！”君之自志云尔。而志坚则曰，君之志文不加点，略而未备。乃掇拾其治行，断察疑狱，论杀奸猾，推迹盗贼，如古神君健吏之为，件右数十端，属其同年生钱谦益，使表君之墓。谦益曰：“君之自志备矣。古之人有所论次，往往举一节，叙一事，以概其生平。譬之传神写照，得其精神所在而已。如君之从容引辨，搏弄中使于颐颊之间，此一事可以传矣。而君亦娓娓述之，以是为精神之所在也。贾生有王佐之才，不用于世，其为《赋》也，遂能一死生，齐得丧。君之死而不乱，宜也。余将据君之志而表之，子之书，录之为别传焉其可矣。”志坚曰：“善。”余既诺志坚之请，未及为而志坚卒。又十年，志庆亦卒。悲夫！人世之不可以把玩，而亡友之诺不可以负也。书以遗志长，使之诸墓上。崇祯癸未正月表。 

    （广西布政使司左参政沈公墓表） 
    於乎！是为乡先生广西左参政沈公之墓。史官钱谦益作石以表碣曰：沈公讳应科，字献夫，常熟之芝塘里，公所生也。，大考也。学，累赠某官，考也。进士，公所起也。知山东兖州府之沂州，升南京兵部员外至郎中，出知广东之廉州府，升福建兴泉道副使、广西左参政，此公之所阅官也。 
    公为人仁孝长弟，方质有气，与人交，有畛域。其为吏，所至，民皆曰：“于我有德。”在沂州，当凶饥之后，招集流民五千余家，五种俱熟，既庶而丰。时赋均徭，邻壤取法。沂大水啮城，举城惶怖。公豫具薪稿，戒民勿动，不终日而定。在南兵部，奉诏条汰冗卒，莫敢ん呶。在廉州，陶甓而城，役不逾时。座主江陵公子弟戍廉，人缩颈莫敢视，公独省问有加。公服官洁廉，居沂不知沂有矿，居廉不知廉有珠池。其在藩、臬，人推淑人长德。以哭其子移疾归，家居三十年，阖门扫轨，抚其孙春泽于孤孩。享年八十有六，以考终。此公之生平也。 
    惟公持官持身，内外斩斩。敬慎坚悍，老而不衰。表其大者，其细可略也。然公晚年宾筵客坐，辄谭沂州事。盖公之守沂也，故御史大夫泾阳李敏肃公于属吏中独贤公。泾阳抚山东，蠲积逋，折马价，著为甲令，多自公条上。泾阳议蠲所属税银二千余两，免牒既下，而沂故有饷边银，经数相当。公私于泾阳曰：“沂之民殚矣，姑无蠲是，以纾沂困可乎？”泾阳曰：“然。”然格之数日不下，已复下牒征之如公请，曰：“宁使东人诅我，毋令诅沈沂州也。”费县典史以赇闻，公廉知其枉，为言之泾阳。泾阳惊曰：“已注下考矣，奈何？”公进曰：“吏有大小，官评无大小也。”泾阳为揭铨部，得免。胶河议起，泾阳檄公辍州事行河，而间语公曰：“敕理小司空，公里人也。公在河，可从容言胶、莱利害，故以属公耳。”公言河事虽中格，然泾阳之用心如此。公守沂三年，上计，藩司衔公，无加礼，寝其文旬日。江陵综核吏治，逾一日不得考。泾阳特疏为请，亦竟不得也。而公之迁南兵部，同时得迁者四人，泾阳下教兖州太守：“沈沂州廉而勤事，恐无以治行，夫廪宜倍他属吏。”闻者愧服焉。泾阳每推择故吏，以公为举首。余侍公几杖，公时时为余言泾阳也。余尝语公：“泾阳有甲乙簿，纪录天下人材甚富。公在簿中，当压卷矣。”公笑曰：“子其为我志之，居史官乙簿，犹胜御史大夫甲也。”余以春泽请表公之墓，追忆公所言沂州事，辄论次于篇。 
    嗟乎！计吏如江陵，驭吏如泾阳，而州邑之吏洁廉勤事如沈公，天下何患不理平也哉！虽然，此在万历初年未远也。余表沈公墓，乃详记泾阳事，知泾阳斯知沈公，所谓牵连书之也，以信于后。后之君子，过而问焉者也。 

    （中宪大夫广西按察司副使张府君墓表） 
    国初以还，吴中风俗淳古，藩、臬之大夫仕而归于乡者，大人长德，黄发危齿，东阡北陌，杖函却迎，则有若佥事陈公祚、刘公珏、参政祝公颢、姜公昂，遗风余韵，互相映带，父老至今称之。数十年来，人艳仕，俗趋浇伪，而先正之风流，邈然不可以复作。以余所睹记，如副使张公者，殆其人欤！公讳文奇，字元正，家世凤阳人。胜国时平江总管，占籍长洲。某州知州讳汴者其祖，封奉直大夫，讳材者，其父也。举万历丁丑进士，除工部主事，出知宁波府，量移知贵阳府，屡迁至广西副使，谢病家居，十六年而卒。 
    公为人孝友笃诚，无崖岸崭绝之行。礻是躬居官，节度浅深，斤斤守绳尺。在工部拒中涓之请托，裁金吾之滥恩，大司空不能夺也。出守斥贪墨，抑豪右，爬奸蠹，有冷面寒铁之目。中遭颠踬，牵连左官，而孤立行意自如也。在贵阳，与于征播之役，诸酋以断贼援，督楚饷以给馈粮，卒蒇播事。在岭西，平岛夷之构扇，断土司之争袭，岭海咸。此公之才略。累试而辄效者也。最公之生平，强直自遂，贪吏望风，似陈永锡；伉厉守高，十年不迁，似祝惟清；驯行恭谨，嗜学不衰，似刘廷美；廉能刻励，鱼肉不给，似姜恒ぽ。其生平风操，与四公略相仿佛。未老悬车，优游田里，好德考终。亦与四公相似。盖神宗中叶，犹有成、弘盛世之风，吴中贤士大夫，为邦人子弟所矜式者，犹有人焉。世有孔文举，犹不至流涕于虎贲也。嗟呼！贤人君子，国家之元气也。观于在野，在国可知也。观于老而致事，则强仕服官可知也。故曰：“虽无老成人，尚有典刑。”乡之有老成人，如树之有硕果，如松之有茯苓。树之蕃而松之茂，必征于此。有如公者，在一乡岂可多得，而在斯世又曷可少乎？公病目眵数载，遇异人，一昔而复明。每游佳山水，与亲知契阔谈宴，辄引镜自笑，听然竟日。晚益健视履，无疾而卒。数梦游贞山之善坞，既卜寿藏，巾车往视，松楸云物，历历如旧游。公之观化而度世也，岂偶然哉！ 
    公葬之后十有六年，公之子某筮仕中翰，谒余请表其墓。于是伐石而志之曰：“於乎！是惟先正副使张公之墓，韩子所谓乡先生没而可祭于社者也。”过者尚式之哉！ 

    （刑部郎中赵君墓表） 
    神宗之末年，建州夷躏我辽左，赵君官太仆寺丞，有解马之役。匹马出山海关，周览厄塞要害，遇废将老卒，从容访问我所以败，夷所以胜者，感激挥涕，慨然奋臂出其间。归而上书于朝，条上方略。君之意以谓天子将使执政召问从何处下手，庶几倾囊倒庋，以自献其奇。仅如例报闻而已。君自此默然不自得。以使事归里，用久次再迁刑部郎中。裴徊久之，过余而叹曰：“已矣！世不复知我，而我亦无所用于世矣。生平好兵家之言，思以用世；好神仙之术，思以度世。今且老而无所成矣。武康之山，老屋数间，庋书数千卷，吾将老焉。子有事于宋以后四史，愿以生平所藏，供笔削之役。书成而与寓目焉，死不恨矣。”是年八月，君还朝，寓书于余者再。明年，其家以讣音来，则君以病没于长安之邸舍，天启四年之正月十八日也。 
    君讳琦美，字玄度，故广参议讳承谦之孙，赠礼部尚书谥文毅讳用贤之子。君之历官，以父任也。天性颖发，博闻强记，落笔数千言。居恒厌薄世之儒者，以谓自宋以来，九经之学不讲，四库之书失次，学者皆以治章句取富贵为能事，而不知其日趋于卑陋。欲网罗古今载籍，甲乙铨次，以待后之学者。损衣削食，假借缮写，三馆之秘本，《兔园》之残册，元刂编翰，断碑残壁，梯航访求，朱黄雠较，移日分夜，穷老尽气，好之之笃挚，与读之之专勤，盖近古所未有也。而君之于书，又不徒读诵之而已，皆思落其实而取其材，以见其用于当世。诸凡天官、兵法、谶纬、算历，以至水利之书，火攻之谱，神仙药物之事，丛杂荟蕞，见者头目眩晕，君独能暗记而悉数之。官南京都察院照磨，修治公廨，费约而工倍。君曰：“吾取宋人将作营造式也。”升太常寺典簿，转都察院都事，厘正勾稽，必本旧章。及其丞太仆，印烙之事，人莫敢欺。君曰：“吾自有《相马经》也。”君之能于其官，于所读之书，未用其一二，而世已有知之者。至其大志之所存，如戊午所上方略，君所慷慨抵掌，以冀一遇者，其不迂而笑之者亦鲜矣！呜呼！其可悲也！君生为贵公子，而布衣恶食，无绮纨膏粱之色。少年才气横骛，落落不可羁勒。而遇旅人羁客，煦妪有恩礼。精强有心计，时致千金，缘手散去，尽损先人之田产，不以屑意也。尤深信佛氏法，所至以贝叶经自随。正襟危坐而卒，享年六十有二。归葬于武康之茔。而君之子某状君之生平，属余为传。 
    余尝以谓今人之立传，非史法也，故谢去不为传。而又念君之隧不可以不表也。盖世之大人得志而显于后者，名在国史，信于金石，虽不表可也。若夫庸下薄劣之人，富贵赫奕，死而其人与骨肉俱朽，虽大书深刻，犹泯没耳，表之无益也。如君者，其为人魁雄奇伟，而生不获信其志，死或困于无闻，则不可以不表也。呜呼！表其墓云。 

    （镇远侯勋卫顾君墓表） 
    君讳承学，字思敏，以封镇远侯赠夏国公讳成者为八世祖，以赠太傅谥襄恪讳溥者为曾祖，以赠太子太保谥荣靖讳仕隆者为祖。荣靖之长子谥荣僖讳寰，无子，以弟宇之子承光为后，故承光得嗣侯，而君以次补勋卫、带刀侍卫，赐云肩飞鱼服，与春饼之宴。宴之不举者，三十年所矣。期年即乞归。以万历二十三年卒，年六十六。夏国公者，扬州抓篱湾人也，其坟墓世世在扬州。故君之子大猷既葬君于金陵之魏村社矣。后三十四年，复卜地于江都之甘泉山而改葬焉。 
    君少治易，为博士弟子员，师事徐蓁先生，奉手抠衣，不敢出声气。既谢环卫以归，补衣疏食，屏斥舆马，退而修士君子之行。帘阁据几，栖息文史中。稍间，则以棋酒相娱乐而已。其为人也，孝于亲，友于兄弟，信于朋友，敦笃于故旧。终其身循墙视影，以寒素书生自刻励，人亦曰顾君犹故书生也。君好聚书，尤讲习国家典故。居常称引高皇帝御奉天门诃问散骑舍人衣新衣事，以敕戒其子弟。君既没，大猷嗣守环卫，不半岁而归。学文修行，一如君之为。于是君之家教，始显闻于天下。崇祯二年，余再罢官南归，道出广陵，大猷求余文以表君墓。余往识大猷，奇其为人，访问其家世，语之曰：“子他日当为郭忠武。子之先人，亦犹忠武之有景南也。”大猷心识其言。二十年来，毁家为国，穷老而不悔者，徒以予言也。嗟乎！以琬琰之书考之，君之生平，真无愧于景南，而世或以余言为然矣。大猷虽穷老，而志气不衰，其为忠武也，岂可量耶？余之言虽未征于今，其有不信于后耶？为论次之如此。 

    （张益之先生墓表） 
    吾先君之执友曰吴郡张先生尚友，字益之，以万历二十七年卒于家，年五十八。天启三年十月，其子世俊、世伟葬先生于吴县西郊之花园村。又十三年，属谦益表其墓。呜呼！余小子忍表吾先友哉！ 
    余小子少受《春秋》于先君。先君诏之曰：“吾少师事陆汴先生。益之之辱与吾游也，先生为介。自吾与益之分门教授，而两家之弟子日进。益之之徒为董仪部嗣成，吾之徒为翁给谏宪祥。给谏又以经授益之之二子。于是吴中治《春秋》者，皆名为两家弟子。而吾两人皆穷老不遇，甚矣吾两人之有待于后人也。”余小子志之不敢忘。先君事母至孝，间尝称先生之孝曰：“益之之父静孝先生，壮年谢公车，杜门养母，晚而弥坚者，以益之为之子，又能代之为子也。静孝病革，左臂和糜以进。人有欲上其事者，益之怒曰：‘是欲我以死父取名乎？状苟上，我必死之。’小子识之，他日郡志中立孝友传，无遗益之也。”先君慷慨负大志，酒后耳热，辄谭与先生同砚席时事曰：“江陵夺情之后，长星亘天。吾两人沥酒杯，泼墨沈，竟夕望北斗，且詈且诅。当是时，赵汝师抗疏拜杖，顾叔时不与祷，咸爱之重之，恨不奋臂出其间也。呜呼！吾两人之不得为汝师、叔时者，命也夫！”先君又曰：“吾生平坦怀疏节，不能与深中多数者游处，惟于益之无间言。益之性畏暑，夏月坐卧一小楼。每扣其门，必曰须吾著衣而出。及启门，仅单裙系腰间耳。辄相视大笑。其真诚脱略，忘形相与，皆此类也。”先君为《聱隅子自传》，叙其友六人曰顾吏部叔时、张太学益之。而先生有遗文六卷，首载《送赵汝师钦召序》。汝师者，文毅公用贤；叔时者，端文公宪成。以字称，从其旧也。余小子之表先生也，征其事状，考其遗文，而皆本先君之言以为端。先生既没，而其言立。二子名成而行修，士之称家风者归焉。谦益衰迟放废，老而无闻，无以光大前人之训。先君之所谓有待于后人者，如斯而已乎？愚不自量，窃取柳氏石表先友之义，以表先生。然不敢附赘一辞，其亦以志吾愧而已矣。 

    （姚处士墓表） 
    姚处士名鹗，河南西华人也。少从太康人高守忠游。守忠以方术得幸世庙。世庙晏驾，守忠与王金、陶世恩等当殊死。论狱甚急，处士倾身职内橐，久之得减死。守忠，故武当山道士也，遂偕入武当，尽以禁方授处士。一夜别去，不知所之。处士还长安，公卿贵人，争徼致之。处士意不怿，间行游江南，金坛人庄生敛之，察其非凡人也，乃舍之于家。处士坐卧一小楼，不妄交接，独好敛之与其友康生文初。处齐疗病，不问贫富，意有不可，虽千金不与易。亦不肯以授其子，曰：“吾师戒如是也。”处士老矣，其色理若四五十时。人问处士年几何，辄漫应之。崇祯二年己巳，处士病，自疏其生平时日，以问射决者，其年为正德辛未，盖一百十九年矣。其卒也，敛之为治后事，葬于金坛之某地。先是戊辰，余被召北上，因文初延见处士，问养生之术，故文初属余表其墓焉。 
    余尝观国史，读王金等狱辞，载守忠进三元太乙丹，及吹气补脑之法，与处士言吻合。文初称处士为守忠弟子，信不诬也。守忠不自隐，挟术以干人主，几伏柳泌之诛。处士见几蜚遁，身享上寿，其有惩于师矣乎！熹庙之登遐也，亦有进药之狱，追论者犹谓守忠等有佚罚焉。余表处士之墓，牵连书之，亦庸以著戒云。 

    （李德远墓表） 
    歙人李德远病革，自草《贫士传》，属其子春逢曰：“我死，为我大署其碣曰：‘贫士李仲明之墓。’死不憾矣。”春逢，余门人也，奉其遗传以谒余。余读而悲之。嗟乎！仲尼有言曰：“贫而无怨。”德远怨矣，且死。而属其子，所以志怨也。 
    人生斯世，贵富贫贱之不齐，如粟之雨于天而尘之飞于地也。令贫者必怨，而怨者必志之不忘，则是天不可胜问，而南山之石不可胜泐也。夫贫而能怨，怨而能志之不忘者，是其人必有踔厉不可御之才，结不可茹之志，与夫兀傲不可贬之骨。而坎失职，约结无以自见。至于将死之日，长算既诎，短造斯尽，吮愁衔恨，无所复之，而鸣其怨于片言，冀后世犹有明之者也。后汉赵嘉年三十余，卧蓐七年，为遗令敕兄子曰：“大丈夫遁无箕山之操，仕无伊、吕之勋，天不我与，复何言哉！可立一员石于吾墓前，刻之曰：‘汉有逸人，姓赵名嘉，有志无时，命也奈何？’”德远之怨犹嘉也，嘉之敕兄子累数十言，而德远之属其子，一言而已，於乎！其尤足悲矣。余故徇春逢之请，伐石而表之曰：“有明贫士李仲明之墓。”仲明，名也。德远者，其字也。称贫士者何？如其志也。德远少负异才，有名诸生间，馆于郡太守，太守贤而礼之。岁莫归，盗瞰其室，其妻方戛釜待炊，突萧然无烟也。盗相顾语曰：“今夕入吕蒙正破窑矣。”失笑而去。德远之为人若是，斯可以贫，斯可以怨矣。余所为表而志之不忘者也。 

    （吴君俞墓表） 
    浮屠正愿自西湖主虞山之福城，尝称新安吴闻喜字君俞之贤，而惜其早世也。问君俞之贤何如？则曰：“君俞家世素封，折节读书，鼓箧入成均。成均之士，长者造门，辈行避席，人人以为国士也。佳辰胜日，出游佳山水间，琴书鼎彝，错置左右，军持漉囊，参列杖屦，见者叹羡以为神仙中人。急难赴义，发直如竿，古之义人侠士，无以过也。君俞之为人如此，而又能归心法门，以明宗护教为己任。其没也，士大夫与之游者泣，闻其风者叹，浮屠道人焚香然灯者遍塔庙也。君俞不幸无子，其妇程，服金屑以死，有乌头绰楔之旌，而君俞将抑没不传，某窃悼之。君俞之生也，以不得一见公为恨，安得公之一言，以慰君俞于地下乎？”余曰：“子之言信。因子以信君俞，其不为无征也已。”昔苏子瞻尝谓欧阳公好士为天下第一，而公之士叛公于瞬息俄顷之际，以此贤惠勤而序其诗，以谓勤得列于士大夫，必不负公。吾以为勤惟老于浮屠，无求于世，故能终不负公。使其得列于士大夫，功名势利驱于前，而贵贱死生变于后，负不负未可知也。今君俞以一书生夭死，非有欧阳公嘘枯吹生之势，可以奔走天下，而愿之交于君俞也，非有三十年余之久。其涕泣不忘，欲得余之文以慰君俞也如此之切，则愿之不负君俞，其必为子瞻之所贤，而为君俞者，抑又可知已矣。今世未必有欧阳公之好士，而今之士大夫，其善叛人也，甚于欧阳公之时。闻愿之风，亦可以少愧矣乎？余窃取苏子之义，大书以表君俞之墓，后有观者，其必曰：“因浮屠之言以表人之墓，而后世不以为无征也，自余之表君俞始。” 

    （张季公墓表） 
    直常熟治城之北，背城而面山，洄为清池。其中有燕亭闲馆，舟夜过之，灯火出林丛，觥筹笑语之声，达于水涯。问之，曰：“此张家荷亭，张季公召客燕游地也。”余先公与季公好，数从季公饮，归辄曰：“季公召客，客不过三四人，群子姓罗列坐隅，奉觞寿客，促数逖，父子昆弟不相假辟。卒饮，ぅぅ而与与，以其宴会之良，知季公之合族者善也。”予长识季公，魁形而丰下，嶷然长德。又识其子秀才绍庆，温文安雅，出于辈流。间从季公饮，如先君之云。不十年，季公与其子相继殁矣。所谓荷亭者，予以间过之，池馆如故，灯火青荧犹可指，而觥筹笑语之声达于水涯者，若坠若抗，引而为弦诵。予以此兴叹于公父子间，而尤幸其有后也。季公没，乡之人聚而语曰：“季公善父母，执丧以情居瘠。善兄弟，仲兄没，其遗孤孩衣食百须皆己出，长而使复其所。家故多赀，削衣贬食，颁施之内外亲，曰：‘此吾赀也。’”於乎！季公诚一乡之善士矣！《周官　大司徒》以本俗六安万民。本俗云者，犹曰乡之旧俗云尔。吾乡旧俗醇美，如《周官》之所谓。族坟墓，联兄弟，师儒朋友，与夫州党之相相宾，百年间犹有存者。若季公者，盖亦其遗民故老也。旧俗日坏，而乡之善人从之。于是乎情伪喧呶，闾井烦促，而东阡北陌，亲串往来之地，步武错迕，契契不能以相从。於乎！是岂独系于一乡也哉！ 
    公讳某，字某，以博士弟子员入赀为太学生。其孙某，以某年某月甲子葬公虞山之新阡。卜既食，谒余而请曰：“愿有述也。”以余言之不美，不足以章季公，而其不习为文饰，则或可以碣于隧而不惭也。书之以慰其孙之孝思，且以告于乡之人云。 

初学集卷六十七 
    ○墓表（二） 

（南海黄夫人墓表） 
    呜呼！是为南海黄氏夫人之墓。夫人故赠某官吴公讳某之妻，今江西道监察御史光龙之母也。万历某年某月某日，卒于馀干，其子之官，寝越某年。岁在庚申，御史奉上命巡盐浙江，属其部民钱谦益，使表夫人之墓。是年神宗、光宗相继登假。天子初登大位，以万历四十八年八月朔为泰昌元年，谦益复官京师，乃按夫人之行而表之曰： 
    呜呼！《易》称“臣道妇道，皆曰无成，而代有终”。又曰：“恒其德，贞。妇人吉，夫子凶。”此为处常言之也，非所语于危疑屯难之日也。若夫人者，女而妇，妇人而夫子，不可以不表也。夫人之未嫁也，其父死于浙，夫人以其丧归。以一荏弱待年之女子，扶设，茕茕返葬，历三千里如堂适庭，故曰“女而妇”。及夫人之寡也，一子易，一子婴，夫人操持门户，生产滋殖。御史长，家所畜玩好，聚而焚之，曰以壹其子于学也。初，夫人将葬其夫，其兄怵之曰：“地不食，毋以竖子卜也。”夫人不听，乃克葬。及御史以孤童显，人曰：“卜兆惟夫人能。”故曰“妇人而夫子”。呜呼！妇人者，秉利贞之情，含幽吝之气者也。听亻兼从，顾私亲，尊巫史，信鬼而好礻几，其恒性也。而又当死丧频仍，危疑屯难之日，而夫人卓然如此。谓夫人为丈夫女可矣。谓世之丈夫举若是，吾不敢也。呜呼！国家当主少国疑，死丧屯难之日，能人势要，其亻兼从也；中官阿母，其私亲也；飞章腾说，其史巫也；身家妻子，死生祸福，其鬼与礻几也。当此之时，犹欲雍颂进退，缓步低首，以养体持禄为事，一旦权移于妇寺，祸成于禁近，而后呼天而悔之，不已晚乎？夫《易》称“无成”，未尝不言“有终”也；曰“妇人吉”，未尝不系之曰“夫子凶”也。则夫宜女而妇，宜妇而女，与夫宜夫子而妇人者，皆见戒于《易》者也。谦益深有惧焉，用敢表夫人之行，诸墓上。匪夫人之表，以诏臣子。呜呼！是年十月晦日癸酉，史官常熟钱谦益表。 

    （泽州王氏节孝阡表） 
    余在史馆，承乏外制。凡孝子节妇与被推恩赠封之典者，必谨而书之，不厌详复。以谓国家崇台绰楔，仿古表厥宅里之制，然或有及有不及。惟其发闻于子孙，田里妇孺家人屋之事，无不茂著于朝廷之典册。庶几见且闻者，嗟咨忾叹，转相告语，犹有所感勉而相劝也。今岁南台侍御王君允成属余表其父母之墓。余读宪使张君光缙所排缵事状，叹曰：“此所谓应古旌表之法，而发闻于其后者与？”余从事外制，表章天下孝子节妇湮没幽郁者多矣，今于侍御父母，得表其隧道之石，犹前志也，其何敢辞？ 
    府君讳{闵}，字汝贤，曾大父嵩，大父仲名，父武，母任氏，兄弟五人，君于伦次为叔子。王氏以耕冶起家，代有隐德。府君之大父，始教其子弟业儒，府君为郡弟子员，有名于时，以孝死，而侍御卒以儒术显云。府君父殁时，才舞象耳。母任，恸哭不食，欲从死。府君哭而告母曰：“大父母老矣，五男二女，累累未有室家。母死，是重死吾父也。”又哭而誓兄弟曰：“所不惟母之话言是训是行者，生无以事吾母，死无以见吾父矣。”于是任孺人乃食。而府君以孤僮上事大父母，中事母，下长兄，以掖诸兄弟。丧葬尽礼，历五十年，内外斩斩，门屏晏然。府君沉塞有气，形貌魁硕。仲兄解囚，囚中道逸去。府君挺身见大府，慷慨白事。大府奇而释之。伯仲与人无崖岸，邑屋少年易而侮之。府君在坐，人无敢陕输视伯仲者。两季弟病疫，省视汤药，不避垢秽。人或以谓府君，府君泣曰：“我子视诸侄稍长，即有传染，犹愈于死吾弟也。”府君念母勤，以立身扬名为己任，下帷不少休。母与二季相继病，府君穷百道治之，形神殚瘁。母病良已，而府君遂不起。卒之日，邻里巷哭。行路之人皆叹，有泣者。万历戊子之四月也。享年四十。府君配任孺人，家人呼之曰小任，别君母也。孺人事其姑，备有仪法。姑性严重，孺人独得其欢心。尝侍姑疾，逾月不解衣。姑喜谓孺人：“若孝事我，天当以孝妇报若。”生平布衣蔬食，不好刺绣，不事宰杀，尼师巫觋不登其门。相府君二十余年，以及课侍御兄弟，篝灯宿火，荧荧如一昔也。府君疾革，孺人遂不食。妯娌固止之，孺人曰：“往吾病疡几殆，夫子抚我曰：‘若死，我必不再娶。’今吾忍夫子独身地下乎？”时侍御兄弟亦病。侍御哭父失声，气息支缀，或谓孺人曰：“若孺子何？”孺人曰：“吾儿病必愈，愈且大吾门，吾征之昔梦矣，无相溷也。”竟不食而死。后府君卒盖两月。衣裳黹纟失，扃完好，视其封题，皆府君卒之日也。享年三十有九。初，侍御以邑令考最，赠府君如其官，任为孺人。今天子即位，覃恩海内。府君得赠南京广西道监察御史，而仍赠任为孺人。府君与孺人以其卒之岁葬于浪井川东原祖茔下，至是三十有六年矣。惟孝与节，国之元气，天地之所与立也。世道交丧，士大夫以顽钝苟免为能事，波流茅靡，余风未殄。降将累臣，填塞囹圄，天子盱衡动色以风厉之，而未有止也。府君夫妇死孝死节，应古旌表之法，而湮没幽郁，发闻于其子。侍御当鼎革之际，公忠骨鲠，其风节议论，竦动天下，渊源弘长，所得于家庭者多矣。欧阳子表唐子方之先墓，以谓子方方进用于时，其所以荣其亲者，未知其止。侍御固今之子方也。论次其家世，而原本其节义之所自，则其可以表于金石而信之后世者，盖已不一书而足也，岂待考诸后日而征其显荣之未止也哉？ 

    （敕封安人丁氏坟前石表辞） 
    安人长兴丁氏，光禄寺大官署正讳某之子，归安茅氏广东按察司副使讳坤之妇，工部都水司郎中讳国缙之妻也。封孺人，再封安人，皆在万历中。天启二年某月某日卒，其孤元仪、以其年十二月十一日，安人于都水公之阡。元仪有文名，知兵略。国家方用兵，元仪慷慨应辟。既葬，弁带而从戎事。三年之丧卒哭，金革之事无辟，礼也。于是元仪以墓上之石来请，曰：“愿有述也。”谦益曰：“诺。”其辞曰： 
    太公之后，是始有丁。条叶被泽，望于长兴。是生安人，夙有多誉。从父服官，大官之署。维都水公，有室再捐。朝于京师，乃委禽焉。茅为世家，族大而贵。揭揭都水，为时职志。安人归之，和鸣锵锵。如圭有邸，如金斯相。娈彼诸姬，爰居爰处。有携有婴，累累孤女。衾叙进，襁褓错交。如侄如娣，孰里孰毛？皇舅鹿门，闻而叹曰：此虽女子，何愧巾袜。都水报政，最于山东。其新孔嘉，命服在躬。疾濒于危，誓以身先。强起再觐，寄孥畿甸。盗生近郊，白昼汹汹。怀刃衷甲，忄堇而即戎。出为辨强，非妇之义。土填左阖，古也有志。都水岳岳，擢居西台。瞻望父兮，岂不怀归。安人曰噫！将子无顾。短衣秃袖，以率媪御。归就子舍，妇后夫先。异长宿肉，扶侍有年。回翔再仕，为令于淅。劳其晨昏，以尉迁谪。浙人凶饥，亦孔之忧。珥脱衣穿，彼堇流。广置姬侍，以弗无子。亦既抱子，而进未已。相乳更抱，莫知所生。同仁均养，协气交并。量移郎署，周旋南北。相厥簋，共其蚕织。皇舅寿，老苕间。衣冠宾从，俨如神仙。腆洗克共，曰妇有助。杖屦闲闲，燕笑饮御。居皇舅丧，情文折衷。相夫有闻，蔚为礼宗。都水行河，以死勤事。舟船下上，哀彻水ㄛ。报夫地下，抚孤柩前。抚膺陷胸，临绝之言。乡里氵存饥，道堇相枕。指麾孤童，倾倒廪。大筑幽宫，都水是安。工作聚业，仿于《周官》。安人之为，节度卓荦。燕及嫠，施于姻族。安人之教，夙夜赍咨。无念尔祖，先君之思。寡居以还，布衣蔬食。奉彼戒法，以妇职。年五十四，寝疾而徂。冢子韦，羁于南都。安人喟曰：吾可以死。父有坠言，庶其在是。吉祥而逝，容仪委蛇。譬如旅人，日暮赴家。元仪自南，见星而赴。遇使于涂，哭而问故。徒跣号呼，与弟庀丧。卜先兆，龟食告祥。安人之命，都水之室。岂曰渴葬，王事孔亟。曰元仪，诞惟二孤。元仪暨暨，也与与。有女七人，二实已出。长而有归，哀哉蚤卒。维彼五女，三女之存。擗恸临穴，哀感行人。元仪念母，衔哀罔极。实来求诗，以斫墓石。大书深刻，阡表之辞。庸诏来者，过而视之。 

    （封恭人孙氏墓碑） 
    今上之元年，建州夷不悔祸，浃辰之间，陷我沈、辽。顺天府府丞新安毕公懋康衔使命将行，言者谓公精晓兵事，宜留治兵。公奋然上疏，请募江、淮间盐户渔丁殊死敢战者，束以部伍，身自训练，幸得一当奴酋。天子壮其议，下所司覆奏。行有日矣，而母恭人之讣适至。余往唁之，公掐膺呼曰：“天乎！懋康进不得死于奴也，退而不得死吾母也，懋康自是无死所矣。有丽牲之石以请于吾子，子毋辞焉。”呜呼！余闻恭人少磊有丈夫之概，故少保绩溪胡襄懋公以功高被逮，恭人梦伏阙上章，慷慨数千言，如刘向、谷永之讼陈汤者，至老犹能记忆之。余尝叙其事以寿恭人，以谓恭人之为女子也，可以愧世之丈夫。其梦也，可以愧世之视而醒者。当此时，建州之难作矣。余自度无所用于世，犹冀以区区笔札，愤盈叫呼，庶几有动乎世之君子。今又三年，祸益烈矣。日夜拱手燕笑，几幸其不渡河，不航海，举中朝之命，听于必不可恃之西虏。世之所谓丈夫者，与夫视而醒者，其果如何也？府丞事虽未行，其﹃力疆圉。为国家雪蹙地丧师之耻，固有其时。而恭人之大志，亦可以无憾。独余以不肖之躯，浮湛死局，疾呼大号，吻燥笔枯，瞪目顾视，化为喑哑，犹执笔而纪恭人之葬，其能无愧色矣乎！恭人姓孙氏，性通敏，诵《诗》百篇，贯穿经史。好为歌诗，有和平丽则之音。事舅姑孝，尝股以疗姑疾，抚庶出之子莫辨己子。妇道母仪，靡不纯备。举其大者，其细可知也。恭人嫁毕氏，为江西南昌府武宁县主簿封中宪大夫顺天府府丞某之妻。有男子子七人，府丞及二季，恭人出也。享年八十有二，卒于天启元年之四月某甲子。恭于梅山之新阡，实某年某甲子。铭曰： 
    婺女之精下为人，彼美淑媛维降神。明《诗》习礼被质文，躬服栉纵志衿绅。梦提封事排帝阍，援忠嘘枯叫穹。九关虎豹争亻先亻先，弭首睨视弱女身。帝曰女归大女门，畀女美子从以孙。归来阊阖开嶙峋，有子法冠侍帝晨。狡夷作孽白水津，陈尸漂血辽海殷。皇赫斯怒雷霆震，爰命整旅江淮。甲光袭日戈攫云，习流背嵬张吾军。将星高高婺星昏，棘人素冠哭且奔。为母起冢黟山垠，象彼祈连树麒麟，旁置万家何足云！我作铭诗托贞珉，百尔巾帼视刻文。 

    （房母左太宜人墓表） 
    封太宜人左氏，故太中大夫陕西按察使益都房公讳如式之副室，而南京太仆寺少卿可壮之生母也。少卿与余并中万历甲科，并事神、光、熹三庙以及今上，并坐阉祸阁讼，牵连再谪。崇祯九年五月，太宜人卒。少卿卜以次年十二月葬于云门之新阡，而属余表其墓。 
    少卿之状太宜人备矣。其事按察公也，婉而恭；其承信淑人也，卑而理。抚嫡出之子妇。字而敬。教其子，威而孙。御臧获，庀家事，肃而宽，廉而不刿。古所称贤明贞顺之德，斯已兼举矣。余之文何以加诸？而余于少卿母子之间，有深痛焉。余与少卿，两尊人先背弃，皆有老母。罢官归田里，互相问讯，曰“太夫人无恙乎？”开咸酌酒，交相庆也。先太淑人没，少卿哭之而哀。太宜人年八十，少卿奉英之节，过家上寿。余告于母殡，拜而遣使，不自知其伏地失声也。吾母知少卿为余谪官，每忾然曰：“少卿之为朋友，亦已足矣，其若念母何？”太宜人则软语劳少卿曰：“若所为牵连谪官者，海内大人君子也。吾为若母，有余荣矣。”两家之母，言犹在耳。两家之子，交颂母言以相慰藉，其简牍至今错互箧衍，而二母者今安在也？《诗》不云乎：“有母之尸饔。”颍封人曰：“小人有母。”聂政曰：“有老母在。”此子之念其母也。赵太后称妇人异甚。严延年之母不忍见壮子受刑﹃。此母之念其子也。呜呼！父母之念其子一也。丈夫识道理，重名义，犹能挫情割爱。若妇人之爱怜其子，毛裹而已矣，氵重血而已矣。介子推、范滂之母不数见，而扼臂流乳之痛，凡为母子，何独不然？余与少卿，不幸而系籍党部，触忤权幸，以忧老母。虽二母之贤明贞顺，无恶于其子，而母子之间，雍容暇豫，开口而笑者，其为时日，固已少矣。杼柚之教，门闾之望，衔哀茹恤，终天而已矣，曷有穷乎？ 
    余既诺少卿之请，伤心渍泪，每执笔不忍下。旋被急征下吏，少卿请之不懈益勤，曰：“非子之过也，太宜人望子言久矣。”创巨痛甚，志懑气塞，假兹石以告哀。余之为此言也，犹鸟兽之巡过其故乡，翔回鸣号，属而踟蹰也，犹燕雀之啁噍之顷而后乃能去也。后之仁人孝子，过而视焉，其亦为之徘徊叹息也夫！崇祯十年九月十七日。 

    （刘氏两节妇墓表） 
    刘氏两节妇者，上林苑监左监丞刘可之嫡母徐氏、生母侯氏，而赠监丞刘君体性之室也。刘君为诸生，下帷攻苦，两节妇篝灯佐读，黾勉有无，妯娌先后如也。刘君没，两节妇截发自誓，以抚藐孤。辛勤四十余年，克有成立。可克邀天子之休命，以显其亲。乌头双阙，旌门有闶。方此时，母子相泣，闾巷聚观太息。又数年，而两节妇没，既葬，可以事系请室，泣而谒余，请表其墓。嗟夫！荀息有言：“生者不愧，死者复生不悔。”忠臣节妇，其道一也。两节妇芳年令姿，齐心共命，捐生以殉其天，誓死以立其子。比其子成立，有以下报所天，两节妇之事毕矣。岂知其生前天日晶明，荣及其身？又岂知其身后风雨漂摇，忧及其子也哉？子之才不才，亲之所与被也。若忧喜祸福之不可知，则天也。今日之事，是亦生者之所不愧，而死者之所不悔也。假令为人子者，躬亏体辱，亲之行为世之所指名。亲之没也，太中大夫侍御史持节护丧事，中千二石治莫府冢上，玉衣梓宫，东园温明，如乘舆制度，复土之后，天子赐上尊养牛，手诏敦趋赴都堂视事，此亦人世之极荣矣，而于人子之谊奚当焉？今以可之为人子，夙兴夜寐，以求无忝所生，而不免于缧绁之患。可虽自伤为子无状，痛不欲生，然生者之不愧可知也。两节妇地下有知，亦必曰非吾子之罪，死者之不悔又可知也。夫两节妇之高行，宗伯旌之，国史书之。后有刘子政、范蔚宗者，必有取焉。余可以无述也。述两节妇之所以生不愧，死不悔，而因及可之所以无憾于其母者，以表于其墓。用以知天道之必复，而两节妇之遗祉未艾也，姑伐石以待焉。 

    （瞿太公墓版文） 
    余年逾壮，与瞿子元初读书拂水山房。鸡鸣风雨，篝灯刻烛，往往为余道其家世及其祖太公事行，曰：“瞿之先世居河南，徙通州之海门，宋末避兵来常熟。有讳达者，受元将旗号，徇未下城邑，授百夫长，迁转怜口提领。有孝子曰嗣兴，宋文宪、方正学为撰志状者也。孝子之子讳庄，官至福建左参政，高皇帝赐手诏奖谕，载在大诰者也。庄之后六世为吾祖。吾祖之生也，曾祖家中落。长子为诸生，卖田入赀国学，益大困。吾祖年十八，代父应繇役，给公上，老胥宿吏，莫敢以僮子假易。御臧获，课耕耨，勤惰劳佚，部分井然。中外数百指，严惮如家丈人也。曾祖病革，谓曰：‘伯以入赀鬻产，吾将减其分以偿汝。’吾祖泣曰：‘大人以儿故减兄嫂产，得无减兄嫂泪乎？儿生有命，大人奈何为此言？’曾祖叹曰：‘吾固知儿之无所藉吾产也。’生平不信礻几鬼，曾祖母病不知人，巫降神于庭，吾祖自外入。问之，不觉脚屈下拜。神援笔判曰：‘以汝纯孝，夜半当苏汝母。’至夜分，大声发床前，母遂苏。又五十余年乃终。吾祖亦六十余矣。每新燕来时，仰视屋梁，周走而呼曰：‘娘娘安在乎？’呜呜啜泣，与燕语相下上。家人咸相顾泫然也。吾祖抚群从子姓及故人子弟，收恤教诲，具有恩礼。其人始见德，久之或操戈相向，已而又以好来，吾祖厚遇之自如。少能洞悉情伪，老而弥熟。人有相欺者，阳受其谰，而阴识之，其人终身以为能欺吾祖也。其治生未尝俯拾仰取，以心计钓奇。田亩钱布，藏┑腹笥，每谓吾家簿藉，在十指伸屈中，传别书契，经目而已，未尝省视，曰：‘何待人之薄也！’闾左有大议，邑宰及乡老刺刺私语移日。吾祖至，辄一言而决，退亦不以告人。邑有大繇役及大，倾身为人先，费辄数百金。其所为多疏阔迂缓，会有天幸，家益起，尝曰：‘人何苦为善不力，天未尝亏负人也。’吾与瞿星卿、顾朗仲为文会，诸老人相率谏吾祖：‘若孙日夜从诸狂生，衣袖反接，两眼生顶上，不早禁绝之，且破而家。’吾祖笑曰：‘吾纵吾孙与之游，恐其不得当也，而顾欲麾之门外乎？’其后诸子皆为名士，拂水文社遂甲天下。朗仲尝曰：‘知我者惟吾父与太公也。’朗仲许为吾祖撰事状，吾子他日采而志之，为吾祖之宋与方也，吾死不恨矣。”言已，涕泣泛澜，悲不自胜。余心识之不忍忘。万历丁未，朗仲卒。又数年，元初衰过余，再拜而请曰：“欧阳子之言曰：‘非敢缓也，盖有待也。’吾每诵斯言，未尝不彷徨叹息，继之以泣也。今吾老矣，无可待者矣。朗仲且死，犹以不及状吾祖为恨。吾之不忍死吾祖也，与其不忍死吾朗仲也，胥以累吾子。子其无辞。”余诺其请，逡巡未及为，而元初又殁，迄今二十五年矣。呜呼！人世之不可以把玩也，一弹指之间，已三世矣。而孝子慈孙之思不死其亲也，重泉之下，穷尘之后，其耿耿者何时而已乎？余故撰次其语，以遗其诸孙，使树石太公墓门，并以告于元初之墓。太公讳依京，万历丙申九月卒，寿八十有一。元初者，吴之名士瞿纯仁也。铭曰： 
    司徒三物，以教万民。二曰六行，兴贤礼宾。万历之世，熙和如春。蔼蔼瞿公，际此昌辰。孝乎惟孝，德必有邻。睦姻任恤，安富恤贫。国有大故，奋袂垫巾。大冠如箕，视其齿龈。国有大役，鼓振振。守闾待令，敢有弗虔。国有大灾，我无逡巡。倾箱倒庋，指其廪。春秋读法，祭谆谆。德行道艺，谁与比伦？世教下衰，丑类顽へ。奇邪相及，觥挞。乡老云邈，本俗不存。安能汲汲，弥缝使淳？墓木已拱，宿草载陈。作为铭诗，以诏斯人。崇祯癸未五月，契家子钱谦益造。 

初学集卷六十八 

    ○塔铭（一）（憨山大师庐山五乳峰塔铭） 
    我神宗显皇帝握金轮以御世，推慈圣皇太后之志，崇奉三宝，以隆顾养。上春秋鼎盛，前星未耀，慈圣以为忧，建祈储道场于五台山，妙峰登公与憨山大师实主其事。光宗贞皇帝遂应期而生。于是二公名闻九重，如优昙钵华，应现天际。妙峰不出王舍城，大作佛事。而大师有雷阳之行，其机缘所至，横见侧出，固非凡情之可得而测也。大师之迁化于曹溪也，大宗伯宣化萧公亲见其异，为余道之。已而南海陈迪祥以行状来谒余表塔。余曰：“有吾师宣化公在，他日请为第二碑。”又明年乙丑，其弟子居庐山者曰福善，奉全身归五乳，而留爪发于曹溪。走书来告曰：“大师东游，得子而喜，曰：‘刹竿不忧倒却矣。’灯ㄠ月落，晤言，所以付嘱者甚至。塔前之铭，非子谁宜为？”余何敢复辞？谨按：
  </div>
  <div class="pagination">
   <a href="牧斋初学集_page85.html">
    上一页
   </a>
   <span>
    ...
   </span>
   <a href="牧斋初学集_page81.html">
    81
   </a>
   <a href="牧斋初学集_page82.html">
    82
   </a>
   <a href="牧斋初学集_page83.html">
    83
   </a>
   <a href="牧斋初学集_page84.html">
    84
   </a>
   <a href="牧斋初学集_page85.html">
    85
   </a>
   <span class="current-page">
    86
   </span>
   <a href="牧斋初学集_page87.html">
    87
   </a>
   <a href="牧斋初学集_page88.html">
    88
   </a>
   <a href="牧斋初学集_page89.html">
    89
   </a>
   <a href="牧斋初学集_page90.html">
    90
   </a>
   <a href="牧斋初学集_page91.html">
    91
   </a>
   <span>
    ...
   </span>
   <a href="牧斋初学集_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
