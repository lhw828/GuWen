<!DOCTYPE html>
<html>
<head>
    <meta charset="UTF-8">
    <title>范德机诗集 - 第 25 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>范德机诗集 - 第 25 页/共 25 页</h1>
    <div class="content">　　海上经年思杀人，絶怜京国旧交亲。过江惟有传柑使，寄得书回是暮云。

　　春日西郊四首，其一

　　春风千里福州城，緑水青山老送迎。惟有垂杨偏待客，数株残雨带流莺。

　　其二

　　佳人不让海棠娇，喜见天晴挹露饶。若使有诗宁费日？便令无酒亦终朝。

　　其三

　　江上登台望眼迷，西禅更在石岩西。寻常楚峤看花日，此处新苖緑已齐。

　　其四

　　南涧清晨不易得，有无更似此时春。朱桃皓李都随世，紫蝶玄蜂故趁人。

　　闻东郊夜歌

　　促拍繁歌沸不停，月髙弦语转明星。莫令知有西邻客，独坐挑灯看六经。

　　与虞伯生书

　　山居乏江海之使，无由上记。即日伏想神相，台候起居万福，某株守碌碌耳。近来武昌，与乡友傅汝砺会，其人妙年力学，所为诗赋警抜可爱，其为人静慎又可尚，谓将北行，介之以见，无他。出门而瞻望泰山、黄河，以洗穷乡之卑陋，此其志也。与语当知仆之非妄，未由参侍，更冀以斯文自爱，不宣。

　　临高县龙坛记

　　距临高县西二十里曰西村，有龙坛。宋故事：令天下旱雩，择郡县地为坛，刺史、县令帅诸史奉祭具如法，兹其遗也。坛三成，长一丈，广半之。北有潭，东西广七百尺，北南少东西广七之二。中潭有穴，二水碧黒色，探之无底。父老传天圣间，尝有白龙出焉，其在祀典者以此。潭水西灌千亩，大旱不杀，甚雨不涌。或曰：地近海穴，与海通，故然。天久干，青白气上腾，祷者以为雨应。延佑元年，安丰牛君某来尹是县。会旱，祷之，雨三日，既祭，又雨，谷大熟。思所以侈灵报贶，惟是表章。先时，民有侵坛侧地以食者，垦凿四起，亵污不虔；君尽复而树之，注汲有涂，奠瘗有次，泓涵澄映，勃郁葱蒨。岁时祈报，赞拜跪起，祀官以严，神灵以欣。二年，又旱。余録囚歴县，尹请述其事刻诸石，欲往察不果，命吏翦丛翳、审面势以来，且与龙约曰：庶余文哉，以神视余。吏反而雨随至，禾乃大起。吁！亦灵矣。夫宰百里，所以治夫人也；神，依人者也，依乎人者事之，犹若是备至。则治人之道，何以尚之？况山川之功，在礼有足称者。乃授以乐龙之章，俾其人世世歌以承祀，且并刻焉。辞曰：僊僊兮舞羽，坎坎兮拊鼓。龙之居兮有宫，栋白云兮下为宇。湛湛兮天门，龙之徕兮从缤纷。去莫去兮回皇，洞箫亮兮须君。蹇须君兮日复夜，柈有蒸兮芳有藉。折素馨兮扬眉，玄夭矫兮上下。我有大田兮海之隅，藷蓣充实兮黍稻于于。终古兮介佑，子孙兮乐胥。

　　潮州路总管府忠爱堂记

　　潮阳古百粤地，控海之隅，虽俗杂夷夏，而民称易治。国朝承平日久，涵养生聚，郡之殷庶，名岭南右。人民之休戚，实系守者同德焉。泰定二年，制授广平宋侯，用朝散大夫为同知总管府事。至未期月，洒涤故弊，厥政大行。一新公府之署，揭其视事之厅曰忠爱之堂。与府判官买住君、推官刘君克敬，及其知事赵弘道，驰书三山，属予文以记之。予谓潮岭南右郡，诸君一时同德，其作新振起于斯堂宜矣。抑尝求古圣王之所以建侯置守者乎？今太守，古诸侯也。天以天下付一人，不能遍履而周治，于是，剖千里之地，与其民，简其人，使分牧之，所以重所付也。太守受地与民，拥朱轓，绾三品章绶，官有承贰、佐吏，奔走者，自邑令长、群执事，咸下风听命焉，亦崇且华矣。得人则一方则受其安，不得人则一方蒙其残。苟残矣，是太守负所简，而简之者轻所付矣。曾谓有志忠爱者，固知是乎？汉人有言：与共治者，惟良二千石。然不必尽良，得一人则一方重，势可见已。国朝疆守之广，度越三代，人材之盛，超轶汉、唐，诏书方又重郡守之选焉。有膺是责，而居是邦，食天禄而治天职，乃自附于不为者乎？或曰：潮之距京师远，其治固有缓急。是又不然，譬之天生物之丽乎土者，去天诚若夐绝矣，而物之所由以生者，雨露之泽至深切也。郡视京师虽万里，有国之制，昭如日星，设官分职，以宣布之。信赏必罚，俱在有司。今且云然，是犹知天之高不可极，而不知生物之无一日不蒙其泽；知朝廷之远，而不知典章法度之至近也。太守任宣布之职于其间，亦思无媿于易与良者而已。此非独为潮言也，为天下道也。今诸君当莅政之初，适丰暇之岁，因其故弊，爰有改作求言之意。乃不藻绘之尚，而拳拳以人心。世道兴起，惩劝为先，非真知忠爱之实，有所为而必无所负者，又能如是乎？余虽未获登潮之堂，然切识诸君之义于书辞之表，故乐颂之。夫同知而下郡丞贰也，而所立如真守，况守者哉？因请刻文堂上，且为方来执事规。异时论相于郡，如汉故事，必自潮始。则今日之规，又所以为颂也。泰定三年正月，范梈记。

　　潮州路经历司衡政厅记

　　余既记潮之公堂已，其请则又曰：郡幕之署，扁以衡政。政言正，衡言平也，幸遂识之。呜呼！夫正人者，乌得有不平者乎？且百官之有赞佐，莫今郡为难也。郡方千里，责有民社，都辖者厌于上，众听者仰于下，郡处中焉。制经历、知事、照磨，秩自七至九，郡凡三员，上以承太守，下以摄郡吏已，又处中焉。卑不得有所挫，崇不得有所陵。凡所兴起处操持者，皆国之故也。事无大小重轻，具于案牍，纷至吾前者有万不同。吏曰可未也，守曰否未也，赞佐者常执其衡，进退其权，而取事之中，举无所容吾心。是以守虽贵不得以废吏之是，吏虽贱不敢以徇守之非。政于是乎平，讼于是乎理，教化于是乎宣，风俗于是乎淳。其致此者何哉？以吾无私而已。夫私者，非贪黩比同之谓，一有容于吾心，即贼乎天理之公矣。故有诘强以立异，依违而苟随，居两上下之间，而不思其难。所兴起处操持或异，则衡将不在己而在人，欲正人而人反正之。正人则衡在己，人正则衡在人，一公私之间，而利害相悬若此。服庶官者，可不慎欤？今潮之幕贰，则浚仪赵君也。君举茂异，起家风纪，当明正人之说矣。因志厅壁，谂之君子。泰定三年三月七日，范梈记。

　　海角亭记

　　钦、亷僻在百粤，距中国万里而远，郡南皆岸大洋，而亷又居其折，故曰海角也。有亭在于西南隅，昔人以是名之，岁远代易，废已久矣。延佑三年秋，余使过郡，访其址，得于荒烟乱水之间，欲复之未能也。属之郡吏，曰诺。明年，来告成，请记之。夫土木之靡，工人之用，虽未获谂，至于云霞之映带，岛渚之出没，梦寐所历，犹见其处，亦殊方之胜槩也。然廉为侯邦，亭有地胜，居是者虽拥高爵厚禄，亦往往有悲愤无聊之感者。何也？盖常因是而忆之，地里僻远，复加瘴疠，自古以来，非谪徙流离之士鲜至焉。以吾无所为而得之，宜其人之戚戚尔也。抑尝推昔朝廷之于士大夫，茍非显过极恶，未尝不欲曲受而优容之，万不得已，则又非深放远屏，无以启其摧痛自反之忠，古之人臣，思尧君而心魏阙者，每惓惓于畎亩之间，江海之上。彼萧墙之内，固有负不扶不持之忧者多矣。然则甚疏之者，乃所以甚亲之也。于此，固见圣王忠厚之至意也，而居者从未思也，思而或未之求也。寓斯土而登斯亭者，有能驱去流俗之态，涵养孤忠之气，把酒赋诗，临高瞰远，反而求之，何往而不得其所适，又岂独夸结构之华，从临眺之乐而已哉？于是记之，俾刻亭上，后之览者，其不参有所感发矣乎？前翰林国史院编修官，今授将仕佐郎、海北海南道肃政廉访司管勾、承发架阁库兼照磨高平范梈文。承直郎、佥海北海南道肃政亷访司事燕山大都题额。

　　东坡祠记

　　先生事宋神宗，绍圣间，被谴谪儋州。无地可屋，尝偃息城南桄榔林，有铭石。及元大德间，郡校官购之，得诸逻人之爨下，遂置学宫。先生居儋四年，计平生所历为久，而迄宋之世，儋无祠。延佑四年春，佥海北海南肃政廉访司事大都军行部至是，乃求其偃息之地，构堂三间而像其中。周以堂庑门室，两庑为房，将以处郡人子弟，择师教焉，命儒者六十家奉祠事。又植桄榔为林而表之，归铭石林下。祠成，属记之。梈也窃尝抚铭而感焉，曰：惟先生海内之士，其始至儋也虽以罪，然去朝廷投荒裔，极矣。识与不识，亦知其宜有以御燥湿、辟风雨也。当时之人，曾无念兹者，至使居无室庐，同于野处。今去之数百年，宜若远然，而山川之墟，城郭之圮，始有感慨过之以思者，曰：是先生之所止也。思之不足，又将栋宇肖貌，如欲闻其容声，率其学人，以挹其流风遗韵。若然者，吾亦不自知其何心也？岂古今之贤者，殆有不相似与？不然，何若是其旷也？礼曰：有其废之，莫敢举也；有其举之，莫敢废也；是故无所废而举也。举之者，贤者也，是非举者之自贤也，亦以示儋之人知所阙也。阙者，宜举也，祀先生，亦其孰敢废也耶？夫往者不追已，叙而刻之，以谂来者。儋州，今为南宁军云。延佑己未夏，范梈记。

　　武宁县儒学记

　　武宁为龙兴西南壮邑，山刻而水驶，故其民多秀拔，以学行着于代者不乏人。国朝甞设宁州以隶之，而兼分宁县，后又以分宁为州，而武宁仍为龙兴属县。学宫据修水之上，直县廨东南。始县隶州而学随州，州废而复随县。栋宇榱桷，歴载既久，风摧雨浥，坐漏日星，于祀事至不严也。居有弗宁，过有弗念，凡如是者，匪制于用，则拘于谋。一二有志者起而为之，亦何事之不立哉？至治二年夏，余被檄过焉。谒先圣庙庭，退而纵观，升堂戏欷。坐甫定，文学掾夏侯士璋作而曰：余幸叨兹掾，而不幸学计单薄，乃有废弊，不能兴补。若兹所覩者，敢以为吿。余用喜曰：斯非所谓有志而无拘制者与？以语县长令，皆曰：是吾职也。时有没入官舫廿余艘，白诸宪司畀之。于是，凡儒与有力者，走趋相事，将兴废。会有土功之令，踰年禁弛。士璋去，焦大有继之，而后令之来者益勤无怠。至治三年二月经始，泰定元年十月讫工。礼殿门庑，讲堂书阁，岿然一新，祀事严矣。余又适至，学者摭本末请记于石。余嘉夫文学掾之有志，令之能思其职也。学校，所以眀人伦；圣人，人伦之至。而今而后，邑之士子，有游有居，是养是教，思先王之道，志所至而学亦至。舜何人？予何人？有为者狂作圣矣。是其成也，将不有如今日之兴废补弊者乎？愿因诸君之善，以为士子规，且以见君子之于天下，茍有志无所不立也。前令李洪涛、后令吕天倪，始终是役者，临县史剌马丹。后三年四月朔记。

　　贞一稿序

　　夫为大而无当、往而忘反之言者，必世所谓山林枯槁、果于违人之士，岂非以其志？与若仁义之本、风化之原，论说必归儒者，而稽之章逢家，或反谬是。夫士也，乃气必充、辞必端，驰骋上下，横从今古，无不极而约之，无踰乎礼。其志若是，恶可以山林之果者蔽之耶？余得上清朱君本初贞一稿读之，未尝不掩卷而三叹息也。余与朱君游，知其文学旧矣。来南州，君主玉隆别馆。去年冬，行县田，有乌山小兵驰田间，得君寄诗二章，盖六朝庾、鲍而唐太白之流也。今夏，君自西山来示余此稿，槩篇百数，而榘度若一。其武当山赋与巢湖等诗，论庄词澹，尤吾所谓驰骋横从而无所踰者。其大而不夸，往而知所至，与雅颂。废风气降，数十年来，乡之事进取伎者，一趋于诗。人愈多而诗愈少，非诗少也，征诸本原，则微矣。江西号多文邦，顷在都，与同列论是邦人，咸独推某、某，今又得君。君故临川人也，顾又蔽于是，是山林者又恶足以蔽君？使无知者亦云然耳。兹所以资吾掩卷之叹，而尚悲其志也。世之观人者，往往循名远实，靡然成风，将使天下负无士之累于后世，其病类如是。凡不可而众说可，与而失之者，岂特如本初之文而已！君论著外，此若诗所称舆地图书者尚多。谨先归此稿，竢休告叩云谷，相与并论之。至治三年八月朔，临江范梈序。

　　翰林杨仲弘诗集序

　　大德间，余始得浦城杨君仲弘诗，读之，恨不识其为人。及至京师，与余定交，商论雅道，则未尝不与挺掌而说也。皇庆初，仲弘与余同为史官，会时有纂述事，每同舍下直，已而犹相与回翔留署，或至见月月尽继烛相语，刻苦澹泊，寒暑不易者，唯余一二人耳。故其后余以御史府用筦南宪架阁适海上，仲弘复登乙卯进士第，为浮梁别驾。余迁江西，仲弘亦改宣城理官。相违十数年，相距数千里，迹虽如是，而心固犹数晨夕也；而仲弘竟未任宣城以卒。乌乎！恸哉。余尝观于风、骚以降，汉、魏下至六朝弊矣。唐初，陈子昻辈乘一时元气之会，卓然起而振之，开元、大暦之音由是丕变。至晚宋，又极矣。今天下同文而治平，盛大之音称者絶少。于斯际也，方有望于仲弘也，天又不年假之，岂非命耶？盖仲弘之天禀旷达，气象宏朗，开口论议，直视千古。每大众广席，占纸命辞，敖睨横放，尽意所止。众方拘拘，己独坦坦；众方纡余，己独驰骏马之长坂，而无留行。故当时好之者虽多，而知之者絶少，要一代之杰作也。仲弘有子尚幼，其残藁流落，未有能为辑次者。友人杜君伯原自武夷命仆曰：将就其平生所得诗，刻诸山中。此诚知仲弘者，而杜君猥谓：罄仲弘海内之交相好，又莫余若也，俾为序之，用掇其梗槩，着于篇端。致和元年六月一日，临江范梈序。

　　傅与砺诗集序

　　孔子曰：诗可以兴、可以观，可以羣、可以怨。朱氏释曰：兴者感发志意，观者考见得失，群者和而不流，怨者怨而不怒。四者之事不同，而其序宜有先后。盖见他日论诗、礼、乐，则首曰兴于诗。诗者，志之所之，以其志感人之志者，孰不足以有所感发哉？然则兴者，岂非居先乎？感人之道，莫尚乎声音，入焉寂然冺然，忽而歆起震奋，动荡沦浃，入之深而化之敏者，斯其效，曷从而至哉？古人云：声音之道，与政通。夫声者，合天地之大气，轧乎物而生焉。人声之为言，又其妙者，则其因于一时盛衰之运，发乎情性之正，而形见乎辞者可觇已。故曰：治世之音安以乐，其政和；乱世之音怨以怒，其政乖；亡国之音哀以思，其民困。正得失、动天地、感鬼神，莫近于诗。夫诗道，岂不博大哉？要其归，主于咏歌感动而已。斯义也，司马太史尝闻之矣。其言曰：三百篇，孔子皆弦歌之，以合韶、武、雅、颂之音。夫既合之，则当时存什一而去千百，必其不合者也。深矣哉！声音之于政也，圣人盖取之矣。新喻傅汝砺，妙年工诗，自古今体、五七言，皆厪厪焉力追古人，有唯恐不及意。间示余以所著编曰牛铎音者，读之连日不厌。闻其音而乐焉，以为诚识所尚者，因揭孔子之言诗，征以师说，遂演绎以告之。天历二年四月一日，范梈书于百丈山房。  
　  
</div>
    <div class="pagination">
<a href="范德机诗集_page24.html">上一页</a><span>...</span><a href="范德机诗集_page20.html">20</a><a href="范德机诗集_page21.html">21</a><a href="范德机诗集_page22.html">22</a><a href="范德机诗集_page23.html">23</a><a href="范德机诗集_page24.html">24</a><span class="current-page">25</span>
    </div>
    <div class="pagination"><a href="index.html">返回目录</a></div>
</body>
</html>
