<!DOCTYPE html>
<html>
<head>
    <meta charset="UTF-8">
    <title>柳宗元集 - 第 11 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>柳宗元集 - 第 11 页/共 27 页</h1>
    <div class="content">　　懿厥孝思，（《诗》：永言孝思。）惟兹淑灵。禀承粹和，笃守天经。（天经，孝也。）泣侍羸疾，默祷隐冥。引刃自向，残肌败形。羞膳奉进，忧劳孝诚。惟时高高，（《诗》：高高在上。）曾不是听。创巨痛仍，号于穹。捧土濡涕，顿首成坟。隐膺腐眦，寒暑在庐。草木悴死，鸟默踟蹰。（踟，音驰。蹰，重株切。）殊类异族，亦相其哀。肇有二位，（二位，天地也。）孝道爰兴。克修厥猷，载籍是登。在帝有虞，以孝。（舜，克谐以孝，，不格奸。）仲尼述经，以教于曾。（孔子《孝经》为曾参而作。）惟昔鲁侯，见命夷宫。（《国语》：周宣王欲得国子之能导训诸侯者。穆仲曰：“鲁侯孝。”王曰：“然则能治其民矣。”乃命鲁孝公于夷宫。《史记·鲁世家》：周宣王伐鲁，杀其君伯御，立称于夷宫，是为孝公。注云：夷宫，宣王祖父夷王之庙。古者爵命必于祖庙。）亦有考叔，寤庄称纯。（《左传》：郑庄公置姜氏于城颍。颍考叔闻之，有献于公。公从之，遂为母子如初。君子曰：颍孝叔，纯孝也，爱其母，施及庄公。）显显李氏，实与之伦。哀嗟道路，涕慕里邻。邦伯章奏，稽首殷勤。上动帝心，旁达明神。神锡秘祉，三秀灵泉。（三秀，芝草也。《楚词·山鬼章》云：采三秀于山间。灵泉，即上所云醴泉涌出也。）帝命荐嘉，亦表其门。统合上下，交赞天人。建此碑号，亿龄扬芬。（十万曰亿。亿龄，言其无穷也。）   
　　○武冈铭（并序）   
　　元和七年四月，黔巫东鄙，（黔音琴。）蛮獠杂扰，（蛮獠，西南夷名。獠，音老，又竹绞切，亦作“<豸>”。）盗弄库兵，（元和六年，辰溆蛮酋张伯靖，嫉黔中观察使督敛苛刻，因聚众叛，杀长史，劫据辰、锦诸州，连九洞以自固。九月，以蜀州刺史崔能为黔中观察使，贬前使窦群为开州刺史。盗弄兵字，出《汉·龚遂传》。）贼胁守帅，南钩，外诱西原，（汉定西南夷，置郡。西原，唐黄洞蛮地。）置魁立帅，（一作“伍”。）杀牲盟誓，洞窟林麓，啸呼成群。皇帝下铜兽符，（汉制：郡守置铜虎符、竹使符，发兵遣至郡合符，符合，乃听发兵也。符者，谓各分其半，右留京师，左以与之。）发庸、蜀、荆、汉、南越、东瓯之师，（庸，即上庸县。庸、蜀，谓剑南东西节度。荆，谓荆南节度。汉，谓山南东道节度。南越，谓广州节度。东瓯，谓福建观察。）四面讨问。畏罪凭阻，遁逃不即诛。   
　　时惟潭部戎帅（湖南观察使，治潭州也。）御史中丞柳公绰，练立将校，提卒五百，屯于武冈。（武冈，邵州县名。）不震不骞，如山如林，告天子威命，明白信顺。乱人大恐，视公之师如百万，视公之令如风雷，怨号呻吟，喜有攸诉，投刃顿伏，（时黔中观察使崔能、荆南节度使严绶及公绰讨之，三岁不能定。绶上言曰：“臣今谨以便宜，先遣所部将李志烈赍书喻旨，俟其悛心。”伯靖亦上表请隶荆南，乃降。乃独诏绶招伯靖。伯靖果以隶黔六州之地乞降。绶命志烈复往，伯靖遂以其家属舒秀和等诣江陵就戮。诏绶皆授麾下将以抚之，以伯靖为右威卫翊府中郎将。六州平。）愿完父子，卒为忠信，奉职输赋，进比华人，无敢不龚。母弟生婿，继来于潭，咸致天庭。皇帝休嘉，式新厥命。凶渠同恶，革面向化，如醉之醒，如狂之宁。公为药石，俾复其性。诏书显异，进临江汉，（以公绰为鄂岳观察使。考《公绰传》，不书其平伯靖之功，岂史逸之耶？）益兵三倍，为时硕臣，殿于大邦。（诗：殿天子之邦。）文儒申申，有此武功。于是夷人始复。闻公之去，相与高蹈涕呼，（《左传》哀二十一年：齐人歌曰：鲁人之皋，数年不觉，使我高蹈。注，高蹈，犹远行。）若寒去裘。昔公不夸首级为己能力，专务教诲，俾邦斯平。我老洎幼，由公之仁，小不为虺蜮，（虺，蝮虫也。蜮，短狐也，似鳖三足。虺，许伟切。蜮，音惑，又越逼切。）大不为鲸鲵，（《左传》宣十二年：古者明王伐不敬，取其鲸鲵而封之，以为大戮。鲸鲵，以喻不义之人。）恩重事特，不迩而远，莫可追已。愿铭武冈首，以慰我思，以昭我邻，（一作“类”。）以示我子孙。（一有“弥”字。）亿万年，俾我奉国，如今之诚。邻之我怀，如公之勤。其辞曰：   
　　黔山之Л，（音攒，高也。）巫水之，（巫水，五溪也。，曲也。）鱼骇而离，兽犯而残。户恐谷窜，披攘仍乱，王师来诛，（“来”，一作“未”。）期死以缓。公明不疑，公信不欺，援师定命，（“援”，一作“授”。）俾邦克正。皇仁天施，我反其性。我涂四阖，公示之门；我愚抵死，公示之恩。既骨而完，（此用《左传》所谓“生死而肉骨也”之意。骨，一作“定”，非。）既亡而存。奉公之训，贻我子孙。我始蝥贼，（《诗》：去其螟，及其蝥贼。《释虫》云：蝥，食根曰蝥，食节曰贼。蝥，音矛。）由公而仁；我始寇仇，由公而亲。山畋泽[QPXJ]，（《周礼》有《[QPXJ]人》。“[QPXJ]”与“鱼”同。畋，音田。）输赋于都，陶穴刊木，（《诗》：陶复陶穴。《书》：随山刊木。）室我姻族。烹牲是祀，公受介福。揲著以占，（揲，舌牒切。“揲蓍”，一作“折■Ａ２３”。）公宜百禄。皇懋公功，陟于大邦。（谓迁鄂岳。）远哉去我，谁嗣其良。有穴之丹，（辰州有丹穴。）有犀之颠，匪曰余固，公不可赂。祝邻之德，恒遵公则；勖余之世，永谨邦制。（一作“以永邦制”。）南夷作诗，刻示来裔。   
　　○井铭（并序）   
　　始州之人，（谓柳州人。）各以罂<臬瓦>负江水，（罂，瓶类，大腹小口。《尔雅》云：康瓠谓之<臬瓦>。瓠，壶也。旧注：<臬瓦>，破罂也。罂，音莺。<臬瓦>，五计切。）莫克井饮。崖岸峻厚，旱则水益远，人陟降大艰。雨多，涂则滑而颠。恒为咨嗟，怨惑讹言，终不能就。元和十一年三月朔，命为井城北隍上。（隍，城池。）未晦，果寒冽而多泉，（《易》：井冽寒泉食。冽，清也。）邑人以灌。其土坚，（巨至切，坚土也。一本作“坚壮”。）其利悠久。其相者，浮图谈康、诸军事牙将米景。凿者蒋晏。凡用罚布六千三百，（《周礼》：廛人，掌敛市之罚布。注：罚布者，犯市令者之泉。钱，行之曰布，藏之曰泉。）役庸三十六，大砖千七百，其深八寻有二尺。（八尺为寻。）铭曰：   
　　盈以其神，其来不穷，惠我后之人。噫！畴肯似于政，（似，续也。）其来日新。（一作“盈以神”。）   
　　○舜禹之事（晏元献曰：此文与下《谤誉》、《咸宜》等篇，恐是博士韦筹所作。）   
　　魏公子丕，由其父得汉禅。（音擅。）还自南郊，谓其人曰：“舜、禹之事，吾知之矣。”（魏黄初元年十一月，文帝升坛即祚。《魏氏春秋》曰：礼毕，帝顾谓群臣曰：“舜、禹之事，吾知之矣。”）由丕以来皆笑之。   
　　柳先生曰：丕之言若是可也。向者丕若曰：“舜、禹之道，吾知之矣。”丕罪也。其事则信。吾见笑者之不知言，未见丕之可笑者也。   
　　凡易姓授位，公与私，仁与强，其道不同；而前者忘，后者系，其事同。使以尧之圣，一日得舜而与之天下，能乎？吾见小争于朝，大争于野，其为乱，尧无以已之。何也？尧未忘于人，舜未系于人也。尧之得于舜也以圣，舜之得于尧也以圣，两圣独得于天下之上，奈愚人何？其立于朝者，放齐犹曰“朱启明”，（犹，一作“独”。）而况在野者乎？尧知其道不可，退而自忘；舜知尧之忘己而系舜于人也，进而自系。舜举十六族，去四凶族，使天下咸得其人；（一作“仁”。）命二十二人，兴五教，立礼刑，使天下咸得其理；合时月，正历数，齐律、度、量、权衡，使天下咸得其用。积十余年，人曰：“明我者舜也，齐我者舜也，资我者舜也。”天下之在位者，皆舜之人也。而尧ㄨ然，（ㄨ，徒回切。）聋其聪，昏其明，愚其圣。人曰：“往之所谓尧者果乌在哉？”或曰“耄矣”，曰“匿矣”。又十余年，其思而问者加少矣。至于尧死，天下曰：“久矣，舜之君我也。”夫然后能揖让受终于文祖。舜之与禹也亦然。禹旁行天下，功系于人者多，而自忘也晚。益之自系犹是也，而启贤闻于人，故不能。夫其始系于人也厚，则其忘之也迟。不然，反是。   
　　汉之失德久矣，其不系而忘也甚矣。宦、董、袁、陶之贼生人盈矣，（宦，曹节、王甫；董卓、袁绍、袁术、陶谦也。）丕之父攘祸以立强，积三十馀年，天下之主，曹氏而已，无汉之思也。丕嗣而禅，天下得之以为晚，何以异夫舜、禹之事耶？然则汉非能自忘也，其事自忘也；曹氏非能自系也，其事自系也。公与私，仁与强，其道不同，其忘而系者，无以异也。尧、舜之忘，不使如汉，不能授舜、禹；舜、禹之系，不使如曹氏，不能受之尧、舜。然而世徒探其情而笑之，故曰：笑其言者非也。   
　　问者曰：尧崩，天下若丧考妣，四海遏密八音三载。子之言忘若甚然，是可不可欤？”曰：是舜归德于尧，史尊尧之德之辞者也。尧之老更一世矣，德乎尧者，盖已死矣，其幼而存者，尧不使之思也。不若是，不能与人天下。   
　　○谤誉   
　　凡人之获谤誉于人者，亦各有道。君子在下位则多谤，在上位则多誉；小人在下位则多誉，在上位则多谤。何也？君子宜于上不宜于下，小人宜于下不宜于上，得其宜则誉至，不得其宜则谤亦至。此其凡也。然而君子遭乱世，不得已而在于上位，则道必合于君，而利必及于人，由是谤行于上而不及于下，故可杀可辱，而人犹誉之。小人遭乱世而后得居于上位，则道必合于君，而害必及于人，由是誉行于上而不及于下，故可宠可富，而人犹谤之。君子之誉，非所谓誉也，其善显焉尔。小人之谤，非所谓谤也，其不善彰焉尔。   
　　然则在下而多谤者，岂尽愚而狡也哉？在上而多誉者，岂尽仁而智也哉？其谤且誉者，岂尽明而善褒贬也哉？然而世之人闻而大惑，出一庸人之口，则群而邮之，（邮，谓如置邮之传也。）且置于远迩，莫不以为信也。岂惟不能褒贬而已，则又蔽于好恶，夺于利害，吾又何从而得之耶？孔子曰：“不如乡人之善者好之，其不善者恶之。”善人者之难见也，则其谤君子者为不少矣，其谤孔子者亦为不少矣。传之记者，叔孙武叔，时之贵显者也。其不可记者又不少矣。是以在下而必困也。及乎遭时得君而处乎人上，功利及于天下，天下之人皆欢而戴之，向之谤之者，今从而誉之矣。是以在上而必彰也。   
　　或曰：“然则闻谤誉于上者，反而求之，可乎？”曰：“是恶可，无亦征其所自而已矣！其所自善人也，则信之；不善人也，则勿信之矣。苟吾不能分于善不善也，则已耳。如有谤誉乎人者，吾必征其所自，未敢以其言之多而举且信之也。其有及乎我者，未敢以其言之多而荣且惧也。苟不知我而谓我盗跖，（之石切。）吾又安取惧焉？（“取”，一作“敢”。）苟不知我而谓我仲尼，吾又安取荣焉？知我者之善不善，非吾果能明之也，要必自善而已矣。”   
　　○咸宜   
　　兴王之臣，多起污贱，人曰“幸也”；亡王之臣，多死寇盗，人曰“祸也”。余咸宜之。当两汉氏之始，屠贩徒隶出以为公侯卿相，无他焉，彼固公侯卿相器也。遭时之非是以诎，独其始之不幸，非遭高、光而以为幸也。汉、晋之末，公侯卿相劫戮困饿伏墙壁间以死，无他焉，彼固劫戮困饿器也。遭时之非是以出，独其始之幸，非遭卓、曜而为祸也。（卓、曜，谓董卓、刘曜。）彼困于错乱，伏志气，屈身体，以下奴虏，平难泽物之德不施于人，一得适其亻素，（亻素，向也。）其进晚尔，而人犹幸之。彼伸于昏乱，抗志气，肆身体，以傲豪杰，残民兴乱之技行于天下，一得适其亻素，其死后耳，而人犹祸之。悲夫！余是以咸宜之。   
　　○鞭贾（此篇端以讽空空于内者，贾技于朝，求过其分，而实不足赖云。）   
　　市之鬻鞭者，人问之，其贾宜五十，（《孟子》：布帛长短同，则贾相若。贾，音嫁。）必曰五万。复之以五十，则伏而笑；以五百，则小怒；五千，则大怒；必以五万而后可。有富者子，适市买鞭，出五万，持以夸余。视其首，则拳蹙而不遂；视其握，则蹇仄而不植；其行水者，一去一来不相承；其节朽墨而无文，（一本有“材”字。）掐之灭爪，而不得其所穷；（爪按曰掐。掐，乞洽切。）举之<票羽>然若挥虚焉。（<票羽>，纰招切，飞也。）余曰：“子何取于是而不爱五万？”曰：“吾爱其黄而泽。且贾者云。”余乃召僮汤以濯之。（，音，温也。）则然枯，（，音速。）苍然白，向之黄者栀也，（栀，音支，实可以染黄。）泽者蜡也。富者不悦。然犹持之三年。后出东郊，争道长乐坂下，（坂，坡也。）马相是，（徒计切，蹋也。《庄子》：怒则分背相是。）因大击，鞭折而为五六。马是不已，坠于地，伤焉。视其内则空空然，其理若粪壤，无所赖者。   
　　今之栀其貌，蜡其言，以求贾技于朝，（一有“者”字。贾，音古。）当其分则善。（一本无“当其分则善”五字。）一误而过其分，则喜；当其分，则反怒，曰：“余曷不至于公卿？”然而至焉者亦良多矣。居无事，虽过三年不害。当其有事，驱之于陈力之列以御乎物，以夫空空之内，粪壤之理，而责其大击之效，恶有不折其用而获坠伤之患者乎？（一无“者”字。）   
　　○吏商   
　　吏而商也，污吏之为商，不若廉吏之商，其为利也博。污吏以货商，资同恶与之为曹，（资，藉也。）大率多减耗，役佣工，费舟车，射时有得失，取货有苦良，（《周礼》：辨其苦良。）盗贼水火杀焚溺之为患，（“”，与“夺”同。）幸而得利，不能什一二，身败禄，大者死，次贬废，小者恶，终不遂。（“者”，一作“名”。）污吏恶能商矣哉？廉吏以行商，（行，下孟切，下“其行”并同。）不役佣工，不费舟车，无资同恶减耗，时无得失，货无良苦，盗贼不得杀，水火不得焚溺，利愈多，名愈尊，身富而家强，子孙葆光。（葆，音保，大也。）是故廉吏之商博也。苟修严洁白以理政，由小吏得为县，由小县得大县，由大县得刺小州，其利月益各倍。其行不改，又由小州得大州，其利月益三之一。其行又不改，又由大州得廉一道，（廉，察也。）其利月益之三倍，不胜富矣。苟其行又不改，则其为得也，夫可量哉？虽赭山以为章，（赭，音者，赤也。章，犹枚也。《史记》：山居千章之材是也。）涸海以为盐，（涸，竭也。）未有利大能若是者。然而举世争为货商，以故贬吏相逐于道，百不能一遂。人之知谋，好迩富而近祸如此，悲夫！   
　　或曰：“君子谋道不谋富，子见孟子之对宋乎，（，口茎切。）何以利为也。”（孟子谓宋曰：“为人臣者怀利以事其君，为人子者怀利以事其父，是君臣父子兄弟，终去仁义，怀利以相接，然而不亡者未之有也。”）柳子曰：君子有二道，诚而明者，不可教以利；明而诚者，利进而害退焉。吾为是言，为利而为之者设也。或安而行之，或利而行之，及其成功，一也。（《礼记·中庸》。）吾哀夫没于利者，以乱人而自败也，姑设是，庶由利之小大登进其志，幸而不挠乎下，（挠，女巧切。）以成其政，交得其大利。吾言不得已尔，何暇从容若孟子乎？孟子好道而无情，其功缓以疏，未若孔子之急民也。   
　　○东海若   
　　东海若陆游，登孟猪之阿，（东海若，东海神名。孟猪，泽名。按《书》：导荷泽，被孟猪。注：在菏东北。《汉·地理志》：孟猪在梁国睢阳县东北。《周礼》作“望诸”。）得二瓠焉，（瓠，胡故切，匏也。）刳而振其犀以嬉，（犀，瓜瓣。《诗》“齿如瓠犀”是也。刳，丘胡切。）取海水杂粪壤蛲蛔而实之，（蛲蛔，人腹中虫。蛲，如消切。蛔，音尤，又音回。）臭不可当也。窒以密石，举而投之海。逾时焉而过之，曰：“是故弃粪耶？”其一彻声而呼曰：“我大海也。”东海若呀然笑曰：（呀然，笑貌。呀，虚牙切。）“怪矣，今夫大海，其东无东，其西无西，其北无北，其南无南，旦则浴日而出之，夜则滔列星，涵太阴，（太阴，月也。）扬阴火珠宝之光以为明，其尘霾之杂不处也，（霾，音埋。）必泊之西ㄛ，故其大也深也洁也光明也，无我若者。今汝海之弃滴也，而与粪壤同体，臭朽之与曹，蛲蛔之与居，其狭咫也，（八寸曰咫。）又冥暗若是，而同之海，不亦羞而可怜哉！子欲之乎？吾将为汝抉石破瓠，荡群秽于大荒之岛，而同子于向之所陈者可乎？”粪水泊然不悦曰：“我固同矣，吾又何求于若？吾之性也，亦若是而已矣。秽者自秽，不足以害吾洁；狭者自狭，不足以害吾广；幽者自幽，不足以害吾明。而秽亦海也，狭亦海也，幽亦海也，突然而往，于然而来，孰非海者？子去矣，无乱我。”其一闻若之言，号而祈曰：“吾毒是久矣！吾以为是固然不可异也。今子告我以海之大，又目我以故海之弃粪也，吾愈急焉。涌吾沫不足以发其窒，旋吾波不足以穴瓠之腹也，就能之，穷岁月耳，愿若幸而哀我哉！”东海若乃抉石破瓠，投之孟猪之陆，荡其秽于大荒之岛，而水复于海，尽得向之所陈者焉。而向之一者，终与臭腐处而不变也。   
　　今有为佛者二人，同出于毗卢遮那之海，而汨于五浊之粪，而幽于三有之瓠，而窒于无明之石，而杂于十二类之蛲尤。（十二类，谓子为鼠、丑为牛之类。）人有问焉，其一人曰：“我佛也，毗卢遮那、五浊、三有、无明、十二类，皆空也，一也，无善无恶，无因无果，无修无证，无佛无众生，皆无焉，吾何求也！”问者曰：“子之所言，性也，有事焉。夫性与事，一而二、二而一者也，子守而一定，（一有“则”字。）大患者至矣。”其人曰：“子去矣，无乱我。”其一人曰：“嘻，吾毒之久矣！吾尽吾力而不足以去无明，穷吾智而不足以超三有、离五浊，而异夫十二类也。就能之，其大小劫之多不可知也，若之何？”问者乃为陈西方之事，使修念佛三昧一空有之说。于是圣人怜之，（周昭王时，释伽生，西方有圣人出世。）接而致之极乐之境，而得以去群恶，集万行，居圣者之地，同佛知见矣。向之一人者，终与十二类同而不变也。夫二人之相远也，（“远”，一作“违”。）不若二瓠之水哉！今不知去一而取一，甚矣。   　    　        　    　 
●卷二十一·题序 
○读韩愈所著毛颖传后题（元和五年十一月，公与杨诲之书云：足下所持韩生《毛颖传》来，仆甚奇其书，恐世人非之，今作数百言，知前圣不必罪俳也。） 
　　自吾居夷，（谓为永州司马。）不与中州人通书。有来南者，时言韩愈为《毛颖传》，不能举其辞，而独大笑以为怪，而吾久不克见。杨子诲之来，（诲之，杨凭之子。）始持其书，索而读之，若捕龙蛇，搏虎豹，（搏，击也。）急与之角而力不敢暇，信韩子之怪于文也。世之模拟窜窃，取青媲白，（媲，匹诣切。《尔雅》云：配也。）肥皮厚肉，柔筋脆骨，而以为辞者之读之也，其大笑固宜。   
　　且世人笑之也，不以其俳乎？（俳，音排，戏也。）而俳又非圣人之所弃者。《诗》曰：“善戏谑兮，不为虐兮。”（《诗·淇奥》之辞。）《太史公书》有《滑稽列传》，（滑，乱也。稽，同也。言辨捷之人，言非若是，言是若非，言能乱同异也。滑，音骨。稽，音鸡。）皆取乎有益于世者也。故学者终日讨说答问，呻吟习复，应对进退，掬溜播洒，（掬，音菊。溜，力救切。）则罢惫而废乱，（罢，音疲。惫，蒲拜切。）故有“息焉游焉”之说。不学操缦，不能安玄。（以上并系《礼记·学记》之文。注：操缦，杂弄也。操，七刀切，玄，一作弦。）有所拘者，有所纵也。大羹玄酒，（《礼记》：大羹不和。注云：大羹，肉汁也，不加盐梅。玄酒在室。注云：玄酒，明水，盖阴鉴所取之水也。）体节之荐，（《左传》：享年体荐，宴有折俎。注：体，谓半解其体而荐之，体有折节，升之于俎。）味之至者。而又设以奇异小虫、水草、梨、橘柚，（，似梨而酢。橘柚，似橙而酢。，音查。）苦咸酸辛，虽蜇吻裂鼻，（蜇，音哲，虫螫也。吻，武粉切。）缩舌涩齿，而咸有笃好之者。文王之昌蒲菹，（《吕氏春秋》云：文王嗜昌蒲菹，孔子闻而效之，缩颈而食之。三年，然后胜之。菹，侧鱼切，亦作菹。）屈到之芰，（楚屈到嗜芰。有疾，召宗老属之曰：“祭我必以芰。”见《国语》。）曾之羊枣，（《孟子》：曾嗜羊枣，而曾子不忍食羊枣。，曾点字。）然后尽天下之味以足于口。（一本“之”字下有“奇”字。）独文异乎？韩子之为也，亦将弛焉而不为虐欤！（《礼记》：张而不弛，文武不为也。《诗》：不为虐兮。）息焉游焉而有所纵欤！尽六艺之奇味以足其口欤！而不若是，则韩子之辞，若壅大川焉，其必决而放诸陆，（《国语》：防民之口，甚于防川；川壅而溃，伤人必多。）不可以不陈也。   
　　且凡古今是非六艺百家，大细穿穴用而不遗者，毛颖之功也。韩子穷古书，好斯文，嘉颖之能尽其意，故奋而为之传，以发其郁积，而学者得之励，其有益于世欤！是其言也，固与异世者语，而贪常嗜琐者，（琐，细也。）犹占占然动其喙。（占，他协切。占占，多言貌。喙，呼惠切。）彼亦甚劳矣乎！（一本无“彼”字。）   
　　○裴堇崇丰二陵集礼后序（志尝为万年令。公亦志其墓碣，谓其《崇丰二陵集礼》藏之南阁，如序所言。堇，音仅，又渠巾切。）   
　　传曰：《诗》、《书》执礼，（《论语》之文。）礼不执，则不行。（一无“执礼”二字。）自开元制礼，大臣讳避去《国恤》章，而山陵之礼遂无所执。世之不学者，乃妄取豫凶事之说，而大典阙焉。（《周礼》五礼，吉、凶、宾、军、嘉也。唐初，徙凶礼第五。显庆三年正月，许敬宗、李义府上所修新礼，以为凶事非臣子所宜言，去《国恤》一篇，自是天子凶礼遂阙。国有大故，则临时采掇附比以从事。事已，则讳而不传，故后世无考。）由是累圣山陵，皆摭拾残缺，附比伦类，已乃斥去，其后莫能征。永贞、元和间，天祸仍遘，（贞元二十一年正月，德宗崩，元和元年正月，顺宗崩。）自崇陵至于丰陵，不能周岁。（永贞元年十月，德宗葬崇陵，元和元年七月，顺宗葬丰陵。）司空杜公，由太常相天子，（贞元二十年，杜黄裳相，元和二年罢，其后检校司空。）连为礼仪使，择其僚以备损益，于是河东裴堇，（裴堇，字封叔，河东闻喜人。）以太常丞，陇西辛秘以博士用焉。（秘，贞元中擢明经第，其学，于礼家尤洽。高郢为太常卿，奏为主簿，再辟礼仪使属。）内之则攒涂秘器，（攒，积木以殡也。《汉旧仪》云：东园秘器作棺梓，素木长二丈，崇广四尺。攒，徂丸切，通作“”。）象物之宜；（谓涂车刍灵之属。）外之则复土斥上，（《汉·文纪》：张武为复土将军。复土，谓穿圹下棺，已而填之，即以为坟，故云复土。复，反也。《汉·惠纪》：赐视作斥上者，将军四十金。服虔云：斥上，圹上。如淳曰：斥，开也，开土地为冢圹，故以开斥言之。）因山之制。（《汉·文赞》：治霸陵，因其山，不起坟。）上之则顾命典册，（顾命，临终之命，谓遗诏也。）与文物以受方国；（方，一作“万”。）下之则制服节文，颁宪则以示四方。由其肃恭，礼无不备。（晏本下“且”字作“具”字。）且苞并总统，千载之盈缩；罗络旁午，（旁午，注见前，犹言交横也。）百氏之异同。搜扬翦截，而毕得其中；顾问关决，而不悖于事。议者以为司空公得其人，而邦典不坠。裴氏乃悉取其所刊定，及奏复于上，辨列于下，联百执事之仪，以为《崇丰二陵集礼》，藏之于太常书阁，君子以为爱礼而近古焉者。（或无“近”字，或无“者”字。）   
　　昔韦孟以《诗》、《礼》傅楚，而郊庙之制，卒正于玄成；（韦孟，彭城人，为楚元王傅，作诗讽谏。自孟至贤五世，贤子玄成，字少翁，以父任为郎。元帝时，奏罢郡国庙。）郑玄以笺注师汉，而禅代之仪，卒集于小同。（玄，字康成，北海高密人。注《周易》、《尚书》、《毛诗》、《仪礼》、《礼记》、《论语》、《孝经》、《尚书·大传》、《中候》、《乾象历》等。孙小同仕魏，高贵乡公崇三老五更，以小同为五更，车驾躬行古礼焉。）贾谊以经术起，而嘉最好学；（贾谊年少，颇通诸家之书，文帝召为博士。后为梁王太傅死。汉武初立，举谊孙二人至郡守，嘉最好学，能世其家。）卢植以儒学用，而谌为祭法，（植，字子干，涿郡人。事后汉，为北中郎将，作《尚书章句》、《礼记解诂》。五世孙谌，字子谅，事晋，为中书侍郎，撰《祭法》，注《庄子》，行于世。）旧史咸以为荣。今裴氏太尉公，（谓堇之高祖行俭也。）以礼匡义，嗣侍中公以礼议封禅，（谓堇之曾祖光庭也。开元十三年，玄宗将封泰山，恐突厥入寇，光庭为兵部侍郎，言于宰相张说云云，说奏行之。）祠部公以礼承大事，（谓堇之祖稹也，累官起居郎。开元末，玄宗以寿王瑁母宠，欲立为太子，稹陈申生、戾园之祸以谏，上谢之。迁祠部员外郎。）大理公（谓堇之父儆也，字九思，官至大理卿。）以礼辅东宫，而堇也以礼奉二陵，又能成书以充其阙，其为爱礼而近古也，源远乎哉！   
　　堇字封叔，其伯仲咸以文学显于世。（儆四子，坚、堇、慎、埙，皆有文学。）大理之兄正平节公，（稹子倩，字容卿。）以仪范成家道，以文雅经邦政，（倩代第五琦为度支郎中。）今相国郇公，其宗子也。（倩子均，字君齐，元和三年九月，同平章事，封郇国公。）郇公以孝友勤劳扬于家邦，（一无“扬”字。）游其门若闻《韶》、《<音>》，（《韶》，舜乐。《<音>》，汤乐。）入其庙如至邹、鲁。恩溢乎九族，礼仪乎他门。则封叔之习礼也，其出于孝悌欤？成书也，其本于忠敬欤？由于家而达于邦国，其取荣于史氏也果矣！   
　　○柳宗直西汉文类序（公尝志宗直殡，谓其撰《汉书》文章为四十卷，歌谣言议，纤悉备具，连累贯统，好文者以为工。此序盖公在永未召时作。）   
　　左右史混久矣，言事驳乱，（《礼记·玉藻》：动则左史书之，言则右史书之。事，即动也。驳，音剥。）《尚书》、《春秋》之旨不立。（《书》以纪言，《春秋》以纪事。）自左丘明传孔氏，（谓左氏为《春秋传》也。）太史公述历古今，合而为史。（司马迁《自序》曰：卒述陶唐以来，至于麟止。自黄帝始，著十二本纪，作十表、八书、三十世家、七十列传，凡百三十篇，五十二万六千五百字，为《太史公书》。一有“记”字。）迄于今交错相纟，（音纠。）莫能离其说。独《左氏》、《国语》纪言，不参于事。《战国策》、《春秋后语》，（晋孔衍，字舒元，以《战国策》所书为未尽善，乃引太史公所纪，参其异同，删彼二家，聚为一录，号《春秋后语》。）颇本右史《尚书》之制。然无古人蔚然之道，大抵促数耗矣，（据公文法，用《汉功臣表》，靡有孓遗耗矣。师古注，音毛。今俗语犹谓无为耗，旧注谓耗不明，莫报切，非矣。）而后之文者宠之。（宠，一作袭。）文之近古而尤壮丽，莫若汉之《西京》。班固书传之，吾尝病其畔散不属，（之欲切。）无以考其变。欲采比义，会年长疾作，驽堕愈日甚，未能胜也。幸吾弟宗直，（宗直，字正夫，公之从父弟也。元和十一年，从公至柳而卒，年三十三。）爱古书，乐而成之。搜讨砾裂，（砾，涉格切。）捃摭融结，（拾也。《博雅》云：取也。捃，俱运切。摭，之石切。）离而同之，与类推移，不易时月，而咸得从其条贯。森然炳然，若开群玉之府。（《穆天子传》：癸巳，至于群玉之山，先王之所谓策府。注云：言往古帝王以藏书策之府。）指挥联累，圭璋琮璜之状，（《周礼》：六币，圭以马，璋以皮，璧以帛，琮以锦，琥以绣，璜以黼。《说文》：圭，瑞玉也。上圆下方，剡上为圭，半圭为璋。琮大八寸，似车。璜半璧。）各有列位，不失其序，虽第其价可也。以文观之，则赋、颂、诗、歌、书、奏、诏、策、议、论之辞毕具。以语观之，则右史记言，《尚书》、《战国策》成败兴坏之说大备，无不苞也。噫！是可以为学者之端耶。（一无“之”字。）   
　　始吾少时，有路子者，自赞为是书，吾嘉而叙其意，而其书终莫能具，卒俟宗直也。故删取其叙，系于左，以为《西汉文类》首纪。殷、周之前，其文简而野，魏、晋以降，则荡而靡，得其中者汉氏。汉氏之东，则既衰矣。当文帝时，始得贾生明儒术，武帝尤好焉。而公孙弘、董仲舒、司马迁、相如之徒作，风雅益盛，敷施天下，自天子至公卿大夫士庶人咸通焉。于是宣于诏策，达于奏议，讽于辞赋，传于歌谣，由高帝迄于哀、平，王莽之诛，四方之文章盖烂然矣。史臣班孟坚修其书，拔其尤者，充于简册，则二百三十年间，列辟之达道，（列辟，人主也。）名臣之大范，贤能之志业，黔黎之风美列焉。若乃合其英精，（一作“菁”。）离其变通，论次其叙位，必俟学古者兴行之。唐兴，用文理。（一作章。）贞元间，文章特盛。本之三代，浃于汉氏，与之相准。于是有能者，取孟坚书，类其文，次其先后，为四十卷。   
　　○杨评事文集后序（杨君，凌也。《先友记》云：杨氏兄弟者，弘农人。凭由江南西道入为散骑常侍。凝以兵部郎中卒，凌以大理评事卒。用知评事之为凌也，审矣。《唐书》云：凌终侍御史，误也。）   
　　赞曰：文之用，辞令褒贬，导扬讽谕而已。虽其言鄙野，足以备于用。然而阙其文采，固不足以竦动时听，夸示后学。立言而朽，（采用《左传》“立德立功立言”，此之谓不朽。）君子不由也。故作者抱其根源，而必由是假道焉。作于圣，故曰经；述于才，故曰文。文有二道，辞令褒贬，本乎著述者也；导扬讽谕，本乎比兴者也；著述者流，盖出于《书》之谟、训，《易》之象、系，《春秋》之笔削，其要在于高壮广厚，词正而理备，谓宜藏于简册也。比兴者流，盖出于虞、夏之咏歌，殷、周之风雅，其要在于丽则清越，（扬子：诗人之赋丽以则。谓靡丽而有法则。《礼记》：其声清越而长。）言畅而意美，谓宜流于谣诵也。兹二者，考其旨义，乖离不合。故秉笔之士，恒偏胜独得，而罕有兼者焉。厥有能而专美，命之曰艺成。（《礼记·乐记》云：德成而上，艺成而下。）虽古文雅之盛世，不能并肩而生。   
　　唐兴以来，称是选而不怍者，梓潼陈拾遗。（陈子昂，梓州射洪人，尝为右拾遗。唐兴，文章承徐、庾馀风，天下祖尚，子昂始变正风雅。）其后燕文贞以著述之馀，攻比兴而莫能极；（张说，封燕国公，谥文贞。朝廷大述作多出其手，其文属思精壮，世所不逮。说殁后，帝使就家录其文行于世。）张曲江以比兴之巢，（与“隙”同。）穷著述而不克备。（张九龄，韶州曲江人。开元后，天下称曲江公而不名云。一本穷字下有“作者”二字。）其馀各探一隅，相与背驰于道者，其去弥远。文之难兼，斯亦甚矣。若杨君者，少以篇什著声于时，其炳耀尤异之词，讽诵于文人，盈满于江湖，达于京师。晚节遍悟文体，尤邃叙述。学富识远，才涌未已，其雄杰老成之风，与时增加。既获是，不数年而夭。其季年所作尤善，其为《鄂州新城颂》、《诸葛武侯传论》、饯送梓潼陈众甫、汝南周愿、河东裴泰、（贞元十八年，泰为安南都护。）武都符义府、（符，一作“何”。）泰山羊士谔、（元和三年，士谔贬资州刺史。）陇西李练凡六《序》，《庐山禅居记》、《辞李常侍启》、《远游赋》、《七夕赋》，皆人文之选已。用是陪陈君之后，其可谓具体者欤？呜呼！公既悟文而疾，既即功而废，废不逾年，大病及之，卒不得穷其工、竟其才，遗文未克流于世，休声未克充于时。凡我从事于文者，所宜追惜而悼慕也！宗元以通家修好，幼获省谒，故得奉公元兄命，论次篇简。遂述其制作之所诣，以系于后。   
　　○濮阳吴君文集序（据传，吴武陵，信州人，元和初，擢进士第。不书其父之名与文，唯载初柳宗元谪永州，而武陵亦坐他事流永，宗元贤其才。与序所言皆合。）   
　　博陵崔成务，尝为信州从事。为余言：邑有闻人濮阳吴君，（吴君系本濮阳，后居信州。）弱龄长鬣而广颡，（《春秋传》：使长鬣者。谓长须也。）好学而善文。居乡党，未尝不以信义交于物；教子弟，未尝不以忠孝端其本。以是卿相贤士，率与亢礼。（《汉》：令丞与亢礼。师古注：亢，当也。）余尝闻而志乎心。会其子亻品，（与“侃”同。）更名武陵，升进士，（元和二年，武陵登第。）得罪来永州，（元和三年，武陵坐事流永州。）因奉其先人文集十卷，再拜请余以文冠其首，余得遍观焉。其为词赋，有戒苟冒陵僭之志；其为诗歌，有交王公大人之义；其为诔志吊祭，有孝恭慈仁之诚。而多举六经圣人之大旨，发言成章，有可观者。   
　　古之司徒，必求秀士，由乡而升之天官。（《礼记·王制》：命乡论秀士，升之司徒，曰选士。论选士之秀者而升之学，曰俊士。《周礼》：卿大夫献贤能之书于王，王拜而受之，登于天府。）古之太史，必求人风，陈诗以献于法宫。（《王制》：命太师陈诗以观民风。）然后材不遗而志可见。近世之居位者，或未能尽用古道，故吴君之行不昭，而其辞不荐，虽一命于王，而终伏其志。（“伏”，一作“夭”。）呜呼，有可惜哉！（一无“有”字。）   
　　武陵又论次志传三卷继于末，其官氏（“其”下有“志”字。）及他才行甚具云。（武陵终韶州刺史，无子，女、湘。）   
　　○王氏伯仲唱和诗序   
　　仆闻之，世其家业不陨者，虽古犹今也，（“今”，一作“乏”。）求之于今而有获焉。王氏子某，与余通家，（《后汉·孔融传》：我是李君通家子弟。）代为文儒。自先天以来。（先天，睿宗年号。元年，岁在壬子。）策名闻达，秉毫翰而践文昌。（武后光宅元年九月，以尚书省为文昌台，一本无“毫”字。）登禁掖者，纷纶华耀，（一作“纷华荣耀”。）继武而起。士大夫掉鞅于文囿者，（《左传》宣十二年：御下两马，掉鞅而还。注：掉，正也。鞅，羁也。掉，徒吊切。鞅，音养。）咸不得攀而伦之。乙亥岁，（贞元十一年也。）某自南徐来，（南徐，润州，宋置南徐州。）执文贶予，词有远致。又著论非班超不能读父兄之书，（“读”，一作“续”。）而乃徼狂疾之功以为名。（徼，古尧切。）吾知其奉儒素之道专矣。间以兄弟嗣来京师，会于旧里。若璩、在魏，（《后汉》：应奉，字世叔，有子，为司空掾。子璩，字休琏。璩兄，字德琏。《魏书》：应，弟璩，咸以文章显。璩，音渠。，徒朗切。《集韵》：仗梗切，又丑亮切。）机、云入洛。（吴大司马陆抗二子，机字士衡，云字士龙，晋太康末，俱入洛，造司空张华。华曰：“伐吴之役，利在二隽。”《晋书》：二陆入洛，三张减价。）由是正声迭奏，雅引更和，播埙篪之音韵，调律吕之气候，穆然清风，（《诗》：吉甫作颂，穆如清风。）发在简素。非文章之胄，曷能及兹？况宗兄握炳然之文，以赞关石，（贞元十年十一月，以浙西观察使王纬为诸道盐铁转运使。《书》：关石和钧。《汉书》：三十斤为钧，四钧为石。）荐冠银章，荣映江湖，则向时之美谈，必复其始。（《左传》：公侯之子孙，必复其始。）   
　　某也谓余传卜氏之学，宜叙于首章。（卜子夏作《诗序》。）操斧于班、郢之门，（班，公输班也。郢，《庄子》云运斤成风者。）斯强颜耳。诗凡若干首。   　    　        　    　 
●卷二十二·序 
○送杨凝郎中使还汴宋诗后序（杨凝，字茂功，虢州弘农人，大历十三年进士。初以吏部郎中为宣武军判官。贞元十二年，自汴朝正于京师。昌黎尝作《天星行》以送其来，今自京还汴，公作此序以送其往云。） 
　　谈者谓大梁（宣武军，古大梁之地。）多悍将劲卒，亟就滑乱，（滑，音骨，亦乱也。亟，去吏切。）而未尝底宁。控制之术，难乎中道。盖以将骄卒暴，则近忧且至，非所以和众而民也；将诛卒削，则外虞实生，非所以城而固圉也。（《诗》：公侯干城。干，也。《左传》：亦聊以固吾圉也。圉，边陲也。）是宜慰荐ゑ谕，（ゑ，火羽、吁句二切。）纳为腹心，然后威怀之道备。圣上于是抚以表臣，赞以艺人，（《书》：大都小伯，艺人表臣。表臣，表干之臣。艺人，道艺之人。贞元十一年七月，以董晋为宣武军节度，是抚以表臣也。八月，以杨凝检校吏部，汴、宋、亳、颍观察判官，是赞以艺人也。）参刚柔而两用，化逆顺而同道。既去大憝，（《书》：元恶大憝。憝，恶也。）遂安有众。   
　　故杨公以谋议之巢，（与“隙”同。）对扬王庭，（贞元十四年冬，凝朝正京师。）不逾时而承诏复命，（贞元十五年春，凝还汴。）示信于外诸侯。（“示”，一作“出”。）时当朝之羽仪，凡同官之寮属，皆饯焉。容受童孺，（公时年二十七。）使在末位。礼部郎中许公（许孟容，字公范。）以宏才奥学，已任文字，顾唱在席，咸断章而赋焉。谓工部郎中崔公，（崔群，字敦诗。）文为时雄，允宜首序。谓小子预离觞之馀沥，俾撰后序，编以继之。大凡军旅之制，赞佐之重，崔公序之备矣。膺命受简，欲默不敢，故书谈者之辞，拜手以献，用充余篇云。   
　　○送崔群序（群，字敦诗。《唐史》有传。）   
　　贞松产于岩岭，（贞，正也。）高直耸秀，条畅硕茂，粹然立于千仞之表。（八尺曰仞。）和气之发也，禀至和之至者，必合以正性。于是有贞心劲质，用固其本，御攘冰霜，以贯岁寒，（《论语》：“岁寒然后知松柏之后凋也。”贯字用礼器贯四时字。）故君子仪之。（仪，法也。）清河崔敦诗，（敦诗，系出清河。）有柔儒温文之道，以和其气，近仁复礼，（子曰：“克己复礼为仁。”）物议归厚，其有禀者欤？有雅厚直方之诚，以正其性，悫论忠告，交道甚直，其有合者欤？是故日章之声，（《礼记》：君子之道，暗然而日章。）振于京师。尝与陇西李杓直、（李建，字杓直。）南阳韩安平（韩泰，字安平，）洎予交友。杓直敦柔深明，冲旷坦夷，慕崔君之和；安平厉庄端毅，高朗振迈，说崔君之正；余以刚柔不常，造次爽宜，（爽，差也。）求正于韩，袭和于李，就崔君而考其中焉。忘言相视，默与道合。今将宁觐东周，（东周，谓洛阳。）振策于迈，（《诗》：无小无大，从公于迈。）且饯于野，或命为之序。   
　　余于崔君有通家之旧，外党之睦，然吾不以是合之。崔君以文学登于仪曹，（贞元八年，群试礼部，中其科。）易攵于王庭。（易攵，与扬同。）甲俊造之选，首雠校之列，（贞元十年，群举贤良方正，授秘书郎。）然吾不以是视之。于其序也，载之其末云。   
　　○送宁独孤书记赴辟命序   
　　仆间岁（间，如字，近也。）骤游。（，州之界。音彬。，与疆同。）今戎帅杨大夫时为候奄，（杨朝晟，字叔明，为宁节度使韩游瑰都虞候。《左传》成十八年：张老为候奄。）尽护群校。（《汉·陈平传》：尽护诸将。校者，以木为栏格，军部用之。故军尉皆以校为名。）用笞法令。（汉景帝诏有司减笞法，定令。）不吐强御，（《诗》：柔亦不茹，刚亦不吐。不侮鳏寡，不畏强御。）下莫有逗挠（《前汉》：廷尉当恢逗挠当斩。注，逗，留止也。挠，屈弱也。）凌暴而犯令者。沉断壮勇，专志武力，出麾下，（麾，大将之旗，《汉书》多作“戏”。）取主公之节钺而代之位，（游瑰御士宽，军骄。张献甫来代，军遂乱。众胁监军，请以范希朝为节度。朝晟斩首恶者百馀人，献甫遂入，朝晟加御史大夫。贞元九年，献甫卒，以朝晟为宁节度使。）冠者仰而荣之。（冠，武士冠也。，勇雉也。其斗一对死乃止。赵武灵王以表武士，汉虎贲服之。徐广云：“似黑雉，出上党。”）今又能旁贵文雅，以符召文士之秀者河南独孤宓，（贞元十一年登第。）署为记室，俾职文翰，翕然致得士之称于谈者之口。盖朝廷以勇爵论将帅，（《左传》襄二十一年：齐庄公为勇爵，殖绰、郭最欲与焉。）岂滥也哉？独孤生与仲兄连举进士，（贞元七年，举进士。）并时管记于汉中、新平二连帅府，（为山南西道节度严震掌书记。新平郡，即州。）俱以笔砚承荷旧德，位未达而荣如贵仕，其难乎哉！   
　　噫，自犬戎陷河右，逼西鄙，（广德元年七月，吐蕃入大震关，取河西、陇右之地。）积兵备虞，（《左传》：不备不虞。注，虞，度也。）县道告劳，内匮中府太仓之蓄，仅而获餍，投石而贾勇者，（《左传》：齐高固入晋师，桀石以投入，禽之，曰：欲勇者贾余馀勇。）思所以奋力。论者以为天子且复河ヂ故疆，（ヂ，而宣切。）拓达西戎，（拓，音托。）而罢诸侯之兵。则曳裾戎幕之下，（《汉·邹阳传》：何王之门，不可曳长裾乎。）专弄文墨，为壮夫捧腹，甚未可也！吾子历览古今之变，而通其得失，是将植密画于借箸之宴，发群谋于章奏之笔，上为明天子论列熟计，而导扬威命。然后谈笑樽俎，赋从军之乐。（魏建安二十年，曹公西征张鲁，降之。王粲作诗美其事，略云：从军有苦乐，但问所从谁？）移书飞文，谕告西土劫胁之伍，俾其箪食壶浆，犒迎王师，在吾子而已！往慎辞令，使谕蜀之书。（汉武帝时，唐蒙通夜郎，中民大惊恐，上使司马相如责蒙，因以文告谕巴蜀民，以非上意。）燕然之文，（汉和帝时，窦宪破北匈奴，登燕然山，刻石勒功，纪汉威德，令班固作铭。）炳列于汉史，真可慕也。不然，是琐琐者，恶足置齿牙间而荣吾子哉？   
　　○同吴武陵送前桂州杜留后诗序（公谪永州时，吴武陵亦坐事流永，此序云同吴武陵，当作于永也。）   
　　观室者，观其隅。（廉隅也。）隅之巍然，直方以固，则其中必端庄宏达可居者也。人孰异夫是？今若杜君之隅可观，（杜君，名周士，贞元十七年中进士第。）而中可居，居之者德也。赞南方之理，理是以大；总留府之政，（为桂管观察留後。）政是以光。其道不挠，好古书百家言，洋洋满车，行则与俱，止则相对，积为义府，（《左传》：《诗》、《书》，义之府。）溢为高文。悫而和，肆而信，岂《诗》所谓“抑抑威仪，惟德之隅”者耶？（《大雅·抑》之诗。）今往也，有以其道闻于天子。天子唯士之求为急，杜君欲辞争臣侍从之位，其可得乎？濮阳吴武陵，直而甚文，乐杜君之道，作诗以言。余犹吴也，故于是乎序焉。   
　　○送宁国范明府诗序   
　　近制，凡得仕于王者，岁登名于吏部，吏部则必参其等列，分而合之，率三十人以为曹，谓之甲。名书为三，其一藏之有司，其二藏之中书洎门下。每大选置大考绩，必关决会验而视其成。（成，谓成事品式。）有不合者，下有司，罢去甚众。由是吏得为奸以立威，贼知以弄权，诡窃窜易，（诡，古委切。窜，取乱切。）而莫示其实。必求端悫而习于事、辩达而勤其务者，命之官而掌之。居三年，则又益其官而后去其职。（益，迁也。）   
　　有范氏传真者，始来京师，近臣多言其美。宰相闻之，用以为是职。在门下，甚获休问。初命京兆武功尉。既有成绩，复于有司，为宣州宁国令。咸曰：由邦畿而调者，命东西部尉以为美仕。范生曰：“不然。夫仕之为美，利乎人之谓也。与其给于供备，孰若安于化导。故求发吾所学者，施于物而已矣。夫为吏者，人役也。役于人而食其力，可无报耶？今吾将致其慈爱礼节，而去其欺伪凌暴，以惠斯人，而后有其禄，庶可平吾心而不愧于色。苟获是焉，足矣。”季弟为殿中侍御史，（《旧史·范传正传》：言自渭南尉拜监察殿中侍御史。时又有范传式、传规皆中第。）以是言也告于其僚，（公时为监察御史，与传正为僚。）咸悦而尚之。故为诗以重其去，而使余为序。   
　　○送幸南容归使联句诗序（南容，洪州人。）   
　　昔汉室方盛，文章之徒合于京师，亦既充金马、（一有“盈”字。）石渠，（《公孙弘传》：待诏金马门。《扬雄传》：历金门，上玉堂。颜师古云：金门，金马门也。《施雠传》：与五经诸儒杂论同异于石渠阁。颜师古云：石渠，在未央殿北，以此藏秘书也。《史记》：金马门，宦者署门，旁有铜马，故曰金马门。汉时，贤良待诏于此。《三辅故事》曰：石渠阁，在大秘殿北，以阁秘书，萧何所造。班固作《西都赋》云：内设金马、石渠之署。）则又溢于诸侯，求达其道。故枚乘客于吴，（枚乘，字叔，淮阴人，为吴王濞郎中。）相如游于梁，（司马相如，字长卿，景帝时，以赀为郎。梁孝王来朝，从游说之士邹阳、枚乘、严忌之徒，相如见而说之，因病免，客游梁。）其或致书匡主，用极其志，节之大者也；（谓濞谋逆，乘奏书谏。）适时观变，以成其性，道之茂者也。（谓相如也。）   
　　渤海幸君，既登于太常之籍，（贞元元年，南容中进士第。）又膺邯郸之召，（邯郸，赵故都，盖本而言之。）北会元戎，直道自达，吾侪器其略；南聘天朝，相礼述职，（《孟子》：诸侯朝于天子曰述职。）公卿多其仪。合度于易于之间，（《礼记·檀弓》：诸侯之来辱敝邑者，易则易，于则于，易于杂者，未之有也。注：易谓君礼，于谓臣礼。）虽枚生之节，长卿之道，无以尚也。冬十有二月，朝右礼备，复于辕门，（《项羽纪》：诸侯将入辕门。张晏注云：军行以车为阵，辕相向为门，故曰辕门。）我同升之友，（南容与公同登进士第。）是用荣其趣舍，惜其离旷，卜兹良夜，咏叹其美。比词联韵，奇藻递发。烂若编贝，（《东方朔传》：齿若编贝。）粲如贯珠。（《礼记》：累累乎，端如贯珠。）琅琅清响，交动左右。群公以侍御之往也，予阙其述，命系而序焉。   
　　○送李判官往桂州序   
　　士之习为吏者，恒病于少文。（《汉·周勃传》：其椎少文如此。）故给而不肆；饰于华者，尝病于无断，故放而不制。今李生学于诗有年矣，吟咏风赋，颇闻于人。至于是州，（永州。）惟州之牧咨焉。以赞戎事而纟群吏，甚直且武，岂所谓吏而华者耶？以府丧罢去，（谓刺史崔君敏卒。）择而之乎有礼之邦。推是道也以往，然而不际于礼，则吾不知也。   
　　○送苑论登第后归觐诗序   
　　八年冬，（贞元八年。）余与马邑苑言扬（论字言扬，齐大夫苑何忌之后。）联贡于京师。自时而后，车必挂慧，（于岁切，又音彗，车辅也。）席必交衽。量其志，知其达于昭代；究其文，辩其胜于太常。探而讨之，则明韬于厚之质，行浮于休显之闻。游公卿之间，质直而不犯，恪谨而不慑。交同列之群，以诚信闻。余拜而兄之，以为执谊而固。临节不夺，在兄而已。   
　　是岁小司徒顾公守春官之缺，而权择士之柄。（户部侍郎顾少连权礼部侍郎，知贡举。）明年春，（贞元九年。）同趋权衡之下，并就重轻之试。观其掉鞅于术艺之场，（掉鞅字，出《左传》宣十二年，公凡两用之。）游刃乎文翰之林，（《庄子》：恢恢乎游刃有馀地矣。）风雨生于笔札，（“生”，一作“交”。）云霞发于简牍，左右圜视，（贾谊言：动一亲戚，天下圜视而起。圜视，谓圜睛正视也。）朋侪拱手，甚可壮也。二月丙子，有司题甲乙之科，（《汉·儒林传》：岁课甲科为郎中，乙科为太子舍人，丙科补文学掌故。）揭于南宫，（南宫，礼部。）余与兄又联登焉。余不厚颜怀愧而陪其游久矣。   
　　夏四月，告归荆、衡，拜手行迈，轮移都门之辙，辕指秦岭之路。（秦岭，南山。）方将高堂称庆，里更贺，（，音翰，闾也。）曳裾峨冠，荣南诸侯之邦，遐登王粲之楼，高视刘表之榻，（董卓作乱，王粲避难荆州依刘表，遂登江陵城楼，因怀归而作赋。）桂枝片玉，（《晋书》：郄诜为雍州刺史，武帝于东堂会送，问诜曰：“卿自以为何如”？诜曰：“臣举贤良对策为天下第一，犹桂林之一枝，昆山之片玉。”）光生于家。是宜砥商、雒之阻艰，（《诗》：周道如砥。砥，砺石，言其平也。）带江、汉之浩荡，（《汉史》：黄河如带。带江、汉者，视之如带也。）以谈笑顾眄，超越千里而无倦极也。（《汉书》：《上林赋》：穷极倦■Ａ４５。）然而景炽气燠，往即南方，乘陵炎云，呼吸温风。可无敬乎？慎进药石，保安其躬，是亦非兄之所宜私也。群公追饯于霸陵，列筵而觞，送远之赋，圭璋交映。或授首简于余曰：“子得非知言扬者乎。（一无“得”字。）安得而默耶？”余受而书之，编于群玉之右，非不知让，贵传信焉尔。   
　　○送萧炼登第后南归序   
　　始余幼时，拜兄于九江郡，（汉九江郡，在唐属淮南道。自唐以来，以江州为九江。）睹其乐嗜经书，慕山薮，凝和抱质，气象甚茂，虽在绮纨，（《汉书》：班伯在绮襦纨之间。绮，细绫。纨，素也。）而私心慕焉。厥后窃理文字，先礼而冠，（《礼记》：二十曰弱冠。）遇兄于泽宫之中。（《礼记》：天子将祭，必先习射于泽。泽者，所以择士也。注云：泽，宫名。）观其德如九江之拜，盖世俗所不能移也。自是战艺三北，（《史记》：管仲三战三走，鲍叔不以为怯。《汉·高祖纪》“追北”字注，韦昭曰：北，右臂字也，背去而走也。师古曰：北，阴幽之处，故谓退败奔走者为北。《老子》曰：万物向阳而负阴。《说文》：北，乖也。《史记》曰：纣为朝歌北鄙之音。北，败也。鄙，陋也。是知北即训乖训败，无劳借音。）左次陋巷。（《易》：师左次无咎。）余亟会于其居，（亟，去易切。）视其道如泽宫之遇，亦挫抑所不能屈也。逾时而名擢太常，（贞元十二年，礼部侍郎吕渭知贡举，试《日五色赋》、《春台晴望诗》，炼中第。）声动京国，士辈仰慕，顾眄有耀。余获贺于蔡通儒氏，窥其志，如陋巷之会，又得意所不能迁也。君子志正而气一，诚纯而分定，未尝В出处为二道，判屈伸于异门也。固其本，养其正，如斯而已矣。   
　　吾兄先觉而守道，独立而全和，贞确端懿，雅不羁俗，君子之素也。亦既升名天官，（天官，吏部也。）告余东游，是将乘商於，（商於，即今之商州。其西二百里，有古於城，张仪献商於之地，即此。）浮汉池，历郢城，下武昌，复于我始见之地。则朋旧之徒，含喜来迎；宗姻之列，加礼以待；舟舆所略，贺声盈耳；离群之思，（《礼记》：离群而索居亦已久矣。）行益少矣。仆不腆，（腆，善也。）见邀为序。狂夫之言，非所以志君子也，自达而已。   
　　○送班孝廉擢第归东川觐省序   
　　陇西辛殆庶，（殆庶与班肃同年进士，公亦尝有序送之。）猥称吾文宜叙事，晨持缣素，以班孝廉之行为请。（贞元十七年，礼部侍郎高郢知贡举，班肃第一。）且曰：“夫人殆所谓吉士也。愿而信，质而礼。言不黩慢，行不进越。其先两汉间继修文儒，世其家业。（班固自序，言之详矣。）其风流后胤，耽学笃志之士，（耽，都含切。）往往出于其门。今夫人研精典坟，不告劬。（劬，劳也。，羊至切。）属者举乡里，登春官，获居其甲焉。家于蜀之东道，其严君以客卿之位，赞是方岳，（《书》：诸侯朝于方岳。此言方岳，谓东川节度使。）为大夫良。今将拜庆宁觐，光耀族属，是其可歌也。道出于南郑，外王父以将相之重，九命赤社，为诸侯师。（严震，字遐闻，梓州盐亭人。贞元中，为山南西道节度使。《周礼·大宗伯》云：九命作伯。《韩诗外传》：将封诸侯，各取其方色土，苴以白茅为社。《左传》：寡君中此，为诸侯师。）今又将亟驾省谒，从容燕喜，（《诗》：鲁侯燕喜。）是又可歌也。故我与河南独孤申叔、（申叔字子重。）赵郡李行纯、行敏等（行敏字中明。）若干人皆歌之矣。若乃序者，固吾子宜之。”柳子曰：“吾尝读《王命论》（班彪所作。）及《汉书》，嘉其立言。彼生彪、固之胄欤？相国冯翊王公，（德宗幸奉天，进封严震冯翊郡王、中书门下。贞元十三年卒。见震本传。晏元献曰：宜去“王”字。）功在社稷，德在生人。其门子弟游文章之府者，吾尝与之齿。（震子忄戒、协、公弼、公贶。）彼生严氏之出欤？承世家之儒风，沐外族之休光。彼生专圣人之书，而趋君子之林，宜矣哉！”遂如辛氏之谈，濡翰于素，因寓于辞曰：为我谢子之舅氏，珠玉将至，得无修容乎！（《礼记》曰：入于其厩而修容焉。注：更庄饰也。）   
　　○送独孤申叔侍亲往河东序   
　　河东，古吾土也，（《左传》：温吾故也。语法本此。柳氏本河东人也。）家世迁徙，莫能就绪。闻其间有大河、条山，气盖关左，文士往往彷徉临望，（彷徉，音旁羊，徘徊也。）坐得胜概焉。吾固翘翘褰裳，奋怀旧都，（《离骚》：又何怀乎故都。）日以滋甚。独孤生，周人也，（独孤生，名申叔，字子重，贞元十三年中第。）往而先我。且又爱慕文雅，甚达经要，才与身长，（上声。）志益强力。挟是而东，夫岂徒往乎？温清奉引之巢，（与“隙”同。）必有美制。倘飞以示我，我将易观而待，所不敢忽。   
　　古之序者，期以申导志义，不为富厚，而今也反是。生至于晋，出吾斯文于笔砚之伍，其有评我太简者，慎勿以知文许之。   
　　○送豆卢膺秀才南游序   
　　君子病无乎内而饰乎外，有乎内而不饰乎外者。无乎内而饰乎外，则是设覆为阱也，祸孰大焉；有乎内而不饰乎外，则是焚梓毁璞也，诟孰甚焉！（诟，古候切。）于是有切磋琢磨镞砺栝羽之道，（《家语》：子路曰：“南山有竹，不揉自直，斩而用之，达乎犀甲。如此言之，何学之有？”孔子曰：“栝而羽之，镞而砺之，其入之不亦深乎？”镞，作木切。）圣人以为重。豆卢生，内之有者也，余是以好之，而欲其遂焉。而恒以幼孤羸馁为惧，恤恤焉游诸侯求给乎是，是固所以有乎内者也。然而不克专志于学，饰乎外者未大，吾愿子以《诗》、《礼》为冠屦，以《春秋》为襟带，以图史为佩服，琅乎ギ璜冲牙之响发焉，（《诗》“杂佩”注，谓珩璜琚冲牙之类。又《记》：佩玉有冲牙。注：冲牙居中，以前后触也。ギ，美玉名，出昆仑。ギ，渠幽切。）煌乎山龙华虫之采列焉，（华虫，雉也。）则揖让周旋乎宗庙朝廷斯可也。惜乎余无禄食于世，不克称其欲，成其志，而姑欲其速反也，故诗而序云。   
　　○送赵大秀才往江陵谒赵尚书序（在永州作，序自可见。）   
　　士之知感激许与，常欲以有报为志者，则凡志乎道者，咸愿为之。如赵生，庶乎哉！来谓余曰：“宗人尚书以硕德崇功，由交、广临荆州，（宗人，指赵宗儒也。元和初，检校礼部尚书、东都留守，三迁为吏部尚书、荆南节度使。一曰：赵昌，字洪祚，天水人。贞元二十年三月，自国子司业为安南都护。安南，即交州。元和元年四月，转户部尚书，为岭南节度使。三年四月，迁荆南节度使。）仁我若子姓，（《汉书·田传》：跪起如子姓。《史记·外戚世家》：或不能成子姓。注云：郑玄注《礼记》云：姓者子姓，谓众孙也。）恩礼重厚。有贤子为御史，好学而甚文，友我若同生，欢欣交通，我诚乐为之用，甚不辞也。不幸遭重痼，六旬而后知人。方其急也，大惧不克报尚书公之恩，又惧无以当御史君之心以没。每念于是，未尝不■Ａ２８然内伤，（■Ａ２８，许力切，伤痛也。）若受锋刃。自是而后，调药石，时饮食，生血补气，强筋植骨，荣卫之和，膂力之刚，迨今兹始全。然为人（一无“兹”字。）舒干抗首，文翰端丽，（一有“其”字。）材足以用，敢辞而往，以效于戏下。”（《汉书·韩信传》：居戏下。注：旌戏之下也。戏，大将之旗。戏，亦作“麾”。）其言云尔。   
　　自吾窜永州三年，（一作四年。）赵生亟见。视其状，恭谨愿悫；（“恭”，一作“专”。）观其迹，温密简静；闻其言，径直端诚。自尚书之为荆州，（“之为”，一本止作“理”字。）异政日至。至则赵生喜起立，（“喜”，或作“震”。）伸目四顾，不啻若自己而为之者。诚宜有报知己之道，又诚宜有大贤而为之知也。是行也，赵生其将奋六翮，翔千里，以为辕门大府之重。（辕门，谓以车为门。）增羽仪之盛，其道美矣。故余继之以辞。   　    　        　    　 
●卷二十三·序别 
○同吴武陵赠李睦州诗序（李睦州坐李而贬。后以赦，始移永州。公时同武陵皆谪于永。序在李睦州至永后作。） 
　　润之盗，（鱼倚切，又音奇。）窃货财，聚徒党，为反谋十年。（李者，淄川王孝同五世孙。以父荫，累迁杭、湖二州刺史，贞元十五年二月，迁润州刺史、浙西观察诸道盐铁转运使，天下榷酒漕运，得专之，乃增置兵额。二十一年三月于润州置镇海军，以为节度使，而罢其盐铁使务。）今天子即位三年，大立制度。于是盗恐且奋，将遂其不善。（宪宗即位，不假借方镇，故倔强者稍入朝。元和二年，三表请觐，上许之，实无行意，杀留后王澹等。）视部中良守不为己用者，诬陷去之，睦州由是得罪。天子使御史按问，馆于睦。自门及堂，皆其私卒为卫。天子之卫不得摇手，辞卒致具。有间，盗遂作。（元和二年十月，诏征为左仆射，以御史大夫李元素代之，据润州叛。）而庭臣犹用其文，斥睦州南海上。（初贬循州。）既上道，盗以徒百人遮于楚、越之郊，战且走，乃得完为左官吏。（左官，犹左迁。）无几，盗就擒，斩之于社垣之外。（润州大将张子良等执以献，斩于独柳树。《书》：不用命戮于社。社为阴，阴主杀也。）论者谓宜还睦州，以明其诬。既更大赦，（元和三年正月，大赦天下。）始移永州，去长安尚四千里，睦州未尝自言。   
　　吴武陵，刚健士也。怀不能忍，于是踊跃其诚，铿锵其声，出而为之诗，然后慊于内。（慊，苦簟切，惬也。）余固知睦州之道也熟，衔匿而未发且久，闻吴之先焉者。（“焉”，一作“言”。）激于心，若钟鼓之考，（考，击也。）不知声之发也，遂系之而重以序。   
　　○送南涪州量移澧州序（南涪州，即南霁云之子承嗣也。传载承嗣为涪州刺史。刘辟反，以无备谪永州，后以赦移澧州。涪，音浮。）   
　　越有纳官之令以胜大敌，（《越语》：王令军中有能助寡人谋而退吴者，吾与之共政。孤子寡妇疾疚贫病者纳官其子。注云：官，仕也。仕其子而教之，廪以食之也。）汉有羽林之制以威四夷。（汉武太初元年，初置羽林骑，取以从军死事之子孙养羽林，官教以五兵，号羽林孤儿。）国家宠先中丞，（御史中丞南霁云死节睢阳。）迈古人之烈，（迈，过。烈，业也。）故君自未成童，（霁云死事，其子承嗣七岁，即授婺州别驾，历刺施、涪二州。成童，十五以上。）品常第四，人犹曰于古为薄。汉北地都尉，（音昂。）以不胜任陷匈奴，而子单侯于瓶。（汉文十四年，匈奴寇边，杀都尉孙。其子单以父力战死事，封瓶侯。班彪《北征赋》：吊尉于朝那。）济北相韩千秋以匹夫之谅，奋触南越，而子延年侯于成安。（《西汉·功臣表》：韩延年以其父千秋击南越死事，封为成安侯。）君之土田之锡，犹挫于有司之手，始由施州为涪州，蜀道寇，（永贞元年八月，西川节度行军司马刘辟反。，其京切。）昼不释刃，夜不释甲，曰：“我忠烈胤也，（忠烈，霁云谥也。）期死待敌。”敌亦曰：“彼忠烈胤也，尽力致命，是不可犯。”然而笔削之吏，以簿书校讨赢缩，受谴兹郡，（兹郡，即永州。）凡二岁。   
　　朝廷建大本，贞万邦，（《书》：一人元良，万邦以贞。谓元和四年闰三月，立邓王宁为太子。）庆泽之濡，洗濯生植。又况涪州家声之大，裕蛊之志，（《易》：裕父之蛊。音古。）宜尤被显宠者也。自汉而南，州之美者十七八，莫若澧。澧之佐理，莫逾于长史。以是进秩，人犹曰且有后命。永州多谪吏，而君侯惠和温良，故其欢愉异于他部。优诏既至，而君适雠于文。（雠，合也。文，诏令也。谓合于诏令当量移也。雠，是周切。）其往也独，故凡羡慕之辞，无不加等。   
　　噫！以君承荷之重，恭肃之美，四方之求忠壮义烈者，将于君是观。凡君子之志，欲其优柔而益固，愤悱而不忘，以增太史世家之籍，用是为贶，则拱璧大鼎，（《老子》：虽有拱璧，以先驷马。《春秋》：取郜大鼎。）乌可以言重乎？   
　　○送薛存义序（一本有“之任”二字，非。）   
　　河东薛存义将行，柳子载肉于俎，崇酒于觞。（觯，实曰觞，虚曰觯，皆酒器。）追而送之江之浒，（一本“江”下无“之”字。《诗》：在河之浒。浒，音虎，水涯。）饮食之。（《诗》：饮之食之。皆去声。）且告曰：“凡吏于土者，若知其职乎？（若，汝也。其下“受若”、“怠若”、“盗若”，并同义。）盖民之役，非以役民而已也。凡民之食于土者，出其十一佣乎吏，使司平于我也。今受其直怠其事者，天下皆然。岂惟怠之，又从而盗之。向使佣一夫于家，受若直，怠若事，又盗若货器，则必甚怒而黜罚之矣。以今天下多类此，（一本无“以”字。）而民莫敢肆其怒与黜罚者何哉！势不同也。势不同而理同，如吾民何？（一本无“如吾民何”四字。）有达于理者，得不恐而畏乎！”   
　　存义假令零陵二年矣，（零陵，永州县名。）蚤作而夜思，勤力而劳心，讼者平，赋者均，老弱无怀诈暴憎。（一本作“老弱宁怀诈暴弭忄。”）其为不虚取直也的矣，其知恐而畏也审矣。   
　　吾贱且辱，不得与考绩幽明之说；（《书》：三载考绩，三考黜陟幽明。与，去声。）于其往也，故赏以酒肉而重之以辞。   
</div>
    <div class="pagination">
<a href="柳宗元集_page10.html">上一页</a><span>...</span><a href="柳宗元集_page6.html">6</a><a href="柳宗元集_page7.html">7</a><a href="柳宗元集_page8.html">8</a><a href="柳宗元集_page9.html">9</a><a href="柳宗元集_page10.html">10</a><span class="current-page">11</span><a href="柳宗元集_page12.html">12</a><a href="柳宗元集_page13.html">13</a><a href="柳宗元集_page14.html">14</a><a href="柳宗元集_page15.html">15</a><a href="柳宗元集_page16.html">16</a><span>...</span><a href="柳宗元集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
