<!DOCTYPE html>
<html>
 <head>
  <meta charset="utf-8"/>
  <title>
   泉翁大全集 - 第 108 页/共 256 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   泉翁大全集 - 第 108 页/共 256 页
  </h1>
  <div class="content">
   山东副宪钱子仝公溥言曰：「吾考时务子也，生天顺甲申十二日，殁正德戊寅三月二十九日，家不满甔石，年不及下寿，行谊不出乡井，而二十有二年未铭考墓，若有待於子者，否则何以表潜德之微光以见於世也。」甘泉子曰：「吾闻之，先公赠南京行人司左司副，嘉靖八年也；赠奉政大夫、南京户部云南司郎中，嘉靖十二年皇太子生而推恩也；则何德不光？」曰：「是崇号也，非耀德也，崇号在朝廷，耀德在君子，愿终屈先生之铭。」曰：「耀德也，独不在子之身乎？公溥立身行道，思以其亲显於无穷，而乃求铭於外，以为亲显乎？虽然，吾以子之故铭也。」状曰：「时务子讳镒，字道重，武肃王二十三世孙也。武肃十世孙讳周者，繇钱塘来知惠州军事，因家归善，迁东莞。至讳益者，宋淳佑进士，历官有声，载於邑乘，祀於六君子堂崇贤祠。寿卿、梦骥咸登淳佑、咸淳进士，兄弟约戒，子孙不仕元，可以观世德矣。君直谅孝友，仁爱天授，少笃学，读书梅塘，躬自炊爨。月溪府君遣童仆代劳，曰：「吾不能以水菽役於吾父母，而宁安然以役人耶？」遣之。伯兄铎宦京邸，束书就业。时初授室，辄长驱弗顾，可以观笃志矣。伯氏即世，季亦入仕，君左右亲侧垂三十年，未尝一日离侧，食饮寒温必视，眠起早宴必候，有疾必卧床下，必躬汤药以身祷。母氏丧明，奉视必加谨。凡坐卧起居，必亲扶掖，必不以委人，可以观孝矣。事诸兄视其父，克恭克爱；抚诸子如其子，必严必饰，必以义方，以期底於成立，可以观友爱矣。好读书，工於诗歌，不牟声利，尝受知当道，强省从事，即自谢去，可以观介矣。性刚果，平生不受人侮，而亦不侮人；尝怜人之贫，不以贫怜於人。正色以折人之非，尽瘁以济人之难，辍食以餔行丐，标识以谨涂殍。尝出游，见老妇冻馁几死，亟索取往存活之，不遑朝餐，可以观行义矣。桥梁必修厥圯，道涂必平险欹。行次遇棘茨，必为除去，可以观阴德矣。年五十五而殁，垂殁无一语顾虑，惟以不能终养二亲及教成次子云。配李氏，有贤德，子男二人，长合，次即仝。女三人。铭曰：天笃尔焉，而靳尔年。以阏乎身，而永其传。(呼)[吁]嗟乎天。 
　　
　　明故洪贤母汪氏墓志铭 
　　
　　洪贤母者，贡士章之母，淮藩典膳丞迪功郎廷相之配也。其族叔侍御史垣状曰：「母姓汪氏，讳莹秀，系出唐越国公华长子朗州参军建之后，世有闻人。父曰宅，以长者为乡邦所服，讼曲直者，咸就质焉。其妣光氏诞生母。」是故其世崇矣。曰：「母年十九归桃源君廷相，惟顺；孝事其姑潘，惟谨。一肉必馈，未馈不尝，必得欢心。」是故君子曰：「孝矣。」知桃源君自伤儒业弗成，而以成诸其子，故所出章也，孩提必谨导焉，行步必以正焉，仆必曰：「汝曷不安详乎？」早就外傅，归饬内训，必纺绩以励章读；章受扑於家君，不为少庇。九岁遣学外家，十四遣学闽中，十七遣游郡庠，听游学岩溪之上，紫阳天泉之间，诫曰：「开岁而往，杪岁而归，惟笃尔学，毋念尔家。」故章得优游以进学，学校校艺，三居上游，遂以异等，为集斋丘公所超贡。至京，因蒋卿实信拜甘泉先生，从事体认天理之学。母喜曰：「儿素慕先生，今得师矣！」遂寓语章：「就学以淑尔身，以贻父母令名，毋庸急归也。」章留学京师，二载始归。是故君子谓之慈教矣。桃源君游江湖，数不归，事无巨细，母身任之，夙夜忧勤，必躬必亲，不少假手。闺门之内，寂若无人，而宾祭吊问，上下衣食，井井秩秩，不侈不匮，使其丈夫无内顾以弘其资。桃源三治室庐，章亦时萃问学之士，母治饔飧、具牢醴，日不暇给，或夜分不寐，无倦容、无愠色，人皆曰难。是故君子曰：「称妻道矣，成夫能矣。」尝谓治家非难，无怨为难，故遇庶子若女如己出。岁大荒，母则加勤纺织，率至夜分，为布囊百余，节?贮米，以济丐者。是故君子曰：「德惠矣。」母夙婴怯疾，五十而剧，谓章曰：「死生有命，先生尝为尔致方药，以惠救我，我即死莫救，数也。勿用浮屠，但愿尔无忘父教，吾死无憾。」君子曰：「能正终矣。」或曰：「母自少有至性，温良端静，寡言笑，虽大喜未尝见齿，大怒亦不至詈。阃中无事，鲜越户限。与妇女居语，若恐伤之，故生平无怨言。」章子太初及睟，母病矣，姆抱戏侧，母抚摩之，谕以礼法曰：「教子婴孩，此切务也。」识者以为古贤母亦不过是。卒之日，族党亲戚，下至婢御，莫不哭泣，共叹其贤，思慕不忘。谢子惟仁显称其克存女德，备具人理，非虚美也。己亥闰七月初一日卒，距其生成化己酉十一月初八日，享年五十有一。子男二，长即章，其庶曰音。女二，长适谢时享，其庶尚幼。孙男一，即太初。章将以某年某月某日葬母於某山之原，负某面某。甘泉翁曰：「孝以昭妇道也；顺承，妻道也；慈教，母道也；惠德，家道也；正终，人道也。可与铭矣。」铭曰：孝承夫子，而慈成厥子，维惠维正，五德其懿，侯以铭矣，甘泉湛子，畴能述此，於贤族子。 
　　
　　明故中宪大夫山东按察司副使石溪王公墓志铭 
　　
　　太史公曰：「三江入於海，江海之间，天地阴阳之气合焉。故多生异人，岂偶然之故哉！」或曰：「东海圣人同心同理，此又何以言耶？」天曹丁子奉曰：「若吾苏有二王氏者，岂非钟江海之和气所生哉！其伯曰舜耕，其仲曰舜渔，卓有文行，同登丁丑进士，世居邑之石塘乡，徙熟邑城。高祖寿四，曾祖孟德，祖廷美，皆隐德弗仕。父原吉，号东川翁，好义，以於泽贵，封工营缮司主事，赠山东按察司佥事。母宗氏有懿行，封安人，赠宜人，生於泽而神清骨耸，有奇气，从父宪副鹤皋公时盛以监察御史按治江右，归见奇之。既就外傅，读书过目成诵，为文敏捷。年十四，补邑庠弟子员，学识益进。年十九领丁卯乡荐，明年春试下第，游南廱，僦民屋以居。主人有女美而艳，将来奔，则正色以拒之，明日即徙去之。有邀饮者，至呼妓，即起去之。正德癸酉，其兄石崖曰舜耕者领乡荐，与同试南宫，又不利。益相琢磨，丁丑，遂同登进士第。廷对敷扬剀切，拜工部营缮司主事。明年，委督杭州榷税。先是，中官马俊赂幸臣江彬得预其事，奏带弟侄家人，挟势滥税，怨声载路。公正己清裁，凛不可犯。榷筏有期，簿籍有定，税课按月入杭库，而己不与焉。俊觇於泽无私，亦不敢逞。及彬扈武宗南巡，俊欲倚彬害於泽，於泽不为动。会宸濠叛，镇守浙江太监毕真谋应之，巡按御史张元素知於泽刚介才识，使移分司入城，相议备贼，誓与同死。一日真邀与张同饮，谋杀张立威起事。於泽觇知之，挺身前往，以语折贼，密约张后至先出。(贞)[真]知机露遂寝。后(贞)[真]败伏法，於泽事竣还朝，改刑部广东司主事。逆濠既平，其党与多疑狱。司寇见素林公素有重名，於属官少许可，每呼公等一二人议决，事多从之。升本部浙江司员外郎，寻改广东司署司事。司辖锦衣卫，卫官多倚声势，以其意重轻人罪。於泽参错讯鞫，不拘成案，曰：「吾惟得其情耳！」东厂理刑千户陶淳受贿属事，不从，憾之，使数十校察其私事，竟无所得。同邑陈君察巡按四川，荐补重庆知府。疏下吏部，乔公曰：「见素方倚重也。」不行。久之，迁山东按察司佥事，整督武定兵备。地适多警，於泽於是疋马就道，至则整废振靡，时省练习，军声以张，疆圉遂宁。召父老询访民事，轻徭薄敛，节用缓刑，务在安养，劾罢有司之贪酷殃民者。寻丁太宜人及东川公忧，四年，与其兄竭力营葬，出入未尝乘舆马张盖。祥忌，不饮食，相对哭泣。服阕，铨司?补旧省佥事，分巡辽海、东宁道。边圉多患，军民杂揉，土人犷悍不率，又多群寇奸宄，号称难治。严则生变，宽则玩法。於泽则为锄强植弱，宽严得宜，军民以安。有托为巨珰家人者，倚势盗支官俸，侵削军粮，吏惮莫敢治，则执而置之法，闻者称叹。奸民胁恃官府以取赂，则为廉得其情，发戍极边，辽人快之，戒毋犯。公又熟闲弓马，旬日一至教场阅武，披重铠，执弓矢，据鞍踊跃，中马步箭十常七八，总兵参将以下以为不及。边城圯颓，延袤千余里，巡抚都御史莪峰潘公命之重修，众皆难之。於泽经画规度，悉心尽瘁，与士卒同甘苦，故人人乐於用命，三月而城成。抚臣上闻，诏赐白金文绮以旌之。吏部考其最，迁本司副使整饬临清兵备，报至即行。辽人遮道拥泣，愿留像以祀，则固却之，乃阴令善绘者肖其形而去，复有数百人护公行，至山海关乃还。至清源，修政刑，遏权势，裁冗役，决讼狱，靡少凝滞。旱蝗为灾，戒有司预以申请，劾兖守之怠事，绳诸属之贪墨。吏惮其严，民怀其惠。清源为南北要冲，商贾百物聚焉。守土者与过者，恒低价以市物，吏卒因缘为奸，则为禁绝之，莫不称便。地多群盗，乃为创演武厅於本道之左，东西置马房四十余楹，简骁勇，诘戎兵，修马政，训士卒，躬亲矢石，一如治辽之时，军声大振，盗贼屏息，筑土垣於城外，以固封守，立义冢於四郊，以掩遗骸。申明典章，讲求利弊，而兴革之。先是，巡河部使刘某督治砖厂，用久恋人，役索民财，禁无辜致死。公视狱，其囚梁仲山等五十余人号诉，察其冤，命州守白刘释之。又清查州库，籍刘侵匿赃罚纸米银千余两。刘益愤，欲加倾陷，以快雠怨。拾摭无所得，适有以私怨诬劾中丞林以吉纳清人女为妾者，刘乃诬诖於泽。於泽亦具辩，中外皆直於泽而嫉刘之罔。诏各回籍待勘，军民泣送，如失父母。居无何，晡时与客笑谈，忽得疾，不言而逝，嘉靖乙未三月初七也。距生弘治己酉六月初九日，年仅四十有七。卒之明日，清源人捧檄至，以事雪还职告，恸哭而去。於泽三任东臬几六年，当道举荐凡十余疏。於泽天性孝友，登第时父母年俱六十，尝与石崖言：「吾兄弟同忝科名，此身属国矣。其如亲老旷养何！」故二石出仕，必留其子妇供养父母，未尝携之以行。故其兄弟无内顾，皆克奋拔，树功名，表表以见於世。於泽事兄如事父，行必相随，事必咨禀，在清源时，石崖为监察御史，按治河南，壤地相接，每遗书必以忠清尽职相勉励。刘以嘉尝谓人曰：「吾同年王於泽清节雅操，在官在家，其一致者乎！」配宜人钱氏，先公终。有子曰之龙，邑庠生，聘仪部郎中杨梦羽女而卒；曰之益，慧而夭。长女适庠生朱黻，亦先卒；次女许户部员外郎安君子静弟如冈。继宜人章氏，广西少参贞庵之曾孙，太学生宗亮之女，生子曰之稷，聘驾部郎中范君昌国女。一女遗腹生，许聘河南参政陆君肯堂子。其兄石崖率之稷将以嘉靖十九年九月九日葬於泽於虞山宝岩湾之先茔。石崖君於甘泉子有文字之雅，乃命其子之皋以同年张太守公瑞文麟书来谒铭。甘泉子曰：「久矣！予之不托於铭也。重张公之书，爱其昆季之贤，乌得而勿铭？」铭曰：生之难，成之又难，兄弟二难。嗟吁乎贤！ 
　　
　　太安人郑母俞氏墓志铭 
　　
　　前德安太守子郑子既从甘泉子游，讲圣贤之学。丧其母太安人，逾期而肉食不入於口，间以陈御史之状，三恳铭於甘泉子。甘泉子轸其孝心，渝禁为之。据状，太安人姓俞氏，先世浙之钱塘人。自高祖以闾右徙实京师，遂占籍应天之江宁县，为望族。祖讳熙，父讳礼，妣周氏生五男三女，太安人其季也。生而孝谨慈惠，而一切女红不学而能，父母钟爱之，俾诵小学、女戒诸书，辄领大义。丧父哀毁，事母孝甚。年十九，归郑君为继室，事祖姑卞、继姑唐，咸得欢心矣！惟东跪而言曰：「淮也祖母卞治家甚严，子妇十余人，晨昏定省，不敢失仪度。叔祖母吴随侍先叔祖黄冈公仕宦回家，年已半百矣。定省少怠，即面戒之，而独优贷吾母，吾母之贤也。先祖逝，遗孤二子二女，吾母咸保抱代乳之。弘治戊申，唐孺人暴病且危，吾母供侍汤药无昼夜，吾母之贤也。一日，病少间，犹昏昏如梦中语，语母曰：『汝舅在此，谓汝夫妇孝心诚笃，四十六当产贵子。』已而果弘治乙卯，不肖淮生，时先府君年四十六也。先祖卒时，遗家赀仅三千金，先府君继承遗业，太安人佐以勤俭，不十余[年]，累赀万金，吾母之贤也。时同居族近百口，婚姻丧葬，家政丛委，取裁於太安人无失。事亲井臼，治酒浆奉诸叔姑，率诸姊娌循默默，无德色骄容，不知其家之富，吾母之贤也。先府君以家眦均分诸昆弟，佥议以先君起家勤劳，乃以酒器值千金者让先府君。府君试以问太安人，太安人曰：『君以万金均诸弟，而复多取千金乎？』先君曰：『吾意也。』集亲友三分之。是故族党姻朋咸服先君之义，而颂太安人之贤也。先府君自奉菲俭，以身率家，太安人服饰器用，不务奢靡，是故相成厥美，吾母之贤也。先府君年四十六而弃诸孤，太安人哭必绝，二姊未嫁，而仲父锐亦以是年继卒，季叔铎已先夭，淮年仅十岁，幸而浩兄年十五，稍有知，太安人教浩以生理，教淮以业儒，吾母之惠也。先是，先府君友有孙宾者，欲卖其居以偿客债，先府君怜而贷偿之，孙以其居为券质，先府君受质券，仍以其居僦之居。先府君卒，太安人竟未取租，后二十年，孙贫欲卖前居，乃持币礼取牌券，太安人即检出付之，以全先义，吾母之贤也。尝教淮曰：『汝祖、汝父尝厚施於人而未食其报，汝其力於学以为前人光。』念淮多疾，朝夕抚摩，察其志，节其劳，振其怠。故淮之致有今日者，皆太安人之力也，吾母之贤也。嘉靖壬午，淮始举於乡，明[年]癸未，举进士，浩奉太安人就养於京师，浩病卒於途。甲申秋，淮选例内授，次当在北，以太安人思乡，告便养，因授南京户部主事。常教淮曰：『汝父掌万金之赀，未尝入一钱於私室。汝居官能如父之居家，庶可称廉已！汝父见人之贫穷患难者济之，如救焚拯溺，汝爱民能如汝父之爱人，庶可称仁已。』使淮奉教惟谨，吾母之贤也。戊子春，三载考绩，受敕封太安人，是年寿七十。壬辰，淮出知德安府，奉太安人就养。癸巳，淮得报解官，太安人闻之曰：『进退在命，操守在汝。汝能守其身，不辱其亲，三黜何伤？奸人焉能为？』嘉靖戊戌，寿跻八十，越明年己亥三月，忽感痰疾，卧床逾月。四月己酉，晨起至晚，谈笑如常。夜分淮侍侧，感异梦，惊起省候，犹若酣睡有声，既而身战战而益甚。扶起，已不能言，鼻中出白痰如柱，近尺许，气遂绝。实四月十三日庚戌丑时也。距生天顺己卯十一月二十九日，享年八十有一。呜呼！忍言哉！惟先生赐之铭，庶慰吾母子於存殁。」甘泉翁曰：「吾久不铭人墓，今子之好学，以卫新泉之教也。吾乌得以凡辞焉！」太安人生子男一，即淮；女四，适京师名族杨宣、蒋弼、甘教谕之子节，皆先卒，三女皆孀居守节，幼女适仇赞，早殁。孙男一：一鹏；孙女四：长适儒学生葛汉，仲适徐动，余俱幼。铭曰：曷以知只？求以其母，而以其子。曷以信取？既以其子，而及其母。母以子善，子以母显，尔慈尔孝，式示天典！ 
　　
　　郑王两生墓志铭 
　　
　　庚子秋，甘泉子奉诏还山，入朱明洞，四方学者云集。婺源方生瓘、王生元德从而来，郑生经哲自潮而来。无何，各以丧以病而归。方时素於蒙，以子敦十九日之卒来讣，叶春芳之子梦麟於平山，以世迪初三日之卒来讣，皆十月也。甘泉子饮泣而叹曰：「嗟夫！世之便佞刻酷，杀人利己，盗贵富而享永年者比比。若二子者，皆口若不能言，行若□地而履之，恐伤一草、践一蚁，然而凶短折若此，何在彼皆天之君子耶！在此者皆天之小人耶！何报应其施也？夫世迪者，以若考东溪翁之贤，教学夙成，简默不嬉，独立於流俗，毅然自力其学，毕姻明日，就傅弗室。待伯兄经正同举於乡，与举人周孚先约不会试，岩居□那，画粥相励。从甘泉子学於金陵，皆弃进士不取，视如敝蹝，一以翼振斯文为己任。哲也不幸赍志而没，没时谓应元曰：「死生昼夜，人道之常，吾其审矣！」遂卒。於乎！可念也夫。若夫子敦者，家无甔石之储，而不以累其心。从予於金陵，口不能道其言，言不能尽其意，其於富贵利达则眇之。非义之得，避之若将浼己焉！俛焉孜孜学之，惟日不足，援笔动数千言，与方氏子齐名於时，而竟不得一试，贫贱冻馁而早折，临死独呼母及师，而无他言焉！於乎！其亦可念也夫！夫以二子之志之坚定如此，向使延而不即死，则必有成。成己成物，盛德大业必可期望，羽翼世教，张皇世道，以利国家，所以托区区於无穷者，岂可涯哉！而不幸皆早世，又皆一时死於道路焉！则又恶得不重予之感悼也。昔颜子卒，夫子叹曰：「天丧予！天丧予！」所叹深矣。夫子之叹，非叹颜子也，叹己也，叹斯道也，叹斯道之不行，又不明也。叹夫子汲汲皇皇，周流四方，岂爵禄之牟哉？为行道也，而不得一行焉，归将以裁吾党之小子，而颜子首科，又不幸早死焉！则斯道匪直不行也，又不明也，此夫子所以叹而伤之也。然则予於二子之同时而卒，其何能忘情於怀耶？虽微周生克道之状，郑氏子一宁之请，吾犹将铭之矣！铭曰：郑年不惑，王年既立，同月而逝，能不悯恻。知天之理，知死不亡，同归大化，噫亦何伤！ 
　　
　　泉翁大全集卷之六十二 
　　
　　文集 
　　
　　门人江都沈珠等校刊 
　　
　　墓表 
　　
　　赠吏部主事方公安人黄氏墓表 
　　
　　甘泉子曰：夫风不积则不能负，水土不积则不蕃，脂不厚则不光，和气不积则不生祥。弛之而或张，抑之而或扬，虫之屈以伸也，龙之蛰以神也，而况於贵富显庸者乎？而况於为盛德大业者乎？盖仲尼之生也，以弗父何、正考父；周之兴也，以古公亶父；王旦之显也，以晋公佑，其所由来者尚矣。余观赠文选主事方先生允盛世系，其有感乎！厥考亭秋公大积之，厥嗣司封君大发之，而先生中蓄焉。自乃祖光禄大夫宗元，武节大夫道隆，极盛而微，历雷益华，势宏绍世，隐德以逮亭秋处士，博记群籍，笃行好古，称贤於乡，积极不发，全委於先生。而先生恺悌和气，恬静寡欲，廉取而厚藏，济物以曲成，仅以乡荐得乙榜，卒教於全，易学是兴。乃生三十八年，将舒而屈，宜长而折。其配黄安人，克助厥教，以成诸孤，禄养弗究，寿不足年，此非所谓中蓄者乎？先生三子，某为省从事；茂科为庠秀士，未及於用；而遗腹献科文学夙成，魁乡榜，举进士，为翰林吉士，历祠祭文选主事，推恩显扬，克大厥世，今为司封员外，未艾而日升也。夫积而不蓄，则不能发；不蓄而发，则不能大。天道之亏盈，地道之翕辟，阴阳之消息，固有然者矣。岂偶然之故哉？是用表之，以告来裔。 
　　
　　明封承德郎户部主事黄君良器配太安人萧氏合葬墓表 
　　
　　铁桥黄子与甘泉子友，视之，少则嶷嶷然夙成矣，壮则裒裒然蓄停矣。居吏曹则肃肃然，守湖州则抗抗然，盐运於建斩斩然，参藩於广右则烨烨然，及右辖於云南则嚣嚣然若不有。甘泉子喟然叹曰：「夫物之蕃也，其土厚；流之长也，其源深。黄子其有先乎？」黄子曰：「不肖衷也之有今也，暨弟褧也之获举也，先考妣之庇也，惟我显考琏封户部主事公有乾道焉，惟我显妣萧氏太安人有坤道焉。」甘泉子曰：「乾称父，坤称母，尽父母之道，则尽男女之道；尽男女之道，则尽乾坤之道。是故乾为明敏、为义、为孝敬、为推友、为节介，其於人也为居贞。惟乃显考，其若是乎？坤为专静、为从顺、为和睦，为慈、为恭、为礼逊，其於人也为贞淑。惟乃显妣，其若是乎？」或应之曰：「於昭良器，经史是淹，肆口灿如，非明敏乎？让廪詹氏，水菽是畀，非义乎？居亲之丧，哀毁柴立，非孝敬乎？先世之赀散於诸季，俾殖於先丰，非推友乎？总督韩公辟为馆宾，谕以省解，退居峻却，非节介乎？自忤权贵，免隐城西，聚徒讲诵，绝意仕进；林公用养，是以有河汾之誉；孝宗敕制，是以有抗节之称；斯不亦居贞矣乎？是故拟之於乾也。於穆夫人，夙成至性，言不踰捆，非专静乎？舅姑得其欢心，夫子为之倡随，非从顺乎？施於娣姒，罔有间言，非和睦乎？恤兹妾御，咸获其所，非慈乎？中馈宾祭，罔不洁丰，非恭乎？宗党婚姻，有礼有度，非逊乎？具兹六善，女德是正，共姜之思，大家之俦，斯不亦贞淑矣乎？是故拟之於坤矣。」黄子因拜曰：「先考妣未有以表墓，惟吾子是恳。」甘泉子曰：「夫阳主舒，阴主翕；舒主健，翕主顺；克健克顺，乾坤之象也。克成二子，成男成女之象也。积善流庆，克成厥家，委祉无穷，万物之象也。媲美并德，联玉丘阿，乾坤合德之象也。然则黄子其有先乎？」是故表之於石。 
　　
　　明故雪竹李先生墓表 
　　
　　太史甘泉子表曰：呜呼！惟兹雪竹李先生之墓，若吾友伯温瑜者，其庶几孔子所谓「刚毅木讷近仁」者乎！是以刚故不屈於物，毅故不挫其志，木故不凿其智，讷故不放於言。惟雪竹公早谢庠廪，从游白沙，不卑卑於贵利，不役役於外诱，斯不亦不屈物矣乎！惟雪竹公学老而笃，处贫而坚，惟笃也，故八十二而不忘规；惟坚也，故一廛若自足，斯不亦不剉志矣乎！惟雪竹公抱朴自愚，故下问不耻；溟涬自居，故巧伪不作，斯不亦不凿智矣乎！惟雪竹公处大辩则守之以默，在众哗则俛焉以寂，斯不亦不放言矣乎！是故表其近刚，可以规夫时之脂韦喣濡者矣！表其近毅，可以规夫时之懦柔委靡者矣！表其近木，可以规夫时之用智机巧者矣！表其近讷，可以规夫时之谀佞辩给者矣！表其近仁，可以规夫时之巧令鲜仁者矣！是故变而化之存乎学，化而裁之存乎道，神而明之存乎德，考世系者存乎谱，稽行实者存乎述，观配嗣者存乎状，纪窆葬者存乎志，揭其大者存乎表。雪竹公为寿官，嘉靖二年仲春，次子静荆府工副来谒。 
　　
　　追封彭城伯汉中垒校尉刘子政先生墓表 
　　
　　惟兹汉中垒校尉追封彭城伯刘子政向之墓，侍御马子宗孔请表之。甘泉子曰：「久矣，吾之不托於言也。虽然，以子学圣人之道，兹以风於乡之人，吾恶得而勿表诸？」昔者孔门之教同於求仁，而七十子之徒各成诸质，是故一贯之学离而四科分；四科分而圣人之道熄，故德行之流为道德，为节介，为悻直；言语之流为游说，为纵横，为词章；政事之流为刑名，为功利；文学之流，为训诂，为记诵。是故后世之学，成於所长而蔽於所偏矣。余读刘子政传，或疵其为伪黄金以迎主好，溺於休咎，诡谋上变，踣而几进，为德行之疚，颇异焉。然而究极六艺，洞窥阴阳，星历之纪，其博洽有如此者，岂所谓文学之流与！新序、说苑、洪范五行、封事数十，触物连类，沛若悬河，其文词有如此者，岂所谓言语之流与！元帝之初，自以末属，力排许、史、恭、显之奸，屡折而不悔，与望之、堪、敞同心辅政，别邪正忠谗之分，明用舍治乱之原。成帝之际，危言祸福，极陈法戒，斥王氏威福之盛，图宗国社稷之安，其济屯倾否之志，殆亦庶乎可与从政事矣。惟兹三者，是亦不足表之以为劝乎！盖子政裔出於楚元王，元王之学出於浮丘伯，浮丘伯出於荀卿，荀卿出於孔氏门人馯臂子弓，其源流之分可知也已。孔子称臧武仲之知，公绰之不欲，卞庄子之勇，冉求之艺，文之以礼乐，亦可以为成人。后之君子有子政之长而去其蔽，以变化於大道，如百川支流之会同於海，渊渊其渊矣。吾是故表之，以诏於后世。 
　　
　　明故浙江按察司佥事致仕进朝列大夫留余陈先生墓表 
　　
　　於乎！斯惟朝列大夫留余陈先生之墓，甘泉子表之。留余先生之子，今大理少卿达也，与甘泉子同年雅也。以状谒文於甘泉子曰：「我故唐太尉檄裔也，自光州固始从王审知入闽。子令镕居大义，与古灵先生居候(候)[侯]官者派也。大义之族蕃而显，宋淳佑则有显谟阁待制湖南安抚使可齐先生垲。惟我祖钰祖周，弗发於仕，惟蓄於德，乃积乃盈，乃贻於后昆，肆生四子：叔刚、叔茂、叔绍、叔复。叔刚、叔绍咸为御史，叔刚改翰林至侍读，叔绍为湖广按察副使。惟我祖抑斋府君叔复，笃生我留余府君，以及於达也，赖有先德之遗庇焉！留余府君夙有抱负，不幸五十二而谢事，七十有九而弃养。遗孤达也，暨太学生进也，弟子员暹也，愧先人之墓久未有表，欲得先生之文，则於前文人有光焉！」甘泉子览状而喟曰：「夫表何为者也？表名德之表表，以遗诸其后之人，以为表焉者也！故贤者表其大者，不贤者表其小者。吾观於状，而知留余公之为贤者矣。盖莫不有可表，其大者有九伦焉：曰孝，曰慈，曰廉，曰明，曰公，曰断，曰刚，曰劳，曰正。是故终始爱敬之谓孝，爱而能劳之谓慈，辞受节介之谓廉，知幽察隐之谓明，胜私合理之谓公，见难决疑之谓断，守己不屈之谓刚，抑邪扶道之谓正，能捍大难之谓劳。吾观留余公之丧抑斋公也，尽毁谒哀，丧葬以礼。其丧嫡母吕太孺人也，如丧抑斋。既其暮年矣，丧生母王如丧吕氏，心不以老而衰，礼不以衰而杀。老而病痿矣，祭扫必舆致，必诚必敬，必尽情焉！非终始爱敬乎！延师儒以教达辈，亲点窜其业焉。达与从子墀也同举进士，达之推官宁波也，岁遗数十金以助其清，曰：「毋少渝，贻若羞矣。」非所谓爱而能劳乎！公之推潮州也，吏以杂进易之，及署篆，剖决如流，囹圄为空。迁佥宪广右，愤八寨之叛，人皆畏避，莫之谁何，则谋诸抚镇参戎，约束思恩之强兵以镇压之，赖以无虞，非决疑之断乎！其在潮州，知程乡萧千户之诬人而置之法，辩庄、蔡、刘二十八人之非通番，为之泣争，以解守巡之惑，必生之然后已，而守巡不疑，卒有生祠像之祀报。诉牒千余，决无滞留，吏无售奸，人无遁情，号曰神明。其理两浙军政，竭殚心力，清积岁不起解者万户，非所谓知幽察隐之明乎！委编潮揭二邑之均徭也，远近以宜，小大以均，里胥不得而高下焉，非胜私合理之公乎！辩黄氏人命之枉，而峻斥其白金二百之报，可不谓辞受节介乎！拒泗城土官奸生子岑节承继之谋，斥其黄金、白金之赂，而麾思恩土官之馈，不可谓不廉也。既以忧去，起而佥浙也，甫三月而谢归。邓巡按是以有清白廉静之嘉，可谓不廉乎！在杭则折张阉镇守之权势，而不轻闯其门，所谓守己不屈者非耶！分巡桂林，当猺獞猖獗之冲，斩获贼首王公，猎二百五十，获右江之猺寇三百，阅府江之首级二千七百而无爽，屡受白金彩缯之锡，非所谓劳乎！条陈政事於孝庙者八，明敬神安民之道，欲辍中官灵济真君换袍之役，以福福民，非所谓抑邪扶道之正乎！夫孝以奉先，慈以裕后，廉以律身，明以照物，公以服人，断以集事，刚以克乱，劳以效能，正以祛惑，九者备矣。以其大者信其小者，虽百行万善可知也，是故表之。表之以为族训，以为时规。公讳烓，字文用，别号蒙庵，晚号留余云。 
　　
　　明故南安太守容庵邓公墓表 
　　
　　正德戊辰秋七月二十三日，南安郡守邓公容庵先生卒於家，己巳冬　月　日，与其配蒲宜人合葬於番禺之永泰乡狮子岭，墓则既有铭矣。越二十六年甲午，其门人南京礼部尚书湛若水揭先生善行之表表者为表於墓石，若夫世系具於家谱，细行载於志状，吾无表焉尔。或曰：「请闻先生所谓表表者？」若水谓曰：「世多见所谓善人者如先生者哉？沉默雅饬，喜怒不形，言色不厉，虽其学力涵养则然，然而厚得於天者，不可诬也。於惟先生之大善有七焉，曰敏、曰孝、曰恭、曰惠、曰威、曰廉、曰俭。是故颖悟天发，德气夙成，专门壁经，人奇大器，遂名邑庠，发解辛卯，非敏乎？克敬於封君秋窗员外，亦克敬於母刘、继母胡，无间於二宜人；居家雍睦，无间言於外内，非孝乎？爰举进士，奉使孔林，执事有恪，不怠君命，非恭乎？出宰东流，载补蒲城，图难为易，德化是敦，劝农兴学，遐不作人，六事咸举，当道交推；及守南安，下询民瘼，罢行利害，如己忻戚，非惠乎？邻境盗兴，痡及南安，身率民兵，以守以攻，卒枭恶首，以奠安民，非威乎？郡俗健讼，以义谕遣，归者数千，厥有疑狱，一讯立断，民以信从，期勿犯公，不可谓不威也。陟於南京户礼二部，邦礼国计，咸称其职，不可谓不敏也。大庾岭南，番货攸经，例十抽一，军饷是供。濯以清介，前弊悉祛，商贾颂焉，非廉乎？缟素自奉，口不择嗜，体不择华，居官三十载，屡如贫儒，曰以遗后，非廉而能俭乎？惟先生具兹七懿，百善咸臻，是以方归，而民遮道入留，既去而民肖像以祠，故曰：岂可以声音笑貌为之哉？』是故表其表表者，而出之以来裔。」先生讳应仁，字子荣，子男二人，长学夔，次学尹。 
　　
　　敕封安人董母吴氏墓表 
　　
　　正德辛未夏，封户部主事东墅董公之配吴氏安人卒，东墅公将以中秋葬之於董家庄之东北，其子户部主事琦将奔归，而以墓表属於其同年史官湛若水。或曰：「太安人葬有志矣，且妇也，何以表为？」若水曰：「夫表也者，表也，表其表表者也，其余则有志存焉耳！且妇幽德也夫，则吾又何表焉？微显阐幽，圣人所以立教也。太安人出太山之秀，少为处子之烈，归事翁姑，如生父母，病则吁天求代，不食则吁天，必食乃食。吾何为不表之，以劝天下之为孝妇者乎？东墅少吏鵰鹗，以迁石墩，安人以时进言：『知止不殆。』年跻六十，解组而归，吾何为不表之，以劝天下之为贤妻者乎？遣琦入学，竭力供给，以励其成。琦尹高平，谕使宽恕，六事咸举，吾何为不表之，以劝天下之为慈母者乎？肃然中居，言笑不妄，躬御绩纺，节缩饮食。其待宗族也礼，其御臧获也恩，吾何为不表之，以劝天下之为女则者乎？是故妇道立，则天下之为子者劝矣；妻道立，则天下之为夫者劝矣；母道立，则天下之为父者劝矣；女道立，则天下之为男子者劝矣。故曰『爵赏不遍於天下而天下劝』者，其斯之谓乎！」 
　　
　　明故广州府学教授陆君墓表 
　　
　　维正德十有五年闰八月，教授月江子陆汝龙嘉鲤卒於广庠之官廨。厥仲子舜臣奔自南宫之试，将归葬於横州之六梅。以关生大正来请表其墓。甘泉子曰：「表也者，表也，表其大者也。故月江子之世系在谱牒，其年籍在叙述，其历官在志铭，吾无表焉。是故君子所贵乎道者四：曰诚，曰仁，曰孝，曰廉，陆子有焉。吾是以表之，表其大者尔。陆子生而端?，不妄言笑，忠信不欺，教授於[广]，以抚巡之命，单骑谕后山之贼，下四百余人，入处於□庙，斯不亦诚矣乎！诱生徒之勤而警其弗率者，助刘□之丧，赙谭伟之贫，斯不亦仁矣乎！分教上虞，迎养致□，遭丧而归，匍匐致毁，斯不亦孝矣乎！却后山之贿五□辞束修之礼，以终其身，食不兼味，衣不取华，居不蔽[风]雨，斯不亦廉矣乎！夫诚以立其德，仁以达其用，孝以致其情，廉以律其身，四者备矣，扩而充之，以尽其性，斯不亦可训矣乎！陆子有四德焉，方伯吴公是以有学行之誉，侍御陈公、伍公是以有端懿之誉，是故君子有此四德者，人斯与之矣。人与之，鬼神斯福之矣。陆氏之子质而淑，且从甘泉子以修四德，君子是以知其后。」 
　　
　　明从仕郎广海卫经历罗君慎斋墓表 
　　
　　□惟庐陵慎斋罗君赞徽良者，赠兵部员外玉之考，宪[副]君□之祖，□□君洪先之曾祖也。慎斋生永乐乙未□□□□□□□弘治[庚申正月]十九日甲子，葬於□□□□□□□□□配王氏生[永乐]丁未十月二十六□□成化甲午四月十六日，修撰洪先以宪副之状恳甘泉子表其墓。甘泉子昔在正德，会宪副君於京口，同□歌於小金山，饮中冷泉，知其清而贤矣。乃今见其子殿撰君於金台，则恭而谦矣。恭以行己，谦以求道，未艾而进进於古人也。甘泉子曰：「子之懿也而继世，子之先必有艺之者乎？」曰：「吾之曾祖慎斋公也。慎斋出於善庵府君嗣庆，嗣庆继朋寿府君，朋寿府君继仲瑛府君，仲瑛府君出於维高府君，维高府君出於庭兰府君，是为吉水谷平之始祖也。其斯之谓艺乎？」甘泉子曰：「艺也者，艺其德也，是故一年则问艺谷，十年则问艺木，百年则问艺人。」殿撰曰：「吾祖慎斋之考善庵府君，好施以济，贷而焚券，称善於乡，笃生慎斋，则有家君之状存焉。」於贡业太学，奔母周之丧，寻丧善庵，自度以礼，葬营周密，□致诚信，既事即还赙布焉，罔家於丧，以累先人，是故知其孝矣。於不报侮於族人，亦不责报施於所厚惠之人，宁忍人之横逆，而勿以横逆加诸人。经历广海，勿罚自利以害人，禁夺筹於豪家，以宽卫卒称贷之苦，是故知其仁矣。於月舟拾之遗金视其封识，归之其人，其人拜泣分半，笑却不纳。退而贫屡布袍蔬食，囊箧萧然，不□城府，不媕婀以附势，不谐恢以和俗，是故知其义矣。三仁之说，试文称著，剖析理欲，九举不偶，知命不忧，益励不懈，是故知其智矣。广海之政，虔肃以纠於不检，罔或弗恭，教绮纨介冑之子，折其骄贵之气而化之学。式教诸孙，进退揖让，咸有秩度，供事惴惴，罔与宴饮，不狎侮於僮仆，亦不狎侮於樵牧，喻叩角如成人，出其门者必谦逊，是故知其礼矣。故夫君子艺植於其身，以裕於后昆，必仁孝以为根，智以芸之，礼以培之，义以滋之。夫仁孝根之则道生，智以芸之，则领恶而全好；礼以培之，故有所循植；义以滋之，故旦以长养。夫道生故不息，领恶全好故不荒，有所循植故不欹，日以长养故不折。犹谷木之由扶疏而参天，实颖以粟。然则若慎斋公者，非子先世之艺欤？是故表之於墓，以式於来裔。 
　　
　　乡善士慎斋周君墓表 
　　
　　甘泉子表周慎斋墓曰：「呜呼！其乡善士之藏乎！」或曰：「何表尔？」曰：「以其子也。以其子之善，而知其善士也。」慎斋名铭，生正统乙丑，卒弘治辛酉，享年五十有七，世居宜兴荆溪之南。高祖晓三，曾祖宗七，祖士元，考海。慎斋配徐氏，生六子：曰衍，曰衎，曰衢，曰卫，日冲，曰衡。冲举乡进士，试教职，累升唐府纪善，与庠生衢、衡，医生卫皆从甘泉子游，问圣贤之学。冲言於甘泉子曰：「冲也兄弟幸有立於门下，先子之遗也。幸吾师表之墓焉！」甘泉子曰：「子善述，吾将善传。表其大，识其小。」曰：「惟我先世，自荆徂亳，自亳徂邑。我先子少而罔恃，能自立以能排河间族戍之难，啜辛茹苦，竭力营运，以养大母，而渐复家业，以得其欢心。安养七十稔，丧则致哀毁，夜寐觅母不得；则大号恸，亲邻为戚戚。治丧以家礼，而斥去浮屠，念父养不逮，买田墓下而守祀焉！凡行向墓之方，虽远必造谒。」曰：「可以观孝思矣！曷不表之以昭子道乎？」曰：「呜呼！我先子之养我诸孤也，曰：『衍也，衎也，而宜治生；卫也，而疾，宜世医道，衢也、冲也、衡也，而宜从师受经学，以显吾宗。』且严厥法，诸小有过则挞之，晨昏谒见，不敢仰视焉。或闻謦欬之声，即惕然敛容。其为择子师必端士，朋友毋近邪佞。躬督其课，程其功，诸孤读诵，夜分必亲起视焉。曰：『欲粥汝。急於成立，无急於功利。』」曰：「可以观义方矣！曷不表之以昭父道乎？」曰：「先子暇则燕坐阅书，小学是笃，素履是慎，勿汨邪说，勿事异教，接不妄语，居无惰容，言无隐情。贷不急人之偿，公以息人之争，逊以避人之慢。官察治之，则为求免曰：『彼得无自新乎？』县大夫以是敬礼之，欲荣之义爵，则辞弗受。」曰：「可以观立身善物矣！曷不表之以昭人道乎？」又曰：「吾母徐也，自先子营运於外，则居侍祖母，孝养是谨，女红是勤，食不继，宁与诸儿啖糠核，毋宁令姑不梁食。先子之丧，治家益严，诸孤惰，必责之，曰：『汝忘先君之志乎？』诸孤凛凛，莫敢再违，翼以成立，以振厥家。」曰：「可以观慎斋之刑於矣！曷不表之[以]昭夫道乎？」夫人道惟尊尊亲亲，中立以成上下之伦也。嗟嗟慎斋！上观尽子，下观尽父，夫夫妇妇，而人道备矣。是故表之以为乡善士之规。戊子十月 
　　
　　明故崇安教谕古愚费公墓表 
　　
　　南海古愚先生者，寿宁、麻城、崇安三县博费君容卿溟也。祖曰友德，其宦曰英德教谕。父曰希用，其行曰积学而隐德。古愚之生曰景泰辛未，其卒也正德戊寅，其所卒曰二月廿一之官舍，其归祔曰庚辰正月之七日，其所祔曰佛塔冈之先茔。其弟曰汇，俾其族孙隐，以其友陈廷评之状来谋表於墓曰：「古愚，古贤也，盍表诸？古愚生无妄语，语必如心，勿或回护。」曰：「曷不表之，以劝忠信乎？」「古愚为庠生，教於司府！弗辱弗求。」曰：「曷不表之，以劝清节乎？」「古愚能以其配李，克勤克礼，克妇克母，克化妯娌。」曰：「曷不表之，以劝夫道乎？」「古愚之在郡庠，当贡则让，遗金则却，曰：『道义何在？』」曰：「曷不表之，以劝朋友之道乎？」「古愚丧其亲，处贫而尽礼，裒土以襄事。举於戊午，向主而泣，伤不逮养。」曰：「曷不表之，以劝子道乎？」「古愚与弟瀚也、汇也，居则同爨。瀚也恶疾必亲调，死敛必亲浴，无或畏忌。」曰：「曷不表之，以劝友弟之道乎？」「恤其遗孤檚犹子也，以及其成立。」曰：「曷不表之，以劝慈幼之道乎？」「其教崇安也，犹其教麻城也；其教麻城也，犹其教寿宁也。其处诸生也，犹其处父子，义利截截。」曰：「曷不表之，以劝世之为师者乎？」甘泉子曰：「孔子称：『虽曰未学，吾必谓之学也。』若古愚生而质直，八美是臻，谓之学，非耶？夫位不称德者必有后，古愚以彼其善，乃有子桐，夭折不嗣，岂所谓福善之说非耶？夫世之是非反复，贪污无耻，大纲倒置，兄弟途人，朋友市道，师生义绝，攘夺遗孤者，滔滔皆是，其不无媿於斯人矣。或以位高泽及子孙者，何耶？是宜表之，以为乡党规。」 
　　
　　明封某大夫南京户部署员外郎主事加四品服竹庐吴公墓表 
　　
　　公讳琏，字美中，别号竹庐，广之南海人。大父讳某，考讳某，皆不仕，而以积善遗於后。公生於正统壬戌，卒於嘉靖之癸未，寿八十有二。初以府庠生领成化甲午乡荐，甲辰进士，授和州含山知县，改进贤，以母老解印去。凡官不过七品，任不满六载，而退居者二十有八载。正德辛未，以子允祯官，封南京户部署员外郎主事。辛巳，今上入继大宝，复沛恩进阶四品，配何氏封安人。子男五人：允祯今为两淮盐运使，方迁广西参政而卒；允礼先卒；允禄，考功主事；允裕，举人；允祉未仕。女二人。孙男九人。所著有竹庐集、洗炭录。两淮运使祯迎拜甘泉子於维扬之道，曰：「先人之墓，愿子表焉！」甘泉子曰：「子，水之友也，子之先大夫，水尝登堂拜焉。表也夫，何辞之辞！夫表也者，表也；表其表表者也。庸则吾无庸表焉。盖考之状矣！」或曰：「公之表表者有七善焉，曰志，曰孝，曰廉，曰惠，曰明，曰公，曰真。状曰：公初业举子，既乡荐，则曰：『科举业乌足以尽所学也！』闻白沙先生鸣道於江门，遂从之游，讲闻圣贤之学，斯之谓志矣。不表之，何以规时之无志者乎？」曰：「公举进士，尹含山，招旱荒之流民而赈给之，而复之业。请贷其役徭，给之牛。白於大吏，劝於富人而益资赈之。大家乡贵之知者欲假之冒支，则拒焉：『粟为饥者乎？为公辈乎？』或聚众给粥，粥陈愈疾疫，乃选各乡大户，户付之饥民，给粟食之，令为之耕作，戒大户安恤之而药之，疾疫死者多寡以为大户责罚，而棺衾埋之。於是大户皆以为己任，而活者众矣！莅官八月凡三上疏，皆以兴利除害爱民也。其在进贤犹其在含山也，毁淫祠，立社学，明人道以息鬼道之惑，与民更其所不便，纳粮之民，令得自致，而去其包揽之弊，毋使殃民而疵公。沮止邻邑典史管粮之摄，而犯督粮者怒，将亟其完粮之期以罪之。民惧公得罪，争负米，不旬日而完。修预备之仓，捐纸价堂食，籴谷以充之。有中官奉命来，将至邑，他邑必须百金乃去，否则受辱。公令邑民校尉往说之：『吾邑主选兵快以俟，至必盘诘，非太监之利也。』至则礼待而去。夫忘其身之利害，以纾民之急难，故遗爱及民。既去而民思之，斯之谓惠矣。不表之，何以规世之残民者乎？」曰：「公之尹二邑也，独以一仆自随，常禄取适口则已。岁编祗候，且令停征，曰：『毋令吾民称贷益我，马夫仅令养饲则已，毋纳乃金。』检灾民间，民馈之烹鸭，酬之金，食既，民置金而去。公家居不忘，曰：『吾岂妄受一物者乎？』以二帕寓予之。有亲郑姓者，见其澹泊而讶焉！曰：『得无为公孙布被乎？』则为尽出其箧笥，令检视之，且曰：『不信试与居，凡所得，尔皆有之。』居数月，叹息而去。是故邑志称其廉洁矣。不表之，何以规时之贪墨者乎？进贤之邻邑有李氏者，大宰也，与邑民争地，官多佑李之势，故久不决。公承委往勘，悉还地於民。故邑志曰：『守正奉公，始终不苟。』不表之，何以规时之徇私者乎？民以讼至庭者，呼使前而备询之，必得其情而后为之断。故负者未尝称屈，屈者未尝不伸，虽厄於权贵不恤也，斯之谓明矣。不表之，何以规时之昏暗者乎？」曰：「公父卒於含山，孝於母杜夫人益至，迎养於进贤。既三载，夫人思归，令祯侍行。已即谢病致仕而去，归养其母。虽以屡荐，将擢之时，弗少俟也。数千百姓之遮留不顾也。夫不以爵禄之縻，而易一日之养。丧则六十四矣，而哀慕致毁，可不谓孝乎！不表之，何以为仕而忘亲者之规乎？」又曰：「公刚介鲠直，乐与人为善，尝过光孝寺，见一生员有博局，正色喻之。曰：『得无废业乎？』命投之水。凡闻人之小长，即与之不置口，有小不善，则面斥之而告诫焉！庶几其改。故乡里无老少皆乐与之谈，斯之谓直矣！不表之，何以规时之枉者乎？」甘泉子曰：「予尝观於世矣。善恶之实，或能少屈於一时，而不能不伸於身后，何者？其屈者人也，其伸者天也，天必久而后定。今少司马万公镗，进贤之贤者也，尝谓水曰：『吴公美中遗爱之在吾邑，民到於今称之。』其考於状志益足征。及观公诸子多贤，而显孙曾复滚滚承其家风益昌，则吾之表之，岂诬也哉！岂诬也哉！」戊子闰子月十三日 
　　
　　明处士王公墓表 
　　
　　公讳全禄，字伯永，浙台之黄岩人。唐季大理少卿曰从德，自钱塘避乱来家焉，是为公之始祖。高祖讳某，曾祖讳某，祖讳某，父讳某。公生元至正十九年七月二十三日，卒明宣德六年九月一日，享年七十有三。葬於方山壕头之原。其配范氏，内行修饬，足以媲美云。后若乾年，其曾孙南京刑部右侍郎爌请甘泉子为文表其墓，甘泉子曰：「表者，表其幽而著诸其显者也，故非幽不表。今公隐德而弗仕，其幽也夫！然而有懿行焉，著於乡以裕於后昆，其显也。夫水也，尝交於南渠子而讲其世矣。公之懿有六德焉，曰孝，曰仁，曰廉，曰忍，曰严，曰诚。吾闻之，公之幼也，有所戏蟋蟀於匣，倭寇至，从众走，且百步矣。忽趍还开匣，纵蟋蟀乃去，曰：『虽微，命也，若弃去，必残其生。』若是者非仁乎？公之父善饮也，贫不可得，则竭力营致以娱之。为里役，送囚至郡。既上道矣，还倾囊出道费奉其大人，以为杯勺资，曰：『毋令别久旷甘旨也。』若是者非孝乎？或以非礼见侵，则恬然受之，勿与之较，故人号之曰王大佛、王大佛云。若是者非忍乎？邻有挟多赀以自矜者，则视之漠然，弗忮弗求，谢其非道之交，若将浼己焉！非廉乎？出入起居，爰有常度，途遇雨，勿或疾趍，湢浴必就暗室，声不闻於垣一方，非所谓严乎？乡党姻戚待以忠实，闻人之过，若在其身，虽家人父子，不以语诸其口。贫鬻其田，邻有宣言曰：『彼其田卤耳！』故莫售。公曰：『彼言者实事也。人不欲亦犹我不欲，可欺之乎？』因不复鬻。若是者非诚乎？」君子曰：「嗟乎！懿哉！德也，夫以避寇仓卒，不忍微命，可以观仁；行必念亲所嗜，推囊以副其意，可以观孝；不较横逆，可以观忍；动必知谨，可以观严；不羡多赀，不受妄交，可以观廉；外不道过，内不欺恶，可以观诚。仁者，德之爱也；孝者，德之本也；忍者，德之地也；严者，德之正也；廉者，德之守也；诚者，德之确也。夫以不出闾里，六德具修，所谓厚积而不施者，其必有后乎！故其子次隼也，虽不幸早世，而长阜也，幸以勤俭起家，义方裕后。其孙秬也，乡贡肇显，判官和州。其曾孙有若烨者，则训导苏郡；有若炜者，则训导丹徒；有若燠者，则教谕凤阳；有若弼者，则太守兴化；至於南渠子爌也，则贰卿司寇。其玄孙曰坊者，则丞於尚宝；其庠游闾处者，文学诗礼，衮衮绵绵，如瓜瓞然，由小而大，其进未艾。子姓之蕃，门祚之盛，虽其子南耕公阜扶衰振废之功，而公积德累仁之自，君子可以知本矣。曷不表之於墓门，以垂於后裔，扬於乡党，永以为训乎！」戊子闰十月十八日 
　　
　　赠文林郎忠斋曾君墓表 
　　
　　是惟司谏曾君仲魁之显考敕赠文林郎忠斋先生之墓。司谏有惠於顺德也，故於甘泉子为知，告於甘泉子曰：「吾先君，故泉人也，世有名於泉。唐之由光州而闽，则有若团练副使延世者；宋之硕辅，则有若讳公亮者；继秉钧枢，则有讳怀祖者。嗣光联声，是以温陵有曾府之称。乃迁晋江，乃奠西安，则有若五世祖讳砾孙者。惟我显考忠斋，厥考德厚，厥祖阳文，而曾祖保养；世隐德也。惟我显考，厥生天顺己卯七月八日，厥终成化癸卯六月七日，享弗遐也。女兄娥姿，长兄元魁，在冲而孤；仲魁生甫三年，而乳哺鞠於母封太孺人柯也。仲魁幼蒙，不及忆记吾之显考之容仪；忆记吾显考之行义以教诸孤者，母太孺人柯之德也。曰：『於乎！二子，而考敦悫醇懿，殆天植也。奉乃祖惇斋公之严毅，左右承顺，曲欢其心也。早失所恃，事继母张氏、薛氏，无违颜志也，处於兄弟，同牟匕衣裯，至欢也。曰：「於乎！兄乾瑞，尔名弗成，则莫以显亲，惟兄之责。璟瑞也，义[服]劳以成吾考之业，我弗力艺，服贾以代考之艰，以张而家者，吾之责。各自竭自力以成於志也。」於乎！而考经营周旋，联族叙姻，率党御下，靡过举也。服命弗腆，质朴自居，称谨饬也。服父之劳，往役清戎，遘暑而终，无遗憾也。』慈母顾复之恩，训言在耳也。不肖孤仲魁惟显考有德而早逝，兄元魁继殁，而仲魁孑孤，忝以官秩，貤赠封於父母，痛惟香饭林之草葬，虽尝新之於癸未之冬，久未有表以发潜德，则仲魁及女兄婿南安碧石陈浩也；而侄宗开、宗省也，而嗣子宗孔、宗鲁也，咸抱耿耿於没世而弗伸，其何以称哀哀之情，水木本源之思乎？惟先生其俯赐之表焉！」甘泉曰：「信斯言也，若忠斋先生朝珪者，其贤矣哉！是故敦悫醇懿，著其德矣！承顺无违，竭耕服劳，著其孝矣！牟匕衣裯之共欢，成名显亲之责难，著其友矣！联姻御下，著其惠矣！死没无憾，著正终矣！君子有此五者，虽著於天下可也，而况於乡乎！焉得不表而著之，以告后昆，以式乡人。」庚寅十月　日 
　　
　　明故封孺人傅母刘氏墓表 
　　
　　皇明江右敕封孺人傅母刘氏，卒於嘉靖辛卯冬十二月十三日。其子监察御史鹗，以明年壬辰仲春之三十日，卜葬於新喻邑南简家山之原。御史君以行实走书数千里来京师，请表其墓。表曰：傅氏之门其日昌矣乎！盖自刘孺人发之矣。孺人讳喜珠，姓刘氏，世家新喻昌梅之里。厥考士沂公学积弗举，才阏弗售，厥妣段氏淑行实繁。故成化庚寅仲冬而孺人生。夫天於人之德也，不发其身，则发於其后。士沂段氏并蕴中美，笃生孺人，孺人固秀之钟也。甫及龆龀，慈慧而柔顺，俭慎而贞一。父母而孝，兄姊而友，弟妹而睦，发自天性，不由保姆，其为人女有如此者。及归傅氏，与守朴周礼封文林郎御史公为元配。不及见其家翁，而事其姑阮孺人如□。知阮孺人之严厉，必时其怒而起孝敬焉，罔有乖忤。不及见其长伯，而知其仲伯乐善公能振家声，而庇守朴及其子者，则为视伯犹翁，而视姒犹姊，视诸侄犹子，视诸女犹女，其为人妇有如此者。其事守朴，一言不敢轻，一事不敢专，尺帛斗粟，非告勿遂。守朴中年以乐善命，为掾郡堂。孺人独家居，绝去锦绣珠玉之饰，尚缟素，衣澣濯，勤绩纺，躬机杼，以奉阮孺人，不忍去离其侧，以纾守朴内顾之忧，而完其令名，家业亦举。守朴刚介，少假人词色，孺人曲为调护。虽奴婢有过，亦曲为掩容之，饮食必询其有无。以此不致酿怨启衅，以守朴取誉於乡评，其为人妻有如此者。孺人之归傅也，遭家中衰，外内交侵。己独不恤，日业子以儒，以礼义自树立，使补弟子员，登癸未甲科，拜行人，迁今官，直声著於时。乡之人佥贤其能大傅之宗而成子之名，其为人母有如此者。孺人岁时深居简出，非礼节所关，终数月不离房闼。宾亲欲求见，谢却之。虽兄弟诸侄罕得见之，见之未尝出阈。疾且渐，比属纩前一日，犹区画内外支费，井井如平时。请医人来诊脉，却之，曰：「吾自当瘥矣！奈何轻身见外人乎？」推此心也，则夫身可死也，手不可辱也，其持身贞洁，能以正终，至死不变，有如此者。噫！漆室、缇萦，烈女也，为妇则未闻；共姜、孟光，哲妇也，为母则未闻；文伯、和靖之母，懿母也，其死而不变则未闻。噫！若孺人者，兼有众美，宜获诸福，而寿不过六旬之二，子不过侍御一人，然而犹及与守朴公蒙郊祀推恩之封，其卒也，犹及御史自湖南归养之旬月，而御史君又褎然能亢其宗，功业进进未艾，而以孺人显於不朽者无涯也。况孺人身备五美，昭昭如此，是宜表而出之，俾为人妇者得之以事其翁姑，则不失其敬；为人妻者得之以事其夫子，则不失其顺，为人母者得之以教子，则不失其慈；为士女者得之以自守，则不失其身；为人子者得之以事亲，则不失其孝；为人臣者得之以事君，则不失其忠。余是以表而出之，以为世轨。壬辰六月二十六日 
　　
　　明故逸庵居士沉君配罗氏孺人合葬墓表 
　　
　　甘泉子曰：凡生人之道有四：曰孝，曰和，曰慈，曰惠。然而鲜有备之者焉！备生人之道者或有之，然而鲜有夫妇合美比德者焉！余於沉氏之子珠得观其考妣逸庵居士、罗氏孺人之状，而有感矣！逸庵居士铠德威者，厥考寿官稢，厥妣王氏。而逸庵生谨畏孝慈，贷人以物而不责其偿，时父之怒，罔敢怨尤，起爱起敬，终身罔敢或怠。丧则尽礼，祭则尽诚，流涕思慕，虽老如少。事母王如事府君，事继母曲如事王焉。配罗孺人妙正，厥考曰纹，厥妣曰孔，而孺人生明慧贞孙，归事舅姑，於寿官府君以敬，於曲孺人以爱，谴抑喜爱，惟以承顺，白首一心，一食必先，一事必请，祗敬祖先，祭品必亲。其夫妇之合孝有如此者。逸庵十六而娶罗氏，罗氏十七而归逸庵，女红极精，惟伉惟俪，以倡以随，内无婢妾，外无间言。其夫妇之合和有如此者。逸庵教珠业儒，期底於成，有惰即警，有戾即谕。逸庵曰：「夫富贵之别离，(就)[孰]与相保於安乐？」罗孺人则曰：「如某某，厚德人也，汝可不学乎？如某某，薄德人也，汝可不戒乎？」珠游南雍，闻心性之说，人为危言，逸庵归告孺人，则曰：「祭酒公教吾子好也，吾为父母，反不欲乎？」意遂释然。其夫妇之合慈有如此者。逸庵有赀易於人，人欺匿之则不问；有称贷於人，人欺负之亦不问。弟锐合门疫死，则为竭力以殡。逮使僮仆，仁爱弗虐。罗孺人於同居百口，内外谦和，咸得其心，推财济之，不责其偿，以赞夫子。其夫妇之合惠有如此者，斯不亦媲美同德矣乎！逸庵生景泰甲戌二月三日，卒嘉靖戊子六月十五日，寿七十五。罗孺人生景泰癸酉十二月四日，卒嘉靖丙戌十二月三日，寿七十四。孺人以丁亥十二月二十八日，葬江都县豊乐乡辅德庄之原。比逸庵卒，其子珠乃启孺人之墓而合葬焉。己丑之十月二十一日也。汝渊诣京邸而告甘泉子曰：「珠於夫子，所谓受罔极之恩，出膏火之中，而游乎清波乐土之上者也。况斯墓乃夫子往所视定曰『吉』者也，幸赐之文，以表於二亲之墓，庶以赎不孝之罪，而慰亲心於地下也。」遂为表之於石云。孙男二，曰与存，曰与安；孙女二，巽良，兑良。嘉靖壬辰七月二十一日。 
　　
　　明故襄府长史南川林先生墓表 
　　
　　周公而上，其道行；孔子而下，其道明。其道行者其言微，其道明者其行绌，是故明者其体乎！行者其用乎！白沙夫子崛起南方，泝濂、洛之源，以达於洙泗，慨然任明道之责。当是时，得其门而入者，惟南川林先生一人而已矣。南川静坐清湖余二十年，玩心於神明，默契乎大道，其质於师之言曰：「元来四方上下，往古来今，直是一个充塞周洽，无些小欠缺，无毫发间断，无人我、大小、远近，如一团水相似，都滚作一片，又各饱满无相乾涉者。前辈谓『尧、舜事业亦是一点浮云过目』，今始知其果不我欺，实见得，则所谓充塞天地之间；所谓天地位万物育；所谓建诸天地而不悖，质诸鬼神而无疑，百世以俟圣人而不惑；所谓至诚而不动，未之有也；所谓洋洋乎如在其上，如在其左右；与夫高宗梦说之事，朝闻夕死之说，方各各有落著。曾点三三两两，看来自家多少快活，何必劳劳攘攘，都不是这个本色。千古惟有孟子勿忘勿助之语最是不犯手段也，斯不亦见道之体乎！然而言则精而行绌矣。」先生事竹斋府君如事天，其事游太夫人如事地，故孝敬行於家庭，孚於族党，闻於巡抚。巡抚朱公为劝驾焉，中乙榜，教谕平湖，迁教授於兖州，再补严州。所过士习以化而师道尊，破规条之说而重以身教，化举业之陋而合於涵养，去支离之弊而究於一本。荐进监博，学者宗之。进学有解，教冑有辞，士人就矩，缙绅考德。拔为襄府左长史，正国法、肃官僚、慑奸佞，清官禁、立体统，一府大治。及其既老，以礼而退，能以正终。故方其隐居清湖也，人曰：「未可以仕乎？」曰：「吾方求吾志也，吾何为而易诸？」及其仕也，人曰：「未可以止乎？」曰：「古有为贫之仕者，而乘田委吏所不辞也，吾何为而去诸？」斯不见道之用乎！然而行则绌而道明矣。甘泉子曰：「夫道，体用一原者也。昔者，孟子称伯夷、伊尹、柳下惠、孔子之圣，於伯夷曰『治则进，乱则退』；於伊尹曰『治亦进，乱亦进』；於柳下惠曰『不羞污君，不辞小官』；於孔子则曰『可以速则速，可以久则久，可以处则处，可以仕则仕』。夫圣之为德亦大矣，而直於进退仕处久速之间言之，何耶？明体用之一原而变化不居也。故即用可以观体矣，即体可以观用矣，即体用之全可以观人矣。南川先生之学，其盍亦以是观乎？若其赞述存乎文词，其行实存乎家乘，余特撮其大者表而出之，庶来裔有观焉。」先生讳光，字缉熙。子二人，长时表，医学训科，次时衷，乡进士，能继家学，从予游，语予表於墓石。嘉靖壬辰十二月望日 
　　
　　明故医闾先生户科给事中贺公墓表 
　　
　　於乎！其斯大明有道医闾先生贺公之墓乎！其考孟员，妣郭氏，世有阴德於辽之广宁、义州者乎！其厌俗学之牟利，而慨然以古道自任，圣贤自期者乎！惟义之比，而进退取舍以之，而确乎不可夺者乎！其陋记诵之知，而一本诸躬行者乎！先生之殁而葬者余二十年，而未有墓门之表。有子士谘谋於诸弟，谒甘泉子之文於京师。发阅月，而士谘卒。夫访之固能世先生之学者，以乡进士荐入京，不愿仕，上疏千数言而归。甘泉子贤之，固可与表矣！矧先生之学，崛起於东北之藩，忘势受善，拜白沙先生，易友为师，有撤去皋比之风，予甚慕焉！表其可以辞乎？状曰：先生讳钦，字克恭，弱冠魁於山东乡试。成化丙戌，登进士第，为户科给事中，期尽言责，曰：「是岂窃禄者？」书宣尼鄙夫之训於壁。故於不可者，常率僚长以言，不言乃自言，言无不尽，一芥非义之馈不受，虽义受亦不过礼。科中新进者率盛席以礼其旧僚，先生曰：「朝廷奢侈，言官谏之；言官奢侈，乌能谏君？吾惟以菲馔备礼而已矣！」成化四年旱灾，则抗疏上言，应天修省，当以实心修实政，今所行皆虚文也。遂以自劾求退，不久。初见白沙陈先生於京邸，与吾叹其知圣学有道者，千载真传，其在兹乎！曰：「先生非吾友也，吾师也。」遂请以师事，辞，固强之。省其像，谢病东归。有为留行者，先生曰：「进以礼，退以义耳，遑恤其它？」遂行，归则杜门，潜心进修德业，时瞻白沙先生之像而企慕之，以致羹墙之意焉！白沙先生谓之曰：「为学须静坐以祛纷扰，使此心凝定，然后读书应事；无不明达。」谓：「今之士者，止以名节结果，学负其资。向上一步，其谁进之？」先生与人言论侃侃，白沙先生曰：「得无锋芒太露乎？须涵养令深沉和平，乃为美耳。」於是乃作书室於后圃，遍书深沉和平向上之语於目前，令有警惕，必期至是乃已。悉取古圣贤经书，以次优游涵泳於其中，非吊丧问疾不出也。或来从学则谢之：「师道非徒诵说已也。吾惟自治不暇，何暇及人？」盖静居者数年，凡天命之微，人伦之著，经世之要道，为学之大法，精思默识，反身实践，乃推所得以淑乡人。学必以躬行为至，於俗儒训诂辞章之习，一为扫去，所学所养益精到矣！公与白沙先生虽相望万里，而心神交契，如共一堂，每一展像，宛乎如闻謦欬，俨乎如接神明也。尝曰：「白沙先生天资高，见道易，先得其本原，而后学其节目。吾人无白沙之资，且自小学做功夫，以渐而上达。庶有资级可循守，以不负白沙向上之言，然后为善学白沙也。」公才虽高而能以虚下人，虽内蕴德美，而自视若无，闻善即拜。以故聆言者起敬，接颜者诚服。凡文武官僚之寓辽者，与往来，过其境者，未尝不礼於其门，得其绪论，淑诸行事，泽於生民。处家则以笃孝友，厚宗族，谨祠祀，行四礼，遵朱子之制。其教子弟，必习定省，设温凊，崇礼让，禁争斗。争斗者，子弟虽直，必以右於乡人，必棰楚之，於是感化於乡人。乡人旧习，丧葬侈於酒肉，尚於释、老，惑於邪鬼者，悉为变革之。旧有慕於浮华，事於刺绣，妨於纺织，害於风俗，悉为变革之，一归本业。子姓纳妇，则先谕之有如此者乎否？有则非吾家妇也。於是悉禁之以为乡人先。间喜教童子，曰：「为其染俗未深，而去道不远也。」宿学舍，则命诸生习温凊定省之礼，曰：「弟子之职也。其事师长能如此，即其事父兄於家庭亦如此也。」作歌诗数章，俾朝夕歌之，以知为己为人之辩。观朱子白鹿学规，则曰：「经书之机括总要也。」於小学书则曰：「是日用之规矩准则也。」由是洞规小学之教盛行於乡邑。亲戚之困无衣食者，必周竭其力。於父母之没，父母所爱者，则亦爱焉！困卖居宅者，必为赎之，死无以殡葬者，必助之竭其力。论为学曰：「处俗必当尚志。」论天下之治，必曰：「本於君相知学。」盖先生之学，以务本务实为主，故其言如此，故曰：「学者之无成，政教之不举，风俗之不美，世道之不泰，皆坐本蹶实丧，事末节而饰空文耳。」弘治改元，内阁大学士刘公吉荐举人才，以先生首，乃除陕西参议，抚治商洛等处，提督官军民壮，分守汉中府地方，赐之玺书，假以便宜。先生以母老且疾，并与新职名辞之，因论时政急务四事：资真儒以讲圣学，荐贤才以辅治道，遵祖训以处内官，兴礼乐以化天下，详见於状，足征也。其荐贤才，谓广东陈献章天性高明，学术纯正，有格君之德，有经世之才。朝廷允其辞，不用其言。先生终不出，而前后荐举者众矣。每景物熙明，辄与诸友生游钓凌溪之浒，徜徉竟日而归。每率子弟习射，曰：「射者，男子之有事也。」先生屏居，或传闻朝报有纳谏用贤之事，即喜不自胜；或闻举措愆违，四方灾变，即忧叹不能自安也。初读五经，则博考传说，不遗一字。久而融会自得，则惟取经书正文，循环讽咏，虽老病不辍。尝曰：「万古圣贤，只此一理，深契力行，圣贤同归，岂有二耶！」先生方欲由朱子以入孔、颜之途，不殊圣贤之轨，以为无二。而其正大光明之心，恳到不欺之志，则可质诸鬼神而无疑矣。寿七十有四，以正德五年十二月初四日终於正寝。先生居医闾山之西，因号医闾山人，人亦称为医闾先生云。配席氏，同邑千户家女，娩婉贞淑，克媲厥美，中尽内助，外赒贫乏；上奉祭祀，下仁婢仆，外内称美，无间言焉！寿七十有一，先先生五日卒，以次年二月十五日，同葬闾山麓光明谷中。生四子，长即士谘，次士誾，次士谟，武举赞画百户，次士诏。一女，适都指挥史文。孙男十一人，世雍、世和、世泰、世平、世清、世安，余幼未名；孙女八人。甘泉子曰：「余昔从白沙先生闻医闾先生，甚习而慕之，恨不及亲炙而与之下上其论。及余仕京师四五年，而医闾公已谢世矣。每见辽人来者必询之，而其子访之又高尚不肯就试京师，故不获相识，以遂余仰慕医闾之愿。前年唐府李纪善遇春致仕归辽，取道从余京师，询之，托以寄声访之，访之亦未有一言之交，今则已矣！独记忆往在江门，白沙先生道公父子之美。又云曾劝公读佛书，公久不答，士谘则有书疑辩，先生亦未之答。余问焉！白沙先生曰：『公笃信谨守人也，别三十年，其守如昨。』又问，则曰：『吾子不闻程子「谨礼者可令读庄、列」之说乎？』」甘泉子曰：「甚哉！大学之难明以行也，贤知者之过之，而愚不肖者不及也。自周公没，数百年而孔子作，颜、曾、子思传之绝。百余年而孟子作，孟子没而道无传焉！绝者又千数年，而宋有周、程子作，张、朱继之。自是绝者又数百年，而我朝白沙先生作。时则有医闾先生与罗一峰、庄定山、章枫山诸先生，然而笃信恳到，则医闾公其人也。自周公、孔、孟、周、程之间，横议邪说者杂出而支离，不足以语道之大全者多矣！由是言之，明而行之，岂不难哉！昔者孟子称子夏、子游、子张皆有圣人之一体，冉牛、闵子、颜渊则具体而微。夫或以一体，而不足概乎其全体；具体矣，而又见谓微焉，此其所以难乎！而医闾先生得於师友之讲求，其所自立者卓卓如，此以置之孔门弟子，当不在游、夏之后也。」予是以表之墓石，俾东方之学士有所依归，以求闻夫大道之要焉。嘉靖癸巳五月初九日 
　　
　　泉翁大全集卷之六十三
  </div>
  <div class="pagination">
   <a href="泉翁大全集_page107.html">
    上一页
   </a>
   <span>
    ...
   </span>
   <a href="泉翁大全集_page103.html">
    103
   </a>
   <a href="泉翁大全集_page104.html">
    104
   </a>
   <a href="泉翁大全集_page105.html">
    105
   </a>
   <a href="泉翁大全集_page106.html">
    106
   </a>
   <a href="泉翁大全集_page107.html">
    107
   </a>
   <span class="current-page">
    108
   </span>
   <a href="泉翁大全集_page109.html">
    109
   </a>
   <a href="泉翁大全集_page110.html">
    110
   </a>
   <a href="泉翁大全集_page111.html">
    111
   </a>
   <a href="泉翁大全集_page112.html">
    112
   </a>
   <a href="泉翁大全集_page113.html">
    113
   </a>
   <span>
    ...
   </span>
   <a href="泉翁大全集_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
