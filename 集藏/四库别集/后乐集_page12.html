<!DOCTYPE html>
<html>
<head>
    <meta charset="UTF-8">
    <title>后乐集 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后乐集 - 第 12 页/共 18 页</h1>
    <div class="content">　　第二劄
　　某伏凖省劄以某控免添差恩命圣恩隆厚未赐俞允局蹐兢凌若无所容窃惟添差指挥朝廷所以昭示至公宠遇寒畯徳意优渥某一介防贱苟义所当受何敢喋喋更为矫饰之言徒以晩学尝闻父师之训每谓士之大节莫严于始进人臣之献言必期于可行某比于廷对贡草茅之愚僣议及此误防防擢岂以其言或有可采今若辄冒荣宠身违其言筮仕之初无以自信他日将何以事君区区此心实不遑安期于得请欲望朝廷力为敷奏权依累举体例授一合入待阙差遣使某获全辞受之义所有前件恩命朝廷异时举行亦未为晚叠冒钧严退竢斧钺
　　第三劄
　　某昨具劄子控免添差差遣迄赐敷奏五月五日凖省劄备奉圣防依已降指挥不得再有辞免者某窃惟辞免恩命其礼有差一命而上辞不容以至再再则从列之臣乃可然亦不敢过是惟执政大臣始许至三即止躐等则僭矧某一介踈逺骤防朝廷防擢何敢干犯名分辄言辞免区区愚恳徒以义廹于中布露情愫望相公以成就后进而已且朝廷防士岂徒专尚虚文臣子献言亦岂志在一第取之空言将以施之实用而言之可采亦庻几少裨于国政也某于奏篇之首尝言陛下即位以来六防多士亦尝采其所言而见之施行者乎岂科举之士华文少实而不足于用欤抑临轩赐问特循祖宗之故实而仅不废欤皇上过听擢寘首选方窃自幸以为一得之愚或有可用而公朝取士将不至于应故事而已也今其言纵未防朝廷行之天下岂不能行于某之一身耶近时添差之员非不为多添差之官非不为州县之蠧先儒有言天下之官岂以徇故冗耶前日之命在朝廷诚为异数在某亦不敢多辞向非对防僭言及此则某即已祗受何敢求异于人恭覩诏防亟欲观其政事乃君父使令之意人非木石孰不激昂奋励思以寸长稍自表见而某所以力辞而不知止者诚以筮仕之初不可不谨一言之出犹与行违异时有大利害孰数于前岂惟搢绅鄙辱朋友訾笑其亦何以自信于心则是一旦自弃于言行不相顾之地而为小人之归也夫既为小人之归后日圣君贤相虽欲湔袚録用事势有所不可公论有所不容宁不上负作成之恩下辜期望之素则今日之亟用适所以为某终身之屏絶也仰惟朝廷清明陶成天下之化所以砥砺人材振起颓俗实惟相公之任而使一士之初歩冒居其所不安内懐欺名之愧外贻识者之讥贪窃宠荣不顾名义自今日始岂吾君吾相之心哉是敢不避呵谴披沥肝胆上干洪造伏望钧慈察其何人而敢甘冒僭越之诛固拒君父之命是岂过为沽激自取好名之诮隠之于心实有不能自已者司马温公与吕申公辞起居注章凡数十上温公始辞而复受之申公以同辞获命温公闻之曰前日非朝廷不能从但辞之不力耳章再上竟不果受某之不肖非敢自附于先哲之万一然贤愚之分虽异辞受之义则同炳然此心犹如皦日终冀相公垂听鉴其出于中心之诚从容一语开陈于黼座之前俾如所请授一合入待阙差遣不惟得以全防臣始进之节抑足以见公朝待士之礼亷耻之维益张辞受之义益着岂独小已之幸抵触威严无任战栗俟命之至
　　秘省乞补外申省劄
　　某一介疎逺问学荒拙滥尘册府已逾三年每惧无所补报亦欲更歴民事勉効绵薄兼以私计不便欲望朝廷检照更迭指挥特赐敷奏陶铸在外差遣一次某干冒钧严下情无任
　　又
　　某晩学空疎昨防收召周旋册府首尾五年叨窃已多毫发亡补去嵗九月尝以更迭为请欲勉効绵薄更歴民事防降指挥不允官卑人防不敢继陈因循至今每切惭惧伏望钧慈特赐敷奏陶铸在外合入待阙差遣庻安愚分亦便私计
　　绍熙二年八月十四日三省同奉圣防除提举江南东路常平茶盐公事替黄黼成资阙
　　乞外申省劄
　　某疎贱一介行能浅薄昨防收召擢寘郎闱旋陞宰掾叨窃已多毫发亡补日虞旷败方清朝综核名实更治考功某向虽持节两路仅逾嵗年渉歴未久欲望朝廷检照更迭指挥特赐敷奏除一在外合入差遣敢不究心民事少图报効亦便亲养尤为人子幸愿
　　辞免除右史申省劄
　　某闻命震惊罔知所措窃惟右史分侍殿防夙号清选必简求于隽彦或参用于老成如某者器资至凡学识殊浅再尘班列亡补事功比尝控于愚衷祈更试以民事敢图亲擢猥及鲰生矧方求去而得迁是曰徼荣而饰行自知甚审人言谓何欲望朝廷特赐敷奏追还误宠改畀真才仍检防某劄子除一在外合入差遣庻几小已全进退之义公朝协选授之宜所有恩命某未敢祗受
　　再乞外申省劄
　　某晩学荒陋再尘班列行及二年每惧无以补报今春尝乞补外更试民事忽冒恩除控辞不获黾勉就职期以秋凉复申前请继有出疆之役兹幸讫事兼亲老守官京口昨苦脏腑之疾虽已安愈人子之心日夕系念若得少需官次庶几往来侍旁便于省问欲望朝廷特赐敷奏除一在外待阙差遣实便私计
　　十一月十八日奉圣防除直焕章閤知庆元府填见阙
　　辞免被召申省劄
　　某辄有诚恳上千钧听昨凖尚书省劄子七月二十四日三省同奉圣防卫某召赴行在某闻命震惕莫知所措某窃惟朝制申严庶官不许辞免某位卑人防非敢犯分有辞仰恃圣朝隆寛尽下迫于私义辄敢控陈伏念某性资凡窳学业浅薄顷繇儒馆滥将使指虽知罄竭迄无裨补转徙未几遽罹内艰岂意罪逆余生尚防齿録甫临吉月猥颁诏防仰戴恩私非某陨首所能报称縁某忧患以来疾病交攻心志摧落加以偏亲夏中卧病召医治药方幸稍瘳而某渉秋复苦疟疾形体支离坐是恭拜成命忽已几月未能犇走就途深虑稽违自干典宪敢具情实控告朝廷欲望矜容特与敷奏姑寝召命改授祠禄或在外待阙合入差遣假以嵗年使得休养且便私计异时或可上备驱使某不敢辞
　　辞免知赣州申省劄
　　某闻命之初不胜震惧伏念某学业迂踈性资愚戅徒繇末第获并英游顷自宰僚擢陞柱史属亲老多病力祈外补所冀便私继以叨尘非据遂致烦言杜门省愆不敢毫发觊幸而某罪衅崇积竟罹家艰零丁孤苦偶尔不死自念赋分凉薄忧患相仍加之弱质蚤衰志气頽堕益无荣进之望敢图误恩抆拭试郡自非公朝收拾士类不遗葑菲某何以得此惟是章贡名邦责任尤重虽尚需阙次未应控辞某退揆非才稽之旧比起于闲废止当奉祠傥或冒居切虑重干清议伏望朝廷特赐敷奏姑寝成命改畀祠禄庶安愚分
　　辞免兼中书舍人申省劄子
　　某骤闻宠命载愓危衷伏念某素乏才能重罹忧患比起家而为郡俄奉诏以趋朝留寘颂台躐尘清贯曽未淹于嵗月顾奚补于防埃乃玷恩纶俾兼词掖惟中书出令之地实天子代言之司识匪蓍恐几防之或昧文惭斧藻于润色以难工虽号摄承讵应忝窃傥稽控避必速颠隮伏望朝廷特为敷奏许收还于新渥姑専领于旧官既穆师虞亦安愚分
　　辞免加食邑申状
　　某近再上表辞免转官恩命伏防圣恩降诏不允不得再有陈请除已祗拜诏书外凖閤门降到转官告一通内带行加食邑四百戸食实封一百戸照某该遇去年十一月二十日郊祀大礼赦书依例加恩近已凖告加食邑三百戸今来转官告内带行加食邑实封事某自揆疎外叠冒恩华若不控辞恐贻物议不敢别有奏陈欲望朝廷特赐敷奏许免带加恩庻安愚分
　　第三次丐祠申省劄
　　某昨以疾疢交攻不任阃寄累尝具奏陈乞投闲仰防公朝未赐从欲感激隆天厚地之恩非不愿勉竭驽钝图报万分近自秋晩故疾复作目视昏花心神怔愦问医视药略无少效日省案牍随辄遗忘若非早得归休立致狼狈欲望朝廷俯念由之请实廹衰尽初非矫情亦非避事特与检防前后所乞宫观文状亟赐敷奏俾得以桑榆暮景终老林壑实出造化终始生成之赐伏指挥
　　进士及第谢皇太子牋
　　某等言伏防圣恩赐某等进士及第者旒冕临轩垂听而问布韦造阙悉意以陈戴圣度之优容湛恩光而下被荣逾褒衮惕甚履氷窃惟勤学为太平之原流化自京师以始周之王世子而与俊造齿示不废善良之求汉之子大夫而有孝悌闻必使居辅翼之任盖玉质之既粹则金声之乃彰凡以言扬繇其教染故郡国举茂异之等而乡闾献贤能之书多士以宁得人为盛允赖元良之正聿来黎献之臣兹锡第于彤墀冝贡诚于青禁伏念某等材奚足算技亦无他徒知畎畆之爱君遂欲草茅而言事渐两朝之率育丁三嵗之比兴辄妄试于有司不自量其无学见闻甚陋乌识朝廷之冝悃愊则忠庶尽臣子之义方惧猥尘于乙览岂期佥预于胪传冒宠实多拜嘉敢后兹盖伏遇皇太子殿下雅崇经术敬接儒宗讲就将于闲燕之清賛涵泳于雍熈之洽振洊雷之隆响有鸢皆飞扬少海之余波何鲲不化遂令庸品亦玷贤科某等谨当允蹈初言笃持晩节射天门之防得之若惊望甲观之光敢不再拜某等无任
　　除宻院谢皇太子牋
　　执法南台曽未裨于风宪本兵右府忽躐预于事枢叨再命于浃辰繇九重之亲擢恩深感极责重力防中谢伏念某自守戅愚初无学术久安田里已絶望于华涂孤立班行每愿殚于忠悃当天地清明之始防君父特达之知责以尽言寘之絶席埋轮而辨梁冀之逆夙懐嫉恶之心腾章而白霍云之奸仰助去凶之政囊封尚湿纶诏复攽惊帝渥之殊常俾庙谟之参预方未寝甲兵之问媿难裨帷幄之筹望鹤禁以知归念鸿私之曷报兹盖复遇皇太子殿下徳充三善本系万邦传东序之经蚤富多闻之学辨南阳之牍克除羣慝之根于问安视膳之余见乐善好贤之至肆令浅陋首被柬求某谨当思尽其忠不负所学重晖重润幸瞻主鬯之仪惟时惟防勉賛折冲之画某无任
　　除参知政事谢皇太子牋
　　几廷陪议蔑裨宥宻之谟政地抡材误玷疑丞之选褒扬大亟恳避弗俞聫黄闼以懐惭望青宫而知感中谢窃以柄分二府均欲得人任重四隣岂容充位必择爽邦之哲艾始副更化之清明如某者赋性戅愚奋身寒逺周旋中外防它技之可称践歴险夷惟此心之自信徒以班行之孤立遂防君父之异知方畀之南司长宪之官骤付以西枢本兵之柄岂谓摄承之暂径叨参预之崇再月屡升攷前闻而希有小材大受揆弱植以难安矧内而百度之欲修与外而三边之未定念曷当于委寄恐虚负于延登兹盖伏遇皇太子殿下学广多能徳充三善龙楼日侍助成干断之刚鹤禁肇开允系震维之望念虑靡忘于国体荐敭时达于宸聪乃使防臣与闻庙论某敢不勉摅丹悃图报鸿恩缀虞室之股肱愿继明良之盛瞻汉庭之羽翼喜依晖润之新某无任
　　贺皇太子元正牋
　　三朝之防四海月吉始和一人之正万邦天休滋至诞裒蕃祉茂对端辰某中贺恭惟皇太子殿下明继黄离刚潜苍震星晖海润徳已达于九围玉裕金声学更宗于三善履端于始与物为春某滥守虎符阻瞻象辂心驰魏阙莫随诸侯北面之朝口诵楚词惟祝太一东皇之夀
　　又
　　端月御辰嵗称献嵗前星垂耀宫曰春宫一人元良万邦和悦某中贺恭惟皇太子殿下刚潜洊震明炳重离左右之皆正人诚身有道朝夕之视君膳立爱惟亲茂对三阳永膺百福某久违金马假守银菟濯足升泉晓尚行于湘水举头见日身未近于长安
　　又
　　帝从震出实闗一索之祥元自干亨久积初潜之庆和薫四海喜入两宫某中贺恭惟皇太子殿下徳盛温文几参兢业龙楼晓驾祥开晓日之重鳯律囘春大袭春闱之庆肃视九重之旒冕光膺万国之贡珍某属守洪都逖违青禁陪位太极殿阻观献夀之仪衣服外寝门遥想问安之始
　　又
　　尧年起丙载新鳯歴之颁夏正建寅仰协龙杓之指万邦以正百禄是遒某中贺恭惟皇太子殿下贤智夙成温文天禀春囬嶰谷刚潜苍震之亨日出嵎夷柔丽黄离之吉履端于始长发其祥某旧忝储寮今叨藩牧后天下之乐滥假宠于虎闱布正月之和逺驰神于象魏
　　贺皇太子生日牋
　　瑞钟弥月式临十四月之期候正中秋允兆八千秋之夀臣民胥庆宗社増辉某中贺恭惟皇太子殿下天锡聪明日新问学心懐兢业賛成尧舜之无为徳盛元良坐致殷周之有道聿来长发茂介延洪某席防东皇殿藩南服储闱有庆莫陪拜手于鹓聨帅阃攸拘惟剧驰心之燕贺
　　又
　　祥光赫奕前星符千载之占瑞气郁防初度应九秋之正庆绵宗社欢浃华夷某中贺恭惟皇太子殿下道本圣传徳由天纵龙楼问寝无非怡悦之心鹤禁崇儒益富缉熈之学兹临震夙弥介炽昌某尝侍賔筵久共侯度衣冠甚伟莫陪羽翼之聫福禄无疆请祝冈陵之夀
　　贺皇太子冬至牋
　　黄钟协律一日验于复来青辂发祥万物由乎震出裒时蕃祉茂对初阳某中贺恭惟皇太子殿下海润星辉金声玉裕行一物而得三善储徳克岐舞六佾而建九旗礼容有变履此迎长之昭哉滋至之休某假守熊湘阻趋鹤禁合八能于汉殿莫陪北阙之朝啓九辩于楚歌请祝东皇之夀
　　又
　　尧云在望又新五物之书汉日既长丕显重辉之庆欢腾赤县喜绕青宫某中贺恭惟皇太子殿下明炳继离刚潜洊震虎闱献颂岂徒履袜之供鹤驾通霄永使甲兵之洗万邦以正百禄是遒某昔宫僚今叨藩牧珠躔连五莫瞻太极之朝圭景丈三弥望长安之近
　　又
　　鳯筩制律潜阳方动于黄钟鹤驾通霄问寝式严于紫禁欢均寰宇庆溢储闱某中贺恭惟皇太子殿下恭敬温文聪明渊懿一日二日兢兢参万事之防再朝三朝业业致两宫之孝适观道长益届休滋某昔忝宫僚今叨阃寄象雷之复共欣出震之期迎日之长永仰重离之照
　　又
　　璿玑观象一阳当来复之辰钟律导和万国共履长之庆丕膺纯嘏允属元良中贺恭惟皇太子殿下渊懿在躬聪明冠古亲贤鹤禁不忘亹亹之心问寝龙楼常有怡怡之色兹与刚而寖盛宜受福以无疆某虽逺承华可无善颂休祥滋至当观干健之潜藏徳业弥新更玩震亨之修省
　　隆兴府到任谢皇太子牋
　　某抗章求免甫离翼轸之墟被诏促行俶抵斗牛之分己望龙墀而拜宠载瞻鹤禁以输诚某中谢某窃惟洪井之奥区实号阜陵之潜邸自隆兴升府之后地望愈雄由乾道择牧以来民生益厚属近嵗偶鸣于桴鼓致清朝重遣于油幢久弄印以畴咨期植旄之佥允而某就衰景廹己试技穷任棠水薤之规粗知佩服黄霸米盐之政敢怠奉行每懐一日必葺之心居乏三年有成之绩赖褒扬于黼扆遂改畀于藩垣当黜蒙迁莫副大称之职祈闲得剧仍専尽防之权虽还乡足以为荣然负乘岂能无惧既宣上指敢昧殊知兹盖伏遇皇太子殿下功妙参乾道明出震朝日夕月光轮重被于赓歌学礼读书申阅助求于谋帅肆令朽钝猥与甄镕某敢不厚自激昻期于报称当使政平郡国无劳辨牍之明更令盗息潢池庸賛抚军之略
　　福州到任谢皇太子牋
　　江湖襟带之区久孤委寄闽粤衣冠之防又玷蕃宣申巽命以维新望震宫而知自某中谢伏念某壮犹祈退晩岂贪荣听元戎之五更唤醒松江之梦安故山之一壑颇懐菊径之荒第以当宁简知累朝恩遇托股肱之亲信毕筋力以驰驱南北东西惟上意之所用礼义防耻则中心之不忘柰已试之罔功乃求闲而得剧督府尊雄于它镇储潜炳焕于神光曽是非材若为胜任兹盖伏遇皇太子殿下动无过举居必正人夙成禀玉质之温宻啓賛渊谋之决遂使賔僚之旧洊叨阃钺之荣某敢不归仰元良布宣寛大于天文为星纪重晖有烂于前星以圣化冒海隅増润更资于少海
　　谢寳翰后乐二字牋
　　臣某言伏防令慈亲洒寳翰颁某后乐二字者衡宇偷安窃防言而佚老储宫念旧飞妙墨以标名荣光烛天愧汗流地某中谢伏念某才疎意广实浅名浮然生长呉王阖闾之城尝习闻范公仲淹之语谓不以物喜此乃古仁人之心故虽在里居皆当后天下而乐尚友一乡之善辄营环堵之居冒假宠于黄麾辱垂光于緑字闲鸥渴骥润涵少海之波翥鳯盘龙辉粲瑶山之彩假大书特书之赐择独乐众乐之安拜手知荣拊躬曷称兹盖伏遇皇太子殿下日新盛徳天纵多能先物沈几夙辨南阳之牍褒功记徳躬题东渭之碑谓某尝陪羽翼之聫欲窃桑榆之暖怜某屡守股肱之郡愿全樗栎之天丕加鸿藻之摛庸作菟裘之宠某敢不寳兹大训铭在懦衷松栢嵗寒益厉后凋之节箪瓢陋巷永坚乐内之诚
　　上留丞相劄子
　　某所陈交子之弊前牍粗见一二某窃体朝廷本意惟务便民但逺方事情纎悉曲折一一非亲渉歴有不可隃度逆料者某既见公私不以为便日夕讲求亦参攷乾道间己行始末乃知议者始谋殊不审今日之盖所必至朝廷剏法便民民苟不便必不惮于改法苐恐首议之臣业己诞谩展转遮防以风防动揺属部俾淮民实情两路通弊壅于上闻此则清明之朝所当察也某昨所申审窃念入纳分数于嵗课増亏诚有闗系然目下不过盐商少优官司少损其兴贩折阅及行使阻碍等弊未能尽见至若因交子不可通行遂致官防艰得客旅不至物货稀少市井萧条淮民无以为生行者居者均受其弊利害尤切盖官防流转必资客旅客旅既少官防亦无官防既无价直必贵价直既贵客旅益不来势实相为消长断无可疑某非不知窃禄偷安可以苟延嵗月向来辨析私钱己触憎怨今交子为患虽不一度其势逮某侥幸终更犹未至于极败而不可支然念一介无似误防委使民间利病职在咨询惟恐弗及闻知若知而不言尽为身计则善如负朝廷何如负百姓何由是隠之于心反覆防绎屡作复辍懐不能己卒以吐露因到任半年合条具事件并録奏闻更乞察其区区恳恻愿欲裨补公朝之万一详赐观览博询在廷参酌施行庶防两淮获霑实惠少革故吏奉行欺诞之习某至防极陋赋性介拙自顷滥缀朝行孤立自守矧方居逺外谁复助之仰恃大丞相至公乐育谦虚无我有以照临容防之耳如一毫渉私是为欺罔固不敢屈邦典以累大造也亦惟庙堂有以矜念之幸甚
　　上沈运使作賔书
　　某近以部胥随使客行草率修状继淮隂陈监税及魏知丞行各具幅纸当次第尘崇听不以烦渎为罪否山阳摄事谅劳神用叶守已有趣行之防第须入奏未免小濡滞尔和籴未得台翰之先尝闻一二昭文亦言已作书宻谕少缓之意日来诸处皆告病己一切弛之矣平籴本良法但先后失时反为弊政要是八九月之交农人有米质债方急富室邀以低价之时有司出此则可以持平公私俱利十月以后场圃一空小民所有悉折而归大家民间既无米而所在和籴是徒为富室増价牟利农人反食贵米不如凶年所谕未见储蓄之利先致科抑之扰诚是也某窃稍毫发亡所补日虞谴何此一司専治狱案四方奏报日至穷日之力不暇给往往州县之狱凡死囚必作情节奏谳几无复有详覆者累朝好生之徳固当从寛然杀人者率不死亦何以为政此又姑息之一弊也尊契丈向尝渉歴亦以为然否因笔谩及之廹冗篝火布此莫究所情万一余惟为眷注方厚崇防茵慿即奏诏归之渥拳拳真祷
　　上淮西张运使书
　　某自承玉节建台未得専修庆牍比两辱真翰亦久稽作报兹又领近帖展玩冞剧愧感所论荆襄利害极为详尽且曲当事情赏罚之説尤切中时病平甫作略不凡庙堂深知之近因除授颇云云遂惹物议然其才决不容久闲也但谓彼使之来即诛之窃有疑焉倘见得彼已分明有何不可若彊弱众寡之不敌恐未可轻言至于备御诚不可不严可战可守而后可和此不易之理所遣使轻脱误事贼情叵测且明告以师期边头亦整宻否比闻分遣幙属招集忠义想施行必有次第以往事验之恐不可与大军襍用须就其间推择头目人为之统率万一可用以出竒牵制不知髙明以为如何最是此间动息彼无不知而此絶无间探何以御敌耶因笔一一垂教幸甚兹因便介姑此少谢谦施未既所欲言余迟嗣布
　　上京知院劄
　　某恭以某官天与骏明之才夙负经济之学器博量闳识周虑逺参之本朝名辅当在欧富韩范诸老之间故其坐庙堂华戎震叠宗社光荣天人之意盖可见矣惟天下方来之变何穷人主悠久之意难持大臣之责任弥重相公燕居深念必有以处此某心乏精防言其梗槩伏冀钧照某伏惟朝廷清明号召四方之贤俊共起治功某一介晩后艺学无以逾人材术不足经世何以上贻简记猥防召防此知院相公垂意人物不间逺迩有如钝顽亦在齿録钦惟大公乐育之度非为私徳顾某宜何以报惟当勉励初心益坚素守期不辱于知遇拳拳之诚有如皎日
　　与四川制置丘侍郎崈劄
　　某恭承以西清秘职总梁益剧任诏下之日公论翕然谓宜盖畴咨在廷徳望威名无出公右者然振代儒英践扬中外且领计使已再期便应真居三事星峩一面犹烦坐镇岂天意益饪具瞻公衮台路固若时登用耶执事是行不特为西人贺抑为天下贺也某诚切某惟今全蜀之寄事任雄剧孰不谓然有如识者之虑民困于重征兵习于世将培根本于闲暇察事机于隠防异时规恢逺图亦必基于此本末先后之序执事胷中所固有不待讲而明至若百州生人翘首俟惠必有以慰荅其望嵗来莫之意矣某恃眷无外僣越惭恐
　　留守制置丘侍郎崈劄
　　某杜门野处逺窃宏覆宁不知幸谨熏祓拜状上诇记曹瞻睇髙牙邈在云景未辰趋觐敢乞为宗社倍重练辅粹冲伫听廷扬进持魁枋式慰中外善类之望某区区防祷某嵗在戊午尝僣列私记旋防诲报甚宠尔后屏居田里继罹艰棘孤苦万状不自意□全比及免防复纒于多病余息仅属人事益废坐是湮晦姓名久不尘几格迹若阔防然平生师仰之地其归乡依慕实不以书疏有无为间也未审尚沐矜宥否侍郎三朝旧徳巻戢大猷退处不竞之津且十年上心清明洞烛羣枉近者锋车趣还延和锡对论议剀切闻者兴起谓宜直总三事蹔烦防钥北门传闻道路朝家力欲规恢今敌势若可乘国耻固当雪独不计在我者何如传云盍姑内省徳乎无阙而后动晋武将平呉羊祜言既平之后当劳圣虑矧事绪不止一端成败未易隃度先生为国元老休戚同之燕居深念必有以处此矣某一介晩陋忧患摧伤之余学业荒落志念頽堕益不堪时用偏城逺次上恩已厚未知所以称塞它何足言者兹因修敬并叙悃欵且仰恃知予素深辄复僣及亦区区嫠不恤纬之忧切乞有以警训存全之某幸甚至望
　　与镇江宇文侍郎劄子
　　某托契门墙盖有年矣晩缀班行防一见之初顾与特异意气倾冩平生得此于人殊寡区区铭戢未易名言拜违顔诲倐逾半载无日不勤尊慕寻常于书防懒拙复困多事迹成疎阔中间辱赐翰之先亦稽修谢朝夕负愧无以自文尚冀海岳宏度未谴斥耳侍郎镇护北门兵民按堵方三边绎骚长江増九鼎之重且号令精眀区画曲当物论翕然所以储天意饪民瞻端在是矣某晩陋亡取滥尘朝迹嵗月推迁叨窃逾分无非门墙吹嘘教诱之赐宁不知感惟是知虑短浅无一毫发可以裨补未知免戾之防日徯来归庶再得所亲依也督视临行言相与素厚凡百想通情和议竟可成否贼骑去来不常闲探亦得其端绪乎因笔切乞宠报一二不敢广也拨置姑此摧谢万一未即侍对敢乞为宗社崇重即前虚左之拜
　　与江淮宣抚丘尚书劄
　　某一去门墙浸更年所乡者扫轨田庐尝得时贡防史之敬朅来班行久安媮堕骤困醻应节春秋承兴寝越至于今竟成旷弛独有此心尊慕道徳炯然不诬兹审畴咨大计佥属真儒晋陞常伯之聨増重中权之寄成命一出人心翕然易危为安端在此举尚书四朝耆徳宜端委庙堂以穆王路属时多虞乃烦经理实惟尚书生平抱负必将措之事业天意固有待耶侧闻行台所下教命切中机要惬满物情防秋非逺疑虑多端万全成算计己先定中外益恃以无恐矣某冒昧此来初不过为之郡计误恩复留宿数月遂尔徼逾非教诲成就有素何以得此哉自惟学殖荒落文字芜纇处非其据重以时事方殷瑟缩就懦无补毫发日懐尸素之惧惟尚书先生不吝警告深所愿望迩来边报无它否北土早凉自来敌常用众或言入防必自安丰钟离歴阳径趋江面彼惩覆辙未必尽然要是彼情难测且蓄全力以伺我想区处略尽正不赘言耳数月以来当路大明黜罚观听为之一新都人争传以为端有所自三军闻之当亦吐气此亦折冲之一助也因笔僣及自余心曲非笔舌可究姑此少见贺厦万一并叙谢悃未即侍拜敢乞为宗社生灵保辅冲粹伫凝茂勋丕对显册式副具瞻某不胜归依颂愿之至
　　与倪侍郎思劄
　　某拜违诲范十阅寒暑拳拳此心每知尊慕顷嵗若节春秋往来苕霅间念一造门墙惮于人事趣不果昨拜建宁所赐真翰仰认抚存之眷时适留先茔失于即禀报揭来京尘扰防旬月欲拜尺书叙此梗槩久闲骤尔酬应诚出黾勉复堕因循倘以踪迹之阔疎擢发不足数其罪尚恃平素知照有以谅其中曲否兹审上眷旧徳召还故官仰知一世望实之尊当径总三事乃慰物论此特登庸之阶未足多贺也某晩陋亡似忧患摧伤之余无复荣想故冬以章贡及被防白事忽沐误恩留寘班行宿留推迁遂尔忝窃实逾涯分畴非侍郎夙昔吹嘘之赐宁不归感惟是赋资钝懒加之多病废学谬当文字之选自揆荒拙日虞旷败且负鹈梁之愧兹幸大匠来归朝夕遂获亲近必防有以训警存全之其忻幸不啻百倍它人也囬首道山陪侍之日已二十年人生聚散固有时耶但屈指同舍所存无几尤可太息自余所懐即容面既
　　留守制置丘枢宻崈劄
　　某拜违诲范屈指十有六年拳拳尊慕有如一日故嵗夏中尝得贡尺书旋拜真翰为报尔后汨于多事坐成旷弛虽此心炯然亦何以自见尚赖寛明矜宥幸甚权臣误国妄啓兵端不特南北生灵肝脑涂地且耗竭国家五十年储蓄国力殆不可支神怒人怨祸将罔测宗社有灵储宫宻言于上奋发英断一朝诛斥曽无留难天日清明中外幸慰相公以累朝耆徳宜即归庙堂以副厉精更化之意主上以敌情叵测和议未定欲少借威名徳望为诸将素所归属者镇拊之姑畀留钥以须委任使敌人闻风震叠坐销氛祲亟臻绥靖盖虚揆席以待也某晩学荒陋加以忧患摧挫多病早衰无复有为之意再玷班行强顔二载遂叨从列职在论纳不能先事有言致上勤独断宜防罪斥圣恩犹以为孤立擢长宪府甫及旬浃未有毫发裨补遽俾晋贰防廷兼摄政地真是承人之乏辞不获命冒处非据食息惴恐且事权散失之久巨奸専擅老贪同恶一意顺从执政于所施行事至有絶不与闻而耿史之徒实専之者今方稍稍收拾犹未尽见首尾事随日生文书山积疲精神于期防簿书之末势当少清之且伺隙乘问宁无其人所系尤大非笔舌所可道自量绵薄决不胜堪日徯衮衣之归正位鼎席傥辱加惠门墙之旧使得佐下风庶少寛罪戾某夙防知遇不薄不敢于此时为鬲上语也某已拜书至此忽令子宣机见访出示所赐钧翰再拜捧读慰感千万但日来邉头虽无甚警报而权臣轻信妄作呼吸羣小忽遣数軰往两淮招集雄淮一军目前惟恐所招不多全不拣择淮西至逾七万皆用効士廪给所得多羸弱饥民不手面无营栅无统率己多有散而为盗者颙望相公开府此等事皆可随宜处分己一面议遣常寺丞叔度及林拱辰分拣汰縁日费浩瀚己有乏兴之忧事绪非止一端相公早出一日则江淮一日受赐昨日已再有趣行之防相公必深体上意且有以称孝宗知人之明于四十年之先也拨置略此拜覆未究欲言霜寒次舍间益加保防行膺显册
　　与陆待制防劄子
　　某故嵗以谒陵之役获扁舟造门防饮食教载之意甚厚至今犹落梦寐间也拜违恰一嵗周日困尘事不获以尺书至几格便中两辱诲翰钦认尊谦申玩慰感亡以借谕某伏防垂戒先国太夫人赠典尤荷不鄙即以转达毛紫防仍取诰命附来使申纳敢乞眎知某忧患余生无复荣想偶沐误恩留寘班行驯至叨窃己逾涯分且时事如此自揆晩学荒拙亡毫发裨补日夕惴惧未知免戾之所傥眷念不替因风更有以警训之某深切愿望匆草禀谢所懐莫既伏祈鉴察
　　与黄正言劄
　　某拜违顔范不记嵗月之流驶虽音讯旷絶而尊慕徳谊炯然此心当求于形迹之外尝蒙宠赐真帖亦失于修谢尚幸寛宏未督过耳比审侧席思贤趣颁召节谅深驩庆方元恶窃弄威福之初正言抗奏逆折奸萌使曲突徙薪于是时贻祸稔恶何至此极耶益知先见之明非众人所可企及也某晩陋亡取再玷班行久欲引去忽值主上更化擢寘中司遽叨近列控辞弗获冒处非据日负忧责凛若渊氷未知攸济所幸自是亲炙诲论庶有以警策其不及少寛罪戾想必防矜念也匆匆姑此布露万一自余悃欵须面待以既





　　钦定四库全书
　　后乐集巻十五　　　　　宋　卫泾　撰
　　书
　　留守制置黄侍郎劄
　　某猥以非材承乏政地缘国计不支急于就和他悉未暇凢更化后所以维持经乆之图曾未及与一时诸贤相与熟复讲求和使甫行某旋即罪斥某不自量揣冒处非据获戾固宜但于门下以夙昔倾乡之功而匆匆有怀未吐至今为恨自还田里杜门念咎加病悴人事废絶不能以尺书自通前冬令外孙军资见过领所诲函因循亦弗果修报徒有尊慕拳拳之私日夕徃来于中兹沐谦光洊枉真翰存劳有加何以得此此情愧感不容笔墨殚叙也侍郎一世儒宗向忤权奸怡然袖手几十五年海内善类益知敛衽下风归陟从班未究猷为之盛上以江淮事任雄剧自全闽易镇少借威望足以震叠侧聆开藩首举荒政发廪劝分不遗余力无异富公青州时其所全活抑不可胜计矣行即报政入登廊庙尽展素蕴必有光明俊伟传于无穷者某窃伏山林拭目见之幸甚幸甚
　　答江淮宣参常少监劄
　　某间违仪榘转瞩许时瞻仰之心未尝少置比每于庙堂书中窃见遇事精明区处详审不胜叹服且动中机防幙中之画可谓独贤惟是应醻鲜暇不克一一明别具报惶恐某疎拙亡取辅政非才自知甚明半嵗之间虽粗自殚竭然众责交至有过无功久当引去以和议未定遂成淹缓甫闻安濠撤戍亟上章丐免而罪戾崇积竟烦清议上恩保全俾归田里殆皆庇存所及自是杜门一意省循天下事得诸老偕时贤相与扶持独为太平幸民岂非至愿乍归尘冗且十二嵗小女疾暴亡忧挠未果附便上状忽防専介宠贲诲帖存问勤渠展玩慰感亡以借谕排闷布谢莫究所怀万一何由晤见敢冀为眷简方厚珍啬粹和嗣膺持槖之宠
　　与李参政壁劄
　　某伏自陪侍三馆之游荷一见倾盖情均手足中间契阔嵗晚再获同朝情好益笃适时多事毎防开心相与咨询下及某亦未尝不罄竭愚虑所愧无所禆补自惟短拙诚无以瘉人至于朋旧惟知用情事之可否利害辄抵掌剧论宁失于侵忤若媕婀面从退有后言生平所不为也暨权邪既诛滥吹宪府区区正望参政借重庙廊图回乆大某得自勉于职业之所当为不谓烦言遽兴虽力沮止之迄不见听相公既翩然引去某遂踵贤武而退屏居以来人事一切废絶独念于相公情分二十余年如一日怀仰之勤毎落清梦不觉呉蜀万里之逺也某窃闻旌骑还里緑野午桥左右图史间以觞咏有足乐者近新进士嘉定家教授相过能道燕处之详极用自慰第相公抱负经济之蕴未尽展究当复为宗社之重一出使斯文有所防頼事业益以光明俊伟此海内善类所共属心也至望至望
　　与提刑李秘书劄
　　某别奉榘度不知几寒暑顷嵗再尘朝列适时多事数勤真翰所以相与之意甚厚逮今感藏去国以来多病颓懒人事尽废平生知旧例成阔絶虽有尊乡之私无以自见敢意眷存逺烦専介宠贻诲饬词采灿烂意气倾写顾何以得此展玩不容释手感悚感悚秘书名门隽望长才伟识经纶开济之事业皆所素讲方敌势披猖荆襄要地备御防画隐然长城之固朝家防頼为多更化甫浃旬观使叅政令兄遽尔引去某巳大失初望而拳拳于门墙不能不为过虑盖汉卿诸贤亦以为言但是时议论纷纭已不容一某之绵薄殆不能支未几且以罪斥它不待言而喻矣继审复申前命闲中闻之深以为喜贤者所至治声随风而流借重宪节亦既许久良栋大璧当为明堂泰坛用岂外台所可淹防诏趣计在旦夕续得驰庆某疎拙亡取向以用逾其分自速诃谴荷上恩保全其归杜门田里不觉五年一意农圃退揆罔功坐叨闲禄已为徼幸近者忽被进职守藩之命已再上免牍得请乃幸耳某去嵗自秋徂冬苦于多病至使徃来都城滞留数月及此始克修谢中曲万绪莫究一二乡风苐切悁系余冀酌时之宜倍加珍护
　　通前汉州魏校书劄
　　某昔年班行数奉顔采适当多事于一时诸贤未及吐露中曲然此心巻巻知所敬向继承以谠言直道翩然勇去徒有嗟惜而巳逆曦之变料归艎未逺尝从防当路犹觊复留又有尼之者今不复可言逮权饕诛斥上鋭精更化收召众俊虚宁方急而贤者难进抗辞甚力旋闻遽罹心制未几某亦以罪行矣杜门念咎不敢与世相闻昨见邸报知申诏趣觐廼承自诡外庸益仰识度过人甚逺毎惟先朝擢用人物未尝不践扬中外错综麤细故其望实坚凝器业闳大皆足以镇安宗社耸闻敌国百年之间名德相望盖可数也阁下蚤负大名操行刚正进退不苟此其所存岂易以浅近窥测及兹暇日培植深厚讲究圣贤功用异时行事深切着明无愧前修可也某叨窃闲廪又且满秩愿一意休息投老农圃春首忽有长沙之命控免弗获冒昧一出殆非得巳适承冦盗甫定纪纲纵弛之后凡百极费区处幸得一稔公私頼以少寛频年衰病非复故吾度嵗即上归耕之请呉蜀万里邈未有再晤之便日徯逺用犹得拭目田野间耳郡事纷冗稽留来使拨寘布谢未究所怀尚容续讯它有可以规警因风毋靳幸甚
</div>
    <div class="pagination">
<a href="后乐集_page11.html">上一页</a><span>...</span><a href="后乐集_page7.html">7</a><a href="后乐集_page8.html">8</a><a href="后乐集_page9.html">9</a><a href="后乐集_page10.html">10</a><a href="后乐集_page11.html">11</a><span class="current-page">12</span><a href="后乐集_page13.html">13</a><a href="后乐集_page14.html">14</a><a href="后乐集_page15.html">15</a><a href="后乐集_page16.html">16</a><a href="后乐集_page17.html">17</a><span>...</span><a href="后乐集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
