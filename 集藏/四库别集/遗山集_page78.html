<!DOCTYPE html>
<html>
<head>
    <meta charset="UTF-8">
    <title>遗山集 - 第 78 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>遗山集 - 第 78 页/共 86 页</h1>
    <div class="content">　　世所传乐府多矣，如山谷《渔父词》：“青箬笠前无限事，绿蓑衣底一时休，斜风细雨转船头。”陈去非《怀旧》云：“忆昔午桥桥下饮，坐中都是豪英。长沟流月去无声。杏花疏影里，吹笛到天明。三十年来成一梦，此身虽在堪惊。闲登高阁赏新晴，古今多少事，渔唱起三更。”又云：“高咏《楚辞》酬午日，天涯节序匆匆。榴花不似舞裙红。无人知此意，歌罢满帘风。万事一身伤老矣，戎葵凝笑墙东。酒杯深浅去年同。试浇桥下水，今夕到湘中。”如此等类，诗家谓之言外句，含咀之久，不传之妙，隐然眉睫闲。惟具眼者乃能赏之。古有之：人莫不饮食，鲜能知味，譬之羸牸老羝，千煮百炼，椒桂之香逆于人鼻，然一吮之后，败絮满口，或厌而吐之矣。必若金头大鹅，盐养之再宿，使一老奚知火侯者烹之，肤黄肪白，愈嚼而味愈出，乃可言其隽永耳。岁甲午，予所录《遗山新乐府》成，客有谓予者云：“子故言宋人诗大概不及唐而乐府歌词过之，此论殊然。乐府以来，东坡为第一，以后便到辛稼轩，此论亦然。东坡、稼轩即不论，且问遗山得意时，自视秦、晁、贺、晏诸人为何如？予大笑，拊客背云：“那知许事？且啖蛤蜊。”客亦笑而去。十月五日，太原元好问裕之题。

　　遗山乐府李宗准序

　　乐府，诗家之大香奁也。遗山所著，清新婉丽，其自视似羞比秦、晁、贺、晏诸人，而直欲追配于东坡、稼轩之作。岂是以东坡为第一，而作者之难得也耶？然后山以为：“子瞻以诗为词，如教坊雷大使之舞，虽极天下之工，要非本色。”李易安亦云：“子瞻歌词，皆句读不葺之诗耳，往往不协音律；王半山、曾南丰，文章似西汉，若作小歌词，则人必绝倒，不可读也。乃知别是一家，知之者少。”彼三先生之集大成，犹不免人之讥议，况其下者乎？夫诗文分平侧，而歌词分五音、五声、又分六律；清浊轻重，无不克谐，然后可以入腔矣。盖东坡自言平生三不如人，歌舞一也；故所作歌词，闲有不入腔处耳。然与半山、南丰，皆学际天人，其于作小歌词，直如酌蠡水于大海，岂可谤伤耶？吾东方既与中国语音殊异，于其所谓乐府者，不知引声唱曲，只分字之平侧，句之长短，而协之以韵，皆所谓以诗为词者。捧心而颦其里，祗见其丑陋耳！是以文章巨公，皆不敢强作，非才之不逮也。亦如使中国人若作《郑瓜亭》、《小唐鸡》之解，则必且使人抚掌绝缨矣！惟益斋入侍忠宣王，与阎、赵诸学士游，备知诗余众体者，吾东方一人而已。然使后山、易安可作，未知以敝衣缓步为真孙叔敖也耶？以此知人不可造次为之。虽未知乐府，亦非我国文章之累也。愚之诵此言久矣，今以告监司广源李相国。相国曰：“子之言是矣！然学者如欲依样画胡卢，不可不广布是集也。”于是就旧本考校残文、误字，誊写净本，遂属晋州庆牧，使任绣梓。时弘治纪元之五年壬子，重阳后一日。都事月城李宗准仲钧识。

　　遗山乐府朱孝臧跋

　　右《遗山乐府》三卷，明宏治壬子高丽刊本也。《遗山乐府》一卷本，明钱塘凌彦翀云翰编选，劳巽卿谓即《词综》发凡之二卷本。阮伯元以五卷本《新乐府》当之，误矣。《新乐府》五卷，卢抱经谓出义门何氏。平定张硕洲穆，华亭张调甫家鼒两刻之。平定张氏本，今止四卷，末卷海丰吴氏补刻。顾是编，遗山《自序》亦称《新乐府》。“新”之云者，殆别乎诗中之乐府而言。或谓遗山词有《旧乐府》已佚者，非也！而篇次多寡，与五卷本不合，且有廿余阕溢乎其外者。张歗山谓五卷钞本流传谬乱百出，故二张所刊，未为尽善。或脱载全题，或漏列注语，且有坿刻他人之作不为标明，尤其失之甚者。是编讹字阙文，闲亦不免。老友吴伯宛寄属校刊。遂援凌、张诸本，勘举若干条，其异文得两通者，亦坿著焉。原本每半叶十行，每行十七字，上下黑口双边，惟劂工稍陋，篇幅复漫漶，爰为移刻而记其行款如此。张玉田谓先生词深于用事，精于练句；杜善夫谓先生诗如佛说法，其言如蜜，中边皆甜。吾于先生词亦云。癸丑六月，归安朱孝臧跋。

　　续夷坚志一

　　宋无、王东诸跋

　　遗山，中原人。使生宋熙、丰闲，与苏、黄诸人同时，当大有声。不幸出完颜有国日。虽偏方以文饰戎事，用科举选人，惜又在贞祐前后，不得掌其笺牒文柄，故闲居著述。观其文与诗词，宏肆轶宕。及所传其国人号《中州集》，人各有传，其颠叙其行业仕隐，诗则一联不遗；宋士夫沦陷其国者，概见于末。文有史法。其好义乐善之心，盖广矣！所续《夷坚志》，岂但过洪景卢而已！其自序可见也。恶善惩劝，纤细必录，可以知风俗而见人心？岂南北之有间哉？北方书籍，率金所刻。罕至江南，友人王起善见之，亟钞成帙。其学富笔勤又可知矣。持以示予，时日将夕，读至丙夜，尽四卷。深有启于予心！以病不能钞，姑识卷末而归之。壬申岁之除、商邱宋无子虚书于沙头白鸥眠处。

　　中州曾历览，底处觅孤坟！勋业元无我，文章正数君！渊源由《史》、《汉》，警策出机、云。予亦尚奇者，何期广见闻。吴道辅景文。

　　子思子云：“国家将兴，必有祯祥；国家将亡，必有妖孽。”洪景卢《夷坚志》多政、宣事；元好问《续志》多泰和、贞祐事。其视平世有闲耳！砦窳叟。

　　吴中王起善博学且勤，人有异书，必手钞之，此其一也。按《续夷坚志》乃遗山先生当中原陆沈之时，皆耳闻目见之事，非若洪景卢演史寓言也。其劝善戒恶，不为无补。吾知起善推广之心，即遗山之心也。至顺三年，朱方石岩民瞻氏识。

　　遗山先生《续夷坚志》二卷，乃吴中王起善钞本，今归芥甫夏侯。至正二十三年癸卯岁闰三月十七日丁亥借录，至四月七日丙午录毕于泗北村居映雪斋、华亭。在家道人孙道明明叔，时年六十有七也。予钞北地枣本《续夷坚志》四册，实遗山先生所撰也。至正戊子，武林新刻《金史》，因获一观。谨录此《传》，附于所书之后云。是年花朝日、吴下王东起善识。《传》不录

　　余集序

　　遗山先生当金源末造，备位下僚，浮湛散秩；洊登左司，旋遭丧乱，沦落以终。晚年以著述自任，颇有志于国史，又为人所沮。诗文之外，寄意于《中州》一集。文人少达而多穷，不信然哉！此《夷坚志》虽续洪氏，而适当百六之会，灾变频仍，五行乖舛，有开必先，动关运会。非吊诡之厄言，实禨祥之外乘。不贤识小，又何讥焉？仆来豫，荣别驾庆出以相，乃其尊甫筠圃先生读易楼藏本。书凡二卷，而宋子虚、王起善二跋皆云四卷，又称其别有自序，而卷中无之。不复可考矣！书中大半东京琐事。余初来，颇资闻见。因为较其讹脱，仍分四卷，以还旧观。手钞付梓，且依翁氏所辑遗山《年谱》，略为表系以附于后，庶览者粗悉其平生云。嘉庆戊辰冬日，杭郡余集书于大梁书院。《表》不录

　　镇库宝

　　赵王镕炼丹成，不及饵，藏之镇州库藏中者余三百年。贞祐初，真定元帅三喜弃城，取之以行。行及平阳，为胥莘公所劾，收之。丹入汴京，下丰衍库收，名色谓之“镇库宝。”京城变后，予同户部主事刘彦卿往观之。丹以漆柜盛，旁画广成子问道像。中复有漆合，高五寸，阔三寸，合盖上作九环，外八中一，以金涂之，各有流去声道相贯，环中作小孔，予意其为九转也。合中复有银合盛丹。合盖上镂佛一，左龙右凤，在佛座下，亦皆金涂。开视，丹体殊轻，周匝合中，色如枣皮漆，而裂璺纵横，绝不与今世丹砂相似。予意颇轻之。问主库者此有何异，曰：“无他，但阴晦中恒出光怪，如火起然耳！”壬辰年亲见

　　金狮猛

　　正大初，张圣俞客舞阳县北街。一日，家婢从一弓手家买得一牛腰肾。以刀割之，刀不能入。剥视之，得一石，作狮形，色如泥金所涂，前一蹄屈向内，一蹄枕之而睡。夜夜有光。高二寸余。殆秉异气所化。圣俞嫂吴收之。不知今存否也。圣俞说。

　　康李梦应

　　康伯禄、李钦叔，壬辰冬十二月行部河中。先城未破一日，康与钦叔求梦于某神，伯禄梦城隍破，争船落水中，为一锦衣美妇援之而出。美妇援出，满眼皆桃花。钦叔梦人与桃符二，上写：‘宜入新年，长命富贵。’明日城陷，伯禄争船不得上，落水死；李得船，走陕县。三四日改岁。陕令杨正卿令人送桃符，所书如梦中所云。正卿说。

　　包女得嫁

　　世俗传包希文以正直主东岳速报司，山野小民，无不知者。庚子秋，泰安界南征兵掠一妇还，云是希文孙女，颇有姿色。倡家欲高价买之，妇守死不行。主家利其财，捶楚备至，妇遂病。邻里嗟惜而不能救。里中一女巫私谓人云：“我能脱此妇，令适良人。”即诣主家，闭目吁气，屈伸良久，作神降之态。少之，瞑目咄咤，呼主人者出，大骂之。主人具香火，俯伏请罪，问何所触尊神？巫又大骂云：“我速报司也！汝何敢以我孙女为倡？限汝十日，不嫁之良家，吾灭汝门矣！”主家百拜谢过，不数日嫁之。

　　铁中虫

　　吾州会长老，住飞狐之团崖。初入院，典座僧白：“厨堂一镬，可供千人，然火则有声。今二年矣。人以为釜鸣不祥，废不敢用，妨大众作食。师欲如何？”会云：“吾就大众乞此镬，当任我料理。”众诺。乃椎破釜底，穴中得一虫，长二寸许，色深赤。盖此虫经火则有声。淄川杨叔能，亦尝见芒山均庆寺大镬破一窍，如合拳，中有一虫如蛴螬而红。此类大家往往见之。魏文帝《典论》以为火性酷烈，理无生物。特执方之论耳！团崖事，全唯识记

　　王增寿外力

　　秀容东南双堡王增寿，号为外力，善角抵，人莫能敌。泰和末，官括驼。钉去声驼足令跛，自羊头村背负驼至代州。州守信以为然，增寿复负之而归。樊帅说

　　石中蛇蝎

　　泰和中，柏山长老志贤，住西京东堂，常住足备，即弃去。修浑源乐安桥岭路，槌破一牛心大石。中有蛇蝎相吞螫，人不知其何从而入也！贤曰：“此在吾法，是怨毒所化，随想而入，历千万劫而不得解者。若不为解却，他日亦道曾见我来。”即以大杖击之，竟无他异。全唯识说

　　任氏翁媪

　　定襄沙村，樊帅所居。说：里中任实洎其妻张氏，七十三岁，同年月日时生，复同年月日时死。古今所无有。

　　郑叟犯土禁

　　平舆南函头村郑二翁，资性强，不信禁忌。泰和八年，其家东南有所兴造，或言是太岁所在，不可犯。郑云：“我即太岁，尚何忌耶！”督役夫兴作。掘地不二尺，得妇人红绣鞋一双。役夫欲罢作，郑怒，取焚之，掘地愈急。又二三尺，得一黑鱼，即烹食之。不旬日，翁母并亡，又丧长子，连延十余口；马十，牛四十。死病狼藉。存者大惧，避他所。祸乃息。

　　张童入冥

　　平舆南函头村张老者，以捕鹑为业，故人目为鹌鹑。年已老，止一儿，成童矣，一旦死。翁媪自念老无所倚，号哭闷绝，恨不俱死。明日欲埋之，又复不忍。但累砖作邱，入地一二尺许。云：“吾儿还活！”人笑其痴，而亦有哀之者。三日复墓，恸哭不休。忽闻墓中呻吟声，翁媪惊曰：“吾儿果还魂矣！”撒砖曳棺出，舁归。儿果复活。俄索汤粥。良久，说初为人摄往冥司，儿哀诉主者：爹娘老可念，乞尽余年，葬送毕，死无所归恨！冥官颇怜之，即云：“今放汝归。语汝父，能弃打捕之业，汝命可延矣！”其父闻此语，尽焚网罟之属，挈儿入寺供佛。寺有一僧吕姓者，年未四十，仪表殊伟，曾上州作纲首。张童即前问僧：“师亦还魂耶？”吕云：“何曾死？”张童言，我在冥中引问次，见师在殿角铜柱上，铁绳系足，狱卒往来以棓撞师腋下，流血淋漓。及放归时，曾问监卒，吕师何故受罪？乃云：“他多脱下斋主经文，故受此报。”吕闻大骇。盖其腋下病一漏疮，已三年矣！儿初不知。吕遂洁居一室，日以诵经为课。凡三年，疮乃平。赵长官亲见之。

　　土禁二

　　乙巳春，怀州一花门生率仆掘地，得肉块一枚，其大三四升许。以刀割之，肉如羊，有肤膜。仆言：“土中肉块，人言为太岁，见者当凶，不可掘。”生云：“我宁知有太岁耶？”复令掘之，又得肉块二。不半年，死亡相踵，牛马皆尽。古人谓之“有凶祸而故犯之，是与神敌也！”申胡鲁邻居亲见之，为予言。

　　群熊

　　癸卯初，有熊数十万，从内乡硖石入西南山。衔枚并进。行既远，掌皆出血。有羸劣而死者，群熊自食之。州县有文移传报。予于彰德见之。

　　刀生花

　　济源关侯庙大刀，辛丑岁，忽生花十许茎，各长一指，纤细如发，茎色微绿，其颠作细白花，大于黍米。予同舍李庆之子正甫为予言。

　　产龙

　　平定苇泊村，乙巳夏，一妇名马师婆，年五十许，怀孕六年有余，今年方产一龙。官司问所由，此妇说，怀孕至三四年不产，其夫曹主簿惧为变怪，即遣逐之。及临产，恍忽中，见人从罗列其前，如在官府中。一人前自陈云：“寄托数年，今当舍去。明年阿母快活矣！”言讫，一白衣人掖之而去，至门，昏不知人。久之乃苏。旁人为说，晦冥中雷震者三，龙从妇身飞去，遂失身孕所在。

　　萧卞异政

　　萧卞，贞祐中为寿州。一日，杨津巡逻回，忽马前一黄犬掉尾驯扰，且走且顾，如欲导人者。卞遣二卒随之，径至西河岸眢井中，垂头下视。卒就观之，井垠有微血，一尸在内。即驰报卞，呼地主守护之。犬又导入城，望见一客店，鸣吠不已，如有所诉。卞呼主人者至。主人识此犬，云：“是朱客所畜。数日前僦舟西河，引此犬去，今犬独来，何也？”卞即拘船户，偕至县，令主人者认之。认是船户主，因问朱客所在，未加拷讯，随即首服。又有周立，采薪州西新寺滩，为虎所食。立妻泣诉于卞。卞曰：“吾为尔一行。”率僮仆十余辈，驰至新寺滩丛薄间，见一虎，帖耳瞑目，徐行而前，若有鬼神驱执者。卞以一矢毙之。剖其腹，中环故在身。范司农拯之说。

　　土中血肉

　　何信叔，许州人，承安中进士。崇庆初，以父忧居乡里。庭中尝夜见光，信叔曰：“此宝器也！”率僮仆掘之。深丈余，得肉块一，如盆盎大。家人大骇，亟命埋之。信叔寻以疾亡。妻及家属十余人相继殁。识者谓：“肉块，太岁也！祸将发，故光怪先见。”

　　玉食之祸

　　燕人刘伯鱼，以赀雄大定间。性资豪侈，非珍膳不下筋。闲舍数百人，悉召尚食诸人居之，且时有赒赡。问知肉食之品，或一二效之。既老而病，财日削，郁郁以死。十数年后，两儿行丐于市。玉食之祸，耳目所见不知其几人！聊记此耳。二事亦司农云。

　　京娘墓

　　都转运使王宗元老之父础，任平山令。元老年二十许，初就举选，肄业县廨之后园。一日晚，步花石间，与一女子遇。问其姓名，云：“我前任杨令女。”元老悦其稚秀，微言挑之，女不怒而笑，因与之合。他日寒食，元老为友招，击丸于园西隙地。仆有指京娘墓窝杨者，元老因问京娘为谁？同辈言：“前令杨公幼女，字曰京娘，方笄而死，葬此。”元老闻杨令之女，心始疑之。归坐书舍，少须，女至。娇啼宛转，将进复止。谓元老曰：“君已知我，复何言也！幽明异路，亦难久处。今试期在迩，君必登科，中间小有龃龉，至如有疾，亦当力疾而往。当见君辽阳道中。”言讫而去。元老寻病。父母不欲令就举。月余小愈，元老锐意请行，以车载之。途次辽河淀，霖雨泥淖，车不能进。同行者鞭马就道。车独行数里而轴折。元老忧不知所为。忽有田夫，腰斤斧负轴而来，问之，匠者也。元老叹曰：“此地前后二百里无民居，今与匠者值，非阴相耶！”治轴讫，将行，俄见一车，车中人即京娘也。元老惊喜曰：“尔亦至此乎？”京娘曰：“君不记辽阳道中相见之语乎？知君有难，故来相慰耳！”元老问：“我前途所至，可得知否？”京娘即登车，第言“尚书珍重”而已。元老不数日达上京，擢第。明昌中为运使，车驾享太室，摄礼部尚书。数日而薨。

</div>
    <div class="pagination">
<a href="遗山集_page77.html">上一页</a><span>...</span><a href="遗山集_page73.html">73</a><a href="遗山集_page74.html">74</a><a href="遗山集_page75.html">75</a><a href="遗山集_page76.html">76</a><a href="遗山集_page77.html">77</a><span class="current-page">78</span><a href="遗山集_page79.html">79</a><a href="遗山集_page80.html">80</a><a href="遗山集_page81.html">81</a><a href="遗山集_page82.html">82</a><a href="遗山集_page83.html">83</a><span>...</span><a href="遗山集_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
