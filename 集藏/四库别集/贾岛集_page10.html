<!DOCTYPE html>
<html>
<head>
    <meta charset="UTF-8">
    <title>贾岛集 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贾岛集 - 第 10 页/共 18 页</h1>
    <div class="content">　　晓角吹人梦，秋风卷雁群。雾开方露日，汉水底沙分。 

卷3_34 “酬姚合校书”
　　因贫行远道，得见旧交游。美酒易倾尽，好诗难卒酬。
　　公堂朝共到，私第夜相留。不觉入关晚，别来林木秋。 

卷3_35 “送独孤马二秀才居明月山读书”
　　濯志俱高洁，儒科慕冉颜。家辞临水郡，雨到读书山。
　　栖鸟棕花上，声钟砾阁间。寂寥窗户外，时见一舟还。 

卷3_36 “病蝉”
　　病蝉飞不得，向我掌中行。拆翼犹能薄，酸吟尚极清。
　　露华凝在腹，尘点误侵睛。黄雀并鸢鸟，俱怀害尔情。 

卷3_37 “青门里作”
　　燕存鸿已过，海内几人愁。欲问南宗理，将归北岳修。
　　若无攀桂分，只是卧云休。泉树一为别，依稀三十秋。 

卷3_38 “卢秀才南台”
　　居在青门里，台当千万岑。下因冈助势，上有树交阴。
　　陵远根才近，空长畔可寻。新晴登啸处，惊起宿枝禽。 

卷3_39 “寄李辀侍郎”
　　终过盟津书，分明梦不虚。人从清渭别，地隔太行余。
　　宾幕谁嫌静，公门但晏如。櫑鞞干霹雳，斜汉湿蟾蜍。
　　追琢垂今后，敦庞得古初。井台怜操筑，漳岸想丕疏。
　　亦翼铿珉佩，终当直石渠。此身多抱疾，幽里近营居。
　　忆漱苏门涧，经浮楚泽潴。松栽侵古影，荤断尚芹菹。
　　语嘿曾延接，心源离滓淤。谁言姓琴氏，独跨角生鱼。 

卷3_40 “寄令狐绹相公”
　　驴骏胜羸马，东川路匪赊。一缄论贾谊，三蜀寄严家。
　　澄彻霜江水，分明露石沙。话言声及政，栈阁谷离斜。
　　自著衣偏暖，谁忧雪六花。裹裳留阔幞，防患与通茶。
　　山馆中宵起，星河残月华。双僮前日雇，数口向天涯。
　　良乐知骐骥，张雷验镆铘。谦光贤将相，别纸圣龙蛇。
　　岂有斯言玷，应无白璧瑕。不妨圆魄里，人亦指虾蟆。 

卷3_41 “再投李益常侍”
　　何处初投刺，当时赴尹京。淹留花柳变，然诺肺肠倾。
　　避暑蝉移树，高眠雁过城。人家嵩岳色，公府洛河声。
　　联句逢秋尽，尝茶见月生。新衣裁白苎，思从曲江行。 

卷3_42 “积雪”
　　昔属时霖滞，今逢腊雪多。南猜飘桂渚，北讶雨交河。
　　尽灭平芜色，弥重古木柯。空中离白气，岛外下沧波。
　　隐者迷樵道，朝人冷玉珂。夕繁仍昼密，漏间复钟和。
　　想积高嵩顶，新秋皎月过。 

卷3_43 “过杨道士居”
　　先生修道处，茆屋远嚣氛。叩齿坐明月，支颐望白云。
　　精神含药色，衣服带霞纹。无话瀛洲路，多年别少君。 

卷3_44 “赠僧”
　　乱山秋木穴，里有灵蛇藏。铁锡挂临海，石楼闻异香。
　　出尘头未白，入定衲凝霜。莫话五湖事，令人心欲狂。 

卷3_45 “送友人游塞”
　　飘蓬多塞下，君见益潸然。迥碛沙衔日，长河水接天。
　　夜泉行客火，晓戍向京烟。少结相思恨，佳期芳草前。 

卷3_46 “思游边友人”
　　凝愁对孤烛，昨日饮离杯。叶下故人去，天中新雁来。
　　连沙秋草薄，带雪暮山开。苑北红尘道，何时见远回。 

卷3_47 “秋暮寄友人”
　　寥落关河暮，霜风树叶低。远天垂地外，寒日下峰西。
　　有志烟霞切，无家岁月迷。清宵话白阁，已负十年栖。 

卷3_48 “寄令狐绹相公”
　　官高频敕授，老免把犁锄。一主长江印，三封东省书。
　　不无濠上思，唯食圃中蔬。梦幻将泡影，浮生事只如。 

卷3_49 “和孟逸人林下道情”
　　四气相陶铸，中庸道岂销。夏云生此日，春色尽今朝。
　　陋巷贫无闷，毗耶疾未调。已栽天末柏，合抱岂非遥。 

卷3_50 “宿姚少府北斋”
　　石溪同夜泛，复此北斋期。鸟绝吏归后，蛩鸣客卧时。
　　锁城凉雨细，开印曙钟迟。忆此漳川岸，如今是别离。 

卷3_51 “雪晴晚望”
　　倚杖望晴雪，溪云几万重。樵人归白屋，寒日下危峰。
　　野火烧冈草，断烟生石松。却回山寺路，闻打暮天钟。 

卷3_52 “送崔峤游潇湘”
　　功烈尚书孙，琢磨风雅言。渡河山凿处，陟岘汉滩喧。
　　梦想吟天目，宵同话石门。枫林叶欲下，极浦月清暾。 

卷3_53 “寄朱锡圭”
　　远泊与谁同，来从古木中。长江人钓月，旷野火烧风。
　　梦泽吞楚大，闽山厄海丛。此时樯底水，涛起屈原通。 

卷3_54 “马戴居华山因寄”
　　玉女洗头盆，孤高不可言。瀑流莲岳顶，河注华山根。
　　绝雀林藏鹘，无人境有猿。秋蟾才过雨，石上古松门。 

卷3_55 “寄胡遇”
　　一自残春别，经炎复到凉。萤从枯树出，蛩入破阶藏。
　　落叶书胜纸，闲砧坐当床。东门因送客，相访也何妨。 
</div>
    <div class="pagination">
<a href="贾岛集_page9.html">上一页</a><span>...</span><a href="贾岛集_page5.html">5</a><a href="贾岛集_page6.html">6</a><a href="贾岛集_page7.html">7</a><a href="贾岛集_page8.html">8</a><a href="贾岛集_page9.html">9</a><span class="current-page">10</span><a href="贾岛集_page11.html">11</a><a href="贾岛集_page12.html">12</a><a href="贾岛集_page13.html">13</a><a href="贾岛集_page14.html">14</a><a href="贾岛集_page15.html">15</a><span>...</span><a href="贾岛集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
