<!DOCTYPE html>
<html>
<head>
    <meta charset="UTF-8">
    <title>栾城集 - 第 102 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 102 页/共 114 页</h1>
    <div class="content">　　【食鸡头】

　　风开芡觜铁为须，斧斫沙磨旋付厨。细嚼兼收上池水，徐咽还成沧海珠。佳客满堂须一斗，闲居赖我近平湖。多年不到会灵沼，气味宛然初不殊。

　　【秋雨】

　　禾田已熟畏愁霖，积潦欲干泥尚深。一雨一凉秋向晚，似安似病老相侵。人间有尽皆归物，世外无生赖有心。要觅尘埃不到处，一灯相照夜。

　　【补种牡丹二绝】

　　野草凡花著地生，落阳千叶种难成。姚黄性似天人洁，粪壤埋根气不平。换土移根花性安，犹嫌入伏午阴烦。清泉翠幄非难辨，绝色浓香别眼看。

　　【曹郎子文赴山阳令】

　　囊空口众不堪闲，却喜平生得细论。鹤发进封偿旧德，彩衣听讼勉平反。楚风剽疾观新政，浙水萧条咏旧恩。记取老人临别语，茶瓢霜后早相存。

　　【九日三首】

　　九日真佳节，年年长赋诗。深惭鹤发老，每与菊花期。帽落无人拾，酒狂聊自持。丰年余社瓮，天意念衰羸。我饮不为酒，黄花竞此时。茱萸谩辟恶，曲蘖助和脾。浅酌何劳诉，独醒徒尔为。来年我犹健，相对亦如斯。河朔今将到，山阳近欲行。老怀惊聚散，一酌慰平生。陋巷连墙入，长淮照眼明。到官纷讼牒，应忆此时情。〈迟归自河朔，节前当至。曹郎将赴山阳，节后当行也。〉

　　【早睡】

　　老人如婴儿，起晏睡常早。粗毡薄絮被，孤枕自媚好。倒床作龟息，逡巡辄复觉。隔门灯火明，仿佛闻语笑。杯卷相劝酬，往往见讥诮。披衣坐跏趺，衰老当自了。室空窗亦虚，半夜明月到。老卢下种法，从古无此妙。根生花辄开，得者自不少。要须海底行，更问药山老。

　　【厅前柏】

　　稚柏如婴儿，冉冉三尺长。移根出涧石，植干对华堂。重露恣膏沐，清风时抑扬。我老不耐寒，怜汝堪风霜。朝夕望尔长，尺寸常度量。知非老人伴，可入诸孙行。想见十年后，檐前蔚苍苍。人来顾汝笑，诵我此诗章。

　　【十月二十九日雪四首】

　　床头唧唧糟鸣瓮，夜半萧萧雪打窗。拥褐旋惊花著树，泼醅初喜酒盈缸。邻翁晨乞米三斗，钓户暮留鱼一双。自笑有无今粗足，遥怜逐客过重江。〈时逐客有过湖领者。〉龛灯照室久妨睡，雪气侵人不隔窗。枕上诗成那起草，槽头酒滴暗鸣缸。远来狂客应回去，高卧幽人未有双。犹忆新滩泊船处，堆蓬积玉撼长江。幽居漫尔存三径，燕坐何妨应六窗。老忆旧书时展卷，病封药酒旋开缸。小园摇落黄花尽，古桧飞鸣白鹤双。珍重老卢留种子，养生不复问王江。鹞子一飞超涨海，蜂儿终日透晴窗。心空莫著书千卷，客到长留酒半缸。性命早知元有分，文章谁信旧无双。何年结束寻归路，还看蟆颐下饮江。

　　【冬日即事】

　　寒日初加一线长，腊醅添浸隔罗光。新年只愿多新酒，旧疾微令变旧方。自昔杯卷元窄小，得闲筋力尚康强。买田种秫贫无计，自有人家为插秧。近来腹疾颇退，足疾尚余一二，医娄生言：旧所用药，须少增损。

　　【画学董生画山水屏风】

　　承平百事足，鸿都无不有。策牍试篆隶，丹青写飞走。纷然四方集，狐兔萃林薮。何人知有益，长啸呼鹰狗。奔逃走城邑，惊顾念糊口。素屏开白云，称我茅檐陋。濡毫愿挥洒，峰峦映岩窦。巨石连地轴，飞布泻天漏。萦山一径通，过水微桥构。山家烟火然，远寺晨钟叩。僧从何方来，行速午斋后。有客呼渡船，隔水惟病叟。听然法一笑，此处定真否。人生初偶然，与此谁夭寿。厄穷妄自怜，一醉辄日富。客至亦茫然，邀我沽斗酒。

　　【冬至日作】

　　义和飞辔留不住，小儿逢节喜欲舞。人言老翁似小儿，豚酿酒多为具。颍川本自非吾乡，邻里十年成旧故。谁令闭户谢往还，寿酒独向儿孙举。饮罢跏趺闭双目，寂然自有安心处。心安自谓无老少，不知须发已如素。似闻钱重薪炭轻，今年九九不难数。

　　【冬至雪二首】

　　一气潜萌九地中，雪花微落四无风。初阳便有回天力，宿瘴徐看卷地空。家酿再投犹恨薄，官酤多取定无功。时人浅陋终无益，径就天公借一丰。佳节萧条陋巷中，雪穿窗户有颜风。出迎过客知非病，归对先师喜屡空。黍酝盈瓢终寡味，石薪烘灶信奇功。颇嫌半夜欺毛褐，却喜年来麦定丰。

　　【读乐天集戏作五绝】

　　乐天梦得老相从，洛下诗流得二雄。自笑索居朋友绝，偶然得句与谁同。乐天得法老凝师，后院犹存杨柳枝。春尽絮飞余一念，我今无累日无思。乐天投老刺杭苏，溪石胎禽载舳舻。我昔不为二千石，四方异物固应无。乐天引洛注池塘，画舫飞桥映绿杨。氵┆水隔城来不得，不辞策杖看湖光。乐天种竹自成园，我亦墙阴数百竿。不共伊家斗多少，也能不畏雪霜寒。

　　【记病】

　　我病在脾胃，一病四十年。微伤辄暴下，倾注如流泉。去年医告我，此病犹可痊。试取姜豆附，三物相和丸。服之不旬浃，病去如医言。医言药有毒，病已当速捐。我意药有功，服久功则全。侵寻作风Φ，两足几蹒跚。徐悟药过量，医初固云然。旧病则已除，奈此新病缠。医言无甚忧，前药姑舍旃。药毒久自消，真气从此完。鄙夫不信医，私智每自贤。咄哉已往咎，终身此韦弦。

　　【除日二首】

　　屠苏末后不辞饮，七十四人今自希。筋力明年应更减，诚心忧世久知非。脾寒服药近方验，风Φ经冬势渐微。得罪明时归已晚，此生此病任人讥。七十四年明日是，三千里外未归人。酒ド泉涌如迎节，诗句云生喜见春。贺客不来知我病，邻家窃语笑吾真。时人莫作乐天看，燕坐端能毕此身。〈乐天居洛阳日，正与予年相若，非斋居道场，辄携酒寻花，游赏泉石，略无暇日。予性拙且懒，杜门养病，已仅十年，乐天未必能尔也。〉

　　【上元】

　　上元车马正喧喧，老病无聊长掩门。不著繁灯眩双目，独邀明月上前轩。跏趺默坐闻三鼓，寂寞谁来共一樽。已觉城中尘土臭，急将清雨洗乾坤。

　　【壬辰生日儿侄诸孙有诗所言皆过记胸中所怀亦自作】

　　生日今朝是，匆匆又一年。读书真已矣，闭目但茫然。下种言非妄，开花果定圆。驱羊旧有法，视后直须鞭。

　　【白须】

　　少年不办求良药，老病无疑生白须。下种已迟空怅望，无心犹幸省工夫。虚明对面谁知我，宠辱当前莫问渠。自顷闭门今十载，此生毕竟得如愚。

　　【林笋】

　　竹林遭冻曾枯死，春笋连年再发生。天与岁寒终倔强，泽分淇澳转数荣。狂鞭已逐草侵径，疏影长随月到楹。嵇阮欲来从我饮，开门一笑亦逢迎。

　　【西轩种山丹】

　　淮阳千叶花，到此三百里。城中众名园，裁接比桃李。吾庐适新成，西有数畦地。乘秋种山丹，得雨生可喜。山丹非佳花，老圃有深意。宿根已得土，绝品皆可寄。明年春阳升，盈尺烂如绮。居然盗天功，信矣斯人智。根苗相因依，非真亦非伪。客来但一笑，勿问所从致。

　　【游西湖】

　　闭门不出十年久，湖上重游一梦回。行过闾阎争问讯，忽逢鱼鸟亦惊猜。可怜举目非吾党，谁与开尊共一杯。归去无言掩屏卧，古人时向梦中来。

　　【泛氵┆水】

　　早岁南迁恨舳舻，归来平地忆江湖。半篙春水花千片，八尺轻船酒一壶。徐转城阴平野阔，稍通竹径小亭孤。前朝宰相终难得，父老咨嗟今亦无。〈自氵┆沟泛舟至曲水园，本文潞公旧物，潞公以遗贾魏公，今为贾氏园矣。〉

　　【风Φ三作】

　　年老百病生，风Φ已三作。主家长患聋，说法仍害脚。十年学趺坐，从此罢雀跃。闭目时自观，寸田饱耕凿。下种本无种，服药亦非药。田熟根自生，病去如花落。吾生默已定，有数谁能却。数尽吾则行，未应堕冥漠。

　　【新作南门】

　　于公决狱多阴功，自知有子当三公。高作里门车马通，定国精明有父风。饮酒一石耳目聪，汉家宰相仍侯封。左右中兴始且终，我家读书自我翁。耻言法律羞兵戎，中年出入黄门中。智巧不足称愚忠，虽云寡过亦无功。不忮不求心粗空，举世知我惟天工。恃此知不累儿童，作门不Φ亦不隆。陋巷正与颜生同，势家笑唾倘见容。

　　【春旱】

　　旧俸存无几，生齿日益多。敝庐虽粗完，空廪无麦禾。首种二顷田，奈此春旱何。谁能持只鸡，一酹邢山阿。饥寒谁相念，幸龙未见诃。去年投虎头，叩门用干戈。邂逅一尺雨，岂复阴阳和。幽明初不隔，诚意岂在多。恻然上通天，矧此一盘涡。云兴雨随至，父老行且歌。

</div>
    <div class="pagination">
<a href="栾城集_page101.html">上一页</a><span>...</span><a href="栾城集_page97.html">97</a><a href="栾城集_page98.html">98</a><a href="栾城集_page99.html">99</a><a href="栾城集_page100.html">100</a><a href="栾城集_page101.html">101</a><span class="current-page">102</span><a href="栾城集_page103.html">103</a><a href="栾城集_page104.html">104</a><a href="栾城集_page105.html">105</a><a href="栾城集_page106.html">106</a><a href="栾城集_page107.html">107</a><span>...</span><a href="栾城集_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
