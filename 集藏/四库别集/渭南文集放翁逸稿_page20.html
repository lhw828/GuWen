<!DOCTYPE html>
<html>
 <head>
  <meta charset="utf-8"/>
  <title>
   渭南文集放翁逸稿 - 第 20 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   渭南文集放翁逸稿 - 第 20 页/共 30 页
  </h1>
  <div class="content">
   法书一编付子遹能熟观之亦可得笔法之梗槩矣
　　跋李太白诗
　　此本颇精今当涂本虽字大可喜然极谬误不可不知也
　　跋重广字説
　　字説凡有数本盖先后之异此犹非定本也
　　跋岩壑小集
　　朱希真夜热坐寺庭五字一篇及病虎过酒楼二古诗皆出同时诸人上
　　跋王元泽论语孟子解
　　元泽之殁诏求遗书荆公视箧中得论语孟子解皆细字书于策之四旁遂以上之然非成书也
　　渭南文集巻三十一
　　钦定四库全书
　　渭南文集巻三十二
　　宋　陆防　撰
　　右朝散大夫陆公墓志铭
　　陆氏自汉以来为天下名族文武忠孝史不絶书比唐亡恶五代之乱乃去不仕然孝弟行扵家行义修扵身独有古遗法世世守之不以显晦易也宋兴歴三朝数十年秀杰之士毕出太傅始以进士起家楚公继之陆氏衣冠之盛寖复如晋唐时往往各以所长见扵世而材略伟然可纪者如公是也公讳宲字元珍曽祖吏部郎中直昭文馆赠太傅讳翰太傅两子伯曰万载县令讳琪县令生宿州符离县主簿赠朝奉大夫俨仲曰国子博士赠太尉讳珪实生楚公仕至尚书左丞讳佃公楚公第五子大夫早卒无嗣子楚公命公后焉任为假承务郎调台州寕海县丞行令事遇事立决老吏宿奸畏慑缩栗不敢輙动巫以淫祀惑民悉捕寘扵法习俗为变防省丞官父老送公出境争赆金帛公拒之不可至或泣下乃敢丝一钩歴杭州仁和县尉越州司工曹事以举为苏州长洲县县号繁剧且久不治公至从容如无事而县以大治以最迁郎就命通判真州事发奸伏申寃枉号称神明州多大陂泽用事者方兴水利官吏人人懐希望意谓且得厚赏公独不肯与人莫测也而覆覈多诞谩遂置诏狱惟公独免盗起青溪张甚至出大兵监司知公长扵治剧共荐为随军勘计官军食漕浙江公建议潮汐赢缩不可必请令士卒各持三日粮舟至龙山果失朝赖以无乏而主将怒防舟吏欲立斩之莫敢争者公独慨然曰江行与平地异非吏罪且戮二人众必大骇怯者求死强者委舟窜立败事矣乃议分所载募民陆辇以行舟遂轻皆以时防虽沙碛湍濑无害也众多其谋而主将终以戾其意不説凡与军事者皆超擢独公更为通判登州徙制置发运司干当公事未赴除江南东路转运判官实代兄中散公寘当时以为荣部中饥公便宜留上供米六十万石损直予民而籴扵他郡官无所亡失而民赖以济避亲嫌移提举京畿常平等事与转运提防刑狱皆置司陈留防金人犯京师逰骑突至转运提防刑狱仓卒避去故事两司皆兼提举将兵及保甲而常平司弗与也及是公独不动以便宜招集燕山戍卒数千杂以保甲日夜部勒习教命旧将张宪统之扼据要害敌既不能犯而溃卒亦不为乱措置号令赫然有大将风采因间道上章自劾且乞犒军诏释罪从所请方是时敌剽掠四出陈留适当其冲微公几殆议者谓宜出入兵间以尽其材而公罢归矣屏居常州无锡县读书赋诗以自适初甚贫约公才具高既不仕因治产业甫数年家大赡足然取予有大略不务苛碎凶年赈贷至倾仓庾无少计惜邻里疾病嫁娶防有弗给者不待告而赒之然必以莫夜曰吾畏人知也盖公虽退而家居然有所为犹卓卓如此使得尽其材扵多故时视古所谓功名之士岂逺哉初太傅遇异人得秘诀服气仙去公晚而嗣其学起居康寕齿髪不衰疾已革犹不乱以绍兴十八年闰八月四日卒年六十有一官至右朝防大夫遗命太湖之东大浮山之原以宜人徐氏祔宜人尚书礼部员外郎君平之女有贤徳善笔札文辞先公二十有九年卒四男子演某官仕以防直称亦以故不得志后公十一年卒淙某官洝某官渲某官一女子适某官段彬孙若公既十有五年淙等始属公从子某为铭铭曰以公之材遭时囏虞驰骋功名公盖有余世方尚法豪杰斥踈亦或知之旁睨欷歔卆敛智略老扵里闾二十三年燕及惸孤大浮之原其下震泽春秋奉祠世世无斁
　　陈君墓志铭
　　建炎四年先君防稽公奉祠洞霄属中原大乱兵祲南及吴楚谋避之逺逰而所在盗贼充斥莫知所乡有惟悟道人者东阳人为先君言同邑有陈彦声名宗誉其义可依其勇可恃彦声事亲孝父死赀百万悉推以予弟脱身躬耕复致富饶宣和中盗发旁郡东阳之民有将应之者赖彦声为言逆顺祸福得不从乱安抚使刘忠显公因命悉将其乡之兵彦声设方略明部伍尽出家赀激使用命者有溃卒阻林莽且数百人彦声驰一马自往招之皆感泣愿効死东阳当横溃中而能独全不为盗区者彦声之力也刘公竒其材欲官之辞不肯受至建炎初群盗四合州县复以御贼事属彦声方是时所立尤壮伟及论赏则又固辞先君闻之大喜曰是豪杰士真可托死生者也扵是奉楚国太夫人间闗适东阳彦声越百里来迎旗帜精眀士伍不哗既至屋庐器用无一不具者家人如归焉居三年乃归彦声复出境饯别泣下霑襟已而先君捐馆舎予兄弟逰宦四方念无以报之每惕然不自安乾道二年予归自豫章一日有衰绖来见者则彦声之子愔也泣曰先君晚嵗竟以前功补承信郎遇登极恩迁承节郎盱眙军守甞奏为沿淮廵检不赴不幸以去年三月某日殁矣享年七十四将以今年十一月某日扵猿腾山之原遗言求铭呜呼是盖甞有徳扵予家者义不可辞彦声曽大父用之大父希观父奓娶罗氏以子回授恩封孺人六男子恂忱恽怿愔恪恂忱皆吉州助教怿成忠郎新差监光化军在城都酒税女一人适贵州助教卢敏求孙男二十二人溥泳源淮泛湜深潜防澹淳浚汲防涓皆业进士滋汪潭准淇涛洋尚防孙女二十人适进士王宦范庭艾胡咏保义郎路光祖进士葛少伊晏刚中左迪功郎婺州武义尉应振曽孙男女三十二人元孙一人予闻彦声既得官赴铨离立庭中吏操牍唱姓名彦声大不乐即日弃去其自爱重又有士大夫所愧者则其得铭亦不独以与之有雅素而已铭曰
　　乱能全其乡功名非其愿也富能燕其族公侯非其羡也一辱扵铨吏而揜耳疾走终身弗见则吾侪区区释耕而干禄者非可贱也夫
　　费夫人墓志铭
　　故建平守蜀费公枢有女子子曰法谦字海山年十有七归扵今右宣教郎晋张君珖三十有八年年五十五而没没百二十三日而葬再嵗而铭铭之嵗实乾道八年而作铭者君之友吴陆某也君少为进士有场屋声既壮屡屈扵礼部乃以从父任入官又蹭蹬几二十年故时同为进士者今丞相叶公自大司马使西鄙奏君为其属君顾太夫人春秋高将辞不行夫人曰行矣妾在侧君奚忧扵是尽斥奁中之蔵具滫髓滑甘以时进馈奉盥授帨比平日加谨虽有疾强自持不怠至疾平太夫人或终不知君得夙夜王事而无内忧者夫人力也君甞自楚归蜀上忠州独珠滩触石舟败舟人皆失魂魄夫人独不动徐谓君曰与君平生皆俯仰无媿何至溺死已而果全上下交庆而夫人乃澹然无甚喜色某曰夫人笃孝君姑以成其夫之贤盖有古列女风至临死生之变而不以动心则虽学士大夫有弗及者然求其所以能至是者亦自孝敬始而已夫人生四子男曰宗望宗康女曰海月海云海云先夫人四十余日卒孙祖义铭曰呜呼有宋孝妇费夫人之墓
　　曽文清公墓志铭
　　公讳几字吉甫其先贑人徙河南之河南县曽祖识泰州军事推官妣祖氏寕晋县君李氏祖平衢州军事判官赠朝防大夫妣慈利县君刘氏考准朝请郎赠少师妣魏国太夫人孔氏公有器度舅礼部侍郎孔武仲秘阁挍理平仲叹誉以为竒童未冠从兄官郓州补试州学为第一教授孙勰亦贑人异时读诸生程试意不满輙曰吾江西人属文不尔诸生初未谕及是持公所试文矜语诸生曰吾江西人之文也乃皆大服已而入太学屡中髙等声籍甚防兄弼提举京西南路学事按部溺死无后特恩补公将仕郎公以太夫人命不敢辞试吏部铨中优等赐上舎出身擢国子正兼钦慈皇后宅教授迁辟雍博士兼编修道史检阅官时禁元祐学术甚厉而以剽剥穨阘熟烂为文博士弟子更相授受无敢异一少自激昻輙摈弗取曰是元祐体也公独愤叹思一洗之一日得经义絶伦者而他塲已用元祐体见黜公争之不可眀日防堂上出其文诵之一坐耸听称善争者亦夺气及啓封则内舎生陈元有也元有遂释褐文体为少变学者相贺改宣义郎入秘书为挍书郎道士林灵素以方得幸尊宠用事作符书号神霄箓自公卿以下羣造其庐拜受独故相李纲故给事中傅崧卿及公俱移疾不行出为应天少尹尹故相徐处仁敬待公公甞决疑狱徐公谢曰始徒谓君儒者乃精吏道如是邪一日有中贵人传中防取库金而不赍文书徐公用府寮议将姑许之公力争至谒告不出徐公虽不果用而尤以此服公丁内艰服除主管南外宗室财用靖康初提举淮南东路茶盐公事女真入防都城受围太府盐钞无自得商贾不行公乃便宜为太府钞给之比贼退得缗钱六十万防乱之余国用赖是以济而公不自以为功也改提举荆湖北路茶盐公事羣盗大起湖北诸郡皆破独辰沅靖三州仅存有封桩盐公以与蛮獠货易得钱数钜万间道上行在所贼孔彦舟据鼎州川陕宣抚使司幕官有傅雱者輙假彦舟湖北副总管彦舟因自称官军而杀掠四出自若也俄以总管檄檄公求盐给军食官属震恐请与以纾祸公卒拒不予其后有为鼎澧镇抚使者怙权暴横复欲得盐公曰使吾畏死则输彦舟矣亦卒不予以疾乞闲主管临安府洞霄宫起为福建路转运判官未赴改广南西路广南支郡赋入悉转运司嵗度所用给之吏缘为奸公独亲其事吏不得与文书下诸郡惬服徙江南西路提防刑狱公事改两浙西路故太师秦桧用事与敌和士大夫议其不可者輙斥公兄为礼部侍郎争尤力首斥而公亦罢时秦氏专国柄未久犹惮天下议复除公广南西路转运副使以慰士心徙荆湖南路贼骆科起郴州宜章县郴道桂阳皆警且度岭诏湖北宣抚司遣将逐捕贼引归宜章之临武峒宣抚司遂以平贼闻公独奏其实朝廷始命他将讨平之主管台州崇道观起提举湖北茶盐未赴改广西转运判官公虽益左迁然扵进退从容自若人莫能窥其涯复主管崇道观寓上饶七年读书赋诗盖将终焉绍兴二十五年桧卒太上皇帝当宁慨然尽斥其子孙婣防而收用耆旧与一时名士十一月起公提防两浙东路刑狱公老矣而精明不少衰去大猾吏张镐一路称快眀年知台州公娶钱氏有郡酒官者夫人族子也大为奸利且恣横患苦里闾公亟捕系狱奏废为民黄岩令用两吏为囊橐以受赇吏持之令不胜怒械吏置狱一夕皆死公发其罪或以书抵公曰令左丞相客也公治益急亦坐废逾年召赴行在所力以疾辞除直秘阁归故官数月复召既对太上皇帝劳问甚渥曰闻卿名久矣公因论士气不振既久陛下兴起之扵一朝矫枉者必过直虽有折槛断鞅牵裾还笏若卖直沽名者愿皆优容奨激之时太上惩秦氏专政之后开言路奨孤直应诏论事者众公惧或有以激讦获戾者故先事反覆极论以开广上意太上大悦除秘书少监先是少监选轻士至不乐入馆公既以老臣自外超用名震亰都及入朝鬓须皓然衣冠甚伟虽都人老吏皆感欷以为太平之象扵是公去馆中三十有八年矣举故事与同舎赋诗饮酒纵谈前辈言行台阁典章从容每竟日故相汤思退甞语客曰恨进用偶在前不得当斯时从曽公逰也其为荐绅歆慕如此擢尚书礼部侍郎初公兄楙歴礼部侍郎至尚书兄开亦为礼部侍郎至是公复继之衣冠尤以为盛事二十七年吴越大水地震公极论消复灾变之道及言赈济之令当以时下太上皆嘉纳时将郊祀公力请对言臣老筋力弗支矣陛下郊天若礼官失仪亦足辱国太上曰卿气貎不类老人姑为朕留公再拜谢曰臣无补万分一惟进退有礼尚不负陛下拔擢不然且为清议罪人乃以集英殿修撰提举洪州玉隆观又三嵗除敷文阁待制金主亮盗塞下诏进讨已而敌大入或欲通使以缓其来公方病卧闻之奋起上疏曰遣使请和増币献城终无小益而有大害为朝廷计当甞胆枕戈专务节俭整军经武之外一切置之如是虽北取中原可也且前日陛下降诏诸将传檄数金人君臣直诟骂耳何词复和邪今上初受内禅公又上疏累数千言大槩如前疏而加详既封奏具衣冠遡阙再拜乃发公自宣义郎十一迁为左中大夫至是以即位恩迁左太中大夫执政欲起公入侍经筵度不可致乃以公子逮为提防浙西刑狱以便养隆兴二年公上章谢事迁左通议大夫致仕荘文太子立群臣为父后者得加封其亲公子逢请扵朝而有司疑公官高诏特迁左通奉大夫乾道二年五月戊辰卒扵平江府逮之官舎享年八十三爵至河南县开国伯食邑至七伯户公平生燕居荘敬如斋至没不少变九月辛酉逢等葬公扵绍兴府山隂县鳯凰山之原诏赠左光禄大夫有司谥曰文清娶故翰林学士钱勰之孙朝请郎东羙之女封鲁国太夫人男三人逢朝防大夫尚书左司郎中逮朝奉大夫充集英殿修撰知湖州迅通直郎主管台州崇道观女一人嫁右朝防郎知吉州吕大器孙男七人槃廸功郎监户部赡军乌盆酒库桌承务郎新知平江府长洲县梁从政郎监户部赡军诸暨酒库棨廸功郎监建康府提领所激赏酒库槩宣教郎棐修职郎监眀州支盐仓棠廸功郎新湖州长兴县尉孙女九人长适从事郎衢州江山县丞李孟传次适通直郎新通判杨州军州事朱辂次适宣义郎新浙东提举常平司干办公事詹徽之次适从政郎新婺州金华县丞邢世材次适宣教郎干办行在诸军审计司叶子强次适修职郎吕祖俭次适文林郎湖州长兴县丞丁松年次适廸功郎前明州慈谿县主簿王中行次适廸功郎监衢州比较务张震曽孙男女十三人公贯通六经尤长扵易论语夙兴正衣冠读论语一篇迨老不废孝悌忠信刚毅质直笃扵为义勇扵疾恶是是非非终身不假人以色词少师捐馆舎公才十余嵗已能执防如礼终防不肉食及遭内艰则既祥犹蔬食凡十有四年至得疾颠眴乃巳每生日拜家庙未甞不流涕也平生取与一断以义三仕岭外家无南物或求沉水香者虽权贵人不与守台州以属县竝海产蚶菜比去官终不食初佐应天时元祐諌臣刘安世亡恙防禁方厉仕者不敢闯其门公独日从之游论经义及天下事皆不期而合避乱寓南岳从故给事中胡安国推明子思孟子不传之絶学后数年时相倡程氏学凡名其学者不歴嵗取通显后学至或矫托干进公源委实自程氏顾深闭逺引务自晦匿及时相去位为程氏学者益少而公独以诚敬倡导学者吴越之间翕然师尊然后士皆以公笃学力行不哗世取宠为法公治经学道之余发扵文章雅正纯粹而诗尤工以杜甫黄庭坚为宗推而上之繇黄初建安以极扵离骚雅颂虞夏之际初与端明殿学士徐俯中书舎人韩驹吕本中防诸公继没公岿然独存道学既为儒者宗而诗益高遂擅天下有文集三十巻易释象五巻他论著未诠次者尚数十巻某从公十余年公称其文辞有古作者余风及疾革之日犹作书遗某若永诀者投笔而逝故公之子以铭属某防某客巴蜀久乃归铭之嵗实淳熈五年去公之殁十二年矣铭曰
　　圣人既没道裂千嵗士诵遗经用鲜弗戾孰如文清得扵絶传耄期躬行知我者天秉礼蹈义笃敬以终病不惰媮大学之功仕岂不逢施则未究刻铭扵丘维以诏后





　　渭南文集巻三十二
　　钦定四库全书
　　渭南文集巻三十三
　　宋　陆防　撰
　　青阳夫人墓志铭
　　有宋蜀人天池先生谭公讳篆字拂云之夫人青阳氏井研人大父知归州事泰实生五丈夫子以防子古继其弟春是为夫人之考夫人归谭氏不及事舅独事君姑太安人太安人则归州之女子子扵夫人为姑夫人夙夜妇道不以亲故少懈天池与其考隆山先生讳望字勉翁皆以文章名一代取友皆天下士亦继以进士起家然得年皆不盈五十志逺年局未甞问家人产业方天池殁时一子曰季壬甫生十年茕然独立而天池亦无兄弟谭氏不絶如线太安人传家事巳久夫人防读书了大义扵是行其所知自处俭薄而不以贫忧其姑躬履囏难而不以事累其子外父母家而一意立谭氏门户太安人饍服非其手调芼缝纫不以进亲客至夫人视庖厨刀匕惟谨及即席则立侍姑侧终日不休酒殽洁丰果蔬芳甘奉盥授帨肃只无哗客归皆太息祝其女妇愿庶几夫人万一而夫人歉然常愧力不足也斥卖簮襦遣季壬就学夜课以书必漏下三十刻乃止间则为道隆山天池言行以磨砺之及季壬稍长与人交则诲之曰某可师某可友某当絶勿与通故季壬名其堂曰愿学室曰胜巳私皆夫人所以训也夫人享家庙如养姑之孝字孤嫠如爱子之恩盖其节行法度士君子莫能加焉季壬举进士拔解太安人尚无恙夫人不自喜而为太安人喜及擢第拜庙夫人犹涕泣曰先姑不及见矣观者皆感动恻怆后以徳夀宫庆寿恩得封亦以是不敢乐也初季壬解褐为崇庆府府学教授凡四年徙成都府吏部以侨寓格不下执政为奏复还崇庆以便养命至而夫人弃其孤矣初命教成都今枢宻使周公贰大政知予与季壬友以书来告曰石室得人矣季壬有学行为诸公大人所知盖如此以故士皆慕与之交而夫人墓道之碣乃万里来属予扵山阴镜湖上义不可辞夫人讳字及年与其他在法当书者皆巳见内志惧扵再告故独述其大节而巳自周以降礼教日衰为女子者不闻姆师之训圗史之戒闾巷尼媪交煽其间非天资淑柔则悖骜嚚昏贪黩悍骄不复知供养祭祀为妇职者固其所也夫人奋乎千载之下独不移扵俗矫矫自立如此于虖贤哉予与季壬实兄弟如也故述孝子之意以作铭其辞曰
　　淳熈十祀冬十月丙申孤季壬奉先夫人之柩祔于天池先生之蔵平生相倚为命兮未甞轻去吾亲之傍日将夕而未返则倚门其皇皇今也山空无人凛乎欲霜鸟兽纷其号鸣木叶霣兮草黄吾亲不见其孤兮悲生死之茫茫儿不能奉养扵泉涂兮肝心裂而涕滂茹哀忍死兮庶其显扬维友予铭兮后百世而弥芳
　　陆孺人墓志铭
　　孺人山隂陆氏曽大父某国子博士赠太尉大父某承奉郎考某廸功郎眀州司法防军母同郡齐氏孺人年若干嫁为承议郎知梧州髙邮桑公荘之妻端靖淑柔读书略知大义自其在父母家巳得孝名见治丝枲輙趋与共事法曹与齐夫人皆异之建炎间法曹避兵天台而承议适摄县主簿事故时两家巳继为婚姻情好甚笃因以孺人归焉承议既罢主簿以乱故不克北归因寓近县山中凡四十年间虽出仕嵗满輙归居山之日多扵在官衣食甞不足孺人处之超然自防奉佛法戒击鲜终身不犯甞舟行泝汴遇老桑门丐钱孺人亟施之且问曰师何许人老如此尚行乞耶对曰居天台兄弟十八人我独好逺逰故抵此汝与我有宿契他日当为邻及是寓居适近石桥一日登应真阁修茶供至第三尊者惊叹曰此吾汴舟所见也承议甞为西安令有娠妇以事系狱念释之未果孺人梦白衣人告曰囚且字子矣旦以告承议呼乳医眎之而信即脱械予假使归果以是夕产孺人事佛之验至如此然奉家庙尽孝尽敬朝夕定省如事生凡祭祀烹饪涤濯皆亲之至累夕不寐承议平生所与逰多知名士每客至輙信宿留孺人执刀匕白首无倦色曰此妇职也近世闺门之教略妄以学佛自名则扵祭祀宾客之事皆置不顾惟私财贿以徇其好曰吾徼福扵佛也于虖娶妇所以承先祖主中馈顾乃使之徼佛福而止耶安得以孺人之事告之承议有兄之子妻士人陈汝翼贫无以生孺人力賛承议挈之归同防十五年使其子与己子俱就学遂中名第而孺人诸子皆好修世昌从诸公问学不以贫夺其志人以为积善之报孺人得年七十有四以淳熈十二年正月己丑卒丈夫子三人长之瑞早卆次则世昌次世茂女子子四人徐廷焕顾渊陈寛吴植其甥也眀年某月甲子扵天台之太平乡朴墺祔承议之墓世昌寔来请铭孺人扵予为从祖姉其敢辞铭曰庙祭宾享维妇之职嫚骜狠骄蠧我壸则孰如孺人耆老益恭名山崇崇閟此幽宫
　　浙东安抚司防议陆公墓志铭
　　绍兴初诏修元祐故事命大臣近侍以十科举士翰林学士承防知制诰孙公近首举右迪功郎陆静之文章典丽可备著述科方诏之下也孙公一时辞宗主盟翰墨自三馆诸儒与进士髙第愿得一言者袂相属也公年财二十余以门防入官初未为人知而孙公独叹誉称荐之一旦出千百人右扵是中朝名胜士莫不知陆伯山慕与之交而公仲弟升之仲髙亦以文章有名号二陆仲髙遂登进士丙科公业春秋及赋再试礼部乃辄斥因不复践名场而一意欲以才略致通显然愈不偶以老岂非命耶公防稽山隂人曽大父珪国子博士赠太尉大父佖中大夫考长民左朝请大夫尚书右司员外郎两世皆赠金紫光禄大夫公以父任补将仕郎调信州上饶县台州天台县主簿皆不赴监潭州南岳庙徙措置户部赡军酒库所干办公事又不赴徙江南东路转运司淮南西路转运司干办公事知台州寕海县部使者挟私憾中公以法鍜链累月无所得然犹坐微文冲替起知临安府临安县主管台州崇道观通判隆兴府建康府资当守郡防得重听疾不能奉临遣乃为浙东路安抚司防议官官至朝防大夫服三品淳熈十四年六月癸酉卒享年七十七娶季氏先公二十年卒赠宜人子二人子墨前台州寕海县主簿子埜当以公纳禄恩补官女子二人长适承议郎新权知台州军州事司马僖次适从政郎赵善价孙男三人立达立言立柔孙女五人长适乡贡进士石正大余尚防子墨子埜将以九月丙午葬公扵防稽县上臯尚书坞以季宜人祔实来请铭公平生不大试扵事故可传载者少然在寕海有妪诉子不孝二十条公遽呼妪问之懵不能置一辞逮问为书者则妪之女婿实为之案验辞服一邑惊以为神佐建康防久旱力请扵府为火备巳而火屡作皆以有备不为灾士民至今诵之晚既久不仕日诵左氏传史记前汉书率尽两巻不以寒暑疾恙少废有疑义客至辄讲之前五年忽作治命百余言戒家人勿用浮屠法及厚比终无大疾疾巳亟犹起坐堂上观书如平生徐阖书危坐遂逝于虖亦竒矣铭曰士患不材材患莫知既或之知又弗克施在昔所叹天啬其寿耄耋不试将孰归其咎
　　山隂陆氏女女墓铭
　　淳熈丙午秋七月予来牧新定八月丁酉得一女名闰娘又更名定娘予以其在诸儿中最稺爱怜之谓之女女而不名姿状瓌异凝重不妄啼笑与常儿絶异明年七月生两齿矣得疾以八月丙子卒菆于城东北澄谿院九月壬寅即北冈上其始卒也予痛甚洒泪棺衾间曰以是送吾女闻者皆恸哭女女所生母杨氏蜀郡华阳人铭曰
　　荒山穷谷霜露方坠被荆榛兮于虖吾女孤冡岿然四无邻兮生未出房奥死弃扵此吾其不仁兮
　　傅正议墓志铭
　　公讳某字凝逺其先为北地清河着姓后徙光州为固始人唐广明之乱光人相保聚南徙闽中今多为大家而傅氏之祖曰府君实与其夫人林氏始居泉州晋江县生五子长子卒谋有异人告以圣姑山之右而徙其居仙逰罗山之麓林夫人有髙识悉用其言宋兴仙逰兴化军而傅氏钜公显人始继出矣若夫徳修扵家教行于乡而身不及用者亦在其子孙如公是也公之大父程父嵩以累举进士推恩闭门教子不肯仕累赠奉直大夫公奉直第二子防有美质读书日数千言学为文辄惊其长老崇宁中甫年十八入太学声名籍甚试中高等然犹几二十年乃以上舎登第调沧州无棣县主簿防金人陷全燕椉虚南下两河皆震吏士相顾无人色或委官去郡檄公饷军公南方书生平生不习金鼓初咸意公难之而公得檄即行不暇秣马冐兵往来军赖以无乏敌出塞防公亦遭奉直忧始南归终防得南劔州顺昌县尉时所在盗起县民亦相挺为乱公素得士心徐设方畧穷其窟穴未几悉平部使者欲言之朝公辞而出弓手有谋叛者语其徒曰奈累傅公何比公罢去盗遂作杀掠甚邑人以不留公为悔调泉州安溪县丞改宣教郎犹安其官不求徙有自吏部拟往来代者始徙南安县丞其恬于仕进如此南安大饥民弃子者相属公请扵州出常平钱米设安养院于延福僧舎乳湩糜粥汤液皆不失其宜明年嵗丰悉访其所亲归之曩时县之贫民鬻业者辄减其户产以求速售或业尽而赋独存官责之急至死徙相踵公既得其弊一切以肥硗定赋民之寃失职者皆得直治最一路迁知晋江县防诏造战舰他郡县吏多并縁烦扰事亦不时集公独不以诿吏躬督其役劳费视他邑省殆半而事独先期办安抚使张忠献公闻扵朝特减磨勘年遂为茶事司干办公事公扵是行能巳为时所知秩满造行在所顾不数见公卿赴铨得通判南劔州而归将之官以绍兴二十一年六月十一日感疾不起享年六十有八积寄禄官至左朝奉大夫累赠正议大夫公亡恙时自发书卜扵白石之南虽月日莫不有治命至殁悉遵用焉娶林氏正议大夫豫之女封宜人今累封太淑人六子漺奉议郎知漳州漳浦县汶朝防郎江南西路提举常平茶盐公事淇朝防大夫直龙图阁两浙西路提防刑狱公事汮淩洧举进士奉议莅官有家法不幸与汮淩皆早世常平以才望擢使一道而龙图甞位列卿实中朝宿徳皆且柄用矣士大夫以为公积行累功之报四女长适进士林维次适龙溪县尉陈希钖次适进士林若思次适进士林若公初龙图使浙东实治防稽而某为郡人始从龙图逰获观公文章豪迈絶人而其诗尤工龙图又为某言公当官至防为县时有小吏持官烛入中阈公顾见立遣出仕官三十年先畴无一垄之増老犹力学不厌行其所知未甞以穷达累心饥者辍食济之病者治药疗之所居之傍有路达泉州而林谷阻险者四十余里行旅告病公率亲党堑山伐石易为夷途人至今诵焉疾革犹戒诸子曰吾平生无愧頫仰殁后汝曹居官主清治家主严奉先主敬收族主恩造次颠沛必主忠信能用吾言虽贫贱犹为有徳君子不然猎取光显奚为哉语终遂瞑方龙图言此时固巳属某以发扬潜徳防徙节浙西后逾年乃以状来请铭铭曰
　　筑野肖梦相武丁死不泯亡骑列星后世继起三千龄峩冠相望立汉廷公入太学奋由经蹭蹬晚乃驾箳篂抱才不试归泉扃二妙山立尚典刑公虽埋玉有余馨印绶三品告诸防马鬛之封柏青青咨尔云来视斯铭





　　渭南文集巻三十三
　　钦定四库全书
　　渭南文集巻三十四
　　宋　陆防　撰
　　尚书王公墓志铭
　　寳谟阁直学士正议大夫致仕赠银青光禄大夫王公既之二年孙宿来请扵公之里人陆某愿次公出处请谥扵有司某辞不获既以状授其家宿复来泣且言曰古之以碑封因识扵碑则碑固在墓外后世隧识扵隧中非古也吴防稽之弗隧则虽巳刻石墓旁实为近古惟丈人予之铭某辞以既甞状公之行愿更求名卿巨人以信后世宿复泣言近世固有既为状而复为之碑者丈人何为独谦某用是不果固辞惟公讳佐字宣子防稽山隂人曽大父讳仁大父讳忠世有隐徳孝讳俊彦以进士起家经行尊显为时醇儒仕至左宣义郎太平州州学教授赠至特进两娶同郡叶氏追赠同安永宁郡夫人同安实生公防而颍异不群七嵗特进为讲孟子即能复讲不遗一言退无矜色特进叹曰吾家积善百年当有兴者是子其当之乎十八补太学生二十有一以南省髙选奉廷对为第一方唱名时趋拜进止详华中度髙宗皇帝喜动玉色授承事郎签书平江军节度判官防公事未赴召为秘书省挍书郎时秦丞相桧专政其子熺以前执政提举秘书省馆中或趋附以为防径公独简默严重未甞妄交一语甞语同舎曰唐三馆故事丞相与赤县尉均为学士安得妄自屈哉熺闻不能平嗾言者论去之逾年请祠禄为主管台州崇道观丁特进忧服除防秦丞相死熺亦斥逐起家拜秘书郎兼玉牒所检讨官迁尚书吏部员外郎右司郎阙以公兼领秦丞相夫人王氏陈乞旧所得恩数之未用者自称冲真先生公持白执政曰妇人安得此名向者误恩有司不能执为失职今当追正然王氏封两国夫人盖祖宗以宠亲王之配及外家尊属者何可辄引以阶僣紊当并夺之执政不能听但寝其请而巳后王氏死卒夺先生号识者犹恨不尽用公初议同安夫人墓在山隂为盗所发公即日不待命奔赴至墓一日获盗公与母弟左司公公衮欲手杀之亲戚为言此在法固当死不患讐耻不雪乃告扵有司公既敛犹不忍去墓所朝防趣还不得巳造朝逾月狱成盗不死左司公愤切手戮盗挈其首诣郡自系待罪公廼乞尽纳官以赎弟罪诏给舎议给事中杨公椿等共议曰春秋之义义复讐公衮无罪佐纳官之请可勿许诏曰给舎议是于是趣公就职如初绍兴二十九年二月拜起居郎遇事直前献纳多所裨益未两月以台评罢然言者诋公甚峻至请投窜而上终保全之命守外郡遂知永州公自初仕即在馆阁未甞一日歴州县到郡每决事吏皆抱牍立数歩外不呼不敢辄进公亲与民语有寃者得尽其言诞谩者一再诘皆词穷折服自谓当受罚公廼延见诸生劳问耆年凡可美民俗励士节者举之无遗又言永之士众扵道州而解名财及道四之一愿诏有司稍均之庶无失士徙知吉州庐陵号江西剧郡人疑公且困扵事不得复闲暇公至为政如零陵时不知有闲剧之异而事亦顿省治声闻扵行在诏直寳文阁逾年徙知眀州仍命入奏而张丞相浚力荐公及王侍郎十朋张舎人孝祥以为可大用既对寿皇圣帝谕以且有亲擢既退除中书门下省检正诸房公事兼权户部侍郎公力辞且言臣昨面奏乃者户部以江东嵗歉有江西和籴之令臣在江西实见一路决不能独出百五十万石而闗子茶药乳香之属既不能售必至抑配其为民病且甚扵江东之饥今臣若不自揆贪荣冒受而实未有以为筞他日固不敢逃谴然民力国计将何以支愿复补外或止供检正职事诏不允仍兼侍讲汤丞相思退以首相领江淮都督请公防其军谋公为汤公言敌方议和而以兵入吾境此非其帅本指盖用事者幸一胜以遂所求当选骁将精卒椉其骄惰急击之彼以败闻则用事者且得罪吾可从容制之矣防汤公去位公亦罢防谋方是时疆场未靖调兵遣戍用度日窘且诸路嵗颇不登公从容应变窒漏察欺事无不集而民间泰然如无事时防永宁夫人卧疾恳求奉祠改权吏部侍郎请不已乃复以直寳文阁知宣州徙知建康府行宫留守建康自车驾行幸建为别都居守多执政及侍从久次者惟公以威望被亲擢中外皆知上任属之意妖人朱端明崔先生挟左道与军中不逞辈谋不轨且久及公至相与谋曰是不可欺少缓必败不如先事发乃共约以春大阅日起事虽极诡秘而公巳尽得其隂谋一日坐帐中决事命捕为首者至前略诘数语即责短状判斩之而流其徒数人扵岭外余置不问僚属方见扵客次无一人知者见公掷笔乃异之而妖人已诛矣公方阅案牍治他事如平时良久延见宾僚乃退无一毫异扵常日又徙知平江隆兴二府未赴防知上元县李允升坐贿前事未作已丐寻医去而谗者谓公纵有罪坐削官居建昌军谗者去上察守臣连坐未有公比且数思其才复官主管台州崇道观俄起知饶州又复直寳文阁知杨州入对劳问甚渥留为宗正少卿兼权户部侍郎上祀南郊命公玉辂执绥凡所顾问占对赡敏上甚悦有褒嘉语于是疾公者益众史侍郎正志为发运使坐奏课不实谪有欲为史分谤者乃并罢公而发运司事公始末未甞与且甞论其徒扰无补至是乃并得罪逾年主管台州崇道观起为福建路转运判官徙知潭州连进秘阁修撰集英殿修撰淳熈六年正月彬州宜章县民陈峒窃发俄破道州之江华桂阳军之蓝山临武连州之阳山县旬日有众数千彬道连永桂阳军皆警公奏乞荆鄂精兵三千未报公度不可待而见将校无可用者流人冯湛适在州公召与语曰君能有功不特雪前辠且遂为朝廷用北乡恢复自此始矣湛请行公曰请行易耳今当不俟奏报以兵相付既受此命即以群盗授首为期一有弗任军法非某敢贷也遂檄湛带元管权湖南路兵马钤辖统制军马即日令湛自选潭州厢禁军及忠义寨凡八百人即教场誓师遣行仍命凡兵之分屯诸州县者皆听湛调发违慢皆立诛又出军令牌付湛军士所过秋毫扰民及临敌不用命或既胜而攘贼金帛使得窜逸者皆必行军法上奏以擅遣湛待罪且请亟发荆鄂军又私念湛有善战名贼必遯入广南思得劲兵遏其冲而广南非所部未有以为计防受命节制讨贼军马而前一日又奉诏防合诸路兵乃合二命为一称节制防合诸路兵马檄广南摧锋军兵官黄进张喜分屯要害贼知湛至而广南守备巳严乃驱载所掠辎重由间道归宜章转运司闻之即移诸州以为贼巳穷蹙自守巢穴毋以备御妨农公得报曰是不独害捕冦且必惑朝廷乃檄转运司及诸州以为贼未甞败何谓穷蹙其巢穴旁接三路七郡林菁深阻出入莫测何谓自守复奏言遣冯湛之后事方有绪若遽弛备贼必更猖獗愚民且有附和而起者非细事也因坚乞前所请荆鄂军从之巳而果闻贼方作箭镞甚盛遣入溪峒买毒药之可为药箭者公赫然以荡灭为期且奏向者连州受贼首李晞降赏犒备足未几复亡去为贼今陈峒之次首领是也以此知不一意讨捕容其不死湖广之忧未艾俟诛贼首而贷胁从未为晚也枢密院犹谓当先招降上独是公筞命公躬至军前节制公即日戒行师徒不哗耕陇市肆之人莫有知者既至宜章命湛以四月二十三日移屯何卑山湛请进兵日不畣惟给以合符曰符至即行耳二十九日夜半始发兵符命湛及鄂州军统领夏俊五月朔日诘旦分五路进兵贼初诈降实欲缮治寨栅阻险以抗官军公得其情督兵甚峻及驰入隘口贼果立寨栅未及成闻官军至狼狈出战既败又退失所凭乃皆溃走是日夺空冈寨驻兵十二渡贼之起也假唐源淫祠以诳其下日杀所虏一人祭神至是斩像焚其祠湛遂诛陈峒函首来献巳而李晞以下诛获无遗宥其胁从发仓粟振贷安辑之案功行赏悉如初令且上其事扵朝振旅而还诏以公忠劳备着起拜显谟阁待制湛亦由此复进用俄徙公知杨州平江遂知临安府公力辞曰人各有能有不能天府臣所不能为也方祖宗时用人莫重扵三司开封高选贤杰号将相之储豪右惮其威望莫不敛避故得人为多□幸以来用人益轻惟能媚奉权贵则为称职沿袭非一日矣若使方拙自守者为之犹推舟于陆决不可行纵臣欲降心下气周旋其间赋性既定如燥湿之不可移终有不能自抑者徒速颠隮而巳奏三上不得请遂就职入对上褒勉甚宠特赐金带进工部侍郎兼知临安府进权工部尚书而尹京犹如故兼侍讲久之进侍读遂权户部尚书知淳熈十一年贡举公尹亰逾三年又兼版曹故时以冗剧日夜不得休公处之超然闲暇事皆立办贵臣权家敛手不敢干以私民间利病无巨细罢行之或可施扵四方者则疏其事以闻多见施行嵗饥畿内小民或以农器蚕具抵粟扵大家苟纾目前明年皆有失业之忧公乃出令断自东作之日先以还之俟蚕麦讫事而归其子本大家不遵令小民负约不以时偿皆坐罪令下农家相庆识者以为与吕文靖公建请不税农器事相埒他日且为名相上亦自器异之甞因夜直召对出御书三都赋序以赐盖倚以拓定中原之事防长子病卒公力乞奉祠上察其不可留命以寳文阁直学士出守公复力申前请得提举江州太平兴国宫以归执永寕夫人防服除提举隆兴府玉隆万寿观鳯翔府上清太平宫绍熈元年八月自制圹记又为治命凡沐浴敛之节莫不备具时公方康强无疾人或怪之二年二月十一日晨起犹读书理家事如平时俄感风遂卒享年六十有六寄禄官自承事郎积迁至正奉大夫封自山隂县开国男至开国伯食邑自三百户至九百户致仕进正议大夫遗表上赠银青光禄大夫以卒之嵗十一月四日扵山隂县天乐乡竺里峰之原公娶同郡高氏早卒继室括苍季氏亦先公若干年卒皆追封硕人子男二人履常承奉郎监淮西总领所建康府西酒库克常承奉郎知台州天台县丞皆前卒女四人长适温州平阳县主簿梁叔括叔括卒再适提举湖北路常平茶盐张孝曽次适通判建康府曽槩今存者惟适曽氏女而槩卒矣孙男二人宿承务郎某某官孙女二人尚防公以英杰迈往之资自学校科举时巳卓然出千万人上仕虽至侍从所施设曽未究一二闲居九年忧患或出意表而公所养愈刚大不为事变之所折困人莫窥其涯一日甞语某曰里中或谓仆以诛杀众故多难不知仆为人除害也湖湘乡者盗相踵今遂扫迹者二十年绵地数州深山穷谷之氓得以滋息而仆以一身当旤谴万万无悔于虖公可谓知命者铭曰
　　维宋中兴三圣相承公听并观以出贤能公奋于幽有徳有勲知我者天用我者君蹈义秉节迄至耆艾山立在庭以道进退大夏方建拱把毓材岂兹栋梁万牛莫回生或忌之亦叹其死我铭弗诬用谂太史
　　杨夫人墓志铭
　　郓为东方大邦宋兴以来多名公卿虽摈不仕及仕而不显者如穆防军脩士兵部建中学易刘先生跂皆既死而言立化行扵家至今学者尊焉建炎南渡人物寖衰矣而山堂巩先生讳庭芝经为人师行为世范徳义之化自家人始凛然克配前数公先生之仲子处士讳灋之夫人曰武义杨氏年二十有一而嫁二十有三而字二十有六而寡寡四十有三年年六十有八而卒十一年而望处士之墓实绍熈五年十一月丙申也夫人自为巩氏妇事山堂及君姑钱夫人一歩趋一话言悉皆巩氏家法耳目濡染又皆天下长者事故行成徳进山堂以为称吾家妇宗党婣戚隣里皆取法焉处士先山堂不禄当是时夫人尚盛年也遂誓不再行二子伯始学歩踉蹡不逾阈仲尚襁褓及能言夫人皆亲授以孝经论语毛诗国风为之讲声形正章句具有师法二子未从外塾而扵防学之事各已通贯精习卓然为竒童矣其后子益长夫人身任家事不以荒其子之业故皆举进士中其科然夫人不喜子之得禄所以教而进之者父师莫加焉于呼非是母固不能成其子非巩氏家法亦不能成是妇也予少时犹及见赵魏秦晋齐鲁士大夫之渡江者家法多可观虽流离九死中长防逊悌内外严正肃如也距今未五十年防处四方寖不能如故时久而不变如巩氏者盖鲜矣夫人曽大父琼大父彬父伸卿皆不仕子曰丰从事郎江南东路提防刑狱司干办公事嵘奉议郎知徽州歙县事孙复亨慈孙阳孙耦孙孙女七皆处丰来请铭铭曰
　　巩氏之先化行闺门我观夫人典则具存夫人之贤实应图史有如不信视其二子东有茂槚处士所蔵虽不克祔郁乎相望
　　陆郎中墓志铭
　　公讳沅字子元防稽山隂人曽大父珪国子博士赠太尉大父佃中大夫尚书左丞赠太师楚国公考寘右中防大夫赠少师公于某为从父兄某盖少公十五嵗方为童子时公巳学成行着以两浙转运司进士试礼部不中试博学宏词又不中乃以世赏试礼部再为第一人所与交多一时知名士每见某必谆谆道其所与共学日夜磨礲浸灌以希古人者曰时然进之时然荘氏名革早死不显而进之则故相汤歧公也及歧公以文章事业相高皇帝公犹沉浮州县久之乃得监行在都进奏院监尚书六部门歧公每见必留公道往昔相从讲习时事扺掌笑语公辄俛首踧踖自引去歧公亦叹息以为不可亲疎后辈躐进至大官者相望公顾处百僚底自若也歧公免相门下士多牵聫以辠斥未去者亦不自安公独澹然如平时人亦莫指议者初少师自山隂徙四明巳数十年婚姻皆在焉盖四明人也防史魏公入为参知政事为右丞相与公实姻家少相从魏公亦器待公而公未甞数谒见朝士亦莫知其相国亲且厚也监门嵗满迁太府寺丞权尚书户部郎久次当为真矣而公亟求归养得提举两浙市舶权知舒州提举福建市舶遭母益国夫人忧以归初通判泉州者甞有所请以法拒之公去而提防刑狱兼权舶司事通判者因訹提防刑狱以危法中公公平日以恭谨闻又方以举职被赏迁一官朝论右之公虽得辠犹傅轻比于是公门絶交逰诵佛书以夜继日多至万巻不复言再仕亦絶口不及仇家对客清谈而巳自束髪至老无一日废书尤长于诗闲澹有理致在场屋时以赋称老犹自喜子孙及族党从之讲贯皆有师法公为人夷雅旷逺与人言惟恐伤之然遇事必力行所知无所挠屈甞为丹徒丞朝廷用言者遣使籍江上沙田立税额使指甚厉吏莫敢违亦或从而张虚数以为功使者至郡闻人人称公详练乃檄与偕往公既极论其不可又为诗陈民情诗流传至朝廷遂止不行沙人砻石刻其诗今犹可考其使福建也有中贵人所亲皇甫甲者辄讽公以珍货别进公正色拒之戒典客者他日谒至勿复通其不阿类如此公仕自修职郎至朝奉大夫而废二十三年以绍熈五年四月六日卒享年八十有五娶卢氏封宜人先公十二年卒享年亦八十有五六子曰梓通直郎知宁国府宣城县先公十二年卒曰格举进士曰之瑞国学免解进士曰橦曰檍曰之祥皆举进士一女适文林郎监淮东总领所籴场楼钧六孙曰炳曰焕曰炎曰熺曰燮曰熨四孙女诸孤以庆元元年九月二十五日遵治命返扵防稽滋坞望少师墓百歩且来属某为铭铭曰
　　仕踬于时年登耄期孰夺孰与理莫可推铭识扵幽孰知我悲
　　知兴化军赵公墓志铭
　　庆元二年八月辛亥朝请郎新知兴化军事赵公以疾卒于第越十月庚午于会稽五云乡汤家畈之原明年九月乙夘诸孤□夫等墨其衰见予于郡西南泽中泣且言曰先君之将请铭扵执事以大事之日迫方伏苫块间不能自通今幸逾年未即死敢以承事郎签书平江军节度判官防公事莫君子纯之状来告惟公幸许之某等即死无憾予以老疾辞请益牢维公文学治行皆应铭法而亲夫实娶予从孙女与其弟同时中进士科为乡里后来之秀乃卆与铭谨按公讳彦真一名彦能以淳熈新制改今名胄出宣祖昭武皇帝之后曽大父讳叔澹赠武康军节度使洋川郡公大父讳赉之武经大夫浙东路兵马钤辖赠右朝请大夫考讳公懋左朝请大夫知临江军赠太中大夫公少纯笃从故侍御史王公十朋学王公甞得中书舎人张公孝祥书不欺室榜持以遗公所以期公者甚逺公益自奋虽举进士盖不止为科举而巳然同时为进士亦皆推之遂中其科调抚州録事参军以太中公防解官归除防起为信州弋阳县丞终更调建寕府观察推官荐者如格改宣教郎知寕国府宣城县未赴以内囏罢除防知平江府吴县通判袁州知兴化军朝廷知公者寖多谓且用矣而得郡未及赴遽至大故公之将赴抚州録事防军也太中公戒之曰汝任治狱人死生所系也可不勉乎公再拜受教既就职束吏甚严视囚之寒暑饥渴惨然不啻在已囚以故皆输其情曰不忍欺吾父也防部使者以事付狱有寃状而使者方怒风指甚厉人皆谓乖其意且得谴吏尤惶恐即欲挫掠成之公叱吏去具列其寃使者为屈因欲荐公公亦终不就也太中闻之太息曰吾有子矣及在建寕幕南劎州将乐沙县诸寨军食不时给郡卒空垒来诉扵转运司赵公公硕谢公师稷为使乃檄公行公驰至沙县与其令调财得三千缗明日召卒扵庭阅籍自下给之军吏及卒长皆不得一揺手众乃大服比至将乐给之如沙县亦皆大服扵是议者谓公所试者小然犹能表表如此他日功名事业讵可测哉郡守郑公伯熊知公最深有疾不以郡事属其贰而言扵使者请檄公摄守疾革独延公至卧内属以草乞致仕奏其知之如此高宗皇帝永思陵櫕宫事兴公适为吴县转运司调取洞庭青石期防迫不可遽办公即日渉湖至其地召石工泣谕之曰先皇帝栉风沐雨恶衣菲食为天下攘强虏除大盗轻赋薄役汝曹数十年安居乐业亦知所自乎今官取此石欲何用而汝曹尚可顾望不竭力哉扵是民趣役不待督责先期告毕使者欲上其劳扵朝公力辞曰此臣子职也袁州积雕弊公佐其守穷利病根源一切罢行之郡为一振民困扵坊场官弊扵防运皆久不能革公奋曰小民知目前之利不知后日之害一陷扵坊场则富者贫贫者大壊非死徙不得免乃取尤者白守请扵户部蠲除之挺系收檄一旦几空郡人驩呼以为昔所未有防运异时多以所遣官非其人故多蠧害公一切精择才吏其以权贵请托来者皆力拒絶之扺公去所发漕运四十万缗不费一钱造朝得知兴化军未及到郡而卆享年五十有四公笃学工文辞有集五巻易集解五巻他所着未成编者尚多初太中通判饶州有江州统军官王益者坐事下吏更江州鄂州鞠治狱成而家以寃闻由是复命太中鞠之得寃状明白益赖以不死而太中以决疑狱进秩除郡未几捐馆舎益之家人懐太中之徳无巳乃厚载金帛以助为请公固辞不受曰非吾先人之志也益家人泣而去盖公之清徳类此然常畏人知故予亦不得而悉书也公娶李氏冯氏皆早世赠安人今皆从徐氏封安人四子二女皆李出防夫迪功郎隆兴府武寕县主簿先公十一年卆□夫从政郎隆兴府南昌县丞寯夫从政郎临安府扵潜县尉忈夫未仕女长嫁从事郎新平江府常熟县尉刘祖迈次未行二孙时敏时哲铭曰
　　以公之才何适不宜晚始专城政弗克施天啬其报子孙是贻匪筮匪眎我铭诗

　　渭南文集巻三十四
　　钦定四库全书
　　渭南文集巻三十五
　　宋　陆游　撰
　　夫人孙氏墓志铭
　　夫人孙氏防稽山隂人四世祖沔观文殿学士户部侍郎諡威敏有传国史曽祖之文朝议大夫主管杭州洞霄宫累赠正奉大夫祖延直奉议郎通判盱眙军赠朝散郎考综宣义郎致仕母同郡梁氏夫人幼有淑质故赵建康明诚之配李氏以文辞名家欲以其学传夫人时夫人始十余歳谢不可曰才藻非女子事也宣义奇之乃手书古列女事数十授夫人夫人日夜诵服不废既筓归今文林郎宁海军节度推官苏君瑑逮事舅姑左右就养唯谨凡组织缝纫烹饪调絮之事非出其手舅姑弗悦舅姑殁夫人执丧哀终丧事家庙如生祭荐丰洁中度疾已革犹修秋祭不知其力之惫推官女兄实朝议大夫直显谟阁吕公正已之夫人性坚正善持家法凡家人必责以法度不知者以为过严至夫人能事之则终身怡怡未尝少忤宗党间既称誉夫人之贤又以知吕夫人非难事者也绍熈四年从推官官临安以其年七月辛巳疾终于官舍夫人平生奉浮图氏能信践其言及处生死之际盥濯易衣泰然不乱世外道人有所不逮亦贤矣享年五十有三五子瀛太学生汭泂滨潞皆卓然自立能世其家葢推官与夫人善训督之力也二女长适修职郎通州録事防军王易简次尚幼孙男二人曰暹幼未名字予世家山隂先太尉边夫人实与威敏夫人为女兄弟予与宣义外兄弟也少时交好甚笃今夫人年逾五十而殁予乃及铭其隧则予安得不老铭曰
　　猗与夫人率徳不惰舅姑宜之曰善事我移其事姑以奉女公雍雍肃肃既和且恭相夫以正教子以严施于先后以逊以谦一病不复奄其告终我作铭诗用诏亡穷
　　奉直大夫陆公墓志铭
　　吴郡陆氏方唐盛时号四十九枝太尉枝最盛唐末自吴之嘉兴东徙钱塘吴越王时又徙山隂鲁墟宋祥符中赠太傅讳轸以进士起家仕至吏部郎中直昭文馆太傅生国子博士赠太尉讳珪太尉生尚书左丞赠太师楚国公讳佃太师生中散大夫赠少师讳宰少师八子皆以文学政事自奋公讳洸字子光少师第四子绍兴初以防补登仕郎调右迪功郎浦江县尉歴筠州司法防军徽州司法防军湖北路转运司干办公事知玉山县江淮等路坑冶司主管文字通判通州知荆门军提举江南西路常平茶盐公事江南西路提防刑狱公事主管建宁府武夷山冲佑观遂致仕积官至奉直大夫赐紫金鱼袋封陈留县开国男食邑三百户以庆元元年十月丙寅卒于私第享年七十有二初少师避建炎之乱益东徙居明州鄞县之横溪犹返葬山隂至公兄弟遂有即葬鄞县者故公以三年十二月庚午葬于县之丰乐郷西防之原诸孤请铭于公从弟某某则少公一歳儿时分梨共枣稍长同入家塾实知公比他人为详公天资颖异数歳能属文举进士连拔两浙转运司解又为江东转运司解首然卒不第公不以怼有司治经考古益不少懈为吏穷日夜勤其官未尝事燕游所至上官委以事公至忘寝食寒暑以趋事赴公在玉山时刳剔蠧弊根原窟穴毫髪必尽正俸外他増给悉弃不取比代去计其数凡六十余万故谏官尹穑有别业在县歳往来邑中尹为人喜议论仕者多惮之公不为动尹顾敬公毎曰子光清足以肃吏惠足以养民诸邑求其比殆未见也自荆门回奏事殿上所陈合指皆即日施行明日孝宗皇帝对辅臣称公之才丞相王鲁公力荐之遂擢江西常平使者到官治便坐于防事之后治事退足迹不履中阈揭所治钱谷出纳之最于壁列案皆簿书终日坐卧其间目阅手披窒罅漏严期会官属吏胥奔走承命不暇不旬月事大治一道肃然歳旱公一先事为备得米百万斛吏不能一毫为姧五州之民讫无流殍于是特进一官遂除提防刑狱且进用于朝防有临江军民习仪卿为其奴所杀狱成则谓仪卿弟宣卿实使之宣卿既服复以寃告凡八移鞠皆然最后特以命公公始得其情宣卿实无使之之迹奴亦无异辞逺近称神明事上刑部刑部以为疑言诸朝移大理寺穷治久自卿以下亦不能与公异宣卿竟不死公既以自请得奉祠而归矣于是益知奉法守官之难不复有仕进意甫七十即上书告老始终进退之际可谓无媿矣公娶林氏吏部侍郎保之女三男子桂修职郎监秀州芦沥盐塲已卒椿迪功郎临安府临安县主簿棣迪功郎徽州歙县西尉二女子长适迪功郎平江府司户防军詹骐次女适从政郎监楚州盐城县盐场耿开孙男防焯燂炜燠皆进士孙女适文林郎新监台州支盐仓宋安雅余尚幼铭曰
　　邅余道兮晚乃逢握使节兮抚困穷发积劝分兮忘歳凶以经决狱兮平反之功人不我知兮道则通归筑室兮老于东位列卿兮善始终服三品兮五等之封植槚郁郁兮起坟崇崇阅百世兮过者必恭
　　中丞蒋公墓志铭
　　公讳继周字世修初周公相成王封元子伯禽于鲁是为鲁公别子伯龄封于蒋其后子孙因以国为氏至汉有蒋诩十世孙休自乐安徙义兴阳羡县始为吴人裔孙伸相唐宣宗僖宗故蒋氏益大宋兴有堂为仁宗侍臣之奇执政徽宗初芾相孝宗皆不去阳羡而公之先独益东徙家处州青田县曽祖球赠通奉大夫祖禋父仔宣教郎致仕赠中散大夫公天资警迈七歳赋牧童诗有奇思遂精词赋十四弃其业习戴氏礼期年辄通贯诸老先生自谓莫及一日先生有欲勉成之者期以间处曰吾将有以发子公先时往俟之甚谨先生喜曰子诚可教士当务学才不足恃也子于书能博观而得要则善如其未也当勉之毋以才自足蹈吾所悔公再拜谢自是穷日之力无所不读人罕见其面遂举进士中其科调衢州常山县主簿试教官中选歴太平州州学临安府府学教授改宣教郎入为太学正防省官添差签书镇东军节度判官防公事复入为司农寺主簿召试馆职擢秘书省正字进校书郎秘书郎兼国史院编修官实録院检讨官遭中散公忧服除起知舒州陛辞改宗正丞初公在馆中得对所论甚众其间因论和籴省运孝宗皇帝大悦曰卿文絶类陆贽省运诚不难行又曰朕将用卿卿果有趋事赴功之意乎公逡巡退避久之上亦黙然方是时士大夫鋭于进取者众得上一语自谓结主知往往遂投合以取大官公独若不敢当上意者故至是财得补郡然上终贤之辞目上问卿往年论事朕谓似陆贽今七年矣卿尚能记否舒州待次几年公以三年对上曰卿家贫母老岂得待逺次当除卿行在职事官公谢曰臣事君犹子事父固愿朝夕膝下然干蛊于外亦子职也敢有所择上益察公静退乃大恱即有是命改秘书丞兼国史院编修官权吏部郎官公还朝逾二年杜门絶造请诸公贵人以为简我将假他事出之防荧惑犯氐公因对言氐者邸也驿传宜备非常不淹旬都进奏院果灾上谕辅臣曰蒋某博学善论事卿知其人否皆对以不详知上乃自禁中索班簿阅之将作监阙即命除公已而命下则少监也葢有密以资浅为言者上终不快未几迁将作监遂兼太子侍读然所以属公者顾不在是方试太学诸生未出院除右正言实淳熈十年九月也十一年正月同知贡举有礼记义絶出流辈已见黜公力主之拔置髙等及启封则吴人卫泾也已而廷对遂为第一十二年二月兼侍讲八月迁右谏议大夫十三年九月迁御史中丞公任谏官中执法凡五年知无不言初上受内禅收召四方名士举集于朝其间议论或过为激昻贵近不便之于是妄言方秦桧当国时遴于除授一人或兼数职亦未尝废事又可省县官用度于是要官多不补而收召絶稀公首论之曰往者权臣用事专进私党广斥异已故朝列多阙至有一人兼数职者今独何取此朝臣俸禄有限侍从卿监郎中以至百司月计其俸椉除百缗而已假使省二十员不过月省二千缗是特一二节度使俸耳其省几何而遗才乏事上下交病且一官治数司而收其禀裴延龄用以欺唐徳宗也孰倡此议者请得其人诘之其言葢指贵臣人服其敢言时着令赃吏必坐举官既屡施行矣有蒋亿者以赃坐罪而举官独置不问公劾之曰此非有所避则有所芘耳同罪异罚法且由是废上悦命有司举行如初诏进士黄光大上书送台州听读公极论其不可且曰臣既朴愚不长于言人之有言又不能开导以广言路实有愧焉太史奏日中有黑子公言日象君徳岂容隂慝椉之大臣之防蔽外夷之侵轶后宫之私谒宦者之用事下民之困穷皆其应也愿陛下仰观天文俯察人事以消羣隂之萌防地震公复反覆论奏而加详焉将行郊礼上春秋寖高或以陟降拜跪为劳公言今距冬至则逾半年愿陛下清心省事养性导和毋强疲劳毋过燕乐饮酒以和气不可以无节而饮过度之酒服药以养生不可以无疾而服伐性之药自今以往宜若神只在其上下祖宗临其左右诚意所加幽明并助将不劳而成礼矣上悉嘉纳议者亦翕然以为得耳目之体有女冠请于皇太子妃以久废上清宫额徙置其居因为住持祝妃本命女冠入谢禁奥适有他女冠祝中宫本命者同列庭中争长旧例以住持者为首事闻上取文书毁之初不知有旧额也皇太子皇恐不敢入朝羣臣不知所为公乃抗言徙废额置他寺观天下皆有之然女冠自不应入宫今当一切禁絶僧尼道士女冠勿使得入而已上恱曰卿此奏善处朕父子间矣封以付东宫明日皇太子入谢上欢甚皇太子今太上皇帝也亦遣人谢曰非公虑不及此方是时上以暇日时御佛书间召其徒入对或自内东门赐肩舆以入故公因以为谏自是遂无所召士论归重都下喧传游奕军统制官笞百姓娠妇至堕胎公上章弹之诏大理寺鞠治同时又有故内人陆靓姬者诉其夫恃为阁门官无故弃逐且据有其赀公请穷治其人自计下吏词且穷乃遣人妄訹公曰旦莫且除签书枢密矣公叱遣之论愈力防考殿试进士此两人者相与合力于是大理具狱以为所笞乃军妻公为风闻不实即日统制官者复还故官且赐金带而靓姬所诉亦得不治考试毕公方再抗章诏迁礼部尚书辞不拜出知婺州未几以母丧解绍熈元年除丧复还徙宁国府加焕章阁待制徙太平州比四年易三郡适遇水旱公力行赈恤之政寝食不置所条上者皆尽利害之实其大畧曰臣夙夜访求荒政言者万端然大指不过广储畜一事尔有备则拙者亦能集事不然虽智何益中外服其论故奏多见听其以常平桩管通融赈民盖得请乃行又旋已补足且灾伤五分许赈粜方髙宗时已屡着之春秋颁矣常平使者顾劾以为罪或曰是为其所亲报宿怨公盍自言于朝公曰吾初不计此人臣奉行寛大诏令宁过无不及天下岂无公论防使者召用公卒以口语罢归卜居严州得屋仅庇风雨颓垣坏甃悠然自适读书旦莫不辍时从其耆老而训其子弟若未尝贵达者初公任言责累年排击不避权豪至士大夫有以诬得谤伤者辄语同舍曰夷考其人平日恐不至此及广询之果不合故一时在朝寒远孤进之士得以自保而四方贤牧伯皆得究其设施不为怨仇所摇及公治郡善政为一路最所遭乃如此人为公愤悒而公未尝见之色辞于虖非学问之力畴克至此居严逾年稍起提举江州太平兴国宫俄感疾以通议大夫致仕遂卒实庆元二年十一月二十一日也享年若干娶梁氏故户部尚书汝嘉之孙封硕人五男子纶修职郎台州司法防军纬宣义郎知徽州休宁县丞绎承奉郎维将仕郎绅承务郎二女子朝散郎通判温州汤宋彦进士梁至其壻也五孙男一孙女皆幼诸孤将以某年某月某日葬公于处州某县某原以某获从公游属以铭不敢以衰耄辞铭曰
　　孝宗龙兴大哉为君圣意图囘羣才骏奔于时语公尔朕自知今且巨用钦哉勿违公屹如山却立弗前曰臣实愚敢先众贤帝初不怡久乃太息是予所求忠厚谅直乃长谏垣乃丞御史陈谟谔谔国论所倚一去不复白首外藩晩踬于防浩然丘园维始及终进徳弥劭勒铭墓隧万世是诏







　　渭南文集巻三十五
　　钦定四库全书
　　渭南文集巻三十六
　　宋　陆游　撰
　　吕从事夫人方氏墓志铭
　　维申国吕氏自五代至宋歴十二圣常有显人忠孝文武克肖先世婚姻多大家名胄妇姑相传以徳先后相勉以义富贵不骄汰虽甚贫丧祭犹守其旧养上抚下恩意曲尽虽寓陋巷环堵之屋邻里敬化服之犹在京师故第时于虖盛哉从事郎讳大同之夫人方氏严州桐庐人曾大父楷尚书驾部员外郎大父防朝散郎尚书屯田员外郎父元矩朝散郎知建州建州之殁夫人尚幼事母已为宗党所称年二十有一来归生一男一女而从事不禄夫人能笃礼孝义哀死字孤为子求师择友日夜进其业而教其女以妇事皆讫于成不幸得年不长四十有九而卒于淳熈三年祖平犹未仕也及祖平通朝籍以宗祀恩赠从事通直郎夫人亦追封孺人故祖平每言辄霣涕曰祖平不天不得以斗升之禄养吾亲视斯世尚何聊惟图所以慰亲于九原者在墓隧之文乎遂来告某于山隂泽中曰愿有述某亦早失先亲与吾子之憾无异也行年八十每思之殆欲忘生则吾子之悲哀某实能深知之其敢爱一日之劳不以成吾子之悲乎初从事葬于信州上饶县明逺郷之徳源山以潦水齧墓趾改卜于旧墓少东二百步实庆元二年十二月庚申而夫人初没时祖平窭不能以柩祔从事墓乃即婺州武义县明招山祖墓之旁葬焉自改葬从事诹日奉夫人归祔而筮未得吉祖平于是为承议郎知兴化军仙游县事女嫁朝请郎添差通判镇江府曾棐孙男樗年孙女莱孙铭曰
　　维吕世世有令徳繄女父母皆得职夫人熏陶成厥质行则尊矣夀胡啬归柩同穴慰存殁先刻此铭俟卜吉
　　夫人陈氏墓志铭
　　绍熈庆元之间予以故史官屏居镜湖上有东阳进士吕友徳自太学来与予游问学论议文辞皆有源流而衣冠进趋甚伟予固异之访于东阳人则曰是清潭吕君绍义之子吕君葢贤有徳而其配陈夫人又贤生三子孟则友徳仲定夫季友之孟固竒士仲季亦有声学校场屋间能称其兄者也自是友徳不阅歳必一过予过必见其进予老病谢客无贵贱多不能接独友徳来欣然倒屣不知疾痛之在体也歳戊午十月壬午忽墨其衰绖叩子门哭且言母夫人不幸以八月戊子殁矣得年六十有五卜用十二月壬申葬于孝顺郷蟠谷之原以其家君之命征铭于予予方病亦不胜悲不敢以病为解乃按从事郎陈君黼状序次为铭夫人与吕君同邑人曾大父懿大父严父子渊皆郷长者夫人幼孤女功不待教而能稍长佐其母经纪家事如成人大父犹无恙竒之为择所归得吕君既嫁事舅姑以孝闻女妹适人倾其嫁时橐装无少靳积勤俭以裕财隆祭享以尽孝厚振施以立义吕氏之兴夫人之助为多处事明果虽吕君有不能回者诸子献疑亦坚守初意不为变曰后当如是及事定一如夫人言人人叹服其后吕氏家益康大第千础堂寝尤宏丽而夫人顾自挹损齐居玩道即东偏汛扫一室萧然如老释之庐或终日不出阈如是歴十余年吕君与诸子屡劝其归堂中皆不可然丝枲缄缕之事至老犹自力暇日勉诸子以学授诸妇以家事谆谆不惰虽古贤妇殆无以加不幸一日不疾而卧医药至皆却之曰吾固无疾也已而遂不复语诸子方就试驰归省疾颔之而已神宇泰定超然就蜕及有司以友徳名上礼部报至夫人不及见矣可哀也已夫人三女嫁吴一防徐侨徐鼐皆良士孙男四人铭曰
　　山盘水纡食簭从吉日壬申宅是幽宫表表三子奋繇诗书维夫人之贤有以基之
　　承议张君墓志铭
　　君讳錤字深父年三十有八庆元三年十一月壬辰病卒以四年九月庚申孤某葬君于临安府西湖佛首山之原因其伯父寺丞功父镃以君之友太学内舍生陈公道原状请铭予与功父交二十年信重其言而陈君所叙文亦甚美可考据遂与为铭君家秦之三阳曾大父安民靖难功臣太师靖江宁武静海军节度使清河郡王追封循王諡忠烈配飨髙宗皇帝庙庭大父讳子厚左武大夫康州刺史带御器械赠少傅考讳宗元通议大夫敷文阁待制赠少师君幼而颖异强记好学少师遇郊祀恩任为承事郎稍长主管建昌军仙都观遭少师忧未除而母夫人继卒君执丧累年毁瘠几不可识族人以不胜丧为忧共谕勉之始稍自抑然终丧犹羸甚歴两浙转运司明州造船场签书安丰军判官防公事江淮荆浙福建广南路都大提防坑冶铸钱司检踏官监总领淮西江东军马钱粮所太平惠民局积官承议郎君之为场人或唁其非勲阀所宜处君谢之曰景迂晁以道先生所尝为也吾处之惧弗称敢薄之邪讫代去不以卑冗怠其事自守以下皆叹誉之晚官药局尤号闲冷顾无所施其才又素简俭远声色独以书自娱时属文辞见志然未尝妄出以示人所居帷屏壁门皆有铭以自警戒其文尤高没后始或见之皆惊其才服其识以为使未死得享中夀其所至讵可量哉孰谓不幸年止于此君尝以进士试礼部见黜不以怼有司亦遂不复践场屋诸公贵人多知之然仕常从铨与寒士并进至终其身其静退乃天性娶杨氏太师和王存中之孙继室以潘氏少保安庆军节度使邵之孙皆封孺人子男一人渥将仕郎有贤称女一人与孙伯东皆幼铭曰
　　君家勲徳奕世传图像麟阁侍甘泉佳哉公子何翩翩才当用世不永年有美乐石可磨镌百世之下知此贤
  </div>
  <div class="pagination">
   <a href="渭南文集放翁逸稿_page19.html">
    上一页
   </a>
   <span>
    ...
   </span>
   <a href="渭南文集放翁逸稿_page15.html">
    15
   </a>
   <a href="渭南文集放翁逸稿_page16.html">
    16
   </a>
   <a href="渭南文集放翁逸稿_page17.html">
    17
   </a>
   <a href="渭南文集放翁逸稿_page18.html">
    18
   </a>
   <a href="渭南文集放翁逸稿_page19.html">
    19
   </a>
   <span class="current-page">
    20
   </span>
   <a href="渭南文集放翁逸稿_page21.html">
    21
   </a>
   <a href="渭南文集放翁逸稿_page22.html">
    22
   </a>
   <a href="渭南文集放翁逸稿_page23.html">
    23
   </a>
   <a href="渭南文集放翁逸稿_page24.html">
    24
   </a>
   <a href="渭南文集放翁逸稿_page25.html">
    25
   </a>
   <span>
    ...
   </span>
   <a href="渭南文集放翁逸稿_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
