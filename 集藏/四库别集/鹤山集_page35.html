<!DOCTYPE html>
<html>
<head>
    <meta charset="UTF-8">
    <title>鹤山集 - 第 35 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鹤山集 - 第 35 页/共 63 页</h1>
    <div class="content">　　明年十二月癸夘某过锡山观典型于堂阼参闻见于国人益信前铭之不诬尚恨笔力浅弱不足以尽发潜懿也
　　跋家季文守富顺日拒吴曦伪檄事
　　予平生为人记述多矣观书太史氏阅人益广姑据予所身厯者言之孽韩柄国逆吴事仇士大夫不曰拒则曰去使诚有之亦为臣之常分况不必皆然方事变之殷虽能言者已鲜及事已变息则敢为者常多此可尽据邪家侯季文富顺文檄与赵薛二守报书则信而有证呜呼是非之心其孰无之而夺于利害以谬迷其所固有甘于祸家凶国而不知顾者多矣此非素讲预定安能防防若此予尝为侯记积善堂今江淛闽湘间家有是记大畧谓吾惟循理尽分而为之他人何与焉几若为此事发者故又识于此以申侯善善恶恶之初志云
　　跋邵康节检束二大字【赵丞相子直孙必愿所藏二字下注云检谓检其行止束谓束其情性】
　　先生尝为诗曰忆昔初书大字时学人饮酒与吟诗若非益友惟金石四十五年成一非然则兹二大字与束其情性之语未必晩年安且成之时也后学魏某谨书
　　跋楼参政绍熈五年内禅诏草
　　某未冠时侍长老聴绍熈末年内禅诏书至所谓虽丧纪自行于宫中而礼文难示于天下为之色然以叹知朝廷有人也后此三十二年乃获观藳墨于宣献楼公之季子又见当时删易钩注虽仓卒之顷动中理道孟子曰天子不能以天下与人然则言动几微之间莫非天命之流行岂一毫人力所能予夺其间乎史官魏某谨书
　　跋毛氏増韵
　　三衢毛氏増韵奏御之六十二年其子居正义夫应大司成校正经籍之聘始克锓梓于胄庠然人情异向趋简厌烦故校其始着尚多刋削世之不遇者非特一増韵也
　　跋畨阳董氏所藏东坡墨迹
　　苏文忠雅耆陶公文其有感于归去来词盖元丰五年之夏蔡章被遇而吕正献不合之时也长公在黄少公在筠此何时也而犹可以仕乎否之讼曰大人否亨其遯曰包羞然则以亨易羞果孰为得失乎遗墨藏于义夫之族子煟临卭魏某与之为寮因得寓目因识其后
　　跋黄太史帖
　　董季兴壻于沙随程氏多识前言徃行余与为寮皆得与闻之独太史此帖未睹今其子甄自竟陵以石本见寄则时贤题识已悉尚何云姑识嵗月绍熙二年七月鹤山魏某
　　跋张忠献吕忠穆与李忠肃书
　　明受之变不有居者谁守社稷不有援也守将奚为复辟之后张吕李郑诸贤以次受上赏盖人臣所当为人主所当报各适其分焉耳而或者犹不免著书以诋平江之功惟文肃于吕张二公情谊始终无少猜间呜呼其深明于事君交友之分者乎不寕惟是张忠献以李忠定杀谏臣攻之至再隆祐泛舟之役公与吕忠穆亦异论迨其间退之后死丧之际考于是帖则懐人忧世固未尝有纎介之嫌信乎周比和同之别特毛发耳而公私谊利县隔霄壌呜呼其严乎前史臣魏某谨书
　　跋赵昌父送刘清之【子澄】事后
　　静春刘公之去衡也章泉赵公亦去之或曰非悻悻与曰礼有之凡食賔君迎賔大门賔入君再拜賔辟君揖入賔从三揖三逊乆而后成礼賔出君送之大门则摈者已返告曰賔不顾矣夫始焉迎之拜之揖之而后升其后君送而已不顾非始烦而终简也然则士大夫进退之节于此亦可槩见云
　　跋类省试防巻后
　　予以贫贱未免有科举之累然亦耻为揣摩剽袭之文始举于乡故吏部郎赵公大全取之于类省试吏部与故知邕州李公取之故签书宻院宇文公又主之呜呼乖逢得失其孰为之耶嘉祐间尚西昆体而欧文忠公典举首取古文绍圣以后尚王氏説而陈忠肃公主别试多取史学主司之不徇时好固难其人而举人亦有以是应之者然则乖逢得失岂必皆工于举业者李先生之子义山以予大惭之文相视因识其末
　　跋罗文恭公防谏稾
　　文恭公奉疏既尝为之序引后二年防恩归自靖道荆州公之子愚出视元稾其间所谓谏者归过求名人才至身后议论乃公贜吏之弗戢繇大吏越足三尺外人才不更事者必不可用此皆千数百年相承而莫知其非者我视谋犹伊于胡底亦足以悲夫
　　跋罗文恭公荐士稾
　　予尝以吕正献公掌记司马文正荐士编陈宻学章稾范正献手记李邦直举官记及近世虞忠肃公翘材舘録辑成一书刻之潼川漕司惟吕文穆公夹袋小册韩忠献甲乙丙丁集曽宣靖雌黄公议未得全本今幸从文恭公之子愚获观荐士稾前辈懐人忧世之规大抵皆如此凡以谨时几而厘帝命也俗流世隘此事乆无闻矣三复遗墨为之永叹
　　跋罗文恭公后省缴駮稾
　　祖宗虚已尽下一政令之出自始进拟已有中书三省宻院分班同班之别人得以自靖自献不嫌于异同迨其既行则给事中舍人或书或否各行其志不关白长官或谏官有言台臣不及知台臣有谓不可谏官或是之盖台谏官平居未尝私相徃来也台谏偶已同是侍从以次至于臣民或特以为不可此事甚众不暇枚举自京桧用事恶异喜同士大夫始以是为惊怪干淳涵育之乆积而至于绍熈然后此意仅仅有存今观文恭公后省谏稾明逐臣之寃斥台臣之诬乃其一事也谨书稾末以识世道升降云
　　跋公安张氏所藏东坡帖
　　世之知苏子者必曰言语文章妙天下其不知之则曰讥讪嫚侮不足于诚乃若苏子始终进徳之序人或未尽知也方嘉祐治平间年盛气强熈寕以后婴祸触患靡所回挠元祐再出益趋平实片言只词风动四方迨绍圣后则消释贯融沈毅诚慤又非中身以前比矣士不精考而以一事槩一人一言蔽一生者姑以是思之是数帖即绍圣后事今藏之永平令张仲车箧中绍定四年春临卭魏某与寓目焉因识其末
　　永嘉薛荣祖临予观亭记本而书袁和叔之语曰观外不如观内观民不如自观以求予一言
　　薛君引袁防斋语识诸观亭记之末观之义滋有所发大抵古人观象观法观物观我无一物而不知察所以防众理而致吾知也观之为卦实明是义今传注之説则彖象为观示之观六爻为观瞻之观窃意韵有四声反切以前安知不皆为平声乎于是闻见视聴高深先后逺近上下之等皆有二字且考诸义则二字固可一而参诸易诗以后东汉以前则凡有韵之语亦与孙炎沈约以后必限以四声拘以音切亦不可同日语并识是于记末以质诸同志者
　　跋邓某宣和使金赐私觌茶币
　　本朝立国规模好生恶杀故于外国盗贼常有招懐之意然其间以战致和者其盟易而乆宣靖以来反是徃徃怨我而诲盗刓民而误国览邓氏遗事为之慨然跋苏文忠属黄州教授作贺邓枢宻啓
　　言贵于有物无物非言也后世非放诞相高则虚美相加迨其流弊至为骈四俪六以相謟渎则不足以谓之言矧曰文乎哉东坡付他人作贺啓亦初无甚异而疑者喋喋不厌何也
　　题李肩吾为尹商卿书乡党
　　天之生民有是物必有是则故凡威仪容貌饮食衣服何莫非天则之流行也圣人徳盛仁熟从容中道门弟子精体实践详説而备书之则所以学圣人也李肩吾为人书乡党者数矣得是书者皆使予识其末今商卿又以属余鸣呼商卿尚敬之哉昊天曰明及尔出王昊天曰旦及尔游衍夫苟瞬存息养而实有得于斯焉则知古人之所谓学者盖如此
　　跋辛简穆公与秦桧争和议奏稾
　　和亲之説未有不怠我而长冦者耿秦诸公以来率袭是误而不为脩攘之虑始于患失终以乱邦予固愤此乆矣绍定四年防恩西归舟至夔门防劲寇外侵台梱内溃辛君俱出示先简穆奏稾因识其后











　　鹤山集巻六十三
　　钦定四库全书
　　鹤山集巻六十四　　　　宋　魏了翁　撰跋
　　跋静春先生刘子澄帖
　　静春先生刘公淳熈五年八月十九日所与张宣公帖也宣公时为秘阁修撰荆湖转运副使过其弟端明公于宜春刘公之兄靖之字子和卒于贑州教官将葬而属铭焉刘氏世载令徳为国朝文章家逮公尤孜孜以人才为己任朱文公称其收恤宗党接引后来乐人之善矜人之恶盖得之亲见宣公虽不及识公而书问徃来间气味之同亦尔此可以强致乎是嵗石林李公年二十恱斋李公年十有八而静春以二公属宣公已曰异日与川中作师表非小补也而数十年后悉如其言人固不易知然而心者神明之舍所以范围天地出入古今苟志平气定不迁于私好恶不夺于小利害徃徃可以十得八九况禀气之清明者固亦可以望而知之某生晩不及与观一时师友之盛犹幸与辅汉卿赵昌父张元徳诸公游知静春事为悉因恱斋李公刻此帖见寄附姓名其末呜呼师友道废利禄相挻上慢其下下防其上以讲学储才相规益者鲜矣张徳衡其寳此帖亦以觇世道之变云
　　跋牟少真发防中庸大学俗解
　　吾儒之书自诸老先生语録外未有方言俚字为文者盖弟子之于师唯恐稍失其指故聪聴之谨书之莫之敢易也近世乃入科举之文以惑凡近以欺庸有司诿曰姑以绐取利禄耳是固可陋今牟君之为中庸大学发防将以信今诒后而为是俚俗之语五方之言语不相通而可强同乎又若谓世人不可与荘语姑俯而就之者然则不浅之待人乎言之不文行而不逺牟君归为我精思而文言之亦有当商略者兹未暇及也
　　跋牛寳章大年记杨少卿事
　　牛聘君所记辨诬盖寳庆三年赵敏若为郑损所诬几成大狱杨叔正时为军器监帅蜀人之在朝者白于有位而有不谓然则自为书争辩益切前诬卒以尽白鸣呼此岂有为为之哉高闾植槐等事则近乎有为者矣书其末而归之叔正之子埴其尚勿替先志云
　　题苏叔明公诚陶然堂赋后
　　南麾退翁苏文公之兄也持正不挠终于利州路提防刑狱子孙多贤且继踵科级其五叶曰叔平者自号松菊花圃有子曰公诚字叔明以礼自牧为族党归重尝赋陶然堂以自述非明乎义利之际者不及此余归自靖叔明访余山居言论风指敛浮归实进进未已呜呼世家摇落不振邦国之耻也叔明尚懋敬之哉黙执徐壮月谷旦
　　跋东坡赵徳麟字説真迹
　　赵徳麟始以僚属受知于苏公今苏集有倡醻字説与秋阳春色二赋世之贤徳麟者以此虽然嘉祐元祐之苏公孰不知趋而和之迨苏公度岭诸贤皆坐废锢徳麟与焉而犹惓惓于片文遗墨之是寳于是有以知徳麟之所存者逺矣予归自谪所今安徳节度赵公之子与洸武叔携字説真迹相眎安徳以儒科发身器周才裕而局不得施而有子是绍兹其为麟不已多乎呜呼武叔其尚勉之哉
　　题孟莘事状
　　昔嵗衔命拜昭慈于攅宫器皿裳衣获窥于奁中今观心画于孟氏之宗大抵徳而度温而恭吾虽不识公进意其恂恂守正有昭慈之遗风
　　跋张宣公帖
　　张子论著惟论语説乃晩嵗更定而朱子四书于中庸尤所尽心今师君遇所藏宣公笔迹二者咸在是诚可寳矣当乾道淳熈间朱张吕三子以学问为群儒倡虽其才分天成功力纯至然亦不可谓非师友切磋之益朱子序张子文集以其间有讲焉未定之论为恨序吕子读诗记亦曰其间所谓朱氏者皆某少时讲焉而未定之説以此知先儒进学朝益而暮习月异而嵗殊盖有所谓勉焉维日孳孳毙而后已者彼世之粗涉梗槩而哆焉自足者殆亦不知愧惧耳
　　又
　　公以淳熈五年守荆七年二月七日易箦今其十四日书云诘朝阳至盖六年长至正在月半则此帖距公之亡才八十四日耳其二十日帖云气体未复不免灼艾想公之疾自此日侵鸣呼所谓任重而道逺于此亦可畧见拊巻太息书其末以归诸范文叔甫之壻师氏
　　跋朱文公帖
　　右朱文公与月舟范公文叔帖凡五皆寕考初元也是时孽韩枋国党祸方张此何时也而以予所见于蜀士大夫如刘文节公李良仲宗丞季章叅政君亮侍郎与今范公之家所藏朱公报帖则一时善类应与固自若也权臣威焰徒能怖赫庸贪而终不能以间人心之同剥之三曰剥之无咎失上下也复之四曰中行独复以从道也夫居羣隂之间而独能失其同类惟道是从矧兹声气之合胡可刼而御之予虽生晩而身履乎庆元泰禧盛衰之变周旋乎范刘诸李与二熈羣贤之间呜呼我视谋犹伊于胡底亦足以悲夫
　　题蕲州仪曹范埙元帅府牒后
　　靖康之祸荐绅大夫士未尝不愤惋于大官贵人无足倚頼而冗曹稗官犹可与有为也赵哲一使臣能以百骑束劲敌向拱一尉掾能以棓绳批游骑傅亮一文学能以义旅造青城陈淬一小校能先诸将以败敌于南华韩世忠一制将能引部将以却敌于南京至于据神稷破鹘眼者乃安邑之士人日中碎敌五十壁者乃石濠之小吏首渡河以复新兴者乃招抚司之属将以千八百骑夜刺孛堇者乃经略司之都监曰孟迪曰种濳曰张勉曰张渐曰白保曰李进皆翘关超距雷动风从于王庶之檄异时中兴诸将繇此其选使当时得将相大臣有以用之俾各竭所长经营河朔则彼当逺伏凉淀之北而祖宗境土遄归职方矣蕲州仪曹范公其一也予归自靖道双流公之孙子郯诵公自蕲趋济颠末咸叹世弊俗偷方时晏然位骄禄侈者偃然物上盗弄人爵蛊壊士气胚胎祸机一朝溃裂幸而有懐忠蕴义之士起济濡首之厉然犹扼塞不得亨呜呼其车既载乃弃尔辅自古祸乱相寻于无穷者类若此曹器逺辨纸尾三人乃汪黄耿非宗忠简此説甚善使忠简而在此位也吾所谓某某者必有以用之范公当不至流落秦陜待张忠献之荐而后受知于思陵也后百余年临卭魏某敛涕书于下方
　　书泸士周挺读厯代书
　　古之学者习乎礼乐射御书数内以养徳性之知外以固筯骸之束进乎大学则格物致知以徃皆为已之事也是皆失其传惟有挟册读书以求之前言徃行而读之者亦罕读之而有得焉又罕有也周文叔挺乃能取厯代帝王以来之书穷搜力索广记详説呜呼其用力亦劳矣文叔求予一言方以王事未暇与之详讲也姑识其末以俟他日
　　题朱文公帖
　　王氏之盛也江南学者争称门生其黜也讳焉苏氏之学争尚于元祐而讳称于绍圣以后又大显于阜陵褒崇之日至程子诸儒亦莫不随时之抑扬而为轻重迨近世则朱张子诸儒一话一言散落人间者无一不显予之精力弊于题识虽然予甚惧焉李君盍为我语诸同志其相与用力于不睹不闻以庶几无负于诸老先生之训
　　题孙教授志铭
　　吾同年友孙次龙之葬张义立志之刘文节公铭之可以无憾矣然帖所谓嵗寒山之兆乃其考君手卜史巫纷言不可于是庙殡垂三十年厥子应龙彊善克家乃改卜得负郭田惟兊食竭訾以庚之又为豪右所夺刑狱使者归其田始克葬卜九月之甲子先事过予言曰刘铭张志得之孔艰而兆异时改乞公一言以识诸碑隂呜呼次龙之才之懿之行之脩而止于是而死于是也人孰无死而殒于竒祸人孰不葬而摇于异论夫世以作善离殃疑天之梦梦者信乎其陋矣终于不可诘则曰将在其子孙抑犹未免责偿于天道也虽然应龙尚勉之哉
　　陈猷春龙出穴图
　　天基节前一月获观于白鹤山是日邸吏以友人陈和仲埙奏劄録本见寄其间有云陛下居飞龙在天之位而晦之以潜龙勿用之徳读之慨然识其説于此
　　王荆公真翰
　　按集所载与此小异盖为江宁守陈和仲作也介甫既为相而库屋寒蔬不改其素所以见信于当时而得以肆行其志也
　　跋克斋游吏部所书孟子一章
　　孟子之告宋句践亦犹游之告尹也是时三游之风已胜孟子之説殆与货色之对相似然尹君其知此则知景仁所以敬我者深矣若见同游之士并出以告之某书于三泸州宅
　　跋赵安庆所藏东坡帖
　　予昔迁靖与广西为邻广郡牧守多故旧时以方物问予如苏公遗墨及海鱼黎洞沈椰子酒吉贝黎莫之等率中州所罕见黎莫如青棊布暑夕可以覆体虽然饮食之物则非靖比也靖之米斗百泉羊豕为斤十减米之二蔬笋又不论也予常阅苏公帖自谓衣食之奉视苏子卿啖氊食防为大靡丽以予居靖言之视文忠公之靡丽又加一等诗曰君子于役苟无饥渴吾侪勉诸上亲政之嵗魏某书于泸州官舍
　　跋赵安庆先世诗
　　舒守赵侯以其先君子所书黔娄诗六十言见寄又自为九十言识其末凡皆表廉训俭以示子孙是时改元端平上手书戒贪吏草茅贱臣某布宣徳音退而识于百五十言之末呜呼以义利言则清心约已士之常分也姑以利害言则世之黩货徇利者祗见其害未睹其利公孙瓒以铁为门铁非不固也董卓以金为坞金非不多也徒以败家亡身为他人守耳
　　书魏少申謩仲碑隂
　　少伸予所厚也今其没十有七年始克葬先事之月伯衡以一编书视予而言曰昔嵗将葬吾父前礼部侍郎曹公器逺为志其竁寻以史巫拘忌志所书嵗月丘封与今不合且始卜日于嘉定十七年五月甲子今卜绍定六年十二月乙酉始卜地于盘石县高荣山震冈与先母裴氏合葬今卜泸川县天柴山巽冈以继母张氏祔夫子为我书之以辅前志且母裴之卒庆元二年五月庚子母张之卒绍定二年二月乙酉志亦未之书也为我并识之呜呼墓之有碑虽汉魏之末造而人子报亲之心必诚必信于此亦可槩见乃为勒其语于碑隂以备来者之参攷云
　　通典跋
　　杜氏通典之书包括古今涵贯精粗人习焉不察例以类书目之予自成都尝仿其书为国朝通典因得以熟复终帙今起家守泸帑有刋本而文字漫漶半不可识将尽易之而先是有已经脩者弃之亦可惜乃命工易十之四凡二千叶为文五十七万有竒端平元年九月甲子临卭魏某书







　　鹤山集巻六十四
　　钦定四库全书
　　鹤山集巻六十五　　　　宋　魏了翁　撰跋
</div>
    <div class="pagination">
<a href="鹤山集_page34.html">上一页</a><span>...</span><a href="鹤山集_page30.html">30</a><a href="鹤山集_page31.html">31</a><a href="鹤山集_page32.html">32</a><a href="鹤山集_page33.html">33</a><a href="鹤山集_page34.html">34</a><span class="current-page">35</span><a href="鹤山集_page36.html">36</a><a href="鹤山集_page37.html">37</a><a href="鹤山集_page38.html">38</a><a href="鹤山集_page39.html">39</a><a href="鹤山集_page40.html">40</a><span>...</span><a href="鹤山集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
