<!DOCTYPE html>
<html>
<head>
    <meta charset="UTF-8">
    <title>东里文集 - 第 10 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东里文集 - 第 10 页/共 44 页</h1>
    <div class="content">　　文丞相督府忠義傳 
　　孔子家語 
　　跋張旭草書 
　　跋懷素 

　　○瀧岡阡表 

　　瀧岡阡表余得之子啟學士碑不載何人書意是歐公自書結體甚□當時此文初出宋景文即取求其生而不得則死者與我皆無恨數語書之以自省然則世之治獄者其可以忽哉 

　　○李靖西嶽書 

　　右唐李衞公布衣時上西嶽書其蹟盖厭隋亂已極□□□之志奮欲有為而咨之神明之辭也士重乎立志飬氣衞公此書志已先定而氣盖宇內矣是以卒能輔明主而建功業焉其書亦佳石刻在廣西余得之劉長吾僉事云 

　　○胡忠簡公封事藁 

　　右吾郡宋胡忠簡公封事藁有周文忠公楊文節公題跋在後忠簡孫搢刻于□州真仙巖劉長吾得之以惠余者忠簡筆法出顏魯公盖忠義之性有相契矣揭文安公謂此書本左司郎中豐城范濬舜文所為將奏之以示忠簡忠簡曰書奏即不免南遷子有□母不可以累母吾以奏之遂有新州之命余近於內府檢志書見豐水志載范濬□云為戶部檢詳時欲與胡銓相繼論奏和議胡首推章范實從史之胡之逐又贐其行未嘗云此書范所為也豐水志作於宋南渡後當得實不知文安何自而云然也然文安云廬陵胡氏楊氏皆國家之元氣故以所作楊氏忠節祠記附此帖之後 

　　○右軍十七帖 

　　黃長睿云右軍草書十七帖最為可師此書中龍也張彥遠法書要錄云唐太宗購二王書右軍草書有三千紙取其迹以類相從率一丈二尺為卷此帖文二尺凡百七行九百二十三字今世不復見古帖獨泉州有石刻然已歸內府民間亦不復可得也此本吾近得之楊耀宗長史 

　　○七姬厝志 

　　七姬厝志張來儀文宋克溫書余得之姑蘇王汝王七姬皆潘氏妾不負其主俱死於一日之間可謂烈矣而其文其書亦皆奇也 

　　○王荊公詩 

　　王荊公與其弟平甫此君堂詠竹詩二首相傳皆公所書石刻在今應天府學公書氣韻飄逸勢若率然而未嘗無從容整暇之意亦自成一家昔人論公書類□時所作此說非也但學書者不可為法耳 

　　○楊文川詩 

　　楊文川名中字伯允吉水人宋忠襄公之裔蚤從范文白公德機有詩名揭文安公所謂得范之骨者也其詩兵後不傳間從其孫黻求之僅見此數篇然景星威鳳一出人知為瑞物豈必其多見哉 

　　○文山集杜句 

　　右信國文公集杜句二百首皆在□□所作每首有公自序其後鄧中齊譔督府忠義傳劉申齊撰公傳皆有資於此初公得死後吉水士人張弘毅 【 即序中所稱于藏心者】 自燕以公爪髮及遺文歸而此詩亦在其中鄉郡舊嘗刻公遺文兵後板廢今士大夫家間存其本永樂丙申余於京師遇此詩及督府忠義傳遂錄藏之 

　　○劉山陰集 

　　山陰集者清江劉永之仲脩著仲脩治春秋學詩文清麗古雅為當時所重工書法篆楷行草皆有師承嘗聞之長者始仲脩既冠未知學因遇婦翁同郡練伯升翁長子壻也蚤有文譽翁家特異視之而庸眾人視仲脩疏歸發憤就學日夜不懈親良師友講論切磋數年學業大進時譽更出伯升右是以士貴乎立志也又聞仲脩家富於貲賒貸施數郡仲脩獨泊然布素日靜處一室書籍翰墨自娛客至不為盛饌酒數行論文賦詩焚香鳴琴而已家事未嘗一留意非逢掖士亦未嘗一接言咲可為幽貞絕俗者矣 

　　○石徂徠集 

　　宋石守道徂徠集二冊守道與區易文忠公同年其平生見歐公所譔墓志公又有讀徂徠集二詩極其愛重忿歎之意皆載此集之後余得於翰林庶吉士吾紳古之君子正直自持是是非非無所顧忌□□此讀斯文者懦夫可以有立志矣 

　　○歐陽文忠公事蹟 

　　按于役志九月壬辰安道貶筠州甲午師魯貶鄞州丁酉余貶夷陵與高若訥書云昨日安道貶官師魯待罪則余尹被貶在公之先明甚公諸子述事蹟及韓魏公作墓志皆以為公之貶在余尹之先魏公偶出一時之悞或但據其子所述書之而為子職者不審於考據如此雖非大關涉可以率畧乎 

　　○通鑑續編 

　　右通鑑續編二十四卷六冊四明陳桱子經著刻板今在蘇州府學起盤古至高□為第一卷契丹事在唐及五代者為第二卷後二十二卷則宋三百二十年事也孔子曰吾猶及史之闕文學者於前事據其所可知其所不可知闕之可也義農以前□哉邈矣非有文字之紀也其事間見於百氏□記者要多以意言之耳而必掇拾以補前史之闕亦異乎孔子之意哉昔劉恕作通鑑叔紀避經而專采百氏之說金履祥謂其野而難質故作通鑑前編不復避經桱嘗為之舉要固主履辭之說矣而復者此卷何耶宋史於今少見全書學者於此編可以考見一代之得失嘗聞吾郡劉猜王亦著此書未板行往年會其孫公潛云留在永豐今不知其何如也 

　　○通鑑前編舉要新書 

　　通鑑前編舉要新書婺金履祥編四明陳桱舉要起唐堯以下按乎綱目其體則編年其事則易書詩春秋其文則□孔子春秋朱子綱目之法也刻在蘇州郡學余家一冊錄於中書舍人朱季寧盖讀之竊有惑焉孔子傷周東遷之後堯舜禹湯文武之道不行上失其所以為君下失其所以為臣彛倫斁而天下亂故作春秋以正君臣父子尊卑內外之分以明堯舜禹湯文武之道向使二百四十二年之間堯舜禹湯文武之道行焉春秋之書無作矣春秋之後降為戰國為秦漢以至乎隋唐五代其為斁且亂益甚朱子傚春秋作綱目亦孔子之意也向使戰國至于五代堯舜禹湯文武之道行焉綱目之書無作矣故春秋綱目之作皆以傷堯舜禹湯文武之道不行於世也新書用春秋綱目之法乃比堯舜禹湯文武之事而書之果可乎哉綱目者繼春秋而作以新書接綱目之前是無春秋矣其又可乎或曰此書簡要便於學者夫簡便者常情之所趍趍彼者必舍此使人皆求之新書之簡且便將舍易書春秋不講卒不知聖人之所以為訓可乎不可也此皆余之所惑而不能通者願有質焉 

　　○三禮考註 

　　右錄三禮考註六冊此書本吳文正公澄用朱子之意考定為儀禮十七篇儀禮逸經八篇儀禮傳十篇周官六篇考工記別為一卷見公文集中三禮敘錄及虞文靖公行狀如此嘗聞長老言吾邑康震宗武受學於公元季兵亂其書藏康氏亂後郡中晏壁彥文從康之孫求得之遂掩為己作余近歲於鄒侍講仲熙家見壁所錄初本注內有稱澄曰者皆改作先君曰稱澄按者改作愚謂用粉塗其舊而書之其迹隱隱可見至後曲禮八篇皆無所塗改與向所聞頗同遂與鄒各錄一本凡其塗改者皆從舊書之而參之敘錄其篇數增損不同敘錄補逸經八篇投壺奔喪公冠諸侯遷廟諸侯釁廟之外中靈禘于太廟王居明堂三篇云其經亡矣篇題僅見於鄭注片言隻字之未泯者必收拾而不敢遺今此書逸禮止六篇而中靈禘于太廟其篇題皆不著敘錄禮儀傳十篇此書增入服義喪大記喪義祭法祭義五篇敘錄正經逸經及傳之外云餘悉歸諸戴記此書傳後復增曲禮八篇凡增十二篇其中固有載入禮記纂言者矣不當復出也篇目不同如此其中又不及深考也余又聞老長言文正晚年於此書欲復加考訂不及臨沒授其意於孫當當罷官閒居嘗為之而未就也豈誠然耶然文正分禮為經義為傳今此書增入者禮義率混殽無別又其卷首亦載敘錄而與卷中自有不合者决非當所為無疑豈□所增耶壁素與余往來獨未嘗見示此書其編乾□清氣集以己意改古人之作者數處余嘗與之辨皆以余言為然故知其為人任意率略而於此書不能無疑於其所自增也然余既錄此書不及再見不得質問姑志之以俟知者 

　　○壇山石刻 

　　右吉日癸巳四篆字得之永豊進士劉智安石刻今在贊皇題云周穆王時所刻世遠不可知然字畫妙絕决非後人所及也 

　　○正祀典名號詔書 

　　右洪武三年正祀典名號　詔書此制非自臣下建白一出我太祖皇帝聖智有以灼見唐虞三代聖人之意其封號或因或革皆允當乎天理人心之大公而盡革後來瀆禮亂經之弊以為萬世有天下國家者之法所謂大哉王言者也詔下之十五年臣詹希原書石刻之太學又三十有五年臣士奇得此本謹識而寶藏之 

　　○詹孟舉千文 

　　右中書舍人詹希原大字千文刻板在蜀中余得之禮部胡侍郎　國朝大字希原為第一盖兼歐虞顏柳之法而有冠冕佩王之風者也 

　　○滕王閣序 

　　右趙孟頫書滕王閣記刻板不知何在此本永樂十三年七月廿五日臣士奇侍　文華殿所被賜者也筆意精妙絕倫後得孟頫書此記墨跡參較之乃不及此遠甚其亦得善刻者之助乎簽題當時　睿翰所書謹識而珍襲之 

　　○干祿字書 

　　右顏魯公干祿字書辨別字之正俗及通用亦間有析其義者云干祿者盖唐以書取士也而公真書小字之傳于後者亦獨見此耳 

　　○戴九靈和陶詩 

　　九靈姓戴名良字叔能號九靈山人金華人少與宋景廉胡仲申同學文亦齊名九靈洪武初屢徵不出變姓名隱四明山中二十餘年後坐累卒于京此集余得之丁鶴年九靈別有文集四冊余嘗於趙彥如家見之醇粹博雅有六一風致亦一時巨擘也 

　　○王臨川文 

　　歐蘇曾王四家全集今書坊皆無刻板獨北京有荊公臨川集板在國子監舊崇文閣而所闕什一用之永樂八年　扈從在北京印二本以一本寄余凡十冊既已錄補遂取吳草廬先生所為序冠諸卷首又取二程朱陸四先生及司馬文正諸賢所論公平生者附于序後盖凡天下後世之狺狺於公者皆吠聲而已豈其真有所見哉夫的然有所見者余之所錄是已 

　　○諸儒奧論 

　　諸儒奧論二冊得於中書舍人建昌黃卓前輩讀史必因其人而考其時因其事而揆諸理故各極其所見近年鄉先生王子啟教學者讀史每終一傳必作一論猶存古人讀史之法囚附著之以示來學 

　　○唐才子傳 

　　唐才子傳西域辛文房著十卷總三百九十七人皆有詩名當時其見於唐書者共百人盖行事不關大體不足為勸戒者不錄作史之體也而讀其詩欲知其人於辛所錄宜有取然唐以詩取士三百年間以詩名者當不止於辛之所錄如郭元振張九齡李邕之徒顯於時矣而猶遺之况在下者乎而辛所錄者又間襍以臆說觀者當擇之 

　　○十史詳節 

　　十史詳節總二百七十三卷史記三國志晉書南北史隋書五代史題曰東萊校正兩漢及唐書題曰諸儒校正吾家十五冊此書□□畧至事之切要者亦或不載甚至節省助語詞讀之無味者然考東萊年譜不見校正此書世謂此東萊早年所成後悔之劉元城云古人著述多在暮年正為此耳 
</div>
    <div class="pagination">
<a href="东里文集_page9.html">上一页</a><span>...</span><a href="东里文集_page5.html">5</a><a href="东里文集_page6.html">6</a><a href="东里文集_page7.html">7</a><a href="东里文集_page8.html">8</a><a href="东里文集_page9.html">9</a><span class="current-page">10</span><a href="东里文集_page11.html">11</a><a href="东里文集_page12.html">12</a><a href="东里文集_page13.html">13</a><a href="东里文集_page14.html">14</a><a href="东里文集_page15.html">15</a><span>...</span><a href="东里文集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
