<!DOCTYPE html>
<html>
<head>
    <meta charset="UTF-8">
    <title>金文靖集 - 第 18 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>金文靖集 - 第 18 页/共 20 页</h1>
    <div class="content">　　处士讳相子字季质姓金氏其先由寳庆来居新淦之厚聚宋建炎间复由厚聚徙里之洪坑后以族蕃地隘再迁今之培山世业儒曽祖徳明忠恕仁厚乡以长者称祖仲卿谨愿诚笃好周给贫之以隐徳终于乡洪熙初元蒙朝廷推恩赠资善大夫太子少保兼武英殿大学士考用勤俭敦朴以孝友闻母袁氏处士为人刚毅亷直有气岸为童子时已屹然不凡先少保雪崖先生亲抚育之教之读书绩学既冠为婚娶驯至成立家素贫授徒乡里给饘粥以飬父母其后名闻郡邑人争延致之惟恐后邑大夫屡以应辟辞不就平生寡嗜好不事华餙布衣蔬食澹如也于人不妄交不喜谀佞人有过輙面斥之不少避见恶人嫉若冦雠终身逺之不与对交友以信于财利介然不妄取予终嵗足迹未尝至城府性素嗜醴醪风晨月夕时引杯独酌酒酣则划焉长啸击节髙歌气凌宇宙无一物以婴其懐者尤善笔札喜吟咏长篇短章迭宕豪放视余辈不多譲而人亦不与抗也永乐庚子舘寓清江之上一日忽晨起语诸弟子曰吾平生未尝有疾今遽愦愦其殆将死乎乃命取汤沐浴具衣冠即席翛然而逝时冬十一月初二日也生元癸卯三月初七日至是享年五十有七娶袁氏有妇徳先卒再娶李氏子男二人曰防伯诚伯女一人适刘长通孙男三人孙女二人以卒之嵗十二月十八日扬名乡黎家洞先茔之次呜呼处士行脩于家操履之严足以风厉乡闾使其得一命以施于世必大有可观者而卒以布衣晦迹山林此不能无遗憾焉昔仁宗皇帝莅阼之初幼孜尝奉命归省大夫人获一哭处士之墓盖有不胜其痛者而自归朝以来屡欲为文以志诸墓每一执笔輙呜咽不胜今年已六十四日臻衰迈恐无言则终无以尽吾情者乃序而铭之曰　超迈之志介特之行身脩于家素安于命完徳全名无愧无怍一朝乘化返于溟漠江月山风无异昔时我哀弗除魂魄何之用扬潜徳表于墓门百世有传而贻子孙
　　李孺人周氏墓志铭
　　永乐九年春友人李镇以服阕来京师待缺吏部今年夏六月始被命得调将赴官状其母孺人之行来请曰镇负不孝先妣殁十有一年不得称述以铭于墓夙夜弗宁恐遂湮没无以昭示后来惟执事哀而赐之铭匪惟镇之幸而吾母亦得以托于不朽也余辞不获乃按状而述之孺人讳妙贞姓周氏世家吉水之洪同父东周母宋氏孺人生有淑质明敏恭慎自幼受教读女孝经论语诸书輙记诵不防且了其大义及笄学女事昼夜不怠父甚怜之择配谷平李氏纳于贰舘属元季兵乱乡里绎骚故家钜室赀产悉板荡孺人念周氏已所出极力为之扶植卒赖以不坠父殁事其母以礼未尝有纎毫怠忽洎四方平定始营产治居第家事无钜细必亲厯之平生不事浮靡敦行俭约以道义相其夫延师教子孜孜不怠训饬二女俾勤于麻枲丝茧之事春秋祭祀及旦暮饮食必躬其劳而不以委于他人賔客相过者具醴醪殽羞丰俭必适其宜治家理生弗懈于勤待下以慈睦族党以恩赒贫乏以义自内属及于外姻称道其贤者如出一口而闺门之内皆视以为模则孺人性至孝常语其子曰吾为尔家妇不幸舅姑早亾弗获尽一日之飬至今思之慊焉于懐尔曹防先世余庆当力于为善毋骄傲以败徳毋损人以益已毋非为以贻父母羞辱茍能守而行之虽终身无失此皆孺人卓卓之行可以称述而垂诸后者生元元綂乙亥四月十九日卒于洪武壬午六月十又九日享年六十有八当壬午夏乡里难作所在聚冦盗攻夺焚刼富家巨室俱罹其祸时孺人殡在堂未克防事而恬以无虞一门之内皆赖以宁谧人皆谓孺人积善所致故天报之若此子男二人长即镇今调镇江府儒学教授次曰铨先授工部主事今任福建汀州府通判女二人长适王仲璟次适宋敏惠皆名族孙男六求已求益求用求正求审求问孙女六永乐二年十二月某日于新淦扬名乡之斩山铭曰　为妇为母淑善有称躬履勤俭以厚其生夫受其助子赖以成晚享多福际乎太平夀考而终既臧且宁刻词墓门耀于千龄
　　济阳教谕王公子职墓志铭
　　公讳省字子职姓王氏其先出晋右军羲之之裔孙鸿以官逰于虔遂家宁都木园后徙永丰之上里六世祖讳芳号槐堂再迁吉水仁夀之前村曽祖讳仁字徳可复徙居富溪去前村可一舍许祖讳理字道中乐善好施与乡以长者称考讳进字君贤以儒术起家壬辰兵兴尝以筞干防御使梁公监司丁公二公以便宜檄补安福州判官辞不就公天性刚果纯仁孝友自为童子頴异秀发读书不数过輙能记忆乡先生长者皆异目视之洎长从前进士欧阳衡习举子业昼夜劬劳难疑答问日积月累如水涌云蒸浩然而不可遏居常正冠肃容如对神明虽祁寒盛暑手不释巻未尝以仕进为心视家人生产畧不介意仁接族姻义敦乡里平心率物不为町畦终日欵对不妄言笑事亲极于诚敬起居定省动循礼则君贤翁尝遘疾危革旦夕呼天乞以身代不数日而差人以为至孝所感大明龙兴方以科目取天下士公首应诏以书经举洪武壬子乡贡进士明年赴春官例免防试命吏部次第铨擢公以亲老乞归养诏许之十五年壬戌礼聘天下贤士邑大夫首以公应辟恳辞不获遂与计偕逮至太祖髙皇帝召见奉天门命题亲试以称防居前列廷议欲置公大用公以才薄力辞遂授浮梁县学教谕时学校久废师道不振公极力与诸生切磋讲明有所问难必为分章析句旁推曲引以尽其奥故士之造就者逾于他邑居四载以外艰去职服阕改授睢宁县学时在学司训久缺贠公于训诲课试一任其责而诸生亦帖然敬服其教居八载再调山东之济阳县学其于教飬之方无异于浮梁睢宁一时弦歌之盛以济阳称首未防遇王师平定内难济阳失守公为逻骑所获欲以非礼辱公从容引譬辞义慷慨神色不变众遂舍公发其私帑以行公仰天叹曰子职发身科第叨窃禄防三十年今老矣幸得保全首领以归见先人于地下吾目瞑矣遂闭门不食逾数日而死时洪武庚辰七月廿又四日也公生元至元戊寅九月一日至是享春秋六十有三以洪武壬午十二月廿又三日先茔之次从公治命也子男三人长喆诚思次善孝思俱读书有立次兹永思选为博士弟子员以公殁之嵗卒妻彭氏霍州学正明复之季女先公八年卒女二人长适南京兵部职方员外郎周岐鳯次适同邑欧阳缉安孙男三人长麟次章又次祯孙女三人呜呼公之行不愧于古学不下于人惜其位不称徳遭时弗偶竟赍志以没然观其烛理之明信道之笃而于死生祸福之际漠然不以动于其中视彼腼顔龌龊蔑然无闻与草木同腐者霄壌不侔矣公没三十余年喆以予交久之深求为之铭遂为叙次之如此铭曰　学至进士位列教官志行洁清操履方端识察防微生顺死安清风凛然百世不刋
　　孔处士立夫墓志铭
　　公讳克寛字立夫姓孔氏宣圣五十五世孙也其先有曰绩者仕吉州为推官遇黄巢之乱遂家新淦之西江子孙渐以蕃殖绩之后逾七世有若文仲武仲平仲俱以科第发身为时名人所谓临江三孔是也三孔之后有讳源者与其子诚子昌慕丰溪山水之胜遂卜泉井而屋之则公四十九世祖也曽祖碧涧祖毅父惟显俱隠处弗仕公资性笃厚器识达修髯广颡神采煜然读书通大义不拘拘于训诂句读之末年二十五值壬辰兵乱逺近盗贼蜂起奉二亲避地东西虽流离颠沛之际未尝一遭于横逆暨天朝平定祸乱海宇宁一辛勤来归剪荆棘葺庐舍辟田园以复其故业洪武初命下造城砖有司以公董其役昼夜尽瘁以身先之而人皆乐于趋事上无稽违之责下无疾怨之声及后核实田畆有司复委公经理纎毫皆得其实未尝以已意而妄为増损以是皆推公之忠厚而服公之平恕也公处家治生以勤俭为夲教育诸子笃于义方待宗族有恩交友朋以信处乡党以义人有不平者或诣公质之公从容引譬皆释然而退佳时吉日賔客故旧相过者輙命觞对酌相与坐茂树俯清流酣歌笑谈尽欢而后已晩节优防田里享滫瀡之奉防衣怡愉孙曽满前夀孝康强无与为比一日公卧疾度弗能起召诸子谓曰诗书世业也吾不能光于前人若等能继吾之志吾无憾矣言毕翛焉而逝时洪武壬午十一月十又一日也生元季丙寅八月廿一日至是享年七十有八以其年十二月里之羊山岭戊子冬十二月廿三日复改里之西坑配周氏有妇徳先公之殁四十有九日子男四人曰恒曰慎曰恂曰悔孙男二十孙女十人曽孙男十人曽孙女五人呜呼先大夫谕徳雪厓府君与公生同里闬交好之笃终始如一日余生也晩幸辱知于公而又与公之子恂为防年交先大夫既殁追维先执之存者惟公尚康强无恙孰谓于今而公亦九原不可复作耶余防恩待罪禁林忝职太史以恂之请不敢固譲是用叙次公之平生以铭诸墓俾传诸永乆而昭示于后之人铭曰　公之勤俭行于家而服于身也公之信义着于乡而达于人也徜徉乎畎亩之间咏歌乎林泉之下而乐为太平之民也生获其宁殁获其夀而福庆及于子孙也我知公心作公之铭尚千载而永存也故户科都给事中赠承直郎兵部职方清吏司主事龚君淑安墓碣铭
　　龚君淑安既卒之三十年其子永吉惧公之徳善或乆而弗彰乃奉其父友前长沙府同知朱肇所为事状一通泣拜请予追铭其墓顾予辱交于君尝同朝同给事内廷知已莫逆谊不容辞乃序而铭之曰君讳泰字淑安姓龚氏义乌人其先汉渤海太守遂之后传至宋有曰应之者累官右史中大夫直寳谟阁则君之七世从祖也曽祖讳兴祖仲寳俱蓄徳弗耀考讳印可以君贵赠户科都给事中母傅氏封太孺人君生九嵗防父太孺人躬勤教育遣从乡先生学比成童能记诵经史无虑数万言及长复精于吏事吏有公牍不能辨者必资君以助然尤为县大夫所器重遂以选充邑庠弟子员受业于景濓宋先生之门人宗思睿讨论问难昼夜不辍故其学益进业益充洪武丙子以书经举乡贡进士明年防试春官未第复肄业大学已而承命往青州阅齐王府护卫君奉法惟谨按视有方人无敢干以私者又尝监视安东防卫君储廉公不欺人用畏服自是声籍籍闻于朝着未防吏部以六科缺人欲得勤敏亷慎者以充其任君被选擢户科给事中授迪功郎改从仕郎嵗辛巳陞都给事中授承直郎给以勑命壬午太宗皇帝以肃清内难师至金川门君从文武羣臣谒见遽得疾坠城下以死实六月十又三日也享年三十有六以其年十一月五日县南崇徳乡青岩里先茔之次娶傅氏封孺人子男一即永吉业春秋举永乐庚子贡士以工书入秘监擢兵部职方清吏司主事授承直郎适朝廷推恩君所赠封秩皆如其子孺人傅氏亦加封太安人女二皆适士族孙男二君为人刚劲有气节遇事一据于理不为他岐所惑始居乡校时人有病狂者挤君防溺于池弗救人皆谓宜寘之法君曰彼狂至此若论以法是予不仁也一无所较有赵文庆者失盗众言巫有灵叩之其应如响君曰此防人者宁有是理哉众莫之信及视之巫瞠目不能启一喙众始服君之明君居家孝恂恂然恪守礼度尝构堂所居綉湖之上婉愉承顔日以奉母为事当时贤士大夫皆赋诗以为母夀至今乡防称之君有弟叔宁待之极其友爱凡田庐资产悉委之不较未尝有一毫自私然叔宁尤恭谨和顺朝夕事君肃如严父家事无巨细必资禀而行未尝敢自専一门雍睦为乡里所推君平生寡嗜好不妄言笑不喜谀佞与人交常厚于自责居官敬其事兢兢焉以理法自卫未尝敢湏臾怠忽殁之日人莫不悲之呜呼士之所志莫先于操存以君之制行卓卓如此诚无愧于古之君子者虽享年不永然于死生之际志安而理得九泉之下无复遗憾矣是宜琢铭贞石以掲诸墓隧使后之人于此有所考徴焉铭曰　惟士之仕将行其学志有弗偶以求无怍伟欤龚君操履之确之死不惑增重山岳九原日逺知君者稀君殁无憾后人之思君有贤子跻于显融追荣泉壌报施攸崇惟善不替惟名永存刻铭墓道百世有闻
　　赠翰林编修习君墓碣铭
　　习君既卒且其孤翰林编脩嘉言具君善状一篇泣丐余为铭将归而刻石以揭诸墓上余与君同郡为知已而嘉言于予谊敦乡执又为寮采则于铭何敢辞按状君讳諲字懐恭姓习氏东晋荥阳太守凿齿之后凿齿襄阳人以避符坚来居袁之万载已又卜居新喻之白梅田既殁其里近枣木山子孙占籍遂为新喻人髙祖季达宋乡贡进士号梅窓曽祖允亨祖汉舟考均泰号梅隠居乡能急难解纷人称为长者妣黄氏有妇行值元季绎骚相梅隠起家多内助君为人气宇温厚性尤頴敏方髫龀已嗜学尝从伯父前星子县学教谕均谦甫讲授既冠偕从兄今国子学録懐清游学石门梁孟敬先生之门久之学始成名誉日着同辈皆推敬之年二十余郡县屡强起为教官以亲老辞杜门不出供飬之余惟读书诵诗徜徉林泉以为乐洪武丁丑有以明经争荐君者力辞不获遂起为南雄郡学训导其后丁外艰调浏阳复丁内艰调平江秩满陞湘潭教谕永乐甲辰秋太宗文皇帝賔天君入临阙下适洪熙更化特降恩典凡廷臣有年劳者皆得授诰勅赠其父母先世于时君已老例得弃官就子封乃以其情诉诸朝遂命以翰林编修阶文林郎致仕而归逾年而殁宣徳元年十二月十又五日也距其生之年至正庚子享春秋六十有七以卒之月廿五日甲申塟里下陂石岭原先垅之次配吴氏封孺人子男三人长经即嘉言登永乐戊戌进士第为翰林庶吉士转今官次约次缄女一人适彭邦宪孙男若干人孙女若干人君为教官三十年所至皆有条教其在南雄平江奋然以兴学为已任终日端坐与诸生问疑辨难诱掖奨劝随其才而造就之二郡以科举占者实自君始其教湘潭而居南雄平江而科贡得人又倍焉以是名籍籍皆推君为善教君在官雅好周人之急茍力有可为虽倾赀无所计然尤虚已下人人有善輙扬之久益称道之不置持已小心笃慎虽遇细事亦惴栗不敢忽故终其身未尝致重谴平居俭约不喜华丽布衣泊然未尝以得失介意君未仕时尝种梅山间以自况恒语人曰此吾祖吾父所好尚者吾不敢防因以梅坡为其号其中堂之扁曰乐善曰此先君遗训吾不敢不勉及来京师复以记属予其意盖切切焉欲以示后传逺云君于文平实诗亦简洁昔尝以湘南所作见示予未暇有所评窃幸他日或归休林下尚得与君论其事不谓一旦而君遽死焉执笔临文有不胜其感者为之铭曰　闻昔习氏居渝阳世以儒行称其乡惟君承之善自将读书奉亲甘晦藏中年被宠名始彰屡教郡邑职载阳晩蒙休致荷宠光加封清秩荣天章方期夀考未渠央胡遽乘化返混茫摭徳裒行靡不臧昭兹刻铭表崇冈永贻来世垂不防
　　萧宜人江氏墓碣铭
　　宜人讳柔字顺贞姓江氏元处士学敬翁之女今奉训大夫知晋宁州萧君廸哲之配母杨氏世居淦西防金乡之黄芝山为邑着姓自宜人之曽祖润玉祖宗海以至其考学敬翁皆笃厚有隠徳宜人自幼聪慧柔淑习姆教勤女事处闺门动止有节极为父母所钟爱及归萧氏谨脩妇道事舅姑如事其二亲处妯娌如接其同气遇宗族礼賔亲奉烝尝小心敬慎又咸适其宜其后知州君以进士厯政宪府迎宜人于京师犹日夜勤女红不辍虽薪米塩醤细务皆亲理之一不以烦知州君永乐十六年知州君由南来北京擢官近侍遂遣宜人归家二子一女年已长皆次第为之婚嫁方将优闲享防甘之飬以乐太平而宜人遽死矣其生洪武甲子十月十有六日没则永乐甲辰三月十五日享年四十有一子男二人长琼次璞俱读书能世其家女四人长适袁用庄余在室以卒之后某年某月某日某乡某山之原琼璞奉知州君之命以进士李叙之状来属余为铭予于知州君托交有素璞又予之子壻谊不容辞乃为之铭曰　淑其质毓其徳内助克勤靡乖慝宜夀而夭天难必我铭其墓示无极
　　兴宁丞袁景阳墓碣铭
　　廸功郎兴宁丞袁公景阳既殁之三十五年其子鹏始以友人李潜所为状来请铭予与公同里闬而鹏又予子壻有不可辞乃按状而序之曰公讳复字景阳姓袁氏世居新淦之石荘曽大父讳叔信大父讳夀卿考讳友敬俱纯雅笃厚乡以长者称母胡氏公性资頴敏羙丰仪善揖让进退稍长就学知事师敬长之节洎弱冠即教授乡里时时学为古文以韩愈欧阳修为矩矱儒先长者咸器重之公居家孝友纯笃父殁哀毁不自胜事母左右承顺无违礼抚育二弟成人皆为之婚娶待宗族恩义兼尽接朋友终始如一平居终日无疾遽色以是乡里皆推敬之洪武辛酉夏四月以聪明正直荐于朝太祖髙皇帝命赋槐隂清昼遂援笔成三诗以进即日授恵州兴宁县丞兴宁地居荒僻民俗反侧公始至询察民隠因其所利者而兴之所病者而去之居数月民皆服公之教帖然以宁未防邻邑博罗盗起上官委公往捕之未至盗所公遣人喻之曰尔等皆良民有父母妻子何苦陷于恶今与尔约能改尔之行悔尔之过则身无恙否则请于朝必孥戮尔身家可全乎羣盗闻之皆争趋来归曰生我者阿公也自今不可复为盗矣甲子冬十月秩满入觐民老弱追送于道曰阿公我父母也向非父母我何以生愿父母重来以绥我民既而公复归民大喜过望逾数月以疾卒于官时洪武乙丑九月十三日也公生元至正戊子五月初七日至是享年三十有八妻髙氏早亾继室毛氏俱无子以弟景哲次子为嗣次鹏也女三人适龙淑章杨秉权罗孟俊以丁夘年十二月初一日塟扬名乡七丘山之原铭曰纯粹之资孝友之行经术之才岂弟之政化暴缉强
　　以绥以靖弗究厥施竟啬于命惟名永存惟后之庆太史作铭其徳斯称
　　赠承直郎襄府审理张公墓碣铭
　　张故为宦族连世有闻其先有昺者仕宋自天台徙今之仙居徳善垂延肇兴厥家昺之后有登绍兴进士第曰贤者累官左司谏赠中奉大夫则公之六世祖也公曽大父可贵仕元庆元路儒学教授赠上骑都尉清河郡伯大父汉章赠轻骑都尉清河郡侯考惟贤海道廵防义兵万户以功得追封先世故可贵汉章皆以惟贤贵赠也公讳宅相字景舒今赠襄王府审理正公母清河郡夫人郭氏生公有伟质其舅某见而竒之曰吾家宅相也故因以名公夙承家训读书乐善日惟不及天性纯孝事亲婉愉承顔雍容和悦笃厚宗族恩意周浃内外无间言者万户公殁公独膺家政尝长乡之租税防介不阿公家徴需百务皆已出一不以烦人所居乡官寺田多重租小民不堪逃徙者众公遂以已田均其租由是流移者复归公私便之洪武甲子嵗大饥人饿死相属公发廪赈给赖以全活者数十家其处心仁恕率皆类此卒于癸酉嵗十二月二日享年四十有七娶郭氏事姑以孝称后公廿有六年卒今赠安人其葬在乡西奥先陇之次安人合祔焉子男四人伯昭伯温伯升伯厚以材徴初授北京行部主事改襄府审理正称于其职女一人孙男十人伯厚间以其友北京行部主事李茂所状事行来请铭掲诸其阡乃序次之如此而为之铭曰　胄之华兮多显扬善之积兮庆斯长身不达兮嗣之良崇褒宠兮焕天章刻琬琰兮配前光
　　卢处士绍先墓碣铭
　　卢处士既卒之三十六年其子滋惧无以称述先徳且惧其久或冺没无闻乃以今越府长史周恂如所为状泣请予追铭其墓予于处士为乡里于滋为友朋有不可辞乃序而铭之曰处士讳胜字绍先姓卢氏世居新淦之殷山祖讳某考讳仁俱隠处弗仕母萧氏处士资禀敦实读书通大义不事章句甫冠值元季俶扰间闗兵革奉二亲兢兢致飬无违时逺近方事焚劫盗感其孝皆相戒勿犯故先庐幸完葺无恙庇及邻里亦赖以粗安及海宇既一遂栖息山林于声利漠然无闻昆弟三人怡然友爱伯兄以事殁于外奉寡嫂尽礼且为择后以承其祭享开塾延师笃于义方率僮仆耕稼皆有方法人有过未尝出口必曲为遮护人有争不能平者则温言慰解之人或以非礼相加輙俛而不荅或视之一笑久皆敬服人有急难即周之不吝或有假贷不能偿者悉无所较賔亲过从虽蔬茗饮必尽欢乃已乡里无贵贱皆以长厚目之生元至顺庚午二月四日殁以洪武甲戌正月十五日享年六十有五以卒之明年其乡栢林之原其配黎氏妇行有称后处士八年卒长即滋字玉润防通练达从事中外皆有声以荐擢吏部主事厯贠外郎中陞杭州府知府居官以防勤著绩次曰益曰贞女三人孙男十人孙女七人铭曰　孝友恂恂坦以舒恵周族里徳善俱教子能官志操殊防勤著绩荣终初惟此髙厚公所居益蕃厥庆厚遗敷尚贻不朽垂所圗令子徴铭太史书
　　封太常博士丁尚文墓志铭
　　南京吏部稽勲员外郎丁铉以其父尚文甫之殁将扶柩归塟于其乡乃奉其友翰林编修孙曰恭所为状匍匐泣请予为之铭且曰将以圗先人于不朽幸哀而赐之予辞不获则按状而铭之曰公讳文字尚文世居豫章之丰城曽祖某祖某父某俱隠处不仕母李氏公性介直姿貌颀伟事亲待昆弟皆有礼节闲居衣冠整肃与人交和顺满容性好施与急难济匮若有所不及年弱冠客逰江湖久之自叹曰人生贵知止与其勤生于外曷若安身于内哉遂归杜门不出惟日洁清庭宇种莳花木与賔客故人徜徉以为乐虽所居城市足未尝及公门物论多之公少时遭厯艰虞恒以失学为终慊既有子遂笃志延师教之且躬自程督已又遣铉入学为弟子员遂登永乐乙未进士第授大常博士洪熙改元朝廷举褒赠之典封公如铉之秩公配亦封孺人时皆荣之铉后以荐陞工部虞衡员外郎寻改今职其时公夫妇皆就飬京师嵗时聚处心甚安之盖以公能训励其子而其子能遵承公训所以有婉愉之欢无忧戚之虑闻者莫不称道其贤公生元至正壬寅九月廿三日以宣徳己酉十一月廿日卒于其子之官舍得年六十有八配杨氏公弟二人尚质尚彬先卒女一人适士人曽黙孙男八人孙女五人墓在某乡某山之原塟以今年某月某日为之铭曰　孝友敦和式裕其躬教子进士逢时显融太常清秩命服攸崇刻铭告后其永弗穷
　　萧母胡孺人墓志铭
　　新淦白马有胡孺人端靖淑善未嫁为贤女既嫁为贤妇自其宗族乡防称之无间言其称之者曰孺人资性粹羙自幼寡言笑处闺门动止有节习女红勤劳弗懈及笄归萧氏孝奉舅姑无违礼舅姑卒塟祭皆不失常度接族属防戚有恩教诸子有法待仆婢下人严而不伤裕家厚生率以勤俭而于吉凶庆吊馈遗咸适其宜賔亲往来治具必丰防家庭肃然不闻有疾言厉声其相夫子皆尽道未尝为其忧孺人行羙见称于人者盖如此而予友谢绳正与孺人皆懿戚且以书来言孺人之殁并致其孤庄之言为状一通求为铭以志其墓予乃按状而序之曰孺人讳仁靖世为瑞之髙安人八世祖宗义宋进士累官尚书令兼淛东提刑按察司事曽祖毅叔有文学始来赘新淦莒洲之谢氏因家焉后终温州路教授祖思诚习举子业未成名而殁父仲寛以笃厚称子男五女二孙男六曽孙男一生元至元壬寅三月廿五日殁以今戊申十一月廿五日享年六十有七以己酉嵗塟某乡某山之原铭曰　维妇之徳孝与顺孺人由之义兼尽内助和平力俭勤子孙兟兟庆弥蕃琢石刻铭纳幽竁永贻后昆示来世
　　张孺人墓志铭
　　中书舍人卫靖之母张孺人既卒之二月将扶衬归塟于其乡马鞍山之隂匍匐泣拜予请志其墓按状孺人讳淑清世为蘓之昆山人曽大父讳君实大父讳子恕闳伟有局量通经学古恬于世利因自号云槎人亦称之曰云槎先生父讳厚字淑载克世其家母龚氏孺人性柔敏慧自幼处豊富谨持女则父母甚爱重之及笄为择所宜配遂以适卫士安入其门动有礼节未尝至狎防以俭勤佐其家未尝至侈肆谨事其夫未尝至傲弛自其内外属防戚咸宜之其后士安坐事累谪戍逺方即屛膏沐躬纺绩终嵗劳勤迹未尝及户外岁时非荐祖给酒食及餽遗亲戚无毫髪妄费靖长亲交戒筞励使之亲师取友未尝以寒暑废学永乐中有以能书荐为中书舍人久之给笔札内阁遂迎孺人就飬京师仁宗皇帝莅阼之初诏羣臣之久劳于位者咸得给诰勅以封赠其亲于是孺人以靖贵特被褒封乡里荣之孺人生元丙午四月廿八日殁今宣徳丁未四月十九日享春秋六十有二子男一即靖也女三孙男一铭曰妇徳之贞兮母教之成兮锡命之荣兮丘麓所宁兮
　　后嗣之庆兮
　　胡孺人墓志铭
　　萧生定律以其母胡孺人之殁丐翰林编修周叙为状泣请铭于予将归刻石而纳诸其幽按状孺人讳淑贞姓胡氏祖某父尚礼母汪氏自幼聪慧勤女工不妄言笑既笄来归萧氏萧居玉峡下庄有益谦尚谦兄弟友于敦睦同居三世如一日人无间言孺人为冡妇相其夫克初事父母尽礼及克初出游逺方孺人总内政以事舅姑凡饮食衣服澣栉之事皆身任其劳至于岁时奉师待賔吉凶庆吊餽问之礼综理裁度咸适其宜处妇姒长幼内外戚疎悉中礼度年二十九不幸夫殁于外终其身守志不贰及舅姑殁防塟皆营治如礼比终防哀犹不辍乡里目为孝妇云生元至正壬寅六月卒以宣徳己酉十二月得年六十有八子男二人长定律次定礼孙男四人女七人以卒之明年某月某日塟某乡某山之原方孺人之殁定律以久客江湖未获侍疾居及殁又未获亲殡殓至是讣闻汲汲焉欲托之铭文以彰其母徳虽或可以少慰其私情而不能无遗憾焉铭曰　有妇之贞兮有母之则兮我铭之畀兮其永无斁兮
　　邹处士时用墓志铭
　　君讳庸字时用姓邹氏世为临江新淦人曽祖明翁祖夀海父云瑞俱隐徳于乡母熊氏君资禀温纯甫二嵗而孤赖其母教至于成比长好读书谦逊自下被服若儒生略不为肆傲居家务俭约勤于治生待人接物和气满容未尝露圭角所居城南僻静少喧杂悠然有山林之趣尝构楼数楹髙明敞延览俯眺羣峰环立因号曰凝翠楼之前辟小斋为防息之所时萃诸子弦诵其中扁之曰时习居之中堂前列滫瀡后列几杖所以奉母乐髙年祈夀康扁之曰适安至于賔客时至则携以登楼观圗画挥洒翰墨已则具壶觞肴核从容酬劝酒酣则髙歌抵掌以为乐不至于倾倒不已也君性雅澹不嗜荣进独喜治耕稼尝买田百顷积谷数千石遇嵗歉则以济贫乏未尝有所吝晩屏居究心黄老终日端坐怡然自得无毫髪为身后计虑君之所以为达者又如此宣徳改元春二月廿五日以疾卒于正寝享春秋六十有二配黄氏有妇徳子男三人曰敬曰让曰诚俱克世其家女一人适黄惟勤孙男十一人曰京安魁寛显康文宁英隆罕孙女四人曰夀孝福恵以本年十二月初一日庚申葬于居后柘园巷内作丑艮山未坤向其兆君所自定者君之子敬以予相知泣请予为志其墓予不能以却也为之铭曰　性之纯气之温蕴业弗耀善弥敦维庆未艾贻子孙来世有闻铭斯存墓表
　　赠资善大夫户部尚书兼谨身殿大学士陈公墓表
　　户部尚书兼谨身殿大学士陈君山以其所述先大父之状来请曰惟先大父有贤行而禄夀不逮山幸赖遗泽得至显官蒙恩以山之官秩赠大父资善大夫户部尚书兼谨身殿大学士虽少足慰罔极之思而墓表之文久未克立自念侵寻暮景或遂冺没无闻则后之人将不复知传家启后之意岂不重不孝之罪惟阁下哀而圗之敢泣血再拜以请予于君交久知深谊不容辞乃受状序而表之曰公讳祥字添麟系出汉大丘长寔之后唐开元中有讳野者自长葛徙今之沙县遂为沙县人野生通传六世至昻授汀州文学昻之后有讳文殿者始析居县之廊口白泥里则公所自出也公之七世祖讳二麟擢大观三年进士第绍兴初知韶州因御冦有战守功迁湖南转运判官祖讳某父讳智俱有乡行母某氏公自少负竒气羙姿容警敏不凡方垂髫即知向学比成童己着声性至孝事亲恒得其欢心亲终殡塟祭无违礼待昆弟友爱如一日遇宗婣内外恩义兼尽居乡里恂恂不事矫餙与人交恭谨不伐周穷防匮不厌不倦尤善治生产纎悉曲折皆有条理公初雅有当世之志以为异时得一命或可究其所施奈时与命违竟赍志以没闻者莫不惜之生元大徳壬寅六月某日殁以泰定甲子某月某日得年二十有三塟某乡某山之原配范氏赠夫人子男一曰得禄生甫周而公己捐世赖其母躬勤教戒至于成立其平生徳善及追赠恩命备载少傅杨君士竒所述墓碑中孙男三长石次山以明经为教官擢吏科给事中转左春坊左庶子陞户部左侍郎寻拜今官次虎曽孙男四人女四人呜呼以公之贤其持制行皆可以率厉乡人而享年遽止于斯且殁时子犹襁褓先绪不絶如线天于此时似有难谌者而公之明灵隂隲卒使其后嗣显融光大公于是亦隆享其报一旦荷防恩宠昭锡崇封秩跻二品龙章汗涣贲于九原此诚千载希遇人之所愿幸而不可得者而公独得之斯岂非公之积善承徳以遗其躬以裕其子孙之所致耶然则天之所报施于公者又未尝不可谌也是不可无述用刻词于墓以昭示其后之人且使其乡之人知为善之报而有所劝勉焉呜呼是为表资善大夫都察院右都御史熊君夫人刘氏墓表
　　余友都御史熊君元节之配刘夫人以宣徳庚戌五月廿二日卒于南京之官舍享年四十有七其年闰十一月壬寅邑之折桂乡丁江今年夏元节闻其母夫人之防将奔讣南还乃具夫人之事行来请言以表诸其墓余不获辞则为之述曰夫人姓刘氏世居吉之夏璜曽祖则恒祖伯新父汝模皆有乡行母周氏夫人自幼荘重警敏勤女红精于纫缝剪缀父母特爱重之年十九来归元节谨宻小心于杵臼厨传之事皆身任其劳事舅姑恪谨不违处妯娌遇内外亲属和而有节居常以礼自闲不见惰容不为疾言遽色寡嗜好喜周给穷乏视亲属贫不能衣者不待己足輙分与之于书虽不甚解而日用酬酢处之自合理道永乐壬辰元节以进士擢任御史夫人挈家来京师方僦屋以居屋且敝仅庇风日处之晏然未尝有不足之色时元节之先君子西涧公由乡校登贡成均嵗时往来于家夫人婉愉承顺凡賔亲故人来过者必为之治酒食使相欵洽虽极劳未尝有厌倦意公喜曰妇善事我庶几可以少安矣其后元节为宪使广西夫人间闗万里侍太夫人以从比至官所居舍宇頺敝不胜而地又卑下沮洳夫人日躬洒扫补葺敝漏居调膳饮和容恱色未尝不得太夫人之欢或时具酒殽率长幼同元节举觞为夀太夫人怡然久益相安又若未尝去家也己而元节调官东广未逾月仁宗驿召还京改官大理夫人又自广奉太夫人南来同处处未久元节有命廵抚吴越夫人朝夕温凊居备防甘为飬而太夫人怡愉顺适其乐有余元节虽多外处不获亲侍左右然得以尽心所事无内顾之忧者大抵皆夫人之助也去年春元节被召还朝蒙恩擢陞今官循例封赠祖考祖考妣妻室夫人遂以贵得封为二品夫人方命下而奄至大故礼部以闻特遣官赐祭命有司治地营人莫不荣之子男四曰煜曰焯曰道安曰端生女三孙男一承孙女一呜呼女妇之行称于书史者曰孝曰顺孝顺人道所先非是不足以传于后世若夫人之孝事舅姑始终一志处内外逺近无所往而不得其心而又能顺事其夫相其善使得専志职务内有以慰其亲之心外有以副国家委任而荣其身以逮于夫人夫人之于妇道妻道可谓兼尽之矣是宜刻词表诸墓道使后人有所仰承而垂诸无穷焉
　　台州府知府王仲智墓表
　　君讳慧字仲智姓王氏吉之庐陵人所居在宣溪华山之间因自号宣华道人王氏由仲舒观察江南西道子孙散住在章贡者为七里镇之族在庐陵者为宣溪栋头之族宣溪自观察以下世系不可考其后有哲者仕宋为评事评事子四人曰东升察判曰南鹏县丞曰西城解元曰北平主簿目以元亨利贞而析为四自是簮绂相继登仕版者不可以累数主簿而下凡十传至维岳讳嵩号岳峰则君之大父曰子善讳应号畹兰则君先考也畹兰公为人瑰伟卓荦读书喜文辞诗五七言有唐人风致好周穷防匮以公道服乡里君自幼警敏尝从其世父子让子谷诸老成防得家学之绪沉静寡黙自视欿然常若有不足者事父母尽孝服劳奉飬必得其欢心畹兰公甚器重之居间屡勉君学问以绍承其世洪武戊寅秋九月君被荐至京擢淛江藩省照磨授廸功佐郎淛为大藩照磨秩卑而任重君勤于其政介持弗阿以贤能着声上官莫不推许之永乐乙酉秋以九载通考选留厯事于礼科明年春二月擢陞山东雷州府同知授奉议大夫又明年丁亥以求贤应举擢知北京永平府未及赴丁畹兰公忧而归将起复而继母黄氏殁仍居忧于家壬辰冬服阕至京改调知淛江台州府授中顺大夫台为剧郡素称难治君抚之以寛度政之缓急而施之各有其序于是徭赋以平讼狱以清兴学育材奬善罚恶而一郡之内翕然以治今天子营建北京君以藩阃之命来董其役夙夜劳勤恒以身先之劝工督事咸有条理于是君之贤能益着于上下己亥夏四月某日忽以疾告逾数日剧甚遂不起其生辛丑十月廿四日至是享年五十有九以某年某月某日于某山之原配傅氏有妇徳子一人曰绍克世其家君为人端方持重有文学其居家孝以和处宗族爱以仁接友朋敬以义驭下人寛以慈及其致用于时也克笃忠勤所至民受其惠自始至终举无玷失于乎若君者于死生之际可以无憾矣君子绍以状来请言乃为着其大槩以表于其墓俾后人之有所徴焉是为表
　　武徳将军千户匡福墓表
　　公讳福姓匡氏匡故鲁匡邑宰匡句须后世居淮安东海州之贑榆县曽祖某祖某父某俱以农起家公资性抗朗志气超卓平居寡言笑不事表暴当元季兵兴羣雄割据吴楚之间悉为兵争我太祖皇帝膺受天命提一旅以清祸乱摧强抚顺逺迩翕从时伪吴张士诚窃据姑苏授公元帅公知天命在我太祖髙皇帝即率众来归以公勇冠于人防为骑士嵗丙午受命守东海洪武初调沂州陞百户授昭信校尉复命守东莱陞副千户授武畧将军公之守东莱也竭忠効力夙夜劳勤驭士卒有法偹御练习咸有其方东莱居海濵倭冦伺间窃发公屡击之有竒功加授武毅将军而东莱之人嵗获安靖不知有冦攘之挠者皆公之庇也后公以老疾请于朝休致于家冡嗣徳代领其职移镇山东之胶州陞正千户授武徳将军公亦以子秩加一级已而徳卒于官其子济仍袭厥职众推济总督屯田劳来奬劝得士卒心嵗较其所入之余常増数倍居间即读书究韬畧或驰马弯弓以讲习武事人咸庆公之有后而嘉济之能世其羙也洪武三十三年九月廿一日公以疾卒于胶盖享年六十有六矣配葛氏有淑徳封宜人后公三年卒子男四人长即徳次曰贵曰政曰荣政先卒女一女适莱州卫百户张显孙男八人长即济次曰清曰满曰源曰海曰深孙女六人长适灵山卫千户宗夀余在室孙男四人孙女三人公之卒也与葛宜人同于胶州西郭门外贵以胶非乡与济谋曰贑榆吾祖宗丘墓所在今以二亲于此恐一旦他适则嵗时祭享将安所托乎且厯世既逺子孙隔絶其坟墓必为丘墟又安能保其无虞哉遂以永乐某年四月奉公与宜人归于其乡某山之原从先茔也呜呼公刚勇过人发身于行伍之间当僣伪崛兴人惟狐媚以取富贵为朝夕之圗而公独审去就明逆顺知天命之有在挺身来归真可谓杰然者矣由是竭忠致力荣膺爵禄出镇名州捍御冦攘屡着劳绩晩获休致优防太平以夀考终而又有贤子孙克承其世以立功立事诚可谓光前振后者矣济惧公久逺无以传示将来介友人余子亮持状来乞言以表诸墓予辞至再三而子亮之请拳拳不置遂按状而叙次之铭曰　匡姓孰始肇自句须世家于淮有田有庐爰及于公奋迹戎行去逆效顺为士之良命守东海再迁于莱捍攘敌冦其声恢恢屡加陞擢报酬厥功晩赐休致遂获考终惟公有爵传于子孙惟公有庆逺庇来昆淮山苍苍淮水澄澄我铭公墓永世其宁
　　处士陈信中墓表
　　处士陈氏讳诚信中其字也世为金华人其先居蔡之平舆唐末有讳某者避乱于淛之乌伤而其居金华则自曽始也处士幼孤从学于伯父尧之頴悟善记问于书史过目成诵伯父甚竒之里有王与权者望族也素知处士孝且贤遂妻以女处士尚恬退不慕声利其后隐居夫容山下有园池泉石之胜喜植花木闭门读书布衣蔬食澹如也平心率物于乡里无怨恶与人交久而情益厚未尝有忤平居欣欣焉无不自足之心祖坟塟金华北山凡百余塜祭田若干亩宗人奄为已物处士以义切责之遂归其田祖宗得以绵其嵗祀者处士之力也处士乐交贤士大夫若乡先生汪可名辈与相往还甚善翰林学士括苍王公景彰尝为之作传极见称许长子茂以工书入翰林永乐甲午用书经中京闱贡士继擢中书舍人屡尝贻书戒之惓惓焉皆忠孝切实之言无一语及他事戊戌正月十三日以疾终于家得年七十有三配王氏子男五人长即茂次安仕本郡隂阳正术次可次蓂女一人适王渊孙男四人孙女二人茂将奉柩卜以某月某日其里某山之原于乎处士以布衣积善行义泊然终其身弗及少施于世此若可为深惜然有子居近侍显荣光耀其进尚未可量则善人之报庸或在此乎姑为述其槩俾劖之墓石以俟后之求处士者有考焉
　　朱主事士文墓表
　　前兵部职方主事朱士文既卒之三十六年其孙理以所状事行泣拜请予文表诸其墓予恳辞不获则为之序曰士文讳文民姓朱氏世为苏之长洲人祖明之父彦容俱传学隐徳以儒术大其家祖母胡氏母髙氏士文生而秀异才识过人稍长彦容遣为邑庠弟子员洪武中以春秋经中京闱乡举入大学卒业于仪曹主事曽士朂学益进文益肆器识益充再就试登进士第授行人出使有能声迁兵部职方主事防朝廷诏下在京文臣亲族有获罪责者皆听免去适士文之族诖罹刑宪遂陈请罢归栖迹林泉诗书觞咏之适泊如也士文聪敏多艺能家居久之有以其才艺荐者徴授织染局副使辞再四始就职遂徙家上元因占籍焉士文律己防持法谨其再起也不以秩之崇卑有间以故职举而声闻益着洪武甲戌以疾卒于官年才三十有八配黄氏子男二人曰讷曰让女一人孙男二人曰理曰瑄孙女二人曽孙男三人讷让年未四十俱相继卒理卜吉于宣徳己酉六月廿七日以昭穆次第列塟于牛首山之原呜呼士文以英锐之年力学取科第剔厯于时其声籍甚既伏而兴将跻崇秩不幸早世其二子方克绍述亦复沦逝何天道之难谌若是耶虽然啬于前者必丰于后观其孙曽林林既贤且才而家复享裕则天道之报盖未始有难谌也予忝职大史每于孝子慈孙恒垂奬励若理之能孝以光扬其祖考又乌得不有所称述以遗其后之人哉是为表
　　处士伯泰墓表
　　吾乡桂竹邉氏世为衣冠之族其先陈留人唐末有隆者由进士累官迁吉州推官因卜地桂竹遂家焉公讳通字伯泰祖瑞玉潜徳弗耀考巽与工诗赋明三百篇之防尝以所学就试有司弗即售公方十嵗值元季兵乱举家奔窜父厄于兵母曽氏携公兄弟三人避难东西颠沛流离恒不防于学所在必择师教之独公有志与众儿异久之母觉其学有进屡朂之以期于成比长果有立凡室庐田园荡析于兵燹者悉更张而新之先是季父防中殁无子命公为其后逮事叔母髙氏如其所生乡里称之曰难尝辟一室为藏脩之所左圗右书自处晏如朝夕讲诵不厌不倦虽隆寒盛暑手不释巻尤喜作诗不为浅近尘腐之语与兄弟聚处輙讲论大学脩己治人之道至于诸子百家尤用力考索居乡里平心率物人有争而不决者咸质之于公公一以理折之无毫髪偏徇公至诚格于防微尝逰京师梦脱一齿既觉恻然曰吾同气殆有难乎遂速归而兄伯宏果卒于所梦之夕居无何公亦遘疾伏枕四五月母亲为煑药公叹曰飬儿所以事母今母反为儿累苍天苍天吾何忍哉自是竟弗起闻者莫不为之悲痛公生元至正癸未四月八日殁则洪武丙辰五月十又六日享年三十有四以庚申某月某日塟西江张家山之原配胡氏有妇行子男三人长士宁卒永乐壬辰次士忠承事郎云南江川县知县亷慎有声次昌顺女二人孙男八人曽孙男四人公殁后四十一年士忠既壮有禄仕追念公早世且惧久逺将湮没无闻乃奉其从兄维所为状请予文以表诸墓上余不敢辞故序述之如此以释士忠念亲之懐而慰公于地下也是为表铭曰　呜呼伯泰惟士之良笃志励行称于其乡胡天啬其年不大以光惟徳不爽而嗣之昌呜呼伯泰尚永存而不防
　　汪处士向宗墓表
　　处士汪氏讳绍兴字向宗其先婺源人为江右着姓后若干世复由婺源徙饶州至架阁公乃迁贵溪之田西至十八居士某复由田西徙东洋之丁家山即今处士之所居也曽祖徳三祖礼四考富卿俱韬晦弗仕当元季绎骚处士偕凡向甫窜伏山林间颠沛流寓防廿年洎海宇宁谧始挈挈焉来归乃剪荆榛理芜秽建室庐治田园以为生不数年而先业之荡析者悉复其旧处士孝友敦俭治身理家咸有轨则兄素性躁急处士左右敬承未尝有毫髪拂其意与人交防于信义未尝有一语诞妄待下人蔼然和洽未尝为傲慢所居户庭终日洁清衣服饮食之奉泊如也至于急患难周匮乏汲汲然有惟恐不及意嵗时吉凶庆吊务合于礼未尝茍简踈略以是比闾族党之间莫不敬服之季子璧明为邑庠弟子员嵗时归省必考其所业或时讲论至夜分不辍尝语诸子曰凡人立身处家莫不由辛勤而兴以骄惰而失吾所以克复旧物者率由于勤俭尔曹宜服膺斯言庶防吾志也处士生元至正丁丑七月廿一日殁于洪武乙亥某月某日享年五十有九妻叶氏先处士七年卒子男五人璧昭璧辉璧华璧泽璧明登永乐丙戌进士第授承事郎广东阳江县知县再调成都双流县孙男九人孙女四人以卒之年七月塟里之汤山璧明以代还至京师来乞言表诸墓上故为次第其平生之大畧俾归而刻诸石后有过者必曰此为汪处士之墓




　　金文靖集巻九
　　钦定四库全书
　　金文靖集巻十
　　明　金防孜　撰
　　书
　　书王修本先生遗墨后
　　右秦相李斯上秦皇逐客书一通总七百余言临川王先生手笔也先生在乡里以清才防学早有时誉尤切切笃好古文章故于先秦两汉之文多手钞之若斯书其一也今先生去世已四十余年独此书藏箧笥中手泽如新然观其引笔行墨严密清润自有一种风韵即此可知其为博雅君子矣先生名务字修本卒年三十二尝以子英贵赠右春坊大学士兼翰林侍讲学士云
　　书杨少傅陈情题本副録后
　　予尝观先正范文正公生二嵗而孤母谢夫人贫无依再适长山朱氏洎文正贵以朱氏长育之德每思厚报凡朝廷所加恩辄丐以逮之甚至朱氏兄弟卒皆为殡葬嵗时致祭享呜呼文正存心若是之厚者其忠孝之大节岂不因是而可见哉今观少傅兵部尚书兼华葢殿大学士西昌杨公士竒其事殆与文正公同而存心之厚又千载而相符者也公生岁余其先君子少傅公弃世赖继父前进士罗君子理抚育敎戒之勤后子理官德安坐累谪戍永昌卒二子长宪补戍役次京家居养母母卒亦坐累当种田北京时太宗皇帝亲征北边仁宗皇帝居东宫监国留公辅导公念宪兄弟不幸皆以事逺役母夫人坟墓无所托具其情以闻意欲丐宥京以归奉嵗时奠扫卒之感动渊衷亲洒宝翰命永昌军役并免之观公之追念其亲逮于罗氏洎仁庙之所以体臣下之情埀保全之德皆本乎人心天理之至而旷古所无之典也何其盛哉距今二十年京来省公于北京请録当时题本以埀示罗氏子孙公既识之复出以示予惟公以宏才硕学歴事三圣勳业在朝廷声名满天下其位遇之隆倚任之重葢有过于文正而其平生出处之槩存心之厚则未始有异也且世之人一戎籍子孙往往贻累于无穷今罗氏子孙获享安逸之利若此者固荷朝廷恩德之大而实本于公忠孝之所推也拜观之余敬书此于末简为罗氏之后人尚世世念之哉
　　书椿隂书屋巻后
　　太子少师夀椿公之子宗善质美而好学尝于居第之旁为藏修之所而名之曰椿隂书屋来求子言葢将以致警而进于道也余谓夀椿公以耆年硕德遭值圣德致位显融泊然以布衣自处慕道之心老而弥笃宗善日侍左右讲明问辨不出乎户庭之间切磋琢磨近在乎函丈之内本之以孝弟忠信征之以前言往行致谨于日用常行之间孜孜勉勉日求其所未知未闻者以造乎高明广逺之域以达乎贤人君子之地是则夀椿公之所以为敎而宗善之所以为学者也予辱与公游且尝识宗善喜能承公训而进于学也故为之言宗善尚勉之
　　恭题仁庙御书后
　　仁宗皇帝居东宫时尤重文学侍从之臣凡赐赉洎有所陈请必亲为题识当时被其眷礼者不数人今有春坊庶子兼翰林侍读学士王直其一也直永乐初科进士由庶吉士擢翰林修譔器识文学蚤己受知前后膺赐者三陈请者一皆仁庙亲御宸翰题识批答者首则端午赐扇次则以直目疾赐药次则直遭丧将归赐白金为道里费又其一则直以父在职年老乞致仕特勅吏部准所请其上皆着直姓名可谓极一时之显者矣直谨装潢为巻用彰宠贶以贻不朽俾幼孜识之伏惟永乐中太宗皇帝屡巡幸北京仁庙实监国事亲贤纳善惟日不足仁声义闻播于四海凡直之得拜赐予者皆优礼贤士之盛典非私之也其允答陈请者亦事理之当然非过也夫赐隆于上而报勤于下者此古昔盛时君臣相与至意所以治化彰明休闻弥流而功业宏逺也今观仁庙之眷礼于臣下者既隆且厚而直之图报于上者益勤以忠则上下之情交孚叶契可谓至矣然则是巻之藏固将以贻永久又岂图一时之荣而已哉幼孜拜观于斯不胜感激谨书此于后以识嵗月云书方兵部宾所藏文公先生遗墨巻后
　　紫阳文公朱先生以文章道德师表后世而平生尤用力于书所至皆有石刻其为字端严谨重未尝肯为茍简今观兵部尚书方公得先生所书夙兴夜寐四大字墨迹尤温厚沉着展巻之间使人悚然加敬葢先生为人辞气雍容德性刚毅故其见于书者亦如此岂可以字画求哉先生为此四字非以遗学者则以示其子弟其意欲以持敬为本葢夙兴夜寐必常加兢惕无一息宴安之意方能不失此言简约而为训切至扩而充之所以修身治家事上临民以至于立功立事而成天下之务者何莫不本于斯公明敏而勤于政其于事上之道尤恭谨弗怠而又能视此以为规戒朝夕展翫其有不惕然而懐敬畏者乎公其宝爱之俾后之人因是以感发兴起则又当以公为法也
　　书献陵宸翰后
　　尝观傅説之言有曰惟学逊志务时敏孔子之言有曰敏于行又曰好古敏以求之又曰敏则有功葢敏者汲汲有惟恐不及之意君子之学所以成德所以建功立事未有不敏而能成者钦惟仁宗皇帝以天纵之资缉熙圣学伟光明超轶往古而其嘉言善行之着于天下者皆足以训后世尝视礼部奏牍其后有主事冯智安名谓其义浅近无足致警遂更名为敏且题其外俾永守之无易敏感上恩之后谨以御书十五字装潢成巻间以示臣幼孜请一言以识下方呜呼天下之事敏则成不敏则废自古及今贤人君子之立身行道何莫不本于敏敏之于人其功葢大矣敏以荐方进秩为员外郎钦承圣训身体而力行之夙夜兢兢砺其行修其职敏之又敏不以始终而有所间庶几无负于仁考之深眷而于乡里亦重有光焉臣幼孜伏覩宸翰揆今六易寒暑追思畴曩有不胜其感者谨书其后以归之
　　九老图跋
　　古九老图乃东广参政金华商君原迪之所藏也当有宋元丰间诸老皆以大儒为天子左右股肱其勲业闻望称于天下及功成而退慕乐天故事相与置酒高会以乐其乐遂图形妙觉僧舎时人谓之洛阳耆英防今去诸老己三百余年而观其衣冠仪刑雍容闲雅犹俨然如生呜呼其盛矣哉虽然贤人君子可传于后者岂惟其形似葢亦有文章德业之着焉予生也后想望诸君子风裁不能无高山仰止之思因商公求题有不胜其感者三复之余遂书以归之
　　书梅花人物巻后
　　李伯时以白描冠絶当时后人莫之能及此巻以梅花为主取六朝唐宋诸贤咏梅之诗摘二句并写其人与梅为一叚其笔力精妙天机入神非惟得其衣冠形态之似而其神气意趣吟啸自适之状莫不毕备吁何其至哉然亦不知其为何人之笔要知伯时之流亚与此葢刑部侍郎杨宗朂所藏以属予题宗朂清雅修洁其所好尚者意必有在虽然画之工拙不足论也有若何水部宋广平苏文忠黄鲁直诸贤之休声伟烈照耀简册千载之下犹能使人歆羡而企慕之不忘则吾宗朂之所好尚者其在于此乎诗曰高山仰止景行行止宗朂尚益努力以先达自期待则他日所至固未可量也展巻三叹遂书以归之
　　书御制祭韩公茂文手巻后
　　太医院使韩公茂故魏国忠献王之裔幼承家学精通医理为时所推重受知今天子遂为院使为人温纯谨愿不事表暴居职尤小心寅畏夙夜勤劳罔有怠忽公茂既殁圣天子深用闵悼特为文赐祭超逾常品其子太医院医传感佩圣制复命善书者以泥金书之装潢成巻持以示臣幼孜俾一言题识其后于乎世之负才艺者常患不得其时得其时又患其道之不能行若公茂之遭值明时为圣天子所知遇道行志遂已极显荣一旦殁于官特申防典圣心拳切复赐文以祭之光华宠耀岂特为一时之荣诚足以昭示无穷增重于先世矣传尚珍袭之以为家宝拜观之余敬书此以归之
　　书圣贤象巻后
　　昔尝见蜀中文翁讲堂及钱唐学舎皆有圣贤刻像往往为人所摹揭千载之下仰而瞻之者莫不为之起敬起慕则在当时得覩其仪容之盛所以感发而兴起者可以想见矣此象乃元钱选舜举所图今国子司业贝公宗鲁之所藏也公在成均以师道自任所讲而习者圣贤之经籍所则而行者圣贤之道德朝夕与诸生揖让进退雍容于进退之间其得于观感者深矣岂象之云乎哉因公求识其下方敬书此以归焉
　　书圣贤象刻本
　　庐陵周添彰以圣贤象刻本装潢成巻来求予题识其后余谓君子之观于圣贤也葢将以求其道德之实察其动作威仪之则虽千万世如将见之者添彰居大学所读者有圣贤之书所学者有圣贤之事所由者有圣贤之大道所依者有圣贤之广居陟降于诗礼之庭揖让于俎豆之区其得于观感者必深矣夫岂象之云乎哉添彰尚于此求之
　　书周克己所藏先贤画象巻后
　　圣贤之道德文章具在方册千载之下使人起敬起慕者以此而已茍得覩其德容以挹其流风余韵则虽未获亲炙其门而所以得于观感之间者将必有出于方册讲诵之外者矣友人周君克已间以濓洛诸君子遗象见示且属予识之方展巻间衣冠俨然貌恭气和端拱雍容直若与诸君子相接而亲觌夫仪容之美使人鄙吝粗慢之气顿然消释亦何其快哉克己与予皆圣贤之徒也尚取法于斯以求无愧于诸先哲则于平生之所学殆亦庶几焉诗曰高山仰止景行行止吾与克已当共勉之
　　题顔真卿遗墨后
　　顔尚书翰墨在人间甚不多见偶观此巻不觉毛髪竪立呜呼忠义之足以动人也果如此夫临书三叹为之敬仰
　　书钓台图诗序后
　　严故着姓汉高士子陵严先生后也由桐庐徙居石荘凡二十余世而至尚达豪爽有气节能亢其宗今年春访余玉堂因与出酒夜酌谈论契阔道旧故尚达慨然念其先世与其祖父交防之盛属予求名公钜卿为诗文以歌咏钓台图不朽其用心可谓勤矣余谓自三代而下能不以富贵功名易其所守者惟子陵一人而已其高风伟节犹可想见宜夫后世子孙之多贤而有以自立也尚达图画钓台追想富春以求无忝于前人而思所以自立不以富贵穷达利害荣辱而变其志则无负诸君子之所属望而所谓图不朽者不在于彼而在于此矣尚达欲求予题识其下故书此以归之
　　书樵云巻
　　古之人有托于隐者但求其心之所寓不可泥其迹茍以迹求之则徒得其外而其中之所存者未必能得也是故心者其理也迹者其形也形之在宇宙间若日月星辰之照临雷霆电雹之震霍风雨霜露之变化河海山岳之高深昆虫草木之蕃殖与夫典章文物名器制度之宏博虽仰观俯察万有不齐然吾皆得抚而有之然亦岂屑屑焉泥其迹哉葢必有得其理者矣得其理则心之所寓者可得而识矣予友曾君学中脱略不羁尝以樵云自号以常情观之樵云特其迹而已而不知学中之处于此观夫云之敛舒上下沉浮聚散悠悠扬扬或行或止或往或来皆有至理者存而于是心有黙契者焉若曰学中之乐夫樵与云为徒优防嵗月以自放于山林间者岂真知学中者哉学中持是巻求予题予故表而出之使观学中者当观其心不可徒求其迹也
　　题周氏世直集
　　右文三通其一周君伯寛哀辞宋进士湜溪郭先生譔其二元乡贡进士周君墓表前翰林学士解公大绅譔其三宝贤堂箴今兵部职方员外郎周君岐鳯前为汉府纪善时譔伯寛为岐鳯之高伯祖以立其祖也周氏世以诗书显以直道称当宋季权臣擅命伯寛仕直宝谟阁忠愤激发屡上封事不报乃移书左史徐麒仲兾欲相与匡救其失卒不见信弃官家居而宋亦亡哀辞所谓危言切直直道三黜者也元至正初诏修辽金宋三史以立时以乡贡士会试京师不利久之被知者荐入史馆上书力陈当以宋为正统不合时论遂拂衣归卒之仕不偶时仅低徊学校一小官墓表所谓虽一时废不用万世之下与日月争光可也国朝永乐间太宗皇帝选文学士为汉王辅导臣岐鳯以国子学正擢纪善王所为多不法数谏不从王所居殿扁曰宝贤堂葢欲招致匪人为夺嫡计乃着箴讽谏王怒假他事请于朝左迁为长洲敎谕夫士君子明圣贤之学立身致用固当直道事人不宜曲学阿世也而或有不能然者讵非其理有未穷心有不正而承传于家者之无本耶予观周氏若伯寛若以立若岐鳯祖孙五世同守一道其贤于人逺矣伯寛以立虽未得大用于世而数百载之下忠谠公谊皎然表白诸宇宙其视当时依阿取容获致美官者不啻霄壤之不侔岐鳯虽取怒所事然不二十年王果覆败削为庶人君方敭歴中外绰着时誉年逾六袠登用未涯然则直道之行果何负于人哉信乎其得穷理正心之学而承传于家者之有本也呜呼伟矣君子叙为翰林修撰间托善书者以三文缮録装潢成巻出示于予求识一言予感其事有闗世敎为题之如此且以告夫周氏后人之继承家学者
　　书彭修譔墓志铭后
　　士之积学于穷困以有盛名享爵禄不幸至于夭死而不得以尽其才者吾不得而知也或者以为出于命非乎不出于命而谓之天吾亦不得而知也呜呼贤如顔子犹且不幸短命于今独不然哉此予于友人彭君汝器所以重为之悲也汝器为人沉毅喜气节重然诺与人交欿然若不能胜者方其为儿时已能读书有大志稍长汲汲焉求师友以讲求夫圣贤之学间为文出语辄惊人乡先生长者至折行辈与之为礼以为其成必大得名也其后汝器第进士入翰林为侍从近臣其名日显天子尝召试文章汝器操笔伸纸略不经意飒乎若风雨浩乎若波涛而莫知其所止也由是益被嘉奨其名又显未几扈从北京汝器偕予同行凡道路山川驰驱登览所以着之于咏述者其气益壮然自是用力之笃而其文益宻矣曾未逾年汝器忽以病告呻吟羸惫之余支颐独坐犹不废笔札临终与故人索别其声琅琅潸然泪下独以不得见其父为憾呜呼汝器一至于是哉夫以汝器之强学广记修之于困穷其业亦勤矣以文章取科第见知于时有盛名矣入官翰林职侍从爵禄加于身知遇于圣天子其荣幸为何如乃不得大展其志而卒以夭死是非命乎虽然以汝器所立者如此视彼老死山林无一艺可称泯然与草木同朽腐者其得失又何如予固知汝器为不死矣夀夭何足道哉
　　书张孝子传后
　　温之平阳有张氏名正字思中者事其母以孝闻乡人异之称为张孝子前太史苏公伯衡次其事为传而其名益显思中之子真今为进士歴政于朝间以公所着传相示丐一言识其后予谓五伦有常道生人有恒性子之事亲以孝者亦分所当为岂异事哉然以唐虞之世百姓不亲五品不逊犹不免以命契以是知至孝者之难得而能竭力于是者所以为尤难也思中为人敦朴谨愿自幼笃于事母平居之际事无小大不禀命不敢专行之母尝遘恶疾不可为思中忧思劳瘁为祷于神汲汲焉若有求而弗得至刲股和粥以愈疾而人皆莫测其所为异时母滞下卧起出血粪思中不避秽恶輙手除之无纎毫厌倦意其妇或懈于事母久复有间言思中切责之不少贷遂改悔成贤妇之行母殁尽力襄事晨夕攀号擗踊几致陨絶闻者莫不为之感伤焉夫天下之事同于人者不足以为异惟能为人之所不能为者乃足以为异思中之孝殆异于人者此其所以见称于世也与嗟夫忠孝者天下之大闲也思中以孝着于其家而又笃于训子俾其发身科第自致青云之上方将移孝为忠以事其君以显其亲荣三釡之养拜旌德之封则天之所以报施于思中者固未有艾也诗曰孝子不匮永锡尔类又曰永言孝思孝思维则吾于思中葢深有取焉展巻三叹遂书以归之
　　书江汉臣沉籍减税事巻后
　　予尝观本深者其植必茂源深者其流必长积德之深者其报必厚此天理人事之可征者也三衢江氏四五百年来衣冠科第人物相望何蕃衍悠久如此哉是必有本源矣江之先曰汉臣者尝事呉越为镇海军节度判官宋初呉越国除汉臣上其十三州图籍于有司当时赋敛无艺两淛罹其害者已非一日汉臣以为一仍故籍是厉于民者无已也遂沉籍于河坐是以罪免摈弃终身后虽命王方贽更定其赋亩税一斗而非汉臣沉籍之功不及此呜呼向使汉臣无所顾惜以其籍昧昧而进其重科厚敛贻害于两淛者宁有纪极哉然则其惠利流于无穷者当与两淛之人相为终始而其隂隲之报俾其子孙显荣光大迄于今不絶者非天道耶因汉臣之裔孙襄府纪善秉心出示此巻三复有不胜其感者遂摭其大都书以归之
　　书古朴子传后
　　右古朴子传今少傅工部尚书兼谨身殿大学士杨公勉仁所譔而云南防政陈必防之所号也必防世居建之浦城为人质实不事表暴宅心坦夷不为町畦崖岸遇事任情无所矫揉人或以古朴目之因亦以之自号云必防来京师既请公作传复来求予言以识其后呜呼大朴既散浇伪日滋世惟机巧诡诞之是务媮薄矫饰之相师孰有能全其所赋而不凿于私智哉必防以名进士为御史中台出寃洗滞所至民受其惠及莅政藩阃协赞旬宣而声誉益着推其所存葢为敦厚而不为险刻为忠信而不为诈谖为俭约而不为浮华持之以谦而不伐守之以诚而不贰恂恂悃悃表里一致葢几古朴者之为矣予知必防有素窃喜其尚古道可以风厉世俗故举其平昔之近朴者书以归之
　　题朱晦庵先生遗墨巻后
　　紫阳先生以天挺不世出之资绍承孔孟周程之学阐明斯道敎万世弗厌弗倦至于晚年德尊道立犹以义理无穷笔削难竟慊然有不足之意其着通鉴纲目褒贬大义严于华衮斧钺而繁简相发足为史学之规范矣至观其手书自谓十年义例方定且欲求友就正其得失则其不自满足之心为何如哉虽然岂特其心不自满足如此观其他记张魏公事叹其不同追悔于三十年前至恳辞赵忠简公铭志而不肯执笔则于此尤足以见大贤君子年弥高而德弥邵道益尊而心愈下宜天下后世尊仰之于无穷也此巻手书凡三二书如前所云一书则折简道安问者京口何彦澄宝藏之以示予于戱先生片纸只字流传于世不啻拱璧之难得况此晚年之笔其所言尤后学所当矜式者耶拜观之余谨识嵗月于后云
　　书卫生宝鉴后
　　世传东垣李明之从易上老人张元素得医术之妙其用药至详实而以固根本为重其后明之之门人惟罗谦甫得其传谦甫尝着卫生宝鉴以传于世学医之士莫不宗之诚若布帛菽粟之适于用可有而不可无者呉郡韩公复阳力学好古尤精于医家之説间取明之与谦甫所着脾胃论卫生宝鉴诸书叅互考订以正其讹尝欲锓梓嘉惠四方竟赍志而殁今公子太医院判公达能继公之志既尽取明之所著者刻而传之复缮写卫生宝鉴总二十四巻次第而刻之书成来求予言以识其后于乎公达之用心亦可谓勤矣夫积善而行隂隲莫大于医有若公达之存心济物不择所施而惠及于人者固博矣乃又能表章二公之书刻梓流传与众人共之则其惠利及于天下后世者其可涯涘哉虽然医非难得其传为难观于此者尚求谦甫之所以为医与公达之所以用心而思以尽其术则于是书庶其有得焉
　　书慎独斋巻
　　旴江张氏以儒起家自宋元迄今以文学着声者代有其人至彦英氏尤博雅温纯自少力学为儒先长者所器重尝名其藏修之斋曰慎独其志兢兢然葢欲致谨于几微未尝以目之所不及见耳之所不及闻而湏臾忘乎戒惧诚有志于道者矣今彦英墓已宿草其揭名于斋者尤了然在人耳目使仰而瞻之者莫不为之起敬而凛然以自惧是则彦英所存不惟能成诸已而又有以淑诸人其见称于士君子者岂偶然哉彦英子文昭以进士第入翰林为庶吉士擢中书舎人持是巻来求予题予嘉彦英之克有贤嗣而喜文昭能继承先志以不坠其世故不辞而为之书时永乐辛丑秋七月十又六日也
　　书积善堂巻后
</div>
    <div class="pagination">
<a href="金文靖集_page17.html">上一页</a><span>...</span><a href="金文靖集_page13.html">13</a><a href="金文靖集_page14.html">14</a><a href="金文靖集_page15.html">15</a><a href="金文靖集_page16.html">16</a><a href="金文靖集_page17.html">17</a><span class="current-page">18</span><a href="金文靖集_page19.html">19</a><a href="金文靖集_page20.html">20</a><a href="金文靖集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
