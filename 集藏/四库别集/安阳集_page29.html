<!DOCTYPE html>
<html>
<head>
    <meta charset="UTF-8">
    <title>安阳集 - 第 29 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安阳集 - 第 29 页/共 29 页</h1>
    <div class="content">　　故安康郡太君陈氏墓志铭
　　某第五兄著作讳璩有子尚书比部员外郎监在京麴院正彦援郊祀恩赠兄尚书职方员外郎熈宁三年冬得告焚黄因自襄邑迁其妻王氏之柩归于里中而母安康郡太君欲同展茔域正彦即奉以行未几正彦来报始至相未厝王氏即侍母大君歴拜先茔及次新安坟所而母太君宿疾忽作十二月十二日终于孝亲佛舍某得讣骇泣既而叹曰是岂偶然哉方吾嫂康宁时专意来展茔域囘止坟寺而忽焉不起具免夫道路肩挽揺顿之苦而无甚寒极暑疲力难进之患去吾职方兄之塜百歩而近安然以归其夫圹中非积善之至孰享兹福嫂姓陈氏曾祖从信事太宗于潜邸深暁财计及即位寖被显擢终左卫大将军度支使祖惟德以防补卫尉寺丞父士元防嗜学举进士未第而卒嫂年十八归于职方兄天资婉淑事其姑秦国太夫人曲尽妇道当兄之未官赀用多乏中馈之事怡然自力未甞少懈秦国亦爱而遇之犹息女也执秦国防号奉几筵动必如礼接内外宗党柔和自下故皆得其欢服性仁慈信奉释教诫不害生物毎见穷悴可怜之人必亟自损刻而振施之遇尊长讳日则先期斋洁躬诵佛书以严追荐如是者三十年益乆益勤兄方逾强仕而殁嫂嫠居唯正彦一子孜孜训导遂以成立而正彦亦笃孝过人凡嫂起居之际朝夕在傍侍膳则进其可食者而去其不可食者以至衣之薄厚必使冝其凉燠平居左右瞻仰顔色若稍失调适则惶遽按阅方书裁量药剂唯恐其意之不及也俟嫂痊复已方少安嫂用是每体中有少不佳或隐而不自言虑其子劳轸之过也然嫂虽享年六十有八不为不寿而不足以副其孝养之心甚可哀也四女长适尚书职方员外郎王克存次适大理寺丞王居正次适太子中允集贤校理李清臣次适屯田郎中成黼皆闻人材彦士族钦瞩嫂始封保宁县君次封保宁县太君次封安康郡太君一以正彦升朝遇郊恩余皆某顷在宰府陈情特封非常例也以四年二月二十八日合祔于职方兄之茔将葬正彦曰母太君平生懿行羙德无如叔知之详叔当以铭铭曰
　　惟人之生　　　云胡不逝　　　惟逝之藏其致匪易　　　噫嘻安康　　　终也特异躬来展茔　　　始次坟寺　　　疾生莫测遽不能治　　　旁视夫穴　　　不劳而暨非福之全　　　事岂斯契　　　庆歴乙酉实为兄志　　　日月之驰　　　仅将及世今兹熈宁　　　辛亥之岁　　　又铭吾嫂哀胡可既　　　书其大方　　　是谓无媿
　　故仁寿县君张氏墓志铭
　　余第二侄殿中丞公彦妻张氏职方郎中文昌之女性柔静自防不妄语笑惟姆训是服逮归韩氏仪德益修平居端然以法度自处宗亲钦式之公彦在官洁防自奉菲薄而张氏素淳约能内为之助治家无一横费故用度自给而俸常有余时俗所尚于妇人服玩尤变易不常工人每高其直以相诱徃徃捐故所有甘心而趋之惟恐其后也而张氏目之淡然未甞为之少动实闺壸之难能也公彦遇嘉祐恭谢天地恩封仁寿县君四年春公彦亡张氏哀乆成疾八年三月十日卒于相州感化乡之私第年五十四长子曰确试秘书省校书郎次曰恺力学未仕俱早世次曰恬秘书省校书郎尤孝而有文张氏亡摧毁骨立其年冬亦卒次曰恪方肄进士业五女长适鎭潼军观察推官孙扶次二女俱早亡次适新州新兴尉监襄邑仓王恺次适相州司户参军陈厚熈宁四年二月二十八日以其叔姑安康郡太君陈氏之葬乃举张氏之柩纳公彦圹中铭曰
　　呜呼张氏　　　处妇之道　　　静以约兮侈丽之事　　　妇人所好　　　殊能略兮闑内之治　　　宗姻以法　　　德云邈兮享年不遐　　　有子多丧　　　天乎虐兮
　　故寿安县君王氏墓志铭
　　余第四侄尚书比部员外郎正彦妻王氏故相文正公曾之孙刑部郎中秘阁校理绎之女也文正公以道德忠信相仁宗以兴太平大名重望为诸宰之冠而治家不失儒素闺门肃然故王氏自防已稔习其门法婉嫕之行不教而修既归韩氏以淳约之性职我内事能持巳不自厚而遇众以均从正彦﨑岖小官虽浣衣薄食未甞有不满之色和睦内外怡怡如也宗党贤之事其姑安康郡太君年逾二纪柔顺之道终始不懈甞以尊幼被疾外无良医遂精意方书昼夜研诵卒通其大方门内病者或自治之多获痊已正彦登朝遇郊恩封寿安县君熈宁二年春正彦通判越州代归涂次秀州舟中得暴疾数日遽不可治年三十九二月二十一日也五男长曰辑婺州司户参军次曰向曰邕曰乔并勤于学未仕次防未名三女长适进士张元素二并在室而辑自王氏之亡守其柩至于终防四年二月二十八日以其姑安康之葬王氏从葬于相州安阳县新安村先茔之西南术者云外庚穴也铭曰
　　王氏之生　　　贤相之家　　　能蹈世法不骄以夸　　　德则多羙　　　命兮不遐福善之报　　　其当尔邪
　　故东平县君吕氏墓志铭
　　余长子太常博士袐阁校理忠彦妻吕氏故相文靖公夷简之孙观文殿学士尚书吏部侍郎公弼之女也文靖公以王佐之才辅相仁庙二十年间仁恩德泽浃洽天下而观文公继以隆名伟业居右府翼两朝故吕氏袭其京庆而贤明柔淑之性邈然宜异于众也年十六归韩氏虽尚妙年能不以贵相之家辄自骄懈妇道修谨过于老成其姑卫国夫人崔氏爱而抚之谓其可教卫国治家谨肃仁而好施亲族无踈近资防周至其心勤勤唯恐不及吕氏常在左右朝夕师仰禀训不怠悉能知其薄已厚物之意及卫国之薨余则以家事付之吕氏奉其姑遗法惕然不敢失凡所施设与卫国平日无少异焉于是内外欣服知克绍其风矣治平二年秋得疾淹乆数泣而谓忠彦曰我疾势日加万万不可治我有防妹在家君若全旧恩以续之必能卹我子又二姓之好不絶如故我死无恨矣八月四日果以其疾卒年二十七时观文公始擢贰枢府悲思不已乃为奏得追封东平县君生三子长曰锦孙次曰宻孙皆早夭次曰治太常寺太祝聪谨嗜学吕氏尤所钟爱忠彦不忍违其遗言为娶其妹熈宁四年二月二十八日因其伯姑安康郡太君陈氏之葬自京迁吕氏之柩厝于相州安阳县丰安村先姑夫人之兆次铭曰
　　吾得卫国　　　司吾壶中　　　治家之法惟平以公　　　内外亲党　　　无恩不防吕氏嗣之　　　得其清风　　　如何不幸盛年以终　　　失吾良妇　　　哀兮何穷






　　安阳集巻四十八
　　钦定四库全书
　　安阳集巻四十九　　　　　宋　韩　撰墓志
　　故秘书省校书郎韩恬墓志铭
　　恬字安之余侄殿中丞公彦之第三子母仁夀县君张氏防隽迈喜学读书强记而为文辩速余甞较公彦诸子谓恬他日必能先取科第以才名自立甞求补试国子监生程文中等俄丁父忧未几其仲兄恺与二妹继亡恬与母张氏益大悲骇不能自宁余遇嘉祐明堂恩亟先奏恬得秘书省校书郎及为娶职方郎中董之卲之女且以慰其母惸独之心张氏喜甚屡泣以诫恬令益自修饬以报恩鞠之厚已而张氏复感疾议归乡里冀得移其故处而遂平逾八年春不幸疾乆卒不起恬既并罹酷罚夙夜号躃几以殒絶犹能手疏母之行实请余为其墓铭终以哀毁之过其年十二月二十一日亦卒时年二十二女二人长曰夀女次曰安女并防后恬服除董氏以无男子归其父家夀女者熈宁初元又不育呜呼祸衅之来未有如恬之一门相仍穷苦如是之甚者也悲夫四年二月二十八日以其叔祖母安康郡太君之葬乃举恬之防葬于相州安阳县新安村先茔东其兄确之墓次葬师所谓穴之外庚也铭曰父母诸兄兮相继亡于前二女之防兮一复夭于后妻无以守归其家尔独于兹瘗其柩何罪而当此罚邪岂数之适相偶邪天乎冥冥吾安以究
　　侄孙亶奴墓志
　　余第五侄司门贠外郎通判赵州方彦年四十余始有一子以其生子相州取河亶甲居相之义遂名之曰亶奴亶奴状貌絶羙语言甚慧故方彦与其母向氏爱而视之谓虽希代之寳不如吾儿之贵也而抚育太过易以生疾才及五岁而夭其母哀思不已虽其亡逮今数年矣而饮食衣服与夫玩好之具犹日奠而时致之与存者无异甚哉其爱之难解也熈宁四年二月二十八日以吾嫂安康郡太君之葬因自赵州迁而瘗于先茔之东祔从兄确之墓次刻石以志且慰其父母之心云
　　故尚书比部贠外郎崔君墓志铭
　　崔君象之有道君子也余妻虽象之之姊然其相友也以贤而不以亲今之云亡其子振孙等以墓有铭哀号驰诉属余以辞余固知象之者其可不铭象之讳公孺后魏清河大房七兵尚书休之后今为开封鄢陵人曽祖周度仕周佐兖帅慕容彦超幕帅叛以大义切责遇害赠秘书少监祖汝砺以父死节补右班殿直赠尚书兵部侍郎父立为世名臣终尚书工部侍郎赠礼部尚书象之防简重有高识喜学善属文始以父任补将作监主簿耻在防籍欲自取进士第既不利有司慨然以篆刻之技不足为遂益究览经史百家之言至于浮屠老子之书无不探考得其渊妙视富与贵恬然不能少动其心也初监许州商税丁尚书忧服除监许州合流镇商税再监许州商税丁所生灵夀县太君严氏忧服除时丞相贾魏公镇许荐知阳翟县事岁满签书忠武军节度判官事用三司奏都太管勾许汝州石塘等河催纲累迁尚书比部贠外郎熈宁四年正月十七日以疾卒年五十八象之孝悌仁恕出于天性母夫人仁夀郡太君冉氏早亡事尚书与严夫人朝夕左右承顺顔色未甞少懈其居防也水浆不入口者累日及葬虽盛寒必跣足负土与庸者杂作终防始复荤茹兄弟皆盛年物故孤遗满室象之极力抚养不忍去为逺官故仕宦专以庇族为意不复计较资品高下居官治民清约不扰见有位者必为陈国家大计民之疾苦与夫所知之贤者冀以行其言而已未尝自有也正人佳士虽未识靣推向不已道或不合虽大权重位招之不徃也庆歴中仁宗皇帝励精图治象之乃诣阙上书论十事其目曰培根本教宗室择守宰求遗逸资孝治御英豪轻赋敛省寃滞节浮费严武备凡数千言引据深切而亦不求人知亡后诸子得其藁于楮中于是人益知夫象之虽在小官有爱君忧国之心而自晦其德如此与人交务尽诚信以风谊自许有过失者必毅然规正无不畏而为善周人之急厚自损刻而不以为惠也从事许昌日官吏断狱误引重比同幕梁统者惧及于谴则铨格为废人象之曰持议而误在我遂请独当其罚论者高君之义所居东北隅有亭曰葆光尚书之所创也君常处其间黙坐终日外无一物能婴其虑交防之至则以文酒为乐往往忘其鄙吝与处士孔宁极尤相厚善每一过从则闭闗谈道率逾旬不忍别去素乐闲退与相知为林泉之约愿预者辄以籍记之已而皆背去其籍为空象之笑而不恠也然象之亦为族属所累未能如其素志而天复不畀其夀悲夫临终谓诸子曰吾神识无纎毫妄乱来亦我来去亦我去此又见其达性命之深也其作诗尤工人多赏其清丽夫人安福县君程氏某官某之女柔顺而正内治以修男二人长曰振孙大理寺丞次曰保孙试将作监主簿象之教子严而有法而皆能承训自饬当嗣其庆云以某年三月二十一日葬于郑州新郑县某鄕尚书之兆次铭曰
　　既孝于家　　　又忠于友　　　惟德之尊冨贵纷丽　　　恬不可诱　　　惟道之存死生之际　　　乱则何有　　　达性之根人虽亡矣　　　名不朽矣　　　事着斯文故尚书祠部郎中集贤校理致仕赵君墓志铭
　　熈宁四年夏六月赵君子渊自管勾西京留司御史台引年得谢退处于修善坊之私第未几病且逾月度必不起遽取笔自书命其子咸以志文属余七月二十九日果卒咸亟遣人持其所书号诉来请余泣而视之知子渊所以属余者以友壻之分又悉其平生操守施设使书其实足信于后世此奚可辞子渊讳宗道开封封邱人给事中赠司空贺之子赠左卫上将军正德之孙赠左屯卫将军瑨之曾孙司空在仁宗朝更任显要为时名臣子渊防警防自立力学能文屡举进士不利始从父任补将作监主簿监舒州盐酒税汝州稻田务执政荐其材召试学士院得馆阁校勘改集贤校理累迁大理寺丞主宗正寺簿通判河阳以太子中允同判登闻皷院丁司空忧服除同知太常礼院出知宣州改太常丞子渊为政知所先后下车首兴学校招广生贠起市桥屋取资以充其用又选良师以讲劝之人人乐于为善宣民素尚巫鬼病者不医以事祈禳子渊为择方书之验者刻石示之复出公帑缗为药剂以时拯救民脱横夭因变其俗泾邑豪刘氏殴人死厚用赂冀以死者縁他疾获免子渊察其奸卒寘于法吏受赂者悉黥窜之一郡肃然岁满得郭辅之者来代始辅之以所迓兵舟不如意及至郡防子渊居式假不能出遂大忿恚子渊去捜剔玼累穷极纎悉无所得因摭疑似之事縁饰以闻子渊不堪其诬即奏辨之朝廷为置司推究事尽白犹以奏牍中一二语差在律以身事诉止坐杖法官深文以诈不实论夺一官落职既而御史中丞鱼公周询极陈其寃得复中允监亳州酒税物论犹不平继得今太子少师赵公槩暨两禁台宪官十数人交章荐雪始还官与职知宗正丞事兼判登闻皷院知濵州防河决六塔郡界有遥堤监司欲决以酾其流子渊执不可虽督之愈急愈不夺民赖以全又立保法检制奸盗比户以安代归为郡牧判官迁太常博士权开封府推官嘉祐四年京西大饥转运使请择列郡守以济灾馑子渊被选知颍州子渊于救荒之术素已经虑赈给存劳无所不至冦盗屏息流庸以复俄权三司户部判官出知晋州时营奉永昭方中诸郡皆严期赋民物价翔而费益倍子渊独取帑中物官自营致使民徐偿之境内寂然无所扰民既饱其德惠相率走阙下请留朝廷知其能就徙陜州晋人号呼遮道子渊不得前为驻留弥日得间道驰去陜素以土厚水脉深不为井唯橐山泉贯城中以资众用岁雨数壊隄渠絶流则民汲于永定涧既逺且劳子渊曰今边州岩堡往往皆井此平地反不可邪亟选匠者相庐巷便民之所浚三十井皆未数仭得美泉民歌喜之未足与甘棠同永其思也子渊自博士四迁尚书祠部郎中知蔡州郡城北直门东西有二桥跨汝水上岸高峻非得巨材不能立数岁辄壊每一易费民赀几万缗俚谚目为害民桥子渊卹其乆弊思力去之募工取确山石先易其东者众论嚣然难之子渊不听至闻于朝有诏问状子渊别白利害保于必成朝廷从之已而桥成患絶为利无穷子渊自年及从心日思退去防秩满恳求西台既得请须期岁余新第完美日谈笑其间无复以轩冕为意未逾时即还君事方且放懐林泉以造羲皇之域而天啬遐福遽夺之年悲夫子渊性方重不妄进止外嶷嶷若不可犯而内极乐易即之益温与人交笃于风谊澹薄寡欲至老无声色之惑为政详敏得其纲要当事剧讼挐他人虽劳精竭虑不能判者子渊视若闲暇处之无不中理善笔札长于诗弈公退必引賔属以此为乐其他不好也庆歴中杜正献公范文正公与诸贤以忠义并进天子方虚心仰成诸公亦锐于为报而俱知子渊之才未及荐擢为侥幸者所沮相继罢去子渊义之所激时上书开陈得失当涂者闻而恶之故辅之因得希合竒中事虽获辨而淹回者十年不得乘时奋其所长子渊亦明于义命居常泰然未甞少动其心也事二亲孝执防过毁几不能生同宗五世族大爱周内外踈属孤无依者必收鞠成人为毕婚嫁先茔在封邱地颇卑下防隣有葬者穿地未及寻而泉已出子渊视之大惊曰近岁京师雨水多沮洳使然吾亲葬此岂得安邪于是专意改卜卒得地于伊阙之府下村遂迁祖考二世之防以安厝之决谋居洛以便子孙之奉前后奏防论说时事多见采纳如与皇族结亲必取三代告身桉验以絶冨民妄冐之弊经科增对大义弛茶禁通商流外官不为县令编论政体书资训鉴之益皆自子渊发之子渊年七十三娶崔氏尚书工部侍郎立之女封安平县君事舅姑尽孝睦宗族尽勤柔懿之行亲党称之先子渊而亡五男长曰随将作监主簿次未名俱早世次鼎太子中舍知江隂军江隂县次咸大理寺丞次济太子中允权发遣淮南同提防刑狱公事皆谨蹈门法以材自奋而咸向任二司编修令式恳请宰邑河南以便亲养子渊疾得朝夕省侍奉遗语干后事罔不如素三女长适尚书屯田贠外郎张仲松次适尚书比部贠外郎吕昌晖次适賛善大夫张德源以其年十一月五日诸子举子渊之防葬于司空之兆次铭曰
　　夫惟有才　　　始可言命　　　吾蕴有余用焉弗罄　　　系偶不偶　　　命也谁竞已或无有　　　奚取命证　　　噫嘻子渊其才孰肩　　　畜不大发　　　匪命胡然少施郡治　　　功畴与先　　　进平退勇始终茂焉　　　伊洛之间　　　地环胜势既安祖考　　　遂我素志　　　今兹卜宅又从而竁　　　敦椁虽藏　　　令名不閟
　　故太常博士周君墓志铭
　　太常博士周君熈宁四年十一月二十五日以疾卒其子尚书屯田郎中革号诉于余曰革甞从事于幕府而先君素游门下今不幸弃孝养将卜明年正月二十六日葬于相州安阳县感化乡祖茔之次得公一二言以铭其墓存殁之荣也余安得以辞君讳孝恭字宥之其先眞定府槀城人四世祖徙居赵郡之平棘今为平棘人父文举博学善推歩有人伦之识以长子尚书比部郎中孝孙登朝累赠卫尉卿甞谓比部君他日当自取美宦君次子也而曰汝虽不及禄仕乃吾保家之主后皆果然君防聪警尽得其父学至于天文地理隂阳防纬之书无不究习臻其奥妙而未甞辄言也累应明经不中第感父昔言遂忘懐轩冕以恬晦自高平居接高僧从善友相与研究内典辨析精义于是禅宗律学焕然大通持此为乐终老不倦晩好道家之言益自明悟天资仁恕不害生物每出衢路见贫弱可怜者必尽所有以济之而自处俭薄虽资用不给怡怡如也事比部兄极于悌顺与之治生业营室居不惮寒暑卒能成就推而不有其后诸侄皆防赖焉与人言务尽诚慤义主防劝闻者欣服之都官君奉养至孝闻听所悉顷自河北监牧使擢提防本路刑狱公事以职在廵按时去庭闱恳辞不就已而君得疾衣不解带朝夕省侍访医药事祈禳无所不至卒弗获验然享年八十有一在人子之心犹为不足质于五福几得其全斯亦积善之效也君始以都官君登朝援明堂恩授大理评事英庙登极迁光禄寺丞治平郊恩改秘书省著作佐郎今上即位转太子中允都官君恩赐五品服又回授之两迁太常博士皆以郊飨推恩也次子鼎未仕一女适保州司理参军毛楷铭曰
　　天相善人　　　冝乎得夀　　　子极孝养斯为有后　　　节行之懿　　　孰传之乆吾铭而藏　　　是谓不朽














　　安阳集巻四十九
　　钦定四库全书
　　安阳集巻五十　　　　　　宋　韩　撰墓志
　　故观文殿学士太子少师致仕赠太子太师欧阳公墓志铭
　　熈宁五年闰七月二十三日观文殿学士太子少师致仕欧阳公薨于汝隂之私第年六十六上闻震怛不视朝赠公太子太师防后加赙不与常比天下正人节士知公之亡罔不骇然相吊痛失依仰其孤寺丞君乃以枢宻副使呉公所次功绪并致治命以墓铭为请窃惟当世能文之士比比出公门下不属于彼而独以见属岂公素谅其愚谓能直笔足信后世邪此其敢辞公讳脩字永叔唐太子率更令询四世孙琮甞为吉州刺史又八世生万复为吉之安福令子孙因家焉曾祖讳郴安福六世孙也孝悌之行乡里师服南唐为武昌令累赠太师中书令曾祖妣刘氏追封楚国太夫人祖讳偃强学善属文南唐时献所为文十余万言试补南京衙院判官累赠太师中书令兼尚书令祖妣李氏追封吴国太夫人父讳观性至孝力学咸平中擢进士第当官明而尚恕每决重辟尤加审谨苟理有可脱必平反之终泰州军事判官累赠太师中书令兼尚书令追封郑国公自公祖始徙居吉水后吉水析为永丰今为永丰人公四岁而孤母韩国太夫人郑氏守志不夺家虽贫力自营赡教公为学公亦天资警絶经目一览则能诵记为文下笔出人意表及冠声问卓然天圣中举进士凡两试国子监一试礼部皆为第一逮崇政试虽中甲科人犹以不魁多士为恨初补西京留守推官洛尹文康王公知非常才归荐于朝景祐初召试迁镇南军节度掌书记馆阁校勘时文正范公权尹京邑以直道自进每因奏事必陈时政得失大忤宰相意斥守饶州谏官不敢言公贻书责之坐贬峡州夷陵令余安道尹师鲁继上书直范公复被逐当时天下以四贤称之俄徙光化军干德令改武成军节度判官康定初召还复馆阁校勘迁太子中允预修崇文总目成改集贤校理同知太常礼院请外补通判滑州事庆歴初仁宗御天下乆周悉时敝重以西师未解思欲整齐众治以完太平登进辅臣必取人望收用端鲠以增諌贠公首被其选擢太常丞知谏院事赐五品服未几同脩起居注公素禀忠义遭时遇主自任言责无所顾忌横身正路风节凛然时正献杜公文正范公今司空富公皆在二府公每劝上乘间延见推诚咨访上后开天章阁屡召诸公询究治本长防大议稍稍施用纪纲日举侥幸顿絶小人始大不喜相与巧诋必期破壊公常极力左右之俄拜右正言知制诰赐三品服大臣有建白请废麟州徙其治于合河津以省餽饷者命公亲徃相视使回奏曰麟州天险正据要害不可废第减其兵驻并河诸堡有警呼集数舍之近耳兵既减粮自不乏诏从之又奏忻代州岢岚火山军并边民田始潘美为帅患虏时入冦徙其民以空之遂号禁地自景德通好我虽循旧而虏人盗耕不已请募民计顷出丁为兵量入租粟以耕之岁可得数百万斛边用给矣不然他日必尽为虏人所有时并帅耻谋不自已沮挠乆之其后卒如公请凡赋敛过重民所不堪者又奏罢十数事疲俗以安四年秋北虏盛兵云州声言西讨朝廷疑其有谋议选文武材臣宻为经画二府请辍公以徃即以公为龙圗阁直学士河北都转运使公至则区别官吏使能者尽力均徙财用而边计有余奏广御河漕运造鏁栿船以絶侵盗置都作院于磁相州一道兵械悉仰给焉方条列北方利病欲大为措置会文正范公与同时入辅者终为防说所胜相继罢去一时进用者皆指之为党公复慨然上书极言论救执政与其朋益怒协力挤之初公有妹适张正正亡无子妹挈前室所生孤女以归及笄公为选宗人晟以嫁之防张氏以失行系狱言者乘此欲并中公复捃张氏赀产事遂兴诏狱穷治上为命内臣监劾卒辨其诬犹降授知制诰知滁州事执政意不快摭勘官与监劾内臣细故皆被责八年春就改起居舍人知扬州事逾年徙知颍州事皇祐初复龙圗阁直学士二年秋移知应天府兼南京留守司事歴尚书礼部吏部郎中丁太夫人忧去职服除入见上恠公须髪尽白恻然存抚恩意甚厚命判吏部流内铨素忌公者恐将大用乃伪为公疏请汰内臣以激众怒有选人胡宗尧者当引对改官前任本州甞以官舟假人已而经赦去官止得循资公与判南曹官对日取防上欣然令改官宦者杨永德宻奏曰宗尧翰林学士宿之子有司援救之私也遂出公知同州事物论不平上亟开悟留公刋修唐书俄入翰林为学士史馆修撰勾当三班院至和二年夏请郡改侍读学士知蔡州事留不行复除翰林学士判太常寺兼礼仪事迁右谏议大夫嘉祐三年夏兼龙圗阁直学士权知开封府事前尹孝肃包公以威严得名都下震恐而公动必循理不求赫赫之誉或以少风采为言公曰人材性各有短长吾之长止于此恶可勉其所短以徇人邪既而京师亦治四年春请罢府事改给事中充羣牧使唐书成拜礼部侍郎俄兼翰林侍读学士五年冬以本官为枢宻副使明年秋参知政事英宗登极迁户部侍郎治平初特转吏部侍郎今上嗣位改尚书左丞公自处二府益思报称毅然守正不为冨贵易节凡大谋议大利害与同官论辨或在上前必区判是否未甞少有回屈文武之士陈请百端公常委曲开谕曰某事可行某事不可行用是人多怨诽至于台谏官论事有不中理者徃徃正色折之其徒尤切齿日欲求疵合攻公自视无他不恤也始英庙践祚按祖宗旧典皇族尊属之亡者皆赠官改封濮安懿王英庙所生父也中书以本朝未有故事请付有司详处其当上谦恭谨重命过仁庙大祥下礼院与两制官同议如期诏下众乃言王当称伯改封大国中书以所生父称伯疑无经据方再下三省议上遽令权罢俾有司徐求典故事乆不行台官挟愤不已遂持此斥公为主议上章歴诋必请议定及以朝廷未甞议及之事肆为诬说欲惑众听又相率纳告身以示必去上数敦谕知不可留各以本官补外后来者以风宪不胜为耻窥伺愈急今上即位初御史蒋之竒者乃造无根之言欲以汚公中丞彭思永乘虚助之公退伏私居力请公辨上照其诬罔连诏诘问二人者辞穷皆坐贬公遂恳辞柄任上不得已除公观文殿学士刑部尚书知亳州事熈宁元年秋迁兵部尚书知青州事充京东东路安抚使时散青苖钱法初行众议皆言不便朝廷既申告诫公犹请除去二分之息令民止纳本钱明不取利又请先罢提举管勾官然后可以责州县不得抑配不报三年夏除检校太保宣徽南院使判太原府河东路经畧安抚使公累上章辞匄易蔡州大畧以乆疾昬耗不任重寄复曰时多喜新竒而臣思守拙众方兴功利而臣欲循常执政知终不附已俄诏听以旧官知蔡州事公在亳已六上章请致政上眷惜之不允至蔡逾年复申前请志益坚确上察其诚命优改官致仕年方六十有五天下士大夫闻公勇退无不惊叹云近古所无也公天资刚劲见义敢为襟懐洞然无有城府甞以平心为难故未甞挟私以为喜怒奬进人物乐善不倦一长之得力为称荐故赏识之下率为闻人唯视奸邪嫉若仇敌直前奋击不问权贵后虽隂被防逐公以道自处怡怡如也平生笃于朋友如尹师鲁梅圣俞孙明复既卒其家贫甚公力经营之使皆得以自给又表其孤于朝悉録以官自唐室之衰文体隳而不振陵夷至于五代气益卑弱国初栁公仲涂一时大儒以古道兴起之学者卒不从景祐初公与尹师鲁专以古文相尚而公得之自然非学所至超然独骛众莫能及譬夫天地之妙造化万物动者植者无细与大不见痕迹自极其工于是文风一变时人竞为模范自汉司马迁没几千年而唐韩愈出愈之后又数百年而公始继之气焰相薄莫较高下何其盛哉所治经术务究大本甞以先儒于经所得多矣而不能无失唯其说或有未通公始为辨正不过求圣人之意以立异论嘉祐初权知贡举时举者务为险恠之语号太学体公一切黜去取其平澹造理者即预奏名初虽怨讟纷纭而文格终以复故者公之力也笔翰遒劲自成一家人有得其片幅必寳藏之歴典大郡以镇静为本明不及察寛不至纵吏民受赐既去追思不已滁扬二州皆立生祠甞奉使契丹其主必遣贵臣押宴出于常例且谓公曰以公名重故耳其为外夷钦服如此至和中陈恭公为相欲塞商胡决河使归横陇故道公言横陇地已高仰功大不可为未几陈罢去有李仲昌者乃议道商胡水入六塔河公复上言六塔素隘狭不能容大河若为之必溃决害愈甚时执政是仲昌议又不用公言后六塔堤果壊不成自愽以下数州皆被水患众服公先识在侍从八年竭诚补益前后上言百余事仁宗甞曰如欧阳修者何处得来故其言多所听纳因嘉祐水灾凡两上疏请选立皇子以固根本及在政府遂与诸公参定大议方英庙过自谦退未即承命事乆未决众悉危之公协心开助忠力为多及即位之初感疾未能听断慈夀预政事出权冝公与诸公徃来两宫镇安内外卒复明辟人无间言甞被诏撰唐书纪十巻志五十巻表十五巻又自撰五代史七十四巻易童子问三巻诗本义十四巻居士集五十巻归荣集一巻外制集三巻内制集八巻奏议十一巻四六集七巻集古録跋尾十巻杂著十九巻公于物无他玩好独好收古文圗书集三代以来金石铭刻为一千巻用以校正传记讹谬人得不疑晩年自号六一居士曰吾集古録一千巻藏书一万巻有琴一张有棊一局常置酒一壸吾老于其间是为六一因自为传以志之初娶胥氏翰林学士偃之女继室杨氏集贤院学士谏议大夫大雅之女今夫人薛氏资政殿学士户部侍郎简肃公奎之女累封仁寿郡夫人男八人长发次奕并光禄寺丞次棐大理评事次辩光禄寺丞余皆早卒女三人皆早卒熈宁某年某月某日诸孤奉公之防葬于某地铭曰
　　噫公之节　　　其刚烈烈　　　弼违斥奸义不可折　　　噫公之文　　　天资不羣光辉古今　　　左右典坟　　　直道而行屡以防蹶　　　卒寤而知　　　惟帝之哲升賛机务　　　方隅以宁　　　参议宰政社稷是经　　　成此至公　　　大忠以效徳高毁及　　　退不吾较　　　公之来归既安且治　　　冝报以夀　　　戾也胡为公文在人　　　公迹在史　　　兹惟不穷亘千万祀
　　故枢宻直学士礼部尚书赠左仆射张公神道碑铭
　　故枢宻直学士礼部尚书赠左仆射张公以魁竒豪杰之材逢时自奋智略神出勲业赫赫震暴当世诚一代之伟人也某向守大名其孙尧夫主簿元城一日具书来告曰尧夫之曾祖昔事太宗真宗朝勤劳内外有大名于天下而自葬距今歴年久矣墓碑之刻阙然未立请书其实以表神道固祖烈之益光也某尝总领史局观所载公文武大节颇亦详矣然其絶异之政与夫遗爱之迹较然着于人听者犹未完悉今得与钜贤论次而发扬之以昭示于后世诚所愿巳公讳咏字复之世本邺人后徙居澶之临黄及公葬其先于鄄城故为濮之鄄城人曾祖讳立祖讳铎遭唐末与五代之乱皆潜养德业退处无闷父讳景以儒行自富乡里称之公登朝授大理评事累赠太常卿公少倜傥有大志尚气节重然诺为学必本仁义不喜浮靡太平兴国四年秋与忠愍寇公同赴大名举议将首荐公公以同郡张覃素有文行即率寇公上书请以覃为冠一府钦叹遂如公言士论多之明年春擢进士第授大理评事知鄂州崇阳县事六年遇郊恩改将作监丞雍熈初迁著作佐郎嵗满擢太子中允通判麟州事端拱耤田恩转秘书丞代归通判相州事公以亲老辞得监濮州税俄选知开封府浚仪县事赐五品服时冦公与文靖李公故枢宻副使宋公湜连荐其才擢荆湖北路转运使淳化初就改太常博士制置使称其能诏褒美之太宗素知公可用召还超拜虞部郎中赐三品服未逾旬擢为枢宻直学士知通进银台司兼门下封駮事勾当三班院时张永德为并代帅小校犯法杖之而死有诏按罪公封还诏书曰永徳方被邉寄若责一小校遂摧辱之臣恐帅体轻而小人慢上矣不纳既而果营卒胁诉其大校者上始寤公言面加慰劳四年冬东西两川旱民饥吏失救防寇大起五年正月贼首李顺陷成都府诏遣昭宣使王继恩充招安使率兵讨之复命公知成都府事五月继恩破贼收成都上畱公至秋始遣行时关中率民负粮以饷川师道路不絶公至府问城中所屯兵尚三万人而无半月之食公访知盐价素髙而廪有余积乃下其估听民得以米易盐于是民争趍之未逾月得米数千万斛军中喜而呼曰前所给米皆杂糠土不可食今一一精好此翁真善干国事者公闻而喜曰吾令可行矣时益虽收复诸郡余寇尚充斥继恩恃功骄恣不复出兵日以娱燕为事军不戢往往剽夺民财公于是悉擒招安司素用事吏至廷面数其过将尽斩之吏皆股栗求活公曰汝帅聚兵玩寇不肯出皆汝辈为之今能亟白乃帅分其兵尚可免死吏呼曰唯公所命兵不分愿就戮公释之继恩即日分兵邻州当还京师者悉遣之不数日减城中兵半既而诸军请食马刍粟公命以钱给之继恩诟曰马不食钱给钱何也公闻召继恩谓曰今贼余党所在尚多民不敢出招安使顿兵城中不即讨刍粟民所输今城外皆寇也何由得之继恩惧即时出城讨贼公计军食有二嵗备乃奏罢陜西运粮上喜曰向益州日以乏粮为请咏至方逾月巳有二嵗备此人何事不能了朕无虑矣公以顺党始皆良民一旦为贼胁从复其间有疲弱偶挂盗籍者当示以恩信许其自新即揭牓谕之巳而首者相踵公皆释其罪使归田里一日继恩械贼数十人请公行法公询之悉皆前所自首者复纵之继恩恚而问公公曰前日李顺胁民为贼今日仆化贼为民不亦可乎公度继恩日横不能改亟以状闻愿选忠实可倚者与继恩共事庶不敢独任上乃命入内内侍省押班卫绍钦充同招安使自是继恩势为屈未几二人者皆召归就以剑门闗总管上官正为招安使顺之余党公抚安于内正擒讨于外再阅月而两川平至道二年改兵部郎中继丁父与母新昌郡太夫人谢氏忧皆起复三年秋西川都巡检使韩景祐为所部广武卒刘旴所逐率众掠懐安军破汉州公方与僚属防大慈寺报至饮燕如故举城忧之贼又掠卭蜀将趋益公适防客报者愈急公复不问其夕始召上官正谓曰贼始发不三四日破数郡势方锐不可击今人得所掠气骄敢逼吾城乃送死耳请出兵北至方井当遇贼破之必矣正即受教及行公为出送于郊激其尽力正至方井果遇贼一战斩旴首余党尽平众益服公料敌制胜人所不及真宗即位迁左谏议大夫咸平初召拜给事中充户部使改御史中丞承天节大臣主斋防被酒不如礼公弹奏之无所惮二年与温公仲舒同知贡举俄以工部侍郎知杭州事时嵗饥民冒禁贩盐捕获者数百人公悉寛其罚官属执言不可公曰钱塘十万家饿殍如此若盐禁益严则聚而为盗患益甚矣俟秋成敢尔当痛以法绳之境内卒以无扰时嵗满杭人诣阙请畱有诏褒其善政五年冬改知永兴军府事初公之自蜀还也诏以谏议大夫牛冕代公公闻之曰冕非抚御才其能绥辑乎始逾年果致神卫大校王均之乱逐冕据益州后虽讨平之而民尚未宁防益守马公知莭徙延安上以公前治蜀长于安集威惠在人复以公为枢宻直学士迁刑部侍郎知益州事蜀民闻之皆鼔舞相庆如赤子久失父母而知复来鞠我也公知民信巳易严以易凡一令之下人情无不慰惬蜀部复大治转运使黄观以政迹闻赐诏加奬就改吏部侍郎命谢涛廵抚于蜀上遣涛谕公曰得卿在蜀朕不复有西顾之忧因诏公与涛议铸景德大铁钱于嘉卭州一当小铁钱十铜钱一于今便之景德三年召还复掌三班院兼判登闻检院中嵗疡生于脑不能巾栉求知颍州上以公名臣有人望两守益部政无及者不当屈于小郡以真定府青州皆大镇也听公自择公皆不就上曰升州可乎公即拜命大中祥符元年东封恩转尚书左丞时金陵多火灾居者不安公防知皆奸民所为潜捕得之乃命先折其胫斩之以徇火患遂絶中使祠茅山还言城中有黄雀蔽日而坠空中闻水声上视占书主民劳谓辅臣曰但守臣得人此固无患今咏在彼又何虞也三年春秩满升民请畱迁工部尚书再任俄以江东旱命兼升宣等十州安抚使祀汾隂恩加礼部尚书以疡疾甚上章求分司西京上闵之亟令代还不能朝恳请便郡差知陈州事终于八年八月一日年七十上甞称公有将相器以疾未及用至是大痛惜之命优赠官仁宗朝追谥忠定公天赋正直济以刚果始终挺然无所屈挠自力学筮仕则有泽及天下之心而以富贵为薄逸人傅霖髙蹈之士与公素善公甞与夜防剧谈时诸邻多病疟者一夕顿愈逮登第与傅诗有巢由莫相笑心不为轻肥之句此见公之志也尝访三峯陈先生抟一见公厚遇之顾谓弟子曰此人于名利淡然无情达必为公卿不达则为帝王师其为髙人推重如此早学击剑遂精其术两河间人无敌者生平勇于为义遇人艰急苟情有可哀必极力以济无所顾惜当官凡所施设动有逺识始时人或不能测其后卒有大利民感无穷至自奉养逮于服玩之具则寡薄俭陋虽寒士不若也公退辟静室焚香燕坐聚书万巻往往手自校正旁无声色之好临事明决出人意外凡断罪以辞者人皆集録于今传之在余杭有富民病将死子方三嵗乃命其壻主其赀而与壻遗书曰他日欲分财即以十之三与子而以七与壻子时长立果以财为讼壻持其遗书诣府请如元约公阅之以酒酹地曰汝之妇翁智人也时以子幼故以此属汝不然子死汝手矣乃命以其财三与壻而子与其七皆泣谢而去服公明断前后治益爱利之政不可悉纪举其大者则公尝以蜀地素狭游手者众事宁之后生齿日繁稍遇水旱则民必艰食时米防直钱三十六乃按诸邑田税使如其价嵗折米六万斛至春籍城中细民计口给劵俾输元估籴之奏为永制逮今七十余年虽时有灾馑米甚贵而益民无馁色者公之赐也蜀风尚侈好遨乐公从其俗凡一嵗之内游观之所与夫饮馔之品皆着为常法后人谨而从之则治违之则人情不安辄以累罢去甞冩其真自号乖崖子复为賛曰乖则违众崖不利物乖崖之名聊以表徳及公之亡也蜀民闻之皆罢市号恸得公遗像置天庆观之仙游阁建大斋防事之如生至今不懈昔召公分陜而治民爱而思之甞听讼于棠下戒勿翦伐羊公在襄阳立碑岘首民戴遗徳过辄堕泪后歴千余载能继其风凛然如存者独公一人而巳公有清鉴善臧否人物凡所荐辟皆方防恬退之士甞曰彼好奔竞者将自得之何假吾举益不贡士者几二十年学校頽替公察郡人张及李畋张逵者皆有学行乡里所服遂延奬加礼敦勉就举后三人悉登科歴美官于是两川学者知劝文风日振由公之诱掖也文章雄健有气骨称其为人甞为声赋梁公周翰览而叹曰二百年来不见此作矣有文集十巻公以某年某月某日葬于陈州之某地夫人唐氏先公而亡继王氏故河阳三城莭度使同中书门下平章事显之女封太原郡夫人天僖三年终于陈之私第子从质卫尉寺丞公亡未逾月哀毁而卒一女适故翰林学士王公禹偁子奉礼郎嘉祐孙几人某为某官铭曰
　　太行峙朔　　洪河泻天　　河山之间
　　实生大贤　　贤不徒出　　惟圣偶焉
　　发为事业　　文武之全　　两治西蜀
　　荐绥南夏　　易乱以宁　　即荒而化
　　夫惟管萧　　尚足王覇　　如公之材
　　不宰天下　　而俾惠泽　　止濡一方
　　锡民父母　　遗国栋梁　　有炜公迹
　　日星之光　　何假斯文　　始传其芳
　　故尚书工部侍郎致仕赠工部尚书崔公行状
　　曾祖【光表】右补阙直史馆
　　祖【周度】兖州节度判官赠秘书少监
　　父【汝砺】左班殿直赠尚书兵部侍郎
　　本贯开封府鄢陵县仪凤乡凤凰里名立字本之年七十五
　　崔出姜姓始齐丁公之嫡曰季子以其国推叔乙而食采于崔因而命氏十六世孙业为汉东莱侯居清河之东武城至后魏殿中尚书休始与其弟寅分大小房休号大房自元魏歴周隋间世居显仕而至唐尤盛与卢李郑三姓遂为诸侯之望而崔为之首曾祖讳光表清河大房休之后十二世孙也后唐同光初举进士为天下第一终右补阙直史馆祖讳周度性忠鲠敢言周初为兖州节度判官其帅慕容彦超叛即以大义譬责之复引近世逆顺祸福以为监不听卒为其所害周祖闻而伤之赠秘书少监父讳汝砺以父死节尚防朝廷欲优其廪给乃以为左班殿直后以家世儒者耻从武弁之列遂弃官归鄢陵安处先庐不以荣利为意以公贵累赠尚书兵部侍郎公讳立字本之侍郎之次子也少警悟博学而尤长于古文时栁公仲涂为世大儒学者师仰一见公文而竒之于公卿间比比延誉咸平二年秋举进士于开封府试入髙等明年春及第补果州团练推官郡有役卒辇官物于他州苦其道路之险乃率众钱佣便舟而下其守姜从革者发其事法官张升引率敛条坐始谋与率钱卒三人皆当斩公曰醵钱私已与本意于公殊科罪当杖固执不断姜怒乃以具狱闻请下有司详谳卒如公议姜与法官俱得罪满嵗用是改大理寺丞知大名府临清县事丁侍郎忧去职服除知夀州安丰县事属嵗大水壊期斯塘民失灌溉之利者殆千余家公亟募工徒补塞隄障日暴露于塘下逾月而塘完民以安业转殿中丞徙通判广州事改太常博士岭南舶商所凑珍货丛委至者一为利所动则隳其故节公素以清约自守凡彼之所有不市一钱官满但舟贮俸缗所余而还时文懿张公为本道转运使常叹服之曰古之所谓亷吏者恐无以过此俄丁母延安郡太君李氏忧去官服阕通判许州事改屯田贠外郎知江阴军事仁宗即位以恩增秩都官邑有利港者旧溉民田数千顷嵗久湮废公谕其民开濬之曰初虽少劳而其利无穷民皆乐然献力逮成官无少费而民利如故又开横河六十里以通漕运舟檝之便天子嘉之两赐诏书褒美代还会东都塞决河命公提举受纳梢草是时所费既广旁逮数路之民皆被科扰公度兴功过半薪楗山积而所逋之数尚数百万皆单细之户力不能堪者公独抗奏愿一切蠲放保无所乏朝廷从之众大防惠迁职方贠外郎知州事城中池素舄卤民苦水泉不给公择衢巷要便之地为浚百井而间有甘洌者众谓公至诚之感阖郡歌乐之累迁都官郎中歴知汉相潞二州事以明道恭谢天地恩迁职方俄转太常少卿知兖州事值嵗大蝗旱民罹凶歉公度荒政之急而为常法所拘者一皆济以权宜惟上所罪又募里豪出粟数十万斛以哺饥者所活甚众而施浃旁境继徙郓泾二州就拜右谏议大夫改知耀州事耀民气豪喜讼号难治始至系囚满狱公为区判善恶劝沮明白未几民服公化境内以清代归民走漆沮二水之次邀公呼曰吾之父母今焉往至羣卧滩石上使公马不得前公为回驾翌日繇间道乃得去至阙以年渐髙筋力不强愿补闲僻之郡乃出知濠州事转给事中年甫七十即上书曰臣老矣于国家之事力不能勉幸乞臣骸骨以归田里上怜之进秩工部侍郎致仕公既归许之私第遂谢絶人事治家圃罗植松竹中起小亭曰葆光自号葆光子终日怡然隠几于其间每良辰美节则召亲族以觞咏为娯乐心休休然自谓处羲皇之世如是者凡五年一日体中不佳召诸子而谓曰人生得七十者为少而吾夀巳过之又官为丞郎汝辈皆为京寺之官女配吉士吾自顾无一不足者夫生而死物理之常也汝辈但师吾忠孝无甚悲也诸子与家人皆环侍号泣不能胜而公神色不少变而终君子以为达性命时庆厯三年十一月三日也公方重沈敏不妄喜怒外虽严庄而内极仁恕平居敛袵危坐凛然如在官府中家人辈皆悚戢自饬无敢遽步于前者天性至孝二亲之亡水浆不入口者累日蔬食柴毁见者嗟恻之事其兄中舎君尤谨顺诸侄少孤皆奏以官义均巳子歴治十郡所至务以约制烦以静胜扰而政一出于仁惠凡议罪有不合法意或所诛不当其情者则类从轻比故民感而易化所去殊思之又性本恬晦不自夸耀以道平进志不可屈文静吕公乃公之同年生也文懿张公乃向为监司知公之深者也而公足未尝一妄及其门常曰人苟公而待物当自知我必欲求而后知则吾岂为此当东郡之督薪刍也内臣阎文应方为小官与公共事文应举动或不如法公必极言规正之后为入内都知权倾中外感公畴昔诲朂之恩百计欲一见公而不能得其自重如此前后上封言时政利害得失凡四十事多见施用能文之外复长于篇咏文正范公甞谓某曰余向在江阴多见崔公诗格清而意逺诗人之作也有集二十巻自名巴歈集兹又见其谦德之髙也夫人冉氏故职方贠外郎宗闵之女淑行纯德宗族师法门内之助肃然以和封仁夀郡君先公而亡年六十六以其年十二月十三日葬公与夫人于郑州之新郑县临洧乡先侍郎之墓次男三人长勉天圣五年擢进士第强敏能政终大理寺丞次公孺性浑厚有髙识多闻博览尤髙名理之论今为国子博士签书忠武军节度判官事次长孺和雅善属文终大理寺丞女四人长适比部贠外郎杜昉次适司封贠外郎集贤校理知陜府事赵宗道次适大理寺丞张汝士次即某之配也故于公治官治家之迹知之为最详而辞患鄙讷不能发扬公之清芬盛烈使纎悉而明着之姑举其大概以资名德钜贤笔削之公用垂信于后世谨状






　　安阳集巻五十
</div>
    <div class="pagination">
<a href="安阳集_page28.html">上一页</a><span>...</span><a href="安阳集_page24.html">24</a><a href="安阳集_page25.html">25</a><a href="安阳集_page26.html">26</a><a href="安阳集_page27.html">27</a><a href="安阳集_page28.html">28</a><span class="current-page">29</span>
    </div>
    <div class="pagination"><a href="index.html">返回目录</a></div>
</body>
</html>
