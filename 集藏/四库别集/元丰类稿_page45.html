<!DOCTYPE html>
<html>
<head>
    <meta charset="UTF-8">
    <title>元丰类稿 - 第 45 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元丰类稿 - 第 45 页/共 70 页</h1>
    <div class="content">

　

　
●卷三十七·启状二十三首
【回陆佃谢馆职启】
　　右巩启：伏审祗膺诏检，入践书林，伏惟庆慰。伏惟侍讲学士敏识兼人，英辞华国。翰林子墨之赋，蚤擅贵名；玉杯繁露之篇，多明大义。岂独坐收于士望，固能自结于主知。特启书筵，密邻禁户。凡将急就之字，已赖发明；广内石室之藏，更资是正。兹惟异选，奚测远途。方喜托于余光，遽先承于华问。烨如黼藻，实骇于弥文；沛若江河，更钦于善下。其为感幸，曷罄敷陈。

　　【与定州韩相公启】

　　右巩启：伏念巩转走江湖，推移岁月，望门墙而既远，通书问以无缘。兹者蒙易近藩，匪遥台席。虽未得就诸生之列，请益于《诗》《书》；犹足以闻长者之风，仰高于道谊。始敢修笺记参候之礼，庶几将心诚饥渴之勤。载省孤蒙，实为幸会。属晏阴之在序，当严气之方升。仰惟吐纳之宜，无爽燕闲之喜。伏惟判府相公言为蓍蔡，行应准绳。茂劳烈于三朝，耸仪刑于四海。韩侯之革金厄，暂殿方维；周公之衮衣绣裳，伫还钧轴。更冀上为邦国，善保寝兴。祷颂之诚，叙陈罔既。

　　【贺韩相公赴许州启】

　　右巩启：伏审远持信瑞，入奉清闲，假泰筮以诹辰，命馆人而饬驾。百灵奔卫，宜无陟降之劳；六气节宣，当遂神明之适。伏以判府相公材为人杰，行备天常。出尧舜之盛时，绍韦平之庆阀。忠纯之操，简注于三朝；恺悌之风，仪刑于四海。比辍庙堂之任，少留藩辅之雄。力抗至言，屡辞于荣禄；眷求旧德，方属于上心。用均边阃之勤，就易乡邦之便。革金厄，已严入觐之装；衮衣绣裳，行允公归之望。伫膺典册，首秉钧衡。巩处世多奇，误知最久。持心素厚，未忘坠屦之微；引ㄕ永怀，已动扫门之喜。更冀上为宗社，善保寝兴。

　　【授中书舍人谢启】

　　右巩启：伏蒙制命，授前件官者。窃以赞为名命，资讨论润色之工；服在从官，备诹度询谋之用。属非常之兴运，经不世之大猷。方追三代之风，以建一王之法。其于讲求体要，讨正典章，出独断之渊深，号积年之希阔。所以训齐群下，播告四方。非究极于人文，曷宣明于上意。矧参献纳，尤慎选抡。如巩者识虑少通，襟灵多蔽。徒恐隳于先绪，颇能味于经言。有颛愚好古之心，自知迂散；无广博为人之学，分甘弃捐。顾〈一作叹〉齿发之已衰，困风波而且久。晚逢真主，独赐误知。取于寡与之中，假以逾涯之宠。俾专史法，非薄质之能堪；遂掌训辞，岂讠叟能之可称。况策名于要近，预责实于论思。揣己以惭，官可畏。何缘致此？固有由然。兹盖伏遇某官，翼亮天功，弥纶世务。仁接于物，每乐育于时材；谊在承君，故旁招于众俊。致兹顽钝，护备甄收。惟殚许国之诚，弥坚素志；庶答知人之遇，不在他门。

　　【贺提刑状】

　　右，伏审祗奉诏恩，总持使务，伏惟庆慰。伏以提刑屯田躬高明之德，席熙盛之期，起收科荣，光映朝序。发明吾道，则有文章之深淳；推行当时，是为治行之尤异。果膺迅用，以允佥言。自江之东，握节而使，固将粹美于风俗，岂特是正于刑书。不次之升，为端于此。巩获分郡寄，得与公庥。幸喜之深，叙陈罔既。

　　【太平州回转运状】

　　右巩启：伏念巩夙惟孤质，最荷误知。属仗节以来思，得通名而观止。辱为殊礼，尤出过恩。委曲拊循，丁宁顾访。轸艰难于即路，则许之假宠于舟サ；悯匮乏于腾装，则期以致怜于教墨。侧思寒陋，何用克堪，聚集感惭，岂胜指数。去违再宿，怀{乡向}兼年。伏惟通久祷于万灵，享洪休于百顺。窃以运使郎中受材闳廓，经德粹冲，布盛府之诏条，树外台之风绩。洽于人望，简在天心。行被命书，即膺远用。伏惟顺遵气节，安养寝兴。

　　【太平州与本路转运状】

　　右巩启：伏念更移岁序，阻越道途，音尘莫及于宾阶，书问不通于记室。飞驰精思，仰风威。伏惟顺履川流，安行舟御，享神明之协相，具福禄之来成。伏以运使郎中德绍家声，材周世用，隽望倾乎天下，壮猷蔼于朝端。建使者之节旄，宣扬惠泽；佐大农之计策，蕃长货财。拊劳烈以甚隆，席宠灵而宜厚。伫膺诏召，以协舆言。伏惟上为朝廷，善绥寝饣束。

　　【越州贺提刑夏倚状】

　　右巩启：伏审祗奉诏封，荣分使节，伏惟庆惬。伏以提刑屯田抱材精敏，涵德粹温，文章为国之光华，治行乃时之表则。辍于朝著，处以使台，士望蔼然，时名籍甚。官用视年之丰耗，已实仓储；邦刑以世而重轻，伫清狱系。使仁声之既洽，则へ讼之可无，然后入奉命书，进升法从，在于公议，实允舆情。巩于此备官，云初托庇，喜趋风之甚迩，谅考履之惟和。更冀副上倚毗，顺时调护。其为祷颂，曷究敷陈。

　　【贺转运状】

　　伏审祗奉诏封，就更使节，伏惟庆慰。伏以运使司封受材闳远，植性粹冲，风猷为世之表仪，治行乃时之轨则。果用详刑之最，来分将漕之权。威名已动于连城，惠术行周于比户。岂止调盈虚于岁计，内足邦储；方且知缓急于人情，下流主泽。然后进陪侍从，入奉询谋，在公论以犹稽，实舆诚之所系。巩备官于此，托庇云初。将承望于余光，但欣愉于懦思。属祈寒之在序，谅福履之保和。敢冀上为朝廷，善调兴寝。祷颂之至，叙述奚周。

　　【贺杭州赵资政冬状】

　　右巩启：窃以布律而候，气萌动于黄宫；立表以须，景长至于南极。伏惟知府资政受材闳廓，含德粹纯，壮经国之大猷，济格天之盛业。履兹令序，茂集休祺。典册衮衣，伫履〈一作复〉三公之位；常鼎鼐，当传万世之功。巩祗服冠箴，远违门著，素积依归之望，弥深祷颂之勤。

　　【贺北京留守韩侍中正旦状】

　　右巩启：伏以岁起于东，茂对三阳之盛；物生于震，聿开万化之端。伏惟某官行应中和，道含纯粹，属四方之系望，简三后之眷怀。德为民彝，故称宗庙之器；功在王室，是为社稷之臣。顺履昌期，具膺繁祉。伫奉承于典册，复登翊于岩廊。巩限守印章，阻趋墙屏，仰望威重，不任祷颂之至。

　　【贺郓州邵资政改侍郎状】

　　右巩启：窃审祗被明缗，进升宠秩，伏惟庆慰。伏以安抚资政侍郎材经世务，文擅国华。攀日月之高衢，践机衡之要地。方兼荣于秘殿，用均逸于价藩。属时靖嘉，维上豫动。访昔游于博望，怀旧学于甘盘。乃升宗伯之联，居贰卿曹之重。惟隆名异数之锡，已绝当时；固元勋盛德之殊，岂稽图任。伫还柄用，式允舆情，驰庆末由，依归滋剧。

　　【襄州回相州韩侍中状】

　　右巩启：僻守陋邦，远违严屏。永言向慕，但倾茅塞之心；自便退藏，莫驰竿牍之问。敢期赐教，出自过恩。形意爱之拊循，枉题评之奖引。譬如寒谷，幸蒙六律之吹；有若秋毫，遂借千钧之重。秘藏巾衍，铭镂肺肝。惟偃息于便藩，素充盈于浩气。百神所相，万福来绥。伏以司徒侍中行应准绳，言为蓍蔡，肩一心之忠谊，弼三后之谋谟。安社稷之元功，传于竹帛；被华夷之盛德，布在管弦。方且辞钧轴于庙堂，拥旌幢于乡国。然而人咏方叔，克壮元老之猷；时思谢安，出慰苍生之望。宜就赞书之拜，伫谐华衮之归。

　　【回枢密侍郎状】

　　右巩启：伏念巩久兹外补，利在退藏。一切不为京师之书，以此亦疏左右之问。分当弃置，理绝收怜。岂期尚记于姓名，特赐亲纡于翰墨。处大寒而不变，乃知松柏之坚；兼庶类而并容，则维江汉之广。孤怀易感，重谊难忘。但注仰于门阑，实镂铭于肺腑。今者景风扇物，畏日御躔。伏惟襄赞万机，顺膺百福。敢觊上为邦国，善保寝兴。祷颂之诚，指陈难既。

　　【回亳州知府谏议状】

　　右巩启：伏念自违墙屏，浸易岁时，比潜伏于外邦，久弃捐于人事。虽向往之意不暂弭忘，而参候之勤至于旷绝。敢谓曲敦雅旧，尚记庸虚。赐劳问于华笺，致恩勤于亲笔。文如黼藻，加一字以为荣；操若松筠，贯四时而不改。以惭且感，欲报奚言。今者窃审固避机衡，出临屏翰，始敢沥茅心之至恳，具竿牍之常仪，少赎旷疏，觊蒙开察。盖天时之迭运，属眷令之方行。伏惟开阁之初，偃藩甚乐。休有神明之助，茂臻福履之宜。镇抚名城，暂屈承流之寄；旋归宰路，伫膺图旧之求。更惟上为宗礻方，善调寝饣束。祷颂之至，但切下情。

　　【回运使郎中状】右巩启：伏念巩仰高所至，驰思为深，恋势之殊，属书以进。枉过恩之特厚，流华问以见存。文辞烂然，意气勤甚。虽德心之大，遗名秩以自谦；而士品之微，顾材资而安称。其为佩服，曷罄指陈。急景云初，祈寒将盛。伏惟遵道途之易，询采于风谣；察闾里之勤，布行于德惠。神灵所护，福禄攸宜。恭以运使郎中材足兼人，志存及物。出高明之庆族，接熙洽之盛期。通班于朝，揭节而使。自簿书期会之纤悉，莫不注心；至山岩窟穴之幽深，举皆受赐。足以救一时之敝，故能得万事之宜。休声所归，远用行及。伏惟遵时之顺，养气以恬。庶允舆人之情，不违拙者之望。

　　【到任谢职司诸官员状】

　　右巩启：比者祗命守邦，涓辰视事。惟是孤蒙之质，幸依庇冒之余。窃念巩才不逮人，学多泥古。久备官于册府，徒窃食于累朝。兹假便藩，实缘私请。伏遇某官体仁为任，充美在躬。素自结于主知，方出宣于使指。敛时利泽，播在东南；籍甚休声，洽于中外。顾忝属城之任，实谐德宇之依。尚阻参承，但深欣忭。

　　【福州回曾侍中状】

　　右巩启：伏念自远门阑，荐更时序，顾兹艰拙，利在退藏。虽有心诚向往之勤，而无书记候问之礼。敢期眷与，特赐诲存。获承黼藻之褒，弥见松筠之操。其为感激，但切铭藏。属凝冱之在辰，惟燕闲之均福。伏以致政太傅侍中素推人杰，蚤代天工。意诚心正而家齐，已仪刑于王室；功成名遂而身退，遂表则于士伦。聊曼衍以穷年，坐优游而进道。矧臧孙之有后，继周公之拜前。阿衡之格于天，《书》载君臣之德；司徒之善其职，《诗》称父子之功。方赖壮猷，阴裨至治。更冀上为邦国，善保寝兴。祷颂之诚，不胜恳悃。

　　【移亳州回人贺状】

　　右巩启：比缘恳请，得假善藩。既谐窃禄之私，实获事亲之便。惭无善政，可称厚恩。岂谓某人特枉缄封，曲垂奖借。言为黼藻，饰陋质以为荣；操若松筠，处大寒而不变。其为感愧，曷尽指陈。惟溽暑之方隆，谅燕居之多适。更祈保摄，用伫迁升。

　　【东府贺冬状】

　　右巩启：伏以气动于微，升一阳而方长；物资其始，萌万宝于将亨。伏惟某官，行蹈中庸，业存久大，为生民之蓍蔡，任王室之股肱。四岳之亮天功，其凝庶绩；百揆之熙帝载，攸叙彝伦。茂对休辰，具膺繁祉。巩方祗官次，阻诣门阑。

　　【西府贺冬状】

　　右巩启：伏以物资其始，萌万宝于将亨；气动于微，升一阳于方长。伏惟某官，业存久大，行蹈中庸，为蓍蔡于生民，任股肱于王室。共武之服，久专总于枢机；秉国之均，伫首当于衡轴。对休辰而茂协，膺繁祉以具宜。巩限此守邦，未缘为寿。

　　【回人贺授史馆修撰状】

　　右巩启：误被上恩，进专史事，顾惭孤陋，曷称选抡。伏念巩齿发蚤衰，材资素薄。差池一纪，久流落于风波；推徙七州，浸沉迷于簿领。讵期皓首，获奉清光。拔于多士之中，宠以非常之遇。惟累朝之盛典，垂列圣之鸿名，宜得异能，使之实录。岂伊鄙钝，可尽形容。惧莫副于简求，方内怀于兢愧。敢意眷私之厚，特迂庆问之勤。矧奖饰之逾涯，俾夤缘而借重。其为感幸，难既敷陈。

　　【回人贺授舍人状】

　　右巩启：叨奉制恩，进登词掖，误蒙任属，私积兢惭。巩器识少通，性资多蔽，非有为人之学，徒坚好古之心。矧齿发之已衰，困风波而且久。晚逢真主，独赐重知。取于寡与之中，假以逾涯之宠。甫专史笔，遂掌训辞。惟清切之近班，实论思之要地。方惊冒处，良用忄典颜。未遑削牍之勤，遽辱腾书之贶。其为感佩，曷罄敷陈。 
　

　



</div>
    <div class="pagination">
<a href="元丰类稿_page44.html">上一页</a><span>...</span><a href="元丰类稿_page40.html">40</a><a href="元丰类稿_page41.html">41</a><a href="元丰类稿_page42.html">42</a><a href="元丰类稿_page43.html">43</a><a href="元丰类稿_page44.html">44</a><span class="current-page">45</span><a href="元丰类稿_page46.html">46</a><a href="元丰类稿_page47.html">47</a><a href="元丰类稿_page48.html">48</a><a href="元丰类稿_page49.html">49</a><a href="元丰类稿_page50.html">50</a><span>...</span><a href="元丰类稿_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
