<!DOCTYPE html>
<html>
<head>
    <meta charset="UTF-8">
    <title>汲古堂集 - 第 63 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 63 页/共 64 页</h1>
    <div class="content">
　　○王圭叔方伯 

　　阊桥之别烱在心目间四载犹一日鄙人疪贱何以得当大雅乃尔门下徽烈舄奕掩暎往牒乃久角巾私第侥得之者累累若若莫邪为钝自古嘅之门下龙蛇其德桃李不言既无子幼种豆之谣又笑深源书空之状非门下深抉道秘畴能尔耶不拒不留信为灵哲作用耳不肖去岁作榆中游经岁始归山中每用引领名里佳胜惟有色飞神注顷季舆行时仆适有栝苍之役厓略布衷愫负媿不可言季舆风期?散天韵超旷酒态文心翩翩饶致知必把臂入林也 

　　○王永叔谏议 

　　阊桥之饯胜流毕集宠以篇章荐以琴酒即贤豪俊爽所不能致乃于窐衡含糗之子奄得之遘遇亦奇矣前岁郑生还瓯出翰札并拜屧盒名香之赐读扇头白岳四作如发丹台琅笈倾耳步灵之音也阙焉久不报辠状若为擢发世局日非而足下尚后赐环之命良可扼腕然足下迈往不屑之韵固自廓如且得从子舍帣鞴曲?月氶邑?日侍大夫人三事不易良非虚语仆昨岁走上郡出潼关渡无定河纵览河源太华之胜足咤生平壮游第恨椎不文不及班椽袁虎诸人草檄勒铭坐怖老上休屠耳顷有五云之役而季舆过赤城敬陈厓略季舆酒态文心殊强人意非而夫谁当倒中郎之屣者 

　　○王伯夑 

　　曩徼天之衷得游金昆玉季间由毫授简则藻思飙驰列藉呼尊则羽卮波卷昔琅琊羣从俱善篇章马粪诸贤咸超名理方斯篾矣一别忽忽四易星霜天台既非天上瓯水实为比邻窅若异域唯有浩叹仆去岁浪游榆塞跃马黄沙时从幽并徤儿射猎大泽中酒酣耳热曼声为出塞入塞之歌差足雄快恨乏足下豪俊之气上马着铁袴褶舞??肖数回为快耳 

　　○王伯度 

　　昔我二三兄弟狎主齐盟牛耳坛坫气类相感则丹漆椅桐觚翰抽思则霞兴云蔚被酒跳荡击钵放歌快意当前狂态转剧自谓建安不足八开元不足五也无何仆旅食金陵琴师李生来接翰札蕴结如浣读舂容长律烂若披锦阙然未有报仆初夏自塞上乘驿骑至邗沟舍人方为具食适闻李将军捐宾客王孝廉为经纪其后事甚周今尚在甥馆仆投七而起跣而赴之及至幕府知足下养痾浮玉先发三日矣言念君子实劳我心足下韬精辅饵何恙弗巳岂毘耶示疾随顺方便者耶仆方有古栝之役适季舆来季舆才情酒德足与不佞分路杨镳政恐不能当足下偏师耳 

　　○王伯绳 

　　岁在摄提得侍清燕足下风华标暎朗如行玉山而文情葱蒨复自引人着胜地名园之会何忝山阳殊恨褐父屑屑无好致乃败人意耳伯绳足下一别如雨人寿几何仆顖且秃矣唯刳心太上宴坐觉场斯为得耳其如钝根下劣习障难祛不识足下何以振我季舆兄标致高逸自是竹林一流人足下试捉麈尾与语当不落野狐葛藤耳 

　　○卢叔度 

　　祥风甘露朗润来拂人盖叔度先生其人也仆得侍光尘忽历年所间从故箧检墨妙讽一过聊解结愲而巳仆去岁乃为故人嬲之不置久客西塞窃得纵观边圉秦汉诸名迹经岁始作归计弱植绵谷?丸多病乘之衰相骎骎花冠堕地其时矣每念帻麓翠微之游唯有??辰??辰神往 

　　○与梅季豹 

　　白门为别动历年所不肖弟头颅既非曩态钝劣不减故吾言之于邑足下神标外朗灵气内融翳凤鞭螭行空径度下视弟辈直泥下潜■〈圭黾〉耳玉洞一赋似不从人间来巳而窃读入闽近体诸作即境跖实陈事切情非不天骨森张而造语颇伤率易政如宗门道人登坛说法虽言言真谛未免堕落宣偈窠臼于风人之致似稍有间唐元白长庆体序事如画彼亦自云理太周意太切理周则词繁意切则言激然风趣未尝不濯濯可人也足下之作较之二公离乎合乎足下曩自言不好近体好亦不善此兄自断公案也居诸一集足以雄视千古他作不必广示人可也此博地凡夫未能窥见善逝一毛孔窃欲有效于左右实以古道相朂当不当弗论也弟自己亥携孥入梅屿山中故君家子真所栖隐处垦圃十双税田数畮激流疏沼种豆沤麻颇有世外之想即一麻半菽日不再食意豁如也第天末故人海内名胜每一捐脰辄望风依依兄比僦居秣陵买赋金亦足细君取酒否人言长卿慢世慢心政足传及乘驷马车了不异措大面孔耳令侄豪爽快士落落伍籍尚无泣血以相明者奈何 

　　○李本宁太史 

　　不肖自淝水归偃息衡庐日苦里中属以笔札之役稍尔愆期则诃让随之复有代作声律笺记以干时者乃为想象佞容髣髴媚骨拂情亏质心目为碎芜秽日甚而本根尽拨矣今岁巳入山稍谢劣务料理旧业迈往之心以日为岁子谦东归长跽发函远示汉刻复拜朱提扪心知感拊膺增恧成都之命足为世道一快熊车所至百城望风昔王右军谓彼土山川诸奇扬雄左思蜀都殊为未备千载而下得藉明公补其阙略宁非山灵大幸且右军思一游目汶领峩眉纵观汉时讲堂及问相如谯周有后否白读其书未尝不??辰??辰神跃今且去右军复千余年名迹当益榛莽比欲作数诗以申企慕托之梦游缘家儿痢下十月未差心如棼丝子谦具能言之耳万里云天曷胜延结 

　　○与徐懋吴司理 

　　昨山行殊佳尘襟如涤颇恠吴生对面翠微了无酬酢意兴在瑶筝银甲耳仆往客都门乃为二三少年篡入狭斜中二八代更丝肉迭奏快意当前非不骨腾肉飞去后神思疲薾生厌离心辄作数日恶乃与景升辈复过香山诸精蓝遂欣然忘返巳归卧长安市清梦栩栩犹在晤霭赤霞间山水洞壑与仆信有清缘耳世路转迫被发长往兹其时乎来岁春水门下倘再发兴台荡当物色我于千树桃花中独往之趣非止一日门下勿讶仆漫为雅语 

　　○与冯?岳公祖 

　　台下投传家食四徂寒暑山民未能践夙约负糗出山登堂下称主臣即有炙輠之辩无以自文其罪矣非藉台下破觚为圜安能假其余息白比殊劣劣去秋一病几作岱游重以荒邨寥閴妻病儿稚墙无板筑箐筱为藩径乏开荒蓬蒿茀户于菟暴客相属纵横夕惕朝虞不遑寝处今春海氛告警夷舶阑入内地乡民麻沸不胜流离之状乃知泰始之世野鹿标枝武陵桃源桑麻鸡犬岂不较若河汉哉比闻撰结日富拥书万卷何必南面百城第物情瞻注雷谤渐明东山片石未能终于坚卧耳凉风天未我怀如何 

　　○与王用敬 

　　足下善病无缘过丈室一参不二法门令天女雨曼陀罗耳比闻四大安和深用为慰弟行年四十愦愦无闻犹尔缠缚世网顷亦多病神理顿尽每念一大事因缘未尝不中饭辍餔深夜起坐足下既抱无上法器必须勇猛斩截自求度脱然后持大悲心愿力始大不然见哭兴哀未免沉溺爱河耳即以现前老病为医王便是净名居士拈王?大处此小儿强作解事语不满足下一噱也游鴈山五百钱留之敝箧贯且欲朽犹然未命蜡屐千载向禽何可多得也暂用归上尚图秋以为期 

　　○与潘景升 

　　花影阁长板桥之游别后此乐不可再且无吾辈客也弟束身眢井视足下不啻摩天黄鹄哉弟濒年乃苦儿病不胜刺促何论丹台碧落骖鸾控鹤之人即一邱一壑窐尊瓢饮之享户亦太上所靳也去岁本宁先生秉宪吾淛弟拟出山拉足下及仲权辈就湖山为高会庶几鼓吹林壑一振遗响且兀成先生家居快快宜用相存不图此愿不果良用浩叹弟行年四十性命之学既类望洋铅椠之业尚迷寄径窃念古人不朽大业贵在及时古不暇论即国朝高季廸何景明徐祯卿辈类有成撰皆在盛年恐一旦脱不可讳赍志黄垆此实志士之所深悲也中夜拊膺若坠溪谷晦谷师来辱寄涉江大什汰涤精莹百炼千流唐初四杰足与分路扬镳明兴作者数家未免中有舛杂之恨若至思致绵密才法相须未若髯之逸羣绝伦也名山之业其在斯乎弟虽瞠乎后尘不敢以驽自废明春拟俶装寻足下商订此业迷津大筏舍子其谁裁书叙心临风延竚 

　　○与郝仲舆使君 

　　台下何负于令也而诼谣者刻画而文致之惟恐不密不过欲令受者愤懑抑塞牢骚无聊咄咄书空彼且从旁而睥之以泄其所不快耳不知达者能以梦幻泡露一切空之谁为受者造化小鬼竟柰公何可发一笑也曩者澄江官署杯酒寒夜亦曾剧谈至此今春抵吴门过王校书半偈庵方知台下诖误之由校书能言台下神宇恬谧立?乞不为动益信台下的有定力乃知畴昔之夜非漫为雅语也第恐闹场易于休歇冷寂未免萌芽愿时以慧锷伺之一起便咄天咄便消昔印公寓书苏公有云功名富贵转盻成空何不寻取本来面目万刼常住此真甘露门哉台下天颖雄超灵根猛利筹之烂熟必不以此易彼白迫于妻孥以鼻息仰人者二十年于兹若亡子薶没衣珠而伥伥行乞也今且憬然汗下早晚决计割空山一坐具亟为将得去地东林宗雷我师也幸台下开我迷云郑中丞遣徤儿招之榆塞署有林泉亭台之观足散人怀不致岑寂也翘首名园徒有神往 

　　○与程仲权 

　　弟自惟介麋之性宜于邱樊乃今不安于樊自我黥劓羁靮之又岂制命者之故耶西塞祁寒木皮三寸身非金石日暴霜露赖贤主人羽檄多暇相与参印无生针芥相投差解抑塞耳季豹化诙异物友道阳九岂胜摧痛想巳归榇宣州两郡君能继先绪否遗稿不致散逸否此固后死者责也言之于邑潘髯比相闻否二三兄弟鸿裁景铄更霸主盟乃足下独标神韵自立炉鞲更自奔轶不以我之不类累用鞭棰其如驽下不力何来春不识得一胥晤商订此道不仲嘉少连二君并为致区区 

　　○王伯度 

　　仆今秋奇病入腠濒于死者数四黄门公至弟始离床第尚如出鷇寒雏负风欲仆竟不得把臂道契阔不胜菀结大什蒿目不能竟读矧光恠注射夺人日睛耶咄咄伯度赏音析义千载诙难子建有云后世谁复相知定吾文者伯度足下举今作者粗得其概敢不陈之伯度以求折衷焉仆窃谓国朝再辟区夏神气亶厚国初若高季廸杨孟载刘伯温徐幼文诸子咸斐然自成一家言大都无不矩矱全唐独运胸臆即近体不无中晚纤弱之调尚沿元季余风稍欠铮铮耳然遡其源流若禅家宗泒虽宗分南北自是一门超出妙庄严路自兹以降代不乏人蟺至北地信阳??间然争雄斯道为之一振何李骨力虽较矫劲究其深诣未必远胜高杨诸子也嘉隆之际作者七人嗣后宗派既杂旁流溃出遂颓然不可坊矣盖弇州主大直欲体具百家苞括?木今古岂不汪洋万里崩奔自恣哉或云太贵富赡词多填实求其风雅相宣情境互畅较之唐人有间矣似非过论济南以高华嘹喨取胜非不金茎玉树月鹤霜锺第语过清空意少变化如五音亮节必无渊闳悠长之韵五味爽口自乏隽永滋旨之味一时寻声附响者靡然从风无不速肖若孟之效敖夫技之浅者仿之则易入境之深者拟之则难穷审其速尚如此则济南不无遗憾哉于是词家徒知厌薄摽剥辈又漫不知宗旨所在乃各立坛坫务标一帜或持一说者以谓古选必斤斤步趋汉魏近体必字字临摹初唐路非不正功非不力所就非不宛然唐音也第旨娥之性情颇为拟议所拘又且不敢熟读李杜高岑韩柳元白诸家以穷其变究其归宿不过词家一剪彩琢叶手耳虽琱绘满眼殊少气韵生动之趣或持一说者以为诗为心声直抒吾之所欲言情境无尽吾诗亦无尽当其目之所触牛溲马通无非上药外无乏境内无乏思此论未尝不合作者之旨但取材太杂则有秽冗之讥矢口成篇复伤率易之病究其归宿不过词家一丛谈小说部耳虽胸次如洗殊少陶汰谨严之法又持一说者立意以枯淡?远为宗清癯骨立宁为生硬而不为圆熟宁诙冲夷不为浓艳残山剩水非不清绝政如赵令穰画情境不越百里究其归宿不过词家一声闻小乘耳虽洗涤雅洁殊少博大浩澣之观呜呼其中矮人观场者或各为楚汉左右袒且信且疑终无成立此道不复归一无论古法即何李宗泒亦不可续矣殊不知此道元到至稳惬处方论美恶欲成佳诗必先寻佳韵未有佳诗而无佳韵者也韵有宜于甲而不宜于乙宜于乙而不宜于甲者题韵适宜若合函盖唯在构思之初善巧拣择而巳至若七言歌行抑扬转换用韵顿挫处尤宜吃??纟理会此处最能见人平日学力浅深工夫疏密乃至排律长选亦宜斟酌韵脚稳妥庶无牵强搭凑之失境固万殊情非一绪文生于境若水性然曲折方圆随形肖象渟渊则寂溅濑成喧风鼓之而漪生石触之而涛激故情有欣戚悲乐因焉不即不离斯为恰好陈固不可太新亦不可庸固不可太奇亦不可浅固不可太深亦不可轻固不可太重亦不可涩固不可太滑亦不可所谓道寓诸庸过则失之矣夫星辰之昭回山海之流峙何常奇特而烟云晦明风涛荡潏千变万化不可胜原何其奇特若此耶今人有好奇者辄肆然欲别立炉鼎务为恠硬磋乎古人异才尚恠者岂后于今人哉以其牛鬼蛇神湮没不传耳且天之赋才有大小若凫脰鹤胫鹄白乌黔咸有定品人能尽巳所赋之量务极其致不以己之所短强为恢张不以己之所长极流泛滥必也范古矩度傅我神情则无不传矣公安袁石公持论甚好真如神僧以嘻笑谩骂作佛事此为上机者说难诙下劣者言也当识其矫枉救过之论无滞于筌蹄可耳夫古德说法或为解缚或为破执缚解执破更有何事若复解破不巳终滞解破名相病巳服药药病为病钝夫不解石公教外之言何以异此倘不意领心会其不流于打油钉较者几希仆夙有志此道今老病交侵终于无成不胜悲咤读析醒草不觉跃然的知当今作者唯足下才力骎骎可造古人畛域漫抒狂诞之见请证足下此言唯足下可以闻此或并示黄门公及伯无元玉汝苞母令他人知行且箝我于市矣便中有以复我破我疑城 

　　○答钱简栖 

　　仲秋之朔不肖忽遘奇疾寒邪入腠风火炽煽四大噞喁沸鼎中不粒食者四十日比奄奄一息若溺余之灰暖气欲绝不绝耳佳什尺素忽拜远命乃令儿辈长跽卧榻下间奏一二篇不肖拥败絮而听之怳若赵鞅梦之帝所洋洋乎钧天广乐九奏万舞泠然善也无论枚叔七发孔璋檄草矣剑策当与越绝诸书并传陶通明刀剑录直土苴耳足下天才珠联景铄足以鴈行延清子安辈若不肖天赋既悭方幅亦窘曩时计在中岁抱影一壑料理此道固不敢望妙奢摩他十地果位傥得一证小乘辟支如河伯沾沾自多而巳不图年将及艾而百病侵凌目力惽瞀始知造物欲藏我拙故阨我我奈何以衡造物为耶友人王君为弟编辑诸体计得若千篇异日未免灾不藏之家塾敢以?晏先生累足下明岁为次儿娶妇后便欲携老妻别结松间一室修持庞居士净业聊以勾当余生世路不堪着脚百念灰冷惟有二三故人情痴未断每一悬注辄脉脉如醉耳 

　　○答范东生 

　　乙巳岁仆自西塞归忆与足下依依舟次一别五六年闻问阙然每一悬注辄用悒悒耳仆自仲秋婴奇疾诸医袖手巳分岱游幸一线不绝机发于踵今尚如人腊日卧床第间啖薄糜不满一杓姜君至拜尺一扇头四作令儿辈泠泠奏之仆据槁梧而听不觉洒然若吸云表之露吾兄近作一洗今人习染其旨趣?淡在唐则的然常征君储侍御张曲江鴈行也信如人外品品外泉又如坐武夷九曲赤霞中聆谢英妃抚长离吕阿香戞圆腹殊非世间比竹之音也快当何如弟年来有兄之丧家无当户又苦婚嫁相仍游装顿尽壁徒四立曩曾劝兄樽节不图吾自蹈之吾人孟浪大都类是明岁为次儿娶妇后当与老妻别处静室精修净业以为他日去路资粮耳仲权能呼而不能吸宜其短辕促于长路也岂胜沉痛今其妻孥不致失所否便中幸乞相闻庶慰恨恨之怀也 

　　○答刘以吉驾部 

　　奉暌光尘忽更伏腊言念君子实劳我心今者足下显陟清华回翔粉署遘风云之嘉会贝?卷高皇之旧都读古今书友天下士凭高一呼徽音四溢无论通都大邑即穷壤绝溟无不延颈东瓯刘君今之子政孝标也甚盛甚盛伏念足下天牗六虚目营九有独立无偶迈往无前权衡千秋品隲百氏较若陵云之木轻重不爽其锱铢秦宫之铜莹澈毕洞其心胆匪曰人工实繇天纵者矣今既谢去括帖高轨皇涂左之则周召之勋右之则扬马之烈苞举并收亦复何所不诣耶惟在韬练神明以供吾役而巳弟雕虫乏技画虎无成曩辱足下欢■〈目匿〉无间已复策我以修名勉我以盛事始谓足下谑浪之谈漫为抵掌之资也嗣复申之以绪言继之以华牍弟拊膺内惭引肮仰叹未尝不欲乘日之车问途万里长鸣一逞以答深知其如志口摧落精巳销亡每抚陈编徒有增嘅耳嗟乎华不再扬蒲先秋陨夫复何言去秋时命不融阴阳为寇巳分赍志黄垆委魄长夜幸留视息日就嬴弱加以婚嫁相仍百责交萃若来札所云恊唐生之雅言仲长之乐志兹实上清之所靳岂凉德所能堪哉比且诠次旧作类为一编譬彼鸣夜鸱鸮不自知其不祥照水华虫每顾惜其毛羽弟之不能弃去何以异此然必欲佳序?之首简庶几鼠坻牛场因君山而解嘲卢恠郊寒借昌黎而树颊相见有期言不多及 

　　○答林孺苞 

　　长须持一函至跫然空谷之音也发读三过故人须眉怳然如觌喜浣可知所附陈君尺一竟成石城故事矣弟前岁病甚剧伏枕作书与伯度累千余言妄加评隲声病之学且并取衷于仁兄不知曾达尊览否今人往往论诗以谓古今人不相及若秦越然弟窃谓古今不相及固也然时有古今而境物色象无古今目之所触心之所感古今同也苟能极吾情境之所诣尽吾赋予之所分短不引之使长长不促之使短若凫脰鹤胫各全其天不以拟议牵合损吾性灵直抒胸臆我去古人何必有间夫汉魏之不能为三百篇非不能也盖情源既滥势难拘格格与时迁欲其不变不可得也其至焉者即为汉魏之三百篇可也其降自唐宋皆可类推然三百篇未尝一日不在人间若云删后无诗则鸦鸣鹊噪笛韵蠡音皆瘖然无声矣今之论诗者必曰何者效汉魏何者效六朝何者效初唐盛唐字字句句而摹之此乃汉魏六朝初盛之面目非我之本来胸臆也昔人尝以禅家设谕禅家自南岳临济洞山诸宗以下镫镫相传心心相印前心后心相去数十世若合函盖者心性之学也匪曰其貌无佛祖肖也其声无佛祖似也无弗披祖之衲也无弗趿祖之履也夫相马者所贵灭没能致千里也非骊黄能致千里也若曰必欲斤斤以摩拟为极则则优孟不独并其容止折旋之似叔敖也虎贲不独并其面貌举动之似中郎也又曰古人法度格调不可踰越尺寸此语信不可诬然举今人之集巳传者试核其体何尝篇篇无古人法何尝言言泥古人法调叶境融自无四声八病之失矣昔人所谓善学柳下惠无如鲁男子米海岳临智永千文无　笔类智永自深得智永解悟者所谓精髓解悟者心学也形貌位置者时变也藉令叔敖复生今世将冠古之冠乎服今之服乎其不变者心也其变者时也若以衣冠礼貌异于昔遂云非昔之敖可乎唯在灵心独浚得其欛柄耳承命诗序弟不■〈女间〉于文使者翘足待发勉为刻烛了此大什刻成幸即寄示 

　　汲古堂集卷之二十七 


　　●汲古堂集卷之二十八 

　　东瓯何白无咎着 

　　祭文 
　　碑 
　　疏 
　　跋 
　　释问 
　　赞 
　　偈 

　　◆祭文 

　　祭郑司马昆岩先生 
　　祭刘景洲先生 

　　○祭郑司马昆岩先生 

　　于虖嘉隆以还代有人焉蔚为名臣公胡卓然彼其所造各立坛埏或谭名理或托空言或矫以刿或介而坚隘尠广受爽乏精研泥不达变沉失几先互有所短均之则偏孰口我公独操其全左宜右有画方画圆藏之浩浩出之涓涓理撤理障言遣言筌施之功业舄奕昭宣发为论著典实可传处则龙偃出则鸿鶱徽猷风烈无忝名贤白也曼士蓬累邱园风蝉露鹤自鸣其天公采奥渫度越拘挛戊戌之夏聿来海堧惠而好我忽枉高轩谈倾芝桂气洽兰荪鴈荡之趾灵岩之巅佛庐夜火禅榻风泉倡予和女躐险钩?平子绝倒阿大蝉联公曰乐只于焉可盘幸以余日幽期是敦未几别去岁星四迁公起卿寺趣驾南辕邀予胥会载枉华笺爰策我马言戾长于奉常清秩斋阁萧闲太邱道广元礼名尊鸿流萃止文酒长筵猎缨高论四座骈阗价增推毂惠重分毡载燕载笑三月告旋念我终窭乃橐乃饘巳建羽纛出抚延川曾不阅岁??岛使三存促膏我牵有徒啴啴乘坚筞肥馆有授餐入门一笑屐齿为穿时逢款塞德化漫澶登台授简振旅开尊高凭大漠俯眺平鹴左引张掖右控楼烦近瞻青海远望乌丸千雉霞蔚万灶云屯我师斯赫敌可气吞予曰雄哉百二重关何坚弗摧何鷇弗探纵而互市无乃长孱公曰咈哉丑徙实繁时而即叙时而崩奔或拊或挞可縻可剸五饵三表汉过不先营田修战我握其权赴机若蹶捷于转圜孟冬八日有风自南绕室揫紧直拂旌旃公占曰敌将闯其蕃衣袽甫戒狼望俄燃公运方畧飞檄孤山乃诏柱帅中夜戒严撤其故垒聿趋南墩过而后击渠魁可??韱敌果麕至我则鸱蹲倏而伏起一鼓而前乃俘元馘尽詟游魂予当臲卼寝处靡安觇公暇整色霁词温无何奏凯献捷辕门公出厥绪亦揭以掀燕然之石我笔匪椽脱有班掾青瑶必镌公于暇日手授一编曰壮迨老有作乃诠君其我勘是窜是删予谢不敏退处怀铅大言炳炳小言諓諓悬黎木难盘错其间有鼎苍蔚有龙蜿蜒名山之业庶几不刊岂无璀璨务华绝根岂无钩棘气蕊神刓惟是理胜结为大年一辞何赞予实冥顽野麋怀故不单?斤乎樊心依涕恋欲发仍邅公为治装出饯东阡扬觯告予行矣慎旃订言在昔期以弗谖鼎湖可憩好溪可沿君其撰杖予将挂冠丹灶尚暖鸥盟未寒挥手长迈涕泗汍澜寻闻显陟移镇桑干臂指九塞锁钥重阍秩晋司马赏及世延冀襄大政为时仔肩胡遘末疾入腠靡痊远道莫达忧心孔??肙计音三至长号失咽公乎巳矣天道何论生平知巳国士深恩畴望我腹畴安我廛汤汤沧海精卫难填人如可赎奚惜身捐忆公树立未易更端孝友作基忠信为垣大犹是经秉心塞渊丁年射策通籍秋官法惟平允肺石无??免继典兰署复掌天铨振幽拔滞糺缪绳愆杜门谢谒腻视权姧片言枘凿华组浮烟有愚者谷天逸云眠迫而后动匪羡匪援两秉宪节三抚通藩绥驭缓急革?毕革?奉诸革?喜汪濊之泽吹万蔫绵如桴扣鼓若锺在悬凡兹巨细莫可悉殚信如公者弥久弥鲜矧诒庆祚浚发璇源重光奕叶宝树猗兰雾冥豹蔚海运鹏搏仙都之宅欝欝芉芉来骑真气返驾云軿念兹大造目断脰悁何以诔公跽奏哀篇亦有旨酒藉以芳荃惝怳有觌文螭连蜷 
</div>
    <div class="pagination">
<a href="汲古堂集_page62.html">上一页</a><span>...</span><a href="汲古堂集_page58.html">58</a><a href="汲古堂集_page59.html">59</a><a href="汲古堂集_page60.html">60</a><a href="汲古堂集_page61.html">61</a><a href="汲古堂集_page62.html">62</a><span class="current-page">63</span><a href="汲古堂集_page64.html">64</a><a href="汲古堂集_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
