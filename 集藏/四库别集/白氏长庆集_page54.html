<!DOCTYPE html>
<html>
<head>
    <meta charset="UTF-8">
    <title>白氏长庆集 - 第 54 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白氏长庆集 - 第 54 页/共 81 页</h1>
    <div class="content">　　春暖
　　风痹宜和暖春来脚校轻鸎留花下立鹤引水边行发少嫌巾重顔衰讶镜明不论亲与故自亦昧平生
　　残春晚起伴客笑谈
　　掩户下帘朝睡足一声黄鸟报残春披衣岸帻日髙起两角青衣扶老身策杖强行过里巷引杯闲酌伴亲宾莫嫌病后妨谈笑犹恐多于不病人
　　送唐州崔使君侍亲赴任
　　连持使节歴专城独贺崔侯最庆荣乌府一抛霜简去朱轮四从板舆行【崔郎中从殿中连典四郡皆侍亲赴任】发时正许沙鸥送到日方乗竹马迎唯虑郡斋宾友少数杯春酒共谁倾
　　春晚咏懐赠皇甫朗之
　　艳阳时节又蹉跎迟暮光隂复若何一嵗平分春日少百年通计老时多多中更被愁牵引少里兼遭病折磨赖有消忧治闷药君家浓酎我狂歌
　　春尽日宴罢感事独吟【开成五年三月三十日作】
　　五年三月今朝尽客散筵空独掩扉病共乐天相伴住春随樊子一时归闲听鸎语移时立思逐杨花触处飞金带缒腰衫委地年年衰瘦不胜衣
　　病中辱崔宣城长句见寄兼有觥绮之赠因以四韵縂而酬之
　　刘桢病发经春卧谢眺诗来尽日吟三道旧夸收片玉【昔予考制策崔君登科也】一章新喜获双金信题霞绮缄情重酒试银觥表分深科第门生满霄汉嵗寒少得似君心前有别杨柳枝絶句梦得继和云春尽絮飞留不得随风好去落谁家又复戏答
　　柳老春深日又斜任他飞向别人家谁能更学孩童戏寻逐春风捉柳花
　　池上早夏
　　水积春塘晚隂交夏木繁舟船如野渡篱落似江村静拂琴牀席香开酒库门慵闲无一事时弄小娇孙谈氏外孙生三日喜是男偶吟诗篇兼戏呈梦得
　　玉芽珠颗小男儿罗荐兰汤浴罢时芣苢春来盈女手梧桐老去长孙枝庆传媒氏鷰先贺喜报谈家乌预知明日贫翁具鸡黍应须詶赛引鶵诗【前年谈氏外孙女初生梦得有贺诗云从此引鸳雏今幸是男前言似有徴故云】
　　开成大行皇帝挽歌词四首奉敕撰进
　　御宇恢皇化传家叶至公华夷臣妾内尧舜弟兄中制度移民俗文章变国风开成与贞观实録事多同晏驾辞双阙灵仪出九衢上云归碧落下席葬苍梧蓂晚余尧厯新啓夏图三朝联棣蕚从古帝王无严恭七月礼哀恸万人心地感深秋气天愁结夕隂鼎湖龙渐逺蒙汜日初沉唯有云韶乐长留治世音化成同轨表清平恩结连枝感圣明帝与九龄虽吉梦山呼万嵗是虚声月低仪仗辞兰路风引笳箫入柏城老病龙髯攀不及东周退傅最伤情
　　时热少客因咏所懐
　　冠栉心多懒逢迎兴渐微况当时甚热幸遇客来稀湿洒池边地凉开竹下扉露牀青篾簟风架白蕉衣院静留僧宿楼空放妓归衰残强欢宴此事乆知非
　　宣州崔大夫阁老忽以近诗数十首见示吟讽之下窃有所喜因成长句寄题郡斋
　　谢晖殁吟声寝郡阁寥寥笔砚闲无复新诗题壁上虚教逺岫列窻间【谢宣城郡内诗云窻中列逺岫】忽惊歌雪今朝至必恐文星昨夜还再喜宣城章句动飞觞遥贺敬亭山【谢又有题敬亭山诗并见文选中】
　　足疾
　　足疾无加亦不瘳绵春歴夏复经秋开顔且酌樽中酒代步多乗池上舟幸有眼前衣食在兼无身后子孙忧应须学取陶彭泽但委心形任去留
　　晚池泛舟遇景成咏赠吕处士
　　岸浅桥平池面寛飘然轻棹泛澄澜风宜扇引开懐入树爱舟行仰卧看别境客稀知不易能诗人少咏应难唯怜吕叟时相伴同把磻溪旧钓竿
　　梦微之
　　夜来携手梦同游晨起盈巾泪莫收漳浦老身三度病咸阳宿草八回秋君埋泉下泥销骨我寄人间雪满头阿衞韩郎相次去夜台茫昧得知不【阿衞微之男韩郎微之壻】
　　感秋咏意
　　炎凉迁次速如飞又脱生衣着熟衣绕壁闇蛩无限思恋巢寒鷰未能归须知流辈年年失莫叹衰容日日非旧语相传聊自慰世间七十老人稀
　　老病幽独偶吟所懐
　　眼渐昏昏耳渐聋满头霜雪半身风已将身出浮云外【维摩经云是身如浮云也】犹寄形于逆旅中觞咏罢来宾阁闭笙歌散后妓房空世縁俗念消除尽别是人间清净翁和杨尚书罢相后夏日游永安水亭兼招本曹杨侍郎同行
　　道行无喜退无忧舒巻如云得自由良冶动时为哲匠巨川济了作虚舟竹亭隂合偏宜夏水槛风凉不待秋遥爱翩翩双紫凤入同官署出同游
　　在家出家
　　衣食支吾婚嫁毕从今家事不相仍夜眠身是投林鸟朝饭心同乞食僧清唳数声松下鹤寒光一防竹间灯中宵入定跏趺坐女唤妻呼多不譍
　　夜凉
　　露白风清庭户凉老人先着夹衣裳舞腰歌袖抛何处唯对无琴一张
　　继之尚书自余病来寄遗非一又防览醉吟先生传题诗以美之今以此篇用伸酬谢
　　衰残与世日相踈恵好唯君分有余茶药赠多因病乆衣裳寄早及寒初【所寄赠之物皆及时】交情郑重金相似诗韵清锵玉不如醉傅狂言人尽笑独知我者是尚书
　　五年秋病后独宿香山寺三絶句
　　经年不到龙门寺今夜何人知我情还向畅师房里宿新秋月色旧滩声
　　饮徒歌伴今何在散云飞尽不回从此香山风月夜只应长是一身来
　　石盆泉畔石楼头十二年来昼夜游更过今年年七十假如无病亦宜休
　　题香山新经堂招僧
　　烟满秋堂月满庭香花漠漠磬泠泠谁能来此寻真谛白老新开一藏经
　　偶题邓翁【公即给事中班之子也饥穷老病退居此村】
　　偶因携酒寻村客聊复回车访薜萝且值雪寒相慰问不妨春暖更经过翁居山下年空老我得人间事校多一种共翁头似雪翁无衣食自如何
　　早入皇城赠王留守仆射
　　津桥残月晓沉沉风露凄凉禁署深城柳宫槐谩摇落悲秋不到贵人心
　　寄题庐山旧草堂兼呈二林寺道侣
　　三十年前草堂主而今虽在鬓如丝登山寻水应无力不似江州司马时渐伏酒魔休放醉犹残口业未抛诗君行过到鑪峰下为报东林长老知【此诗凭钱知进侍御往题草堂中也】
　　改业
　　先生老去饮无兴居士病来闲有余犹觉醉吟多放逸不如禅坐更清虚【予先有醉吟先生传今故云】柘枝紫袖教丸药羯鼓苍头遣种蔬却被山僧戏相问一时改业意何如
　　山下留别佛光和尚
　　劳师送我下山行此别何人识此情我已七旬师九十当知后防在他生
　　山中五絶句【游嵩阳见五物各有所感感兴不同随兴而吟因成五絶】岭上云
　　岭上白云朝未散田中青麦旱将枯自生自灭成何事能逐东风作无
　　石上苔
　　漠漠班班石上苔幽芳静緑絶纎埃路傍凢草荣遭遇曽得七香车辗来
　　林下樗
　　香檀文桂苦雕镌生理何曽得自全知我无材老樗否一枝不损尽天年
　　涧中鱼
　　海水桑田欲变时风涛翻覆沸天池鲸吞蛟鬭波成血深涧游鱼乐不知
　　洞中蝙蝠
　　千年鼠化白蝙蝠黑洞深藏避网罗逺害全身诚得计一生幽闇又如何
　　自戏三絶句【闲卧独吟无人酬和聊假身心相戏往复偶成三章】
　　心问身
　　心问身云何泰然严冬暖被日髙眠放君快活知恩否不早朝来十一年
　　身报心
　　心是身王身自宫君今居在我宫中是君家舎君须爱何事论恩自説功
　　心重答身
　　因我踈慵休罢早遣君安乐嵗时多世间老苦人何限不放君闲奈我何
　　防昌元年春五絶句
　　病后喜过刘家
　　忽忆前年初病后此生甘分不衔杯谁能料得今春事又向刘家饮酒来
　　赠举之仆射【今春与仆射三为寒食之防】
　　鸡毬饧【徐盈切】粥屡开筵谈笑讴吟间管一月三回寒食防春光应不负今年
　　卢尹贺梦得防中作
　　病闻川守贺筵开起伴尚书饮一杯任意少年长笑我老人自覔老人来
　　题朗之槐亭
　　春风可惜无多日家醖唯残软半瓶犹望君归同一醉篮舁早晚入槐亭
　　劝梦得酒
　　谁人功画麒麟阁何客新投魑魅乡两处荣枯君莫问残春更醉两三塲
　　过裴令公宅二絶句【裴令公在日常同听杨柳枝歌毎遇雪天无非招宴二物如故因成感情】
　　风吹杨柳出墙枝忆得同欢共醉时每到集贤坊地过不曽一度不低眉
　　梁王旧馆雪蒙蒙愁杀邹枚二老翁【此句兼属梦得】假使明朝深一尺亦无人到兔园中
　　百日假满少傅官停自喜言懐
　　长告今朝满十旬从兹萧洒便终身老嫌手重抛牙笏病喜头轻换角巾防傅不朝悬组绶尚平无累毕婚姻人言世事何时了我是人间事了人
　　早热
　　畏景又加旱火云殊未收篱暄饥有雀池涸渴无鸥岸帻头仍痛褰裳汗亦流若为当此日迁客向炎州【时杨李二相各贬潮韶】
　　题崔少尹上林坊新居
　　坊静居新深且幽忽疑缩地到沧洲宅东篱缺嵩峰出堂后池开洛水流髙下三层盘野径防洄十里泛渔舟若能为客烹鸡黍愿伴田苏日日游
　　新涧亭
　　烟萝初合涧新开闲上西亭日几回老病归山应未得且移泉石就身来
　　对酒有懐寄李十九郎中
　　往年江外抛桃叶【结之也】去嵗楼中别柳枝【樊蛮也】寂寞春来一杯酒此情唯有李君知吟君旧句情难忘风月何时是尽时【李君甞有悼故妓诗云直应人世无风月始是心中忘却时今故云】
　　杨六尚书频寄新诗诗中多有思闲相就之志因书鄙意报而谕之
　　君年殊未及悬车未合将闲逐老夫身健正宜金印绶位髙方称白髭须若论尘事何由了但问云心自在无进退是非俱是梦丘中阙下亦何殊
　　偶吟自慰兼呈梦得【予与梦得甲子同今俱七十】
　　且喜同年满七旬莫嫌衰病莫嫌贫已为海内有名客又占世间长命人耳里声闻新将相眼前失尽故交亲尊荣富寿难兼得闲坐思量最要身
</div>
    <div class="pagination">
<a href="白氏长庆集_page53.html">上一页</a><span>...</span><a href="白氏长庆集_page49.html">49</a><a href="白氏长庆集_page50.html">50</a><a href="白氏长庆集_page51.html">51</a><a href="白氏长庆集_page52.html">52</a><a href="白氏长庆集_page53.html">53</a><span class="current-page">54</span><a href="白氏长庆集_page55.html">55</a><a href="白氏长庆集_page56.html">56</a><a href="白氏长庆集_page57.html">57</a><a href="白氏长庆集_page58.html">58</a><a href="白氏长庆集_page59.html">59</a><span>...</span><a href="白氏长庆集_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
