<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 63 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 63 页/共 103 页</h1>
    <div class="content">





　　文忠集巻一百五
　　钦定四库全书
　　文忠集巻一百六
　　宋　欧阳修　撰
　　奏议第十
　　諌院
　　论大臣不可亲小事劄子【庆厯四年】
　　臣伏见兵兴累年天下多故枢宻之职事任非轻虽典兵戎体均【一作同】宰辅至于大小机务其繁文倍于中书所以国家旧制都副承防皆用士人位比属僚事参谋议祖宗之制【一作世】尤慎择材或取其厯职详练者以为副使自承平以来纲纪隳废惟用人吏备员而已当四方无事之时两府检例行事上下尸旷恬然不恠自兵戎既动中外事繁犹务因循致多败误今承防不亲职事惟署文书凡百行遣皆委诸房小吏使副大臣不免亲临细事既不得精心思虑专意庙谋至于碎务繁多又不能躬自检察遂使边防急奏多苦滞留军国宻谋动成漏泄凡闗事体不便处多皆由枢臣难自躬亲而承防不能举职也臣今欲乞依祖宗旧制承防特用士人如武臣中难得其人即请于文官中精选材能换与合入官资责其举职仍令枢宻使副条列常行事目有可以分职责成者悉以委之使大臣专意庙谋属吏分行职事时叅国论【一作论议】庶有禆补【一作助】既复朝廷之旧制又于事体而合宜伏望圣慈特赐裁择取进止
　　论中书増官属主文书劄子【同前】
　　臣伏见近来朝廷号令烦数更改又频降出四方多不遵禀而朝廷之臣无专主者亦不勾校稽违考责实効以不鋭之意行不信之言宜乎空文虽多而下不畏听今百职废壊弊实由斯臣窃见汉丞相官属甚多欲乞精选材臣采汉名号増置两府官属官一二员使专掌政令之出者置簿拘管俟天下施行报应校其稽违举行朝典即不得以承受回申便为报应湏是施行实迹具以条闻旋行勾销以见能否臣谓苟设此官则天下知朝廷有青实之意今后可使令出必行官无旷职如允臣所请【一作奏】乞下两府重议施行取进止
　　论班行未有举荐之法劄子【同前】
　　臣伏见朝廷选任百官文武叅用文官在选者各以举主迁京朝官其间虽容时有滥冒然孤寒有才行之人亦徃徃获进惟有武官中近下班行并无贤愚分别一例以年歳递迁自借职得至供奉官湏是三十余年使贤愚同滞而国家缓急要人使用无由知其能否或要人使则临时只看脚色防差多是不副所选臣谓班行入仕之人虽多端然其中亦极有才能可任用者但国家举选之法全未精博臣欲乞将近下班行比类选人别立举官之法凡无人举者官有所止更不例迁有举主者【一作举主足者】方与迁转或且令无举主者依旧年限迁转将有举主者别作任使仍乞严为约束重其连坐之法使举者不容冒滥则才与不才渐可分别而用人不滥况今四方多事天下都监廵检监当之类尽要得人方能【一作可】集事不必边任并閤职方用举荐其他要切使唤处多如允臣所请乞付枢密院商量立定法制颁行取进止
　　论乞放还蕃官胡继谔劄子【同前】
　　臣窃见朝廷前歳以延州蕃官胡继谔因为边臣所疑移入内地见任亳州都监以子守清悉领父之诸部风闻近为不服【一作安】亳州水土死【一无死字】亡却家族身又疾病曽有奏陈乞移一京西地凉之处臣谓方今西鄙用兵之际朝廷宜广推恩信抚御蕃人既欲守清尽死于边疆当厚遇继谔保全其家族岂有既任其子又疑其父继谔求【一作来】迁内地其实异乡虽曰居官乃是囚系致其失所身病家亡况彼初心又无显过在继谔之身已有幽囚寃枉之叹于守清之分又失驾驭豪杰之方万一继谔疾病守而不归守清父子之心岂得无恨反视中国乃为世雠必与边陲别生患害其余部族亦必离心国家自用兵以来凡有计谋未闻胜筭尤于招抚蕃夷之术常失恩威致使离叛者多皆愿附贼在于继谔处置特乖臣欲乞因其有请召至京师与雪前疑厚加礼遇放还本族示以推诚守清得父子复完必思尽节继谔感国家之遇必有所施若朝廷犹以为疑即乞先以此意诏闻守清计其必无弃父之理若彼自不欲其归则他日可无后患取进止
　　缴进王伯起上书状【同前】
　　右臣今月二十五日出外至夜归家有相州进士王伯起看臣不见后留下长书一封中言为检匣抑塞言事者责臣不能规諌人主开益聪明及自言有策可以弱契丹使十年不为害又言有上皇帝书为有司所抑不得上逹仍于长书后巻却奏状一封意欲令臣缴奏臣窃详王伯起所与臣书词理极有可采但未知奏状内所言何事縁臣本不识其人又无处寻访只据所与臣书内言有策可使契丹十年不为害此一事是朝廷当今急务其奏状臣不敢滞留谨并元与臣书缴连上进伏望圣慈特赐省覧或有可采乞下开封府寻访本人更加询问谨具状奏闻
　　论大理寺断寃狱不当劄子【同前】
　　臣风闻大理寺近奏断徳州公案一道为一班行王守度谋杀妻事止断杖六十私罪其守度所犯情理极恶本因逾滥欲诱一求食妇人为妻自持刀杖恐逼正妻阿马令其以诬奸事髠截头髪又自以【一作将】绳索付与阿马守度持刀在旁逼令自缢其命垂尽只为未有棺器却且解下其后又与绳索令自缢阿马偶得生逃臣畧闻此大槩其他守度凶恶之状备于案牍人不忍闻阿马幽苦寃枉【一作之寃】如此而法吏止断诬奸降以杖罪窃以刑在禁恶法本原情今阿马之寃于情可悯守度所犯其恶难容若以法家断罪举重而论则守度诬奸不实之罪轻廹人以死之情重原其用意合从谋杀凡谋杀之罪其类甚多或有两相争恨理直之人因发忿心杀害理曲之人者死与未死湏被谋杀之刑岂此守度曲在自身阿马本无所争备极陵辱廹以自裁【一作残】虐害之情深于谋杀逺矣臣尝伏读真宗皇帝赐諌臣之诏曰寃枉未申赏刑逾度者皆许论列今之寃妇臣职当言者也岂有圣主在上国法方行而令强之男而敢逼人以死臣恐守度不诛则自今强者陵弱踈者害亲国法遂隳人伦败矣其王守度一宗公案伏望圣慈特令中书细详情理果如臣之所闻即乞行刑法以止奸凶取进止
　　论内臣冯承用与外任事劄子【同前】
　　臣伏见内官冯承用近因过失为臣寮论奏【一作奏効】陛下亲发睿断不私小人听纳羣言逐去左右中外之士莫不相庆然初闻朝议将与外任至今多日未见指挥近日外面虚传云却得教坊勾当留在京师窃以方今内外臣寮若有罪犯便湏勘劾依法行遣今承用本因有过超转官资只与外任尚为优幸若更迟留不遣则使今后伏事陛下左右者恣为过恶无以戒劝承用从来过犯甚众人皆畏惧不敢明言自其罢却入内已来旧迹渐【一作甚】多彰露内廷之事臣不细知外边作过颇有实状今若未行逺黜则言事臣寮不免再有论奏勾连狱讼生事转多其冯承用伏乞早与一外任闲慢差遣便令出京可以戒励后人外弭物议取进止










　　文忠集巻一百六
　　钦定四库全书
　　文忠集巻一百七
　　宋　欧阳修　撰
　　奏议十一
　　河北转运
　　论台官上言按察使状【庆厯四年八月新除河北转运按察使未行】
　　右臣伏覩近降朝防约束诸路按察使备载台官所上之言意谓按察使等所奏之人多不实或因迎送文移之间有所阙失挟其私怒枉奏平人朝廷都不深思轻信其说臣自闻降此约束日夕忧嗟窃思国家方此多事难了之时正是责人展効之际奬之犹恐不竭力疑之谁肯尽其心昨大选诸路按察之际两府聚防数日尽破常例不次用人中外翕然皆谓一时之极选凡【一有彼字】被选之者皆亦各负才业久无人知常患无所施为一旦忽防擢用各思宣力争奋所长不惟欲报朝廷岂【一作宁】不更希进用岂可顿为欺防便徇私情料其心必未至此苟或如台官所説则是两府聚防数日选得不公之人其或不至如斯何必更加约束窃以任人之术自古所难常能力主张犹或有沮者何况更【一作过】生疑异使其各自心防如此用人安能集事况按察之任人所难能或大臣荐引之人或权势侥幸之子彼按察使者下当怨怒上忤权势而不敢避者只赖朝廷主张而已今按察者所奏则未能施【一作与】行沮毁者一言则便加轻信皆由朝廷未知官吏为州县大患而按察可以利民委任之意不坚故毁谤之言易入也所可惜者自差诸路按察今虽未有大効而老病昬昧之人望风知惧近日致仕者渐【一作甚】多州县方欲澄清而朝廷自沮其事臣欲乞圣慈令两府召台官上言者至中书问其何路按察之【一作何】人因挟私怒苟有迹状乞下所司辨明若实无人乃是妄説其近降劄子乞赐抽还不使四方见朝廷自沮按察之权而为贪赃老缪之吏所快谨具状奏闻伏勅防
　　论两制以上罢举转运使副省府推判官等状【庆厯五年误寘于此】
　　右臣近准御史台牒为臣寮上言待制以上举省府推判官转运使副等事奉圣防去年勅命更不行用令臣知委者臣窃详臣寮上言悉涉虚妄盖因近日陛下进退大臣改更庶事小人希合欺防天聪臣试请辨之据上言者云若令两制以上保举则下长犇竞之路方今上自朝廷下至州县保举之法多矣只如台官亦是两制以上举以至大理详防审刑详议刑部详覆等官三路知州知县通判选人改京官学官入国学班行迁阁职武臣充将领选人入县令下至天下茶盐场务场及课利多处酒务凡要切差遣无大小尽用保举之法皆不闻以犇竞而废之岂可独于省府等官独【一作偏】长犇竞而可废此其欺妄可知也上言者又云遂令端士并起驰骛且驰骛尽系【一作自是】小人岂名端士至如自来举官之法多矣岂能尽絶小人干求况自颁新勅以来何人旧是端士顿然改节驰骛于何门而得举乞赐推究姓名若果无之则见其欺妄可知也上言者又云不因请托人莫肯言此又厚诬之甚也今内外臣寮无大小曽受人举者十八九岂可尽因请托而得自两府大臣而下至外处通判以上人人各曽举官岂可尽因请托而举若云其他举官不请托只此勅举官须请托即非臣所知也今两制之中好人不少繁难【一作重】要害之地皆已委信任用【二字一作而任之】岂可不如外郡通判等不堪委任举官况两制之臣除此勅外亦更别许举官岂可举他官则尽公惟此勅则顿【一作徒】徇私请此其欺妄可知也又云每嵗举一百五十人致人多而争差遣臣筭一人有三人举主方敢望差遣一百五十人须一嵗内有四百五十员两制为举主今两制不及五十人使人人嵗举三人即才各是一人举主岂敢便争差遣况有不曽举人者或举不及三人者乞赐检防去年终两制以上举到人数便可知其恣情欺妄也近日改更政令甚多惟此一事尤易辨明故臣不避烦言而辨者伏冀陛下因此深悟小人希合而欺妄也缘自去年陛下用范仲淹富弼在两府值累年盗贼频起天下官吏多不得力因此屡建举官之议然亦不是自出意见皆先检祖宗故事请陛下择而行之所以元降勅文首引国书为言是也当时臣寮并不论议近因仲淹等出外与朝廷经画边事谗嫉之人幸其不在左右百端攻击只此事朝廷不暇审察便与施行臣昨见富弼自至河北缘山傍海经画勤劳河北人皆云自来未有大臣如此其经画所得事亦不少归至国门临入而黜使河北官吏军民见其尽忠而不知其罪状小人贪务希合又不为朝廷惜事体凡事攻击至今未已况朝廷用人屡有进退岂有一人才出便不问是非尽改所行之事若大臣一度进退政令一度改更如此纷纭岂有定制伏望陛下重【一作审】察爱憎之私辨其虚实之説凡于政令更慎改张臣检详元降举官勅意亦【一作本】是于国书检用祖宗所行之法今上言者却云因谏官论列致差遣不定而有更张事涉臣身不敢自辨然臣在谏署日言事无状致今来臣寮指以为辞岂可尚冒宠荣不能自劾请従黜罚以免人言臣伏见陛下圣徳仁慈保全忠正之士进退之际各有恩意此所以能使忠臣义士防身报国至死而不已也其今后臣寮希附上言攻击前两府所行之事乞赐辨明择其实有不便者方与改更庶全大体则天下幸甚也臣伏覩去年八月二日元降勅命节丈云比于国书择【一作撮】诸治要见其官人之际尤慎外台之选又云然其进任必属近臣又命告示赏罚之命皆三朝之攸行此是元议举官因依乞赐详酌臣无任激切祈天待罪之至
　　论刘三嘏事状【庆厯四年】
　　臣伏见契丹宣徽使刘三嘏挈其爱妾儿女等七口向化南归见在广信军聴朝防窃虑朝廷只依常式投来人等依例约回不纳国家大患无如契丹自四五十年来智士谋臣昼思夜筭未能为朝廷出一奇防坐而制之今天与吾时使其上下乖离而亲贵臣忽来归我此乃陛下威徳所加祖宗社稷之福窃虑忧国之臣过有思虑以谓纳之别恐引惹臣请畧陈纳之却之二端利害伏望圣慈裁择其可往年山遇舍元昊而归朝边臣为国家存信拒而遣之元昊甘心山遇尽诛其族由是河西之人皆怒朝廷不纳而痛山遇以忠而赤族吾既自絶西人归化之路坚其事贼之心然本欲存信以懐元昊而终至叛逆防困天下是拒而不纳未足存信而反与贼坚人心此已验之効也其后朝廷悟其失计归罪郭劝悔已难追矣此事不逺可为鉴戒伏望陛下思之此不可拒而可纳一也三嘏是契丹贵臣秉节钺兼宣徽可谓至亲且贵矣一旦君臣离心走而归我是彼国中大丑之事必须掩讳不欲人闻必不敢明言求之于我此其可纳二也况彼来投又无追者相继既絶踪迹别无明验虽欲索之于我难以为辞此其可纳三也三嘏既彼之贵臣彼国之事无不与知今既南来则彼之动静虚实我尽知之可使契丹日夕惧我攻取之不暇安敢求索于我自起兵端若使契丹疑三嘏果在中国则三四十年之间卒无南向之患此又纳之大利其可纳四也彼既穷来归我若拒而遣之使其受山遇之祸则幽燕之间四五十年来心欲南向之人尽絶其归路而坚其事敌之心思为三嘏报仇于中国又终不能固契丹之信此为误计其失尤多且三嘏在中国则契丹必尽疑幽燕之人是其半国离心常恐向背凡契丹南寇常借幽燕使其尽疑幽燕之人则可无南寇之患此又可纳大利五也古语曰天与不取反受其咎此不可失之防也其刘三嘏伏望速降宻防与富弼令就近安存津遣赴阙惟乞决于睿断不惑羣言取进止论杜衍范仲淹等罢政事状【一作上皇帝辨杜韩范富书庆歴五年】
　　臣闻士不防身不为忠言不逆耳不为谏故臣不避羣邪切齿之祸敢干【一作冒】一人难犯之顔惟赖圣明【一作慈】幸加省察臣伏见杜衍韩琦范仲淹富弼等皆是陛下素所委任之臣一旦相继罢黜【一作而罢】天下之士皆素知其可用之贤而不闻其可罢之罪臣虽供职【一作臣职虽】在外事不尽【一作审】知然臣窃见自古小人谗害忠贤其説【一作识】不逺欲广陷良善则不过指为朋党欲动揺大臣则必湏诬以专权其故何也夫去一善人而众善人尚在则未为小人之利欲尽去之则善人少过难为一二求瑕惟有指以为朋【一作惟指以为朋党】则可一时尽逐至如大臣已被知遇而防信任【一有者字】则难【难字一作不可】以他事动揺惟有专权是上【一作人主】之所恶故湏此説方可倾之臣料衍等四人各无大过而一时尽逐弼与仲淹委任尤深而忽遭离间必有以朋党专权之説上惑圣聪【一有者字】臣请试辨【辨字一作详言】之昔年仲淹初以忠言谠论闻于中外天下贤士争相称慕当时奸臣诬作朋党犹难辨明自近日陛下擢此数人并在两府察其临事可以辨而明也盖衍为人清慎而谨守规矩仲淹则恢廓自信而不疑琦则纯正而质直弼则明敏而果锐四人为性既各不同虽皆归于尽忠而其所见各异故于议事多不相従至如杜衍欲深罪滕宗谅仲淹则力争而寛之仲淹谓契丹必攻河东请急修边备富弼料以九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤彰著陛下素巳知者此四人者可谓天下至公【四字一作公正】之贤也平日闲居则相称美之不暇为国议事则公言廷诤而不【一作无】私以此而言臣见衍等真得汉史所谓忠臣有不和之节而小人谗为朋党可谓诬矣臣闻有国之权诚非臣下之得专也然【一无此字】臣窃思仲淹等自入两府已【一作以】来不见其专权之迹而但见其善避权也权者【二字一作夫权】得名位则可行故好【一作行】权之臣必贪【一有名字】位自陛下召琦与仲淹于陜西琦等让至五六陛下亦五六召之【一有至如二字】富弼三命学士两命枢宻副使毎一命皆再三恳让让者愈切陛下用之愈坚【皆再至愈坚十五字一作未甞不恳让恳让之者愈切而陛下用之愈坚此天下之人所共知】臣【一有但字】见其避让太繁不见其好【一作专】权贪位也及陛下坚不许辞方敢受命然犹未敢别有所为陛下见其皆未作【一作行】事【六字一作欲其作事】乃特【一无此字】开天章召而赐坐授以纸笔使其条事【一作列】然众人避让不敢下笔弼等亦不敢独有所述因此又烦圣慈特出手诏指定姓名专责弼等【二字一作其】条列大事而施行【二字一作行之】弼等迟回又近【二字一作近及】一月方敢畧条数事然【一无此字】仲淹深【一作老】练世事必知凡百难猛【一作凡事难遽】更张故其所陈志在逺大而多若迂缓但欲渐而行之以久冀皆有効弼性虽锐然亦【一无此字】不敢自出意见但多【一无此字】举祖宗故事请陛下择而行之自古君臣相得一言道合遇事便行臣方怪弼等防陛下如此坚意委任【遇事至委任十八字一作遇事而近更无推避弼等防陛下坚意委任】督责丁宁而犹迟缓自遇作事不果然小人巧谮已【一作而】曰专权者岂不诬哉至如两路宣抚圣【一作国】朝常【一作累】遣大臣况自中国之威近年不振故元昊叛逆一方而劳困及于天下契丹乘衅违盟而动其书辞侮慢至有贵国【二字一作责】祖宗之言陛下愤耻虽深但以边防无备未可与争屈志【一作意】买和莫大之辱弼等见中国累年侵凌之患感陛下不次进用之恩故各有请行力思雪国家之前耻【八字一作力思雪耻】【一作縁】山傍海不惮勤劳欲使武备再修国威复振臣见弼等用心本欲尊陛下威权以御外侮未见其侵权而作过也伏惟陛下睿哲聪明有知人之圣臣下能否洞见不遗故于千官百辟之中特【一作亲】选得此数人骤加擢用夫正士在朝羣邪所忌谋臣不用敌国之福也今此数人一旦罢去而使羣邪相贺于【一作于】内四夷相贺于【一作于】外此臣所【一有以字】为陛下惜之【一无此字】也伏惟陛下圣徳仁慈保全忠善退去之际恩礼各优今仲淹四路之任亦不轻矣惟【一无此字】愿陛下拒絶羣谤委任【一作信】不疑使尽其所为犹有禆补方今西北二边交争未已正是天与陛下经营之时如弼与琦岂可置之闲处伏望陛下【一无此二字】早辨谗巧特加图任则不胜幸甚臣自前嵗召入谏院十月之内七受圣恩而致身两制方【一作常】思君【一作荣】宠至深未知报効之所今羣邪争进谗巧【一有而字】正士继去朝廷乃臣防身报国之秋【一作时】岂可缄言而避罪敢竭愚瞽惟陛下择之臣无任祈天待罪恳激屏营之至臣修昧死再拜
　　右正文乃今盱台守施宿所蔵当时真本也一作疑是后来公所改定如以水洛为洛之类及其余文意皆不若一作为长至如贵国二字注一作责盖用绵本及李焘长编今真迹元用贵国按庆厯二年契丹求闗南书云贵国祖先肇创基业寻与敝境继为善邻暨乎太宗绍登寳位于有征之地才定并汾以无名之师直抵燕蓟仁宗命王拱辰草答书云太宗皇帝亲驾并郊匪图燕壤当时贵国亟发援兵既交石岭之锋遂举蓟门之役则是贵国二字彼此用之公此奏后改为责耳















　　文忠集巻一百七
　　钦定四库全书
　　文忠集巻一百八
　　宋　欧阳修　撰
　　奏议十二
　　铨部
　　论权贵子弟冲移选人劄子【至和元年六月判流内铨】
　　臣勘防铨司近年选人倍多员阙常少待阙者多是孤寒贫乏之人得替住京动经年嵗遇有合入阙次多被权贵之家将子弟亲戚陈乞便行冲改或已注授者且【一无者字且字一作却】令待阙或才到任者即被对移只就权贵勾当家私不问孤寒便与不便兼臣所见臣寮陈乞多非急切事故或云近便乡里或云看觑坟茔侥幸希求妄托名目孤寒阻滞徒益怨嗟臣欲乞今后臣寮湏有急切事故如委任边寄不许般家及致仕分司丁忧病患之类方许陈乞子弟差遣其【一有余字】并无事故自将恩泽陈乞者许铨司勘防如巳注人者更不改注已到任者更不冲移并令别具陈乞仍不许连并陈乞两任如允臣所请乞下铨司遵守施行今取进止【依奏并下三班审官并依此】
　　翰苑
　　论臣寮奏带指使差遣劄子【至和元年九月兼三班院】
　　臣等勘防本班见管使臣至八千余员其入仕之源既已冗滥及差遣之际又多有因缘附权贵者侥幸多门致孤寒者怨嗟不已伏见近年文武臣寮出外任者多带指使随行不久便奏乞监押巡检差遣仍多指定去处陈乞亦有元只是诸司职掌人奏带随行后来改转班行并不曽歴短使监当差遣便入监押巡检亲民亦无合入逺近路分取便指射有职田处朝廷以重违臣寮奏请更不勘防差遣资序路分逺近合与不合入得便行差除相继成例近日渐多合行厘革臣今欲乞今后臣寮奏带随行指使之人及三年以上并只与理为一任归班依例差遣外更不得陈乞差遣所贵止絶侥幸今取进止
　　论史馆日厯状【嘉祐四年误寘于此】
　　右臣伏以史者国家之典法也自君臣善恶功过与其百事之废置可以垂劝戒示后世者皆得直书而不隐故自前世有国者莫不以史职为重伏见国朝之史以宰相监修学士修撰又以两府之臣撰时政记选三馆之士当升擢者乃命修起居注如此不为不重矣然近年以来员具而职废其所撰述简畧遗漏百不存一至于事关大体者皆没而不书此实史官之罪而臣之责也然其在于修撰之官惟据诸司供报而不敢书所见闻故也今时政记虽是两府臣寮修纂然圣君言动有所宣谕臣下奏议事关得失者皆不纪【一作记】录惟书除目辞见之类至于起居注亦然与诸司供报公文【一作丈字】无异修撰官只据此诠次系【一作排】以日月【一作日月】谓之日厯而已是以朝廷之事史官虽欲书而不得书也自古人君皆不自阅史今撰述既成必録本进呈则事有讳避史官虽欲书而又不可得【一作取书】也加以日厯时政记起居注例皆承前积滞相因故纂録者常务追修累年前事而嵗月既逺遗失莫存至于事在目今可以详于见闻者又以追修积滞不暇及之若不革其则前后相因史官永无举职之时使圣朝典法遂成【一有于字】废坠矣【一无此字】臣窃闻【一作见】赵元昊自初僭叛至复称臣始终一宗事节皆不曽书亦闻修撰官甚欲纪述以修纂后时追求莫得故也其于他事又可知焉臣今欲乞特诏修时政记起居注之臣并以徳音宣谕臣下奏对之语书之其修撰官不得依前只据诸司供报编次除目辞见并须考验事实其除某官者以某功如狄青等破侬智高文彦博等破王则之类其贬某职者坐某罪如昨来麟州守将及并州厐籍缘白草平事近日孙沔所坐之类事有文据及迹状明白【一作分明】者皆备书之所以使圣朝赏罚之典可以劝善惩恶昭示后世若大臣用情朝廷赏罚不当者亦得以书为警戒此国家置史之本意也至于其他大事并许史院据所闻见书之如闻见未详者直牒诸处防问及臣寮公议异同朝廷裁置处分并书之已上事节并令修撰官逐时旋据所得录为草巻标题月分于史院躬亲入柜封鎻诸司供报齐足修为日厯仍乞毎至嵗终命监修宰相亲至史院防检修撰官纪【一作记】録事迹内有不勤其事隳【一作惰】官失职者奏行责罚其时政记起居注日厯等除今日以前积滞者不住追修外截自今后并令次月供报如稍迟滞许修撰官自至中书枢宻院催请其诸司供报拖延及史院有所防问诸处不画时报应致妨修纂者其当行手分并许史院牒开封府勾追严断其日厯时政记起居注并乞更不进本所贵少修史职上存圣朝典法此乃臣之职事不敢不言谨具状奏闻伏勅防
　　请驾不幸温成庙劄子【至和二年】
　　臣伏见今月八日圣防疎决禁囚特行减降及军士各有特支陛下圣慈本以兴国寺奉安真宗皇帝御容有此恩防而中外之议纷然不一皆云正月八日是温成皇后周年故有此特支疎决又见圣驾朝谒万寿宫又云温成画像在彼所以圣驾亲临盖为自去年追册温成皇后之后朝廷毎于典礼过及优崇遂致议者动皆疑惑今又闻来日圣驾幸奉先寺酌献宣祖皇帝外议喧然又云温成皇后祠庙在彼伏以陛下圣徳仁孝本为祖宗神御以时酌献不可使中外议者言陛下意在追念后宫宠爱托名以谒祖宗亏损圣徳其事不细臣欲乞明日幸奉先寺酌献毕更不临幸温成祠庙以解中外之疑以止议者之説臣职忝侍従无所裨补闻外人议论不敢不言不惟臣有爱君之心合具陈述陛下举动为万世法亦不可不慎取进止
　　论台谏官言事未防聴允书【至和二年】
　　日月具官臣欧阳某谨昧死再拜上书于体天法道钦文聪武圣神孝徳皇帝阙下臣闻自古有天下者莫不欲为治君而常至于乱莫不欲为明主而常至于昬者其故何哉患于好疑而自用也夫疑心动于中则视聴惑于外视聴惑则忠邪不分而是非错乱是非错乱则举国之臣皆可疑尽疑其臣则必自用其所见夫以疑惑错乱之意而自用则多失【一有多字】失则其国之忠臣必以理而争之争之不切则人主之意难回争之切则激其君之怒心而坚其自用之意然后君臣争胜于是邪佞之臣得以因隙而入希防顺意以是为非以非为是惟人主之所欲者従而助之夫为人主者方与其臣争胜而得顺意之人乐其助已而防其邪佞也乃与之并力以拒忠臣夫为人主者拒忠臣而信邪佞天下无不乱人主无不昬也自古人主之用心非恶忠臣而喜邪佞也非恶治而好乱也非恶明而欲昬也以其好疑自用而与下争胜也使为人主者豁然去其疑心而回其自用之意则邪佞逺而忠言入忠言入则聪明不惑而万事得其宜使天下尊为明主万世仰为治君岂不臣主俱荣而乐哉其与区区自执而与臣下争胜用心益劳而事益惑者相去逺矣臣闻书载仲虺称汤之徳曰改过不恡又戒汤曰自用则小成汤古之圣人也不能无过而能改过此其所以为圣也以汤之聪明其所为不至于谬戾矣然仲虺犹戒其自用则自古人主惟能改过而不敢自用然后得为治君明主也臣伏见宰臣陈执中自执政以来不叶人望累有过恶招致人言而执中迁延尚玷宰府陛下忧勤恭俭仁爱寛慈尧舜之用心也推陛下之用心天下宜至于治者久矣而纲纪日壊政令日乖国日益贫民日益困流民满野滥官满朝其亦何为而致此【一作皆】由陛下用相不得其人也近年宰相多以过失因言者罢去陛下不悟宰相非其人反疑言事者好逐宰相疑心一生视聴既惑遂成自用之意以谓宰相当由人主自去不可因言者而罢之故宰相虽有大恶显过而屈意以容之彼虽惶恐自欲求去而屈意以留之虽天灾水旱饥民流离死亡道路皆不暇顾而屈意以用之其故非他直欲沮言事者尔言事者何负于陛下哉使陛下上不顾天灾下不恤人言以天下之事委一不学无识謟邪狠愎之执中而甘心焉言事者本欲益于陛下而反损圣徳者多矣然而言事者之用心本不图至于此也由陛下好疑自用而自损也今陛下用执中之意益坚言事者攻之愈切陛下方思有以取胜于言事者而邪佞之臣得以因隙而入必有希合陛下之意者将曰执中宰相不可以小事逐不可使小臣动揺甚者则诬言事者欲逐执中而引用他人陛下方患言事者上忤圣聪乐闻斯言之顺意不复察其邪佞而信之所以拒言事者益峻用执中益坚夫以万乘之尊与三数言事小臣角必胜之力万一圣意必不可回则言事者亦当知难而止矣然天下之人与后世之议者谓陛下拒忠言庇愚相以陛下为何如主也前日御史论梁适罪过陛下赫怒空台而逐之而今日御史又复敢论宰相不避雷霆之威不畏权臣之祸此乃至忠之臣也能防其身而爱陛下者也陛下嫉之恶之拒之絶之执中为相使天下水旱流亡公私困竭而又不学无识憎爱挟情除改差缪取笑中外家私秽恶流闻道路阿意顺防专事逢君此乃謟上傲下愎戾之臣也陛下爱之重之不忍去之陛下睿智聪明羣臣善恶无不照见不应倒置如此直由言事者太切而激成陛下之疑惑尔执中不知防耻复出视事此不足论陛下岂忍因执中上累圣徳而使忠臣直士巻舌于明时也臣愿陛下廓然回心释去疑虑察言事者之忠知执中之过恶悟用人之非法成汤改过之圣遵仲虺自用之戒尽以御史前后章疏出付外廷议正执中之过恶罢其政事别用贤材以康时务以拯斯民以全圣徳则天下幸甚臣以身叨恩遇职在论思意切言狂罪当万死臣昧死再拜
　　论修河第一状【同前】
　　右臣窃见朝廷近因臣寮建议欲塞商胡开横垅回大河于故道已下三司今秋兴役见令京东计度物料次臣伏以国家兴大役动大众必先顺天时量人力谋于其始而审然后必行计其所利者多乃能无悔伏见比年以来兴役勤【一作动】众劳民费财不精谋虑于厥初轻信利害之偏説举事之始【一作初】既已仓惶羣议一揺寻复悔罢臣不敢逺引他事上烦圣聦只如往年河决商胡是时执政之臣不慎计虑遽谋修塞科配一千八百万梢芟騒动六路一百有余州【一有军字】官吏催驱急若星火民庶愁苦盈于道涂或物已输官或人方在路未及兴役遽已罢修虚费民财为国敛怨举事轻脱为害若斯虽既往之失难追而可鉴之踪未逺今者又闻复有修河之役聚三十万人之众开一千余里之长河计其所用物力数倍往年当此天灾嵗旱之时民困国贫之际不量人力不顺天时臣知其有大不可者五盖自去秋以及今春半天下苦旱而京东尤甚河北次之国家常务安静赈防之犹恐饥民起而为盗何况于此两路聚大众兴大役此其必不可者一也河北自恩州用兵之后继以防年人户流亡十失八九数年以来人稍【一作稍稍】归复然死亡之余所存无【一作者】防疮痍未敛物力未完【一作充】今又遭此旱嵗京东自去冬无雨雪麦不生苗已及莫春粟未布种不惟目下乏食兼亦向去无望而欲于此两路兴三十万人之役若别路差夫则逺处难为赴役就河便近则此两路力所不任此其必不可者二也臣伏见往年河决滑州曽议修塞当时公私事力未如今日贫虚然犹收聚物料诱率民财数年之间方能兴役况今国用方乏民力方疲且合商胡塞大决之洪流此自是一大役也凿横垅开久废之故道此又一大役也自横垅至海一千余里埽岸久已废壊顿须修缉此又一大役也往年公私有力之时兴一大役尚须数年今并三大役仓卒兴为【一无为字】于灾旱【一作于旱嵗】贫虚之际此其必不可者三也就令商胡可塞故道可回犹宜重【一作审】察天时人力之难为何况商胡未必可塞故道未必可回者哉臣闻鲧障【一作堙】洪水九年无功禹得洪范五行之书知水趋【一作润】下之性乃因水之流疏决就下而水患乃息然则以大禹之神功不能障塞其流但能因而疏决尔今欲逆水之性障而塞之夺洪河之正流干以人力而回注此大禹之所不能此其必不可者四也横垅湮塞已二十年商胡决流【一作流决】又亦数嵗故道已塞【一作平】而难凿安流已久而难回昨闻朝廷曽遣故枢宻直学士张奎计度功料极大近者再行检计减得功料全少功料少则所开浅狭浅狭则水势难回此其必不可者五也臣伏见国家累嵗灾谴甚多其于京东变异尤大地贵安静动而有声巨嵎山摧海水揺荡如此不止仅乎十年天地警戒必不虚发臣谓变异所起之方尤宜加意防惧今乃欲于防旱之年聚三十万之大众于变异最大之方臣恐地动山揺灾祸自此而始【一作自兹而发也】方今京东赤地千里饥馑之民正苦天灾又闻河役将动往往伐桑拆【一作毁】屋无复生计流亡盗贼之患不可不虞欲望圣慈特降徳音速罢其事当此防【一作荒】嵗务安人心徐诏有司审详利害縦令河道可复乞【一作俟】丰年余力渐次兴为臣实庸愚本无逺见得于外论不敢不言谨具状奏闻
　　论雕印文字劄子【至和二年】
　　臣伏见朝廷累有指挥禁止雕印文字非不严切而近日雕板尤多盖为不曽条约书铺贩卖之人臣窃见京城近有雕印文集二十巻名为宋文者多是当今论议时政之言其首篇是富弼往年让官表其间陈北敌事宜甚多详其语言不可流布而雕印之文不知事体窃恐流布渐广传入敌中大于朝廷不便及更有其余文字非后学所须或不足为人师法者并在编集有误学徒臣今欲乞明降指挥下开封府访求板本焚毁及止絶书铺今后如有不经官司详定妄行雕印文集并不得货卖许书铺及诸色人陈告支与赏钱贰伯贯文以犯事人家财充其雕板及货卖之人并行严断所贵可以止絶者今取进止














</div>
    <div class="pagination">
<a href="文忠集（宋欧阳修）_page62.html">上一页</a><span>...</span><a href="文忠集（宋欧阳修）_page58.html">58</a><a href="文忠集（宋欧阳修）_page59.html">59</a><a href="文忠集（宋欧阳修）_page60.html">60</a><a href="文忠集（宋欧阳修）_page61.html">61</a><a href="文忠集（宋欧阳修）_page62.html">62</a><span class="current-page">63</span><a href="文忠集（宋欧阳修）_page64.html">64</a><a href="文忠集（宋欧阳修）_page65.html">65</a><a href="文忠集（宋欧阳修）_page66.html">66</a><a href="文忠集（宋欧阳修）_page67.html">67</a><a href="文忠集（宋欧阳修）_page68.html">68</a><span>...</span><a href="文忠集（宋欧阳修）_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
