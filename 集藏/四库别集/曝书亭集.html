<!DOCTYPE html>
<html>
<head>
    <meta charset="UTF-8">
    <title>曝书亭集 - 第 1 页/共 79 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曝书亭集 - 第 1 页/共 79 页</h1>
    <div class="content">　　钦定四库全书　　　　　集部七
　　曝书亭集　　　　　　　别集类六　【国朝】提要
　　【臣】等谨案曝书亭集八十巻附録一巻
　　国朝朱彞尊撰彞尊有经义考已著录此集凡赋一巻诗二十二巻皆编年为次始于顺治乙酉迄于康熙己丑凡六十五年之作其纪年皆用尔雅嵗阳嵗隂之名从古例也词七巻曰江湖载酒集曰茶烟阁体物集曰蕃锦集襍文五十卷分二十六体附录叶儿乐府一巻则所作小令也彞尊未入翰林时尝编其行稿为竹垞文类王士祯为作序极称其永嘉诗中南亭西射堂孤屿瞿溪诸篇然是时仅规橅王孟未尽所长至其中嵗以还则学问愈博风骨愈壮长篇险韵出竒无穷赵执信谈龙录论
　　国朝之诗以彞尊及王士祯为大家谓王之才髙而学足以副之朱之学博而才足以运之及论其失则曰朱贪多王爱好亦公论也惟暮年老笔纵横天真烂漫惟意所造颇乏翦裁然晩境頺唐杜陵不免亦不可苛论彞尊矣至所作古文率皆渊雅良由茹涵既富故根柢盘深其题跋诸作订譌辨异本本原原实跨黄伯思楼钥之上盖以诗而论与王士祯分途各骛未定孰先以文而论则渔洋文略固不免瞠乎后耳惟原本有风懐二百韵诗及静志居琴趣长短句皆流宕艶冶不止陶潜之赋闲情夫绮语难除词闲常态然韩偓香奁集别为篇帙不入内翰集中良以文章各有体裁编录亦各有义例溷而一之则自秽其书今并刋除庶不乖风雅之正也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀














　　曝书亭集原序
　　秀水朱文恪公以名徳着万厯中诸子姓彬彬继起号能文章四十年来浙西言文献者必首朱氏文恪公之曽孙曰彞尊锡鬯最晩出文章之名播海内一旦出诸父之右予考唐史若韦氏杜氏苏氏崔氏卢氏之属皆累世为公卿当时史官至为着宰相世系迄于宋代则有若邯郸李氏魏郡王氏夀春吕氏河南韩氏曁范文正韩忠献父子兄弟其功名率与国运相终始盖唐宋以来其重世臣如是锡鬯少逢丧乱弃制举自放于山巅水涯之间独肆力学古研究六艺之防于汉唐诸儒注疏皆务穷其指归家苦贫依人逺游南逾五岭北出云朔东泛沧海登之罘所至丛祠荒冢金石断缺之文莫不搜剔考证与史传参互同异其为文章益奇呜呼以文恪公之徳锡鬯之才不得比于唐宋之世臣而老于布衣仅以文章自见盖遇不同矣是可感也锡鬯之文纡余澄澹蜕出风露于辩证尤精诗则舍筏登岸务寻古人不传之意于文句之外今之作者未能或之先也始顺治戊戌予在都下见锡鬯岭外诗嗟异之康熙甲辰锡鬯过广陵投予歌诗适予客金陵不及相见丁未始遇于京师中间聚散者不一迨今丁巳予复入京师而锡鬯又将有金陵之行回忆予始见锡鬯诗时忽忽已二十年两人论交且十有四年而锡鬯与予皆非少壮人矣锡鬯过别予以所着竹垞集属序予因述其所有感于中者而幷道予二人离合之情以遗之锡鬯其亦有感于予言也济南王士祯
　　古今之论博学者不必工于文工文者学不博秀水朱锡鬯幼负异才为太傅文恪公曽孙年十七弃举子业学古文博极羣书旣食贫歴幕府则之豫章之粤之东瓯之燕之齐之晋凡山川碑志祠庙墓阙之文无弗观览故所作文考据古今人物得失为最工而经传注疏亦多所发明然世之博学者往往其文不工则何也老子曰当其无有室之用天下之理以实为体以虚为用是故风触于虚而声作水激于虚而澜生博学者惟思自用其实故窒抑烦懑而无以运之且夫鹍鹏之神也水不从南溟风不抟扶摇九万里则不能自运何者水狭而风卑则其虚也无几何地而何以运为然且见闻多则私智胜又好以其偶合穿凿傅防古今之事故其文愈根据而愈畔于道吾观锡鬯所论说兢兢然必稽于古古人所无有弗道也又必折衷圣贤之理而载籍所未尝明言者每引伸触类互推而得其说人之始视之也若夏云之起于空中若城市楼观台阁车马之见于海惝乎不见其根本旣而求之则皆有以得其确然之故而援古喻今使言者无罪闻者足戒是盖所谓能以虚运其实者非邪三呉顾寜人汪苕文博学穷物理予最爱其文有根据而锡鬯皆与为友虚已以下之相与切劘其学又能出新意自见此其文之日工也夫寜都魏禧
　　竹垞先生以名髙入史馆刻其诗文数十万言旣为艺苑职志矣今年丙寅复辑其己未以来诗若文凡若干卷集成见示且属为之序愼行于先生中表兄弟然名位文章相去絶远何足以知先生虽然亦尝从事于文欲有所就正于先生久矣窃谓唐之文奇宋之文雅唐文之句短宋文之句长唐以诡卓顿挫为工宋以文从字顺为至昌黎之文进学解自言之矣答李翺书则为人言之矣李汉李翰诸人又言之矣緫蕲不蹈袭前人一语庐陵推论六艺之华则曰自能以功业光昭于时故不一于立言而垂不腐而今乃沿袭模拟以空疎不学之材强为无本之枝蔓不几为古人所笑乎先生于书无所不窥搜罗遗佚爬梳考辨深得古人之意而后发而为文粹然一泽于大雅固非今之称文者所敢望矣其称诗最早格亦稍稍变然终以有唐为宗语不雅驯者勿道正始之音不与人以代兴之业此愼行所窃窥于先生尝欲广诸同好而因举私见以质之先生者也故辱先生之命輙书此以进之海寜查愼行
　　词原序
　　往壬寅夏日与锡鬯聚首湖上时画船歌扇午风涤暑各有诗篇和答倏忽已十年矣中间离合不常锡鬯时理游屐歴穷边汾隂之横吹已遥青冢之琵琶欲咽据鞍吊古音调弥髙而仆且蹉跌不振奔走困顿于四方不减屈吟而贾赋也顷与锡鬯同客防沟出示近词一帙芊緜温丽为周栁擅塲时复杂以悲壮殆与秦缶燕筑相摩荡其为闺中之逸调邪为塞上之羽音邪盛年绮笔造而益深固宜其无所不有也仆髪已种种力衰思钝望其旗纛精整鬰若荼墨为之曳殳却走退三舎避之已嘉善曹尔堪
　　原夫乐府盛于齐梁倚声肇诸唐宋虽递为泛滥难目同源而揆厥风骚緫非异辙是以门前杨栁讵无托兴之风石上菖蒲大有相思之句新歌子夜独擅新声旧舞前溪还夸旧调迨夫月满秦楼倡新词于供奉家临长信叹丽制于温岐花间兰畹尽赏才华绰板琵琶别推风格梦回鸡塞难消后主之愁肠断人间惟有方回之句栁屯田无慙风雅李清照寔冠闺房凡诸作者俱隶风人吾友朱十天上谪星人间达士弄桓伊之笛姿致无双鼓安道之琴风流第一文情欣赏诗律羣推固已置之名山云霞蒸蔚试令掷地金石铿锵矣然而江文通之著作别绪居多庾开府之生平间关不少昔年逺梦曾隔羊城此日思君还来雁塞李陵台畔诗咏浮云太武宫前愁随明月望昭君之青草能不伤心登秦女之白楼可无怀古爰歴介推之地更寻尹铎之乡寳瑟晨弹尽是倡家荡妇锦裘夜猎都为上国王孙未免有情能无所感托深思于红豆忧亦中来悲摇落于青衫泣将何及于是被之小令不无惆怅之词写就衍波亦有绸缪之作抚箜篌而意远弹捍拨而魂消遂使赋称鹦鹉更传寸锦名文湖号鸳鸯争羡吹箫仙子嗟乎仆本恨人愁逢锦瑟君为上客雅擅金荃别逾三年时维九月若邪同泛曾闻越女之歌碣石相逢重觅燕王之馆怅飞花于大道何处狂游记残曲于当垆难忘送酒舞同鸜鹆谁怜落拓之人句是瑚终属清狂之客用为此序聊代红牙敢附髙文永垂黄绢呉江叶舒崇蕃锦集原序
　　自严仪卿论诗别唐为初盛中晩髙廷礼遂按籍分之同一开元也或为初或为盛同一乾元大厯也或为盛或为中论世者因之定声律髙下予尝惑之近见同郡朱锡鬯集唐人诗为词取而读之不能辨其为诗中之句又何初盛中晩声律髙下之殊焉乃知拘方之论不足语于赏音者也而予之惑庶几可释已乃编为二巻为镂板以传好事之君子嘉善柯维祯





　　钦定四库全书
　　曝书亭集巻一
　　翰林院检讨朱彞尊撰
　　赋
　　谒孔林赋
　　粤以屠维作噩之年我来自东至于仙源斯时也坛杏花繁庭桧甲坼元和之牺象毕陈阙里之榛芜尽辟旣释菜于庙堂旋探书于屋壁乃有百石卒史导我周行牵车鲁城之北緤马洙水之阳即大庭之遗库循端木之故场骄孙袝兮居前圣子藏兮在左自黄玉之封缄閟幽宫而宻锁陨长鲸兮不惊慑祖龙兮逺祸除荆棘之丛生罕翔禽之飞堕雨露旣濡迟景东隅整衣裳之肃肃正顔色之愉愉展谒方终诞寻往迹超白之深沟抚青羊之卧石爰有草也苞蓍其名守之以一本百茎我求其徳洵圎且灵爰有木也题之以楷非柏非枞靡瘿靡廆歴千禩而常新贯四时而不改惟先师之遗泽道莫着乎六经配光华于日月若迭奏之琴筝降而后儒各事采获中文古文之书先天后天之易目郑衞以淫邪诬春秋以深刻藐往哲之嘉谟恒末师之是则滔滔天下后死其悲安得起素王于泉壤操笔削而正之我思古人耻同汚俗或六聘而收身或三詺而禄或依李充之山或就张超之谷潜戸壁于服防变姓名于梅福入源水兮栽桃隐丹霞兮种竹讵如此地桑海不迁可游可息有歌有弦耳不闻僧尼之鱼板目不覩旗鼔之楼船乐土乐土速营一廛愿为林户躬耕墓田庶几近圣人之居读圣人之书将不得为圣人之徒也与
　　春搜赋
　　皇帝御宇十有八年握金镜运玉璇超百王之圣域漱六艺之神渊徳无逺而勿届声有濯而弥宣舞两阶之干羽靖万里之戈鋋雨洗炎洲之瘴波澄闽海之烟聿将秩祀衡岳底定巴滇犹克严夫武事洵无逸而有防乃
　　命仆臣乃
　　召司马选烝徒以大搜诹吉日于小雅晋鼓则百二咸陈虞旌则东西来下车镂象以斒斓驷飞黄而白赭风清紫陌之尘天濶黄图之野于是乎驾六駮从百官建九斿緫三单经长杨陟上兰遵路直从桥安歴平原之膴膴瞻秀木之丸丸云霏霏兮五色山磊磊兮层峦斯时也谷雨新晴暮春之序剑乍捧乎金人觞甫浮于鹤羽亚繁杏兮山邮舒崇桃于野圃药苗则的的依防菖叶则青青被渚粉飏凤子之衣緑润桐孙之乳雉角角兮晨飞乌哑哑兮晩翥趯趯兮浅草之丛鹿呦呦兮平林之坞尔乃刷雾鬛腾风鬉击鸷鸟搏毅虫落惊雌骇髙雄轻裘兮不御暄景兮方融释其一面之射以九和之弓三驱兮四牡一发兮五豵于焉敛绥章彻表貊张幔城罗藻帟息防乎髙林容与乎秀泽数兽计鲜犒勤赞获大庖不盈
　　干心有怿用训俭而昭仁岂丘崇而山积调六膳而作甘饮三浆其如液则有飞龙之舸鸣鹤之舟梁排雁齿水涨鸭头和廻波之妙曲咏在藻于中流沙停振鹭櫂起眠鸥白鱼涌跃黄鹄翔留胜昆明之习战与华林之泝游于是川后效珍河宗输宝山出醴泉地生朱草镌十鼔于岐阳列三山于蓬岛
　　天子师汤文之裕民法轩辕之访道省四野之耕农问百年之耆老照华薄以春曦浃恩膏于灵沼争击壤兮康衢永销兵兮海表在昔成王继序四征弗庭旣廵侯甸万国咸宁曁汉文帝边宇肃清犹选良家于六郡躬戎服而治兵稽春搜之盛礼允治世之大经岂其賔客是燕干豆是营惟居安而必虑斯坐致夫太平敢拟广成之颂用垂休美之声
　　太极圗赋
　　原夫黄牙欲发苍精未垠一气融结万象胚浑冯冯翼翼烟烟煴煴睢睢盱盱緜緜分分旣厐鸿之莫兆何声臭之可闻量则包夫清浊质斯合乎昭昏谓虚无而有象运妙有而无邻鸿灵幽纷泰贞蠢辟混成天地之先互藏阴阳之宅观动静兮无端占回游兮不隔譬水车之恒转类果核之未坼尔其理则贯一象实函三白麟之书莫吐赤雀之箓未衔名虽传乎十翼义尚晦乎周耼启华山之妙蕴借营道之幽探种穆袐师授之説朱陆滋异同之谈至希至微无偏无侧一翕一施半白半黒外若离玦中如含薏万物于焉化生五行之所纠纆成能设位图往镜来化一气甄三才天根启月窟开悟儒言于冥赜允经学之伦魁乃知圣人能备全体先知可诏后觉大道为事物之母
　　天子有简能之学用广运而不穷信范围之非邈愿永绘于丹扆方金鉴之在握
　　夜明木赋同泽州陈侍郎作
　　皇帝避暑于兴州时维昭阳大渊献之秋寻捺鉢之旧迹启帐殿于仙陬六屯内肃千庐外周云容容兮四合水决决兮交流风防防兮徐来雨霏霏兮乍收爰有物焉星芒遥逗明灭露萤之尾吐吞火鸡之咮谓野烧而不延疑神灯而未辏乃
　　命俞骑即而视之是为廆木有枿无枝黝同桴炭涩若榴皮如场之转碌碡如繂之拽丰碑载以坚车驾之健犊入重关度平谷选郢匠以运斤俾奄人以司局舎科上槁存坚多心近
　　天顔兮咫尺位秘宇之崇深钻不劳兮司爟燎无灼兮烘煁等璧夜光类珠宵映方角枕而辉盈比风帘而神定四照俪若木之华　六宫拟賔连之庆岂非
　　圣徳之咸临固无逺而弗镜宜坤珍之毕效虽枯木朽株亦畴徳而瑞
　　圣
　　省方赋
　　歳在甲子厯应上元
　　圣化翔洽东汜西昆九州之外郡县重译而至桥门嘉谷骈穗浊河澂源于时山祗望
　　幸臣庶上言请钦祡以郊望或奉符而封峦
　　天子思省方以设教用求莫而监观践六十四民之遥迹省七十二后之弥文吉日旣诹
　　徳音斯布蠲六军所过之租减四方惟正之赋推湛恩于槐宸霈解泽于棘路神人交赞遐迩乐附愿储祉以庆成其希光而景鹜乃以九月辛卯农事备收七驺始驾百工方休扈千官于
　　行所勒五营于道陬旣伯旣祷爰豫爰游承曲瑵之璇盖建太常之辰旒导以金钲琼钑骖以紫燕玉虬鸣葭而云韶并和驻防而星庐外周黄图三辅青壤千里济鬲津以无波履平原其如砥则有单椒秀泽之山侧坎飞轮之水桥号鹊华湖名莲子逾歴下之旧城寻介丘之遗趾美哉左海山有岱宗闾启仙人之石官存大夫之松天鸡鸣而跃日
　　宸驾至而呼嵩彻稭席蒲车之制罢泥金检玉之封于焉访淮土之仙茅验吴门之白马渡河则神献其賨遵海而风不鸣瓦泛藻舟于中流息参旗于大野越南兖与南徐溯吴下而白下
　　帝有恩言宣示函夏眺胜国之蒿莱封蒋陵之松槚徳无施而不徧
　　恩未沾者盖寡由是展軨素王之里致斋金丝之堂陈元和之牺象循阙里之宫墙悬车在庙遗砚在牀肃拜杏坛之上翔歩桧庭之旁洵礼隆乎三古而事冠乎百王衡律旣同秩祀有典振旅则迩考斯逺览四渎而经五州乍六旬而还辇
　　两宫交恱万姓齐忭粤若稽古时致太平必命掌故登封告成或纪社首绎绎或礼云云亭亭石撼石距之状金匮玉匮之形祺安禅安之乐封坛觐坛之铭莫不云连帐殿雷动山庭未有谘询疾苦彰瘅浊清不警不跸不震不惊凡髙年之耆老尺口之童婴妇子所集商旅所经咸得觐
　　天顔于咫尺瞻仙仗于郊坰至若
　　天纵之能溢于笔墨月璧星珠宝题灵式鸾踪凤藻被物成饰轹唐帝之八分陋宋宗之飞白扁榜峩峩发舒心画防之华榱勒之贞石诚与日月云汉共昭垂于无极者也
　　湘湖赋
　　歳柔兆困敦兮是月维阳辞鉴水之一曲兮言归故乡遵大路于萧山兮犹勾践之旧疆舎予舟于城阙兮别问渡于陂塘践荒涂之幽僻兮山是越而湖湘围列岫之周遭兮汇一水于中央莼丝荇带齐消歇兮澄百顷之波光相兹湖之寥阔兮溯苍苍之葭苇漾轻舠而如所如兮逾五里而十里鲜泽农之耕作兮但罛师之栖止雉角角以飞鸣兮鹭娟娟而停峙瞻牛头与苎萝兮信不逺而伊迩爱山川之清淑兮斯生长夫西子洵明艳之絶伦兮直夫差之一死以余曁为诸曁兮验往牒之非是眺越王之故峥兮丁国歩之迍邅防稽不可保兮称臣妾而播迁洊临江而祖道兮奏哀曲于乌鸢迨返国而渡三津兮惟八臣四友谋猷之后先旣十年而生聚兮更教训之十年简俊士之四万兮率君子之六千诞一举而沼吴兮齐衣锦而师旋雠九世而当复兮岂身耻辱而忘焉志旣立而转死为覇兮胡后之人独不然他山难久留兮问西陵而前路夕旣济于钱唐兮尚踟蹰而回顾徒吊古而慨慷兮惜年歳之迟暮
　　水木明瑟园赋【并序】
　　仆生平不耐作赋虽以赋通籍非称意之作不存也康熙甲申八月陆上舎贻书相要过上沙别业遂泛舟木渎取道灵岩以往抵其闾则吴趋数子在焉爱其水木明瑟取以名园上舎延宾治具饮馔丰洁主客醉饱留七日乃还念胜引之难再也成赋一篇先民有言人各有能有不能赋非仆之所能也辞曰
　　度十畆之地葺宅一区沚有阡而可越潬分沙而不淤翦六枳而楗蕃因双树而辟闾嘉水木之明瑟爱径畛之盘纡山有穴而成岫土戴石而名岨礐两判而得路萼四照兮盈株园之主人则陆生稹也匪声利是趋惟古训是茹鼔枻而吟带经以锄不隐不仕无碍无拘良辰旣撰爰遣庄奴笔疏告吾商飇乍肃赫暑早祛葵倾芳歩柰秀华芙桂英粟绽皁荚条麤苕缚厥帚镰刈其芜井汲缾绠牀转辘轳靡尘不涤靡秽不除可以谈防可以歌歈夫子惠顾跂屩无虞于是竹垞一叟诞发僧庐遵彼横塘津逮岑隅风搪伞竹日漏衣袽亦有同调数子素心相于水抽其帆陆柅其车不速而集笑语轩渠离坐贯坐或跏或趺生也敕中防刲两羭诫食馔之次第传方法于膢朐乃羮乃瀹间以防腒防则有蒲鲊则有葅擘翠房之鲜菂剥紫芡之员珠旋棊改令覆斗倾盂倒季路之十榼慕宣尼之百觚生起避席颜色敷愉称园虽小聊可以娱夫子赋之可与否与叟曰可哉吾思鲁钝母疾而徐于焉闭关纳屦自晨及晡拂几案屏氍毹挹勺水注蟾蜍黙耸羸肩潜捋短须虽有千虑终成一愚譬如奏事四足而非马书劵三纸而无驴尔乃舎左思之席溷投钟繇之笔柎循兰陔践椒涂蹑听雨之楼梯登升月之防防流览帷林荡漾方壶心倾意写志豁神摅留宿宿兮信信忽便便兮诸诸而曰猗兹园之怡旷兮经夫差之故都驻我马于髙冈兮想越来之师沼吴伤西子之不作兮徒凭吊于交衢聆寳屧而声销兮剩红心之草铺嗟宫墙流水之入兮验妖梦之非诬旣上山而下山兮复自田而之湖回瞻岩椒之夕阳兮挂霄汉之浮圗逼茶隖之葱青兮占稻田之丰腴耘虽资乎疆以兮获免发彼租符眺松臯之明秀兮歩衡薄而踟蹰辞八门与七堰兮逺肥腻之姑苏望之丛丛蓊郁即之罗罗清疎旣外隈而内隩亦前渻而后沮磴希偪侧丘不崎岖涧无饮虎穴少濳狙石梁缓度坦坦舒舒春则桃殷李缟夏则笋白樱朱蔷一丈兮烂漫香五木兮纷敷架层防之曲录刺不虑夫牵挐又有同心宿蕙并蔕新蕖未八月而剥枣先九日而囊茰野芳断兮复续湛露晞兮更濡讶防防之扑鹿纵乌鸟之毕逋喈喈楚雀泛泛江鳬雀则有鷇鳬则有雏翠羽定巢而不去文鳞在藻而忽徂非无牛宫豚栅麋罞兔罝羝藩鹿砦雉艾鸡笯螃蟹设簖鳣鲔施罛寜寛便了之僮约而免责其辛劬彼玉山之仲瑛曁光福之良夫连峯列岫夹涧通澞岂若斯之一丘一壑不见其隘而祗见其有余且客独不闻兹园经理之初邪曩有髙士蜚遁山嵎履穿东郭靣垢左徒垂芦帘于纸阁然篛叶于瓦垆朋慵迎兮勿送戸罢阖而不逾柏虽生兮上槁桐已疈而无肤斯人去兮猿鹤防幸茅亭之尚在对鱼幢之咫尺而转觉其空虚生乃取介白之遗字【吾乡徐髙士白旧居于此上舎请昆山徐吉士昂发大书介白之亭扁县之】县擘窠之大书志先民之轨躅作后学之范模岂非仁心仁术视富贵利逹买宅者攸殊今吾与诸子饮食宴乐于此倡予和女安知后之逰者覩题壁之作不旷世而相感诵清风之穆如重为告曰四坐莫諠吾言不渝诸君卜筑近在郊郛吾独寥寥栖小长芦目极百里何山可居相生之宅其乐只且兄分布被母御板舆妇采苹而采蘩子耕菑而耕畬泉则京挺都篮并载入市则修琴卖药非迂郊关一舎而近津渡扁舟可呼行不苦于趦趄策不借乎翼扶我舟弗劳我仆免痡访翠墨而椎拓搨黄卷而流输凡灵威所守唐述之储莫不签题置笥装界开图尔雅释寓齸之属离骚笺草木之疏仆虽耄矣耽与道俱奇文疑义犹冀相须友直友谅为徳不孤思载家具旁生层栌卜邻晨夕我与尔夫
　　檇李赋【并序】
　　嘉兴古之檇李也檇遵为切许愼说文解字从木有所捣贾思勰嫁李法腊月中以杖微打岐间正月复打之足子殆捣之义与府治西南二十里旧有檇李城今芜没李惟县东十里净相寺有之近苦官吏需索寺僧多伐去将来虑无存矣考之图经俱不载因体物成篇辞曰
　　植物有李兮应玉衡之星精受命南国兮特以檇名产维扬吴防之交兮载于鲁春秋之经旣殊河沂之黄建兮亦不类房陵之缥青夙传九标之称允宜五沃之土自空城之芜没迁净相之梵宇获要术于齐民授灵方于老圃甎着树以分岐犂不耕而用拊当其温风始至法苑徐开井上勿遗螬食林间恰有禽来价方髙乎朱仲种不让夫颜回果熟偏蕃枝低易拜浆均玉乳之棃品胜红云之柰相珍果之离核县弱缕而虚中异怀仁之桃杏必待嫁而分丛宜登玉盘宜沉氷水雪素蕅而并陈配甘而两美传诸故老一事矜奇遇入吴之西子胭脂之汇舟移经纤指之一掐量心赏之在斯何造物之工巧兮化千亿于来兹虽彼美之云亡兮髣髴若或覩之人情重故乡兮虽小物而増慕矧俊味之得尝兮信土产之有素怅圗经未之及兮乃宣豪而作赋

　　曝书亭集巻一
　　钦定四库全书
　　曝书亭集巻二
　　翰林院检讨朱彞尊撰
　　古今诗【一】
　　旃蒙作噩
　　村舎二首
　　村舎朱生感遇作也生年十七为赘壻避兵五儿子桥村舎有牛宫架以曲尺木牸牯盈四三恋此共泥伏牧童驱使行跨之上原陆日夕齐下来各自防其犊吾生命不辰早歳去邦族父母谓他人安敢望拊畜吁嗟犊不如寝讹从所欲
　　村舎有鸡栅树近蓬门枢晓日披其樊一雌将众雏村妪导之前握粟呼朱朱当前或更却母啄子必俱吾生早离家南北忽相逾父母谓他人众中益羇孤吁嗟鸡不若骨肉长相须
　　夏墓荡二首
　　夏墓荡前停钓防荒沟极浦易迷津夕阳满地北风起飞遍芦花不见人
　　干戈静处见渔师羡尔花源信所之岂意义鱼艇子集杀机不异锐头儿
　　过丘生
　　丘生避地夏湖曲独伴流泉结书屋茅柴酒薄留故人破甑夜烧风折木
　　柔兆阉茂
　　晓入郡城
　　轻舟乘间入系缆坏篱根古道横边马孤城闭水门星含兵气动月傍晓烟昏辛苦乡关路重来断客魂
　　悲歌
　　我欲悲歌谁当和者四顾无人防防旷野
　　过吴大村居
　　泛舟经谷口迢递入林端一径野烟夕孤村返照寒榴花赤玛瑙竹色青琅玕满酌主人酒休歌行路难
　　漫感
　　淮阴昔未遇旅食昌亭年薄俗爱惜费晨炊固宜焉哀哉赵元叔日叹囊无钱男儿虽落魄寜受众目怜相逢游侠子白马黄金鞭揖我入酒家饮我斗十千临觞忽不御拔劒心茫然
</div>
    <div class="pagination">
<span class="current-page">1</span><a href="曝书亭集_page2.html">2</a><a href="曝书亭集_page3.html">3</a><a href="曝书亭集_page4.html">4</a><a href="曝书亭集_page5.html">5</a><a href="曝书亭集_page6.html">6</a><span>...</span><a href="曝书亭集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
