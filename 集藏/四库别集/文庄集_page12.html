<!DOCTYPE html>
<html>
<head>
    <meta charset="UTF-8">
    <title>文庄集 - 第 12 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文庄集 - 第 12 页/共 19 页</h1>
    <div class="content">　　唐文宗议贡举曰子弟寒门但取实艺宰相李徳裕对曰臣无名第不合言进士之非其祖尚浮华不根实艺朝廷显官须公卿子弟自小便习举业日熟朝廷间事台阁仪范不教而自成寒士固不能习也夫治平之器曰政布政之具曰文守文之基曰道行道之夫曰士士之于政由左右手焉故有国之典先夫取士虽防革异轨而同归求聘之涂古者诸侯荐贤有三适之制射宫选士观五善之节姬周受命文物明羣吏献贤能之书登于天府乐正论造士之秀升于司马进士之名立矣礼贤之道广矣暨六国行玉帛之聘两汉立四科之选魏晋或表荐而登仕齐梁或版辟而起家故孝亷明经之科秀才茂才之举限口限年之制射策待诏之选损益无常而察言观徳之规不妄设也李唐御统艰厥制度立进士之科正名也行辞赋之选从时也而天下之士诵诗书秉刀笔乗仁义之道而进朝廷辟塲屋诏宗伯以方圆曲直而取名材大儒比比而有然诗赋之制非古也古者国风雅之谓诗不歌而颂之谓赋暨三季移统七雄黩武大道既隠正音去矣故少卿五字以叙别邹孟四言以述祖陆谢励锋于晋宋任范治荣于齐梁诗之体失矣颂刺之义微焉若孙卿畅幽恻之意屈宋起迂诞之説相如闳衍以前导扬雄淫丽而后殿赋之体隳矣规讽之防衰焉唐兴文流愈甚前失执雕饰为规矩正丽偶为绳墨诗则协声而合律赋则限韵而拘字灿然清才而不复质矣譬诸栢梁永明体犹若秦汉之于唐虞也故徳裕许其浮华则可矣至于言朝廷显官须公卿子弟斯言之玷无乃甚欤夫诸侯袭封功臣继絶须子弟奉祭祀而爵及世也若其靡恃门阀之贵屈身士大夫之间讲习仁义延揖时誉有缁衣之美成作述之志虽寒士之贤弗可加也若其尚轻肥之饰驰逐豪侠之伍以奢僣自大意气相烁不知衣食之出而忘弓裘之业虽将相之世不可任也哀哉堂构之业多坠嗣兴之贤甚寡若子弟不教而成则尧之丹朱舜之商均皆可君天下也况父母之圣非教不行也国之治非目不熟也臣之良非师保之无功也何教之而不成目熟而不知保傅而无补哉葢上智下愚之不移也故杨兴説于史髙毋荐乳母子弟王吉疾其骄骛请除任子之令则知子弟之才非专任之器也诗曰其父析薪其子不克负荷书曰世禄之家鲜克由礼况朝廷崇爵丰禄设官分职治乱之道不在它而在贤愚也子弟寒士贤治愚乱其一揆也然则子弟以嗣防而受禄士以厯试而颁爵厯试之下黜陟章明故士之不肖者鲜矣至如传説胥靡而兴汤吕望屠钓而王周管仲商贩而覇齐由余戎狄而强秦斯皆厯试诸难登将相之任诚不让于子弟也故舜汤不用三公九卿之世而举臯陶伊尹不仁者逺矣易曰贲于丘园书曰野无遗贤则岂谓子弟邪若以寒士窘急衣食不能熟习徳业则仲舒下帷倪寛带经乃子弟耶若以寒士杜门闾巷不识阙朝仪范则仲尼正鲁国之雅颂叔孙定汉之仪制亦子弟耶夫志士之学也终日不食终夜不寝将负周孔之戈而舂杨墨之喉以圣君之道左之生民之心右之誓销漓薄之器于太平之炉故遑遑然急于行道也虽九经之奥必获仁义之旨载籍之广必取礼乐之制前言往行灿灿在目立于朝无惭色无愧辞也书曰学古入官此之谓欤得士之道不其伟哉诗曰思皇多士生此王国于戯宰制天下代天工也当改正朔易服色制礼乐发号令革袭因损颐指而行何不合言之有苟以选举之制离失中道则以徳进以事举以言扬择善而行斯可也苟谓辞赋非古则策以时务问以康济非五经不得以对非常道不得以言则经纬之术宏逹之材见矣而徳裕以林甫余烈陟位国相知简贤附势之防无宰制补衮之徳而塲屋之下英杰间出缙绅之士勲名相望欲骋材术专国政不可得矣故将隳贡举以杜贤路进子弟以崇私党俾朝廷之人无能杰出巳右故宣宗制曰委国史于爱壻之手宠秘文于弱子之身洎参信书亦引亲昵斯乃扼其咽喉而中其膏肓矣厥有朱崖之贬以谢天下宜哉
　　议
　　秦乌氏倮与朝请议
　　议曰王者赏不失功爵不坠典车服有等贵贱有别所以贤者知劝而礼不逾闲也秦负战覇之业窃乗帝王之器下良民而右富商弃礼文而图货殖乌氏傫以缯防私遗戎王谷量牛马令比封君而与朝请吁非三公九卿之世无平边富人之策徒以交市夷狄畜聚蕃育起于商贩之下而伍侯伯始无一命之重而参朝谒名器两失礼义交丧古者位以制贤禄以畴庸论道经邦以被公衮积行累功以致侯服今兹浇漓淫而不典儒学之道防敌货贿之力将相之世靡及并兼之家虽天子亲传组绶躬给廪食位不足以劝贤材矣古者朝以辨等觐以颁制玉帛修防而后防等威有序而后见今用非辟彛伦丧败银黄之贵而肩豢牧之夫明堂之下而朝畜产之主虽阙廷日定冠冕嵗制舆服礼不足以别贵贱矣使耕陇之民游手商贾衷竒珍之货私匈奴之人修六扰之业竞刀锥之利滞赀以要君上累镪而驾公族翕然风从以竞末作是则稼政不修莳器不缉栖畆之粮不暇获吐丝之蠺不及饲卒有防札之变兵革之急万民嗸嗸金玉不以糊口六军冻瘃牛马不以挟纩虽欲复农不可得也于戯惟名与器不可假人赏罚自失沮劝则差故礼赐君子小人尚不同日葢慎之也守国之器礼之为大去礼而行何以享国宜慎守之哉
　　唐免宗人役议
　　议曰复徭役者地则兵火凋残水旱沴疫行幸所经戸籍新复人则乡有善行家无兼丁者预焉斯有国者之典法也李唐氏受命之二载诏天下宗人无徭役吁李氏之姓伯阳之后周距隋季且千余祀姓族滋蔓率十三四焉既髙祖乗隋室之北起晋阳西图函夏百姓乌合以附成大业者非独李氏也何党之甚欤书曰一人有庆兆民赖之又曰元后作民父母是则天下之亲皆亲也天下之姓皆姓也若诸侯陪臣因王父之字以为氏则天下之民以君为氏明矣而不姓之者不可一也三皇之世则三皇之民也五帝之世则五帝之姓也尧之民比屋可封非独祁氏也纣之民比屋可诛非独子姓也礼曰不独亲其亲不独子其子书曰无党无偏王道平平传曰君子不患寡而患不均斯焉之义何以处之前所谓兵火而免者苏其业也水旱而免者济其艰也行幸而免者醻其费也新复而免者寛其作也有善行而免者励修徳也无兼丁而免者俾养亲也至于同姓而免者余不知其所利焉则天下豪猾之民将弃巳氏而即李姓濶耕广种而幸成其私行之不已则天下之姓三分而二冒于李矣











　　文庄集巻二十
　　钦定四库全书
　　文庄集巻二十一　　　　　宋　夏竦　撰记
　　重修润州丹阳县门楼记
　　县门楼建鼓之所也号令之发始乎钟鼓兴居之期啓闭之节由是乎达故其墉岿如其楼轩如冠防事旁屋状人之有冠冕若之何毁之今年夏初予视厥职悯夫斯楼积有年所墙败于左木隳其右风雨所陵埃壒所侵官而弗省其谁治之乃役工百余指伐木十余本易其数梁替其数楹涂其墉赭其栏取其壮而不取其宏务其完而不务其华后负练塘前压驿道山阜表其东津梁续其右望之敞然有宫府之风登之廓然有小天下之心使吾民如楼之完善政如楼之新则百里之间可以无疮痏矣后之为政者可不勉之哉
　　赐杭州灵隠山景徳灵隠寺常住田记
　　防稽之西部吴郡之东境山之美者武林在焉晋咸和初常有梵僧叹其峻极以为鹫峰别岭飞至兹地由是依山起刹名曰灵隠盖言灵山之隠于此也竒迹既彰歴世增葺缭垣危磴丛楹钩槛楼观之华势胜之美首于余杭善巧啓导之师若灯炬以相续精勤愤悱之士譬云雾而毕臻世有人焉其来尚矣国家同文区夏洎声葱雪五天飞锡四海浮杯访道而来解装相继天圣之间有众七百每结趺聚饭应器如云俱罗之施难充维摩之化靡及爰有上首始议垦田乃献像于东阙请播种于南畆我尊号皇太后恩深外防心等大慈授诸佛之记言布羣生之胜利威光所照物成金色慧力之感地见寳严若夫平决万防将明百志动遵法度慎守典彞以为道释名田禁于创置国之旧制岂敢废焉然吾保育嗣皇绍隆景业素依佛寳孚祐帝躬冀其万夀无疆百祥申锡在诸服玩予何爱焉乃赐直百万市田二十五畆以施之嵗输旧赋天下之为公也永充净供福田之无极也彼给孤施园非续命之要妙意设食无宿饱之资若此因縁则为殊胜乘天时以稼获絶水火之虞治防庸以蓄泄靡旱潦之患地种尽墨而可穷此功徳无穷恒沙皆寳而可尽此布施无尽诸菩萨僧观是田者应合释迦如来以信心为种以精进耘鉏因田以悟法诸大比邱受是食者应念香积如来以甘露为味以大悲普熏因食而证道然而悟无所悟者正悟也证无所证者真证也无离尘垢以染于净无求寂黙以住于空三界不见于身心万法本忘于封境举足所之皆是道塲适意而居莫非宴坐夫如是者始可以享斯田施消此饭香报两宫之慈恩续诸佛之慧命也哉臣幸预译叨观秘藏遐推往记切考兹山能仁出世千载而神僧建寺七百载而圣人施田由是知山川龙象抑有防数以待圣神乎奉命昭纪刻彼灵区皇太后右序嗣君崇修妙果施夫疆畎教天下之至慈也皇帝尊事母仪布宣圣爱勒于金石教天下之至孝也率土之滨含生之品一切见闻得不踊跃于兹辰哉时天圣四年嵗次析木仲夏望日谨记
　　御书慈孝寺碑额记
　　慈孝寺成朝廷命史官颂故实将昭铭于金石永垂耀于文象圣上穆清之暇熏袚以观且曰先帝大猷太后圣徳备在兹矣非天下之妙翰孰为竒丽之观非朕躬之亲笔罔罄寅威之礼由是上自题额命翰林学士绶书文百工相趋万区载跃以为极帝王之能事敦恭爱之大本英华圣域焜燿国经巍巍乎亘千古而不朽者也皇太后叹嘉睿志濬发慈防申命史氏识诸碑阴臣闻圣人因亲严以教民故能感天地本文治以化下故能纬风俗然则召至和之应成惟几之务垂世烈而润皇业者必繇斯道洪惟上圣天纵多能厥初啓朱藩践震邸典学时敏博志大成及乎集丕统迪诒谋益复研精书林垂思艺圃探七经之奥赜鉴百王之治乱非仁义不图于政非礼乐不访于朝而又师臣劝讲之余硕儒进读之暇宝跗在御昼漏移刻秦峯之篆颉篇之楷倒薤之妙拂素之工出自生知动超神品尝以为开元以降御题碑榜标桐柏以尊道揭丽正以崇儒未足以移雅俗之风恢至要之体故是寺之建也飞白崇真之额所以奉先猷摅永慕昭定陵之遗烈以继文而教天下也玉篆慈铭之首所以宣懿铄阐慈训尊长乐之美业以爱亲而训四海也昔羲画八卦以啓人文禹锡九畴以赞皇极参之圣功偕为盛矣若乃翔翚结宇液金填画腾虬龙于螭首润云露于翠珉映调御之相光阴词臣之妙墨奎躔婉其钩曲珠斗焕乎阑干固将太一下观百灵潜衞为亿祀君臣之法昭两宫孝爱之徳也哉臣忝贰近枢荐拜嘉诏仰钦累盛之懿弥负重陈之怯唯颂次典则勒诸左右云天圣六年八月朔日谨记
　　青州州学后记
　　国家制天下肇有十八路京东首焉西起甸服东渐淮海南畧洙泗北际河濮闗防之要控制之重城闉之大室居之盛青复首焉建隆距明道继政四十有二皆岩庙勲旧台阁材彦方重镇俗严明驭下信孚惠洽吏端刑清润金石蔼謡诵固亦多矣若恢教化之原崇学校之美惟丞相太原公有焉天圣七载公委逺时柄来牧故乡以平章庶务之心斟酌元化之手裁量一郡丰功懿迹不容谈矣其最为荐绅所称道者以公顷奉乡书偕郡计冠多士长百工洎偃息作藩雍容立政事必敦本仁不遗旧忠也欲报朝廷而不已徳也将流里闬而不竭于是出私俸起官学天子赐图籍掾属制油素三齐懐笔千里担簦鼓箧于朝占毕于夕斆学在焉若夫明大道之本观三千之奥将欲佐人主庇生民经纬天地制作礼乐刬百代之定一王之法者可以谓之文矣骋六艺之精练当时之务将欲对清闲之问广漏刻之听髙议云台以决安危约史金匮以定褒贬者可以谓之学矣博贯百氏并授五业将欲藻润谟训劝讲帷幄主文以陈谏道托寓以达下情箴规庶官粉泽时政者可以谓之材矣记问之师句读之学饰小辨事空言诮噪相髙篆刻自嘉白首弗底于道盈编无益于世者丞相耻之予亦耻之东秦奥区全齐盛府俗渐邹鲁之教人多海岱之灵朝家好文辅臣善诱而不能寳寸阴刻素志扶名教训孝悌建希世之策敷及物之徳彼维师赐履于周平津始封于汉果何人哉游于斯者无自局焉建学后三载东土荐饥予猥奉使指谬踵前良且以畴昔政司陪贰台鼎敢勒舆颂以永徳音诗云君子能长育人材传云得天下英材而教育之兹学之谓欤堂皇之建职次之设皆备前记此不复书时景祐元年正月朔日记
　　海雁桥记
　　顷嵗山东旱蝗予被诏敉宁下穆陵并潍水出莱阳辙黄腄野无蔬茹市无血膋有客馈海雁六弗忍为膳育于青州之栁亭亡其一后数载予内徙睢阳辇五雁纵之南湖一夕旧客过都知之抚掌桥侧五雁悲鸣飞集围绕膝下至暮恋恋不能去观者为之出涕斯禽受人之恩不过稻粱养育嵗时耳尚数年而不忘其主前史有委质事君髙轩列鼎而不能尽心于王室者殊可嗟焉国风美闗雎之不淫嘉鸤鸠之均一盖有资于王化也因题是桥为海雁桥以旌之时景祐三年十月日记
　　青州龙兴寺重修中佛殿记
　　左海濒右岱畎沂防亘其南河济径其北厥壤广衍惟青州焉唐以卢水平地置平卢军其城萦带山岳控引川渎气髙爽风物楙盛雅俗杂处脩涂四达富焉庶焉东夏之都防也中有佛图实曰龙兴寺旧以为田文之第地势斗絶堀圽洋水之阴楼观飞注翱翔重闉之表东践絶涧径度于阛阓西瞰羣峰旁属乎原野十二之胜尽于兹焉寺中有殿宋元嘉二年建甲子十周栋宇隳圯常坐比邱昼枢化青人得镪三百万以新之又锢以石阶缭以髹槛后增二亭左以荫铭识右以藏鼓格世传孟尝饭客以鼔为节其格存焉载祀寖久木石刓脱但上画飞仙殆非当时器而寺僧寳之以传疑焉或曰佛何为者邪夫太始既分皇衢既逺舜禹揖逊汤武干戈自朴而雕自淳而漓奸宄锋起智诈火驰是以天生圣人于叔世分三教以救之九州之载人性淑均道徳可以化焉礼乐可以教焉故商武丁时生老于濑乡周灵王时生仲尼于昌平流沙之外西戎即叙非威神摄受权实开遮莫能变犷悍胜残虐故昭王时生佛于毗岚然今古之论罔不折衷于仲尼昔夫子自谓则曰文王既没文不在兹乎于老氏则曰其犹龙邪于佛则曰西方之人有圣者焉以是论之则释老皆圣人之救世者也夫子不之讥焉或曰枢之新是殿有功徳邪夫天地者烦恼之燬宅也世界者生死之业流也人之生也与爱俱生忸忕乎名利盖纒者嗜欲鸟惊兽骇驰走乎烈焰沉鱼跃出没乎惊波翳元明而不知甘众苦而不恨忮忌而得者谓之能放肆而前者谓之达其生也与梦寐等其死也与粪壤俱圣人哀之故为之御三乘之轮六度之航以接痴防以拯昏溺后之登是殿者若睹相好以摄心叹寳严而起信固可以逺谢尘垢坐空妄幻若曕白毫之光悟见精之不动听寳铎之音觉闻性之常寂固可以返照真际旋复本初证菩提心成无上道由是观之则枢之于兹殿有无量功徳矣予尝守兹境目枢之勤聊纪胜因以刋石时景祐四年八月朔日记
　　杭州寳云寺记
　　寳云寺者吴越忠懿王所建千光王寺也西方之教东流震旦盛衰由于祗刼轻重系于震厯五代纷竞诸夏陆梁妙音阻而不通法器垂而将坠惟钱氏之守淛水也禀天王之正朔受如来之教戒是时吴楚间国号为有道诸侯带江负海列郡十三数世百年干戈不试益以为得大雄法力故竭寳玉崇塔庙具香华鸣钟鼓以事之尝有里人张仁昭者诵薄伽梵姥陁罗尼积有年所感召殊祥摄衢州刺史翁成起闻之欲旌其事乃请于王以干徳戊辰嵗春二月创是寺于钱塘门之西建千光王像因以名之其制则台门前辟绀殿中立髙楼东建鸿钟屡发案台西峙龙藏常转旁俨像设后引堂搆经斋方丈温室云防四百其楹再润而毕面白傅之湖负武林之岫右则鹊巢遗阜左则星陨派峯石怒欲飞松怪如折梵声飘海外香云荫空际清吹时落纎尘不飞乃朝贵游心之境苍生祈福之所始请睦州九峯山僧环省升法堂谈妙义未几而终复请衢州镇境寺积善禅师义澄登寳座语真空于斯为盛是二师者皆学于郡永明寺道潜禅师悟诸梦幻泡影无有言语文字以心传心深入圆顿故其门听法者朝夕如市焉洎我国家受命之十八年王俶归朝奉图献地皇明所及佛日重光雍熙二年寺僧有因请真命于阙下太宗皇帝诏以今额赐之革伪号也中贵人蓝敏正书之勤佛事也时法鼓重鸣金姿再构赞呗钟磬盛于往初洎淳化改号之明年积善大师西向右脇而灭其徒义隆传衣受法俄亦圆寂懿夫禅源未涸达士挺生于是义澄法师屈知寺住师神彩髙扩藏识圆明慈悲以导众生贞谅以接朝士禅诵之暇务以庄严为意故咸平三祀选日庀工阶砌殿堂悉增前制化清虚于妙乐拟庄丽于只洹为南国之名区作西郊之极观有大善知识作是言曰善哉寺之兴也有五善焉张仁昭之感应翁成起之信重忠懿王之崇建僧有因之请命蓝敏正之书法法之行也有三达焉九峯之证入积善之辩慧义隆之传授足以表名山之昭感示皇觉之遗休若夫摄五善之心证三达之法景行精进十四年于兹者则有法证公焉浙江东西其名尚矣固可书诸金石垂于不朽者也某素肄典坟专谈仁义未穷观于八藏难了悟于三宗奉运使兵部尚书郎江夏黄公世长之命不敢固辞但记其兴置年月传授次第而巳若叙顿渐之宗开权实之义破诸有相以至无生盖有格言请俟能者
　　台州延庆院记
　　临海济灵江而西越万步至括苍山与真隠山并间有垂流千仭潄石成渊蛟龙宅之而云雨攸生嵗有骄阳亢极并祷羣望寂寥无证则邦之守臣帅寮属而禜之荐牲沉玉以请常有云油然发乎湫中瞑山暨川雷震风动不崇朝而雨足予佐郡再祀而两往既享既祷絶涧而返至于山麓坦然右平顾之则有浮屠氏之宫在焉道出于侧因憩其所视其榜曰延庆院问其僧曰全议考其兴替索其传记则梁天监初始建为龙山寺至唐防昌五年而废未朞复兴开平中刺史骆延训亲篆榜而改之为龙潭院唐祚不永钱氏据有淛水忠懿王俶始领此郡复新其额为戏龙院皆以迩龙渊而得名也国家受命旁宣教象我崇文广武仪天遵道寳应章感圣明仁孝皇帝告成功之嵗有诏赐今额焉问其授受则逺者不能详矣诘其近则干化中有僧常一始旁凿灵阜全葺栋宇次庆仁道进云泰云兴令逢至于全议凡七世矣其殿宇廊庑多全议纠檀施所就也观其巘崿龃龉溪流沕潏古木怪石偃蹇盘踞云物万状融冶凝结疏篁茂草挺擢蔓衍髙下向背宛为灵区嘉遯之室不筑讲学之馆未缔竺干氏方墙华屋即而有之于戏盛哉丽哉既盛且丽控引胜絶四方之中岂独于此予闗掌郡事政不専出无明诚以感造化无至仁以召和气雨不时至下民其忧故再走灵湫得请于庙憩于是舍须雨而旋噫岂人至灵而弗神于龙彼裸坛于斋者独何人哉岂脩己行义之有所未至乎当以日继月而诚吾志属寺僧全议固请作记因并书而授之俾勒于石使后之识者观斯文知不徒然而作也
　　台州天庆观三官堂记
　　台之郡治东出百步且北抵山有古宫室旧传茅盈驾鹤上仙始建为白鹤观既废至唐明皇兴之筑天寳之台于庭书以开元之榜唐命既革栋宇将朽洎天福五载永嘉威仪叶后巳之门人太原大师黄永干惠然来居始议兴葺凡五十祀乃传门人张日损太和冲融悃愊无华黄老之教择其正而后学药石赴人之急不避风雨时议以为长者上即位之十二载本郡以礼遣至阙辞疾不起由是逺民始知日损有髙尚之节防国家降禅于社首有诏改赐观额为防国由是逺民始知朝廷有清静之治乃有石湛来俊等献直三十万请新三官之堂以列塑像以广焚修既就予往观之而不知其何神日损曰道家之说太虚之上虚皇在焉分命元卿治于紫微酆都清冷之宫而三元按籍考察天下有猾黠诡异苛忍暴谩险诐隠慝僭妄欺伪者可杀可夺可贫可贱有信厚仁惠恭逊和易谨愿端方孝弟正介者可安可夀可富可贵故上天有命宥宻无声疏而不漏如合符契者三官之职也噫吾尝读圣人言有云死生有命富贵在天又云皇天无亲惟徳是辅故常疑造化中有主邪其自然邪果如日损言则三官其为主者乎夫位有上真职司造化能使天下枉者直善者安暴者夭仁者夀贪者损防者益虽尽杞梓之材为之宫备山龙之章为之服罄玉帛之礼为之荐日祀而辰享可矣非谓无名之土木也予结发读书弱冠为吏未尝为恶恶亦不及从今以往益致于善以听阴隲以验三官之说












　　文庄集巻二十一
　　钦定四库全书
　　文庄集巻二十二　　　　　宋　夏竦　撰序
　　重校妙法莲华经序
　　三世诸佛为众生出现证无所证得无所得者一大士而巳妙万化而无象应羣有而难名不着世间犹如莲华故竺干太士集灵鹫遗言曰萨达磨奔茶利迦魏梵僧支强梁接译于交阯初成六巻翻萨达磨为妙法奔茶利迦为莲华是名法华三昧晋炖煌僧竺法防译为十巻名正法华分二十七品后秦鸠摩罗什益普门一品译为七巻名妙法莲华随崛郍笈多益药草喻品之半以提婆达多品入塔品名添品法华唐道宣律师叙云三经文防互陈时所崇尚皆用秦本自汉至唐六百余祀受持盛者无出此经五代以还诸侯僭据字音句读方言多误国家混一寰海圣上尊用三教余家世奉佛乃取世传诸本及化外旧经释文擿句数自防较又以悉昙梵夹傍行右读中原传译始创巻轴讨论重复巻舒繁数因观近世图籍镂刻摹印缀黏成册差便于古由是命工仿则肇制此经庶几学者易为究览此经序品至劝发十余万言贯穿诸宗融通万法或伽陀孤起或祗夜应颂文有广略以接三根机有深浅以醻众请丧实际者为之譬寳藏执湼槃者为之指髻珠沦世苦者为之谕汚宅乐小法者为之演化城辟甘露之门以来众轨均大云之泽以徧羣生大方无隅则有地墨刼尘之谈至神无方则有眉毫舌相之变防权实之戏论设顿渐之假名使三兽渡河并臻其量五愆凭轼各应其縁讽诵可以殖福田解说可以标慧炬大慈方便其在兹乎至哉清净灵觉廓大虚而含法界光明宝藏消幻想以契真如境既对忘心将安寄见有迷悟体无去来妙本圆常超然独立资始万行孰除其方若乃以解脱为盖纒以照觉为封累掩室摩竭杜口毗耶名言道断思惟路絶则神而明之在乎其人然而能趣百善者信也善度众苦者解也信解之初必由縁感皦月不能现空器膏雨不能生槁木后学菩萨幸精进而求诸时皇祐三年夏四月乾元节日谨序
　　楞严经序
　　夫善言佛者惟性而已矣混成不测况之道乎无方善应况之神乎湛寂精常圆满平等迎之不见其首随之不见其后生生而不生化化而不化包褁万有含吐十方资始众縁具足万行光明宻照而非色灵通潜运而非空世界变迁而不移山岳旋偃而常静现前而惑者不辨日用而迷者不知易曰寂然不动感而遂通老氏曰独立而不改周行而不殆其性之谓欤无始刼来一切众生攀縁外境忘失本心分为四纒叠为五浊驰而为妄想结而爲昬翳聚而为烦恼流而为生死累我真源枉入诸趣如来哀之此楞严之所以作也以众生苦于奔逸故为之行三观滞于色相故为之指八还误认尘根故为之辩六入妄计因縁故为之谈七大至于屈伸金臂绾叠华巾极善巧之喻拂微细之惑令瞻寳光者知见精之不揺听钟音者悟闻性之常在若乃本明旋复静慧发生御最上之寳乗游无边之性海顾色身若防尘视太虚如云防彼无始轮转之根亿刼颠倒之见我人妄执夀命浮想若炽炭之燎鸿毛烈日之晞朝露不待思惟已自消释大哉菩提妙圆本始清浄既无妄幻翳于真精岂有身心受彼生死水澄滓去漏尽法除万行不脩而自圆六通不求而自澄预于此者非至神乎然而是经撮八藏之精要穷万化之根源译之者务简润之者尚辞或使潭研泥于句读故有僧可度为之笺分详畧有叙华梵兼该迨嵗再周能事方毕后之观者应当返梦想之縁气遗心目之习因了识精之元还独妙之本云驶月运既息于诸旋木尽灰飞亦忘于幻法秋毫不立真理自防彼求诸佛无漏胜解者幸精进于斯焉时景祐四年二月朔日序
　　桂籍追荣序
　　枢宻相国太原公次子故衞尉寺丞某字庆之防而辩悟不乐戏玩始就外傅卓如成人属咏景物动防辞律洎胜衣趋拜风度弥逺客卿沉敏若懐将相之器禇陶清谈自得坟典之娱志慕老庄誉等终贾尝耻由官荫刻志缃素曾未丱嵗文藻粲然金籯之言发于邹鲁玉树之秀茂于庭阶咸以为天资美才性识早立沐浴圣化被服诗礼固将腾天路摩绛霄超野絶羣一日千里御屏隔坐绍亮隲之荣缁衣改为宣桓武之徳于戏天道云逺大化难谌育而不苖闻者增欷上闵其防慧赠襚有加追赐进士及第以成其志有诗赋杂文二十巻题曰桂籍追荣集所以纪漏泉之泽昭夙成之美死而不朽其在兹乎时大中祥符六年十二月日具衔某序
　　宰相部威重篇序
　　传曰有威可畏谓之威又曰君子不重则不威况夫应槐鼎之象处岩廊之尊万民具曕四国为宪固宜资性端重容貌祗肃履有常度居无惰容惮服逺夷得真相之体表率羣后有大臣之风所以享髙明之宠总裁成之业致逺任重而克济焉
　　将帅部议论篇序
　　夫好谋而成名臣所以建议无文不逺君子所以尚辞降自汉代率勤逺略间有仁贤之将克敦诗礼之规洞察蛮夷之情精通军阵之要或图上于方略或钦承于访问辨安危之本明胜负之端硕画是陈逺图斯亮用能克济大难式集茂勲垂厥令猷盖可察也
　　将帅部强明篇序
　　易曰自强不息书曰明作哲盖强者临机而有断明者遭事而不惑况夫折冲边圉濯征冦戎军政贵平事机尚速故有负英果之略懐擿发之材周知敌情详见疑谬俾奸伪之党畏其聪明貔虎之师伏其雄毅克贞师律用集茂勳者焉
　　将帅部受命忘家序
　　传曰将受命之日则忘其家临军约束则忘其亲盖军旅之事安危攸系将帅之任社稷是毗固当以孝而资忠以义而割爱受诏引道初无辨严忧国忘身靡顾私室耸英烈之风槩为忠义之模楷宜乎锡以土宇纪之旂常者哉
　　将帅部不和篇序
　　传曰师克在和不在众又曰安民和众盖军旅之尚和也久矣夫师出以律顺成为臧固当辑睦兵戎克济勳略其有处营衞之任握旗鼓之要受脤偕出援枹并行忘从帅之义恣兼人之勇専逞其欲不相为谋或大呼于和门或盛气于幕府至有乖异筹画违沮期防反干戈而鬭夺鼓吹以往弃公家之事为仇方之利暨乎覆军夺爵而不悔焉孟子云天时不如地利地利不如人和诚哉是言也夫
　　闰位部知子篇序
　　夫知子莫若父知臣莫若君盖父子之间否臧易辩龆齓之际性习已彰若能鉴其诚明遗其外饰闚其好弄之意观以成人之风自迩察遐材将焉遁况夫负英武之略应偏闰之位固宜念家国之重审裔嗣之能建为元良付大业而不坠授之事任被谗谤以无疑书诸简编亦王者之懿徳也
　　邦计部贪污篇序
　　诗云贪人败类传云贪以败官为墨盖贪而不败者未始有也夫小人纵欲弃义贪冒荣侈心甚邱壑莫之盈餍语利于市犹为不可况夫宠以车服委之官司总筦之任举飞漕之职内度经费外调舆赋讵能避白圭之玷全素丝之洁唯以取舍由己奢僭是图虐下以刑倾众以势侵盗于国诛求于民聚敛积实不知纪极以至苞苴盈门簠簋不饬罹罪罟伏欧刀而不悔焉于戏子罕云吾以不贪为寳诚君子之格言哉
　　学校部雠嫉篇序
　　仲尼没而防言絶七十子丧而大义周室道防汉承秦春秋为五诗分为四肇名家之学树同门之党自兹厥后异端蜂起奚独师授之不一固亦克伐而相胜其有肄章句之业背和裕之徳已之失必縁饰以为当彼之是必掎摭以为误庠序之间权诈腾涌讲习之际讥诋纷错务在摈斥动成仇怨或忿争于朝廷或迁谤于祖裔位上者挤陷于罪罟旅进者潜肆于图害语云道不同不相为谋其是之谓哉
　　卿监部邪佞篇序
　　易着闲邪之言传垂逺佞之戒况夫职象河海任重股肱固宜采其聪明好是正直若乃阿谀靡媿巧令是图搜慝庸回废忠毁信行媚以希于上防献赇以悦于迩臣增宫禁之素规乱礼乐之旧物用速官谤或烦刑书于戏先王之所以难任人者其以是夫
　　总録部谗佞篇序
　　有虞之命则曰堲谗说先圣之戒则曰逺佞人盖邪伪可以惑聪明浸润可以间忠信淳素既隠巧诐滋萌义以利迁政由宠放故有行媚于内善谀于朝脂韦其性以悦于上贝锦其辞以谮于下爱同疾异害正忌能挟蔕芥之嫌縁疑似之隙媒糵其短文致厥辜采苓之刺以兴投杼之疑斯起交乱家国离间君臣职为厉阶无已太甚故君子之恶利口国家之难任人其有防哉
　　总録部傲慢篇序
　　夫傲以取祸往事之明规慢以失官前言之深戒自东周不竞礼度寖防骄倨之俗兴而逊悌之风缺仲尼垂叩胫之戒穆叔着倍赋之文自是以还风流不冺或恃才而陵长或盛气以傲人忽礼容而不修蔑年爵而罔顾至其箕踞而倾倚岸帻以啸咏趺宕适意豪纵乱常招负俗之累婴自贻之戚于戏书云简而无傲诗云彼交匪傲万福来求诚为君子之道哉



　　文庄集巻二十二
　　钦定四库全书
　　文庄集巻二十三　　　　　宋　夏竦　撰赋
　　河清赋
　　有客谓臣曰朝廷将祀汾南爲民祈谷大河载清于陜之服子尝闻其说而颂其异乎臣曰传遽之吏罕聆朝议愿客摅抱剧谈开我以嘉瑞客曰唯唯盖闻滔滔灵源发自昆仑导于积石出于龙门怀砥柱而势迥播钜鹿而分三王先之于祭四渎宗以爲尊千里兮一曲浊流兮浑浑乗春则桃花竞涌赴下则竹箭争奔若澄清而变色实千祀而畴徳爲中夏之经渎故其应有常通上天之绛河故其灵不测洎我国家秉皇图宣帝力尊百神朝万国光明乎遐絶馨香乎霄极禅云亭而广厚玉简既封祀汾脽而颂祗鸾旂未西人清候而望幸六官戒期而励翼爰荐祉而炳灵灔澄波之湜湜徒观其祥风荡漾非烟防羃浮休气于川上泛荣光于岸侧失汹涌之黄流湛清泠之素液银潢之影横秋帝台之浆映日江练初静壶氷乍释鉴秋毫及纎尘露金沙与银砾神鱼龙马泳深渊而不隠紫阙珠宫扩洪流而可觌合济渎兮安辨委沧溟兮竞碧吉蠲自等于明水嘉号宜尊于清涤可以颂于庙式告元符賛于史以永大谟岂比夫兰叶朱文涌黄灵之箓芝泥玉柙泛帝嬀之图登夏子之巍巍掩汉唐之区区子盍献议外廷上封公车请以水而纪官以瑞而建元然后登歌而率舞岂非士大夫之职乎臣曰客知其一未知其二上之功不可以方策载上之道不可以金石纪感通靡间于洪纎周流罔滞于形器六合而万区肃穆而昌炽元符而景命纷纶而沸渭天地清而隂阳既序边鄙清而干戈不试政教清而无逺弗怀刑罚清而有生咸遂道徳爲休而神灵幽賛仁义爲祥而富夀攸暨礼乐爲符而上下昭假贤材爲瑞而中外允治乔岳未分则三篇降汾祀将祷则真文至旁无垠而髙无际充乎天而溢乎地盖盛徳与大业也夫岂河清而巳矣客于是色沮魂悸逡廵而退
　　景灵宫双头牡丹赋【应制并序】
　　国家升禅之五祀圣祖上灵髙道九天司命保生天尊大帝降禁中之延恩殿真宗文明武定章圣元孝皇帝躬欵飚斿祗若灵训璿源长发真防克开建景灵之宫以置祠宫构天兴之殿以尊肖像献而不祼唐太防之仪水以节观周辟雍之制囬廊四注双渠交属植之美木间以幽石丛薄互映萝蔓相萦固列仙之幽馆实有帝之下都也先皇厌代飚驾上賔圣文睿武仁明孝徳皇帝应元崇徳仁夀慈圣皇太后哀极孝思礼尊昭事乃建奉真之殿于天兴之左备严像设对越威神宪曲察之规模兼顾成之法度其右则皇帝肃明福之馆其后则太后启鸿祐之廷并为斋居恪奉时享普观六艺眇觌百王尊祖奉先莫大于此是宜灵鉴博临嘉生诞降丕显盛徳觉悟蒸黎者哉天圣四年歳次析木甘澍充浃太和丰融惟时季春吉日丙午羽人动色宫吏告祥有牡丹之芳丛拆双跗而共干枢臣谨职以承献两闱传视而嗟异爰命国素临写英蕤仍诏词臣昭纪嘉贶上意以为先圣奉真祖之礼至防真祖眷先帝之意尤显是彰美应发为竒芳臣窃考旧闻仰廸隂隲天意若曰太后以至慈保右嗣圣皇帝以至孝恭顺母仪总决万几大康兆庶真祖降鉴先圣在天乐兹重熈锡以嘉瑞二花并发者两宫修徳同膺福祉之象也双枝合榦者两宫共治永安宗社之符也昔棣蕚承华召公流咏芝茎连叶汉帝登歌窃比兹芳岂容并日仰应宸防谨为赋曰　维五行之嘉秀钟百卉以流形伊牡丹之淑艳实造化之鸿英杂五色以交丽间千叶以敷荣结紫心而函实散黄蘂以传馨榦扶疏而四擢枝绰约以相承久潜芳于药録肆阙载于幽经首春华而擅美冠花品以腾名何分丛于帝圃遂得地于殊庭防琪珠之璀璨借瑶草之葱青润五云之滋液对六羽之威灵吐双葩而并发效神贶以潜呈红纷敷而接萼翠杳袅以聫茎较襛纎而不异等髙下以无倾若霞裳之对举类鳯羽之偕升表两宫之睿圣共一德以隆兴实诒谋之燕翼固道防之章明愿书芳于信史永传美于千龄
　　正家而天下定赋【以家道居正平定天下为韵】
　　夫王者刑于国自于家苟家人之居正则天下之无邪男女有宜序君臣而甚迩威严罔懈制刑政以非賖原夫九圣微言六虚元造巽离之象攸设家国之文可考内惟隂正式符顺以之规外则刚中克叶威如之道盖其以威为本者患爱之不孚以爱为本者患威之无余思爱育之不黩在威棱而自居恭谨见嗃嗃之仪故有孚于居极侮慢有嘻嘻之象盖失节于慎初故圣人治家之威刑国之政始亲亲于九族终明明于百姓恭己则人敢不恭正家则国罔不正则在乎聪明御下端谨存诚言必信而无妄行有常以惟贞隂礼可观既闺门之肃睦圣功惟叙则区宇之和平故能亲贤才放邪佞国之定则家之正家之正则国之定防闲不失信君令以臣行教化无遗见姑慈而妇聴是则徳及荒服恩覃溥天四海为家而肃肃万民如子以平平二女有仪乃虞舜政行之始寡妻可法为文王教令之先是知正于外者先正其中治于众者先治于寡差于近则失于逺正于上则平于下今上审安危慎取舍家道成于亲戚国政行于夷夏易所谓王假有家交相爱也
　　政犹水火赋
　　夫济水者火济猛者寛苟水火之功罔咈则寛猛之政堪观盖治不得以常舒舒则民慢事不得以常急急则民残故君子施之以寛纠之以猛式齐离坎之象自合隂阳之境谓晦之至兮将闇必继之以明动之极兮则劳必济之以静是故上善是将炎徳其相爱畏之宜迭用文武之道交光九徳用宣始汤汤而洊至百刑以正俄烈烈以方扬故能成良吏之功立明王之制或温润以和恊或彊明而正厉徳均烹餁传齐美于和羮道合刚柔易同功于既济然则建皇极合中庸若惨舒之更用类律吕之相从刑久则残故赏于春夏赏烦则弊故刑以秋冬是知物不终衰有时而盛道不终利有时而病在乎酌炎上以求治防积隂而发政羣生不匮如符菽粟之资万事适中奚取韦之性盖以水济水兮其徳衰以猛济猛兮其政危猛因寛而不暴水因火而无亏故法网明明孰见蹈而死者政经闷闷谁敢狎而玩之我国家宅元功播鸿造流睿泽于润下发恩光于就燥儒有服子产之言愿佐太平之道
　　藏氷赋【以氷盛之日藏以昭礼为韵】
　　大寒隂凝国乃藏氷法上天之厯象遵百代之规绳凿诸穷谷之间清声竞发纳彼凌隂之内素彩交腾当其冬气残寒风劲溪壑霜皎川池雪映天子于是度时令齐国政咏卒章于七月知邠国之风观列职于凌人见周官之盛乃睠有司谨而行之将不遗于国用冀无爽于天时纳自舆人委截肪之瑞彩闭之氷室积灵玉之寒姿盖以气肇防和候残严律念积隂之潜伏惧盛阳之侵轶乃凿彼凝沍藏其凛栗红轮引耀遵北陆于斯辰黒秬惟馨享司寒于是日莫不阳威振发隂徳潜藏礼虽遵于徃古事疑出于非常取不失时斩峩峩之素质用之以道结凛凛之寒光吾乃观其所因知其所以致苦雨之不降亦惊雷之罔起献羔而启既不解于东风治鉴而成又何归于旧水美夫元功可騐至徳孔昭不失膳羞之味且无霜雹之妖诗谓春开享祖宗于清庙礼闻下逮颁禄位于公朝我皇上以典故临人以文明继体修时政以施令藏坚氷以示礼故时无愆伏之灾而道光乎祖祢
　　穆天子宴王母于瑶池赋【以喜逢仙色开宴真境为韵】
　　穆天子以八骏西廵賔于上真宴瑶池之胜境当甲子之良辰人间之别馆离宫如遗弊屣月际之珠珰玉佩自是嘉賔当其碧落凝寒余霞敛色升绣毂于层路防鱼轩于西极天顔半掩旗翻日月之光鳯髻遥分扇侧鸾皇之翼俄而翠华潜驻彩袂相逢择琼瑶之吉地邀桃李之姱容修城而美锦千两供帐而轻绡万重广乐嘉成徧舞霓裳之曲流霞互举争传马瑙之钟是何云雨驰魂笙篁饰喜倦敛霞袂慵凭玉几想台榭于三岛忆崤函于万里鸾骖鹤驭顾天仗以归欤玉惨花愁念芳时之已矣天子乃端冕无言愁临象筵睨文袿而叹喟持玉斚以迁延乃歌曰黄金阙兮红玉泉停鸾辂兮逢列仙别可惜兮阻流年愁玉露兮摧渚莲王母于是低鬟掩面慵闚锦荐盼龙衮以凄凉叩金盘而婉娈乃歌曰琉璃屏兮芙蓉殿接君王兮侍欢宴心不留兮思宇县念秋风兮隔纨扇是何乐极悲来烟销雾开移跸而鸿飞洛浦廽眸而雨散阳台日照龙旂逐骅骝而东下云藏雉扇随青鸟以西廽已而怅望空賖音尘渐永蘂宫有意以延想函夏无因而西幸春水白兮瑶草芳黯离愁于絶境
　　吹律暖寒谷赋【以阳气中暖寒谷和畅为韵】
</div>
    <div class="pagination">
<a href="文庄集_page11.html">上一页</a><span>...</span><a href="文庄集_page7.html">7</a><a href="文庄集_page8.html">8</a><a href="文庄集_page9.html">9</a><a href="文庄集_page10.html">10</a><a href="文庄集_page11.html">11</a><span class="current-page">12</span><a href="文庄集_page13.html">13</a><a href="文庄集_page14.html">14</a><a href="文庄集_page15.html">15</a><a href="文庄集_page16.html">16</a><a href="文庄集_page17.html">17</a><span>...</span><a href="文庄集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
