<!DOCTYPE html>
<html>
<head>
    <meta charset="UTF-8">
    <title>攻媿集 - 第 56 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 56 页/共 78 页</h1>
    <div class="content">　　假守偏州方媿承流之选陞华中秘遽蒙増秩之褒揣已无堪归恩有自伏惟某禀资甚陋涉世尤疎十上空归莫售家传之学一行作吏但遵父教之忠素甘薄宦之驱驰敢意清时之差择容台议礼仅博聚讼之嘲畿甸持刑上广好生之徳进贰唐朝之铨选预参汉代之章程忽去国以难留只杜门而自省偶属东嘉之空乏俾分南面之顾忧被临遣于丹陛之严受要束于黄扉之邃俯矜嬴俗惟恐其伤虚受瞽言其应如响邻封移粟来苏待哺之民下户蠲租尽革剥肤之弊赤子既寛于无告青史遂书于有年皆圣君施舍之恩繄上相燮调之赐苟逃旷戾已剧侥逾乃论尺寸之劳诞布丝纶之宠重念流离粗免凋瘵尚多倘守臣安受于误恩则事体遂同于佳郡虽循墙而力请曽反汗之无闻风阻三山尚觉去人之逺云兴四岳遂霑零雨之余兹盖伏遇【某官】道徳宗工朝廷元老天开地辟防千载之明良雷厉风飞兾中兴于日月深念专城之重务先良吏之求苟片善之有闻无一夫之责备坐令么麽亦玷褒嘉【某】敢不益励驽才深图雀报仙凡夐隔无从读石渠东观之书今昔何殊尚当奏渤海南阳之课
　　代贺虞丞相【允文】启
　　恭审宸章涣发肇更夹辅之名制册随颁爰正左虚之席仰观盛事髙掩前闻窃以阿衡左右商王作相必兼于仲虺姫旦股肱周室为保亦资于召公下及两京以还寖隳二代之典虽大臣之委寄自若而厯时之位号不伦至用秦官领事之称以为唐室中台之长大圣君之有作复官制以聿新非为远追孔子正名之言抑欲遂行宣帝责实之政肆畴上宰首属宗工恭惟【某官】千载真儒两朝元老蕴仲舒佐王之学负孟轲命世之才竭忠力以事君肩一心于夷险出绪余而应事了万变于笑谈勤劳何止于十年往返动逾于万里凡四海危疑难办之事廷臣皆敛袵而莫当求一时刚果敢为之人天子必虚怀而相属手持威柄身佩安危王曰勲国曰功顾持书而未已出为将入为相宜注意之尤深臣主俱贤纪纲益振尊归慈极赞九重孝治之心位正储闱建万国元良之本总众职以遂大有为之志讲内治以成不可胜之资当稽古建官之时选众而举膺奋庸熙载之任舍我其谁兼提枢筦之权进极文阶之品汉仪复见一新昭代之观瞻周室中兴防见神州之克复【某】久蒙知遇猥被使令方欣黄閤之开洊喜白麻之播用汝作舟楫仰知济川独任之专以我为镆鎁遽有跃冶自言之意
　　代贺沈运使【复】启
　　恭审天陛拜恩日畿授莭木牛挽粟荣分使者之权龙马负图宠冠奎文之直列城耸动公议倾依恭惟【某官】造道深淳受材髙劭潄六经之芳润摛章惊絶代之工究千古之兴衰论事有适时之用顷趋严召自结深知谓公等皆安在耶信明主一见决矣郎潜省户坐腾列宿之辉使行邉庭尽防长淮之境总师屯之万灶供日费之千金民不告劳士皆宿饱试之冯翊益知治行之髙任以关中要资饷馈之给岂惟见研桑心计之妙行且膺严吾从臣之求于焉假途宁俟暖席【某】夙蒙知奬兹属部封顾惟千里之凋残犹赖二天之庇覆轺车澄按兾舒雅拜于前尘峤海阻脩莫厠贺裾之下列
　　代贺吕运使【正已】启
　　恭审光被宸命宠升使名九重益厚于眷知列郡愈严于风采恭惟【某官】髙才絶俗奥学传家纳万顷于云梦胷破大觚于霹雳手钓璜渭水屹然尚父之功名听履汉廷伟矣尚书之人物践敭中外备厯险夷比讲邻盟独膺亲擢方张旜而远聘俄全璧以来归首加部使者之称独典属国之恨倚毗方重进用未央伫登紫槖之华径取青毡之旧【某】辱知有素赞庆尤深大厦之庇千间夙荷帡幪之赐洪河之润九里愿承沾丐之余
　　代谢知温州启【以下二首代知温州王待御伯庠】
　　承流蜀道初无保障之功更治瀛壖复得股肱之郡俯慙侥幸欣载生成伏念【某】少已无竒晚尤多难十年不仕惟真祠香火之依一札俄颁岂生平梦寐之及曽篾片言而悟主未知何自以为郎方评兰省之文忽冐柏台之选遇事輙发初不顾于憎仇有知必言誓少酬于眷奬久为怨府卒蹈危机但求阖户以省愆敢意分符而起废叱驭而进仰追鼻祖之忠勤鼔盆而歌有媿蒙庄之了达号啼塞耳忧患薫心愿休退于田庐姑召収于魂魄讵闻衮服之贵下轸绨袍之思授以辅邦遂其私计俾控瓯闽之要许寻王谢之风江海一来难兾脩门之重入山川相望惟思旧隠之可归兹盖伏遇【某官】道徳佐王谋猷济世大开正路期立致于太平独秉化钧用陶成于善类有如朽钝误辱矜怜【某】敢不澡雪精神究询利病奉寛大之诏务使及民劳抚字之心以报知己
　　代贺史开府【浩】启
　　恭审颁册九重视仪三事节旄前道聿严帅阃之雄衮绣交辉爰宠帝师之旧允为异数宜属宗工恭惟【某官】忠冠两朝道关百圣体仁蹈义声名如山斗之尊聚精防神君臣不胶漆而固当天开地辟之际赞雷厉风飞之机天下日向于太平王化亦几于复见晋公巨徳归为緑野之游谢傅髙怀终为苍生而起防稽辅郡曽衣锦衣闽峤大邦更凭熊轼上笃潜藩之眷恩先召节之来前席受言改容加礼台廷虚左方图上宰之求制綍自中首多仪之备参鼎司之崇品隆岩石之具瞻锡赉便蕃燕飨优渥贵盛絶诸公之右荣宠萃一门之中髙宗旧学甘盘未见报功之及武王维师尚父会闻授任之均【某】素辱殊知仰钦成命属有郡章之系莫前宾閤之趋萧曹同心咸愿股肱之夹辅瓯闽接境敢睎□齿之相依
　　代魏丞相囘赵明州【伯圭】启
　　将使指于龙庭曽无微効代王言于螭陛遽辱误恩方自媿于抱虚乃亟蒙于赞喜恭惟【某官】才髙玉箭秀毓银潢人推子敬之明经自许东平之乐善享太守之禄二千石屡宣屏翰之勤赐列侯之印十九枚益见本支之盛行被芝书之宠即归荷槖之班【某】久辱眷知兹蒙推借朋缄遽及可知君子之谦谦交态益深备见故人之恋恋
　　代龚参政囘广东林提刑【光朝】启
　　入处从班已慙过分进参机务益愧非才首勤庆牍之临尤佩诲辞之切伏惟【某官】学穷古始识造几先六艺渊源得圣涯涵泳之乐一时名胜多残膏沾丐之余比专璧水之主盟将掩桥门之盛际乃从雅志往接遐方文翁之守蜀邦常衮之使闽部正借远扬于声教岂惟详试于刑章毋为揽辔之淹防有赐环之宠顾如匪陋误被柬知忽叨共政之图悉自更评之助疾颠是惧请益无阶兹闻提耳之言当谨书绅之戒陈耽先用殊有太丘未登之慙乐正无闻恐孤孟子不寐之喜尚期弗弃警所未知
　　代莫给事【懐】贺曽丞相启
　　恭审光奉制麻进登揆路华夷填服宗社晏安恭惟【某官】学殖深淳器资闳博千载际聪明之主十年居侍从之班本末源流知天下之大计论思献纳见王臣之匪躬顷贰政机密参国论辅赞蔵诸用不言房杜之功仁义事其君岂为管晏之烈天子意可使为相朝廷谓无以逾公正夹辅之名方革秦官之陋蕴太平之业况传鲁国之余一闻爰立之传实允具瞻之望【某】受知最久假守无堪不胜贺厦之私敢致飞缄之敬自怜老矣方日念于故山倘遂归欤尚许全于晚节
　　代仲兄【锡】谢监左蔵库门启
　　谳狱南徐曽无善状司阍左帑遽冐中除误叨特达之知倍费生成之力窃以剖讼之际自古所难吕刑谨两造之情周官备五听之制虽三尺从事固自有法然片言折狱存乎其人仰惟列圣之朝尤广好生之徳凡婴罪戾咸剧哀矜用隣邦之吏以絶请求择练事之人以加详密孰谓清强之选猥先寒晚之流有何微劳当此殊遇伏念【某】受才甚陋学道未深名粗齿于荐书仕仍由于世赏铨曹试律虽少知司空城旦之书户掾兼官顾岂是柱后惠文之手偶上司之过听付疑狱而使评三省吾身樗材奚取一行作吏墙面是忧况缧絏之中或非其辜而棰楚之下何求不得阅简书而致察束桁杨而不施公心以观三日而决正自惭于拙速亦何有于平反因获瞻上相之光仪固已剧此生之荣幸敢图大造俯念孤踪雀角防牙未知明辨牛溲马渤首辱兼収坐令下国之参军来职中都之外府奸胥锄治虽云狡穴之已空寳蔵所储或恐蠧原之未尽出入亲临于朱墨启闭尤谨于晨昬时乎为贫孟子亦容于击柝各从其志望之自乐于抱关上得近于恩闳下不妨于吏攷深知侥幸曲赖陶甄兹盖伏遇【某官】夹辅圣君共康大业羣才并用或下采于刍荛片善不忘顾岂遗于葑菲致使斗筲之贱亦霑肤寸之余【某】敢不澡雪精神感蔵恩纪既以备笼中之蓄讵敢贻门下之羞今日遭逄本非梦寐所及他时报効要当生死以之
　　代陈叔扬【大年】谢兴国军教授启
　　持帚相门屡瞻公衮横经侯泮辱在化鑪揣已无堪归恩有自伏念【某】涉道甚浅接物最踈不能饰貌以动人且无曲学以阿世永为大父独立先朝正色不囘志必期于去莒著书自见心常在于尊尧虽孤忠劲节每挫抑于强臣而潜徳幽光终暴白于昭代传家有法遗子以安学焉记问礼之言仕者守教忠之训一经未泯贱子敢忘滥踵世科几周嵗纪奉真祠之香火两痛家囏司絶徼之贸迁适开邉衅妄论天下之事慨上公车之书虽幸彻君门之九重犹未试铅刀之一割坐阅星霜之变不知升斗之谋壁立自怜瓶储不继投诚大造自忘跃冶之非厠迹嘉宾时遂曳裾之愿麞头鼠目何敢求官马渤牛溲庶几待用赖钧播于小物俾客授于南州好为人师素守孟轲之戒此非子坐恐招有若之讥既逃州县之徒劳仍有弦歌之可乐无非侥幸端有夤縁兹盖伏遇【某官】旋斡化钧主张吾道内治外治既陶万国之泰和小成大成仰赞一人之化育善类悉归于真宰危踪尤累于洪钧夫何孤寒有此遭际【某】敢不益坚素节不负初心学不如务师曽焉知于善诱教然后知困顾敢忘于自强庶上副于眷知用少图于报効
　　代范孝隆【栋】谢提辖文思院启
　　扫舍人之门方欣进拜备事官之属遽辱生成揣分已盈戴恩无艺伏念【某】才如樗散身若蓬飘不能饰貌以动人目无曲学以阿世偶凭门防获厠官聫太上皇方御于飞龙先丞相实同于附鳯言言正色独输蹇谔之忠耿耿一心共济艰难之防旋居元辅以佐中兴依日月之末光防风云之盛际生前相业但为社稷之谋身后生涯肯作子孙之计适权臣专国而方恣致故家无地以自容屏迹山樊但知畏影冥心宦路敢望求伸欣逄更化之初始兴干禄之志犹念一经未售莫振家声百技无长不为世用顾时命之大谬况拙懒之相逄虽尝千里以効官又复三年之不调痛弟兄之沦落慨门户之衰頺不自植立以干当世之公卿几无面目以上先人之丘垄幸真贤之并用喜公道之大明輙弹贡禹之冠径造平津之閤囘思江国当叨堂下一言之知仰望台衡敢叙屏间半面之愫岂图谦徳弗替昔时执辔愈恭不数信陵之义脱袍加惠犹怜范叔之寒曲记姓名俾归陶冶钝不及事幸而得之善为为谋不过此矣惟文思名官之义取栗氏铭量之言鸠燕荆胡粤之良材督郑宋鲁呉之巧匠居百僚之底虽号卑微在三辖之间颇为优简静惟侥冐端有夤缘兹盖伏遇【某官】吾道宗工本朝硕辅总众职而称上意明良相防于千龄顺四时而遂物宜勲业独髙于百世惟儒者在朝美政而上臣事君以人三握三吐而下士毕归一贵一贱而交情自若务尽刈翘之术不嫌跃冶之私坐使孱庸亦叨造化【某】敢不仰啣恩施俯司存逄人而説项斯敢忘此意结草以报魏颗誓毕余生
　　代汪景孟【茂良】上龚参政启
　　程末技于省闻曾叨误听拜下风于帅阃始受真知不图沦落之踪复望荧煌之座敢陈悃愊上动髙明伏念【某】学不知方器非适用少修素业惟知读先父之书壮忝末科亦尝起当时之志但欲仕途之平进耻为俗士之诡随猥縁假吏之行谬辱名公之举逮其当轴许以曳裾方文武并用之时有贤愚同滞之叹薫莸既异轨辙遂殊碌碌不为颇慕望之之从志寂寂为尔自甘邓禹之笑人岂其若将凂焉政自不得不尔集君卿五侯之味深所不能奉南丰一瓣之香徒怀自信惟集贤之门无杂宾以进故小人之身为众怒所归独念由铨选而仕京都初非有援满吏攷而为帅属止以为贫虽造物有意于提撕而揣分但甘于静退内省不疚浮议何伤克尽力于公家庶可逃于吏责忽传印绶之解是为荐绅之忧欲留孔戣固已难伸于末议不负临贺讵知反蹈于危机祠官实匪其本心化笔几成干误墨襥被而去杜门自怡追惟平生最号多蹇孤苦独立险阻备尝当此流离之时尤为灾祸之防鼔盆之念未歇陟屺之悲已深是知胶西之行虽曰公孙之力也若夫江滨之溺岂亦子厚所为耶尽捐怨天尤人之私益广安时处顺之説数年于此寸进何言骎骎婚嫁之逼人扰扰啼号之塞耳稍収魂魄再整冠裳幸逄万物吐气之秋宁忍一人向隅之泣用持鑛质来就洪鑪兹盖伏遇【某官】得时致君以道济物卓尔圣朝之柱石凛然王佐之规模陛廉日尊藜藿为之不采威望所及草木亦皆知名惟上臣之用人无一夫之求备哀穷悼屈观过知仁顾如贸贸之来似匪悠悠而进念千里识韩之日初不知蒙眷之由而一缄荐祢之书已大有吹生之意矧是政机之亲秉实为善类之所依遂令久郁之情居有求伸之愿适防槐庭之虚席共期枫陛之拜麻广厦万间将随燕雀之贺灵丹九转愿同鸡犬之升



　　攻媿集卷六十四
　　钦定四库全书
　　攻媿集卷六十五
　　宋　楼钥　撰
　　启
　　代通王明州【佐】启
　　恭审光膺一札移镇四明加延阁之清华示雄藩之风采自闻成命已播先声恭惟【某官】学造圣涯行为世表韦编竹简读残万卷之书玉斚琼彛压倒千人之笔才出于天人防上名冠于龙虎榜中莲幕抡才未舒婉婉之画兰台选士已闻衮衮之登立螭陛以书言接鹓行而布武俄分郡寄远畅王灵以黄霸神明止着循良之誉虽子游文学无阙政事之科未有以千载之通材兼一时之要任直节在庭臣之右治最为天下之先饱闻两地之生灵自乐二天之庇防惟时鄞水实近行都海□三埀地绵千里清朝偃武久无烽火之惊潢池弄兵或恃风波之险近御狗偷之盗远防虎视之隣必欲得第一流以之为二千石忽闻鳯诏更畀菟符宿奸甚落胆之忧罢俗有息肩之望帡幪伊尔桑梓知归便道过家大似衣买臣之锦近臣还阙岂惟得子敬之毡行据要津以前大用【某】夙蒙异顾近别台躔岂知闲冷之身复拜荧煌之座曽是堂前之燕知故垒之可依自怜屋上之乌因丈人而亦好
　　代陈福州陈丞相【俊卿】启
　　上公分陜聿严帅阃之雄寒士依刘叨处贰车之任爰通名于下执喜托迹于洪钧恭惟【某官】百代伟人两朝元老负特立独行之气坚任重道远之心奥学渊源根六经而排百氏忠诚挺特贯三光而洞九泉当天开地辟之秋遇雷厉风飞之主臣作股肱耳目备宣辅赞之宜尔为麴蘖盐梅尤着燮调之效维持国是进退人才士夫喜公议之有归中外知王化之将复功成而退道大不容麾分十国之连地控七闽之要故乡在望何殊朱卖臣衣锦之荣盛徳若虚肯为苏季子佩印之乐经纶未究威望益隆公尚居东行见衮衣之复席方虚左重膺玉铉之求【某】学术荒疎惟资凡下迟顿不能以及事容貌不足以动人良弓之子必为箕粗守传家之旧吹竽之门而攻瑟自怜应世之乖念平生愿上于膺门而今日得游于俭府趋风伊迩抚已知荣驽马加鞭倘缓一时之驱防顽金跃冶尚希他日之陶镕潭府靖深暑风清闰愿体冕旒之眷茂加茵鼎之调
　　代谢叶丞相【衡】奏门客恩泽启
　　孤踪何取妄干鳯阁之元臣洪造不遗俾于龙门之下客生成有自感戴惟深伏念【某】一介寒儒半生苦学蹉跎场屋徒坚鐡砚之心荏苒嵗时有愧青箱之业家惟四璧之徒立野无二顷之可耕重念严君久为漫仕心劳王事尝抗尘于三纪之间位亚郎曹竟赉恨于九泉之下弟兄孱弱门户羇单记先友于碑隂孰是金兰之旧候舍人于门外顿惊霄壤之殊敢期当路之知不忍向隅之泣念子路为曽参所畏固知事契之深有山公则嵇绍不孤尤觉义风之厚假以手援之力开其寸进之阶是何遭逄获此成就兹盖伏遇【某官】夙髙耆望光辅昌辰雷厉风飞君臣相遇于千载天开地辟日月可兾于中兴方将任使于贤能顾岂遗忘于微贱至而不肖亦使有成【某】敢不俯激懦衷仰酬恩纪便当衔袖以上先垄且将借手以战文场黄壤有知岂无结草之报青毡如在敢忘推毂之私
　　代通薛通判【鳯】启
　　庠校帅儒两着佐州之效尘埃俗吏方为学邑之行获在下风岂胜幸防恭惟【某官】性资冲静经学通明文字五千波澜于笔下云梦八九忘芥蒂于胸中早収俊造之科径蹑清华之武先生入太学久居贤士之关博士伴双旌乃为刺史之半公论甚郁髙怀自如登临洪府之江山啸咏烂柯之风月抚摩凋瘵关决是非似闻五月之政成多赖贰车之力赞厐士元之展骥其可再乎班景倩之登仙行且升矣【某】么微晚出蹭蹬半生顷辞棰楚于尉曹复较锥刀于征筦贰令海邦之表脱身选路之初任花县以无堪惊期之甫及尚祈加惠俾免旷官非曰能之姑试铅刀之一割所可恃者正依广厦之千间
　　代通刘湖州启
　　建牙三辅谁无附骥之心涉笔一同乃有登龙之幸敢修竿牍仰彻斋铃恭惟【某官】闻望雷霆文章河汉穿天心出月胁英词侔造化之工嚅道真泳圣涯奥学究诚明之蕴周旋中度左右逄其源厯穷千古而若在目前览百家而不专纸上羲文既远尚有言传释老虽殊皆为我用惟其蓄于中者厚故其发于外也闳入仕皇都声动百寮之底出临壮县治髙三异之书惟圣主以斯民为先而中兴视循吏之盛大襃卓鲁径蹑龚黄越观二十载之间不过三数人而止久难其选今见我公矧兹苕霅之区是曰股肱之郡白苹泛月想神仙窟宅之深皁盖颁春称师帅风流之美来纡丈二之组密依尺五之天课易闻上心素简丈夫功济四海尚郁壮犹刺史入为三公更观盛举【某】初无他技早预一官徒坚鐡砚之心犹负金籯之训典闽山之醝务俄阅十年充檇李之法曹媿无三语转丞兹邑获居是邦方涓日以载涂行束身而受察岂惟庀职于吏师之侧抑将横经于政学之余哦二松之间敢言公事而姑退得广厦之庇庶几寒士之俱欢
　　代通赵郡王【伯圭】启
　　瞻帅阃于瀛壖曽以部民而修敬望斋旄于泽国更容邑吏之趋风肃贡朋缄豫通下执恭惟【某官】璇源毓秀嵩岳储神东平之在汉京为善深知最乐汝阳之居唐室退朝端若无凭宛然韦布之流籍甚搢绅之望惟亲贤之并眷宜富贵之逼人寓直西清屡拜两宫之雨露疏封南服不移十载之旌戏清和兼惠夷之风畏爱如衰盾之日潢池赤子之威名于鲸海之深大舶贾胡传政誉于鸡林之远乐苕溪山水之胜奉珍台香火而归濯缨而赋沧浪阖门而养威重四子之官二千石用昭盘石之宗列侯之印十九枚式广维城之助虽有苍生之徯望不妨緑野之雍容胙新郑之真封分阆中之巨屏櫜兜防纛益严亚保之多仪衮绣貂蝉入侍合宫之盛礼宠光有赫福履难量【某】早预一官本无他技典闽山之醝务俄阅十年充檇李之法曹愧无三语兹叨贰令又获登门梓里有光复见鲁公之拜后棠隂未改尚歌召伯之去思自念孤踪适逄幸防矧是典刑之旧愿承土苴之余哦二松之间敢言公事而姑退得广厦之庇庶几寒士之俱欢
　　代通李都大启
　　髙山仰徳久欲事于贤大夫冷局效官幸获依于部刺史迹虽殊于两地庇实托于二天敢因告始之恭少见投诚之素恭惟【某官】风仪岳峙徳量渊澄才兼文武之资学究天人之际义尝许国忠不忘军决防请行不独在十九人之列论功颁赏已足称五千骑之贤成桃李不言之蹊坚松柏后雕之操爰受朱幡之寄入趋丹陛之严宣室受厘谓贾生久不见矣中朝召对叹徐乐皆安在耶亟示睿恩俾迁辅郡拥麾出守屡宣恺悌之仁揽辔观风端有澄清之志眷货泉之至重移使节以按临尽収数路之权悉总三官之利钱流于地货积如山已书朽贯之功即听召环之命【某】济南冷族海内腐儒防苦半生甘在百寮之底﨑岖末宦滥参九府之司岂期朴之资获在帡幪之下纯金无用尚期良匠之钧镕跃冶不祥敢觊洪炉之造化
　　代谢知潮州启
　　曳裾东阁载瞻元衮之光华剖竹南州复预大炉之造化宠惊神悚感极涕零窃以在广极东以掲阳为列侯自唐而后有昌黎之遗风置乡校以教千里之民驱鳄鱼以除百世之害坐使蛮夷之地一如畿甸之间惟我皇家尤重邉徼正当择士以职承流如【某】者踸踔无堪嵚﨑可绍弓冶之余习缀搢绅之后尘两地监征力较锱铢之利六年学邑备宣朱墨之劳虽无健吏之声称颇究生民之利病顷罢邉城之佐首干上相之尊得倅宛陵忽坐遭于摈斥奉祠梓里亦久就于休闲孤迹若萍归栖何所仕途如漆跬步而登怅毁誉之交攻惊镌黜之四至息黥补劓苟逃城旦之书涤虑洗心敢赋大钧之问防中兴之英主复图任于真儒自怜香火之散官曽是门墙之旧物念丘山之莫报幸沟壑之未填寻故步于钧墀仰勤三握发三吐哺之礼诉危衷于洪造复烦一举手一投足之劳俾守海隅以安蛮蜑恶溪瘴聚不妨叱驭以前驱秦岭云横何必问家之所在但如侥幸端有夤縁兹盖伏遇【某官】以王佐才为天子相内以缉熙于庶绩外焉镇抚于四夷虎啸龙吟弼亮两朝之治鸢飞鱼跃陶成多士之材遂致庸愚亦叨任使【某】敢不布宣诏防抚字民生益遵父教之忠毋怠官司之守兴泷吏之问敢辞行路之八千捐国士之躯庶报厐恩之万一
　　代谢刘提举荐举启
　　几邑负丞未展秋毫之效上臣误听已形华衮之褒恩重丘山感深肺腑伏念【某】才如命薄术与世踈忘尝有志于事功颇亦早亲于经学屡操笔砚之习往从场屋之游良弓之子必为箕有自来矣吹竿之门而攻瑟如不好何衰迟白髪之双亲龃龉青衫之一第赏延于世遂因委质以入官父教之忠粗识律身而奉法念家声之沦替嗟世绪之凋零敢言隠忍以就功名但欲植立以兴门户一行作吏亦知栖枳之为卑再转为丞宁复哦松之可乐困簿书之丛委惊尘土之昏霾应无穷之求急于星火酬方来之务纷若毛厘但能催科粗可逃责当官动碍于掣肘莅事况多于面墙公家之利无不为谁为知已君子之仕行其义求无媿心曽微片善之可书敢兾当途之肯举仰乡闾之先达方彭彭持使者之车怜上世之至交犹恋恋有故人之意夫何么麽适隶按临忽传一纸之春风为振孤生之寒色周章拜赐俯偻知归兹盖恭遇【某官】识量恢洪风度凝远北宫黝之勇一毫弗挫于人栁下惠之和三公不易其介声猷籍甚节义凛然揽辔近畿起澄清天下之志推毂后进称品题人物之公广务搜罗误収庸琐【某】敢不饮冰励操结草酬恩鲋辙可怜方赖激西江之水鹏程欲起更祈借北海之风
　　代贺王詹事【十朋】启
　　恭审显膺宸命擢处宫端朝廷益増国本増固凡在绅緌之列举深抃舞之私恭惟【某官】学探精微气全刚大耸公台之望于庠校谈经之曰吐廊庙之言于殿廷射防之初结知两朝倾誉四海堂堂不挠岂惟近古社稷之臣谔谔以昌信是当今谏诤之选进以礼而退以义用之行而舍之蔵四拥隼旟掩汉室龚黄之迹一登鹤禁追商山园绮之踪朝廷固喜于得人公议咸期于且相弼谐审谕方资李文纪之忠清辅赞弥缝防致房龄之事业【某】薾然无似少也何知备更州县之劳幸脱谴何之域贰车来止方将扫齐相之门召驿趣行莫获为李君之御敢驰贺牍少见忱衷尚期茵鼎之调仰副冕旒之眷
　　代通薛尚书【良朋】启
　　拜棨防于黟山当辱老商之一眄驾屏星于梓里幸依夫子之仞墙俯已知归陈诚敢后恭惟【某官】身兼数器才出万人深造道真传伊洛渊源之学发为词藻追舒向金玉之文自结上知遍仪清贯谈不妨于剸剧切名自觉其逼人握节拥旄外着廉平之绩簪笔持槖内为侍从之臣凡建明遇事而敢言宜宠遇在廷之莫及尽四方而属望期两地之问津听履而上星辰忽惊勇退把麾而去江海径作赋归周旋泉石之间盘屈公台之器谢傅东山之志宁久遂夫髙怀贾生宣室之思行即膺夫迅召【某】生平无似门下所知自幕府之终更叨贰车之承乏十年徳施未知图报之阶一代吏师喜有趋风之便始兹洗印未及扫门沈侯方赋郊居輙通名于记室庞公倘入城府期雅拜于前尘仲夏清和燕居优暇愿调鼎食以候锋车
　　代贺赵明州【伯圭】启
　　恭审课绩上闻为南国诸侯之最宠光下被进西清学士之聫曽何异登瀛之荣又以显维城之效恭惟【某官】为善最乐大雅不羣风流追配于古人被服必先于儒者天潢近于周为鲁卫之亲帝胄竒才在汉擅间平之誉号宗藩之仪表为圣世之豪杰海沂歌别驾之功丹丘着剖符之烈眷深于上进不以亲奉夫人之舆创闻盛事送列侯之印独被殊恩睠二浙之奥区有四明之佳郡地绵千里海□三垂浪舶风帆萃卉服献琛之利蜂屯蚁聚有潢池弄兵之虞必得升卿以当错节正须龚遂来理乱绳既易地以防勲果自天而涣号赐金増秩爰示宠于侯邦簪笔持荷径闻津于政路几京师之蒙福见城郭之生辉坐令风涛万顷之间隂受刺史二天之庇命召公而江汉化已知治效之优得李勉而朝廷尊行听召音之播【某】戴恩最厚仰徳方深侧闻二千石宠数之颁实同十万户驩心之剧恨官司之有守望宾庑以无阶燕雀贺大厦之成喜得营巢之地骐骥骋夷途之逸岂无附尾之心
　　代上吕镇江启
　　憔悴余生幸叨末契风波千里敬谒明公敢陈迫切之愚仰溷髙明之听虽云无因而自至讵敢亡説以为先窃以文举不羇妄谓李君之有分山公如在定知嵇绍之不孤载在信书以为盛事盖先契者古人最重而高谊者叔世所艰不有豪杰之人孰振頽靡之俗恭惟【某官】量吞四海气压万夫夙怀公辅之壮犹早屈功名之竒志钓潢渭水世传柱石之勲取日虞渊身预风云之防独有用之学兼济非常之才精忠上结于主知儒术下饰于吏事发硎游刃未见全牛错节盘根久知利器总军储于邉徼仰分西顾之忧守留籥于行都更任东厘之寄惟京口之巨镇控天堑之要津坐肃未几卧治自若已闻政绩之上达侧听召音之鼎来立懦律贪以名节而自任哀穷悼屈崇风义以独高寒士赴之如归羇人倚以为命矧在门墙之旧尤祈甄冶之収伏念【某】身与萍浮命随叶薄绍箕裘之业不能自振于家风厠簪绂之聨徒以猥縁于世赏羇蹇加人数等流落在天一涯忧患相仍不及养亲之三釡饥寒复迫焉能糊口于四方比参醝局之僚越在瀛堧之表方苟升斗而自活未容尺寸之暂施适承弊政之余例有谴章之及二年于此十口无归虽尝知安分之言亦能诵固穷之戒然而比之顔氏既无负郭之田较以渊明更乏储瓶之粟不求济于旌麾之下是自投于沟壑之中重念【某】大父获防相君之门最防知遇先人亦为药笼之物屡辱生成恩纪未酬存殁知感迨宵人摄职于越邑遇明府弭节于舜江踪迹虽微曽辱步兵之青眼眷私不替间遣使君之白衣是敢仰凭一日之知輙忘三渎之僭大鹏欲化固将借北海之风涸鲋方危且愿激西江之水
　　代通韩总领【彦直】启
　　居百僚之底虽知仰泰山之名轻千户之封但愿识荆州之面幸兹末属预在下风虽拥篲之未遑顾驰缄之敢后恭惟【某官】雄才冠古壮气横秋当世家声功孰逾于八柱国妙龄上第名独高于千佛经错节盘根共知利器发硎游刃未见全牛顾大丈夫所以致身惟明天子以为知已乃眷江淮之壤实为财货之渊万灶列屯用増天堑之险三军宿饱正资鞭防之财爰擢于贰月卿仍暂烦于星使威名逺暨城池不啻金汤储庤益充菽粟有如水火当邉隅之息燧肃营垒以无哗非惟操赢赀以佐军所谓不加赋而足用簿书期防岂久为外府之淹朝夕论思行即簉甘泉之侍【某】伶俜何数结约亡竒少读父书未防勲于笔砚早承世赏偶厠迹于簪缨自纡俗吏之青衫羞见古人之黄卷奉祠庭之香火遽纒风木之悲依幕府之芙蓉又属沙金之汰朅来上国猥备微官董舳舻之转输谨朱墨之出入幸预使令之列祗承约束之严得大君子为之依归庶贱有司安于职守驽马十驾寜敢惮于驱驰鹪鹩一枝愿永栖于芘防
　　代谢临安府通判启
　　拜赤舄于泰阶方深荣幸驾缇屏于天邑遽辱生成退而扪心感至流涕伏念【某】材如樗散性若枣昬妄尝有志于功名颇亦早亲于笔砚与圣贤对独躭黄卷之书从场屋游终阻青衫之第强顔宦路刻意官箴两仕穷邉仅脱微躯于万死一参下幕幸离小选之七阶学邑宁川虑伤美锦分司京口莫试铅刀比改畀于除书俾总提于市谨朱墨之出入较财贿之有无誓殚一日之长不惮数年之次忽从省汰何所怨尤八嵗三得官莫霑升斗一门四立璧但有号号惊薄命之数竒觉晚途之甚窭顾已往之迹了如苍狗之浮空阅去速之辰常若白驹之过隙髪种种以如是身遑遑其何之幸宵人未填沟壑之时际元宰方庆风云之防势殊霄壤契笃金兰传好语于西山跫然有喜进孤踪于东閤欢若平生穷猿方急于投林驽马但知夫恋栈周旋久矣委曲从之三握三从而谦徳不衰一贵一贱而交情自见官不离于都下职况忝于治中或于多岐初类亡羊之牧未必非福今成丧马之翁顶踵知归丘山莫重兹盖恭遇【某官】为天下宰负王佐才元首明哉股肱良哉适臣主相逄之日受命长矣茀禄康矣佐国家无疆之休大开众正之门共筑太平之址惟贤者在位引类而上臣事君以人凡厥有知谁无附鳯翼之志顾如无似亦叨展骥足之荣【某】敢不仰戴已知恪居官次饮冰厉操惧为门下之羞结草酬恩敢后古人之报
　　代通李县丞启
　　始为刀笔吏愧居栖棘之聨获逄君子寮行视哦松之乐顾惟幸防殊剧懽悰伏惟【某官】秀毓山川庆钟阀阅学渊源而有守才砉騞而不留致身于红莲幕中举无遗防书名于金闺籍上益着休声仕不择地而安丞有负予之叹立吏行之鴈鹜岂端使然哉造朝列之鹓鸿殆亦非晚矣【某】江湖泠族簿领下僚父教之忠粗可律身而执贽学失其道徒嗟莅事之面墙疐尾跋胡转吭触讳一邑无不当问肯例以嫌三人必有我师愿提其耳









　　攻媿集卷六十五
　　钦定四库全书
　　攻媿集卷六十六
　　宋　楼钥　撰
　　书
　　答綦君更生论文书
　　钥讲闻隽誉乆矣兹承恵然肯顾教以长书论文章大体笔力衮衮大过所闻幸甚幸甚钥少习举业不过欲应有司之求作吏以来虽粗有意于此而精神多敝于无用宦游往来忽焉半百重以二三年间忧祸薫心偶然不死以至今日旧学本自无防益觉荒落尚何足以言此而厚意不可虚辱试吐一二相与质正之来书谓长江东流不见其怪瞿塘灔滪之所廹束而后有动心骇目之观诚是也然岂水之性也哉水之牲本平彼遇风而纹遇壑而奔浙江之涛蜀川之险皆非有意于竒变所谓湛然而平者固自若也灎滪之立中流或谓其乃所以为平此言尤有深致故乐之未亡也与天地同和可以感发人之良心而其既亡也史纪其精者谓能使人叹息凄怆至泣下霑襟者然后以为声之妙曽不知哀以思者乃亡国之音所谓安以乐者何在耶清庙之瑟一唱而三叹其亦异于后世之乐矣妄意论文者当以是求之不必惑于奇而先求其平唐三百年文章三变而后定以其归于平也而栁子厚之称韩文公乃曰文益竒文公亦自谓怪怪竒竒二公岂不知此盖在流俗中以为竒而其实则文之正体也宋景文公知之矣谓其粹然一出于正至其所自为文徃徃竒涩难读岂平者难为工竒者易以动文人气习终未免耶典谟训诰无一语之竒无一字之异何其浑然天成如此文人欲髙一世或挟战国策士之气以作新之诚可以倾骇观聴要必有太过处呜呼如伊川先生之易传范太史之唐鉴心平气和理正词直然后为文之正体可以追配古作而遽读之者未必深喜波平水静过者以为无竒必见髙崖悬瀑而后快韩文公之文非无竒处正如长江数千里竒险时一间见皆有触而后发使所在而然则为物之害多矣故古文之感人如清庙之瑟若孟郊贾岛之诗穷而益工者悲忧憔悴之言虽能感切不近于哀以思者乎钥本不敢为人言言之又极平平视来书豪壮顿挫之气亦甚异矣人之少而壮壮而老如朝气之鋭昼堕而暮则归钥方堕而将归欲以当足下之鋭宜其説之不相似然时时读足下之书以作其堕足下亦味钥之言以趋于平亦朋友相资之义也岂惟文哉喜怒哀乐之未发与夫平旦之气顾岂有一毫之不平古人欲寡其过而未能此意安在幸并思之多言媿甚惟足下谅之而已
　　答朱晦庵书
　　钥伏自壬寅夏间修敬绍兴台治之下伏防与进加以宴犒获侍博约之诲未防先生赋归钥亦继遭外艰沈迷忧患后数年赴官永嘉才闻台旆造朝已复还山后知起镇临漳俱不得一拜记史之问请违台范遂一纪矣青天白日奴隶知仰叹慕师席无由进拜时得门下所著作诵咏探索尚庶防在弟子之列仰惟名徳为一世师表今日端揆而下诸公无不有先登之媿尝见讲筵班退黄夕郎对人浩叹或问之曰好一个去处吾曹冒处此如晦庵乃不使一来耶钥学殖荒疎无所可用三入脩门推迁至此进无补于君上退不能宁其亲芜类之词不足以代丝纶之言孱琐之资不足以立雷霆之下曰坐针毡未知自免于戾前者表兄陈舎人之子赴楚州户曹一见即言尝拜牀下防齿及贱姓名固已惭愓感着之不暇蔡季通倾盖如故亦言轸记之意晚出何以得此季通定交日浅而得益已多而况得亲炙于先生乎诸公方谋以麾节强起门下庶防因得伏谒以遂师承之愿因季通归敢此少见悃愊不敢累牍以为苛礼顾虽承顔接辞未有其便或以为可敎欲得警诲使知所归不胜幸甚易学啓防之书反复熟观无从叩请亦托季通寓下意一二何当抠衣以请伏纸驰诚之切
　　答杜仲髙旃书
　　钥向者天街一别忽忽四五年兹辱恵书以慰以荷钥杜门郤扫荷上恩再畀祠禄仰以奉九十之亲俯以自适不肖之躯不翅足矣况老态日见夏秋间病足延痛左腕尝作醮词云四肢而三痛楚十日而九呻吟其况可知近方稍安九十者其家不从政但当虞侍膝下暇日则以故书遮眼而昏花已不可视细字矣鼓琴足以自娱奕棊可以遣日此外一不以经意来书论出处大致意甚笃词甚伟佩荷虽深然非所敢当也寄示新诗快读降叹杜诗集注等书恨未尽见发防一编诵之数过卓乎髙哉贤父子真足以发少陵之防意非浅识者所及来书云云姑置是事且説杜诗以寄逺懐如何杜之诗韩之文如王右军之书皆古今一人而已近世士夫水墨积习之工类不甚至唐人多能书欧虞褚薛是其尤颖异者疲精竭神各名家终不足以望右军阃域若诗与文可以力取而强进之耶诋之为村夫子者固自难言然王荆公以为与元气侔盖极言诗之髙致若曰所以拜公像再拜涕泗流正为茅屋为秋风所破叹一诗用意之大东坡谓自是稷契等辈口中语正谓其语似稷契辈尔唐史赞之诗人以来未有如子美者皆极口称其诗工部之诗真有参造化之妙别是一种肺肝兼备众体间见层出不可端倪忠义感慨忧世愤激一饭不忘君此其所以为诗人冠冕后人着意形似亦有可杂之诗中而不可辨者至其奔逸絶尘虽诸名公恐未免瞠乎若后此难与不知者道也然儗人必于其伦以言取人先圣所难若直以上比禹稷与孔孟之进退则亦爱之过甚此老如在亦未必敢当鄙见如此更试思之非面言不能究也如中自诛襃妲前辈尝称之而陈将军之不没其实未有人能发此者发防如此者非一末篇尤佳叹诵不已又记一二事虽非诗之大节因并及之留花门诗连云屯左辅百里见积雪以赵次公之详且博畧不注释四明旧有卞倅养直圜为注甚详竟不得其书尝与之论及此亦止云意其偶有积雪尔盖花门即回鹘也钥尝攷回鹘之俗衣冠皆白故连屯左辅而百里如积雪然不既多乎以此意读之方觉语意精彩顿别又尝与蜀士黄文叔裳食花椑因问蜀中有此乎黄曰此物甚多正出阆州杜诗所谓黄知橘柚来极为佳句然误矣曾亲到苍溪县顺流而下两岸黄色照耀真似橘柚其实乃此椑也问之土人云工部既误以为橘柚有好事者欲为之解嘲为于其处大种橘柚终以非其土宜无一活者又云嘉陵江水何所似一本作山水者是盖嘉陵江至阆州西北折而趋南横流而东复折而北州城三面皆水故亦谓之阆中阆内如河内然地势平阔江流舒缓城南正当佳处对面即锦屏山盖山如石黛水如碧玉故云嘉陵山水何所似石黛碧玉相因依真絶唱也此皆前所未闻恐可以助异闻之万一又信乎不行万里不可读杜诗也信笔为报惟为逺业目厚防昆仲并道甫问讯为荷
　　答柴殿院之子楙书
　　钥承长书之贶且示以事目甚详区区非不知之钥自叨典选凡滞案至前必究观之可行则属使胥辈施行若必不可行求其説而不得则必悉以底蕴明告之使知其决不可以幸望息心而归且曰毋徒为逆旅也是皆未尝问识不识求尽吾职而已况如先殿院厚徳前辈幸及同朝今见贤子来理遗泽岂不愿奉周旋重防垂谕不得不详布之遗表自重官之外旧日惟中奉中散大夫以上方得一名若先殿院生前持服时中奉大夫之告已下未及授而捐馆则尚可料理舍此则无説矣何也以为带贴职朝议大夫与不带贴职人事体一同则钥之外祖汪公带直显谟阁二十年转朝议大夫数年而后致仕未尝敢陈乞遗表恩泽盖无此法也来教所谓一职合比四官不知何所据而言亦所未闻也以为已该唐勘转中奉大夫之人则苟未授告犹朝议也钥之亲伯父绍兴三十二年已下磨勘告未及下而终于朝议大夫亦不敢求遗表盖告未下则无縁可得也观尊意所以未能决然者以犹有虞氏之例也亦甞为之求其説虞君终承议郎无可得遗泽之理以其寓直龙图阁乃在朝请大夫之上想是时有人为之地以其寓直之髙故特与之致仕一名若先殿院所寓之职则犹在朝奉郎之下况已得致仕恩泽而欲以此更得遗表一官求之法例无一而可既必知其不可而不以明告徒使左右乆旅营营则钥之所不安也病中草草授笔吏以为报切幸加亮
　　答赵共甫书
　　易补音之作所谓鲜不抵掌为迂阔诚然诚然钥雅好吴氏诗补音今者皆取其説然尚有当言者如幡幡之下注文用之不尽似有未圆处不若全用或节去不甚亲切者如即鹿无虞不叶中字亦可若以音五公谓诗叶蓬豵则上章葭豝又尚何叶此一音可去之诗必有韵易则有不必叶者又不可强通也车之音斤于韦昭之辨只得写诗补音全文节之意不完难晓艮卦薰心【思寻切】此不可晓如此则是本音非叶也注中引易林太乃叶邻民岂误音耶小畜象独富乃取诗瞻卬补音内引老子二项知足者富强行者有志可用如以正叶富呉氏之意不可通不若易之大率古语多韵跋语所谓言出而声谐辞比而响顺不待勉强牵属而自中音节者极然如圣谟洋洋嘉言孔彰作善降之百祥作不善降之百殃之类甚多只如补音首论服字方悟汉书顺天者昌逆天者亡名其为贼敌乃可服作蒲北切方可通耳吴氏以集韵为据而不深攷説文解字之书如硕人盼字注文未为甚当説文盼恨视也从目兮声胡计切盼诗曰美目盼分从目分声匹苋切眄目偏合也一曰衺视也乆目丐声莫甸切三字甚明盖盼如孟子使民盼盼然眄如老商之一眄又眄庭柯以怡顔以匹苋一切为与倩绚二音不相叶又似太甚若眄则防不成字则以不攷信説文之故也姑举此一端耳江不与阳唐相连而缀于三钟之后上去入皆然盖古音江【音工】谓之转声与东通亦有据否有疑处必有攷证方可决然定説不然宁阙之尔毎疑十二齐不缀于支脂之防之后而与十三佳十四皆相比乆不得其説后因观后汉语如天下中庸有胡公万事不理问伯始五经纷纶井大春之类皆是七字为句而四字一韵下三字一韵若天下模楷李元礼方知楷与礼叶齐之所以近佳皆也非好古者亦不语及此不知者不止谓迂阔而已来教所説屯离蹇干随临噬嗑革卦中诸字今本既叶如王郑诸家改字不同皆可略而不问如干之若厉等十二处有不可通者不必强通只如潜龙勿用亢龙有悔见羣龙无首吉虽欲通之不可得也但当采吴氏之説通其可通者足矣如晦庵之説亦及叶韵渐卦上爻以陆为逵虽改经文于仪字却叶杂卦之末盖杂而又杂不可终穷自大过颠也而后更不复反对坡公疑之改从反对大非古意观其韵叶可见非差如归妹女之终也未济男之穷也可求反对乎此皆晦庵之説为是若实之从去声则似未然更湏详攷此亦未暇入声之叶去声恐无此例有则韵皆少差如读之为读【豆】复之为复【扶富切】覆之为覆【敷救切】宿之为宿【秀】无有从其本字之去声者尽入声韵中只有厌【入】厌【去】二字通用本音却是实有此二字义又不同实为去声恐难从也如伸正当为敬比辅也比吉下顺从也履艮同人卦首合别着卦名贲彖天文上阙文旅彖两小亨当是衍来説皆然但流传已乆不可轻改然亦不可不知也钥又别有跋语见他纸可用否午暑连日挥汗方能办此余不暇及亦不可为不好者道也
　　答徐敬甫书
　　钥辱示及主敬扁牓艮斋真迹文昌章公跋语固深叹服然不敢着语者顷窃闻之太府卿王公字正之钥姑之夫也尝言此字本翼祖庙讳虽已再经祧迁而在臣子终不当以此为名字及斋室之名张南轩以此为字向不以为然钥又尝见文潞公帖或劝以为翼祖已入夹室可复旧姓潞公云老夫弼亮四世未敢遽改盖是时犹是七庙也徽宗朝立九庙翼祖复入庙祏又以为讳后至钦宗祔庙始复祧迁省元钱敬直永嘉人也钥忠告之遂改易直此不可不知也特臭味相与敢及此切幸加亮
　　答赵郎中崇宪书
　　钥乆不嗣音正尔驰仰辱书翰以慰以荷防示谕濓溪书院尤见政最之余儒术润饰甚休甚休谨为冩四字去但谿字当如此写溪出于阳冰之变体非古也二者俱写去惟台意所择濓字有少曲折见之别纸望详览九江江古郡于今为重镇幸有周先生之遗迹表而出之又使士子得以馆谷于其下儒风自此愈兴贤使君之名与之无穷矣钥衰瘁求未得尚尔勉强草草修报不究欲言并防台察
　　濓谿之濓字书所无钥少时见林侍郎黄中知江州曾作濓谿祠堂记今想尚有石本便中望以寄示其中亦似説濓字如元次山之峿浯出于意见近嵗得晁氏参记许氏文字一书以道所编也有云濓【徐力盐反唐力簟反】从水从兼徐本曰薄冰也一曰中絶小水唐本曰薄冰也或曰中絶小水又曰淹也或从亷徐本阙濓字接素问夏三月之病至隂不过十日隂阳交期在濓水杨上善曰溓水静也七月水生时也然则从兼者亦古文防字非兼并之兼以上皆以道之説徐本谓今世所行徐铉所定説文解字也以道得唐人本时以校其不同者钥按素问二十四卷隂阳类论夏三月云云在溓水注溓水者七月也建申水生于申阴阳逆也杨上善云溓防检反水静也七月水生时也唐本既曰或从防则非无濓字晁氏之书甚佳止有三册若因刋之尤佳
　　攻媿集卷六十六
　　钦定四库全书
　　攻媿集卷六十七
　　宋　楼钥　撰
　　书
　　答杨敬仲论诗解
</div>
    <div class="pagination">
<a href="攻媿集_page55.html">上一页</a><span>...</span><a href="攻媿集_page51.html">51</a><a href="攻媿集_page52.html">52</a><a href="攻媿集_page53.html">53</a><a href="攻媿集_page54.html">54</a><a href="攻媿集_page55.html">55</a><span class="current-page">56</span><a href="攻媿集_page57.html">57</a><a href="攻媿集_page58.html">58</a><a href="攻媿集_page59.html">59</a><a href="攻媿集_page60.html">60</a><a href="攻媿集_page61.html">61</a><span>...</span><a href="攻媿集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
