<!DOCTYPE html>
<html>
<head>
    <meta charset="UTF-8">
    <title>御制诗集 - 第 946 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 946 页/共 1326 页</h1>
    <div class="content">






　　御制诗四集巻五十八
　　钦定四库全书
　　御制诗四集巻五十九
　　古今体三十七首【己亥五】
　　五词臣五首
　　故大学士梁诗正
　　梁诗正虽在尚书房彼时余学已成名为师而实友其入阁又不过半年无事绩可纪而直内廷则甚久因列之词臣犹舒赫徳之列于功臣黄廷桂等之列于督臣也诗正浙之钱塘人雍正庚戌一甲三名及第授编修再迁至侍讲学士雍正十三年以母病乞归省旋丁母忧乾隆元年召来京直南书房兼授诸皇子读寻补侍读学士洊陟尚书由户部调兵部协办大学士迁吏部尚书十七年以父年老请归侍养廿二年南巡命在籍食俸廿四年起署兵部尚书再逾年授吏部尚书兼翰林院掌院仍协办阁务廿八年六月授大学士十一月卒于位命皇子往奠优加赠防入祀贤良祠诗正老成勤恪诗笔工整亦能书与汪由敦蒋溥等排次三希堂法帖其资望为内廷翰林所推懐旧词臣之作故当首及耳
　　未可甘盘伦祗宜顔般等信称馆阁材句毎有清警践更既已深遂亦丝纶领一夜无病逝入阁实未永持身恪且勤居家俭而省内廷行最久交接一以屏不似张【照】挥霍故率称其冷【梁诗正性俭啬虽在内廷多年于太监等鲜所交际非若张照之随意挥霍故若辈喜张而憎梁太监郑爱桂每于余前称照之长以形诗正之短余烛其情伪议爱桂罪并降旨通谕宦寺知所烱戒众或有言诗正太冷者余转以此取之】翻以是嘉之吾岂蔽近幸
　　故刑部尚书张照
　　内廷词臣之厯资最久者莫如张照张照江苏娄县人康熙己丑翰林
　　皇考御极擢賛善洊陟内阁学士选刑部侍郎管顺天
　　府尹事寻晋尚书雍正乙夘
　　命赴贵州经理苗疆余嗣位撤回以总督张广泗往代
　　初张照承
　　皇考命赴黔曾
　　谕及苗疆事鄂尔泰或有经理未善处照既至即札致哈元生令搜求鄂尔泰之事哈元生据以入告是照未能领略
　　圣意办理失宜实自取戾也因命罢职治罪时鄂尔泰以大学士充总理事务因欲置之重刑而余悉其委曲不肯既而宥之命在武英殿修书行走乾隆丁已授内阁学士入直南书房庚申迁刑部侍郎逾年擢尚书甲子冬丁父忧归卒于途赐防如例张照性頴敏博学多识中和韶乐多所厘定文笔亦儁逸拔俗尤工书临橅各臻其妙字无大小皆有精神贯注阅时虽久每展对笔墨如新余尝谓张照书过于董其昌非虚誉也
　　书有米之雄而无米之略复有董之整而无董之弱羲之后一人舎照谁能若即今观其迹宛似成于昨精神贯注深非人所可学
　　三朝直内廷受
　　恩早且渥【叶】其诗喜谈禅学苏【谓东坡】太相【去声】着以苗疆获罪意实别有托【张照既未能体　　皇考圣意妥办苗疆而先以寻鄂尔泰之衅为急原应治重罪然其事之始末适以奉　　论同理苗疆故知之最悉而不肯抵彼以罪照应如何感激朕恩而彼乃私有怨言竟谓朕受鄂尔泰防蔽抵彼以罪若朕果受鄂尔泰防蔽则照早不保首领矣尚有后日之为尚书耶然事已过亦不追治其罪恐疑案滋后世之议故明叙而注之】平苗事既久复用仍迁擢性敏才本高未免失行薄使其生前明标榜必致错本朝无所施小哉张与鄂【鄂尔泰张廷玉素不相得两家亦各有私人但我朝纲纪肃清不能如明季门户党援之盛盖照即张所喜而鄂所恶者张广泗即鄂所喜而张所恶者余非不知既不使一成一败亦不使两败俱伤在余心固自有权衡而鄂与张两皆成就为贤臣不亦善乎】
　　故吏部尚书汪由敦
　　汪由敦休宁人占籍浙江之钱塘有名于敷文书院雍正甲辰以二甲传胪选翰林洊厯侍读余即位初擢四译馆卿入直南书房旋迁内阁学士乾隆二年以不宻降侍读学士五年复授内阁学士迁礼部侍郎继由兵部调戸部九年晋工部尚书调刑部十一年兼署左都御史为军机大臣十四年协办大学士会张廷玉致仕将归乞余一言为配享
　　太庙左劵元老大臣不宜为此要君之事欲命军机大臣降防诘问之而由敦免冠叩首奏言张廷玉防圣恩曲加体恤终始矜全若明发谕防则廷玉罪将无可逭此则师生舍身相为之私情已露不可不示惩创因罢其协办之任降兵部侍郎十六年转户部寻擢工部尚书明年调刑部又明年迁吏部尚书二十三年春遘疾赐医诊视竟不起即亲临奠醊并赋挽诗致慨入祀贤良祠从优赠恤由敦学问渊纯古文雅饬有法工书善临抚功不少辍乃年未七十而殁追念旧臣毎深惜之
　　由敦亦工书用功过于照而实不能及则以天分料古学实胜之雅正弗轻掉任职本谨愿书谕夙夜效乃以师生谊获罪自所召【由敦既为廷玉叩吁免降明防及廷玉奉允令配享之防具折谢恩词称泥首阙廷并不亲至及欲传防令其明白回奏次日廷玉即至内廷此非由敦漏泄而何徇私情而忘公义其咎实自取也】不可聴其然小惩大戒劭然亦旋重擢改过斯堪教饰终仍加恩善善欲长
　　故刑部尚书衔原刑部侍郎钱陈羣
　　词臣退居林下齿爵学问足为搢绅领袖者惟钱陈羣沈德潜二人余昔有二老江浙之大老句东南士大夫多欣羡之陈羣浙之嘉兴人康熙辛丑翰林雍正九年迁賛善洊厯侍讲学士十三年直南书房寻改右通政乾隆元年丁母忧归其母陈氏知书工绘事陈羣少时母毎勗之学有夜纺授经图陈羣尝奏及余嘉而题之服阕补原官六年擢太仆卿累迁至刑部侍郎十七年得转谷疾连疏乞解职准回籍调治廿二年命在籍食俸廿七年加尚书衔三十年赐其防子钱汝弼为举人皆南巡迎銮时所加恩也再与香山九老矍铄如旧冀其尚可再赴阙廷曾赐葠以资颐养三十九年正月竟以疾卒于家闻而悼惜优防有加祀贤良祠陈羣深于诗学书法亦苍老家居以后每嵗録寄御制诗百余篇命之和陈羣既和韵并写册页以进册必有跋字体或兼行草余甚爱之诗多不经人道语而其香山诗有鹿驯岩畔当童扶之句喜其超逸亲为图以赐及驻跸香山览其抵家奏即得二句云香山适接还乡信即景尤思扶鹿人于折内批答之仍续成书帧寄示如此佳话今不可复得矣能无追念乎
　　少年困场屋贤母授之经故学有渊源于诗尤粹精经济虽非卓不失为老成以疾赐悬车还乡信循名【相传嘉兴有还乡河故其地仕宦多归老者吾于陈羣益信】迎銮三于浙祝
　　厘两入京倡和称最多【陈羣三次迎銮两次入都令其和韵极多如田园诗之类亦有赐和其韵者】颂中规亦行林下惟恂谨文外无他营优游登大耋生贤没亦荣
　　故礼部尚书衔原侍郎沈徳潜
　　沈徳潜与钱陈羣余尝称为江浙二老施恩则同而守分承恩则沈不逮钱逺甚徳潜吴中诸生久困场屋乾隆戊午举于乡年已七十其成进士选词林皆由物色而得之授职甫三年即擢至詹事再迁礼部侍郎命在尚书房授诸皇子读戊辰秋引年乞休准致仕濒行呈所作归愚集吁赐序文德潜早以诗鸣非时辈所能及余耳其名已久频年与之论诗名实信相副笑俞所请因云非常之人然后有非常之遇徳潜受非常之知而其诗亦今世之非常者故以非常之例序之葢异数也辛未南巡命在籍食俸丁丑加礼部尚书衔乙酉赐其孙维熙为举人嗣复时予存问冀跻百龄寻以己丑秋卒于家闻而赠阶优防以示轸惜并入祀乡贤祠生前身后宠荣至矣顾其辛巳来京以选刻国朝诗别裁集乞序阅之则以钱谦益辈为本朝之冠其人皆士类所不齿徳潜首列之离忠孝而言诗乖于正道其他序次亦多蹖误意徳潜耄荒或其门下士依草附木者流所为而徳潜未及检因命内廷翰林重为精校以定去留并序示大义而还之犹包容不加责也戊戌秋徐述夔逆词案发沈徳潜曾为作传称其品行文章皆可法直视悖逆诗句为泛常转欲为之记述流传则良心凘灭尽矣使其身尚在获罪不小虽已死亦不可竟置不论因下廷臣议佥云应削夺所有阶衔祠諡并仆其墓碑以为众戒并从之今作懐旧诗仍列词臣之末用示彰瘅之公且知余不负徳潜而徳潜实负余也
　　东南称二老曰钱沈则继并以受恩眷佳话艺林志而实有优劣沈蹖钱为粹钱已见前咏兹特言沈事其选国朝诗说项乖大义【钱谦益品本不端且以明季大臣降顺本朝复显秩而又阴为诽刺进退无据实不足比于人类徳潜取为国朝诗之冠竟不论其名节有亏妄加评许昧于忠孝大义尚何足以言诗详见向所作国朝诗别裁集序】制序正厥失然亦无诃厉仍予饰终恩原无责备意昨秋徐【述夔】案发潜乃为传记忘国庇逆臣其罪实不细用是追前恩削夺从公议彼岂魏征比仆碑复何曰【叶】盖因耄而荒未免图小利【徐述夔家饶于赀徳潜为之作传不过图其润笔贪小利而谀大逆不知有耻并不知畏法矣】设曰有心为吾知其未必【叶】其子非已出纨袴甘废弃【徳潜无子其嗣子种松不知何所来人甚不肖狎邪作恶曾命该抚就近约束之幸而未致生事抵罪而徳潜末年所得谀墓财皆被其荡费罄尽娶妾至多养子至十四人其视徳潜赐举人者不久即天其余无一成材者实徳潜忘良负恩之报也】孙至十四人而皆无书味
　　天网有明报地下应深媿可惜徒工诗行阙信何济
　　五督臣五首
　　故大学士陜甘总督三等忠勤伯黄廷桂
　　阁臣之兼督臣者凡四人黄廷桂宜居首然四人者或未入阁办事或虽莅纶扉无事实可録而在封疆中则皆政绩卓著者故并列之督臣亦如舒赫徳列于功臣梁诗正列于词臣例也黄廷桂镶红旗汉军康熙五十一年充侍卫寻任防领雍正二年授宣化总兵五年擢四川提督
　　皇考知其才迁四川总督仍管提督事乾隆元年并川陜总督为一廷桂専任四川提督是年冬内陞銮仪使二年署天津总兵五年迁古北口提督六年授甘肃巡抚十三年春署陜甘总督其冬迁授两江总督十六年调陜甘十八年调四川十九年擢吏部尚书总督如故二十年五月授大学士兼管总督六月复调陜甘廷桂所至力为整饬吏治肃然遇事无所徇隠悉核实入告诚笃有足嘉者其任陜甘也适当西陲用兵之时廷桂筹办军需备极劳瘁凡饲解驼马转运粮饟无不精详妥协毫不累民供输数年内地不知有兵糈事至其规画悉中机宜毎有传谕批示尚未达甘肃而廷桂邮牍至适相脗合者叙平定凖噶尔功予骑都尉世职旋晋三等忠勤伯赐双眼孔雀翎红宝石顶四团龙补以示宠眷二十三年冬督办军需赴凉州抱疴日剧犹勉力视事邉地少良医布政使蒋炳奏闻即遣额驸福隆安挈御医往视甫行而廷桂已于二十四年正月病故览其遗疏深以调飤马匹及地方赈务筹办未竟为憾益足防伤矣仍命福隆安驰往奠醊赐银万两治防入祀贤良祠即令其子袭伯爵并制挽辞四章有云鞠躬尽瘁今诚已葛亮而来此一人非斯人不足当斯语也及平定西域追画其像于紫光阁余亲为之賛云未同凯宴痛惜曷任至今思之犹为陨涕云
　　西陲用兵时军需信要务统勲既罢斥【刘统勲为陜甘总督闻阿逆之变议弃巴里坤恐其摇惑军心即罢斥逮治而以黄廷桂代之筹辧军务始得其益】特用就熟路擘画实尽劳诸事皆弗误而以民为重从不加征赋遇灾仍赈恤入告直陈故可比主吏萧闗中勤供输以此论功勲章服锡异数为政颇尚严赫赫名久着然而公无私任劳任怨素
　　两朝所造就似此诚罕遇
　　故大学士前两江总督尹继善
　　皇考时擢任封疆余践阼后存者渐稀惟尹继善厯年最久尹继善姓张佳前大学士尹泰子也雍正元年翰林五年迁侍讲兼户部郎中
　　命往广东审勘藩臬两司受贿徇隠案得实即署广东按察使六年三月以内阁侍读学士往江南协办河务八月署江苏巡抚明年二月实授仍兼管河务八年署江南总督十一年迁云贵广西总督乾隆二年秋入觐以父年老乞留京授刑部尚书五年授川陜总督再调两江两广十三年大学士公傅恒经略金川尹继善往为参赞兼署陜甘总督廿一年实授两江总督兼管总河廿九年晋大学士为军机大臣仍管总督三十年召还入阁办事三十六年卒于位闻而轸悼即遣皇子奠醊赙防有加入祀贤良祠满洲翰林中优于文学兼能通达政事者无出尹继善右且以其为
　　皇考所留贻大臣始终任用之尹继善公正端厚所至以爱民为先务故甚得名誉临事不动声色而小大悉就理筹画河工诸务并协机要其待僚属虽若上和下睦然遇劣迹应劾者亦不多寛假以是人皆爱而畏之丁丑壬午乙酉三次承办南巡不涉华靡不事科实能深体余意尤足嘉焉尹继善任督抚四十余年在内阁仅六载其事迹多着于外故仍列之督臣懐念不置而环顾满洲翰林罕有能继之者益增感叹耳
　　八旗读书人假借词林授然以染汉习率多忘世旧问以弓马事曰我读书秀及至问文章曰我旗人胄两岐失进退故鲜大成就自开国至今任事奏绩茂若辈一二耳其余率贸贸继善为巨擘亦赖
　　训迪诱八年至总督
　　异数谁能遘政事既明练情性复温厚所至皆妥帖自是福量辏能诗略如白【谓居易】倡和亦颇富独爱驰驿喻【南巡时于山水名胜略涉游览即行从不留恋久坐而景槩亦自不遗尹继善窃比于驰驿观山闻之不惟不怪而嘉其深合余寓意于物而不留意于物之义向每赋诗及之】知寓意不留
　　故大学士兼江南河道总督高斌
　　高斌初为内务府司员雍正四年任苏州织造六年迁广东布政使寻调浙江江苏及河南九年授河南副总河十年春调两淮盐政是冬兼江宁织造十一年春
　　皇考命其就近学习河务十二年春署江南总河余即位后令实授河督乾隆六年调直总督十年擢吏部尚书十二年夏授大学士十三年闰七月以大学士兼管江南总河十八年以河员应追核减之项聴其迟延又淮水决邵伯二闸罢职留工自効二十年卒于工念其为宣力旧臣敭厯年久予内大臣衔廿二年南巡复念高斌为总河时颇着劳绩如毛城铺所以分泄黄流于徐州设水志必至七尺始开后人不用其法遂致黄弱沙淤隠贻河患至三滚坝泄洪湖盛涨高斌坚持堵闭下河亦屡丰其功在民生自不可冺虽张家马路及运河二闸不免果于自信贻误而瑕瑜自不相掩本朝河臣虽不及靳辅较之齐苏勒嵇曾筠殆有过之因命与靳辅等三臣同列河壖祠祀复原职高斌存心忠厚且以理学自居人颇方正其办河务实能体国抒诚不涉虚伪食报宜不爽乃其子高恒既以任盐政时受商人贿伏法其孙高朴往驻叶尔羌贪黩藐法勾通奸商盗卖私玉赃逾钜万且累回人几致激变实非情理所应有因即于回疆立寘大辟犹不足以蔽辜高斌后人不宜若此余虽悯高斌实不能废法曲贷也其在纶扉禾久而治河之绩彰彰可考因于督臣中致念云
　　本朝善治河靳辅齐苏勒斌实可比靳弗徒保工急至其于齐也有过无不及【齐苏勒惟以保守隄工为务其于为民大局初不计也】惟是闭三坝白信过于力下河曾受福异涨害亦迫【高斌力主堵闭三坝下河固受其利然狃于成见虽遇清水盛涨亦执而不变癸酉秋洪湖异涨其自高堰五泄下之水高宝两湖至不能容高斌仍不肯启放车逻南关等坝致洪流冲突溃决隄岸不特下河被灾甚重即濒运河之高宝各州县亦胥受其患则咎有攸归因治高斌之罪】用此抵以罪劝惩国之则然终谅其心与祠复原职壬午复南巡清口亲定式预拆东西坝频年已受益【壬午南巡阅视清口因于高堰五坝定水志如清水比志增长一尺则拆淸口东西坝十丈视其増长尺寸随时展拆两坝俾宣泄有资为釡底抽薪之计及水减退仍按志以次镶筑酌留口门二三十丈自定水志以后河臣如法展拓清口连岁有收下河受益】昨秋黄河决洪湖涨因逼无已徐启坝未至冲溃棘【昨秋豫省黄河漫溢归入淮河势甚浩瀚计洪湖必不能容纳因先事绸缪传谕萨载以次展拓清口并于各闸坝酌启泄水萨载遵防尽展清口东西两坝六十丈又先启山旴智信两坝复启仁义礼三坝并将南闗车逻昭闗各坝同时开放运河两岸始保无虞虽下河不免稍被偏灾然减下之水较之冲决势缓故为患不至太甚且豫筹赈防民皆安堵惜高斌当日未能见及展拓清口及启放闸坝致有癸酉之失也】使斌而有知应叹初未识
　　故直总督方观承
　　汉督抚中厯任最乆始终无大过者莫如方观承因于懐旧诗及之观承安徽桐城人雍正十年以监生随定边大将军平郡王福彭赴北路军营为书记十三年还京予中书衔乾隆元年授内阁中书为军机章京因得通达事体且嫺章奏三年授兵部主事洊陟吏部郎中七年擢清河道厯直臬司藩司十一年暂署山东巡抚十三年擢浙江巡抚明年迁直总督兼管河务三十三年秋于石槽召见因其病疟委顿即令还保定调治寻遣医赍药丸诊视未几卒予防如例观承总督畿辅二十年恪勤奉职且留心民事如义仓书院留养育婴各局并饬所属实力举行其筹办河务亦得机要庚午春余阅视永定河全势以下口宜畅使易趋下观承请移下口于氷窖草坝以避其险旋改由贺老营及条河头究不过补偏救弊之防当询之观承云此法果如何观承奏云二十年内可保无恙复诘之云二十年后当如何观承不能对今距移下口阅三十年河流虽不时迁改幸尚无大患而观承殁已十余年矣惜哉苐其在任久于属员不免稍徇情靣尝有讦其短者顾事未发觉余亦讵肯吹求若近日周元理于井陉一案袒庇短价激变之劣员曲为开脱既已得实则不可不示惩儆以肃吏治昨作久任诗及之非恕于观承而苛于元理各视其所自取耳
　　以书记起用古有今则无有之祗一人曰惟观承夫夙称习政事铨曹尤着誉出而为监司洊陞抚与督【叶】在直二十年勤干实有余永定筹补苴艰为永逸图然仅能如此诚亦蒿目予徒以莅任久稍与姑息俱未至大狼藉何必吹求吾成全良臣多距非佳事乎
　　故大学士兼两江总督高晋
　　高晋大学士高斌之侄也初任知县洊陟山东运河道乾隆十四年擢山东按察使明年迁安徽布政使二十年擢安徽巡抚寻协同白钟山办南河事廿六年授江南河道总督三十年擢两江总督命统理总河事三十六年授大学士仍管两江总督兼总河高晋厯封疆三十年勤以奉职诚以任事尤能整饬吏治尽心民莫吏不敢欺而民爱之葢由县令起家于下情无不深悉故也其于治河颇步趋高斌效其纯而去其偏故无少愆失凡修防疏筑诸事皆实心经理当今晓河务者无出其右昨秋豫之祥符仪封黄河漫溢夺溜堵筑非姚立徳等所能任因勅高晋率南河谙练将弁驰往董治乃两处漫工屡塞屡开绩久弗就高晋忧惶成疾日益危笃尚书袁守侗邮奏即遣侍卫防太医院使往视并谕以安心调理医至甫数日竟不起闻而轸悼优防有加入祀贤良祠并为挽词惜之高晋老成敦朴体用兼优实督臣中之杰出者虽为阁臣而未办阁务故仍列于督臣高晋齿虽长余数嵗而精力未惫冀尚可资倚任不意其遽以勤事殁深叹贤臣之沦谢矣忆余初践阼时大臣皆长于余且多
　　皇考所简用今则旧臣竟无一人即有长于余者悉余所防擢而年小于余者亦间有凋零此懐旧之诗所为作也
　　从来擢督抚徳才量【去声】并重以此下僚中【平声】百不一二中自知县起者臻斯必超众晋也实其人故悉下情洞更兼习河务要任久倚用乃以治河决来豫屡稽功【叶】愤懑因致疾不起诚堪痛厯厯怀旧臣中外资经综而予未歇肩吁俊期与共
　　题睿思东阁玉章
　　睿思曽是建熙宁思义顾名何迳庭洪范二畴应未读故将新法乱周经
　　七言苏与五言米阁殿都曾印睿思【石渠寳笈所藏米防苕溪诗墨迹有睿思殿印又苏轼春帖子词墨迹有睿思东阁印二巻俱刻入三希堂帖其印大小及篆法均与此玉章稍异但考睿思殿建自宋神宗熈宁八年是此印必非臣下所用似曾经内府鉴藏者】臣下安从得此用疑经内府鉴藏之
　　咏哥窰葵花椀
　　椀作葵花式应存向日情依然出宋代却可辨难兄火色冺无迹釉光注未平器珍原以旧新必致訾评尝谓古器虽髺垦人亦珍之若近时器虽精工而有微疵率以为脚货弃之中庸二十九章所云世法世则之君子于同时不过逺有望而近不厌亦此意也题钱维城画花卉二十四种
　　杏花
　　图来岂是自灵山绽翠旉红尺幅间恰似未忘情白傅舞腰仍对素和蛮【傍绘白山桃】
　　白山桃
　　领袖羣芳春晓开夭斯是矣灼非哉【红可谓之灼灼白但可谓之夭夭耳】画家寓意须详审莫认红梅与白梅
　　玉兰
　　原是辛夷种接植陈淳诗句欠分明【玉兰用辛夷接枝辛夷色紫接玉兰则开花仍白陈淳咏玉兰乃云花开不是辛夷种自得凝香绕紫苞盖未深考也】文家堂畔春三月不足长言更写生【文征明所居有玉兰堂石渠宝笈藏徴明画玉兰幅自题一律识云庭中玉兰盛开连日赏玩赋此并系以图】
　　贴梗海棠
　　无香遮莫恨渊材磬口深红别様裁开向圗中长不落宿妆残粉漫须猜
　　藤花
　　叶如张幄花如锦步幛由来胜紫丝不写施松写独立可知作者具深思
　　黄蔷薇
　　緑簇琳琅裁宻叶黄标琥珀缀团花色如卫足嫌多刺买笑那能防鬭奢
　　荷包牡丹
　　防姑叶具体而微君子花形是也非恰似佩嚢宻悬带俗名何碍号依稀
　　山丹
　　担艶花承苯防丛渥丹【山丹一名渥丹】彷佛咏秦风南开夏孟北夏季节令暄寒有不同
　　红棃
　　乍见红棃白棃似始知大放雪英蕤名臣古语真堪味忧盛危明意在兹
　　紫荆
　　紫葩緑叶绽枝皆格物因之别契怀感悌或诚非感孝笑他竒语述齐谐【齐谐记载田真兄弟欲分堂前紫荆破为三片树即枯真见而悲不自胜不复解树树应声荣茂兄弟相感合财遂为孝门云云志怪之书本不足信但兄弟既称析居必已无父母者不得为孝借有其事亦止当称悌门耳何以孝门许之乎】
　　榴花
　　枝头疑火却无焰帧里含姿祗少香似妬游蜂频采掠高低齐缀绛纱囊
　　金丝桃
　　布金园里拈来卉遍地英英色作黄底事花开必五出天然数亦叶中央
　　荷花
　　益清香逺美非艶雅淡妆成自照波底事图中无并朶一夔已足岂须多
　　慈姑
　　薫风习习水溶溶翠榦银花也自秾开傍芳荷定何碍可知君子善能容
　　翠桃
　　移根原异西池种面作翠蓝桃借呼底事开花弗结子有名无实姓疑卢
　　秋海棠
　　一以开春一以秋名同实异讵无由木坚草脆彼春占偏傲秋光此岂柔
</div>
    <div class="pagination">
<a href="御制诗集_page945.html">上一页</a><span>...</span><a href="御制诗集_page941.html">941</a><a href="御制诗集_page942.html">942</a><a href="御制诗集_page943.html">943</a><a href="御制诗集_page944.html">944</a><a href="御制诗集_page945.html">945</a><span class="current-page">946</span><a href="御制诗集_page947.html">947</a><a href="御制诗集_page948.html">948</a><a href="御制诗集_page949.html">949</a><a href="御制诗集_page950.html">950</a><a href="御制诗集_page951.html">951</a><span>...</span><a href="御制诗集_page947.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
