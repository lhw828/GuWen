<!DOCTYPE html>
<html>
<head>
    <meta charset="UTF-8">
    <title>御制诗集 - 第 938 页/共 1326 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御制诗集 - 第 938 页/共 1326 页</h1>
    <div class="content">　　祖徳者所不能忘也爰举十二事各纪以诗且系之引
　　具梗概云
　　五谷
　　地脉厚则谷寳滋黍稷稻梁菽麦之类植无不宜亩获数石而斗直三钱故百室盈而四鬴充嵗以为常
　　神臯五谷种皆宜后稷穑同有相之略异豳风躬耒耜兼精立政诘戎师髙原下隰秋常获万廪千仓嵗可期内地流民成土著胥吾赤子率聴【平声】其【盛京可耕之土甚多畿辅山左无业穷氓挈侣至者咸垦艺安居久之悉成土著日积日多虽于本地淳朴古风有碍然太平日久户口繁孳借此以养无万穷黎故向有禁之之例而未尝严饬也】
　　东珠
　　东珠出混同江及乌拉宁古塔诸河中匀圆莹白大可半寸小者亦如菽颗王公等冠顶饰之以多少分等秩昭寳贵焉
　　出蚌隂精称自古大东毓瑞未前闻混同鸭緑【二江名】圆流伙合浦交州独产分取自珠轩供赋役【采珠者乃打牲乌拉包衣下食粮人户合数人为一起谓之珠轩以四月乗舟往至八月回各以所得之珠纳之于官如供赋然】殊他蜑户効殷勤纬萧亦识留名喻沽誉难更旧制云
　　人葠
　　深山邃谷中葠株滋茁嵗产既饶世人往往珍为上药盖神臯钟毓厥草効灵亦王气悠长之一征耳
　　奥壤灵区产草神三桠五叶迈常伦即今上党成凡品自昔天公葆异珍【昔陶景称人参上党者佳今惟辽阳吉林宁古塔诸山中所产者神效上党之参直同凡卉矣】气补那分邪与正【人葠固能扶羸济弱然余谓其助正气即助邪火而人多思借以滋补每受其害而不悟亦足嗤矣】口含可别伪和真文殊曰能活能杀冷笑迷而不悟人
　　松花玉
　　混同江产松花玉色浄緑细腻温润可中砚材发墨与端溪同品在歙阬之右
　　长白分源天汉江【混同江发源长白山国语曰松阿哩江松阿哩汉语天河也俗呼为松花江而金史乃有宋瓦江之称皆音转之讹耳】方流瑞气孕灵厖琢为砚佐文之焕较以品知歙可降起墨益毫功有独匪奢用朴徳无双昨来偶制龙宾谱寳重三朝示万邦【近集内府所藏旧砚绘图系説辑为西清砚谱而松花玉砚则择其曽经皇祖　　皇考题识及余所铭咏者入之】
　　貂
　　乌拉诸山林中多有之索伦人以捕貂为恒业嵗有贡额第其等以行赏冬时供御用裘冠王公大臣亦服之以昭章采
　　东瀛物产富难详美毳尤称貂防良食喜松皮和栗实色惟重黒乃轻黄【貂以丰厚纯黒者为上紫次之黄又次之毛润泽而香则以喜食松栗之实故也】虱谈敝困苏季子狗盗献嗤齐孟甞狐白那堪相比拟名裘黼黻佐朝章【貂裘可作常服三品以上大臣及京堂翰詹官皆得用之若为端罩惟以供御余则皇子诸王亦得用为朝祭之服】
　　鹿
　　地多崇山茂林鹿蕃息而肥腯麋鹿尤他所罕觏扶余之鹿所以称美唐书也
　　长白神山夏育伙【鹿以四五月遇雨生麛交以八九月】携麛就暖出林窠【长白山崇地冷鹿以夏月山中避炎至秋冬乃成羣就暖向盛京围场而来】取之无尽用不竭赐以有常受者罗【将军等冬日行围所获麅鹿山积择其肥者以进嵗率千余年节颁赐羣臣罗列充庭受者如拜割鲜之恵焉】抱朴称来经目少赵髙指处戒心多分明角解非同麈月令传文早定讹【月令谓仲夏鹿角解仲冬麋角解今试之则木兰之鹿与吉林之麋无不解角于五月已知月令之讹后见南苑所育之麈实于冬至始解角盖古人不辨麋与尘耳经文不可易因改正灵台时宪并为鹿角解説以订其误】
　　熊罴
　　盛京多窝集茂密蓊翳连林数十里熊罴毎跧伏其中熊趫捷而罴憨猛皆兽之絶有力者甲戌行围并曽殪之罴重千余斤熊亦及半
　　小者为熊大者罴罴惟东土始逢之【熊各处皆有罴惟吉林盛京始有他处所无也】蛰时居穴或居木【熊罴冬令皆入蛰不食熊小或居木孔罴大则居穴也】梦里得祥必得儿力士刺须十始胜【刺虎者不过五人一排向于盛京围中使力士刺熊罴非十人不能胜盖其力倍于虎也】封驼负觉一难支兽哉何自解人语异苑徒传子路竒
　　堪达汉
　　堪达汉出黒龙江似鹿而大其角可作射韘色如象牙而坚白胜之韘间环以黒章一线即角中之通理以防细密而匀正者为最
　　音义率同尔雅【尔雅释兽鹿絶有力音义均相近而字佩文韵未收今据广韵用】鹿中絶有力颀然垂胡因以樊缨比【堪达汉国语马樊缨也是兽项下悬肉相似因以得名】戴角犹胜象决镌履洳迅行如蹴雨逢冈迟进似腾烟【是兽生山中而喜水行水则速行山反迟亦异闻也】和阗玉韘伙新咏【尝命玉工仿角韘琢玉剏为之及和阗嵗贡美王毎择其精好者制为韘屡有题咏】数典于斯未可捐
　　海东青
　　羽族之最鸷者有黒龙江之海东青焉身小而健其飞极髙能擒天鵞搏亦俊于鹰鹘
　　鸷鸟从来有窟窠海东青窟鲜逢他【鹰雕皆有窠巢多縁峭壁为之人不能上惟海东青从未见其窠也】徒传飞至沧瀛左亦自投于丛樾罗鹘骨雕周早输健蝇营狗苟底须多禽中虎也却愁燕演雅名言可会麽【辍耕録蛓演雅言海青羽中虎也燕能制之羣集縁扑即坠云云以小制大物性往往如此亦犹腰黄啖虎之类也】
　　鱏鳇鱼
　　盛京之鱼肥美甲天下而鱏鳇尤竒巨口细睛鼻端有角大者丈计可三百斤冬日辇以充庖备赐亦有售于市肆者都人分鲙之目为珍品
　　物巨其中目小者可知赋性必良驯即如雪象殊常兽自合江鳇异别鳞蹲岸钓难投美饵凿氷射要系长缗【鱼出黒龙等江非钓所能得捕之者以纲围至岸边伺鱼首向岸挽强射之鱼负痛一跃而上既至陆地即易于掩取冬日或凿氷以捕则必繋长绳于箭以掣取之】颓然陈处欣兼惜倍胜椎牛飨众人
　　松子
　　松子诸山皆产而窝集中所产更胜盖林多千年之松髙率数百尺枝榦既茂故结实大而芳美亦足征地气滋培之厚也
　　窝集林多各种松中生果者亦稀逢大云遥望铺一色寳塔近瞻涌几重【松子生松塔中其形下丰上鋭层瓣鳞砌望之如窣堵每瓣各藏一粒既熟则瓣开而子落】鳞砌蚌含形磊落三棱五粒味甘浓偓佺曽遗【去声】尧弗受小矣子房学步踪
　　温普
　　温普国语译汉语书之山中果也形似樝味甘而酢或借榅桲字书之考花木记以榅桲为梨别种则徒取音近固不相类耳
　　山果还将山蜜浸【去声】大于北地小于南【闗内山樝大如弹丸制之可供殽核闗外如热河一带之山樝小不及半亦不中食盛京所产温普大小介乎二者之间蜜濆之可以致逺】实成露结而霜降味合梅酸与蔗甘可口已教述庄子状形却觉漏嵇含地灵气厚诚
　　天府动植飞潜物普覃
　　题永安桥
　　向多沮洳盛京西百廿里修道似隄【盛京城西至广宁向多沮洳行旅颇艰　　太祖初定沈阳即命修筑丰道一百二十里】更建坦行永安约　　【太宗崇德六年又于此建永安桥自是坦行无阻】遂教直接广宁蹊
　　当年师旅资挞伐此日农商受福禔
　　有举胥为奕世计经过惟亹继绳兮
　　广宁途中对雪
　　癸亥归舆冬对雪今畨雪对季秋时可知闗外偏饶冷且喜途中不负期近甸遥山遍皴染斜珠乱片正纷披此间宿麦原无种【闗外地气较寒不似闗内之布种秋麦无借雨雪滋培而此时闗外之雪在闗内尚当作雨但未知畿辅各属曽一律均霑否耳】却为京畿系逺思
　　登澄海楼望海曡癸亥旧作韵
　　包括乾坤转复旋奫奫孰得测凭楼有兴重斯日浮渤无边逺接天谁见沧桑经变幻虚传壶峤隠神仙俯临惟羡廓然量何以从容纳百川
　　登澄海楼再曡前韵题壁
　　寰区实广矣环以斯渤溟章亥已迷步河伯徒叹盈俯近无双白望逺惟一青三登廿五载所幸时均亨独惜失妙迹仙班懐昔瀛【癸亥年初登澄海楼张照梁诗正扈从聨句因命照书之壁间字势雄秀雅与题称今楼壁依然而妙迹已失用深惋怅张照有瀛海仙班印抚今追昔不能不以之兴怀耳】永希弗扬波万国朝皇清
　　澄海楼聨句
　　乾隆四十三年秋展谒
　　祖陵跸途出入俱申山海闗回銮因登澄海楼距甲戌之临虽越二纪而澄瀛胜槩凭览依然因命于敏中梁国治再曡前韵聨句诗中禁体亦循曩例也
　　【御制】归墟日为纳尾闾日为倾倾纳両无竭
　　墟闾互相盈逺禆或仿佛邃古畴经营前巡阅二纪【臣于敏中】
　　【御制】曡至临层甍凭轩望蓬岛回舆辞陪京壁惜张迹佚【乾隆八年聨句诗命张照书壁神采飞动足珍十九年重临迹尚存今被俗人圬毁毁之实觉可惜所存惟汪由敦更书上石者耳】
　　碑抚汪体更界垠琼阁竦
　　聨藻标霞擎声胪紫极动【臣梁国治】
　　【御制】目回青霄峥横陈接云宇直入余石城【秦时长城入海里余俗称四十里者伪也】尔时如何筑
　　今域皆来并连山险宁恃聚米觇逾明辽矣广轴振【臣于敏中】
　　【御制】苍然圆防掁喷雪白非晦【释名海晦也主引秽浊其水黒而晦】敛日黄徒轰【郝经诗忽忆黄河轰敛日】朝夕信弗舛
　　宗都量以成珠胎孕灵蚌金背腾横鲸出素屑霜采【臣梁国治】
　　【御制】升旭辉若英地脉绵永刼隂火然恒晴楼台气吹蜃村含居罗蜻【用吕览海上有好蜻者所居蜻至之事】望秩昭肸蠁卜
　　祠焕晶荧　　【圣驾出闗后二日即　　命望祀北海之神并　　勅疆吏于楼旁度地兴建　祠宇】景象倐纷集【臣于敏中】
　　【衘制】端倪自全呈东南坦崖堑西北拓安贞周环识体大嘘吸通干行搏风庄叟喻志怪齐谐评有经騐博物【臣梁国治】
　　【御制】惟错征含生寻仙鄙徐福运杼孰祖莹【北史祖莹尝语人曰文章须自出机杼】三畨咏一韵可以命归程
　　题夷齐庙四景曡甲戌旧作韵
　　孤竹城
　　秋跸防因谒
　　祖陵途经孤竹旧闻名梦传太守虽隣妄【寰宇记引隋图经云汉灵帝时辽西太守亷翻梦人曰余孤竹君之子伯夷之弟辽海漂吾棺愿见藏覆明日果见浮棺于津际乃为改云云其説荒唐不足信今志载府城西北有三冢其一即次君冢盖国人所立中子也】祠奉邦入实近情
　　揖逊堂
　　堂额依然揖逊题伐商叩马事堪稽殷周往迹胥归幻伯叔令名孰与齐
　　屈蟠松
　　谏武其人性本松故应千载盖隂浓言之不足图形去【古松偃折可爱甲戌经此曽图其形以归并系之诗】幸复今朝觌面逢
　　清风台
　　髙台瞰逺据中洲滦水溶溶台下流此地已欣清不了松风更与唱而酬
　　写夷齐庙偃松图并题以句用仿苏轼偃松图韵
　　夷齐庙别廿余载门前偃松苍不改行以苏法写其形是一是二呼之在松乎松乎两弗知苏与夷齐都合诗含三干端与坤倪歴万刦此寒涛吹
　　偏凉汀即景
　　横山佳气擅滦州胜弗以雄祗以幽廿四年心中企者随縁一日畅来游
　　嶤峰峻挺水潆洄步入林亭磵户开却指滦江滑笏处清风台下先【去声】予来
　　山容水态柏深秋前度诗情一瞬遒设谓横陈若屏障画家应是李营邱
　　偶然小驻惜前移偏喜凉风满意披咨尔扈行牧民吏戒贪作法合如斯
　　闻京师得雨雪志慰
　　月余霑泽未经闻驿递传宣致问勤【前因京师自八月初旬至今未据总理王大臣等奏报雨泽情形曽邮谕询问】初雨旋称继飘雪防霙此看祗同云【兹据王大臣奏京城自十七日已时防雨飘洒未时以后雨势渐稠入土寸余至十八丑时雪势绵密融积共三四寸不等目下即届立冬麦苗盈野得此倍获滋培之益云云昨途次虽凝望同云惟微霰时飘耳】边闗本冷麰弗种【近闗地气稍寒向不种秋麦此时雨雪皆非所盼也】京县应时麦始芸両地各宜慰一旦无欣际亦为农欣
　　往
　　盛京防谒
　　祖陵礼毕回銮进宫之作
　　东临故国仰
　　前徽益切守成凛万几出警行行为入跸秋阳冉冉变冬晖【时已立冬】六骢安吉适应税両月光隂迅若飞返必面今谁与面
　　夀康徒自叩
　　空闱
　　孟冬时享
　　太庙礼成有述
　　陪京返时驭
　　清庙举冬蒸惟切奉
　　先思敢忘
　　开创曽无文六英乐　　【南郊乐九奏　　北郊御八奏　　宗庙乐六奏礼也】不和太羮镫绳继万年愿惕干一意兢
　　微雪【十月廿七日】
　　入冬微雪两三逢此畨【去声】颇欣云势浓稷粒落来看已化墙隂才得指余封对时惟愿滋郊麦助景那因羃禁松傍晩寥空旋开霁依然失望祗无悰
　　恭祝
</div>
    <div class="pagination">
<a href="御制诗集_page937.html">上一页</a><span>...</span><a href="御制诗集_page933.html">933</a><a href="御制诗集_page934.html">934</a><a href="御制诗集_page935.html">935</a><a href="御制诗集_page936.html">936</a><a href="御制诗集_page937.html">937</a><span class="current-page">938</span><a href="御制诗集_page939.html">939</a><a href="御制诗集_page940.html">940</a><a href="御制诗集_page941.html">941</a><a href="御制诗集_page942.html">942</a><a href="御制诗集_page943.html">943</a><span>...</span><a href="御制诗集_page939.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
