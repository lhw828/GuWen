<!DOCTYPE html>
<html>
<head>
    <meta charset="UTF-8">
    <title>晦庵集 - 第 66 页/共 166 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晦庵集 - 第 66 页/共 166 页</h1>
    <div class="content">　　来书云曹参杨亿不学儒不害为伟人熹前言已奉答矣而细思之则老兄固云夫子之道乃万世仁义礼乐之主今乃有不学儒而自知道者则夫子何足为万世仁义礼乐之主也且仁义礼乐果何物乎又曹参杨亿二人相拟正自不伦曹参在汉初功臣中人品尽麤踈后来却能如此避正堂舍葢公治齐相汉与民休息亦非常人做得其所见似亦尽高所可惜者未闻圣人之道而止于是耳杨亿工于纎丽浮巧之文已非知道者所为然资禀清介立朝献替畧有可观而释子特以为知道者以其有八角磨盘之句耳然旣谓之知释子之道则于死生之际宜亦有过人者而方丁谓之逐莱公也以他事召亿至中书亿乃恐惧至于便液俱下面无人色当此时也八角磨盘果安在哉【事见苏黄门龙川别志第一巻之末苏公非诋佛者其言当不诬矣】然则此二人者虽皆未得为知道然亿非参之伦也子比而同之过矣葢老氏之学浅于佛而其失亦浅正如申韩之学浅于杨墨而其害亦浅因论二人谩及之亦不可不知也
　　来书云盐官讲义急于学者见道便欲人立地成佛熹于前段已论之矣然其失亦不専在此自是所见过中无着实处气象之间葢亦可见
　　来书所谓发明西洛诸公所未言者即其过处也尝闻之师曰二苏聪明过人所说语孟尽有好处葢天地间道理不过如此有时便见得到皆聪明之发也但见到处却有病若欲穷理不可不论也见到处却有病此语极有味试一思之不可以为平常而忽之也
　　答李伯谏
　　承喻及从事心性之本以求变化气质之功之说此意甚善然愚意此理初无内外本末之间凡日用间涵泳本源酬酢事变以至讲说辨论考究寻绎一动一静无非存心养性变化气质之实事学者之病在于为人而不为已故见得其间一种稍向外者皆为外事若实有为己之心但于此显然处严立规程力加持守日就月将不令退转则便是孟子所谓深造以道者葢其所谓深者乃功夫积累之深而所谓道者则不外乎日用显然之事也及其真积力久内外如一则心性之妙无不存而气质之偏无不化矣所谓自得之而居安资深也岂离外而内恶浅而深舍学问思辨力行之实而别有从事心性之妙也哉至于易之为书因隂阳之变以形事物之理大小精粗无所不备尤不可以是内非外厌动求静之心读之鄙意如此故于来喻多所未安窃恐向来学佛病根有未除者故敢以告然恐亦未必尽当于理惟高明择之
　　答李伯谏
　　诲谕勤勤深荷不鄙然人之为学各有所见岂能必于尽同亦各信其所信而勉焉耳今高明所造日深日逺而愚蒙底滞不能变其初心窃意必无可达之理来书乃欲曲加镌诲期之异日虽荷眷旧之私然恐亦徒为竞辨而无补于进修之实也谨此少谢厚意之辱伏幸裁照
　　答吴公济
　　来书云儒释之道本同末异熹谓本同则末必不异末异则本必不同正如一木是一种之根无縁却生两种之实来书云夫子専言人事生理而佛氏则兼人鬼生死而言之熹按伯谏书中亦有此意已于答伯谏书中论之矣他日取观可见鄙意抑又有说焉不知生死人鬼为一乎为二乎若以为一则専言人事生理者其于死与鬼神固已兼之矣不待兼之而后兼也若须别作一头项穷究晓防则是始终幽明却有间隔似此见处窃恐未安
　　来书云夫子罕言之者正谓民不可使知恐闻之而生惑熹谓圣人于死生鬼神虽不切切言之然于六经之言格物诚意之方天道性命之说以至文为制度之间名器事物之小莫非示人以始终幽明之理葢已无所不备若于此讲究分明而心得之则仰观俯察洞然其无所疑矣岂闻之而反有所惑邪但人自不学故圣人不能使之必知耳非有所秘而不言也今乃反谓圣人秘而不言宜其惑于异说而不知所止也
　　来书云贤士大夫因佛学见性然后知夫子果有不传之妙论语之书非口耳可传授熹谓论语固非口耳所可传授然其间自有下工夫处不待学佛而后知也学佛而后知则所谓论语者乃佛氏之论语而非孔氏之论语矣【正如用琵琶筝方响觱栗奏雅乐节拍虽同而音韵乖矣】
　　来书云因语孟见理然后知佛氏事理俱无碍之说熹按上文言因佛学见性此言因语孟见理理与性同乎异乎幸剖析言之以晓未悟但恐真见语孟所言之理则释氏事理无碍之间所碍多矣
　　来书云幽明之故死生之说昼夜之道初无二理明之于幽生之于死犹昼之于夜也鬼神之情状见乎幽者为不可诬则轮囘因果之说有不可非者谓上智不在此域可也谓必无是理不可也熹窃谓幽明死生昼夜固无二理然须是明于大本而究其所自来然后知其实无二也不然则所谓无二者恐不免于弥缝牵合而反为有二矣鬼神者造化之迹【伊川语】乃二气之良能也【横渠语】不但见乎幽而己以为専见乎幽似此未识鬼神之为何物所以溺于轮囘因果之说也【幽则有鬼神者对礼乐而言之】大抵未尝熟究圣人六经之旨而遽欲以所得于外学者笼罩臆度言之此所以多言而愈不合也至又谓不可谓无此理特上智不在此域此尤害理葢不知此理是合有邪合无邪以为不可谓必无是理则是合有也合有则盈天地之间皆是此理无空阙处而上智之人独不与焉不知又向甚处安身立命若是合无则凡此所谓不可无之理乃众生之妄见而非真谛也此其与圣人之心大相逺矣而曰圣人无两心吾不信也
　　答赵佐卿
　　所示易说足见玩意之深不胜叹服此经旧亦尝伏读然每病其未有入处乃承见喻使反复其论葢久不知其所以对也顾厚意不可以终辞姑以已意畧疏其后未知当否惟高明裁之复有以诲警之则幸甚大扺圣经惟论孟文词平易而切于日用读之疑少而益多若易春秋则尤为隠奥而难知者是以平日畏之而不敢轻读也
　　答曹晋叔
　　近仁之说来喻固未安择之说亦有病窃原圣人之意非是教人于此体仁乃是言如此之人于求仁为近耳虽有此质正须实下求仁功夫乃可实见近处未能如此即须矫揉到此地位然后于仁为近可下功夫若只守却刚毅木讷四字要想象思量出仁体来则恐无是理也
　　答林择之【用中】
　　熹以崇安水灾被诸司檄来与县官议赈恤事因为之遍走山谷间十日而后返大率今时肉食者漠然无意于民直是难与图事不知此个端绪何故汨没得如此不见头影因知若此学不明天下事决无可为之理王丞文字足罢去因力荐何叔京摄其事若得此人来将来检放一段事须有条理但只恐才不足然终是胜今日诸公耳此水所及不甚广但发源处皆是高山裂石涌水川原田亩无复东西皆为巨石之积死伤几百人行村落间视其漂荡之路听其寃号之声殆不复能为懐
　　所寄李先之记文体面甚佳趣向甚正但紧切处殊不端的只云此为仁此为义却何如便由此而用之且若真知仁义之实则又不可云以诚而意以正而心此类非一大抵此是尤紧切处只如此他可勿论也恐更有可措处因来更论之以起惰气也
　　答林择之
　　熹奉养粗安旧学不敢废得扩之朝夕议论相助为多幸甚敬夫得书竟主观过之说因复细思此说大害事复以书扣之扩之録得藁子奉呈不知择之以为如何也伯逢来问造端夫妇之说偶亦尝思之前此说得泛滥不缜宻今答之如此扩之亦已録去矣近见古人下工夫处极是精宻日用之间不敢不勉庶几他时相见或有尺寸之进耳敬夫又有书理防祭仪以墓祭节祠为不可然二先生皆言墓祭不害义理又节物所尚古人未有故止于时祭今人时节随俗燕饮各以其物祖考生存之日葢尝用之今子孙不废此而能恝然于祖宗乎此恐太泥古不尽如事存之意方欲相与反复庶归至当但旧仪亦甚草草近再修削颇可观一嵗只七祭为正祭自元日以下皆用告朔之礼以荐节物于隆杀之际似胜旧仪便遽未及写去
　　答林择之
　　熹侍防如昨祠官再请若更不得请当如所戒近事则无可说观左史之除可见纲纪之紊但如诸公若不相舍不得不一行又闻亦有招致南轩之意果尔犹或庶几但恐终不能用尔所欲言甚众逺书不欲多谈可默防也元履竟为揆路所逐虽其多言未必一一中节亦坐誊藁四出之故然其为吾君谋也则忠士大夫以言见逐非国家美事亦使幽隠之贤难自进耳近得南轩书诸说皆相然诺但先察识后涵养之论执之尚坚未发已发条理亦未甚明葢乍易旧说犹待就所安耳敬以直内为初学之急务诚如所谕亦已报南轩云择之于此无异论矣此事綂体操存不作两段日用间便觉得力尝騐之否康节云若非前圣开蒙吝几作人间小丈夫诚哉是言近读易传见得隂阳刚柔一个道理尽有商量未易以书见也两段之疑动静之说甚佳赤子之心前书已尝言之【谓言其体则无贤愚少长之别今日赤子之心已是指其用而言之】前此似亦未理防到此试为思之如何来谕谓其言非寂然不动与未发不同为将动静做不好说似初无此意但言不専此而言则兼已发感通之用在其中耳今者只如前书推明程子之意则亦不须如此分别费力矣
　　答林择之
　　此有李伯谏往时溺于禅学近忽微知其非昨来此留数日蔡季通亦来防剧论不置遂肻舍去旧习此亦殊不易葢其人资禀本佳诚心欲为为已之学虽一边陷溺而每事讲究求合义理以故稍悟天命之性非虚空之物然初犹恋着旧见谓不相妨今则已脱然矣可尚可尚仲尼焉学体物而不可遗春王正月【胡传之说如何】谷神不死此数义近皆来问者幸各以数语明之遗书论天地之中数段亦告为求其旨见喻更以周礼唐天文志系之为佳
　　答林择之
　　昨得晋叔书说刚毅木讷近仁示择之尝告以仁者人所以肖天地之机要须就发见处看得通神自然识得细看此说似非所以晓人乃所以惑人晋叔縁此说得来转没交涉不免就其说答之似稍平穏今谩録去不知还更有病否孔门求仁工夫似只是如此着实说未有后来许多妙也通神之语恐亦有病况不务涵养本根而直看发处尤所未安仁者人所以肖天地之机要此句极好然却只是一句好说话正如世俗所谓卦影者未知仁者定理防不得知仁者又不消得如此说与它要之圣贤言仁自不如此观论语孟子可见矣如何如何
　　答林择之
　　所答二公问甚精当熹亦尝答之只说得大槩不能如此之宻然劝深父且看语孟大学其意亦如所示也仲弓一段太迫切观渠气质与识致所及似禁不得如此钳锤也晋叔亦是自悠悠诸公觉得且如此何丞近得书亦未有进处余则不闻问也季通两日尽得讲论亦欲附书未暇渠终是未専一若降伏得此病痛下方有可用力处已深告之未知如何终日愦愦自救不了更添得此累思与吾择之相聚观感警益之助何可得邪瞻仰非虚言也昨日书中论未发者看得如何两日思之疑旧来所说于心性之实未有差而未发已发字顿放得未甚穏当疑未发只是思虑事物之未接时于此便可见性之体段故可谓之中而不可谓之性也发而中节是思虑事物已交之际皆得其理故可谓之和而不可谓之心心则通贯乎已发未发之间乃大易生生流行一动一静之全体也【云云】旧疑遗书所记不审今以此勘之无一不合信乎天下之书未可轻读圣贤指趣未易明道体精微未易究也
　　答林择之
　　太山为高矣然太山顶上已不属太山此喻道体之无穷而事业虽大终有限量尔故下文云云意可见也又旣得后须放开此亦非谓须要放开但谓旣有所得自然意思广大规模开廓【须字如用必字】若未能如此便是未有所得只是守尔葢以放开与否为得与未得之验若谓有意须放教开则大害事矣上蔡论周恭叔放开忒早此语亦有病也鸢飞鱼跃察见天理正与中庸本文察字异指便入尧舜气象亦只是见得天理自然不烦思勉处尔若实欲到此地位更有多少功夫而可易其言耶疑上蔡此语亦伤快也近来玩索渐见圣门进趣实地但苦惰废不能如人意尔
　　答林择之
　　竹尺一枚烦以夏至日依古法立表以测其日中之景细度其长短示及孟说正欲烦订正俟见面纳向来数书所讲亦并俟面论但显道记忆语中数段子细看皆好只太山顶上已不属太山此但论道体之无穷而事业虽大终有限量耳故下文云云意可见矣钦夫春来未得书闻嵗前屡对上意甚向之然十寒众楚爱莫助之未知竟何如耳郑丈至诚乐善当时少比必能相亲其徳器粹然从容厚重亦可佳也
　　答林择之
　　比因朋友讲论深究近世学者之病只是合下欠却持敬工夫所以事事灭裂其言敬者又只说能存此心自然中理至于容貎词气往往全不加工设使真能如此存得亦与释老何异【上蔡说便有此病了】又况心虑荒忽未必真能存得耶程子言敬必以整齐严肃正衣冠尊瞻视为先又言未有箕踞而心不慢者如此乃是至论而先圣说克已复礼寻常讲说于礼字毎不快意必训作理字然后已今乃知其精微缜宻非常情所及耳近畧整顿孟子说见得此老直是把得定但常放教到极险处方与一斡转斡转后便见天理人欲直是判然非有命世之才见道极分明不能如此然亦只此便是英气害事处便是才高无可依据处学者亦不可不知也
　　答林择之
　　熹哀苦之余无他外诱日用之间痛自敛饬乃知敬字之功亲切要妙乃如此而前日不知于此用力徒以口耳浪费光隂人欲横流天理几灭今而思之怛然震栗葢不知所以措其躬也
　　答林择之
　　所论顔孟不同处极善极善正要见此曲折始无窒碍耳比来想亦只如此用功熹近只就此处见得向来所未见底意思乃知存久自明何待穷索之语是真实不诳语今未能久已有此验况真能久邪但当益加勉励不敢少弛其劳耳拙斋和篇庄重和平读之如见其人烦为多致谢意庄子诗亦皆有味但可惜只玩心于此耳窃恐论语孟程之书平易真实处更有滋味从前咬嚼未破所以向此作活计然不敢僭易献此说顾无以谢其不鄙之意只烦择之从容为达此懐也吕公家传深有警悟人处前辈涵养深厚乃如此但其论学殊有病如云不主一门不私一说则博而杂矣如云直截劲捷以造圣人则约而陋矣举此二端可见其本末之皆病此所以流于异学而不自知其非邪而作此传者又自有不可晓处如云虽万物之理本末一致而必欲有为此类甚多不知是何等语又义例不明所载同时诸人或名或字非褒非贬皆不可考至于苏公则前字后名尤无所据岂其学无纲领故文字亦象之而然邪最后论佛学尤可骇叹程氏之门千言万语只要见儒者与释氏不同处而吕公学于程氏意欲直造圣人尽其平生之力乃反见得佛与圣人合岂不背戾之甚哉夫以其资质之粹美涵养之深厚如此疑若不叛于道而穷理不精错谬如此流传于世使有志于道而未知所择者坐为所悮葢非特莠之乱苗紫之乱朱而已也奈何奈何
　　答林择之
　　所论大抵皆得之然鄙意亦有未安处如满腔子是恻隠之心此是就人身上指出此理充塞处最为亲切若于此见得即万物一体更无内外之别若见不得却去腔子外寻覔则莽莽荡荡愈无交涉矣陈经正云我见天地万物皆我之性不复知我身之为我矣伊川先生曰他人食饱公无馁乎正是说破此病知言亦云释氏以虚空沙界为已身而不知其父母所生之身亦是说此病也三代正朔以元祀十有二月考之则商人但以建丑之月为嵗首而不改月号【时亦必不改也】以孟子七八月十一月十二月之说考之则周人以建子之月为正月而不改时【改月者后王之弥文不改时者天时不可改故祭祀田猎犹以夏时为正】以书一月戊午厥四月哉生明之类考之则古史例不书时以程子假天时以立义之云考之则是夫子作春秋时特加此四字以系年见行夏时之意若如胡传之说则是周亦未尝改月而孔子特以夏正建寅之月为嵗首月下所书之事却是周正建子月事自是之后月与事常相差两月恐圣人制作之意不如是之纷更烦扰其所制作亦不如是之错乱无章也愚见如此而考之刘质夫说亦云先书春王正月而后书二百四十二年之事皆天理也似亦以春字为夫子所加【王字亦非史防旧文】但鲁史本谓之春秋则又似元有此字而杜元凯左传后序载汲冡竹书乃晋国之史却以夏正建寅之月为嵗首则又似胡氏之说为可据此间无竹书烦为见拙斋扣之或有此书借録一两年示及幸甚幸甚又汉书元年冬十月注家以为武帝改用夏时之后史官追正其事亦未知是否此亦更烦子细询考也金声或洪或杀清浊万殊玉声清越和平首尾如一故乐之作也八音克谐虽若无所先后然奏之以金节之以玉其序亦有不可紊者焉葢其奏之也所以极其变也其节之也所以成其章也变者虽殊而所以成者未尝不一成者虽一而所歴之变洪纎清浊亦无所不具于至一之中圣人之知精粗大小无所不周圣人之徳精粗大小无所不备其始卒相成葢如此此金声而玉振之所以譬夫孔子之集大成而非三子之所得与也然即其全而论其偏则纎而不能洪清而不能浊者是其金声之不备也不能备乎金声而遽以玉振之虽其所以振之者未尝有异然其所振一全一阙则其玉之为声亦有所不能同矣此与来喻大同小异更请详之却以见告仲尼焉学旧来说得太高详味文意文武之道只指先王之礼乐刑政教化文章而已故特言文武而又以未坠于地言之若论道体则不容如此立言矣但向来贪说个高底意思将此一句都瞒过了李光祖虽亦曲为之说然费气力似不若四平放下意味深长也但圣人所以能无不学无不师而一以贯之便是有个生而知之底本领不然则便是近世博杂之学而非所以为孔子故子贡之对虽若逊辞然其推尊之意亦不得而隠矣
　　答林择之
　　游山之计束装借人行有日矣得伯恭书却欲此来遂复中辍山水之兴虽未能忘然杜门省事未必不佳也潘丈之政为闽中第一其爱民好士近世诚少比恨未识之耳端叔向见钦夫称之恭叔昨在建宁得一见匆匆不能欵然知其惑于世俗高妙之虚谈矣大抵好高欲速学者之通患而为此说者立论高而用功省适有以投其隙是以闻其说者欣然从之唯恐不及往往遗弃事物脱畧章句而相与驰逐于虚旷防漠之中其实学禅之不至者而自托于吾学以少避其名耳道学不明变怪百出以欺世俗后生之有志者为所引取陷于邪妄而不自知深可悼惧也择之旣从其招致要当有以开之使决然无惑于彼乃为不负其相向之意然择之向来亦颇有好竒自是之弊今更当虚心下意向平实处加潜玩浸灌之功不令小有自主张之意则自益益人之功庶乎其两进矣
　　答林择之
　　所示疑义已畧看端叔恭叔恵书极感其意但如此用功鄙意不能无疑要须把此事来做一平常事看朴实头做将去乆之自然见效不必如此大惊小怪起模画様也且朋友相聚逐日相见晤语目击为益已多何必如此忉忉动形纸笔然后为讲学邪如此非惟劳攘无益且是气象不好其流风之弊将有不可胜言者可试思之非小故也其间所论操存涵养苦要分别先后已是无紧要而元礼忽然生出一句心有未尝放者遂就此上生出无限枝叶不知今苦苦理防得此一句有甚紧切日用为已功夫处邪又如可欲之善向来说得亦太高了故端叔所论虽失之而择之亦未为得也扩之云已子细报去此不复缕缕矣巻尾二段却好大抵说得是当自然放下穏帖无许多枝蔓杌陧处且如二公所论可欲之善是欲向甚处安顿也
　　答林择之【用中】
　　不仁者不可以久处约长处乐后说得之葢君子而不仁者有矣夫未有小人而仁者也此皆所谓不仁者但所失亦有浅深久速之差耳大抵圣人之言虽浑然无所不包而学者却要见得中间曲折也
　　好仁者无以易其所好则尚自尚也恶不仁者不使加乎其身则加自加也若谓人不能加尚之恐未遽有此意也兼我方恶不仁于此又安能必彼之不见加乎用力于仁又是次一等人故曰葢有之矣若好仁恶不仁之人则地位尽高直是难得礼记无欲而好仁无畏而恶不仁者天下一人而已正是此意
　　曹交识致凡下又有挟贵求安之意故孟子拒之然所以告之者亦极亲切非终拒之也使其因此明辨力行而自得之则知孟子之发已也深矣顾交必不能耳子思泄栁之事恐无空留行道之别但谓穆公之留子思出于诚意今客之来非有王命耳
　　程子有言志壹气壹専一之意若志専在淫僻岂不动气气専在喜怒岂不动志当只依此说来喻此一段皆好但此两句正倒说却与本文下句不相应耳
　　按丧服传出母之服朞但为父后者无服耳子思此事不可晓兼污隆之说亦似无交涉或记者之误与易箦事据曾子自言则非不知者葢因季孙之赐而用虽有所縁然终是未能无失但举扶而易之当下便氷消冻释耳
　　文之不可无质犹质之不可无文若质而不文则虎豹之鞟犹犬羊之鞟矣鞟须依旧说细看来喻却觉文义不通天以诚命万物万物以诚顺天此语固有病而所改云天命万物万物奉天诚也亦枯槁费力若曰天之命物也以其诚诚之在物也谓之天不知如何
　　答林择之
　　诚之在物谓之天前书论之已详来书所说依旧非本意向为此语乃本物与无妄之意言天命散在万物而各为其物之天耳意虽如此然穷窘迫切自觉殊非佳语也
　　观过知仁只依伊川说更以和靖说足之圣人本意似不过如此记曰仁者之过易辞也语曰苟志于仁矣无恶也如此推之亦可见矣
　　子张所问子文文子只说得事不见其心所以处此者的实如何所以见他仁与不仁未得伊川云若无喜愠何以知其非仁乎如此理防方见得圣门所说仁字直是亲切若如五峰之说却说出去得更逺了与仁字亲切处转无交涉矣【知言中说仁字多类此】切脉观鸡之说固佳然方切脉观鸡之际便有许多曲折则一心二用自相妨夺非唯仁不可见而脉之浮沉缓急鸡之形色意态皆有所不暇观矣窃意此语但因切脉而见血气之周流因观鸡雏而见生意之呈露故即此指以示人如引医家手足顽痹之语举周子不去庭草之事皆此意尔若如来谕观鸡之说文义犹或可通至切脉之云则文义决不如此又所云同一机者颇类无垢句法
　　孟敬子问疾一章但看二先生及尹和靖说可见曾子之本意而知上蔡之为彊说矣葢非惟功夫浅迫至于文义亦说不去也
　　尽心之说谓尽字上更有工夫恐亦未然
　　答林择之
　　喜怒哀乐浑然在中未感于物未有倚着一偏之患亦未有过与不及之差故特以中名之而又以为天下之大本程子所谓中者在中之义所谓只喜怒哀乐不发便是中所谓中所以状性之体段所谓中者性之徳所谓无倚着处皆谓此也择之谓在中之义是里面底道理看得极子细然伊川先生又曰中即道也又曰不偏之谓中道无不中故以中形道此言又何谓也葢天命之性者天理之全体也率性之道者人性之当然也未发之中以全体而言也时中之中以当然而言也要皆指本体而言若吕氏直以率性为循性而行则宜乎其以中为道之所由出也失之矣
　　答林择之
　　何事于仁恐是何止于仁但下两句却须相连说葢博施济众非但不止于仁虽圣人犹以为病非谓仁者不能而圣者能之也民鲜久矣只合依经解说但中庸民鲜能久縁下文有不能朞月守之说故说者皆以为久于其道之久细考两章相去甚逺自不相蒙亦只依合论语说葢其下文正说道之不明不行鲜能知味正与伊川意合也前寄三章大槩皆是但语气有未粹处耳石兄向论在中之说甚精宻但疑尽已便是用此则过之大抵此尽已推已皆是贤人之事但以二者自相对待便见体用之意【尽已是体上工夫推已是用上工夫】若圣人之忠恕则流行不息万物散殊而已又何尽已推已之云哉师训中一段极分明正是此意可更详之
　　答林择之
　　答熈之仁说甚佳其颇未尽处熹答其书复详言之仁着于用用本于仁当时自不满意今欲改云仁者心体之全其用随事而见所举伊川先生格物两条极亲切上蔡意固好然却只是说见处今且论涵养一节疑古人直自小学中涵养成就所以大学之道只从格物做起今人从前无此工夫但见大学以格物为先便欲只以思虑知识求之更不于操存处用力纵使窥测得十分亦无实地可据大抵敬字是彻上彻下之意格物致知乃其间节次进步处耳
　　答林择之
　　所引人生而静不知如何看静字恐此亦指未感物而言耳葢当此之时此心浑然天理全具所谓中者状性之体正于此见之但中庸乐记之言有踈宻之异中庸彻头彻尾说个谨独工夫即所谓敬而无失平日涵养之意乐记却直到好恶无节处方说不能反躬天理灭矣殊不知未感物时若无主宰则亦不能安其静只此便自昏了天性不待交物之引然后差也葢中和二字皆道之体用以人言之则未发已发之谓但不能慎独则虽事物未至固已纷纶胶扰无复未发之时旣无以致夫所谓中而其发必乖又无以致夫所谓和惟其戒谨恐惧不敢须臾离然后中和可致而大本达道乃在我矣此道也二先生葢屡言之而山所谓未发之际能体所谓中已发之际能得所谓和此语为近之然未免有病旧闻李先生论此最详后来所见不同遂不复致思今乃知其为人深切然恨已不能尽记其曲折矣如云人固有无所喜怒哀乐之时然谓之未发则不可言无主也又云致字如致师之致又如先言慎独然后及中和此意亦尝言之但当时旣不领畧后来又不深思遂成蹉过孤负此翁耳【云云】致与位字非圣人不能言只以此观之亦自可见葢包括无穷意义而言之初不费力此其所以难及耳
　　答林择之
　　古人只从幼子常视无诳以上洒扫应对进退之间便是做涵养底工夫了此岂待先识端倪而后加涵养哉但从此涵养中渐渐体出这端倪来则一一便为已物又只如平常地涵养将去自然纯熟今曰即日所学便当察此端倪而加涵养之功似非古人为学之序也又云涵养则其本益明进学则其智益固表里互相发也此语甚佳但所引三传语自始学以至成徳节次随处可用不必以三语分先后也葢义理人心之固有苟得其养而无物欲之昏则自然发见明着不待别求格物致知亦因其明而明之尔今乃谓不先察识端倪则涵养个甚底不亦太急迫乎敬字通贯动静但未发时则浑然是敬之体非是知其未发方下敬底工夫也旣发则随事省察而敬之用行焉然非其体素立则省察之功亦无自而施也故敬义非两截事必有事焉而勿正心勿忘勿助长则此心卓然贯通动静敬立义行无适而非天理之正矣
　　伊川论中直静之字谓之就常体形容是也然静字乃指未感本然言葢人生之初未感于物一性之真湛然而已岂非常体本然未尝不静乎惟感于物是以有动然所感旣息则未有不复其常者故熹常以为静者性之贞也不审明者以为如何主静二字乃言圣人之事葢承上文定之以中正仁义而言以明四者之中又自有宾主尔观此则学者用工固自有次序须先有个立脚处方可省察就此进步非谓静处全不用力但须如此方可用得力尔前此所论敬义即此理也
　　答林择之
　　精一之说诚未尽但择之之说乃是论其已然须见得下工夫底意思乃佳伊川云惟精惟一言専要精一之也如此方有用力处如择之之说却不见惟字意思如何前日中和之说看得如何但恐其间言语不能无病其大体莫无可疑数日来玩味此意日用间极觉得力乃知日前所以若有若亡不能得纯熟而气象浮浅易得动摇其病皆在此湖南诸友其病亦似是如此近看南轩文字大抵都无前面一截工夫也大抵心体通有无该动静故工夫亦通有无该动静方无透漏若必待其发而后察察而后存则工夫之所不至多矣惟涵养于未发之前则其发处自然中节者多不中节者少体察之际亦甚明审易为着力与异时无本可据之说大不同矣用此意看遗书多有符合读之上下文极活络分明无凝滞处亦曾如此看否
　　答林择之
　　心有忿懥之说似亦无可疑心字只是唤起下文不得其正字非谓心有是四者也遗书云易无思无为也此戒夫作为也向来欲添非字以今观之似不必然此意葢明圣人之所谓无非漠然无所为也特未尝作为耳只此便是天命流行活泼泼地戒之者非圣人之自戒特以作为为不可耳大抵立言欲寛舒平易【云云】
　　答林择之
　　戒夫作为此对老子之无为而言旣不为老子之无为又非有所作为此便是天命流行鸢飞鱼跃之全体感而遂通天下之故未尝离此然体用自殊不可不辨但当识其所谓一源者耳
　　答林择之
　　费而隠一节正是叩其两端处其实君臣父子人伦日用无所不该特举夫妇而言以见其尤切近处而君子之道所以造端其微乃至于此而莫能破也但熟味上下文意及鸢飞鱼跃上下察之意即见得显微巨细浑是此理意义晓然也
　　答林择之
　　此中见有朋友数人讲学其间亦难得朴实头负荷得者因思日前讲论只是口说不曾实体于身故在已在人都不得力今方欲与朋友说日用之间常切检防气习偏处意欲萌处与平日所讲相似与不相似就此痛着工夫庶几有益陆子寿兄弟近日议论却肻向讲学上理防其门人有相访者气象皆好但其间亦有旧病此间学者却是与渠相反初谓只如此讲学渐涵自能入徳不谓末流之弊只成说话至于人伦日用最切近处亦都不得毫毛气力此不可不深惩而痛警也
　　答林择之
　　近见莆中西铭解义其胡公说莫是向来所说吕氏别本否谓之胡说固非然恐亦不是吕说似初无甚发明不知何人所作而如此流行误人兼其后有数段言语极可怪也
　　答林择之
　　敬夫寄得书论二先生事实中数段来改正谬讹所助颇多但记二苏排伊川处只欲改正云同朝之士有不相知者其说以为二苏之于先生但道不同不相知耳不审贤者以为如何又欲削去常夷父张茂则两段以为决无此事他议论亦尚多不能一一及之甚恨地逺不得相与订正也
　　答林择之
　　游尉能与师鲁游必有志者因一见之啓其要未见他事且令于百姓分上稍发些不可得身心亦是一事也
　　答林择之
　　知言序如所论尤有精神又照管得前来贯穿甚善甚善寄得郴学扩斋二记其文亦此类不知何故如此不只是言语文字之病试为思之如何书中云常与右府书云愿公主张正论如太山之安绸缪国事无累卵之虑此语却极有味大抵长于偶语韵语往往尝说得事情出也湘江诸人欲心不知果能便消否第恐野火烧不尽春风吹又生耳渠如此易其言正如广仲说纳交要誉易去一般
　　答林择之
　　酒诰已领前日读之不详但所疑悉如来示然初亦不曾得致思但觉碍人耳
　　答林择之
　　所谕闻人说性说命说仁说学等语自觉羞愧此又矫枉过直之论其下论注疏与诸老先生得失亦然大抵近见择之议论文字诗篇及所以见于行事者皆有迫切轻浅之意不知其病安在若如此书所论则凡经典中说性命仁学处皆可删而程张诸公著述皆可焚矣愿深察之此恐非小病也
　　答林充之
　　所谕隂阳动静之说只以四方五行之位观之便可见矣优柔平中如充之所论得之中字于动用上说亦然明道云惟精惟一所以至之允执厥中所以行之即此意也然只云于动用上说却觉未尽不若云于动用上该本体说如何丧事不敢不勉恐只是一句程子亦有云丧事人所不勉恐解中亦且欲成文不免如此作句未必以四字包上三字也不成章不达此通上下而言所谓有节次者是也伊川所引充实光辉特举一事以明之耳非必以成章专为此地位也
　　答林充之
　　充之近读何书恐更当于日用之间为仁之本者深加省察而去其有害于此者为佳不然诵説虽精而不践其实君子葢深耻之此固充之平日所讲闻也




</div>
    <div class="pagination">
<a href="晦庵集_page65.html">上一页</a><span>...</span><a href="晦庵集_page61.html">61</a><a href="晦庵集_page62.html">62</a><a href="晦庵集_page63.html">63</a><a href="晦庵集_page64.html">64</a><a href="晦庵集_page65.html">65</a><span class="current-page">66</span><a href="晦庵集_page67.html">67</a><a href="晦庵集_page68.html">68</a><a href="晦庵集_page69.html">69</a><a href="晦庵集_page70.html">70</a><a href="晦庵集_page71.html">71</a><span>...</span><a href="晦庵集_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
