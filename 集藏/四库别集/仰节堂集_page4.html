<!DOCTYPE html>
<html>
<head>
    <meta charset="UTF-8">
    <title>仰节堂集 - 第 4 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仰节堂集 - 第 4 页/共 19 页</h1>
    <div class="content">
　　余读刘夏卿传未尝不掩巻太息有逖思焉世胄之家生而崇膴不竞华鬬缛足为美谈夏卿具孝友忠信之行志古人彻易理是不可嘉羡乎其薄桓文不行王道罪季孙阻孔子之行王道尤非三代以下可多得也世之龌龊淟涊者无论借令布置周宻动有作用有不以为才乎颖识风生揣摩无遗有不以为智乎挺肩张胆一意摧强有不以为力乎处处流惠人人见德有不羣然而推贤乎然大段霸术之余耳事功固集元气实斵谁能纯衷直行无机无械至正大公无偏无党神运而人不知功成而身不宰斯之谓王道盖亦未见其人也学术不明匪朝伊夕世故多艰罅漏千百孟氏以驩虞为小补今以小补为大奇则以贸贸汶汶不求禆补者众也噫九原不作吾谁与归

　　杨明宇都尉荣壤集跋

　　盖余读都尉公伏阙诸疏泪未尝不潸潸下也嗟乎臣事君子事亲不当如是耶子有不可致之亲而臣有不可得之君耶世以杨封翁子尚帝女为艶称然不以贵戚故妨废子职徼异数之俞旨徒跣扶葬衣衰食粝三年则昔今戚畹一人而已不则黄金绕身何如父子相对之贫哉诸孙玉立帝女出者业已五允征隆盛而可钦者在肃雝损贵荣馈食之礼此都尉以克闲致而实翁以贻谷臻也夫翁之得孝于子也都尉之得顺于帝女也圣天子俞都尉之孝愿也皆以性通者也性沦浑无间前不以后隔上不以下隔外不以内隔故父子志同男女道合君臣情洽然而世每暌焉则不以性聨而以形阏也形则七尺之外若山川若秦越乌能通乎尽斯人之性讵有不孝者哉水共一池故东摇而西动人共一性故此感而彼应封翁孝而都尉纉其孝都尉孝而圣帝帝女遂其孝或发以性之所有故真或符以性之所有故速日之远也珠对之而火生月之远也鉴向之而水起不知其所以然而其所以然者固已了了可目视而耳听也夫性綂天下孝綂百行然则人人可通事事可通尽民尽物奚之而有间者乃缀数言于末简以旌仰止之思

　　薛文清公行实录纂跋

　　文清夫子吾明之大儒也产于吾乡若此其甚近也然论其世而师友之者则亦鲜矣夫子学圣人而未尝不欲人之共学不学夫子是自外于圣人之学也圣人人也自外于圣是自外于人也而可乎稷竹东任公纂着夫子之行实成录将授剞劂氏公之人人欲人人学夫子也学夫子者学圣人也学圣人者人其人也志顾不伟哉吁嗟兹录出而吾乡之文清夫子接踵矣是公之大造吾乡以迨天下后世也

　　读李如真先生集

　　夫圣学之不明也逊圣人而不敢居也谚有之众人是圣人何逊焉甘为众人者无论其自好者则曰将为贤人焉非不硁硁非不翩翩而真儒每难于睹善治每难于臻世所号为贤人者或至为世病非尽名浮于质也贤人以知见用事而圣人无知见以知见用事或见己而遗人或举一而废百见一隅而遗其全见一时而遗万世甚且名根利蔕滋其中执态褊行横其外无知见则内不见己外不见人如天之覆如地之载如日月代明四时错行孟子达此故曰圣人与我同类者圣人先得我心之同然者耳乃所愿则学孔子盖尝浏览今古事功不同者学术不同也学术不同者学圣学贤不同也如真李先生教人曰宁学圣人毋宁学贤人有味乎其言之哉其临终训子弟曰人不可以知见用事嗟乎兹其学圣人之要也夫亦其学圣有得也夫余读其集有深契焉乃题于末俟学者辨之

　　书江汝修梦莲巻

　　人与莲花无问安得不爱莲人与元公更无间安得元公独爱莲举世何人不赏花皆是不容自己与当年意思无别徒艶髙踪于千古自不着察自不充满耳元公常存莲香不断若谓隔越数百年不可面晤或谓可以寤对不可寐接抑谓梦中乍聚醒后如失俱有间之见也故曰孔子梦周是其真处总之无间无间之体因欲而掩欲尽乃露中既无梗相痛相怜江汉秋阳推而逊之不得皜皜前无歇地孔子大圣江汉濯秋阳暴吾侪末学大海涤尘烈焰鍜滓可也欲根欲蔓庶其可荡用爱宏尚友远寤寐通矣汝修梦莲南皋先生题以无欲真宗且以江汉秋阳为孔门心法谬付数语请质焉大槩寤时谁不分明于寐时想汝修不但梦竒也

　　书知非语

　　绛李子命其所著曰知非语伯玉五十知非渊明亦曰觉今是而昨非顾是非何常之有由赐之所是颜闵之所非由赐之所非颜闵之所是夷惠之所是孔子之所非夷惠之所非孔子之所是君子孜孜进学月有异焉月之是非异也岁不同焉岁之是非不同也日新者日知其非也日日新者日日知非也日日知非者日日知也譬镜之照未磨时一妍媸既磨时一妍媸磨之又磨又一妍媸

　　书刘冲倩饮水携云巻

　　水泠泠可饮云霭霭可携此意人多不识顾或水未当前云未出岫而望望焉庶几遇之是云水之牵吾也水既饮水且逝矣云既携云亦散矣犹依依口颊襟袖间是吾之牵云水也虽然刘生所饮水今为画中水所携云今为画中云妙乃是画中原来着不得

　　书存阴说

　　浙刘生昔着问世狂言欲存阳也兹复为存阴说不欲抑阴之极也持以观余余曰阳拟君子阴拟小人固有是言然一阴一阳总之天道不闻贵昼而贱夜何至轩阳而轾阴夫非尽人之徒与而阴之耶而小人之耶而姑存之而已耶均是人也同生于干道则同为阳纯阳无论昨非而今是则昨阴而今阳是非半则阴阳半纵百非一是亦五阴一阳可喜之复也谁其可菲圣主当阳羣贤夹日午天之下向荣足快抑阴岂其时乎且二气絪缊洋洋无间日出而万方俱昼日入而万方俱夜若曰某地多阴某地多阳尤达天者之所不道然则虽无此说亦奚不存也

　　书权书止观

　　语云权非圣人不能用而圣人亦不轻以权许人即学人可与立犹未遽与以权也何也水止成照学无止奚以观无观则冥冥奚以权是以难也昔贤以春秋为仲尼之权书权生于观观生于止通乎是可以诵此书矣潘生曽缙世业春秋录其所得命曰权书止观其知用心于止也乎止则观观则可与权虽然余尝有言贤有止圣无止圣无观故无止学未至于无止犹然未可与权也

　　题薛文清公像

　　文清先生临终题诗云七十六年无一事此心惟觉性天通通字未完而絶先生学问所得在此生平读书为此尚论先生之学者以此学先生者当如此

　　书治病要语

　　余曩阅绛藩东壁公所自撰墓志铭服其达于生死赋小诗赞之比观辛复元氏所为公传更悉诸懿行复元向余言公晚年孳孳于学公之孙诚一奉公命从辛子游能忘其贵而笃于道一气锺耶庭训耶俱可窥矣诚一手公所著治病要语示余以仁义礼智信五字为基胪列十要而叅以素问本草及诸家方诀为巻十二盖寿天下之书也诚一曰吾祖初着此书计巻四十继减为二十又继减为十二此亦先正所称目减而近于放下之旨矣世人能捐伎俩埒此者亦鲜即此是学即此是道冝其达于生死况以下区区世味乌能动乎吁嗟睎公者且从生死以下勿动

　　书济世灵枢

　　宗侯东壁公既以医声于时全活无量厥孙诚一复纉其传有抱疴望拯者晰如洞垣余及家人辈或失调摄延之治疗刻期奏效以所著济世灵枢观余悉医道肯綮将以公之世跻万方寿域也念不忘世世期于济此学道有得匪仅仅攻医术者比盖其学直探大本是以宇宙同视也学局皮肤者虽亦斤斤而潜伏冷念不自觉知学彻神髓藩篱乃破疾痛相关矣又尝纂前人既效之方成帙曰肘后秘方既以公世何以云秘前人之之郑重而秘藏者也何秘乎遇则传不遇则不传也遇而传言言济世之资不遇而传轻则耳畔之飘风甚则明珠之投暗矣吁此所以遇合之难而世之罕覩其济也

　　书自渡语

　　自渡语诚一自题其语也渡曰自非人之所能与也未渡而望洋自望也不克渡而溺自溺也既渡而登岸自登也师不能得之徒父不能得之子天亦不能得之人或不知在溺甚且安其溺长年怜之大声疾呼听之漠然甚且怫然将如之何故渡者自渡也虽然未渡之先一自而已既渡之后无非自者无不渡故禹急已溺之思伊切内沟之耻完其自渡而已矣

　　仰节堂集巻三

　　●钦定四库全书

　　仰节堂集巻四

　　（明）曹于汴 撰

　　○记

　　婺源朱氏蔵书楼记

　　宋朱文公故有楼蔵书自为碑记既罹兵火夷为民居胜国时建婺源学宫适卜其地今仍之皇朝崇重文公之学其经书传注等书家传户诵屡厪天语勑禁违悖载在令甲然公遗书犹众学士或未全睹茂才崇沐公之十三世孙也深虑散逸将至学脉湮芜乃尽搜遗书为部若干为巻若干倾囊剞劂之高义儒绅朱光禄吾弼汪宪副国楠呉中翰养春辈助赀竣业继复建楼以贮厥地亢爽厥制壮丽典守之寄模印之费俱有经画匪家学是章实关世教远抵都门质余言为记余闻昔有士人千里从师师悉出经史期在尽授初讲一语其人稽首请退浃月不至师问之对云向所聆躬行未彻敢炫多乎当世称其善学何必载籍之种种虽然圣贤觉世之心至无穷也如国医好生蓄材聚方惟患不备文公不云乎恐人未悟故如此言又如彼言此处既言彼处又言其谆谆者其惓惓者耳试阅诸编近循食息之常逺穷天地之秘上遡洪荒之始下暨世代之变总括根宗之会细分枝节之详费昭名物之赜隐超声臭之表尺尺寸寸自是浑融本本原原不踰跬歩第令学者各随才力藉为津筏至于道焉而已可不谓广大悉具精微无渗者乎而士或徒矜充栋目不及窥或记诵虽勤身心无得譬则珠玉盈前懵为乞丐之子亦有身不升堂雌黄堂上逐声起障未行诋途譬则海陆错陈妄言无可下箸也之两人者校之初聆一语矻矻躬行奚翅星渊岂文公著书之意抑岂贤胤蔵书之意

　　淮北堤工记

　　出淮郡新城迤北抵安东河淮之所经行歳苦淹漫先是万厯九年义官歙人鲍越捐资填路建亭造桥树柳穿井行路之人称便府县义之其得为义官以此迨十九年水更泛滥前路日就圯越劝民筑堤捍水愿输米千斛以助工时无应者事遂寝然从此室庐田园沉没于水众不聊生贸贸焉思逃徙矣越乃告诸山阳令尹何君申筑堤之议何君恺悌爱民者也躬督视而劝相之越则日夜拮挶计田授工其力不能具饔餐者资助之不克竣其功者为竣之堤计广二丈至五丈高五尺至丈余各随其地宜计长一万三千七百余丈越所代竣二百五十余丈所资助百六十余金经始于二十五年正月至次年四月告成堤形如环众乃安处其中所垦田千余顷二麦大获称乐土矣众谓非越则此工无由举非令尹则越无以行其议而民不免于流亡遂树坊曰何公堤云夫堤之未筑众罹其害堤之既筑众享其利此于建堤者何与乃汲汲皇皇若斯乎用是知天下之人本同一气其甘苦悲愉无不相关譬如十指虽分而同为一体故睹颠连之状而拯救之者勃乎不容已由是充之即圣贤大公无我之道岂有他哉窃恠夫闾左贾竖崇奉钱神者校利害于铢两等人已于氷炭利之所集匪惟不以及人而且瘠人以自肥凡可以术笼力陷无不为也亦有处丰养侈之人刺甘衣轻一费万钱而茕独无告之众枵腹露肘曾不得其一盼甚者深蔵厚殖若将为千年之计而父母不得利其有兄弟不得沾其惠族戚邻里不得望其余此其心之迷惑譬如麻木之人养其一指忘其九指而不知也麻木者有时而愈其十指之病无不痛楚迷惑者有时而悟其四海之内有困苦不得所者将悲悼救济之不遑矣然则斯役也固足为迷惑者劝哉令尹洛阳人余同年进士名际可闻百姓为树坊命撤去盖欲辞其名耳然业已人人口碑讵能辞乎

　　学易堂记

　　皇朝号曰大明岂不诚然乎哉夫道世所由立也道在今时不啻中天之日矣粤稽三五之世及三代之盛以迨鲁邹传授之际原原本本枝枝叶叶炳炳烺烺可按也汉儒承煨烬之余搜罗训诂功不可磨间亦莫达其奥旨有宋诸儒阐发昭朗可谓无遗而或割损全体亦有之焉高皇帝天纵圣神凝道立极而当日儒臣尚鲜能奉扬休美嗣后名儒軰出论著宏富如入五都之市万寳毕陈严于歩武之细彻于声臭之先博而有要大而有统周行之坦咸宜云汉之倬高掲成见习闻之表真脉呈焉马勃败皷之遗尊生藉焉是为渊渊是为浩浩率循无斁不流于茫荡不局于邉隅有从心无违心有尽性无抝性不以尊圣者悖圣不以法天者乖天不以维世者祸世千载一时不在兹乎夫道载于六经而会之于易析枝叶则三百八十有四迭互流转至于无穷探原本则无辞有画无画有易杳乎微矣道明则经明经明而道益明也有孚丁子能世其先人之学读易文园余毎逰其园登其堂或令笔录或令口谈櫽括儒先之撰业已有岁虽余衰昧犹未能研窥测而彷佛大都真成明备乃为书学易堂三字仍为之记而序述如斯盖自幸得生于明盛之时云

　　平陆县创凿兴文渠碑记

　　叅知政事詹公巡方河东植纲振纪饬吏庇民靡不具举其大者扬励风敎兴起誉髦更用绻绻按部虞城登高遥览挹傅说诸贤圣之高踪神与逰焉已而慨前修之不作愿多士之彚征徘徊瞻顾意者山河淑气聚散不恒欤抑何今昔人不相及也乃命邑令魏君引涧析渠环遶城邑畅厥地灵魏君良尹明作于治者遂广谋详度庀材鸠工凿渠导涧高者穿洞卑者筑堤由城北流入县治徧及公署泮宫通衢委巷疏通足以破窒聨络蔚乎有章旋出城外灌田三百畆许复于邑之艮方甃砖石为崇台上竖楼阁严祀汉关将军有镇定之象耸拔之义其资民耕饮惬人逰眺固无俟论经始于万厯甲辰七月之望越月工竣夫取河役之余基取古道之隙费不靡民无扰顿成胜迹魏君以兴文命渠而属余为记夫豪杰之兴天所笃哉地所锺哉人所奋哉天道万古不变者也人心三代永直者也或陵谷不能无迁则地气有时而乖乎公率作僚吏牖士之天树人之轨而犹不忘怀于风气盖亦嘉惠文教罔所弗用焉耳然天如是其不变也人如是其常直也而地复如是其称胜也虞之人士有不嫓休先哲道崇业茂其曷以对此徳意夫傅说负上圣之质不难版筑以约其躬草野之中何与天下事而舟楫盐梅辄复储诸豫谁能恬之于守不以米盐脂润撼其膺谁能身任天下不以参两位育遗之逺斯傅说比肩矣善乎关将军之言曰心在人日在天谁能俾吾之心如天之日昭朗精融不杂微滓洋溢贯彻不间一髪斯恬于守矣斯不忘天下矣斯动天遇主勋猷彪炳光被山川矣请因令尹以质诸公而为虞之人士效区区焉詹公名思虞庚辰进士常山人魏君名学征乙酉乡进士咸阳人

　　安定祠碑记

　　安定胡先生子孙散逸江淮凡八支淮阴一支则自洪武二年名子英者先生八世孙也占籍山阳世守谱像隆庆元年间庠士王汝舟辈请于郡守黄公议以联城明徳书院改为安定书院以祀先生迨万厯二十四年正月余署府篆张生东周辈以旧祠荒圯请移于府城西北隅积薪庵盖前郡守倪公所建空闲可用随请于督抚爱所褚公得允乃令仓大使胡九江修葺之未几堂君蓝田张公至命竣前工迨五月告完移先生像于其中扁曰崇正祀树坊曰安定祠祠正堂三间寝堂三间门一间是年冬十二月余复摄府越明春偕寅僚忠所蔡君暨山阳尹何君修祀事于祠下因行文何尹议定春秋二祀歳以为常命工勒石记其始末仍迁旧祠碑于此不忘前人好徳之雅云呜呼仲尼云见贤思齐入是祠者尚亦惕然思哉

　　节孝祠碑记

　　宋节孝徐先生及其考妣墓在淮城东三里许旧有祠有司歳时祀之今歳清明前余命中军官宋承祖增高其墓而展祭焉承祖曰山阳县治之左为先生故里不可无祠复相与叹息谓先生之后无人谁主蒸尝者次日承祖率诸生熊志中辈请建祠且请以义民官鲍越董其事余乃处金若干发承祖令兴工踰数日来曰偶得先生石像又数日来曰得山阳县民徐有益者先生之十九代孙也余遂请于直指懐云陈公心铭周公给有益衣巾充奉祀生而命置先生之像于祠议立会祭享凡为孝子者得入会夫先生徳行文章具有众美而其究归于节孝故以节孝称然节亦所以成孝也则一孝足以尽先生矣顾孩提之童无不知爱其亲而独先生以孝显何哉则以失其本心者众也嗟乎凡人之溺妻子躭货利败名检甘邪僻无亦私此血肉之躯耳然亦知此躯所自来乎父兮生我母兮鞠我拊我畜我长我育我顾我复我出入腹我虽大圣至孝无能酬亲恩而无歉者奈何忍迁于物而忘之过先生之里而猛自省焉必将怆然其不寜矣祠计堂三楹大门二门各一楹得二石狮于民间乃宋时先生之宅故物置之门下

　　孟烈孝祠碑记

　　蒲之佣民孟端妻邵氏思蚤寡不欲夺其志抱幼女亥陨于井八歳女熙坠从之既出尸母犹抱亥熙抱母闾巷悲感年友绿汀张君辉其里人也为之传诵诸王公卿大夫士共揄扬之荐达天朝旌其门且为建祠树坊迁墓手录各檄牒传咏授余而以祠记属焉余披玩怆然洒泣曰异哉圭窦妇婴乃至此乎然妻不负夫子不负母适得其正此常也非异也世有背夫之妻忘亲之子则为异耳末俗以异为常得不以常为异哉夫重渊百尺赴之如归激湍絶命固结不解是孰为之气也即理也循其性之自然之谓道也斯时也精灵粹湛罗贯干元所谓夫妇知能可以埓圣赤子未失斯为大人或有岐言理气析列圣凡高谈性命薄视庸常盖亦未之思己夫大道浑沦人人具足日用皆是第不知耳顾惟不知乃为真用也何也知见起于校量校量乃生蹊径假令邵知死夫之为烈而后死之熙知死母之为孝而后从之亦何能直截凝一毫无顾望夹杂也而章缝士人几席跬歩或弃大道而不用奚取于载籍极博或用之而犹知之亦不免利蔕名根其视烈孝何如乎故学无他亦于忠孝廉节日用不知斯已矣故不识不知为顺则不学不虑为仁义呜呼讵易言哉祠建景虞门下计堂四楹中阿居邵熙亥左右侍大门一楹建坊额贞烈祠二门一楹外东西小屋二居良妪一以司涓除启闭东隅井一便自食创于郡刺史川南郭公元柱成于邺郡孙公好古歴万厯戊戌庚子方竣云

　　孔节妇祠碑记

　　节妇姓谢氏大河卫军舍雩之女嫁山阳民孔椿一载而孀抚遗腹子金以居有杜言者谋娶之不从强之节妇投溺于河尸逆流烈女祠旁时已越旬余面颜如生金号泣鸣其寃于上困苦不为阻言竟坐斩死于狱观风诸部院屡旌节妇之墓与门堂君蓝田张公以乡贤祠左隙地给金建祠祀其母不佞重节妇而多金之不忘母也褒以匾授金冠带列于乡饮之席嗟乎生子者报曰男则其喜倍男固优于女也丈夫而猥琐则妾妇之妇人而才智则丈夫之丈夫固嘉名也乃节妇不背夫而士或背亲背君背兄弟背友嗜荣畏穷偷生忍辱以为得计由节妇观之不亦羞乎遂三叹而书诸石以告夫进此祠者

　　赵烈妇祠碑记

　　烈妇姓侯氏安邑李店村侯良宰女蚤孤育于伯父转育于所亲年十四为冯村赵良进妻贫为人佣越两月而良进病侍养甚谨又三月而良进卒其母辈将令别适烈妇自缢以死时万厯甲午歳之仲夏明经葵南张君表其闾孝廉化域王君表其墓铨部朴庵刘君题以辞盐台侍御璇石曾公诔以诗移檄鹾司发锾建祠一所堂四楹大门二楹植木主而祀乡甿谓可忽玩或寝住其中余结茅其邻瞻拜感叹恐其乆而湮废为之塑像以肃观者夫贫家幼妇非有保姆之敎习见之素五月之夫强半在疚未尝享其餍饱而一醮不忘甘死如饴与其败节而偷生寕一死以全节视改节为甚耻视保耻为甚急生且可捐况区区末利岂与廉耻校重轻哉乃有图利欲之便安厌礼义之拘检丧耻不顾闻烈妇之风当亦忸焉泚其背矣爰述芳踪勒之贞珉藉以维世云

　　增建观音庙碑记

　　或有问于余曰观音救苦有诸曰有之然救其可救者耳救难有诸曰有之亦救其可救者耳有人于此敦孝克弟循理守义不幸而罹于苦难神将急救之抑或举动虽愆出于失误不系有心苦难及焉神亦救之亦或显有罪过似在弗宥悔心未冺尚可更新苦难之遭神亦救之神明好生众生可悯用是拯济倘有良心斵灭甘从邪枉逞暴戾为得计懐谲诈而罔人怙慝不悛省改无日天网昭昭赏善罚恶有常理焉斯人之苦天苦之也斯人之患天患之也观音固慈不与天左乌得而救诸吁嗟强家骗室未尝不奉神像甚且攫金而还刲羊报祭神方怒笑彼昏不知尚冀免祸而幸福其可得乎哉秪见其愚而已矣吾巷观音庙肇自国初屡经重修碑志详载迩歳圯漏殆甚里耆辈捐赀募众庀材集工增建巍焕先时神殿一间香亭三间大门一间今则神殿三间卷棚三间通过一间大门三间大都别树非故即俱谓创建可也庙后又创殿一间以祀地蔵是役也首事十人勤慎不遑而郭君某尤为拮据故甫逾时而工竣谋伐贞珉以识始末问记于余余乃述观音之所救与否以告焚拜于此者愿栗栗共洗心云
</div>
    <div class="pagination">
<a href="仰节堂集_page3.html">上一页</a><a href="仰节堂集.html">1</a><a href="仰节堂集_page2.html">2</a><a href="仰节堂集_page3.html">3</a><span class="current-page">4</span><a href="仰节堂集_page5.html">5</a><a href="仰节堂集_page6.html">6</a><a href="仰节堂集_page7.html">7</a><a href="仰节堂集_page8.html">8</a><a href="仰节堂集_page9.html">9</a><span>...</span><a href="仰节堂集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
