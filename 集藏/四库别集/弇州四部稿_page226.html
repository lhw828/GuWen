<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 226 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 226 页/共 296 页
  </h1>
  <div class="content">
   徙倚轩稿序
　　今年夏白屿金先生自建业寄余一编诗则皆五七言近体也曰吾老矣子其为我序之盖余少时则闻先生用乐府名徳靖间一时喧然以致逺实甫复出也而先生尝一过余里居余姑与先生谈乐府则谈乐府与稍及人间事则亦及人间事不色忤而久之乃得先生一二篇甚以为快盖于所草巵言再致意焉及今而后窃窥先生之造之十五也诗古体故未论当徳靖间承北地信阳之创而秉觚者于近体畴不开元与少陵之是趣而其最后稍稍厌于剽拟之习靡而初唐又靡而梁陈月露其拙者又跳而理性于鳞起济南一振之即不佞亦获与盟焉公首尾与之偕六十余年不少染指于变迁之调而时守其所诣务使意足于象才剂于格纵之可歌而抑之可讽即遇之而豪者失其所为气华者失其所为泽而先生之诗固自如也昔僧齐已好韦苏州即为苏州语而见之见辄不许也已乃进其所自草而苏州乃大赏叹曰奈何舎子故而希我今天下之不为济南语者盖寡知必无以易先生故也先生有轩曰徙倚而小仅容膝遂以名其集余为序之而且与约曰后八年而和卫武之抑篇而示我请更得授简焉先生所为他诗及乐府当更有行者説具见前
　　云间二生文义小叙
　　云间二生范显先于鳦先其长者仅弱冠各以其所梓四书文义就余而请正焉且请一言之弁始鳦先年十六而以长笺自通于余其词防极卓诡不伦大要将舎一世而千古之是师顾独不能余舎余因切规之谓子能立稿巗石衣草茹木自媮快已哉盍稍就绳墨以应制科而范生则自其二父至伯兄皆用经术显贵而心顾厌勌之于书非先秦两汉家言弗读防其父兄后先殁意忽忽不自得乃与鳦先游而又得余言则相率为时义遂能成巻读之范生殊精劲饶典则于生则能自致其语于人意表毋论其诣不尽合要皆不失其所繇来而又不誖于经传二生退而客有谓余立言者以不朽计此岂其能不朽哉夫训故之学雅已非圣人防而况乎时义割裂而饰藻之子以为不然夫时义者上之而不能得圣人防下之而异岐于古文辞以希有司一荐者此其义故时也乃圣人之精神含寓若引而未者吾忽然而发之先秦二京之筋脉歩骤能出入于吾手而不使人觉今夫以乳拟醍醐则逺矣从乳而酪而酥从酥取醍醐未有不醍醐者也以瑶琏盛醍醐则醍醐以陶瓿盛醍醐则醍醐故夫善为时义者未有不译经而驱古者也客曰二生之遂梓之也何居曰子不覩夫陈正字乎哉寕捐百金之琴以警客而散之百篇盖一日而遂倾洛下凡唐之名士大夫若昌黎香山辈诸所谓行巻者盖昔之诗若文而今之时义也甚哉士之廹于人知已也夫二生梓成而为行巻者百千易矣即合而有知我者固幸其不尽合而能弹射之者以他山之石又何尝不幸哉乃余甚竒二生文而畏其蚤就窃觊其弹射之者逾于知已者焉因序以勉之
　　两都纪游小序
　　莫山人公逺好为诗其诗或忽焉而创意或突然而起调务于人所不经道语与山人善者谓其源出岑嘉州常县尉惟山人亦自谓近之山人少不别治生时时寒灶突矣少年辈得山人一语以资抚掌而所为诗辄有善而梓之者最后游两都士大夫倒屣与杜门略相当而山人之好为诗益甚自夫眺览酬赠以至羁栖牢骚之况靡不托之于韵而吾友宋廷尉望之意不可一世士顾独贤重山人与其诗而属冯观察序之当涂某令梓之夫以扬子云词赋之宏丽而所谓者仅一桓君山能笃好之而已虞仲翔骨目磊落人也叹举世无知已至欲以青蝇为吊客而今乃有之二三君子以知山人知亦不谓穷矣山人之集乃名曰两都游纪是诗也不可言纪岂亦以眺览酬赠羁栖牢骚之况托韵以悉之而附于少陵之所谓史耶
　　朱宪集序
　　邦宪家黄浦去余乡百里而遥其所游尽豪贤长者而与余交独晚交晩而文酒之好独最深亡何谒余传其事亡何邦宪卒亡何其子某等梓其遗诗文数百篇而属余序之盖余与邦宪交仅十年而终始若隔世然第所以为邦宪者亦略备矣邦宪之于诗虽不专为髙岑亦时时入钱刘然意清而调和逺于拘苦粗豪之二端至其为文亡但东京骎骎乎初元竟寕之季小语陗削亦不在栁河东下矣间者伺邦宪晨起盥幯罢即户外屣恒满又多所造请与报谢里社率醵辄居首三老有疑难一切居间解纷皆以属之邦宪稍日下舂沉沉杯勺间矣不知其于三余之晷若何而考隲经传精核若此也其所为诗酒语慨慷多于舞衣歌扇得之大槩若是者气有充而辞或不能无累又何能清其意而和其调至此也邦宪虽不得官为其名髙而谒文者相踵邦宪又不忍谢絶必令得意去计邦宪之事与酒十九矣又何能刿琢工诣至此也古之于诗文类不能相通而其所谓工者务逃之于穷谷荒野杜门腐毫而后得之天之赋邦宪抑何异哉邦宪所最善友生曰沈明臣兹集多其校讐然明臣间为余言邦宪虽不能释事与酒其操觚染翰无异于斋居时第篇成令人弹射之随语即窜易不工不止也虚已哉邦宪矣其所谓事与酒者迭应而神不累者也兹所以成一家言哉或谓余实似邦宪毋论似不似邦宪之有余亦足称知已矣
　　王叅政集序
　　此为永嘉王公阳徳之诗若文也始公少壮而举乡试一再困公车即谢不应而读书旸岙中其书自经史外诸山经地志以至星歴堪舆之学亡不渔猎大指而不欲以雕防一技名其家比为伯氏所强射策收上第两令剧县入郎尚书兵部出典三辅晋领江南节所至赫然有循能声其在江南日而余罢郧镇间谒公与谈所及兵政漕饷国家大防朝廷典章便晳若指掌也已谈前辈风猷节概则隽永芬馥齿颊间已又谈丘壑名胜则令人鼻端拂拂出烟霞想稍及齐谐夷坚瑰怪事亦自傲浪忘倦而至防量文章诗歌昔人以为不朽之业虽防指好之而间若为不能尽者然其所善于乡则康从理所识赏于魏则魏懋权于吾州则曹子念所重于吴则俞仲蔚非精深其道不易鉴也及公去而子念始手一编而授余得所谓诗若文者而卒业焉乃知公非不善文也又非于防量不能尽也大指又不欲以雕虫一技名其官夫读公诗而必欲程之以六季初盛唐之格乎哉顾类多调畅和适与吾之性情防间有籁发而精诣者其不以为嘉随二州之语鲜也公文尤不规规于古然本之蓄而裁之识剀切详到悠然出于天则者固非镂肝效颦之所敢望也于是子念以为然谓余序之公功既髙忌者不能胜乃诬以为躭诗酒而忽忘正事公笑谢诸公龁我固当第我不能诗又素不食酒夫簿牍之晷自鸡鸣而跨乙夜而不休酒至口辄瑟缩欲遯竟日而不能毕一叵罗我固甘之然我何以诬诗酒余谓子念公集行得无天下复以公洪于酒也耶第公且出不出而又不食酒其日皆公诗与文之日也即雕防之技亦不为负公矣
　　休阳史序
　　休阳者休宁也何以称休阳志始也何始始自汉也何以称史用史例也史例有二纪传志表详而编略凡志则纪传志表例也巢父之称休阳史也则编年例也编年例有二左氏之于编年也纪事者也春秋之于编年也明法者也史之于休阳也何居以纪事也则何以明法例也略于左详于春秋意者其用竹书例也休阳邑也其及郡何居其又旁及他邑何居意者用春秋之于盟主诸侯例也其不以明法例何居天下一家法在上矣是故不敢当春秋例也纪事矣又何以不左氏例也修辞也其修辞者何以裁胜也甚矣巢父之好用竒也盖尝以诗文谒不佞矣无已而又以休阳史来曰天下庶其有知已哉即不尔若何盖其自叙犹有后世也吾且藏之天鄣山
　　宋诗序
　　自杨刘作而有西昆体永叔圣俞思以淡易裁之鲁直出而又有江西派眉山氏睥睨其间最号为雄豪而不能无利钝南渡而后务观万里辈亦遂彬彬矣去宋而为元稍以轻俊易之明兴而诸先大夫之作不能无兼采二季之业而自北地信阳显正间古体乐府非东京而下至三谢近体非显庆而下至大歴俱亡论也二季繇是屈矣吴兴慎侍御子正顾独取宋诗选而梓之以序属余余故尝从二三君子后抑宋者也子正何以梓之余何以从子正之请而序之余所以抑宋者为惜格也然而代不能废人人不能废篇篇不能废句盖不止前数公而已此语于格之外者也今夫取食色之重者与礼之轻者比之奚啻食色重夫医师不以参苓而捐溲勃大官不以八珍而捐胡禄障泥为能善用之也虽然以彼为我则可以我为彼则不可子正非求为伸宋者也将善用宋者也然则何以不梓元子正将有待耶抑以其轻俊饶声泽不能当宋实故耶乃信阳之评的然矣曰宋人似苍老而实疎卤元人似秀峻而实浅俗之二语也其二季之定裁乎后之览者将以子正用宋抑元以信阳不为宋元入斯可耳












　　弇州续稿巻四十一
　　钦定四库全书
　　弇州续稿巻四十二
　　明　王世贞　撰
　　文部
　　序
　　台中奏议序
　　明兴言者之路颇屈于嘉靖末而是时侍御张公按山西独上疏请召故谏臣吴时来董传策等五人以为能发相嵩父子奸曲突徙薪之功大疏上忤防逮繋诏狱廷杖六十谪编氓居无何为隆庆初天子用遗诏悉召复直谏者官言路始大发舒而张公再用为御史感激上恩且自以不世遇于是所条上国事其大者如复殿名勤圣学责相业重缇帅咸的的破窽寻出按三辅孜孜防闾井痏瘼再以蠲省请而其最难者疏请特召故谏臣石星时左右以公扞罔明诏譛之几复逮其最大者糺悍相之奸欺请置于理天子为绌恩私强去之海内翕然以为张公岂真汉御史纲后耶不然何其能触当道焰至此也公自是迁绾尚玺绶佐太仆犹逡巡以为骤避之请急还里而所谓悍相者复起遂以大计例逐公矣防公尝一论故陜西抚臣不行当亚相罢而抚臣继显贵用事公自是不获振即知公者以例格之徒有弹指叹咤而已夫所谓例者葢六嵗大计京朝吏而斥谪之为恒例其以鼎革灾异出言官之建白而后计吏曰不恒例夫不恒例故例也识者犹疑其投间成报复而今所以察张公者无一焉一相握太宰柄曰请得一第言官而去留之一相领御史台曰不可毋乃使甘心于素所衔者御史台之说虽不行然天下归直台而不归直太宰此何以例为夫知大察之为例知大察之弃而不收为大察例不知夫非故而察者之不为例也今不持例以格报复者而持例以格被寃者何也元祐之贤撃元丰之党不胜而其人为绍圣所以甘心元祐者流窜之无所不至然不遽使之终身锢也即锢亦未有不解者也以张公之讲学明道理其视一官若敝屣虽不为大用然所建白禆益国计非浅其文辞亦庶几元祐之刘噐之陈了翁足以永世矣计张公疏亡虑数十独其推毂不佞为过情然不佞不敢以私为张公惜不佞之所为惜者惜国家体与夫似公而俱不复用者也
　　念初堂集序
　　嘉靖中司外制者务以骈偶割裂绸缪其文辞嫌于人主而下谀执政乃推公与二三学士讨论之而公所草最为简要淳古推本经术彬彬然有两汉风当是时馆阁之士争以诗酒饰太平而公独不然务顜析国家典故以至边防财赋诸大计歴歴如指掌以故其见之文皆明切破窽隽厚有余味公凡一典文衡三领佐南北成均意必得真材以需世用故谆谆然所提耳而诲之者无匪近里敦行之学具载诸说部中可攷己公既不屑为花鸟月露役而一时雕虫叶玉之技愧避若异趣然有所发于性而止于文明者故内足于实而外足于藻也不佞自少时好读古文章家言窃以为西京而前谈理者推孟子工情者推屈氏防事者推贾生此岂有意于修辞而辞何尝不工笃也一气孔神于中夜存怳若抉珠于夜气平旦之前而先几齐物之妙所发于吊屈喻鵩二章者亦畧可推矣后世始岐而二三之各立门以相髙辞而不能胜则归理理穷而亡所得则复趣辞舍事而谈理则空舍理而防事则俗彼其岐而二三之也非真能诣于其所受者故也公之所诣真夫是以黙通而不阂黙通而不阂夫是以兼蓄而亡偏短公庶几大成者哉知公者犹以谓公不侍讲筵不得以其文资启沃不为内阁及六曹大臣不得以其文定国是黼皇猷于圣人之徳政葢缺如焉以为憾不佞则不然夫孟子退而着七篇荀卿文中子俱有所撰述以为后世有王者作将于吾言乎取夫饮河者期满腹公集行而天下后世有不满腹者哉以一时显公者有限已以异时显公言者无限而又何憾焉公今年七十矍铄逾于壮时即有西河之戚不至为子夏而笃信圣学乃尔自是以后皆化径也不佞虽不敢谓守公所造岂等哉公字子难别号稚川先生其所名集曰念初堂
　　陈子吉诗选序
　　子吉以太学生应京畿试遂魁其经子吉固以经术进而工古文好为诗而是时故相兴化李公见而异之与讲钧礼称上客诸所为应制诗篇笺表其草多自子吉而子吉晩数竒娄上公车輙报罢顾所为诗则益工李公既用元相归里时时称疾使掌故谢客客摄不敢旅见而独子吉出入幕中自如李公且为序其诗以行今年秋九月子吉过我弇园出而示余余故尝识子吉于吴兴十年矣而犹以为经术士也不知其能诗又不知其诗之工若此防子吉来余几失之夫诗道辟于正而至隆万之际盛且极矣然其髙者以气格声响相髙而不根于情实骤而咏之若中宫商阅之若备经纬已徐而求之而无有也乃其卑者则犹之夫巴人下里而己子吉乃独能斟酌其问使格恒足以防情质恒足以御华所谓求之而有者往往出于声色之外其于五言古近体尤号长城然束脩见余过自损挹以少年自喜为骚赋乐府而经术夺之已又夺于应制俪偶语不获大肆力于学是愧夫操觚之士甫脱青衿即诡以词达幅巾寛裾则冒山人之号而纵谈汉唐语彼岂能真有之聊以自娱快而已夫子吉材髙而过自挹损何也夫子吉所谓慥慥长者非欤于是吾太守张君取而梓之曰子吉将以是受益耶则可今而吾知其不灾木矣
　　真逸集序
　　此吾吴人毛文蔚豹孙诗也豹孙之先曾大父起家至御史中丞诸孙皆拥豪资相髙以服食舆马声色而豹孙内厌之敝緼咀藜而己然不问家人产产顾先旁落少工经生义久而亦厌之力为古文辞以自见冀俟之后世云吴最为天下大府饶豪贤长者豹孙虽不数数然间与其頴游亦多能称述之而蜀郡张中丞行部尝合诸名士而旌其室之楣以示标异豹孙得真逸之目因遂名其诗曰真逸集而属余序之余尝谓诗之所谓格者若噐之有格也又止也言物至此而止也今天下名能为诗无若吾吴而吴诗大约有三下者取捷饾饤因堕成易毋论不及而止上者探月胁穿天心务于人所不经道将超格而上之而不知其所归至才敏之士骛于声情以捷取胜转近而转堕于格之外乃豹孙稍异于是大约剂华实约事景其遇物触兴不取自于人而取自于已是以有恒调而无越格至五言古近体则尤彬彬隽永矣豹孙所以为诗凡数百千首其文亦称是念居贫不能尽授梓而梓其诗之尤异者骚一首七一首亦附着焉昔华阳陶隠居其得名集曰真逸与豹孙同其声称施后世而诗之存者不能百一豹孙诗固不为少也
　　茶陵顔氏族谱序
　　顔之先自春秋始也其可考者鲁郡公真卿所自着王友碑第云系出小邾子孔门达者七十二人而顔氏有八不称为何人后其在汉晋经术政事秇文比比至齐而御史中丞见逺哭和帝殒絶遂以忠显至周而御正中大夫之仪不署隋文辅政诏寻守故玺弗予外斥遂复以忠显至唐而真卿与其从兄太子太保杲卿倡义师抗贼禄山河北杲卿至磔死家从死者十余人而真卿再抗贼希烈雉经死葢又以忠显至宋而安抚判官雷歘从大帅芾守潭州折胡元之锷者累嵗而城防举家自焚死则又以忠显千余年间诸顔之经术政事秇文固不乏而其最显者世世称忠臣嗟夫忠臣之为忠也业己不有其身矣尚能有子孙哉而杲卿雷歘之二公者一死而举家殉之则为其子孙而不絶者仅一线息耳然此一线之息续而启其后寖昌寖明顔之派遂布于天下嗟嗟何真宰之深笃宛至也今茶陵之顔为雷歘后而其居梅院者支攸县居南冲者支露水居盘陂者支墟塘大小数千百指皆能以爼豆为事出而宦厯中外皆负能吏声而元之隽文宗者又能为家防以齐之明之隽思孔者又式而廓之而其子州别驾志邦又能辑其先今之谱而问序于余世之序宗谱往往夸门阀纪勲犹余皆所不论独论其为忠之危将后之不防而犹有存者后之人不危其为忠而善蹈之以至世世不絶语云世治则良臣世乱则忠臣今天下故极治矣诸名为顔氏者时羮墙先世之所为忠而为良可也顔故有黄门侍郎之推家训谱遗之又不列诸顔及杲卿传余家有善本悉以贻别驾使梓焉
　　金华府志序
　　自二畿外而为大藩者十有三而浙最重浙大郡十有一而踞上防者三而金华最重金华之地所繇起也在秦则仅一邑然其后地稍斥而人民稍亦众伙已分割为支邑而郡领之乃名所繇起也则自梁武始矣其后或为郡或为州而州之最着曰婺夫婺星女之名精也女所统扬州之分名城数十百计而金华以蕞尔郡应之重不亦章章较着哉当宋之绍兴甲戌而洪文安公遵来为通守而志之至元之至正改元而瞻思者以佥廉访事来分署而续之然其大要草创备采述而已而诸邑亦未尽属至胜国与明际而天地磅礴之所偏钟文明之所独启诸旁邑之来属者并郡城而入为乡若亭邑者数百余山若培而髙川若浚而深原隰若辟而广而一时之髦俊才杰若黄文献宋文宪王忠文辈又四起而黼黻之遂以其郡名天下至成化庚子而周宗智者来为守而又续之葢垂百年而今太守王侯懋徳来既政成而后续三志乃叹曰之周志而前者核矣吾惧其有遗采也之周志而后者日新矣吾惧其遂佚而无所纪也于是谋之其僚丞廷龙倅之梦司理键更以修志请于抚司马徐公按侍御王公分守徐公分巡胡公督学乔公咸报可下金华令名藩延左给事中陆君凤仪为局以授诸生章一阳辈凡十人大凡讨之陆君而王侯实衷之阅嵗而帙成为巻三十自建置以至艺文为条三十有八王侯谓不佞故兰溪令新有连也介而问序焉不佞窃谓志志者详于地而畧于人志史者详于人而畧于地乃今所志分野灾祥山川土田官师人物彬彬乎三才之理备矣昔杞宋以夏殷之后天子之所降承而及其为礼也孔子能言之而阻于杞宋之不足征今以一蕞尔郡于越之所支采而垂至二千年而寖昌寖明者谁力耶君子谓金华之获以文献闻者自洪公始也其助之则瞻与周也金华之获以文献甲且世世勿替者则王侯与陆君及一时卿大夫力也故不辞而书之
　　南桥徐氏族谱序
　　徐之先用医显也厥始自公熙而秋夫而道度叔向叔向之后其处南者曰文伯曰嗣伯曰雄其处北者曰成伯曰之才曰之范虽厯中外领二千石贵者据上台有声称而不欲舍其术甘以方技名一家雄之后几十百传而始为南桥徐氏有郡医学提领徳者复以其术鸣于时自是子提领振宗提领子子旸子旸子可豫世世受医不废而可豫尤称为神竒一传而为院使公枢厯事五圣赐金紫归老以上夀终诏予祭塟再传而为院判公彪以六品得任子任子季曰墱入供事中秘累迁至水部员外郎而其叔埙自史职弁武为锦衣千户而诸孙之隽曰鏔曰鋘曰鎜者曾孙之隽曰源者相继肄医院有官职曰济者取科试再令岩邑训大府自是南桥之徐益有声称州邑间而去医而儒者种种矣儒之隽曰益孙为太学生益孙尝览括其先世而叹曰炎帝治百药起民疢轩辕氏与岐伯所论难称经并羲易医之为功大矣哉吾徐氏之先熙公以其道贻子孙并显南北葢数传而絶絶而提领嗣之至院使公所被上宠灵卓荦有台辅所不敢望者今而后褒衣博带之业进而其道冺冺矣且吾徐氏世非乏文献也奈何使之佚而亡所纪于是手创为谱其自熙公以至雄公为耳祖曰创始自徳以至十二世曰世系提领公而后有闻者列其事状曰贻则院使公而后上所赐制勅御诗纪之曰恩纶诸名公大夫志述表传记序歌诗之类系之曰征信其他传而称后者曰世系别而传疑之文附焉葢谱成而徐氏之所谓文献者班班如矣昔而家之才有诸子少卿同卿起家为大官然之才犹谓其不学无术而叹曰终恐同广陵散矣葢伤家声之隤也自今而后徐氏之嗣人进而儒退而医苟存心于爱物以成其名而声施后世则皆有谱在毋使为之才所诮也益孙与余善有史氏才兹谱亦其一斑云
　　文起堂续集序
　　吾郡张防于自十余嵗时为诸生至于今凡三十余未尝一日而废铅椠之业有所结撰以至游戯篇什出则人爱而传之以故梓行之集可十数其最巨丽者曰文起集凡十余巻兹则其续集也防于既慕周武姜公之风所着箴铭百十章最古雅而切于理事置之楚书汲冡中不可辨他賛颂及责躬戒子赠妇诸篇亦称是乃其报袁太常书少卿中散之防发以胷臆则复彬彬矣防于藻颖絶世诸所率然酬应运斤成风舂容寂寥徧于海内即鸡林之贾雅能慕爱之而兹集或未尽尔也何者曲弥髙和弥寡文侯所以恐卧髙帝所以卑之则世耳也乃不佞谓兹集成而他集当捧盘皿以从矣防于有秣陵游稿尝谒不佞序之实兹集之一支云
　　梁伯龙古乐府序
　　凡有韵之言可以谐管弦者皆乐府也风雅熄而铙歌鼓吹兴其听者犹恐卧而燕魏齐梁之调作丝不尽谐肉而絶句所由宣絶句之宛转不能长而花间草堂之峭蒨着花间草堂不入耳而北声劲北声不驻耳而南音出自伯龙之为南音苟不至于不毛其儇防游女皆能习而咏之而伯龙意不怿曰是焉足以名我今夫古乐府之与今词本末逈然别矣其音发于籁而辞縁于情古未有二也于是稍取建安六代之作而拟之得若干首伯龙之才恒有余故不能尽返其本始其质不能御文故时时出入今古然或正言以明志或婉语以引情一切归之和平尔雅庶几洋洋乎盈耳矣说者犹谓文园令之赋班兰台尚以其曲终而奏雅况伯龙哉愚不敢以为然不取其终之雅而罪其始之曲是法家刻深语也夫伯龙犹知有返古也栁屯田张秘监之才彼岂遽出伯龙下安于其偏至之好而不知节故狡狡之辈目之以三中讥之以三变彼葢欲自解而不能也黄豫章者贤于二子矣乃至托于佛而为防以解夫豫章诚悔之则胡不如伯龙之以古乐府防也吾故曰伯龙犹知有返古也
　　蘓长公外纪序
　　今天下以四姓目文章大家独蘓公之作最为便爽而其所譔论防之类于时为最近故操觚之士鲜不习蘓公文者而雌黄之颊于公不能无少挫然使天下而有能尽四氏集者万不得一也蘓公才甚髙蓄甚博而出之甚达而又甚易凡三氏之竒尽于集而蘓公之竒不尽于集故夫天下而有能尽蘓公竒者亿且不得一也公之所不尽韵而词则温韦让壮舌而谐谑则侯白逊雅笔而简牍题署则黄豫章逊隽游戯而为法书则顔平原李北海之难弟为古木竹石则文洋州之畏友逃而之佛则裴相国杨学士之禅那以是律三君子有一乎否也当蘓公之生存虽荒州下邑儿童妇女莫不欲一识其面而其言之传葢北幽朔而东三韩西达羗戎南过鸡林马人之界而其禁絶之者乃在于广厦细旃之上角而与之左者谈说经术道理之士亟窜而亟欲杀之者亦一时材谞贵臣噫可怪也及公殁且久而广厦细旃之上其恶渐移而为好学士大夫至于今慕说之不衰虽然问其所以能尽公者则自论防之外无几也吾所以云亿不得一也当吾之少壮时与于鳞习为古文辞其于四家殊不能相入晚而稍安之毋论蘓公文即其诗最号为雅变杂揉者虽不能为吾式而亦足为吾用其感赴节义聪明之所溢散而为风调才技于余心时有当焉以故取公年谱及传志畧存之而复蕞公之小言兴诸家之评隲纪述屑亦一一附録约为十巻名之曰蘓长公外纪而置之山房之几暇日抽一巻佐一觞其不贤于山腴海错者几希
　　皇甫百泉庆厯诗集序
　　百泉先生自弱冠而诗道成凡四十余年而皆尽于世庙之日则已有梓行者矣其自隆庆改元而为万厯先生业己六十余其名愈益重海内之欲得先生言者愈益迫防币之刺旦暮溢于门一伺其出游捧觚翰而拟其后者踵相接于道先生徐凭几或酒所应之皆各得意去凡先生之徴事寄指虽蠭出不可胜穷然靡不精切而雅当诸困先生以题若韵者虽麕至不可指数然不能得其一瑕语所为体五七言古近不一而皆不堕于开元大厯之后尘于是诸乞言之士复时时欲窥先生全而先生度无以应之始谋诸剞劂既成而授书于余俾为穅秕之导余尝谓古之刻精于言者当其少也强吾有涯之精神以求跻于未易造之地或借外遘之境而凿吾不受琢之天以故往往不尽其本夀幸而得老矣智穷而无从取思气耗而不能充吾志故其才又往往不待夀而尽自东西京而建安六季仅扬中散子云顔光禄延之得过七袠而已然子云逃而息于延之逃而息于酒彼不悟其智之穷而气之耗姑以雕虫之技壮夫之所不为而枝人亦晩矣若文通之才竭孝贞之思尽乃又其下者以先生视之独不然当先生之伯仲季氏四起而以文章名东南其前逝者且三十年近亦十余年而先生独岿然若鲁灵光则其精神固専萃未涯也是六十年之中非有大故忧患未尝一日废书其入也若输其出也若倾又乌能穷先生之智而耗其气哉先生之所托于庆厯者谓二圣号也今万厯永永无疆而先生之诗方日升川盈而不已其巻袠当不可胜数余姑序而俟之
　　伐檀集序
　　余所善张将军居平呐呐若不出口而其勒悍卒挽强弓跃马顾盻有凭陵广武意至于命亲知浮大白鲸吸牛饮飞不及停居然髙阳酒人也酒后耳热慷慨谈说天下事或意有所不可白眼骂坐皆稍稍避去其人当不能为诗即为诗而得一二易水语髪立骨飞以附于燕赵之后止矣顾其所读书必西京后而开元前其于格务跻于武徳贞观而稍稍柔之以齐梁之月露其语务出于不经人道宁有瑕璧而无完珷玞此语之在天地人人能得之然亦人人耳相剽若太仓粟陈陈相因矣汰而使之精创而使之新非有沈深刿刻之思未易致也今举其所谓精者新者不以归之人而归之张将军然乎否也嗟夫士固不可皮相也吾居恒怪夫脱胄珥貂者例不能为文语即有之而若沈始兴之授口曹竟陵之险步偶然之所发亦噏呓幸中耳前仅一孟徳后仅一处道光彩琅琅戈防间若盘龙之正始风流不旋踵而以文败矣今天下幸承平无事故张将军不治兵而得以其间治诗第仅能以一诗人名张将军而所谓勒悍挽强顾盼凭陵之态敛之乎伊吾嗫嚅之地而已矣然使张将军而以一诗人名于天下后世彼固甘之何者彼睥睨于其僚舎而数从余于东海上不以余之侘傺龌龊而有倦心意者其有真嗜也诗凡六巻名之曰伐檀集葢以其斋故而羁淮二巻附焉将军名元凯尝督运为千艘帅再掌卫篆其数起踬亦以诗故云
　　史记纂序
　　以栋既梓其史记评林而行之不佞为叙之矣己又所谓史记纂者何也后之治太史公者有二家纪传志表纲提胪列籍而成一代言者此未易治也摹句摘字经纬错综籍而成一家言者世固不乏也评林行而自馆署以至郡邑学官毋不治太史公者矣意者其犹袠重而不逮逺欤费钜而不逮贫欤编繁而不逮目欤以栋有忧之是故叙而畧于辞辞而寡于法者弗敢纂也所褒赞而非其精神之涣发者弗敢纂也所提指而非其闗节眼骨照应步骤者弗敢纂也斯纂也令衿裾之士稍能习占毕握铅椠者获一寓耳目焉不待顜探而法灿然备矣机跃然若有入矣是故史记纂行而治太史公者固不必皆贵近有力也或谓以栋毋乃割裂乎哉曰不然是昭明氏之滥觞而真文忠氏之所合流也神于金者液而采其精以驭凡铁皆镠也精于酒者澄而取其母以驭明水皆醪也此为文之要则而以栋之所以恵天下士意也若夫籍而成一代言则有初之评林在
　　杏山续集序
　　葢余持郧节而所部内乡有李先生云其人卓诡不伦人也门者前通谒称乡贡士而见之金绯焕然霜发鹤骨稍与谈扢千古业纚纚若贯珠己出其杏山集者而读之五言古最遒上居然有建安康乐风七言歌行出入少陵太白近体所谓武库兵甲森森刺眼然其气恒完而用事恒有余间发一独至语往往出意表余甚竒之未久谢去谒太岳帝宫书来谓余摄衣上天柱盻望其西则峨眉稍北若二华其东所居王使君皆人间巨观而先生为歌诗凡数章语益竒居久之余解郧节甫下均州而先生则已于江岸矣酒所慷慨语不休寻病瞑痃且殆亟呼药药之醒犹谓病尚可以千里且吾老矣何能再见王使君语夜分始别其又垂三载而吾乡徐中丞入为司寇还里先生附余书其又三月余而先生复専使以书慰余困信信益感切用壮且尽箧其续稿而示余则见赠懐寄之作皆在顾其属辞益工使事益博騞然若庖丁之奏声又若骏马驰于康庄之野而亡蹷蹄也夫以余之亡当于世晚而益肮脏顾先生有深合者而托之以不朽之事夫先生虽防余乌能不朽之若先生之集行而少有异同者其居江左哉江左之气激而清是以有累篇少累字中原之气壮而朴是以有累字少累篇要之不以彼易此也先生尝有官封称大夫矣其犹曰乡贡士者何也公车之用未竟而厌去之已又不能释然且其意不欲以官封重而又何以乡贡士重也故舎而题之曰杏山续集序
　　心赋序
　　心赋者何永明禅师夀老所着也梵语为质多耶又为波茶震丹语为心佛之所谓觉觉此而已真心之外皆妄心也天竺古先生说法四十九年至竟无一法可说未觉则万语不为多觉则一字不为少呜呼是何夀老之言之多也夫亦为学人地也当四十九年之说法一法而诸经异名诸学人者寻名而狥之则益逺矣夀老之为此赋欲使古先生之所说无法而非心学人能觉此心则无心而非法其采闻若博而为辞若详然以反说约耳文而以韵者何古先生之为教也多以梵音作哀慈响俾人从闻根而入道中国之为学也始托文字而传焉夫闻根之易于见根也夀老葢知之矣故一切而摄之韵俾聴者精于入而诵者有味乎言之也夫此赋传而学人之指妄为真者吾知免矣其以识为觉者则不能无隠忧云天下求佛于佛而马祖示之曰即心即佛然又不免求佛于心而祖复破之曰非心非佛夫非心非佛之教大行而即心即佛者为真得也呜呼悟此而后可以读夀老赋哉苟悟此而何所读夀老赋哉昔宣律师注楞严使那咤入兠率印证之慈氏而后成书余无可印证者证之心而己








　　弇州续稿巻四十二
　　钦定四库全书
　　弇州续稿巻四十三
　　明　王世贞　撰
　　文部
　　序
　　少保张文毅公集序
　　张文毅公之举进士南宫也为第一人而其以选读中秘书亦第一人天下之操觚属文辞者争趣其下风而公顾自力为己学己稍稍顜析千古理乱之故己又旁及国家礼乐章程贤者所识之大于一切秇文意蔑如也度不得已而有所应则必内尽于理而外尽于事文成而无所益于世弗撰也其稍弗程于古亦弗撰也故公之文一出而自搢绅以至衿裾之士取饮者各获饱以去好雌黄者亦杜吻而亡以难为其能尽理事且程古也然而公未尝一日而动于人之好舎而雕虫之世贞犹记弱冠时为公所举士不能一再见亦未尝敢骤进所业而公偶顾之曰是文也葢有物有则矣非而曹少年逞才地也则又蹙额曰少年所欲为者畀之日不给而何用雕虫为葢公自念所居禁署领文史优游之职人主端拱穆清不承顾问以发舒其志气彼其恨吏道之尚厐嗟武功之不竞忧天宪之旁寄悯民生之多艰葢不能以顷刻释者居未几大拜天下方拭目以观公之所为公亦奋然若有所为者又未几而公不禄矣且夫天子于公非独缓用也读中秘书移疾归未竟业而编修编修仅逾嵗而賛善賛善未及考而谕徳有疆场之使则超谕徳而学士有水镜之思则超学士而少宰有心膂之寄则超南八坐而大拜度一时诸公未有能及之者然使而弗终命也其少宰与大拜而皆扼于持国秉者也其最后而所日夜见困者乃弗雕虫若也公竟以是邑邑终矣人耶天耶公固为为己学邃于理性而恶其名不欲有所撰述乃至经纬裁成之志皆有所扼困而不尽效卒之其久而传者其所不欲传者也公刚毅饶大节风采公卿间有藜藿不采势其用虽不尽而后先再主公车试复再为分试复再主南畿试一主武试一诲吉士其人大有能竟公之志者庶几哉古之所谓上臣亦何必及公身而尽之贞于公门下最少而又最不肖公集行于世三十年其子礼部君某托其宻戚顔倅某重梓之而以属叙于贞贞亦且老矣汩没无所见方有愧于公之言而敢复用其雕虫进耶虽然尚能縁公之意以识之公集诗二巻文四巻其应制及笺表之类可十四天下急于得公之言而若此寥寥者公既不轻为言而又性严冷多拒少可贽润之币望车门而逆却者数矣此又不佞贞所尤愧也
　　山泽吟啸集序
　　余守尚书刑部郎而同舎郎济南李于鳞吴兴吴峻伯天台王新甫辈相倡和为诗而上海孙君元之繇进士来肄事元之与余同乡荐亡何得新淦令以行而余当有一言之赠是时朝士业相戒毋治诗治诗即害吏治余亡以赠之而姑举豳风之能以政为诗者勉元之而君自是再更令大邑髙第入亦郎刑部而余出佐山东臬且罢归元之之郎刑部未几亦挂冠里居自是不相闻者二纪余而余以事道上海过元之元之貌益丹谈说今古益熟然颇不及诗而间从一二友人所得元之篇章读之未尝不爽朗有致也今年初夏元之忽以书来持其五世祖节轩公山泽吟啸集凡六巻而请序于余而元之父如山公观国吟集附焉葢节轩公以诸生贡大廷为第一教授望州未几拂衣归生平好吟咏下笔輙竒而一时乡先生如徐武功钱文通稍视公为前辈张南安吴文定诸公则后之度其诗未有能胜公者然当公之世而未有一人能举公之名与其诗如诸公何也母亦公之于诗内足于实而亡所事名又内足于赏而亡所事人耳目欤乃至脱屣禄位得一官亡几而輙去之歴五世而若符契此其意可类想也虽然以元之之能薄其官与自秘其诗不蕲为名如其祖而不忍终秘其祖之诗与名余不敢望武功诸公然少而能为诗说以赠元之晩而能縁元之之意以序节轩公诗庶几犹贤乎哉若如山公者其前有节轩公以章美后而有元之以传盛虽防诗吾知其不冺冺也故不逆其请而聊序之如右
　　万姓类谱序
　　先王因生而赐姓胙土命氏然则姓也者其统乎氏也者贵而始为别乎乃杨用修之释书则引黄东发论以为五帝之世民无姓贵而为官者始有姓百姓之平章所以别于黎民之于变也而说者又谓姓从生从女姓者女之适而别者也故曰姚曰妫曰姒曰姬曰嬴曰曰姞其左皆女也自命氏之说行而周之王族与诸侯之公族卿大夫之别子往往自为姓而隋唐以先贤智者亦往往轻用其见而叛其源有义而改者有音而改者有字而改者有合音与字而改者有慕古而改者有虑难而改者有因一事而改者夫其率然而为改也即再易世非搢绅先生何知源其人之相戕贼也相为禽乱也亦孰从而遏之甚矣今之晢于姓也别姓为婚别源为宗别祖为族夫刘之望最伙为二十五王次之为二十一张又次之为十四李又次之为十一然而不以异望而婚也其不相婚固也然而彭城不谱农琅琊不谱太原清河不谱南阳赵郡不谱陇西各以其望而宗也宗也而小逺非谱通其始不族也族则近而别婚则逺而严甚矣今之晢于姓也虽先王何加焉葢自唐宋而来其谱姓毋虑数十家而吴兴凌大夫始合而为一其源别郡望条着胪列而诸能以姓显者咸附焉凌大夫之言曰我非以靡也将使夫探源者油然而毋胥戕贼也介然而毋至为禽乱也于世道将小补哉虽然执是以稽古今之能显者谓之姓史可也凌大夫名某壮而解郡绂归而著书成一家言兹亦其卓然者
　　周易韵考序
　　治周易者自伊川氏之传理紫阳氏之传数而他注疏尽废吾友张防于独能于二传注疏之外援故发防而为三易说业己行矣防于复谓古卜筮之书未尝不韵其为者如懿氏之卜妻楚丘之卜子晋献之卜姬秦徒父之卜战而为易者若晋史之筮成王东方朔管辂之射覆京房焦赣之系繇皆沨沨可诵何独至于文周为不然意者崇古而弗敢论欤将局方而弗能通欤或信札而不征之舌与齿欤于是订其韵之正者尽摉他史籍而援其韵之古者与可叶者则文周之卦繇辞且十九而吾夫子之彖象亦且得十之六名之曰周易韵考而属序于余余则谓古之通于诗者宁独易也唯书辞亦然夫以尧舜禹之相禅受少者数言多者数十言又与益稷臯陶之类相训戒皆有韵而竟以赓歌终之故乐记云歌者长言之也说之故言之言之不足故长言之夫乌足漆简与鸟兽虫鱼之篆既繁苦不遽辨而耳提靣命繇音声入者易顺也彼蕞尔西竺犹谓梵呗之响其化导深于经典而况易以道隂阳隂阳之用通于五音十二律而圣人之系言有不可讽可咏者耶世人名治易居恒守训故为文辞取仕宦其最上者翫消息盈虚之理以自成其徳凡二端尽之矣即所谓三易说有不能半韦编何暇韵考虽然余切悯防于之意而稍着其用世毋以之例覆瓿可也
　　华孟达集序
　　无锡有华孟达者一日而以书数百千言自通且防其诗若文三巻曰今天下称龙门者必以子夫龙门者其左右夹上造霄汉西来之流径万里而下束三级齿石成霜雪噫声成霆霹倍寻之鲤一过之则神灵起于鬐鬛间上帝飨之爵为应龙乃不佞之鲤则异是子幸而汰之乎吾将去而攻吾疾其又幸而姑志之乎吾将去而益炼吾质以俟乎他日余既异其言为之稍读其书而中有与其宗人往复者亦类是云宗人而好慕为古文辞则从臾为古文辞其欲梓行之则弗敢也曰吾且折衷于衡艺者逺而左马庄屈建安李杜吾师之近而北地济南吾仪之然毋若王子之当吾世也吾其从折衷矣余益异之乃为竟其诗若文诗体出入中古躐长庆而永嘉清楚冲夷有悠然自赏之味文笔尤峻洁裁之则骃邕之小言也畅之则昌黎河东之盛轨也乃尺牍萧萧乎人意表矣夫此孟达境也孟达之为识逾是境而三舎矣毋乃犹有待者才也其才佹及境矣毋乃犹有待者学也夫学者充才者也才者趣识者也吾姑志之而孟达姑聴之虽然孟达以吾言而信可也是亦且梓而行矣其所以行者何也将授人以弹射也昔者文信侯为吕览布之咸阳市而榜其上曰有能增损一字者予千金而人莫敢增损也其识者窃笑之矣异代子云闻而咤曰惜不以我往将席巻其金以归则又笑之其所以笑者何也为文信侯之挟诈而子云之见事晩也今孟达居贫贱而名未即就不足以胁人之耳目而易其真天下而信之则真信也其犹有弹射者皆孟达不朽地也是何世之为孟达龙门者众也孟达亟称有郁人文者其鲤耶其龙门耶请质之而不以非则置弁焉
　　汪禹乂诗集序
　　禹乂之为儿时则家已稍称给矣徽俗贵素封相率而谓禹乂是不善归富乎哉禹乂笑曰吾不能饰冠剑连车骑以市游闲公子名夫士所以得行志者科第也于是下帷受书通经术为诸生廪学宫数试褎然有儁声而至大比輙挫其伯氏又以豪故减仲产禹乂叹曰吾安能坐而白首希博士选也且丈夫不死耳何至局促老一方与哙等伍遂废箸游太学其试利否与诸生较禹乂竟厌其业而为诗度其余装几何趣买先秦东西京建安六代开元大厯诸名家言读之即寝兴食息枕漱亡适而非诸名家者若与之师友相下上也其所为诗一切忧喜悲乐可怪可愕有所感慨于中輙发之自禹乂之为诸生业而其俗己窃咲之己弃诸生己又弃太学生而被山人服而家益贫然时时手一编诗有所过从客车骑冠剑雍容甚都诧而问禹乂曰胡以不谒吏部选人禹乂叹曰吾山人也则又问禹乂仲产久积着不倍蓰昔耶禹乂举其编曰吾产尽是矣客亦笑去禹乂之于诗既能程则古昔不倍格而庀材取宏征事取覈其色声耦矣意象协矣其始质之陈六水先生不足而质之汪司马先生乃又质之王子王子谓禹乂去而曹之贵素封者其他往往能言诗夫隆万之际王者之迹着而诗昌子之郡而有能言诗者则天下无不言诗者矣然天下之言诗者以位重而子之乡言诗者以家重今子弃家而为诗家日益轻诗日益重然则子非子之乡人也于是手其编为之序而赠曰勉之哉子之产尽是矣有千秋在
　　王世周诗集序
　　始余与世周之父沂州君游京师相善也世周甫逾髫而束经防师以故复与余弟敬美游敬美少长四五嵗毎所撰经生业出人并称之以为文考子安之流而后数嵗世周忽来自燕中颇厌其业所得燕中诸生亦且弃之而稍稍出其诗大抵爽儁不为凡语当是时沂州君老困簿牍间不肯归余固已内竒世周而不能亡惜之为诗一章以赠欲以呼沂州君而勉世周用其又数嵗则沂州君久捐馆矣世周尽弃其经生业而诗诗益以进家日以挫削顾其意殊不屑屑间有所遇坐客不织之即不复讯名氏即识之而不能为寒暄语意色若不相闗者遇酒食进杯匕立尽徐征之则喉吻间防嗫嚅有声葢未尝顷刻而废湛精之思也世周固不欲示人以名人亦无从而名之而一日裒其诗若干巻以求请益且庶几一言之弁余读之葢彬彬乎具体矣小赋自梁苑邺中来润以月露亦自成家乐府尤长情事仿拟之什翩翩抵掌小语泠辞足沁肺腑古选既不落节时时独诣歌行尤自竒逸的然青莲隆准七言律絶潇洒超箸将无五字小隤长城然当其得意亦钱刘之造也葢莫廷韩张仲立之评畧备矣明兴正嘉隆之际作者林出而自北地济南据正始外蛇珠昆玉莫盛于吴中而人自为家语自为格正变云扰识者病之独徐迪功昌谷以偏师夺帜前无衡垒狎主之盟其在世周乎哉其在世周乎哉夫以汉人目亲见杨子云名位肖貌谓其之不传而况于世周人讵能余言信也虽然世周既不蕲为名余又不蕲为世周名重各志其所就而己敬美去世周成进士寖以通显而其诗亦早就得吾序当以质之
　　插栁全诗序
　　志金华者葢有胡亷一公云而亷一公者讳麒字徳仁其先自汴徙家金华之兰溪父曰惟二公赘于刘遂家汤溪当是时惟二公客死外而防一公年仅十三有二弟曰凤曰麟甫在龀防一公少好读书循循矩步而能不废其俭勤以起产其奉母刘尤笃孝抚仲季以慈无何凤夭死防一公之念麟愈切为娶妇仅期而疠日夜戢身汤药间吁天以身代不获靖则又吁天曰先人有三子而仲夭无子己矣季复夭幸而其妇负遗腹且五月麒今幸有二子愿减一子以成遗腹男苟延季一线之息及期妇举果男三月妇病乳痈复死防一公为大悲也已而怖曰得无为一线累乎谋之妻江媪曰吾次子虽在乳可他寄也季惟此一子奈何令寄乳江媪曰诺遂寄其次子隣毋乳而江媪自乳季之子防一公时时察江媪意不甚力乃诡语之曰若亦闻日者言乎是儿数当贵吾两子所凭以家者也度江媪意稍动则又谓曰若闻木倒树而生者乎曰不闻也防一公曰吾欲以徴是儿贵为择日取栁条一倒树之井傍地及春栁大茂乃笑夸江妪曰儿果不异日者言也江妪则益奉儿旦夕唯谨矣又久之而防一公复举二男子其少者曰荣博学以文章行谊称葢又二百余年而胡氏之指可四万余其大宗为防一公后而麟之子亦得四之一其厯中外为大僚者数人以名行见金华志者亦如之今上舎郡邑庠可七十余人虽天下之称文献族鼎贵富者其庶莫若胡氏矣故太保杨文襄公实为之诗及序而廉一公之耳孙前通守某复徴吾吴之能诗者诗而属余叙之余窃闻夫古之舎其子而子兄弟之子者晋莫若邓伯道而唐莫若元紫芝伯道之避兵也度其子不能与兄之子偕全系之树而去之夫不能两全弃之可也胡至系之树此去于人情之外者也紫芝之兄子襁褓而防其父母贫不能具乳媪乃躬自乳之数日湩流能食夫男子何以湩也此去于人理之外者也廉一公之为遘虽稍易于二君子要之其能用仁术也葢犹在理与情之间乎哉紫芝以不及亲而罢妻伯道以误及戚而罢妾遂偕以斩其后焉于贤者不能无责备乃若天之所以报廉一公其视二君子何太悬逈哉是又不可理执也余尝为其金华志序而通守君数从游甚勤故不辞而记其语
　　何仁仲诗序
　　故少司寇何吉阳先生谈道重嘉靖中其称先生者以道而次曰政事才其又次曰诗而先生之子仁仲独能得先生诗而加工焉已卯秋仁仲乞余志先生神道碑明年夏四月仁仲陆走二千里报谒余草堂己坐定出所着前后诗若干巻读之卞之璧隋之珠庶几其泽也沅之芷澧之兰庶几其芬且洁也九疑之岭三湘之浸庶几其磊落淼汗也仁仲乃曰业己梓矣敢借先人之宠灵以祈子一言弁则又曰非欲速成也将以求益也其梓也将以受弹射也余谓仁仲子之求益不必我而其受弹射必在燕中夫燕中天下之才士薮也曩执政课持考功法而湿束士大夫亡不以音律讳者今且毋讳矣曩余与二三子稍讲其业退而俗吏绳之若丽丹书条者今不以罪矣毋论操觚者生能谈汉唐台阁之隽頫而趣二李何徐矣布衣之豪举能薄太初茂秦不为矣虽然诸狭中謏闻少年骤得一致语则快而自骋其长目无古人不知合者古人所恒道而不合者古人所不屑道也识不足以究二始乃骤而以格卑作者学不足以穷三余乃骤而以事疑作者思不足以入九渊乃骤而以蹊迳窥作者此其人飘溺沦坠之不暇何能弹射子夫为子防者如何精而求之有建安开元在虽然反之心而己子能脩而父业乎进而求之有洙泗在虽然反之心而己后数年子道成以示吾吾更请为序之
　　编注王司马宫词序
　　诗三百往往出于妇人女子而莫备于宫掖将以善则为化始而恶则为乱枢耶固也彼其求而为闗雎思而为巻耳恒而为螽斯变而为栢舟以寓劝足矣副笄六珈而天而帝要不过容饰之盛极而至于有泚有茨上下禽聚此其视宋玉司马所称述何如也圣人乃采而编之曰风风者谓其可以风也又曰诗亡然后春秋作春秋者史也史能及事不能遽及情诗而及事谓之诗史杜少陵氏是也然少陵氏蚤疎贱晩而废弃寄食于西诸侯足迹不能抵京师所纪不过政令之窳衺与防乱乖离之变而己独王可马建生于贞元之后以宗人分偶有所稔习于宫掖而纪其事得辞百首夫穆敬之济淫毋论己以元和之成得志于藩镇而有此以太和之锐不得志于宦坚而亦有此则大可叹也夫建其词格吾所不能辨然于赋兴差具二焉其语于宪文之间详矣使夫子降格而采之其可以嗣国风者岂鲜也无锡顾暐深于风人之防者也少则侍其世父太保公宦京师跬武玉清謦欬天语然是时叩温室之树而不敢对晩读建此诗而有防焉为之注故毋论建之情事了无纎悉遗憾而旁引曲譬尚有溢于其表者亦何异刘孝标之于义庆耶暐之子某以示余余谓合而行之合而行之其以为宫词也其且以为壸史也否欤然哉
　　白坪髙先生诗集序
　　余为郎时则闻白坪髙先生嘉靖间名臣也而先生甫逾冠成进士雅己好为诗先生之辙迹无所不歴其诗亦无所不偕然大要夺于官以故能穷其变不能使其变归而入于自然而最后谢豫方之左辖归天下方弹指咄咤以未能究先生之用为惜而先生内沾沾自喜以长有天地之日而竟其适于诗为幸先生之所治诗外触于境而内发于情不见题役不被格窘意至而舒意尽而止吾不知于变之穷否何如其能发而入于自然固饶也王子曰余葢从先生之子桐乡令某受先生诗云先生蜀之内江人吾闻夫蜀玉垒包络岷峨重阻峻坂造天崇冈翳阳中划两江嵚崟碨硊之岩束之百折成险漏洑濆瀑盘涡瀺灂稍缓而为锦官简珠瑖英金沙银砾之彩出焉其秀而人其又秀而文章若长卿子云及近代用修葢曲尽山水之态以成吊诡组绂之观极矣千八百年中陈正字以冲淡剂之次则眉山伯仲俨若平林之迤逦烟云之霏亹与平湖之汪洋淡沲舎险而就夷去雕饰而存质气以视相如子云吾不知所先后也今夫以先生而角明之用修畴不骇者然宁能以相如子云而遂废陈蘓哉先生时时能作少陵语然得之二家为多晩节又似白香山若谈儒理则言近而指逺寛然方之内谈老释则肤立而味隽悠然方之外自七十五而后吾所不知者年然知先生之诗未己也桐乡令曰善请授梓而弁先生集
　　大业堂尺牍序
　　玉叔既悉奉其家大人宪副公之著作而梓之矣既而复梓其尺牍而以序属不佞或谓不佞尺牍何以梓也既卒业而叹曰难言哉不佞葢知之矣往嘉靖间国家多事南北用兵封疆之臣不足以当上意至辍大司马行边以左司马代署而公用材选自他曹郎调为职方左司马屏息而惟公之是聴诸边臣自督抚而下至监司有所谘禀徃徃与赤囊白羽偕而公事筹而人应之当是时为督抚者内摄公志而外称贵于公公或婉言而导之聴或正辞而授之束其深虑苦心有移檄之所不能尽者不出跬武而若靣论于万里之外乃受防而告成则又若响应然昔刘穆之朱龄石当军国寄至填委也日中即成报札穆之至百函龄石省可仅八十函而皆以为快吾不知公于穆之如何视龄石将雁行矣虽然是二子者其当于宋公肺腑何如也公以一职方郎而处权相父子交嬲之见以其事机可而不可于父则危其父可而不可于子则危其父子可而不可于事机则危公所以委曲调剂者百端则又有尺牍之所不能尽者而往往防绌而郄灵葢仅以职方免而甫量移齮龁随之矣公归絶口不复言故时事而天下故有惜之者莫方伯子良过而顔其堂曰大业志感也玉叔梓尺牍而堂系焉其亦以子良意也虽然天下之惜之谓不若不佞之知之也其他叙寒暄道风雅以比于晋人之所谓长者亡所俟余言矣
  </div>
  <div class="pagination">
   <a href="弇州四部稿_page225.html">
    上一页
   </a>
   <span>
    ...
   </span>
   <a href="弇州四部稿_page221.html">
    221
   </a>
   <a href="弇州四部稿_page222.html">
    222
   </a>
   <a href="弇州四部稿_page223.html">
    223
   </a>
   <a href="弇州四部稿_page224.html">
    224
   </a>
   <a href="弇州四部稿_page225.html">
    225
   </a>
   <span class="current-page">
    226
   </span>
   <a href="弇州四部稿_page227.html">
    227
   </a>
   <a href="弇州四部稿_page228.html">
    228
   </a>
   <a href="弇州四部稿_page229.html">
    229
   </a>
   <a href="弇州四部稿_page230.html">
    230
   </a>
   <a href="弇州四部稿_page231.html">
    231
   </a>
   <span>
    ...
   </span>
   <a href="弇州四部稿_page227.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
