<!DOCTYPE html>
<html>
 <head>
  <meta charset="utf-8"/>
  <title>
   少室山房集 - 第 74 页/共 89 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   少室山房集 - 第 74 页/共 89 页
  </h1>
  <div class="content">
   少室山房集巻八十一
　　钦定四库全书
　　少室山房集巻八十二
　　明　胡应麟　撰
　　序六首
　　黄说仲诗草序
　　越山川丽甲天下钱塘富春四明三竺南北二雁幽奇靓峭薄海外内罕与伦乃天台尤以灵迹着石梁亘空瀑流畍道赤城之标高揭万寻曩读晋孙绰先生赋輙豪兴勃勃如神游金庭玉壶与二仙姝目成霞外者亟思拉同好偕往庶几晨肇之一遇而难其人丙戌计偕晤李大将军剧谈天台黄君说仲不容口心翩翩慕向之明季扁舟淮汭谒世叔通侯则说仲俨然在焉把余臂懽剧欲狂中夜造膝言缕覼洞肝腹已袖出是编进余曰不佞寤寐吾子三十年于此矣惟是不腆敝帚不敢有所隠也敢悉索以累下执事余受读卒业而三叹赤城之郊磅礴郁葱之气至说仲而彬彬尽泄也说仲故天台世家蚤歳才情蔚起与蔡仪制稚含王黄门永叔结词盟东海上而厥先宗伯公绾实从世叔王父文成公游世叔以勲胄仗钺登坛龙门嵳峩一代景附说仲首居戎幕为上宾操觚授简而外元戎喜怒一切置若罔闻也者独丈室坐蒲团如苦行头陀浃旬足不履户阈童子钻穴聚窥第闻防吻间隠隠嗫嚅声两手伸缩往来防棐几作推敲状时而掀髯时而拄颊得句踉蹡起探赫蹏掌许録之句累成篇篇累成巻巻累成帙帙成则世叔趣为剞劂行诸世说仲用是愈益自信发舒沥思覃精亡虚日亡论鲁连却秦冯驩振薛毛遂激楚古岩处畸流往往有以殊勋奋记室者而说仲规图大业回睨诸人漠如也今緫萃其生平诗歌为什亡虑千数计为巻亡虑十数计左提右掣大都得之世叔为多选体之夷旷雍容长短句之轻新婉达合作置鹿门辋川嘉州集夐不易辨五七言律絶亭亭独上百尺无枝朗抱冲襟汛洗尘俗清者大厯防者元和淳者咸通质者长庆司空皇甫姚郑复生说仲无忝孟季鄕先达载式之辈宋渡南号巨擘较说仲才或少赢以格藐乎卑瞠乎后矣始说仲名籍郡诸生中弃去占弗习习诗歌诗歌成而占废乃余﨑濩落放情宇宙胥国能家武失之今头颅业俱种种而邂逅合并穷途得微赤城之灵果有意吾两人者之为兹山主耶吾乡黄初平炼药处去天台仅仅数百里旦夕曳敝青鞋入飞流悬瀑中觅晨肇曩时遗迹胡麻之粒庶几一载遇焉即身后不朽名付诸蜗沫区区人间世鸡肋其何足以撄之说仲亟从余归矣二仙姝振衣霞外迟余与说仲乆矣
　　王生四游草序
　　余识王山人在癸酉甲戌间始山人在瀫上从诸年少饮狭斜一日邂逅余当垆酒家问姓名踉蹡前揖曰象不敏蓬游江湖习闻胡先生稔矣乃何幸于此获一当先生亟罢饮持刺候余门余与语移日壮之以千秋大业朂焉山人悦尽谢诸年少而从余学诗俄挟防辞余走秣陵谒李惟寅太保闻问中絶三十载丁酉夏余羇卧武林忽阍者以山人报余闻倒屣出覩山人乘高轩拥上驷从苍头五六翩翩来其风度亡少頽于昔而意气神貌油然睟然盎然殆非复吴下蒙也余甚怪且慰趣呼酒坐山人语之曰自子之去吾溪上一时过从朋旧聚散浮沈不知凡几变迁矣而吾与子若鲁灵光迄无恙兹复合延津谓造物者无意乎胡以巧为吾两人地若是也子别吾三十载矣中间踪迹何方交游何人占何状其悉有以语我来山人遽从囊中出一编避席长跽曰防先生问之象固且从容请之始象辞先生走秣陵已遂由秣陵入燕悲歌黄金故台觅庆卿渐离不可得则复南迈而之楚浮洞庭泛云梦吊二妃九疑藂竹间则复西折而之蜀挽舟巫峡瞿塘白帝蹑草屫三峨洋洋乎震旦第一观矣则复益西南折而入滇穷竟碧鸡金马昆明防苍声迹几达于缅甸富良而后以吾兴尽而返吾初服大都五岳之胜得于吾之杖者亡虑十之九九州之内得于吾之目者亡虑十之六六合之外得于吾之耳者亡虑十之三生平感遇忻戚纷纠万端一于吾诗歌发之是编固曩昔先生余敎也不揣徼惠一言附异日青云之末先生幸卒宠施之余读之喟然击节曰有是哉子之游也今防内名能词赋不啻数十百曹大都矜幅尺树门庭高者自托于狂恠怒张而卑者纎阿浮狡优童市娼角容泽甚且折辈行捐泉布博游扬之口于曹丘而韦布之鲜修者酗酒踞坐借口灌夫祢衡致庙堂之上吏议主逐客而山林之下明诏忘求贤葢诗道与游道迄于今胥病矣卒之声称随冺于月旦而行履蔑能逾寻常固也山人发轫海东携一劒自南而北复自北而南至接壤南交西竺而后返覩其人五尺恂恂匪有乘蹻履风之术而周歴四表若步武于宫中此庸讵可以声音笑貌兾耶余读山人诗一再过清而婉秀而宕新而弗刻高者毋为亢卑者弗纳于衰葢粹乎一规于风雅之正而絶出于晚近侪流习尚畛畦之外者固宜愈逺而游亡弗得狎魋结偶雕题而坦然户国无碍也余别山人溪上且易世卽诗歌屣倍兹编而足迹自燕吴齐鲁外无能越一境余固甚愧山人者而胡以叙山人诗以山人沾沾余言甚力也姑援笔纪其岁月且以征余之知山人三十年犹旦暮云
　　林贞耀观察覆瓿草序
　　国初称才之盛者无若吴下四杰岭南五子咸彬彬合轨一时云而闽中以才著称者凡十较二方不啻倍之而林员外子羽又翘然为十人者之冠郑继之王道思崛兴德嘉靖间迨今日而阛阓词章几于家灵蛇户罔象矣而闽之尤称极盛者亡若晋安之林荣名奕叶焜耀于一门三世之中父子弟兄更倡迭和而山林枯槁之言望之自失若今观察贞耀先生覆瓿草其一斑已先生王父文安公尊人文僖伯氏文恪皆以良史之才擅藻木天联翩八座其鸿裁巨轴防之金匮石室而播之通邑大都者固已人人讲习之而先生特以蚤岁成进士歴中外已而养高岩穴十余年所而以其生平全力萃于诗歌吟咏故尤为精诣亡前其体自河梁以迄辋川无所不悬解其世自黄初以迄大厯无所不驰骤其人自苏李以迄钱刘无所不取裁兹所传覆瓿一编不佞麟受而伏读未尝不三击节也五言选体温裕和平薄太康而上之而五言律为尤胜如茂林丰草幽谷长松味之亡穷索之逾逺七言近体清融婉亮兼天宝而有之而七言古为尤超如流水行云回风急雪排荡莫测操纵自由他如大篇长句鬯丽而舂容庄严而富缛短章孤絶优柔而闲旷逸发而秾纎卽鼎中一胾全牛固己目中大都先生之治诗才高而絜之以法气厚而标之以韵骨澹而永之以思情与景适象与境镕比兴弥深而觔节靡减葢卓然自名一家而侈大三世之传籍第令陆氏两生见之君苗焚研之弗暇而敢以三都覆土瓿也嗟夫古今所炫称簪绅阀阅极于汉之袁杨顾其人菁华不少槩见唐之窦宋之苏蝉连竞爽而率防坎宦途求其膴于仕者一不可得又仅仅一载传而骤止以今先生较之通塞乆近其果孰与仲多故不佞窃以先生一门殆造物者阴纵完畀讵惟昭代亡两亘古今罕覩其伦非虚语也而不啻已也先生从子计部郎天迪方以文辞雄艺苑不佞尝序其诗谓闽有两林员外行且嗣先生之业而益传之无穷而林之独盛于当代也行且不可以世数计敬因先生命序而陈说私所艳慕如右俟尚论者执余言为左券云
　　李临淮青莲贝叶二藁序
　　夫绛灌无文隋陆无武才之难兼葢自古叹之云乃仲尼称有文事必有武备诗歌吉甫为宪万邦而春秋美晋郤縠敦诗书而说礼乐此其人宁亡一二槩见也岂歴数盛衰固人材所繇高下而瑰伟殊絶命世之英挺生间出则造物者亦有时而独纵其全与汉李少卿首创五言河梁诸篇上继三百惜也没身塞外摧败之功靡足自赎药师以雄畧佐文皇混一县防而挽近世所传兵法厐猥错襍荐绅先生罕言之两君子皆旷代人豪奋迹行伍揆诸二者犹戛乎难兼若此矧世胄勲华身际丰亨豫大之朝而坐极膏梁都冶之奉卽父祖箕裘置为长物而词章琐琐奚足以云此余上下数千百年而不能无心折于余友李惟寅氏也惟寅故歧阳冢嫡髫鬌从尊大人楚游白雪山房一编海内喁喁亟称寡和旣用才谞受知当路宿卫羽林慨然遐思迹古作者与余辈结社华阳当代大家名流琅琊歴下武昌新蔡长兴南海之伦朝分廷而暮造膝而尤喜折节寒贱士士挟一长操一曲靡不蹑屫而走临淮嘉隆庆厯之间风雅大词塲四辟上自王公下讫韦布洋洋纚纚同声合辙咸惟寅作新振起之卽古钜匠宗工身关世运隆汚者曷尚焉乃惟寅迄未尝以文事诎武备自居督府守陪京极而位元戎列师保百万之众操纵掌握登坛忼慨宇宙肃清当西夏防兵东境窃发中原士庶岌岌皇皇惟寅坐镇庙堂声色不动而长鲸折角羸豕献俘穷发顽酋匍匐请命卽古重臣元老身系社稷安危者曷尚焉乃惟寅迄未尝以武备辍文事功名日起阀阅日崇九域之人望焉而震而吐哺结袜念弗少衰花晨雪郊大集名胜据胡床而挥彩笔一篇一咏甫出而人争诵之以及羽书纷沓尺素淋漓顷刻百函交授并发今其制作大都裒成巨集若青莲贝叶二藁可较覩已其格也典鬯和平而尽削巉崖诡峻之状其调也清融亮节而一扫尖纎浮曼之风其神情之来飚如翼如如登九成之台招阆风而飡沆瀣其色泽之传温如如如入万花之谷濯春月而坐氷壶读之而泠然大雅之音翫之而雍然泰和之象明一代诗求絶去宋人唇吻而一禀于大厯开元者舍惟寅将畴归耶葢语文事则篇章接轨陇西而勲劳逺迈语武备则韬钤比踪卫国而藻绘弥光非所谓瑰伟殊絶文武兼资崛起于珥貂横玉之中而并包乎垂绅贯札之业若春秋雅颂所称述三军司命万邦为宪者否耶然耶余与惟寅交緫角迨今逾三十载人谓知惟寅者世莫余若而余亦谬自谓能知惟寅輙因二集之成而备述其生平梗槩如右后世子云者作庶防哉以不佞为知言虽然余之知惟寅与世之艳耀惟寅特功与言二者其笃而论之谓深知惟寅未也惟寅宿根天植少卽栖心寂皈依太上之初故所居斋阁一以青莲贝叶名之其意防较然可覩异日者屣脱浮荣出函关而化西域卽山河大地彼且一切空之而奚有于二者噫嘻浅之乎余之所以知惟寅矣浅之乎余之所以知惟寅矣
　　瑞云楼藁序
　　自昔名世伟人肩将相文武之业者葢莫如汉之诸葛武乡乃唐宋以还胡寥寥弗遗见也逮明而吾越两文成后先并起括苍刘公伯温以雄略翊真主而以其余事偕高杨辈振一代风雅于明初防稽王公伯安以雄略戡大艰而以其余事偕李何辈振一代风雅于明盛余尝慨慕两公兾一为之执鞭弭而阨于世代之弗相及而犹幸得交王公之后若今通侯世叔君者余读其瑞雪楼藁未尝不三叹息云世叔为伯安先生冢孙髫鬐卽以清标令望照映蝉冕尝邂逅不佞李惟寅第中恍然天际真人令人俯仰自失稍长輙以弓裘自奋居恒有驰伊吾絶大汉之想凡所为挽强执鋭披坚跃骏介胄之士见谓缩朒难胜者率道之谈笑间旣身袭龙阳公封以列侯督枢筦董江防其雄才大略若龙泉太阿陆试犀兕水试蛟鼍投之所向砉然理解天子亟心异之未几遂有总理漕镇之拜国家西北九边数十百万之众朝夕待命世叔建朱节震华鼔舳舻载道刍挽如云廷中翕然拟之长城大树乃世叔不惟韬钤冠世而间推其余力于文事尤矫矫絶出一时每临江而横槊出塞而据鞍分阃而运筹登坛而仗钺以至留宾西第乘兴南楼坐啸霜空轻裘雪夜兴防所触一发之于诗歌若今黄君说仲所校辑瑞云楼藁特其鼎中一胾已余尝受读卒业窃以世叔之诗挥洒性灵淘浣风骨思深以逺绪密以清于情靡弗达而御之以格于景靡弗防而谐之以调于境靡弗探而裁之以法于体靡弗备而标之以神庄严而清庙明堂华重而大弓宝玉婉畅而行云流水奇峭而白鹤朱霞纎秾而芳草落花间澹而长林藂薄葢世叔于诗歌絶去雕锼刻削浮曼儿女之态又槪不为牢慅愤郁无病呻吟之词而一禀于三百篇十九首优柔平中之余韵真沨沨乎大国风哉无论诸彻侯中邈焉寡俦借以韦布苦吟之客挟其一技以与王公大人争千秋万世于身后者其能德色所长以自侈于世叔否耶异时近述远宗屹然为东南赤帜俾吾越两文成故武有所恃以永永弗坠匪世叔而畴其人耶虽然伯温氏啓运国初高杨诸子大都因袭元政伯安先生崛起正间李何甫洽业己游精太上骈拇艺文故尝窃谓两文成勲伐品流诚超百世而诗歌犹若弗能无待焉者今六合为家八荒重译卽世叔雄才大略嫓媺两公亦将局于时之亡所试独声律自嘉隆再造防奄黄初宝厯而有之当此时气运之隆较前人不翅倍屣而世叔夙以鸿篇钜藻惊弇州之座且春秋鼎盛中尝欿然自下若溟渤之受万流彼其税驾之所余恶得而窥诸日新富有挈斯道之上乘主风雅于一代视两文成之世奕奕乎有光焉世叔所躬自期待意在兹乎将相文武之业行且于其身卜之而胡以云唐宋以还寥寥也
　　西湖百咏序
　　武林山川胜絶钱塘天目等区为东南游赏甲而西湖之韶靓秾丽尤震旦国第一观澄波镜空万顷如席外环三竺傍峙两高宫梵刹四百八十金银丹雘照耀其中恍惚窈防殆匪人世始余读穆天子东方生书輙谓寓言亡当比周歴湖上乃知方壶员峤聚窟阆风诸书所谈境界卽此而世人弗詧类驰想于大瀛穷发之墟致足哂也自秦并六合祖龙车辙几遍域中乃燕楚晋梁往迹眇覩而吾越遗事简册班班借人口吻得微以神仙薮穴灵药易求故耶古今题咏香山睂山两刺史而下充栋汗牛田氏志余葢尝备载顾前人所赋或总挈大凡或标举尤最湖中景物轶漏滋多迨今黄刺史禹钧百咏出而毫发无遗憾矣禹钧故富才情饶纂述筮仕一州意有弗欲翻然拂衣迈徃大业乐武林风土妍美遂定居焉紫阳之麓咫尺大堤【阙】








　　少室山房集巻八十二
　　钦定四库全书
　　少室山房集巻八十三
　　明　胡应麟　撰
　　序十首
　　范浚先生集序
　　婺自刘骆两才人肇兴其后迄以文献甲防内惟吾邑据瓯闽楚粤水陆之冲山川之秀发林麓之窅眇岩壑之瑰丽风气之淑清迥出诸邑上而上下数千余载仅贯休氏以浮屠称诗唐末五代间而著述遂亡一显者其以著述显而遗集迄今传于世实始自范浚先生先生生宋南渡及考亭朱氏游考亭尝过先生而防先生出顾案上得所撰心箴读之大击节赏叹手录以归今附载孟氏书中是也是时郡人陈同父以气豪一代而尤尊事考亭考亭与同父论学往复劄动盈巻轴缕缕不啻数万言皆抨驳不少假同时横浦张九成金谿陆九渊辈并负海内声高位置持其说不相下考亭一切攘斥为异端距之弗遗余力而独先生乃虚怀茹纳若此葢自伯恭敬夫二大儒外夐弗再覩者卽先生学术醇然度越余子可弗问知也先生生平所著述甚多多散轶今存者尚二十巻余读之其于道德天人之际深博矣其诗文不甚概于古其持论甚破窽而才藻辞令奕奕足以发之非龌龊守章句椎朴俚儒比尤慷慨好纵谭天下事所上皇帝诸书及李富两柄臣啓抵掌万言率引喻古今洞达彼己凿凿可见施行至传翟义说李孝逸志徐徽猷雄辨瑰略百折弗穷而忠义激烈浩然之气诵之犹若浡郁于简编而飞动于翰墨是又足觇先生肩抱之奇伟匪槁首山泽鋭于忘世者也俾南渡君臣一听其言而委之以国必载造式微之宋而起之而徒以空文托诸异代可悲巳乃先生所陈防虽废弗售而遗集流传自宋迄今行且与刘骆两公后先不朽则造物之庇于先生固逺且大其亦无足悲者矣胡应麟曰余盖于范浚先生为后学云余尝及过其故居卽今集所繇名香谿者范先生聚族居谿上兄弟同气凡十人九人皆登制科跻膴仕独范先生以布衣终其身而独以著述显今去宋南渡绍兴仅数十世而九人者之名卒而问诸范氏之子孙莫能一对而范先生集烂焉为吾邑宝玉大弓而九人犹得以科名自列于后复于兹集乎赖焉于戏挽近世夸毗之子往往挟腐鼠以吓鹓鶵其弗思亦甚矣夫吾邑自范先生前歴数千百载未始有以著述显者而有之实自兹集始而余猥以后死而得与于兹也则夫兹集之序非余序之而谁也
　　吴中往哲图赞序
　　大司宼弇州王公图吴中往哲遗像自先世两司马外起高太史季迪韩襄毅永熙叶文庄与中吴文定原博王文恪济之至祝京兆希哲沈处士啓南唐解元伯虎徐迪功昌谷王太学履吉李太仆贞伯刘参政钦谟杨礼部君谦都少卿敬陆太常浚明桑博士民怿黄孝防勉之文待诏征仲陆少卿子传王吏部禄之蔡孔目九逵俞山人允文皇甫司直子安司勲子循凡若干人人为传传为赞而虚首简俾不佞应麟序之吴之为国粤自商泰伯至德建邦逺矣春秋之世阖闾以功札以言皆皭然悬炳竹帛若伍行人之忠孝义烈言吴公之文学精华厥功厥言尤非末世人材所及汉唐而下虽才代不乏律以商周或少降焉至于国朝而吴中人才之盛斯极槩观司宼所绘兹图瑚琏豫章人龙天骥可歴指数也不佞髫岁读太史迪功遗集则私衷勃郁恨弗一当其人执櫜鞬鞭弭之末至襄毅文庄之勲名希哲啓南原博伯虎履吉济之征仲诸君子之才艺烜赫乎旂常而纵横于毫素流风稔泽百世而下尚犹使人矍然兴奋然起独其体貌之瓌奇神明之炜仪观容止之肃穆而恬愉散朗而逸迈者业已俯腐草木化为尘埃矣夫以不佞之生去诸君子仅数十百载一旦而过吴物色其里闾而推求其属尚有弗尽获者而矧乎其与人偕逝石火而电光者也乃今入弇园拜司宼揭兹图而谛翫之曾弗崇朝而三吴先哲钜公伟人俊士一目而在吾睂睫恍乎聚首乎丈室之中而俨乎交臂乎一堂之上所谓瑰奇炜肃穆恬愉散朗逸迈者往往并其人得之使人羮墙寤寐之念勃焉飞动于寻缣丈素顾恋徘徊而弗能自已司宼之所为显暴前修而发扬潜懿者心甚盛哉虽然兹图于吴中先达备矣而揆之太上不佞犹以非其至者司宼起诸君子后鸿德骏猷悬揭海防而文章之盛絶出古今遂举明一代制作而商周之葢东南千古大观至是而后极非可以吴中一方槩也异旹江左名流有若曹不兴顾虎头辈以冠世之笔写先生兹图之末以附列两司马后后学泰山北辰之仰将于是乎在太史迪功诸君子且侧席避矣鄙劣弗文公命为序谨识所窥测一斑而并发明斯义于末简葢当今己有定论无俟议之百世也【司宼祖父两司马皆列图】
　　增校酉阳杂俎序
　　志怪之书自神异洞防下亡虑数十百家而独唐段氏酉阳杂俎最为迥出其事实谲宕亡根驰骋于六合九幽之外文亦健急瑰迈称之其眎诸志怪小说允谓奇之又奇者也唐防昌而后文章衰飒弗振极矣成式与温李辈同时其才力豪劲特与杜紫薇类而学术逺过之惜其亡所用心而托好于是殆滑稽俳笑之雄耳然非是亡以抵后人之好而永传不废至今夫世固有享大名显当代制作盛行身殁而其言继之泯焉偕草木腐而小说志恠之书卽笔力逺出杂俎下乃遗籍什九烂然而其人之才气豪劲素奇于文而制作末繇考见者尚因小说之传而获覩一斑则段氏之托好是书要未可以尽訾也昔杜征南勒文于石率一置山上一沈水中以豫防陵谷之迁毁其苦心为身后谋可谓备极至于石有时以泐而征南之术于是遂穷然则欲为不朽计诚亡若著述之足恃而著述传与弗传又未足以尽凭则亡若大肆其力于逺且难而小见其能于近且易则好之弥众而其传可必于后则杂俎之流是也故大丈夫志于立言固当以删诗书制礼乐为首务【六朝张融语见本传】而业成之后间一染指于斯俾吾之不朽于来世可以万全亦岂非征南勒石遗意哉段氏书近多雕本而鲁亥殊众师儒老宿弗易征又轶漏防过半余谷居孔暇稍稍据广记校定之并录其所谓续编通三十巻藏箧笥中吊诡士旦暮遇将羣起互传之若其为说致诡诞不可尽信则余业蔽以滑稽俳笑之雄君子毋求备焉可也
　　羲苍漫语序
　　自仲尼出而六籍传自六籍湮而诸子作不佞幼则沈酣四部博考古今窃谓子书之变大槩有三春秋战国文不在经而在子子不在儒术而在百家汉晋而下文不在子而在史子不在百家而在二氏唐宋而下文不在子而在集子不在二氏而在诸儒故夫战国而上之为子者子以文唐宋而下之为子者子以理葢文与世汚隆而理弗以代为升降故也明兴而子以文着则刘青田之郁离崔相台之士翼以理显则薛河汾之日录罗豫章之困知自余彬彬未易指屈庆歴以还谈文者盛纪述谈理者眇见闻著作旣诎焉乃今读羲苍先生之为漫语也庶几乎剂文与理有之矣先生英质絶人弱冠颖脱举乙丑上第出宰吾兰治平之绩为一时最中飏歴清显车辙所辏颂声塞途一旦移疾山中却扫闭关盈十余载旣以朝命强起分部岭南署面挹罗浮背枕大庾烟云万变吞吐胷中黙照静观神动天解凡宇宙之穷际元防之运行阴阳之屈伸以及圣真贤喆之訏谟皇王帝霸之经略极而草木昆虫勾萌蠕动之微琐鬼神僊释之怪迂亡弗洞极其要归而烛鉴其情状随所得而笔之书而未尝以示人也葢先生中岁好道絶去一切骛名之念渊通综练不沾沾为博闳深瑰杰不岳岳为高故其为漫语也文不必战国诸子而有今之人所难及者理不必赵宋诸子而有昔之人所难言者其传而之于后世也断乎其亡惑也是书业已为倪司理强而出诸帐中属之剞氏矣郭生时腾复谓余髫丱时先生所识拔士亡一言跋诸末简弗可也輙因其请而以鄙说敬质之先生
　　百家异苑序
　　自汉人驾名东方朔作神异经而魏文列异传继之六朝唐宋凡小说以异名者甚众考太平御览广记及曾氏陶氏诸编有述异记二巻甄异録三巻广异记一巻旌异记十五巻古异传三巻近异録二巻独异志十巻纂异记三巻灵异记十巻乗异记三巻祥异记一巻续异记一巻集异记三巻博异志三巻括异志一巻纪异录一巻祖异记一巻采异记一巻摭异记一巻贤异录一巻他如异苑异闻异述异诫诸集大槩近六十家而李翺卓异记陶谷清异录之类弗与焉今世有刻本者仅神异述异数家余俱弗行乃其事大半具诸类书郑渔仲所谓名亡实存者也第分门互列得一遗二虽存若亡余屏居丘壑却扫杜门无鼎臣野处之賔以遣余日輙命颖生以类钞合循名入事各完本书不惟前哲流风借以不泯而遗编故帙亦因槩见大都遂綂命之曰百家异苑作劳经史之暇輙一披阅当抵掌扪虱之懽昔苏子瞻好语怪客不能则使妄言之庄周曰余姑以妄言之而汝姑妄听之知庄氏之旨则知苏氏之防知苏氏之防则知余类次之防矣
　　赤松藁序【今名华阳】
　　赤松子者神仙传所称黄初平叱石成羊事旧矣乃刘氏山栖志则以赤松为雨师何也夫雨师本列仙传炎帝时赤松非黄氏弟兄明甚第孝标博极群书其说或有所受神仙传出葛稚川列仙传出刘中垒晋与梁世代相去不远其时书无刻本稚川所録孝标未必见之列仙籍曰中垒而文匪两汉要亦晋人伪称咸不足据惟留侯辟谷从赤松一语可征葢二传皆因是附防而孝标流寓紫薇遂与兹山共敝天壤则人间世所谓长生诚在此不在彼其有无无足辨也第兹山穹窿延袤雄峙东南朝真氷壶双龙三洞天幽深窅絶往往人迹罔到固宜有仙灵宅之余束发慕孝标比年病困枕席翛然有轻举逺投蜉蝣蝉蜕之想因自呼曰石羊生将弃室家负瓢笠遍行金华穷谷中物色其人赖天之灵间有遇合卽留侯所从中垒稚川所传第居一焉亡弗可者否则踪迹孝标托栖遗宅异时获以片言并峙兹山例诸不朽安知三氏者所云赤松不偕仆而四乎因首缀兹篇假以名集而略陈其意如此云
　　养疴藁序
　　不佞客歳之秋奉命家严治装北上朝辞瀫水夕次武林角弓遘疑寒疾作始于腠理旋中膏肓二竖恣其凭陵三彭逓相侵扰惊风同乎宋鹢喘月甚于吴牛延及孟冬舟抵步饔飱并废非赤松而辟谷五旬药饵遍尝类秦穆之复苏七日犹以简书载至黾勉前发抵淮腊尽入沛春初适大司空有事河渠筑堤济上舟航阻絶行旅不通车马纷纭咸从陆道而余蒲栁之姿不任霜露萝薛之性屡梦林泉昔人兴尽剡溪尚言何必见戴况以三折之肱扶再膑之足涉大行之险蕲定逺之封哉夫孝大于显亲显非必于三事行隆于养志养有出于万钟且也惟疾之忧逺游之戒谆谆尼父讵曰空言畊于寛闲畋于广莫莱彩用代貂蝉菽水是充牲醴奉大椿而偕乐树萱草以忘忧取义达生喻言卒岁斯亦可矣爰寻初服言返故栖感遇述怀咸缀兹集雕虫小道贻诮大方笔研未燔聊复尔耳
　　唐诗名氏补亡序
　　唐诗之盛无虑千家流传至宋半已亡逸度南而后诸家所畜仅三百余葢五百之中又逸其半矣今世传百家唐诗十二大家二十六名家益以单行别刻才百数十而已余夙嗜艺文至于拮据唐业颇极苦心购募残编钞誊秘录之外凡散见诸书附载羣集稍堪巻轴靡不穷搜摠之不盈三百之数间阅宋人书目有制作至繁而字里行藏邈无可考者嗟夫昔之文人学士平生精力咸萃兹途当其驰骤名塲飞扬艺苑只辞之懿半简之工咸以纸贵鸡林价倾洛下孰不悬衷结念宇宙自期讵意零落异时遽同草木鸿函钜椟散若晨星充栋盈车鞠为黄壤此太史所以蹲躅于名山元凯所以欷歔于片石者也夫一线尚延千秋如在义存后死忍没前规因据三史艺文五家经籍以及列传野记之中凡遇编名輙加捃拾芟除复襍融防有无具列兼收以贻同好夫载籍云亡姓氏昭灼后之君子披览斯文兴言曩哲倘可以慰作者于九原遡遗风于百代如曰踳驳淆乱速朽为宜则杜李以还例应焚掷余固亡所容余喙矣
　　青芝稿序
　　芝之灵于羣卉也则古以瑞称矣三秀之柯煌煌陈于合宫荐于清庙肖其形摹其事而侈诸四方卽五尺童子有弗征其瑞者乎而吾以芝之灵也匪仅瑞于一世已也厥有大于是者焉增城阆风圃羣玉诸洞天福地絶防之巅无底之壑日晶月英磅礴轮囷勃然而芽蓊然而茁如道家者流亟称五芝之属樵靑牧竖所不能窥达官贵人所不能逢而明王喆后所不能必致惟列仙羣圣时得茹之寿至与元化相毕此其瑞固以百千万世计者也而匪仅仅焉瑞于一世已也厥今之业儒者起占奋贤科往往绩三载之勤乘一战之捷大者君刚成侯平津次亦序鹓鸿骖骥騄经纶际九域而黼黻横八荒非芝之陈合宫荐清庙而五尺之童共征其瑞者乎周之雅鲁之颂楚之骚汉魏晋宋之乐府五言唐之歌行近体絶句作者人与代偕逝并遐而姓名族里亘于今而为烈彼其带砺湮钟鼎蚀而片言只字之悬于大造愈乆而愈无穷若是者将无列仙羣圣所茹之芝百千万世以为瑞者也噫瑞而计诸百千万世几于无何有之乡广莫之埜骤语之乎少年鋭进之夫彼执以为诙彼执以为幻将羣然而哗而诮而侮而孰从信之葢余读余郡张生诗而异焉张生用善于宋太史公为同里瑰葩逸藻挺出于辈流甫弱冠缉诗成帙而命以青芝是固弗沾沾一世而蕲瑞于百千万世者也匪直惟弗哗且诮且侮而已余读生诗一再过光黯然而幽色黝然而苍味泠然而冲隽然而旨厥有当于芝允矣輙因其请之力也而序以复之
　　二酉山房书目序
　　自羲皇画卦书契肇与周衰仲尼辙环列国退而定六经程百代说者以为坟籍之始余考纬书古文开辟以至获麟葢三十七万余岁云诸史如合雒禅通之属络绎繁伙至帝皇封禅文字万有余家仲尼观之不能尽识则上古之书其数不可胜纪后世乃谓三代以前无书可读者不深考之过也秦不师古烧燔诗书项氏继之咸阳三月先王典籍实始荡然汉兴除挟书律武帝表章六经诸子往往出于破壁坏冢不数十年而刘向氏七略遂至三万五千余巻非古人述作素盛故掇拾煨烬存者尚如此哉王莽之厄至于东京班氏艺文视前仅三之一厥后魏晋六朝兵革劻勷燬收不盈七略之数元嘉中谢灵运摠萃书目六万余巻齐王俭所録万五千七百巻梁任昉二万三千一百六巻昉俭并称博洽与灵运时代相次不应多寡殊絶葢灵运总萃一时所藏而昉俭芟除重复故也隋嘉则殿藏书之富至三十七万余巻其正本亦止三万七千惟开元帝累叶承平异书间出一时纂集及唐学者自着八万余巻古今藏书此为极盛赵宋诸帝雅意文墨庆厯间崇文总目所载三万余巻累朝增益巻不盈万宣和北狩散亡畧尽至淳熙四年书目成乃得四万余巻葢歴代帝王图籍兴废聚散之由大都具矣夫以万乗南面之尊石渠东观之富通都大邑之购求故家野老之献纳而累朝着録不过如此葢后人述作日益繁兴则前代流传浸微浸灭增减乗除适得此数理势自然匪力所强也至荐绅先生博物君子收藏遗书若张华之三十乘任昉之四万巻邺侯之三万轴宋公垂叶梦得尤延之代称宏富大略相当若渔仲氏之志略端临氏之通考则又槩録前人不必代之所有家之所藏也余尝总览歴代艺文以及诸家所録而参之当代经则十三家注疏外丁孟夏侯传授仅着空名其余六代以还流传絶少惟宋儒诸说盛行海内大槩存者十三史则二十一代类梓于太学单行于各州编年自荀恱袁宏至司马朱氏不过数家而诸起居注实录野史之类传不能半大槩存者十五子则老庄列氏外宋钘关尹淮南吕览盛行星厯防纬间多湮没而汉唐宋诸小说纷然毕出传者殆十之八惟诗文诸集六代以前甚寡唐宋至今乃始大盛而最不易传卽唐诗八百余家宋人有得五百家者余方极意搜访手抄集録仅得二百余家文集则唐以前存者不过数十家而宋元诸名公不必能文之士皆有集行世迨今尚数百家而国朝尤盛葢世代逺近然也余自蚤岁营心载籍累铢积寸至四万有余巻虽今人所自为书居三之一倘有以释道二藏来售者尽鬻负郭之产以当之则余家所藏几可与前代等不可谓非布衣之幸也第凡物盛必有衰聚必有散卽前代帝王名公钜儒竭天下之力畜之而一旦且散轶而不能保则余今所得庸讵可据为已物因略叙其意录四部书为二酉山房书目藏于家








　　少室山房集巻八十三
　　钦定四库全书
　　少室山房集巻八十四
　　明　胡应麟　撰
　　序六首
　　大中丞刘公奏疏序【代臬长梅公】
　　万厯乙未春河间刘公奉上命以大中丞来填越公至则周视境内而条画其便宜凡先后数十百疏先后数十万言诏一一报可越三载威惠诞敷环海以东鲸鲵之属竦息待命于是藩臬庶僚某等咸请公颁刻所上封事揭四裔而垂千秋不佞得以次伏读卒业叹曰猗欤盛哉文章之用其最钜者宜莫如经世之文其最钜者宜莫如奏章唐虞三代都俞一堂亡论汉则贾太傅之治安伟矣顾其言弗効于用甚且弗能一日安其位于朝廷说者谓长沙通达国体王者之佐而立谈太息则自用其才者非也唐宋以还其人之杰然名世而疏草之然名家者亡若忠宣陆公文正范公乃陆公生唐季运身际庸猜晚辑方书以避谗搆君子弗能亡憾于其君范公当宋用兵西夷跳梁先忧后乐卒爽成言君子弗能无憾于其国两公而外卑卑载籍古今名实罕覩其人若夫肩皇王帝霸之猷事神圣英毅之主际鸿庞熙皥之防而树倜傥无前之烈者舍刘公奚适焉不佞某谫劣无似无能为公役万一第读公封事而知公有大造于越者六事曰覈吏治也曰振民穷也曰练师徒也曰肃戎政也曰汰冗滥也曰防灾伤也嘉隆以降吏不迹古窥瞷成俗媮惰相师戸口为增薰莸错列公于是有覈吏治之疏钱塘具区海防乐土岁比大祲重以疫疠流莩枕籍苍赤嗷嗷公于是有振民穷之疏防稽甲楯触鬭成风綦隆日乆纵弛濳滋卒弗服习将且予敌公于是有练师徒之疏勾践遗敎君子六千一二狂狡脱巾潢池首恶就金余孽观望公于是有肃戎政之疏承平极际奸蠧藂生费出无经吏缘为市诡窜名籍坐縻县官公于是有汰冗滥之疏全淛居氓枕江抱湖洪水时行灌溢川泽鼋鼍杂处人不聊生公于是有防灾伤之疏加以大庭之上万机旁午时务孔殷朝鲜亟则公有排难之疏日本张则公有戡暴之疏戍兵发则公有善后之疏鑛使临则公有豫防之疏自公之开府两越章亡虑数十百上上亡虑数十万言大都纒绵于忧国激发于爱君普讯博诹长虑却顾务凿凿可见设施而弗为迂逺矫伉之谈以诡众昵俗故上于公之诚亡弗格而议亡弗行亡论洛阳少年卽陆范两公未覩其弗贰弗疑若公被遇于今日也距兹三载大淛东西吏职民怀师武戎戢冗饷毕空天灾潜弭风声震乎遐貊而窥伺絶乎近郊匪所谓仁人之言其利甚溥社稷之臣以安为悦者哉且贾生少年鋭气一蹶弗伸两公陈力富强弗获乆于其道致厥就寥寥简编公以三十之龄建旄秉钺而老成持重絶无沾沾喜事之心卽方今勳业烂然异时达公之年而竟公之绪宁讵弗逺轶西京近轧唐宋而与周之吉甫同为宪于万邦也不佞某寤寐三代之英乆矣顾濶焉未覩何幸于昭代一遘逢之而于公一亲炙之敬缀不腆之词当左劵于琬琰之末
　　送大中丞山西万公经理朝鲜序【代】
　　今天下称极隆盛际矣四荒九域玉帛来王蠕动含灵咸若大造独倭奴负固穷岛包藏祸心比者徂伺防张躏我藩服上赫然震怒特简重臣以经理为名提十万众张皇境上阃以外若钜若细听便宜凡诸罪人务在必得戊戌秋铨曹以员缺上闻上博综羣议佥谓今大中丞山西万公威望夙着宜徃诏报可公受命趣装刻期明发某不佞忝公属僚快覩公被遇上知树壮猷絶徼外则于啓行之次作而言曰圣天子之以东伐畀万公也岂不诚为社稷得人哉夫才不虚生变不虚兆故非常之才生必有赖非常之变兆必有繇故瓌玮鸿硕冠世之勋非纷纭盘错亡繇以自致摧陷廓清救世之略非横决溃崩亡繇以自显斯两者其人其事始恒互相需而卒未始不巧相值也不佞恒窃志三代之英而下上其世若成周吉甫为宪万方尚矣春秋而降郤縠氏之诗书诸葛氏之礼乐葢彬彬焉彼其人皆絶类离伦文武兼济出而将入而相定倾弭变业亦如之明德郅隆人才盛极以不佞耳目覩记当今之世躬非常之才遘非常之变伟然以七尺躯负天下望如古所称社稷臣者舍万公而畴属焉公生长西陲服习介胄髫鬌卽以儒自奋高步词垣器度巍峩望之若岱宗溟渤莫知颠防而下士若渴蹄涔蚁蛭具网毕罗先是上雅知公才拔自曹郎专制一面垂十余禩狡夷狂噬用观察旧使超大中丞履任未朞海波澄澈兹东藩移镇节旄所指长虵封豕亡穴自藏不佞奚容缓颊第以非常之数窥测天人而知公之树壮猷威絶徼者匪偶然也倭奴古不经见陆梁元初蒙古驱混合之锋乘全盛之势曾不能折其半镞高皇帝肇造函夏沿海诸卫遍置重兵虑深远矣俄而望海埚之捷屠磔靡遗嘉隆以来实始滋蔓吴越七闽战亡虚日迩复掩袭我藩邦蹂践我边域六师萃止犹扬鬐鼓鬛拒死岩城之中自北边受盟未有暴戾狞顽剧于斯宼者揆诸世变允谓非常而公适以非常之材遘兹运造执言问罪奉行天诛是役也庸讵直抚靖遐方扫除逋孽已哉楼船十万飞度重溟生缚酋豪俘献阙下列扶桑为郡县编穷发于版图复千八百国之封疆荡六十四洲之氛祲较诸城濮创荆泸水禽获弥有光焉凯旋之晨勒石大荒纪颂圣天子功德文焰武烈震耀简编所谓万邦为宪吉甫其人非耶所谓才不虚生变不虚兆否耶然耶乃公以七尺之躯系中国安危先防内忧乐当宁恃为长城苍生庇为大厦孟轲氏亟称社稷之臣匪公之攸属而繄谁属耶不佞幸以臬僚朝夕接见奉公敎甚乆而狎公爱最深是役也旣为圣天子社稷得人庆又为公奠安社稷以上报圣天子知遇庆敬于马首之东布斯言高牙大纛下以壮公行色
　　送钟天毓归苎罗序
　　余自丙戌罢归不上春官者凡十禩甲午奉大人命靑衫蹇卫蹩躠入长安中则曩时髫鬌交游悲歌屠狗之伦什九物化间一二存者李大将军辈仅仅如鲁灵光每曳屐黄金故台盱衡四望阴风飒然万里北至若相对欷歔于华阳碣石间嗟夫犬马齿旣日益增而前辈风流浸微浸灭若为得盛年好学瓌迈不羣之士提衡扬扢以庶几畴昔之谭天卽繇此终身吾以为遇之旦暮已乃今而邂逅钟君天毓葢庶几其人焉天毓故贵介公子尊人观察公歴仕通显声实彪炳一时天毓少厌刍梁凡世所艳趋狗马子女玉帛诸好意所向宜亡所弗极顾一切扫去而独沾沾以不朽自期弱冠身所师友旣已尽越之隽豪而犹以未足居恒念大丈夫生明盛操七寸管树百代称必游道尽一世而后亡遗憾惟是皇都四方之极而太学又四方贤士所走趋吾方欲尽交一世独奈何局促辕下以不赀奉妻子耶亟长跪请观察公从二奚奴束书担簦下金陵渡扬子击楫长淮大河驰骑东北走青徐齐鲁卫赵之墟所至发为篇章盈箧盈笥旣抵燕市入成均公卿而下列署之英六馆五陵之彦向慕之如饥渴就之而发其椟藏靡弗恍然自失曰钟君信盛年好学瓌迈不群士也君旣度爽神清尤敏妙饶能事行草佩镌声歌琴奕多所娴习而赏鉴其精高辛颛顼夏后之鼎彝柯亭之材赤堇之冶汉碑唐碣五代宋元钟张顾陆吴李米赵楮墨绢素之遗一望而核其真赝缘是士益向附之出其下乃君雅不以自多日鳃鳃然以弗获尽交当世为憾一日与余把臂通侯宋君座而喜可知也诘旦踉跄摄衣冠伏谒余寓曰英不敏越中豪儁无所不缔交顾独弗能得之胡先生赖天之灵长安中望见先生颜色先生幸卒赐一言旣英垂槖以觐观察公于生平无遗憾嗟嗟天毓不佞故嵚崎歴落魁也世所称狂而可笑宜莫余若者子独恶所见而乐闻其言而骤欲得之自余三上春官而发几种种燕市悲歌屠狗之伦什九物化亟思获一盛年好学瓌迈不群士与游乃吾乡有天毓其人而又雅好余若是余则恶能以黙黙也天毓行矣都人士业皆有言为天毓壮行色不啻和璧夜光惟是鄙人之言腼焉以糠覈先之观察公骤而读之其能无掀髯噱耶虽然余与天毓家相去仅五百里而遥异日者操扁舟负瓢笠访天毓苎萝之下彼姝之子翩翩然出而迓焉卽曩时击筑屠狗之伦群起要余余弗与易矣余且从天毓老矣
　　寿郡伯张公五秩序【代陆太史】
　　万厯十有二年甲申六月实维大郡伯桂林张公五袠初度之辰诸邑属吏汪君可受辈谋祝公遐筹跻于大椿防灵以仁寿当世则相率问序于余余不文不能称公寿顾窃从诸大夫后窥公所为治与人所为祝公而卜公获算于天未艾也夫今之太守非虞廷所称牧伯周诸侯汉二千石哉坐黄堂驾五马裂千里而为封疆秩贵倨至亡二也顾守之秩于民若甚尊而守之职于民则甚亲晨兴坐堂皇阅簿书发号令午而听讼狱一政失环一郡氓庶怨咨之一政得环一郡氓庶爱戴之爱戴之弗已则羣起咏歌之又弗已则羣起祝颂之故夫仁逮一乡者颂止于一乡一邑者颂止于一邑守之仁则一郡之民千万姓之口同祝而蕲其寿者也以千万人蕲一人之寿则寿虽诸福之首造物者亦靡得而靳其算矣太史氏曰以余所覩记于今良二千石张公厥其人哉张公用经术起岭右服官南昌治平为天下第一入拜台御史所在捐小苛崇大体务矜恻广惠怀至解剥忠邪振饬纪法则风裁棱然山立岳峙弗可夺卒用此失当事心谢病去天下望公为祥麟威鳯而公终不忍抱其仁民之具小试而藏于一壑一旦竟驩然出上方念婺越东岩郡非公莫可輙以婺八邑畀公公始下车趣行郡覩学舍庳陋叹曰婺为文献薮窟自沈隠侯以风流倡唐宋胜朝代有其人国初文士雄跨海内而胡近寥寥也则黉校之地非耶爰相厥宜建鸠工庀材新之不日且为防城中罗一郡之秀而月课其殿最士自是喁喁向风矣则又以为纪纲之沦斁繇胥之作奸也于是汛狴犴肃科条毕虑殚精旁睨却顾爬搔蠧穴遏絶幸门大猾巨狡奉法惟谨则又以为左右之售欺繇宾旅之壅遏也于是缮舆梁饬邮传一命而上通刺请谒握发倒屣发胆露肝八荒洞如蔀隠毕达而又以其间劝农桑行赋税访耆硕卹孤嫠挫豪彊格钞窃葢张公之为婺曾不再岁而士奋于庠氓饱于野旅优游于途贪虣革盗贼屏缙绅作气诸执事师以成风太和之象旁皇四境乐惠之声浸滛九野公之仁无所冀于婺而婺人沐公之仁不能不颂公而快覩其寿而造物者亦不能不为婺人而阴以上寿畀公天子旦夕用颍川故事征公入禁庭筦枢轴公之仁一郡者且将扩而仁天下而公之寿亦且将由五袠而六而七而期颐而五百八千岁为春秋而绵绵未艾也诸大夫仁寿一世之祝意在兹乎抑余有进于是金华之山突兀巉岩穹然造天夫非皇初平叱石冲举地耶公始称寿而适守兹土其偶然耶抑造物者有意耶有如公由此极人臣备五福一且念婺旧游曳杖而寻所谓金华赤松子者余虽老尚能候公朝真诸洞间以快覩大还之为公有当不啻如大椿防灵已也于是诸君起再拜曰伟哉太史公之言寿也敬载斯文觞公郡庭为八邑大夫士倡
　　送大参李公擢楚中防访序【代】
　　万厯丙戌冬十月大冢宰以湖广按察使员缺闻皇帝曰楚幅员辽钜冠防内厥民剽轻厥俗犷悍洞庭云梦大泽间奸宄伏匿窃发责咸委按察使非他方比其慎择大藩之良以往于是吏部上浙大参李公名诏报可时李公职分守越以东三郡婺实公首治地八邑令长方君辈骤闻公行恋恋如夺怙恃相率走书币太史氏乞一言太史氏辞弗获则进币飏言曰夫诸君亦知圣天子与大冢宰庸李公意乎国家昉古建官外藩自郡县而诸司无虑十数而独按察称外台外台吏自清戎督学而诸道亡虑十数而独按察使称台长按察使之职上之则奉行纪法昭圣天子威命爽灵下之则佐两台覈羣吏禁非剪暴锄恶刓剔蠧环一省之中数什百万之众俯首听命于三尺之牍其权至崇峻亡抗而其任亦至丛钜不易胜也世儒斤斤论治体非寛则严按察司狱讼视刑书势不得越严而任寛然咎陶理官也重华之命一则曰惟刑之恤一则曰刑期无刑此曷以称焉夫务姑息溺长厚其也选懦无当或靡称国家任使而工督责习文深武健暴伉任法寡恩卽贪夫墨吏望风解绶大憝元慝屏息于潢池之畔谓培植国家元气何故夫按察之职寛者体也而严者其用也仁以防矜义以剖铏内奉无私外秉至明声色弗动而讼简刑清百度以贞岂直惟按察一方执此提衡天下易易耳则李公其人哉李公繇名进士起家江右始以御史按楚楚人业家颂而戸祝之旣出守吴兴备兵海上所歴治行无弗称天下第一者比分部东越下车之始三郡士民喁喁回视易听公日坐堂皇夕引宾客纠劾靡事而污漤鐬心钩钜弗施而虣猾屏迹耳目罔寄而陇亩隠忧闾阎疾苦洞达于函几之上葢李公之为治不为小惠而为大德不务小察而务大纲寛而有制严而不廹黙养宁静和平之福布于令甲播于讴歌以故圣天子烛照万里大冢宰衡鉴百执咸以臬事非李公弗胜也夫全楚之任非浙东西比而按察使之重加于藩参顾李公视之曾不足当小鲜何论盘错李公第行矣躬其化导何逺弗平励其风猷何氓弗率彼剽轻者将革而归厚犷悍者将淬而好礼洞庭云梦汤汤王泽讵惟永絶萑苻之警宁静和平之福昔被于越之一方今且洽楚之四境矣虽然兹不佞抵掌楚事耳有如圣天子轸念海内晨下尺一书以臯陶举公以社稷累公上佐当宁格心之化俾国家刑措不用如成周公之泽庶几尽究哉则是行也楚实始基之矣
　　贺张明府子环考绩叙
　　葢尝闻之太上有立德次厥有立功次厥有立言夫三者则德也始基之矣匪托之乎言亡以垂百世永千秋德矣言矣功弗効于行事将德为徒善将言为徒文夫庸讵可以轻重后先论也要以其二在人其一在天适逢而交搆古昔难之以余所覩记若今华川张侯葢独操其盛者哉矦家世温陵温陵才谞薮窟贤科自奋往往数十百曹而侯尤名能邃于其业戊戌抡魁制义亡弗人人诵者侯自眎弥益欿然以赵宋度南幅员仅三之一而大儒崛起闽遂以荒服配鲁邹明德郅隆追踪三代胡紫阳而后继作寥寥也则苦行湛思枕籍其遗编而抠趋其故躅凡域中雅言名理者亡论舂粮蹑蹻必虚往而集其长复以当今之世士持学术则摈词章掞词章亦绌学术是二人者所为皆过也蚤夜皇皇程古匠喆上遡秦中歴汉下讫唐而一禀之乎风雅之优柔谟诰之浑噩葢侯以眇然一身交负并荷曰德曰言咸足乎已矣乃侯之器亡弗苞材亡弗缮厥功之首试吾得诸华川士民又有更仆未能尽者焉华川婺东岩邑其风朴其俗犷其讼狱繁当嘉隆末造数与岛夷角壮者负戈老羸转徙戸口凋闾阎匮壕隍亭传旷弛弗营侯下车周览怆焉而防上所遣中贵人适以采鑛至鑛议所繇起者婺诸山皆峒空独华川南麓传有金银气覆其上浙以东侠徒亡赖甘心奇货乆而中贵人衔上命来众益汹汹将复酿戊午之变侯推几勃然曰何哉彼所谓鑛者是倡乱之囮也矧邑瘵若斯黙弗言焉用令趣上书当道极陈鑛不可啓当罢状卽罢鑛有他令以七尺躯当之当道韪侯议力争之中贵人役中辍四境大驩侯旣沮止中贵人则晨起坐堂皇朝吏役而示之政曰讼之繁也匪民之讦也繇听之失其平也于是开诚布公屏奸烛幽醳滞囹圄一空前此邑中有大狱株连千家侯讯得其情立破械纵之而以反坐坐诬者民志大畏无情之词噤弗敢吐矣侯则曰未也民之犷也吾且以仁让师之于是享儒先肃耆旧比邑诸黔首而劳以乡方朔有期望有防岁有稽不逾时而郊圻之内揖逊蔼如侯又曰未也民之朴也吾且以礼乐文之于是隆师傅揽俊髦罗邑诸青矜而刿以艺业日有程月有课季有録不逾时而里社之间弦诵彬如于是诹农隙视公余发赎锾振废坠者更之庳者拓之高者培之下者浚之茀者除之溱洧之间乆病厉揭大捐俸入鸠工庀材梁成其上万众赖焉葢侯之试邑甫三载而讼息刑清化洽政成百废具兴颂声沸腾监司征侯绩茂异考上上报铨曹当宁纪侯名姓于御屏之上计日下龙章貤象服显扬之孝光于四方君子谓侯德立而弗为徒善言立而弗为徒文功立而弗为徒効握三事之全胥不朽之盛垂百世而永千秋若侯者诚瑰迈倜傥振古杰出之士匪有待而兴者也不佞跧伏草茆凡郡邑大夫靡敢冒昧通一刺独于侯忻慕为执鞭而纂述其行事实于中有深缔焉敬因二太学之请而首揭其大如此若夫牛刀之割发硎百里而上之而九列而极之而三公皆侯异日所必至惟是侯生平所任之重者与道之逺者弗与存焉卽沾沾为华川士民祀要不足以当侯一吷也










　　少室山房集巻八十四
　　钦定四库全书
　　少室山房集巻八十五
　　明　胡应麟　撰
　　序十首
　　送张参知睿父擢江右宪长序【代】
　　高皇帝稽古设官上律三代其于外藩众建分部之秩所以树屏翰而寄旬宣葢卽成周召伯分陜保厘之遗意焉厥为任至崇钜也惟我三郡都全越上游而婺自高皇帝抚运应天率先归化故圣心系属尤厪特为置大参知行省于郡城以控制东国非德望穹窿才猷烺爀者例不轻授至满秩奏迁輙有非常之命所为报称劳伐甚殷若今擢大观察吴郡张公尤其卓卓者也始公由高第列木天博学宏词中秘无两上识公稠人以为古之遗直亟遴诸史局俾长掖垣公夙夜矢心言无弗契防憸人挟私搆讦蜚语蔓延天子赫斯玉石咸坐公飘然一苇泝越入闽徜徉七台九曲放于琅琊所在以文事饰吏治公余篹述充栋汗牛代醉一编传播防内乆之公论益明遂以大参知分部东浙是时三郡并以水陆之冲丁疲薾之候壤瘠民劬财殚力竭游闲掉舌武健操矛猾黠舞文顽嚚聚讼豪强影射孱懦流莩公下车周览四境喟然叹曰是庸讵可以多事扰也于是建之以惇大驭之以寛柔触之以真诚鼔之以信义作之以礼让期月之间喁喁向风旣而敎洽化流仁孚耻格暴戢而驯狡创而愿贪激而防懦振而立库藏实户口增狴犴空萑苻絶甘棠之阴蔽芾万家故老遗黎咸以宁谧和平之福数十年所未覩也余待罪辇毂凡奏最都门者交颂公之为政不绳而联不约而剂不斤斤而办不察察而明且也崇祀前修奬后学式林泉之耉宾山泽之癯盛节高标名言莫罄兹豫章命下台疏竞留白叟黄童攀辕属路葢允矣上对帝衷下厌群望无论庖丁之解全越有余卽由此跻九列宰百司皆恢恢游刃其于公又奚难焉公治装在卽惟是居婺日乆故婺人德公弥深是行也荐绅逢掖争致命犹子凤城征不佞片言以祖公前道余闻公先君子佐理三衢肹蠁名宦仲兄明父氏吁天代母精贯穹防公后先济美忠孝比肩固宜其政绩之瑰异不凡也余岁比乞休误恩未遂目睹公誉命腾踔行且用成周召伯故事入禁廷筦枢轴棠阴之蔽芾三郡者益推而大厦四方余虽耄且惫犹能操天禄之管计日为公颂之姑勒言以当左劵云
　　信州土诗序
　　信州土奇产也生深林土窟中形质菌蠢类山蓣而色香味絶与梨同至醒酒之功卽李太尉平泉石弗过也余九龄行脚燕市与四方贤豪长者游颇歴噉殊珍独是物未登牙颊仲冬客三衢适李司理以文艺定交夜燕出此骤尝殊不能辩载询乃知因叹物固有抱灵孕秀而沈伏草莽埋没于山嵓者卽以兹之奇上之曾不得偕吴柑闽荔贡御府荐寝筵下之复不能如冬薯春菘交布田畦妇人童子咸识其形食其力非好奇如司理则终吾世且无繇覩之嗟夫士之遇弗遇亦犹是矣虽然老氏曰知我者希则我贵而物之贵于天下亦往往希有焉然则之弗遇政其所以为贵也夫也司理识之余食之旣弗为弗遇矣而俾其名竟没没于后则虽遇犹弗遇乎夜归倚酒輙赋五言律二章以呈正于司理焉
　　更定九流序【详九流绪论中】
　　余所更定九流一曰儒二曰杂【总名法诸家为一故曰杂古杂家亦附焉】三曰兵四曰农五曰术六曰艺七曰说八曰道九曰释儒主传统翼敎而硕士名贤之训附之杂主饰治捄偏而旁蹊末学之谈附之兵主法制权略而纵横占候之籍附之农主稼穑蚕桑而饮馔药饵之方附之术主蓍厯算而禽星宅相诸技附之艺主书计射御而博奕绘画诸工附之说主风刺箴防而浮诞怪迂之录附之道主冲退恬愉而房中炉火符箓章醮附之释主经典禅观而论宗戒律梵呗机缘附之夫上圣哲王之治亡尚六经故首之以儒崇大道也异端衰世之观咸徇一典故次之以杂覈支流也国所重在戎故次兵以审大机民所天在食故次农以植大命术虽浅数神智工巧之规寓焉故次术艺虽末流弛张游息之务存焉故次艺说出稗官其言滛诡而失实至时用以洽见闻有足采也故次说道本柱下其言放荡而难遵至齐物我达死生不可易也故次道释本西方其言荒忽而亡据至明心性破尘幻不可诬也故次释而九流之事终焉
  </div>
  <div class="pagination">
   <a href="少室山房集_page73.html">
    上一页
   </a>
   <span>
    ...
   </span>
   <a href="少室山房集_page69.html">
    69
   </a>
   <a href="少室山房集_page70.html">
    70
   </a>
   <a href="少室山房集_page71.html">
    71
   </a>
   <a href="少室山房集_page72.html">
    72
   </a>
   <a href="少室山房集_page73.html">
    73
   </a>
   <span class="current-page">
    74
   </span>
   <a href="少室山房集_page75.html">
    75
   </a>
   <a href="少室山房集_page76.html">
    76
   </a>
   <a href="少室山房集_page77.html">
    77
   </a>
   <a href="少室山房集_page78.html">
    78
   </a>
   <a href="少室山房集_page79.html">
    79
   </a>
   <span>
    ...
   </span>
   <a href="少室山房集_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
