<!DOCTYPE html>
<html>
<head>
    <meta charset="UTF-8">
    <title>文恭集 - 第 24 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文恭集 - 第 24 页/共 33 页</h1>
    <div class="content">　　赐建雄军三军将吏僧道百姓等诏
　　朕以许怀徳少歴戎行老知军志早持斋钺久卫寝戎颇积勲劳用加恩数俾侯中冀书社平阳缅想吏民同嘉师帅今特授许怀徳检校司徒使持节晋州诸军事晋州刺史兼御史大夫依前充殿前都指挥使建雄军节度晋州管内观察处置等使加食邑七百户食实封三百户功臣散官勳封如故故兹示谕想宜知悉
　　赐彰武军三军将吏僧道百姓等诏
　　朕以李昭亮门济忠猷世承勲烈向澄氛于保塞命书社于济隂升冠内微倚临北道显庸惟茂令闻逾昭进兼宰铉之名就司留钥之务辅藩惟旧台钺有光缅想吏民遥承节制嘉闻异数増慰舆情
　　赐淮康军三军将吏僧道百姓等诏
　　朕以张茂实早分将钺尝帅骑兵参图前劳召还旧物解符书于郢上进茅瑞于淮西遥制藩宣入司宿卫缅惟有众嘉此建侯今特授张茂实检校吏部尚书使持节蔡州诸军事行蔡州刺史兼御史大夫充侍卫亲军马军副都指挥使淮康军节度使蔡州管内观察处置等使加食邑七百户食实封三百户功臣散官勲封如故故兹诏谕想宜知悉
　　赐宁国军节度使北海王允弼摹勒御书飞白上进诏
　　省所上表防赐御书飞白二字谨摹勒上石上进事具悉朕以聴朝之余寳兹寸晷自惟翰墨之尚犹贤博奕之为聊因飞毫于以结字式将意眷且宠亲贤卿有两献之风躬二南之美喜宣上徳乐尽忠规忘蝉翼之匪工烦趺之立刻爰缄墨本乃剡奏封深陈感遇之怀且显游扬之志本于信厚嘉乃恭谦省览以还愧尚无已
　　御书赐龙图阁直学士权知开封府蔡襄摹冩赐御书刻石事敕书
　　省所奏伏防特赐御书臣斋戒摹冩刋着于石次録奬诏及臣所献古诗兼载后序以纪遭遇装一轴上进事具悉卿体行清方才谟详正通于学术粹是风业朕选诸近侍佳有名臣因暇日以援毫命中珰而赐字盖以将朕异睠成卿令名退思匪工追用自恧而乃深于感遇笃在游扬形颂叹之长言溢尚【案蔡襄集有御书碑序其载勒石摹进始末在至和元年六月二十四日其结衔称起居舍人知制诰与此不同者考襄本传自起居舍人迁龙图阁直学士知开封府盖其勒石作序在为起居舍人时而赐敕则巳在转官后也襄集不载敕书此下阙文无考】赐右神武大将军睦州团练使宗谔进太平盘维录敕书
　　敕宗谔省大宗正司奏汝纂歴代宗属事迹勒成上下二帙总六巻分一十二门仍请名曰太平盘维録上进事汝迪徳自先防廕于后能外纷华之习颇勤教学之方阐绎旧闻寻研本系类成编次亶有纲条撮诸胄绪之华光我神明之祚奏篇来上乙牍以观有嘉规为良深叹尚
　　赐宗室磁州防御使承亮进祫享受厘颂敕书
　　敕承亮省大宗正司奏缴汝表今撰祫享受厘颂并序投进事朕向者法一闰之气讲三嵗之祀孟冬吉酉祫于祖庙陈歴代之寳奏大安之乐神灵嘉飨云景杳冥朱燎既升正阳显见岂予能感抑祖宗右焉汝肃雍侍祠将顺为志中有和乐发于颂叹大宗献状奏篇登御流藻以扬主依义而显君省览之余叹尚兼至
　　赐翰林侍读学士知徐州吕公绰进明禋诗敕书
　　朕向以祗饬斋辂肃奉阳郊合祛干只登侑祖考秩上下之祀则靡神不宗致精微之产而惟帝时享锡朕休福惠兹羣黎夫岂寡徳之能实繄先烈之茂卿职参经幄任总藩符志在游扬形于颂叹思致婉错典裁淳深省览不忘嘉尚兼至
　　赐知济州李及之进唐雅敕书
　　省上表所撰唐雅十篇谨缮冩附递上进事具悉汝职居延阁符守列城宣诏条而弗苛服文史以为乐研寻前载追述雅风文采深纯典裁详密奏篇来上留牍于中省览之余不忘嘉尚
　　赐交趾李日尊进异兽敕书
　　卿仍世守藩乃心向国越沧波而述职奉异兽以致诚在逺弥忠顾勤可纪式将颁赉爰宠倾输当体眷怀益思恪顺
　　赐宗室叔裒进异兽歌敕书
　　近者交州遣使以麟底贡私怪物色之异且验载籍之传通儒硕生多云非是朕方怀柔彼俗重违其情与见于庭命纳诸囿汝以宗藩之秀时豫观者喜毛羣之驯扰美岛夷之稽服昭我徳政形于颂声副以编聨乙于省览游扬兼在喜尚弗忘



　　文恭集巻二十四
　　钦定四库全书
　　文恭集巻二十五
　　宋　胡宿　撰
　　内制
　　赐新除参知政事曾公亮诏
　　国朝之制设陪贰之职以辅翼台宰名数之重下丞相一等朕之选任必属贤髦卿志度深沈识裁详密以道术侍朕讲以典册宣王命请治寰辅擢尹京师厥绩茂焉其试效已是用升厠公府参闻政道采于议者固无间然冲挹之怀遽形囊奏虽谦风可尚而命綍已行勉思大猷勿为曲让
　　赐参知政事曾公亮乞退不允批答
　　省表具知卿志行修明风业夷逺通习治具洽练朝章间繇禁联陪贰宰路毅然有守知无不为夙夜婴烦晦明亏裕暂从谒告适此养恬即当善平入奉参决忽得章请来谢政涂颇用怃然宁当议此况庙堂之上具有规随而机务之间未至停壅勉辅药石宜安精神勤味粹和速期康复
　　赐参知政事曾公亮乞退第二表不允批答
　　卿性度淑均才谟隐济预闻大政陪贰上公夙夜宣劳晦明婴恙暂从颐卫日冀善平何遽贡章乃求谢职且周官垂法有寛疾之文汉家养恩着赐告之令卿其少思省虑味恬餐和勿有疑焉急就良已
　　赐参知政事曾公亮乞退第三表不允批答
　　卿以耆明之姿参鬷嘏之政谋谟匪懈陟恪良劳偶爽节宣暂从颐卫兹有生之未免亦忧职之使然赐告所存养恩斯在比观章请求谢宰联批谕已勤控陈未已况朝无阙政而世方须才勉图粹和速就康复
　　赐参知政事曾公亮乞退第四表不允批答
　　卿精诚雅行至范明猷佐时矢谟贰公图政偶婴甚美之疢适闻良已之音比及暄辰固加常膳日期朝谒跂闻话言前已批章复有今奏恳求解罢殊异眷毗卿其研味真腴屏息烦虑期于勿药慰兹侧席
　　赐参知政事曾公亮生日礼物口宣
　　陪贰宰司赞襄治道惟阳中应律之朔乃闾左设弧之辰政在尚贤礼存嘉惠侑兹燕喜体我宠恩
　　赐镇安军节度使行尚书右仆射检校太师兼侍中判许州贾昌朝生日礼物诏
　　时惟旧徳位冠元侯京室是陪藩符攸总诞期斯至庆赐用覃俾爰子舍之良得致家庭之命侑兹宴礼示乃朝恩
　　又
　　乔岳吐符岩廊诞器周旋二府陟降三阶季商协辰左弧在旦驭贵有典加惠着文爰锡饩牵以及醪酒式将恩意往侑宴私当体寿仪即只庆赐
　　又
　　陶元精之和躬咸徳之美蔚为俊老殿我辅邦六射记辰九秋肃气加惠隆于国典为寿盛于家情俾爰似续之良式将赉予之意用资族宴姑示朝恩
　　赐山南东道节度使同中书门下平章事贾昌朝敇书
　　朕获天人之助乘畿夏之驩祓除路朝崇讲祠事以顺众志以答灵休日吉辰良气调时豫熙典云究庆赐是孚卿王室元耆人伦先觉早冠居于铉席首敷燮于化陶三让弥冲一徳逾劭居保厘尹正之重有安辑劳徕之功朕飨告成乃眷斯在进胙以爵加惠于田虽曰旧章抑以畴徳已颁告于庶位复往宣于朕怀当体休成同均庆赉
　　赐山南东道节度使检校太师同中书门下平章事贾昌朝口宣
　　卿徳冠时宗地居寰辅向遘诞辰之节泛推任子之恩乃选上驷来充内廏羡名驹之奋发烦骏足之效牵载省寅恭良增嘉尚
　　赐贾昌朝口宣
　　朕防诹景至恭事天明禋典迄成祥厘均被卿朝家俊乂藩岳仪刑体貌所先宠光宜厚襃元功而进号益多赋以衍田驰遣使轺奉将命綍用敷休渥当体眷毗
　　赐贾昌朝赴阙茶药口宣
　　卿留籥再司介圭入觐爰属秋旸之用勤参御之行耆哲是劳眷毗增厚式颁药剂庸示宠私
　　赐观文殿大学士判亳州陈执中乞致仕不允批答
　　省所上表陈乞致仕事具悉卿俊乂大臣耆明硕老再冠朝首比让台元辅泰象财成之宜得大雅进止之度往治于亳实陪厥京偃藩在兹蒙福多矣如闻摄卫稍亏和平已出见于属官谅再加于常膳旧徳所至卧理有余何乃上言欲求谢事是未亮凭赖之意而规适宴之私卿专精神近医药纳养善气保固太和避第仕涂未可议也
　　赐观文殿大学士判亳州陈执中再乞致仕不允批答
　　卿器采精明体韵方重奕世济徳先朝纳忠逮充旧贯之居再处阿衡之首将明典度励翼官师朝有公言朋无私谒比辞政柄屡避台阶静胜柅于浇风偃休寄于密甸均劳近止防福在焉防有苦于足腓遽见求于身退兹岂藩镇优耆徳之意朝廷待元老之心耶卿其养精神省思虑淮阳卧理西河偃藩是所望于大雅也赐镇海军节度使判亳州陈执中待罪特放敕书
　　夫道隐不还民散已久刑之设惟五而恶之讨有十败俗之自从古则然卿旧老壮猷俊徳哲望近辞时柄甫偃价藩宣风有初颁教尚浅民之从违政何加损遽形引责殊异眷毗且谅寅恭弥嘉慎畏
　　赐昭徳军节度使知并州厐籍口宣
　　省所进奉贺正马贰匹事具悉朕因三朝之吉受四海之图方贡毕陈朝庆大集卿时惟俊老殿我强藩寅修述职之文逺效充庭之礼载驰上驷来贡承华有谅勤恭良増嘉尚
　　又
　　省所进奉谢恩赐牌印并公使及到任马共六匹事具悉卿文武兼劭风徳竝优业载贤公望居俊老朕以壶闗襟带并土股肱崇以髙牙殿于大卤甫颁条诏初见吏民宴犒有仪公帑惟旧至烦称谢乃有效牵滋显勤恭弗忘嘉尚
　　赐新授观文殿学士知郓州厐籍口宣
　　卿国之耆俊材号将明二府迭更一徳咸有向辞时柄倚临东藩得兹老成居然治静图中阶之宿望进书殿之伟名异数有加师言允穆乃驰上驷来实内闲有嘉倾输良增叹瞩
　　赐工部尚书同中书门下平章事集贤殿大学士韩琦生日礼物诏
　　惟天所赉若时相予甫属开秋实惟诞日稽诸朝范宠于邦家于是有牢醴蕃庶之锡所以侑族宴而将寿嘏也斯礼则旧厥命惟新只若其承体兹乃眷
　　又
　　蔚以杰才相予大政首秋云吉诞日在兹俾按彞文式将渥赐庸示宰朝之宠且为族宴之荣往惟钦承体兹眷瞩
　　又
　　体兹间气诞是杰才素律云秋左弧在旦饩牵加惠醪醴侑懽佐族宴以在兹稽台恩而惟旧
　　赐武康军节度使韩琦口宣
　　卿识业夷通谋谟髙正早参内密之近比更方面之烦器望益隆诚绩兼茂向升书殿之重就增仪职之华殿乃戎翰崇兹朝范爰效上驷之贡式充内廏之羣载阅勤恭良深叹尚
　　又
　　朕亲郊修报升燎告成覃惠臣工均厘藩岳卿居杰望济以忠图方倚干垣用优名数进崇堦而驭贵疏多邑以昭庸驰命轺车往颁命綍惟兹茂渥宜即钦只
　　又
　　卿风致髙劭识防宏通宣翼藩朝明畅文武外易戎翰之重就升师钺之雄乃睠在兹佥言允若爰贡上驷来寘内闲益亮诚勤弥钦意尚
　　赐新除观文殿学士知河阳富弼对衣金带鞌辔马口宣
　　卿忠惟许国任属陪京书殿升联地官进贰式将眷倚往致匪颁
　　赐除富弼起复礼部尚书同中书门下平章事昭文馆大学士赴阙敕书
　　卿大名宰国宏业熙朝逺略有开髙谟未究遭艰去位衔恤在家上铉旷才冢卿缺职永惟在疚亦已累旬凉琐虚怀苍黔待起朝有旧制国念前徽须伸权夺之文庸副仰成之意庭有孚号物无异言义固掩恩忠本移孝勉思美业就成茂功尚抑余哀来慰勤伫
　　赐宰臣富弼生日礼物口宣
　　象炳中阶业隆上铉维申诞日行夏纪时俾孚子舍之良奉若家庭之赐式增荣观当体宠恩
　　又
　　挺生时杰光辅本朝眷乃首春庆惟诞日爰举优贤之典用颁加惠之恩侑族宴以是宜宠台司而斯在
　　又
　　元杰禀气英玮诞才若时奋庸代工燮化三元首序六射在辰国有赉恩家荣宴喜饩牵将礼醪酒侑懽举是宠章体兹渥眷
　　又
　　吐符乔岳居守阿衡建杓于寅设弧在旦眷言彞典尊礼冢司有醪酒之颁兼饩牵之锡助家庭之为寿广婣族之合懽庆赐是将只受惟允
　　赐忠武军节度使知永兴军文彦博口宣
　　向以九里之祀陟配天丘三朝之元防同王嵗宗公先郊类之泽羣岳有朝庆之文卿业着萧规地崇陜弼举禋祀而为劳颁赏防而则当爰及首正兹惟献节竝效名驹之贡莫非上驷之良有美款诚尤多叹瞩
　　赐河阳三城节度使检校太师同中书门下平章事文彦博生日进马口宣
　　卿辰象粹精台衡俊旧向縁诞日申举赉恩命仲氏以奉将助家庭之式宴仰惟彞范烦有奏函爰驰上驷之良来实内闲之秘恭勤斯至嘉尚弗忘
　　赐保平军节度使检校太师同中书门下平章事判大名府文彦博生日礼物诏
　　公台旧徳俊哲大臣适居主籥之司爰属设弧之旦俾将庆赐命遣使人当体宠加所宜只受
　　赐新授龙图阁学士张昪口宣
　　卿体行直清才局明劭政为边最誉浃朝端升委强藩就迁禁职爰贡籋云之骏来舒就日之诚有美勤斯良用嘉尚
　　赐参知政事张昪上表乞致仕不允批答
　　夫年之贵于天下徳之先于人伦尚矣况乞言宪老存诸典刑图政任人寄在耆哲至于进退岂局于彞制哉卿老成司直清忠笃行阅古今之义理歴内外之事任蔚有风采稔闻谋猷凭赖忠规参毗政道虽年涂云及而志力尚全何遽掞章乃欲谢事是未亮眷倚之意而自取宴安之适使朕何望焉
</div>
    <div class="pagination">
<a href="文恭集_page23.html">上一页</a><span>...</span><a href="文恭集_page19.html">19</a><a href="文恭集_page20.html">20</a><a href="文恭集_page21.html">21</a><a href="文恭集_page22.html">22</a><a href="文恭集_page23.html">23</a><span class="current-page">24</span><a href="文恭集_page25.html">25</a><a href="文恭集_page26.html">26</a><a href="文恭集_page27.html">27</a><a href="文恭集_page28.html">28</a><a href="文恭集_page29.html">29</a><span>...</span><a href="文恭集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
