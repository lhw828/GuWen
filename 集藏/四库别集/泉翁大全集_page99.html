<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 99 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 99 页/共 256 页</h1>
    <div class="content">　　
　　惟嘉靖之治，和洽於上下四方。礼乐斯兴，皇上既定尊亲大礼，乃厘郊庙之典。九年十一月冬至，皇上礼於南郊。十年二月春分，礼於东郊。其五月夏至，礼於北郊。八月秋分，礼於西郊。实月之二日，斋戒将往即事。前期二日，郑府以白鹊来献，礼部祗进内府。皇上以告荐於太庙、世庙，见於两宫，观於群臣，昭天贶也。窃惟古昔明王虽不贵祥瑞，然亦有贵者焉，贵时焉以应尔，是故箫韶九成而凤凰仪。今郊礼成而白鹊至，均之所谓时应也。虽虞廷犹重其事，而史臣犹纪之矣。先圣后圣，其揆一也。复何疑焉！臣尝备史臣之职，今守礼乐之官，睹斯盛事，其能喑无诗歌，以纪非常之休乎！谨为瑞应白鹊赋一篇。盖欲传感事於无穷，以备史氏采焉。其词曰： 
　　
　　昔帝舜之恭己兮，治宽简而无为。时箫韶之九成兮，跄凤凰之来仪。繄圣德之浚哲兮，协重华而同熙。仰天地之覆载而上下兮，炳日月之东西而光辉。奠四郊而礼群神兮，肇南东而北西。甫礼乐之告成兮，灵鹊至而应期。兆羲易之白贲兮，又风雅之素丝。将淑质之孕西颢而范金精兮，同文凤之产於西岐。明月为神兮，皓云为衣；冰雪为色兮，霜颜自持；璧玉其瓜兮，明珠其眸；贵殷人之所尚兮，秉素质以为奇。宛尔翵翵兮，如彼文王之囿；岂伊遥遥越裳之雉兮，中国圣人以为慕。盖来自天潢叔伯之亲兮，郑藩之国。钟此和气兮，产於中域。具灵德兮，休应礼乐。岂彼区区之狐以鹿兮，距远荒服。鸟曰兮喜鹊，郡号兮怀庆。曷喜以庆兮？有开厥先。兆前星兮天休默定，应秋成兮资生元命。於时礼荐伯夷，乐作后夔，祗告祥於清庙兮，乃呈瑞於宫闱。天颜为之改容而粲然兮，神人胥庆而愉怡。居以雕笼兮，啄之玉粒。饮以沆瀣兮，晞以华日。下召文武公卿兮，逮於百职。恩赐之纵观兮，神心以怿。人人□羡兮，如快睹羽之五色。光生玉殿兮，色映瑶璧。引项舒臆兮，如告如报。振羽蹁跹兮，如舞如蹈。匪以言受兮，可以心悟。嗟羽类兮四德备具。温柔似仁兮，皜洁似义。驯顺以礼兮，前知似智。是宜欢动百辟兮，而上下惬於圣帝。羡二鸟之瑞世兮，叹吾人不如。秉二气之中正兮，端五常之天彝。蹇特立而独行兮，振羽仪於天墀。应五百之昌运兮，抚素襟而歔欷。仰圣人之侧席兮，宝惟贤以自毗。祈胤庆於万年兮，永无疆之丕基。 
　　
　　君臣同游雅诗二章并序 
　　
　　夫自唐、虞赓歌之声微，有周卷阿之风息，君臣同游罕闻矣。夫君臣不同，则诚意不孚；诚意不孚，则上下不交，而德业不成，是故古之帝王重焉。惟我圣祖知其然，故有君臣同游之训。盖欲上下诚意交孚，共成正大光明之德业，甚盛典也。我[皇]上肇辟西苑，躬农桑，修仁寿宫，创无逸殿、豳风亭。盖欲复祖宗君臣同游之典，咨政事於斯，讲圣学於斯焉。辛卯九月十日落成，祭告礼毕，宴文武大臣，赐坐赐饮，礼行乐作，人人欢喜。如在唐、虞、三代之上，闻箫韶之声，而身际赓歌矢音之盛也。礼臣若水谨拜手稽首作诗，窃附於卷阿之雅，以传盛事於无极焉。诗曰：  
　　
　　今日□何日，君臣幸同游；都俞韵久息，一旷为千秋。维圣祖高文，卷阿继西周；王风振大雅，浚源扬其流。吾皇古神圣，超迈谁为俦？恢恢仁寿域，文皇昔优游。隙地开农桑，无逸胥讲求；蔼蔼豳风发，穆穆迓天休。元首於股肱，一体神与谋。为民以为德，清问仍咨诹。精一与执中，可愿为敬修；如闻敕天歌，上下相赓酬。 
　　
　　今晨亦何晨？皇风见清穆；神光耀九州，瑞气腾黄屋。日出彩云生，天高万籁肃；是时上下交，如彼和丝竹。仙乐下钧天，金茎传王烛。一奏天地辟，再奏日初旭，三奏人文宣，四奏万物育，五奏龙德中，宇宙弥和睦。圣人殿中央，思道正恭默，廓之配天地，敛以藏诸独。至要云在兹，哲命在初服。臣也遂矢诗，於以赞一德?。 
　　
　　演雅并序 
　　
　　惟我皇上临御天下之十有一年，礼乐既备，政治咸张，至德感通，皇天纯佑。迩者蟠龙贡宝，白兔呈祥，臣忝贰礼官，睹兹盛事，宜出意见，以赞扬德美，用弘丕休，传之无极。谨撰雅歌一篇，凡四章，名曰演雅。夫演雅者，演瑞兔之雅也。夫演，引也，引长其义也。故引而伸之，触类而长之，天下之义尽矣。臣愚不佞，不足以知远，盖尝闻之记曰：「国家将兴，必有祯祥。」非祯祥之能兴国家也，天降祯祥所以答盛德也，亦所以诏意也；诏意所以启圣也，启圣所以兴国家之治也。是故伏羲之时有龙马焉，尧之时有蓂荚焉，禹之时有神龟焉，周之时有凤凰焉，有麒麟焉。故龙马，天所以诏文也；蓂荚，天所以诏时也；神龟，天所以诏范也；凤凰，天所以诏和也；麒麟，天所以诏仁而不杀也。此数圣皇者，皆有盛德以感召祥瑞，又能仰体天心，则而象之，故皆能以兴天下之太平焉。易曰：「河出图，洛出书，圣人则之。」正谓此也。夫马图、龟书，瑞也，非有圣人则之，亦一物之奇耳，又何以开文明之治，而为万世之至瑞乎？今白兔之祥，人皆曰：「乃我皇上盛德之所感召。」然亦上天之所以告诏於皇上，圣而益圣，以开亿万年无疆之休者，昭昭然矣。夫兔其色白，以诏异常也，且诏洁净也；其性驯，诏柔顺也；名曰明视，诏智远也；不好杀物，诏仁厚也。其诸上天将以皇上进修德业，兼洁顺智仁而有之，且进进於无穷，故出兹祥物以告诏皇上。若欲皇上则其洁，而益净一以敦化；则其柔，益以柔道而顺治；则其智，以益其如神之智；则其仁，以益其如天之仁。夫然则瑞不徒出，必有开先，此其所以为希有异常之应也。此上天所以眷爱启诏皇上於无穷之深意也。臣冒昧谨以所撰演雅，拜手稽首以上献焉。其词曰： 
　　
　　皎皎洁兔，亦洁其心；於昭明德，上帝是临。祖考居歆，金精玉液。以范尔质，以自冰雪，何以瑞之？为天下洁。 
　　
　　皎皎柔兔，亦柔以贞，於穆懿德，上天降灵。荐之明庭，月华孕性，柔嘉以定，以定尔休。何以则之？为天下柔。皎皎智兔，亦视而则，於哲睿圣，重离降精。享於神灵，朱眸丽丽，明视勿蔽，以照遐迩。何以象之？为天下之远智。皎皎仁兔，亦仁且慈。至圣至慈，皇天降祺。兆於中闱，月宫之秀，以孕以遘。何以瞻之？为天下之仁寿。 
　　
　　瑞鹿赋并序 
　　
　　圣皇临御天下，登兹一纪，庸庸祗祗威威，钦若於天。执天之机，知化而裁，品汇咸熙，协风时至，祥瑞乃应，地呈河清，天降甘露。十年，白鹊来自郑藩；其明年，白兔来自西蜀；又明年春正，白鹿麑来自灵宝。夫白，纯色也；三白叠至，纯德之符也。夫灵，善也；宝，瑞也；灵宝者，言善瑞也。谨按图志，鹿为纯善之兽，其寿千岁，五百岁则色变白。王者道纯则白鹿至。夫鹿为纯善，白为纯色，麑为纯性，故郊牛茧栗，贵纯也。此昭我圣皇之德之纯，刚柔致中，阴阳合德之感召乎！记曰：「黄帝御天下，白鹿至，又飞黄服皂，而其寿三千。」然则白鹿之至，匪直为纯德之应，且为圣寿之征。自今至於万年，子子孙孙，永於无疆之休矣。臣若水谨采前闻，作古赋一篇，凡六章。首兴起鹿具纯善之四美，中称白鹿麑之懿迹，末乃归於黄帝之符瑞以兆圣寿焉，用传胜事於来裔。赋曰：繄圣人之纯德兮，曰刚柔以正直。亶荡荡以平平兮，执大中而御极。维中气之协应兮，蔼和气之氤氲。氓遵道而遵路兮，衷好恶而化纯。感纯善之灵兽瑞应图云：「鹿，纯善之兽。」又记曰：「鹿为纯灵之兽。」兮，产中州之灵宝。天不爱而降神兮，地不爱而质作?。协阴阳於高旻兮，体刚柔於垕土。曰若闻礼乐之鸣和兮，来同百兽之率舞。○右其一章。推原圣德之纯，感召纯鹿之瑞。 
　　
　　□浑浑而含威兮，又不猛而不触；翕群游其罔争兮，以礼序而叵渎。恒刍食之匪血兮，性仁惠以不杀；时解角之协律兮，又忠信而罔括。○右其二章。赞美瑞鹿之纯善。 
　　
　　变缤纷其纯质兮，来若时以应符；协纯一之明德兮，物无情而交孚。皎纷如之雪毳兮，崇缟素以为采；将浴神乎昭质兮，於银汉之白水。炯玉立而霜标兮，其冰质而金声；紽素丝而白贲兮，饮玉井而食瑶苹。文濯濯伏灵囿兮，歌嘉宾而呦呦；周跃鱼以告瑞兮武王伐纣，渡江，白鱼跳入王舟。，殷狼兆乎衔钩论衡曰：「汤起，白狼衔钩，遂尚白。」。胡引麟而食嘉禾兮元和七年十一月，梓州上言：「龙州界嘉禾生，麟食之。一鹿引之，群鹿随之。」，临淮方道而夹毂郑弘为临淮太守，白鹿方道夹毂而行。刘武制币而发瑞兮史：武帝苑有白鹿，以其皮为币，以发瑞应，造白金焉。，白金於焉以为禄。○右其三章。赞美瑞鹿之纯白。 
　　
　　云色变之五百兮抱朴子曰：「鹿寿千岁，满五百岁则色白。」，荪胡为而方麑？岂神灵表其奇瑞兮，故宠兹而异之！李唐产於中苑兮天宝四载八月戊子，有班鹿生白鹿於苑中。，获寿昌之别殿元和十年五月寿昌殿南获白鹿麑。见武德之九成兮，乃冷泉之遥巘贞观十年二月，白鹿见九成宫之冷泉谷。；爰卜相以传嗣兮，壹放尔於西巴西巴见鹿母随麑，不忍而放之，后选为太子傅。同瑞符於雍畤兮，天用贶夫柔嘉武帝幸雍时，获白麟；皙秋阳之皜皜兮，鸣珂佩而琳琅。若喷玉而欬珠兮，璨月明而夜光。朝振衣於阆风兮，夕濯足乎昆明。制云霓以为裳兮，骖玉 以为乘。角茧栗而蕴珍兮，蓄享天之诚意。含中秀而表纯兮，昭精白之一致。○右其四章。美鹿在麑而白，尤为奇特之瑞。 
　　
　　昔黄帝之御世兮，南夷以之来庭志云：「黄帝时南夷乘白鹿来献。」说苑曰：「神人以鹿遗黄帝。」；维以瑞而兆瑞兮，帝用参乎千龄淮南子云：「黄帝治天下，飞黄服皂。」高诱曰：「乘之寿三千岁。」。岂姬穆之获戎兮，征服远以为奇周穆王伐犬戎，得四白鹿以归。；彼琼土之攸献兮，肇开宝之灵旗开宝七年琼州献白鹿，遂加仙鹿旗。。真源进於祥符兮，矫前列乎天书祥符七年二月，幸亳，以真源所进白鹿列天书前。；荐咸平之颍阳兮宋咸平六年，颍州献白鹿麑。，随璧山之驺虞蜀王建永平三年五月，虞见璧山，有二麑随之。。彼在麑之洁白兮，昭厥性之纯善。备四美之骈繁兮，岂越裳之宾献周公时，越裳氏献白雉。；讵若轩黄之嘉瑞兮白鹿飞黄，兆圣寿之三千。谅平而天寿兮，嗣世世於万年。○右其五章。言瑞鹿应黄帝之符，以兆圣寿。 
　　
　　重曰：天地之中，人受厥全兮，圣人中德，稽天纯兮。阴阳刚柔，协乾坤兮。中和建极，德罔愆兮。灏气磅礡，蔼氤氲兮。全功位育，百灵奔兮，天毓纯兽，寿圣仁兮。穆穆敬一，观厥化原兮。恭己无为，万化臻兮。曷以致之？职宝贤兮。○右其六章。总赞[鹿]纯德应寿宝贤致治之隆。 
　　
　　祖陵颂有序 
　　
　　臣若水谨稽首顿首序曰：臣尝闻，中都形胜之大，载籍文献之休，盖亦有年矣，而未获考观焉。然窃伏思之，天以覆薄海内外，而凡人力所通，舟车所至，日月所照，霜露所坠，莫不全付於我皇明。比诸尧、舜三代之时，荆楚即为三苗，徐淮即有戎夷，太原之外即为猃狁，而我国家北距朔漠，南尽交趾、暹罗，东至琉球、日本、朝鲜海上诸国，西至土鲁蕃以外诸国，莫不臣顺朝贡，岂无所自而然也耶？岂不以功之大者，上天付托之必大耶？岂不以我太祖非常之神功，由四祖极厚之积德所致耶？夫土之积不厚，则其生物也不蕃；水之积不深，则其流也不长；风之积不厚，则其负大翼也无力。夫物则亦有然者矣，而况於人乎？而况於圣人功业之大者乎？臣又尝观九流百家，於天文之感应，地理之承生，吉凶之祥兆，玄鸟降商，巨人兆周，至於玄女下庭，白鱼入舟，狼衔钩蛇，当路呈瑞告符者不一可异焉。今兹仰承钦命，遣诣泗州祭告祖陵，臣既虔诚行事，已乃近观地形，远稽图志，昆仑、太行、中岳，地势南趋，至淮、泗而极。淮河二流东西夹遶，天地之气，至此而全。(比)[此]天下之形胜，直可与北都比隆矣。夫红罗之兆，幛名犹存，其诸长髯告符，二神徙庙，皆可考信。则夫玄鸟、巨人、白鱼、玄女、大蛇、神母之兆，又何足异焉？臣於是知帝王之有真，而天命之有在，在於有德也。臣窃闻之，夫帝王之道，以德为本，美以充之，光以大之，纯以全之，功业以成之。是故得之之谓德，充美之谓懿，光辉之谓熙，纯全之谓仁，发挥而楷诸天下之谓功业。犹之树木焉，德譬则根也，懿譬则充美其乾也，熙譬则达诸枝叶之光辉也，盛业大功譬则茂华硕实也；皆一气而贯通者也。书曰：「皋陶迈种德。」又曰：「树德务滋。」中庸曰：「人道敏政，地道敏树。」盖皆以种树喻道德也。恭惟德祖玄皇帝树兹德木，懿祖恒皇帝充美德乾，熙祖裕皇帝光辉德枝，仁祖淳皇帝纯全德华，而我太祖高皇帝硕果收功，盛德大业，卓越百王。以亘古所未有之功德，故克受亘古所未有之土宇，宜也。唐太宗诗云：「刷耻酬百王，除凶报千古。」惟我太祖高皇帝有之，而唐太宗弗克是践也。夫春秋之衰，夷狄谋夏乱华，乾盟偪好，王若缀旒然，以至金元之祸极矣。洪水猛兽之灾，未有若是烈也。此我太祖高出乎驱抑之功，所谓雄伟而非常者矣。夫由根而乾而枝叶而华实，为一气之贯，犹五圣相传以成一大道。诗所称「本支百世」，盖善喻者也。是故本根以发其枝叶华实，枝叶华实又以庇其本根，是在圣子神孙自庇自培自达，以昌於百世，以永亿万年无疆之休耳。仰惟皇上盛德日新，大业富有，修本心之敬一，而仁义礼智根焉。所以成盛德而生大业，以培植於千亿斯年者，盖无所不用其极矣。此五圣神灵之所同欢，而宗社臣民无疆之庆也。臣祭告之余，获睹形势之胜，遂考图籍之祥，窃惟清庙明堂，古存雅颂，不有作述，何以垂今！谨撰祖陵颂十章。一曰皇统，二曰皇德，三曰皇懿，四曰皇熙，五曰皇仁，六曰皇迹，七曰皇基，八曰皇瑞，九曰皇业，十曰皇化。夫千圣一心，万古一道，开辟以来，载籍可见。自三皇五帝三王，以迨於我皇祖列圣，同一大统也，故首之以皇统。帝王之道，必本乎德，故次之以皇德。德必贵乎纯，纯亦不已，则充实而美生焉，故次之以皇懿。懿者，纯也，美也。德之美者，必充实而光辉，故次之以皇熙。熙者，光也，显也。光显者，仁之至也，所谓显诸仁也，则德之全，而体用备矣，故次之以皇仁。仁者，博施而济众。皇德溥矣，德之溥者，其迹必有所起，故次之以皇迹。迹之起也，必有其基，基者本也，如木之根必著於土本也，故次之以皇基。基本之大，必有先兆以为受命之符，故次之以皇瑞。瑞以开先，先兆乎太业，业高乎百王之上，而道拯乎天下之溺，故次之以皇业。保大业者，必存乎恭俭，恭俭必有敬一之学以为之本，故有制作之隆以为之用，是以有转移感动之机，而神其绥来动和之妙，以风乎天下，故次之以皇化。垂亿万年无疆之休，亦亿万年无疆之恤，帝王列圣之道，斯其至矣。臣愚昧，不明大道，谨述肤见，为祖陵颂十章，录於左方，以上尘睿览，备清庙雅颂采择之万一，以垂之无极焉。臣不胜悚息之至。颂曰： 
　　
　　於维皇天，眷鉴有德，爰作民主，以建皇极。三皇在天，五帝降陟，自帝徂王，九围是式，或禅或继，厥义惟一。五胡乱华，元已僣忒，天眷皇明，大统斯锡。○右皇统。 
　　
　　於穆元德，元德玄玄，渊泉其渊，溥博其天。泽远光流，有浚其源，其源浩浩，协於混元。有周后稷，王迹开先，如源斯水，如木斯根。○右皇德。 
　　
　　猗乎懿德，懿德维皇，如玉中蕴，不耀其章。至纯至粹，上配穹苍，肇启玄孙，万裔其昌。克昌厥裔，皇矣无疆。○右皇懿。 
　　
　　於昭德熙，缉熙光明，煌煌赫赫，乾元而亨。本硕乃大，其明庚庚，如彼日月，式扬其精。积极而发，以观我生，隐如隆如，素业彭彭。○右皇熙 
　　
　　於皇尧仁，如日如云，如云之庇，如日之亲。皇在濠亩，祖在泗滨，越来江东，太王居邠。亦有耒耜，曾示俭勤，先知乃逸，稼穑艰难。○右皇仁 
　　
　　於铄皇迹，肇我仁祖。累仁积功，不阶尺土。维勤维俭，维淳维厚，以厚其德，以笃天祜。天祜笃眷，帝王之冑。○右皇迹 
　　
　　丕丕皇基，爰卜钟离，载迁临淮，聿来盱眙。自泗徂濠，太平之墟，维以德祖，维懿维熙。三陵来奠，淮河合之，龙隆或伏，於泗之涯。中都中气，天地之奇，是生圣人，以定两仪。○右皇基 
　　
　　明明我祖，降生出世。生而神灵，天锡勇智。人亦有言，荆涂王气。五百年来，圣合符契中都志：「周世宗显德四年至淮南，言荆、涂二山为濠州之朝，岗有王气。逮我太祖龙飞，乃验。」。红罗呈祥，长髯告瑞，火光烛天，二神避地旧志云：「太祖初生，河上取水浴澡，忽有红罗浮来，遂取衣之，故所居名红罗幛。」又云：「陈太后见西北有异人，修髯朱服，授以白丸，吞之忽然不见，遂生太祖。」又志载：「大明实录云：『太祖方四岁时，仁祖坐东室，檐下有长髯道士，排垣入揖，谓仁祖曰：「好个公公，八十三当大贵。」出外忽不见。及上尊号，年数相符。』又云：『仁祖居邻二郎神庙，太祖生夜，忽见火光烛天。天明，见二郎庙徙东北百余步。』」。玄鸟兆商，巨武[名]弃，帝王之真，超焉神异。○右皇瑞。 
　　
　　我祖明明，勇智天锡，提戈起义，一怒而赫，顺天应人，天命斯革。方夷乱华，冠履倒易，天地失位，日月失色，洪水猛兽，夫焉足戚。我祖奋迅，风号雷击，千古凶除，百王耻释，还我衣冠，复我人极，宇宙重光，九州宁一。车驾还濠，父老来谒，言教子弟，勤俭是饬。○右皇业。 
　　
　　列圣在天，命乃孙曾，礼乐未遑，乃成予能。昔在周文，百年而兴，武周继之，而后大行。诞维我皇，天地秉精，重华协帝，明物察伦，乾德之刚，有为必成。乃敦大本，乃理大经，乃正群典，乃厘萦，乃哲用人，乃求耆英，乃益敬一。皇猷久升，鬼神幽享，礼乐於明，或惨而舒。秋杀春生，与天同德，率祖章程。○右皇化。 
　　
　　铁柯赋 
　　
　　　铁柯者，姑苏刘司寇以清先生自号也。司寇昔为御史，按吾广，余忝与公之知，感之为作赋焉。 
　　
　　有怀耿介兮，蹇独立兮云间。或鼻祖乎康公兮，遥派乎铁汉之玄。澜金玉兮自贞，抗颜兮冰雪。眄奇柯兮自寄，将彷佛特立乎徂徕兮崒?。夫既周览乎四序兮，岂无华之可好？嗟与时其下上兮，将改厥度。遵圣则以见志兮，托松柏以后凋。羌日抚以盘桓兮，挹五柳之孤标。昔帝震之发轫兮，爰初觐乎东林。曷羞颜於桃李兮，嫌朝艳而夕湮。承离明於朱夏兮，夕坠玉井之露莲。策功勋於南柯兮，耻蝼蚁而相先。招蓐收於西枝兮，既纫兰之九畹；餐湘缧之落英兮，悲摇落於秋晚。觏玄冥於寒门兮，百卉腓而空山。俨髯翁之屹立兮，刚偃蹇以夭矫而不可攀。何铁柯之蹇蹇兮，伊哲人之媲美也。岂金天之孕秀兮，固元气之纪也。托灵根於铁崖兮，匪夫人之铮铮也。入九原而不曲兮，直矗枝撑乎高冥也。范二仪以为冶兮，橐钥雷风。天三地四以为质兮，二气为工。雪霜兮为淬，仰昆仑兮以为砺。出精钢於百炼兮，非脂韦以为态。彼柔佞之绕指兮，固先时而圯坏。骨骯脏兮枝带矩钩，肤文章而鳞棱层兮髯为 。骤雨兮其鏦鍧，烈风扬兮撼铃。或锵乎其暴雪。亦铿尔兮霜清，遥隐几以玄聆兮，聊逍遥以遐睇。则武侯之正直兮，览赤松之高致，挟梅僊以结侣兮，?孤竹之逸踪。亮百折而不挠兮，见劲节於疾风，薄匪人之振落兮，固望秋而先零。彼淮南之萎蘼兮，知黯也之在庭。禀至刚以为肠兮，中结义以为胆。直苦心而致节兮，又贞乾以自亶。昔余之既有知兮，尚庥庇於繁荫，将采华而食实兮，岂附兔丝女萝之径寸？贞心忠悫兮，流脂为仁。变茯苓其将圣兮，化琥珀以为神。峨铁冠之岌岌兮，肃柱史乎台中。陟大夫之岳岳兮，谅匪夫嬴氏之所封。彼刚柔亦不吐茹兮，又何有於阘葺？昔巡历乎闽、广兮，耸铁颜而森冽。回霜节以之蜀兮，又确乎其不可拔。遭迍邅之不辰兮，壹轗轲於权竖。使囚缧而屈折兮，固将惭於此树。邈致身於卿相兮，谢司寇於留都。冯虎丘以舒啸兮，访鸱夷於五湖。悲胥门之墓槚兮，忽乎与国而荆榛。彼大厦之一木兮，蜀铜柯其谁与伦？乱曰：时之来兮椎为铦，牺尊青黄兮楚人之钳。将遨游於扶桑兮，或晞发於阳谷。穷金天而逍遥兮，遐振衣於若木。入玄门兮揖清穆，?月桂兮扶天根，临下世兮濯足。 
　　
　　交南赋有序 
　　
　　予奉令往封安南国王睭。正德七年二月七日出京，明年正月十七日始达其国，睹民物风俗　，黠陋无足异者，怪往时相传过实，托三神参订，而卒归之於常，作交南赋。 
　　
　　皇穹极乎无朕兮，廓空窿而罔象。厚壤渊其莫测兮，又坱北而无垠。爰下上乎中土兮，中气聚其曰人。中四渐而四荒兮，极泱莽乎禽兽草木而为邻。维中气以风之又渐兮，圣神肇乎盘古降。皇皇而帝帝兮，哲王以之疆理乎中土。列四方而五服兮薄四海，又建长而以五。森内夏而外夷兮，哲要荒以为度。帝曰南之荒裔兮，畴分野而代工。南翼轸而朱鸟兮，帝炎帝而神祝融安南，分野翼轸之南，朱鸟之地。记曰：「南方其帝炎帝，其神祝融。」。窅乎皇后君之攸治兮，曰火僊而征龙。烛九阴於赤水兮，觌冯夷之幽宫皇后君兄弟五人为五龙，治五方，南曰曰征龙。火仙赤水在西南。。昔陶唐之咨命兮，羲叔南宅乎交趾，庸均秩乎南讹兮，亦暨时之与事。季德凉而莫遐兮，荒忽以之自异。维彼交之蕞尔兮，北五管而越南裔。际尉佗之七郡兮，汉九郡而同置。凭都卢於天末兮，望越裳乎海际都卢国在合浦南。越裳在安南之南。。南迤逦兮占不劳，西联属兮滇溟之尾派。诸葛之度泸兮，州炎刘之经始。李唐承乎厥后兮，恢都护之府治归化江一曰泸江，与汉鄂等，自大理而下入海。安南汉为交州，在唐为都护府。占不劳即占城地。。昔炎氏之方殷兮，泛海外之楼船。二女孽乎中叶兮，薏苡用惑。夫马援矻铜柱之磷磷兮，厌搀枪乎南天。彼高氏之定交兮，建石塔之岿然。胡?崒乎桥市兮，立富良之江埏。彼尔点曰炎均兮，冒耳聃之仍云。维公蕴之肇绪兮，绍八叶以斯君。京用篡而易位兮，附胡公之远孙。和叔后其曰黎兮，亦攘之於累传。昔少皞之方衰兮，九黎扰而乱德。北正黎之司地而属民兮，羌始受之颛顼。彼三苗以效尤兮，陶唐亦复乎贞则。皇混一以为家兮，亘地载而天覆。一正朔以同文兮，又同轨而辐辏。物土方之包匦兮，则九载而三奏。厥易世而来王兮，叩天王而庭受。析圭玉乎上方兮，球弁旒而七缀。袜凌波以赤?兮，带灵犀之与玉佩。乘龙节於云亭兮，将天语於扬对。帝曰：「畴咨若时余其以兮，畴专对而学诗？」缪曰：「予之颛蒙兮，之四方其以宜。」班麟服其烨烨兮，畴予佩之陆离。带飞霞之弱弱兮，冠切云之巍巍。书余绅以忠信兮，申笃敬而行之。怅世途兮曲，又修阻兮崄巇。羌跋?兮淮、泗，乃啸歌兮江湄。望南极於岭峤兮，冯炎而长叹。徘徊苍梧之墟兮，揖重华而联翩。西遥睇乎桂、湘兮，见二妃之婵娟。眺昆仑而容与兮，憩舒啸乎筹边邕州有昆仑关、筹边楼。岁月经於五管兮，青牛服乎南关。凯风熏而迎余兮，余因以寄兴於五弦。拔南巢而盘桓兮，睹凤鸟之翩跹南巢乃安南南方凤鸟巢。始问道兮谅山，孰凤眼兮七源安南有谅山府、凤眼、七源县。？晞晴曛於坡垒兮，濯北峨之清湍。朝曦发乎不博兮，度卜邻而仆山坡垒、北峨、不博、卜邻、仆山皆安南驿。步飞空於风磴兮，遐缥缈乎云巅。悬岩崖兮渊际，设鸟道兮侧旋，或深入兮厚土，又上登兮高天，郁山林之险隘兮，川屈诣而缠绵交人尚诈，不欲使过城邑，为问道乱山中屈曲示远，故数日只度一水，已数次。。暮虎豹之蜿蜿兮，朝蝮蛇之蜒蜒；过丕礼而昌河兮，渡市桥而吕瑰。余息徒而班班，炎均遥遥以斯迎兮，渡富良兮洄湾丕礼、昌河、市桥、吕瑰皆驿。富良，江名。。曰余中华之子族兮，家增城之九重。从游帝之玄圃兮，闲逍遥乎阆风。初离郡之豫章兮，嘉厥名曰清源。派炎汉之司农兮，居余都兮甘泉，依云母兮高岭，迩安期兮左邻，处太一之穹庐兮，抱罗浮之飞云。承帝歌之皇华兮，兼咨诹乎炎德。泛淫游乎方外兮，观泱漭之无极。岁摄提之癸酉兮，斗杓忽其东捩。火轮躔乎娀訾兮，魄下弦之次夕。蹇余渡以王舟兮，亦黝黄而丹垩。纷龙舟其后先兮，沓蛟人而裸涉。百挠以象刀兮，扶黑把而刃白。夫唯寓艺夫水战兮，或因用以刺击每一龙舟百桡如刀，或习水战也。。肆迎拜於厥明兮，濒祥寿之别殿。入修门其大兴兮，见广文之颜扁富良江边有曰祥寿殿，王门曰大兴，亭曰广文。。临炎官之窕窈兮，祝融跸而东转，依南风以弭节兮，睇天使之离馆。炎均俯候於朝元兮，肃敬天之北面馆曰天使，门曰朝元，殿曰敬天。。俨百辟以皇皇兮，奔重侯之款款。陈黄幄兮月殿，时六龙兮临下?，虹桥度而未云兮，又鹊桥而参伍。聆天书乎洪音兮，伏群黎於下土。时中律之太簇兮，洪钟寂而不作?，置鸣凤之嶰管兮，击灵鼍之高鼓，应河鼓之磅硠兮，屡天吴之舞蹈，夜叉奋其怒臂兮，裸竖梃而前杜，开广宴於勤政兮，崇余东之席端行路则以梃横杜。行礼时，二将军怒臂卫之。勤政，殿名。。珍羞虫虾兮，太牢别陈，椰席敷重兮下地，登土偶兮簇盘，粔籹杂俎兮远苾芬。呜呼广乐兮，蔑弃大吕；跳梁舞蹈兮，弗事乾羽。登庸瓦缶兮，捐谢鼎俎。时斗杓之孟陬兮，列青梅之碧弹。累柸盘之狼藉兮，瓜亦先期以为献正月有梅瓜。奏夷乐於殿上兮，鼓噪杂进而零乱；列雄虺以为阵兮，又沐猴而加冠。曰而重黎其苗裔兮，寔乃祖之司礼也。曷不返乎初服兮，乃视发而脱蹝也。敷余闯其度关兮，寔孟陬之中适。嗟阳侯之迥绝兮，茁芋苗乎三尺。农告毕而苗离离兮，鹭亦以之藏色正月芋禾以长。望炎火 
　　
　　(缺一页) 
　　
　　兮亦蛾眉而曼肤，上衣古而过骭兮，又罔裳而重襦。袖飘飘其仍风兮，跣足足而泥涂。资珍?以弗售兮，齿黝黝而牙聱。仍葛洪之丹砂兮，将博访乎勾漏。逢鲍靓於南海兮，余亦与之幽遘勾漏山在安南之南境，葛洪求丹砂即此也。。观民居之鸟翼兮，恒居高而檐低。方甍瓦而锐下兮，概厥形如短圭。爰乘葺而平敷兮，象鳞鳞其鱼鱼。岂水族相感而则然兮，乃厥类而象诸安南之制，民居如此，若王居九一，如中国。。鸟翼堂而里置兮，日中市於虚落。环四面以施榻兮，中市官而均权。国无马之千乘兮，又何择乎骥与骀？曰国君之称富也，又曷数以为对？兵裸以靡甲兮，亦焉用夫犀兕？岂厥家之罔藏兮，恐其德之未改。木寄生之累累兮，亦既繁而木萎。藉若人之福威兮，不再世而贴殆。炎均贶予以非芷兮，又蕙兰之旖旎安南有香草曰排草。余辞以帝之纫襟兮，有县圃之芳蔼。又重余以椒苓兮，曰余襟之难改。余受阆风之缤纷兮，兼月殿之菌桂。慨有职乎咨询兮，虽草木鸟兽而莫予□。或申申而问俗兮，恐邦人之女诒其俗多诈，问之不以实告，故云。。招朱鸟兮七宿，分南野而司天。乃灵哲夫天飞兮，盍於余而具陈。鸟恍惚而夕降兮，曰余不习乎世言。交三趾而作篆兮，庶余意之或宣。曰普天兮殊方，迥气风兮不同。俯南极兮地下，仰南斗兮天中，规毁度兮鹑尾，天地罔肃兮凉风。爰又戾兮玄枵。泽不腹坚兮溶融，冯碧鸡兮右掖，接乌衣兮邻邦碧鸡山在安南西。乌衣国在安南南海外。。服余华虫兮乘驾鹅，跨鸿鹄兮鸣天鸡。振鹭吾其洁修兮，海鸥□乎忘机。疾黄鸟之谗兮，鸠痴黠而攘栖。雉胡臻化蜃而呈楼兮，鳝声霹雳而震怒。鹦鹉慧而诉寒兮，翡翠胡丧质於奇羽翡翠鹦鹉诸鸟，皆安南所有也。□时献鹦鹉，数自诉寒，诏还之。。彼纷纷乎斗筲兮，亦焉足以多数。奋九万於溟溟兮，?鹏翼其垂天。纷有鸟而九头兮，雀蛤胡感而化迁鹏徙南海即安南之南，又旧传有九头鸟，又曰雀入海化为蛤。。鹈鸣而草芳兮，天虹藏而不雪，随阳懵乎冰泮兮，布谷啼於冬月安南气常暖故云。曰邈邈乎皇穹之冥玄也，昭昭乎博厚迩而不可原也。揖祝融之冥冥兮，而南纪之专也。纷??其渊陆兮，盍悉余之昌言也。曰维扬之末裔兮，上亦殊乎涂泥。贡奇南以沉水兮，又南金之与纤绨本朝入贡，沉香、金器、土绢。。柚包而莫致兮，丹荔远而见遗。繄铸山兮为金，又煮海兮以为盐，波罗特乎彼岸兮，安息以液而自歼波罗密、安息香唯安南产之。狶具矢而捷射兮，兽带甲而穿山，麝藉香以为崇兮，猩猩机疏乎能言。探余纚龙之颔珠兮，又网海根之珊瑚。佩明月乎南海兮，拂若木於明都箭猪、穿山甲、麝、猩猩、明珠、珊瑚皆安南所有。兽为舞而衔戈兮，蓬莱浮海而负鳌。射工巧而俟影兮，巴蛇吞象而吐哺，又九首吞人兮，天吴怒号。犀胡灵兮而厥角通天；象奚知兮，而委齿自埋乎？有儵忽兮玄 负黄熊兮出游，眺西皇之青鸟兮，见王乔之双凫兽衔戈见山海经。蓬莱，海上山。安南有射工。雄蛇百丈九首，吞象吞人。有水犀。有象能自埋齿云云。。怳海若兮夜出，水妃偕兮朋遨，胡冯夷兮娶妇，谅佳期兮好逑。何海上之居人兮，头宵飞而海食。晨则返而完归兮，又追随於往夕旧传安南海峒，有人头飞海中求食，晨返，头中有缝如线。。歌曰：二神僪诡诞慌惚兮，懵乎余狐疑助莫决兮！骑彼箕尾揖傅说兮！天路漫漫何修越兮！昔羲氏之宅交兮，化为神於日驭。曰南讹以平秩兮，就余订以一语。依朝曦而折衷兮，庶吾之犹豫曰物之生，颅玄趾基。一体齐气，孰首飞之？断永不续，孰能弥之？补天有石，谁其治之？鳌足立极，孰睹裁之？象能埋牙，谁亲掘之？无瓜无角，谁与锸之？冯夷娶妇，匪形安协？水僊有宫，胡身业之？鹏翼垂天，谁能运之？扶摇而起，击水三千，孰其仞之？有鸟九头，孰啄食之？惟天一本，谁参析之？虺毒一足，谁附益之？天地之常，传物有极，日月曜灵，风动雷析，动植潜飞，咸识其职。百家九流，荒唐莫测，爰有典谟，圣人[作]式。厥民析因，鸟兽孳革，过此则非吾之所识。於时日车就驾，引挽羲和，朱明离离，扶桑参差，炎均击鼓，且笑且歌，乃临桥梁，送余於河。怳乎忽忽，若梦南柯，载歌曰：中气磅礡，山川缪兮。蝘蜒隔，离中州兮。常而不常，怪诡幽兮；不常而常，三光周兮。圣人耀德，文明流兮。海波不扬，庶征休兮。结余忠兮为轴，又揆信兮以为路。乘余敬兮於堪舆。廓自得而容与兮，余因以从容乎周道。观八极之无穷兮，浮游驰骋乎宇宙而上下。聊反观而知天兮，超逍遥於闭户。乃旋氛旄之班班兮，揽霓旗之翕翕。掣摇摇之云旌兮，叫帝阍乎阊阖。入钧天兮紫微，闻广乐兮九合。 
　　
　　蛇虎颂有序 
　　
　　　予既从李氏买九龙洞，又西登鸡冠顶，得虎岩焉。传闻九龙旧有大蛇，虎岩旧有猛虎，今皆去之，其亦灵且仁也。因为作颂。 
　　
　　猗灵乎虎！无争幽人之所。虎也不争，夫何世之情，不如彼虎之灵！ 
　　
　　吁仁乎蛇！无嗔居士之家。蛇也不嗔，夫何世之人，不如彼蛇之仁！ 
　　
　　九龙颂有序 
　　
　　　畴昔之夜，梦从烟霞洞后复得一洞，甚纡邃。奇怪之石，不可名状，中有古碑文字，非人世所见者，其左有一人家。梦中叹息，以为奇伟之观。及与尹万竹携陈、龚二生往游九龙　岩洞，宛如梦中所见，岂九龙之精，先以告我耶？因为颂二章。 
　　
　　一龙乘云，九龙在田；一龙全身，九龙潜渊。龙德之潜，其潜正中，吁嗟乎龙！ 
　　
　　一龙将雨，九龙处处；一龙来宇，九龙避所。龙德之让，其让正中，吁嗟乎龙！ 
　　
　　反招魂 
　　
　　反招者，甘泉子所作，以哀进士梁渐卿之辞也。渐卿质美，有志於道，年不究学，客死京师，良独可悯。又以为魂无不之，将合乎大化，非若楚招，拘拘乎恐滞乎四方上下之苦焉，非所以语性也。又其所陈荒忽，诱以娱欲，非可以慰志道者，故作反招以广之。 
　　
　　玄冬厥季，旁望辰止。嗟灵全归，返厥真止。有生不辰，罹迍邅止。灵承多修，服美乾止。爰乘气机，观大化止，魂无不之，游乎四方上下止。不泥故乾，独悲诧止，合同而归，物代假止。魂无不之，魂游乎东止。东方大海，浟浟观澜洪止。阳谷日出，烛幽蒙止，长人千仞，呵禁凶止。螭龙上下，驾言从止，仰攀扶桑，观春融止。帝震乾元，仁意沨沨止。生气盎泱，魂其东止。魂无不之，魂游乎南止。南方炎火，千里照途晻止。蝮虺虎豹，后先骖止。雕题黑齿，化礼让参参止。揖彼炎帝，祝融耽耽止。向乎离明，文物粲森止。大明亨亨，义有严止。茂对时育，魂其南止。魂无不之，魂游乎西止。西方流沙，弱水纵观涯止。赤蚁玄蜂，化仁慈止，豕首纵目，御穷奇止。长爪锯牙，反胥依止。觐彼少昊，蓐收齐止。利观厥成，金气澌澌止。万物顺理，魂其西止。魂无不之，魂游乎北止。北方寒山，代水弥窥北极止。曾冰积雪，千里气肃栗止，逴龙骧驾，逍遥叵测止。乃觏颛顼，玄冥同适止。启辟寒门，窥广漠止。万物潜藏，智渊匿止。贞观天心，归而复止。返乎幽都，在朔易止。归根复命，魂其北止。魂无不之，游乎上止。上之峻极，穹窿无尚止。其气苍苍，曷有虎豹豺狼，九首相攘止。三光五纬，有列在下，下观天象止。三皇五帝，济济互揖让止。察彼鸢飞，魂其上止。魂无不之，魂游[乎]下止。下有九土，渊渊厥块大止。山峙川流，罔昼夜止，广大博厚，体变化止止。伯牛身九约，参目为让咤止。鼋□蛟龙参灵驾止。从观渊跃，魂其下止。四方上下，惟君所之止。宇宙一气，万物体齐止。同归大化，混沌无倪止。死而不亡，或合或游，孰测其机止。纵浪不有，厥乐曷涯止。爰履厥礼，静反乎初，即修门止。安此广居，谢齐云止，善以为宝，薄翠珍止。明哲煌煌，代膏兰止。童冠风咏，俨齐容止。生色睟盎，朱颜曼丰止。仁义餍饫，殽羞重止。令闻广誉，文绣被躬止。九容三变，姱容修丰止。齐翟并佾，鄙郑舞止。九歌九韶，陋激楚止。三千三百，靡荒惰止。道艺是乐，六□左止。餐饮泰和，观颐朵止。乘彼大化，驾野马止。魂乎奚之，一四方上下止。乱曰：「朔风萧萧兮吹白杨，一气推迁兮柔乾为刚，昊天剥否兮神龙蛰藏，南窥苍梧兮重华陟方。夫天地神物且如此兮，圣哲亦独何伤！颓然顺化兮与之升降，服丽且都兮君独翱翔。乘彼白云兮返故乡，岭云攸攸兮上有丹枫。我哀思君兮君不从，魂无怛兮归空同。 
　　
　　　　　洪觉山侍御来按吾广，以兴起斯文为己任。为予开天关精舍於穗城东北之隅，□□有岑郁焉，是谓红冈。乃又抑邪崇正，毁淫祠，创讲堂焉，名曰同然之堂。堂之北堂曰自然，其又北则依城为一悟亭，环沟池夹之，甘泉子与觉山讲习之所也。洞门有榕，合抱参天，二本同乾，其枝之交又同，盖不知其几数百岁矣。凡过而见之者，又不知其几千百人矣，无识之者。甘泉子一日见之，曰：「此非古所谓连理木乎！小子识之，辟兮浑兮，浑兮辟兮，是可以见天地万物同体之理，理一分殊之义矣。诸生欲学，盍学此本乎。」洪侍御、冼秋官各有题咏。予感而奇之，亦为作颂以示同志云。 
　　
　　江湖逶迤，东入城陴，引流环岛，九曲而西。白云之颜，谁开天关，讲堂恢恢，洪曰同然。同心同理，宇宙同此。有情无情，连理感契。连理维榕，堂门崇崇。两根一乾，支分再同。万物天地，知为一体，可以人乎，有不如此？奇踪五百，示我学的。敬告同志，庸以默识。 
</div>
    <div class="pagination">
<a href="泉翁大全集_page98.html">上一页</a><span>...</span><a href="泉翁大全集_page94.html">94</a><a href="泉翁大全集_page95.html">95</a><a href="泉翁大全集_page96.html">96</a><a href="泉翁大全集_page97.html">97</a><a href="泉翁大全集_page98.html">98</a><span class="current-page">99</span><a href="泉翁大全集_page100.html">100</a><a href="泉翁大全集_page101.html">101</a><a href="泉翁大全集_page102.html">102</a><a href="泉翁大全集_page103.html">103</a><a href="泉翁大全集_page104.html">104</a><span>...</span><a href="泉翁大全集_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
