<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 16 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 16 页/共 23 页
  </h1>
  <div class="content">
   东雅堂昌黎集注巻二十三
　　钦定四库全书
　　东雅堂昌黎集注巻二十四
　　碑志
　　李元賔墓铭【按今石刻首题云韩愈撰段季展书箕后题云十一年十二月建立疑立石在后】
　　李观字元賔【谢从古本删字字今文粹亦然然石本有之　此文今从石夲】其先陇西人也【或无也字】始来自江之东【下或有食太学之禄五字】年二十四举进士三年登上第又举博学宏辞得太子校书一年【书下或有乂字】年二十九客死于京师【于或作于】既敛之三日【或无之字】友人博陵崔礼之于国东门之外七里【友上或有其字上或有卖马字下或无之字】乡曰庆义原曰嵩原【庆义或作某乡嵩原或作某原】友人韩愈书石以志之辞曰【人下或有昌黎字辞上或有其字】
　　已虖元賔夀也者吾不知其所慕夭也者吾不知其所恶生而不淑孰谓其夀【谓其或作为之】死而不朽孰谓之夭【谓之或作为其】已虖元賔才髙乎当世而行出乎古人【才或作文出或作过】已虖元賔竟何为哉竟何为哉【已虖元賔诸夲无此再出四字方从石本今亦从之但方又云上竟字石本作意而邵公济尝叹其句法之妙谓欧公而下好韩氏学者皆未之见遂从其说定上字作志意之意下字作究竟之竟则予不识其何说也窃意若非当时误刻即是后来字半磨灭而读者不审遂传此谬好事者又从而夸大之使世之愚而好怪者遂为所惑甚可笑也】
　　崔评事墓铭
　　君讳翰字叔清博陵安平人【安平或作平安今深州有安平县】曾大父知道仕至大理司直大父同为刑部侍郎出刺徐相州【同或作童非是或无相字】父倚举进士天寳之乱隠居而终君既丧厥父擕扶孤老托于大江之南卒丧通儒书作五字句诗敦行孝悌诙谐纵谑卓诡不羁【卓诡或无此二字或作处世皆非是】又善饮酒江南人士多从之游贞元八年君生四十七年矣【以卒日攷之七当作六】自江南应节度使王栖曜命于鄜州既至表授右卫胄曹参军实参幕府事直道正言补益多【或作尤】既去职遂家于汝州汝州刺史吴郡陆长源引为防御判官表授试大理评事十二年相国陇西公作藩汴州而吴郡为军司马【贞元十二年七月以董晋为宣武军节度使八月长源自汝州授检校礼部尚书充宣武军行军司马陇西公即晋也】陇西公以为吴郡之从则贤也【之从或作从事或并出之字皆非是】署为观察巡官实掌军田凿浍沟斩茭茅【或作茆茆鳬葵也此兼水陆言之作茅自当】为陆田千二百顷水田五百顷【或无为字五百或作二千】连嵗大穰军食以饶幕府以其功状闻【或无其字】使者未复命以十五年正月五日寝疾终于家年五十有六矣陇西公赙赠有加自始有疾吴郡率幕府寮属日一至其庐问焉其既甚也日再往问焉其终也往哭焉比小敛大敛三哭焉【方无大敛字今按上文并大敛计之乃得三哭方本非是】于敛之二十日其妻与其子以君之丧旋于汝州【与或作以或无于字】其二月某日遂于某县某乡某原君内仁九族外尽賔客于其所止其来如归茍亲矣虽不肖收之如贤茍贤矣虽贫贱待之如贵人是故其殁也其吊者与其哭者其声也必哀尽焉郑氏也有子二人女一人吾闻位不称徳者有后【徳者下或有其终字】呜呼君其终有后乎铭曰
　　朝之言嘻嘻夕之言怡怡偕入而出乗马驰【马下或有而字】一日不见而死吁其悲【其下或有可字】
　　施先生墓铭
　　贞元十八年十月十一日太学博士施先生士丏卒其寮太原郭伉买石志其墓【或无太原字】昌黎韩愈为之辞曰先生明毛郑诗通春秋左氏传善讲说【刘公嘉话拾遗言予尝与栁八韩十八诣施士丏聴毛诗说维鹈在梁梁人取鱼梁也言鹈自合求鱼不合于人梁上取其鱼譬之人自无善事攘人之美者如鹈在人梁上焉则毛注失之矣又说山无草木曰岾所以言陟彼岾兮无可岾也以其无草木故以譬之又说甘棠勿翦勿拜召伯所憇拜言人心之拜小低屈也上言勿翦终言勿拜明召伯渐逺人思不忘也毛注拜犹伐非也又说维北有斗不可挹酒浆言不得其人也毛都不注此新史云士丏撰春秋传未甚传后文宗喜经术宰相李石因言士丏春秋可读文宗曰朕见之矣穿凿之学徒为异同但学者如浚井得美水而已何必劳苦旁求然后为得耶】朝之贤士大夫从而执经考疑者继于门【继下或有往字】太学生习毛郑诗春秋左氏传者皆其弟子贵游之子弟时先生之说二经来太学帖帖坐诸生下恐不卒得闻【帖帖或作怡怡下又有然字非是】先生死二经生丧其师仕于学者亡其朋故自贤士大夫老师宿儒新进小生闻先生之死哭泣相吊归衣服货财先生年六十九在太学者十九年由四门助敎为太学助教由助教为博士太学【由四下十八字此从诸本杭本无为太学助教由助教八字云盖言由四门助教至为博士于太学故也若从今文则下太学字赘矣　今按此既言其在太学者十九年则所厯官不应但一再迁而已当从诸本为是但下太学二字疑衍不然则或在愽士上或在下文当去下然无所据不敢辄改姑存之以俟知者】秩满当去诸生辄拜疏乞留【下或有或乞迁三字】或留或迁凡十九年不离太学【杭本无凡下八字　今按上文已云在太学者十九年则此八字诚为重复然欲去之则或留或迁语势未尽又不知公意果如何今亦论而阙之不敢定其去留也】祖曰旭袁州宜春尉父曰婼【丑略切】豪州定逺丞【豪或作濠说已见前按此志在元和之前去水为是】妻曰太原王氏先先生卒子曰友直明州鄮县主簿【鄮或作鄞鄮县名前汉云杀鄮鄞二县长鄮县防稽县　鄮莫切】曰友谅太庙斋郎系曰先生之祖氏自施父【施父鲁大夫见左氏桓九年】其后施常事孔子以彰【史记弟子列传施之常字子桓一无施字】雠为博士【汉书儒林传施雠字长卿宣帝时为博士】延为太尉【延顺帝阳嘉二年八月为太尉】太尉之孙始为吴人曰然曰续【当作绩吴志朱然字义封本姓施氏然子绩字公绪】亦载其迹先生之兴公车是召纂序前闻于光有曜古圣人言其防密微笺注纷罗颠倒是非【纷或作分】闻先生讲论如客得归【得或作有】卑让肫肫【中庸曰肫肫其仁郑注肫读如诲尔谆谆之谆恳诚貌】出言孔扬今其死矣谁嗣为宗【为或作其】县曰万年原曰神禾髙四尺者【檀弓孔子曰吾闻之古者墓而不坟今丘也东西南北之人也不可以弗识于是封之崇四尺】先生墓邪
　　考功员外卢君墓铭【或作表　公元和二年为国子博士时作】
　　愈之宗兄故起居舍人君【栁子厚先友记云韩防昌黎人善清言有文章名最髙然以故多谤至起居郎贬官卒则起居舍人君防也子厚以为郎误矣】以道徳文学伏一世【伏或作服】其友四人其一范阳卢君东美少未出仕【或无少字】皆在江淮间天下大夫士谓之四夔【永泰中防与卢东美张正则崔造为友好谈经济之畧尝以王佐自许时人号为四夔旧史载于崔造传新史亦具载之而摭言乃以何长师李华卢东美韩衢为四夔非是】其义以为道可与古之夔皋者侔故云尔【夔皋或作臯夔后同】或曰夔尝为相世谓相夔四人者虽处而未仕天下许以为相故云大厯初御史大夫李栖筠由工部侍郎为浙西观察使当是时中国新去乱仕多避处江淮间【仕或作士】尝为显官得名声以老故自任者以千百数大夫莫之取独晨衣朝服【或无晨字】从骑吏入下里舍请卢君君时始任戴冠通诗书与其羣日讲说周公孔子以相磨砻浸灌婆娑嬉游未有舍所为为人意既起从大夫天下未知君者惟竒大夫之取人也不常必得人其知君者【知上或无其字】谓君之从人也非其常守必得其从其后为太常博士监察御史河南府司録考功员外郎年若干而终在官举其职【若干或作五十四】夫人李姓陇西人君在配君子无违徳【配上或有作字】君殁训子女得母道甚【或作甚得母道】后君二十年年六十六而终【二十或作若干十六或作十四】将合其子畅命其孙立曰乃祖徳烈靡不闻然其详而信者宜莫若吾先人之友先人之友无在者起居文有季曰愈【文或作又】能为古文业其家是必能道吾父事业汝其往请铭焉【父下或有之字】立于是奉其父命奔走来告愈谓立曰子来宜也行不可一二举且吾之生也后不与而祖接不得详也【得下或有其字】其大者莫若众所与观所与众寡兹可以审其徳矣乃祖未出而处也天下大夫士以为与古之夔臯者侔【大夫或作之】且可以为相其徳不既大矣乎讲说周公孔子乐其道不乐从事于俗得所从不择外内奋而起【择或作释】其进退不既合于义乎铭如是可以示于今与后也欤立拜手曰唯唯君祖子舆濮州濮阳令父同舒州望江令夫人之祖延宗郓州司马父进成鄜州洛交令【君祖下二十四字或但言君祖某某官父某某官夫人之祖某某官父某某官夫人下或无之字】男三人畅申易女三人皆嫁为士人妻【士下或无人字】墓在河南缑氏县梁国之原【缑氏下七字或作某县某原　缑音沟】某年月日【或无此四字非是】元和二年二月十日云【十下或有四字】
　　施州房使君郑夫人殡表【房使君房武也武刺施州而夫人卒殡于江陵公时为江陵法曹而作继于河南铭兴元少尹房君墓即武也】
　　夫人之先出于周【或无之字　今按此篇之文平易明白宜有之字】以郑为氏因初侯【周厉王少子支封于郑是为成公其地华州郑县是也后世以国为氏】曾祖讳随祖讳玠厥考讳绛咸垂休归于房宗生九子左右黍稷祠春秋道顺徳严显且裕宜夀而富今何谬【富或作贵】永贞冬至前四日寓殡坟此非其丘
　　清边郡王杨燕竒碑文【晁本作淸边郡王杨公神道碑】
　　公讳燕竒字燕竒【字上或无竒字】农华隂人也大父知古祁州司仓烈考文诲天寳中实为平卢衙前兵马使【卢下或有军字】位至特进检校太子賔客封农郡开国伯世掌诸蕃互市恩信着明夷人慕之禄山之乱公年几二十【燕竒开元二十六年生天寳十四年禄山反时燕竒年十八】进言于其父曰大人守官宜不得去【宜或作义】王室在难某其行矣其父为之请于戎帅遂率诸将校之子弟各一人间道趋阙变服诡行日倍百里天子嘉之特拜左金吾卫大将军员外置赐勲上柱国寳应二年春【二年或作二嵗】诏从仆射田公平刘展【上元元年十一月宋州刺史刘展赴扬州扬州长史邓景山以兵拒之为展所败进陷杨润升等州二年正月平卢兵马使田神功生禽展杨润平今云宝应误也】又从下河北大厯八年帅师纳戎帅勉于滑州【大厯八年三月水平节度使令狐彰卒以工部尚书李勉为永平军节度滑亳观察等使】九年从朝于京师【是年十一月汴宋节度使田神功入朝京师九年正月神功卒神功本传云大厯二年来朝加检校尚书右仆射而此云九年未知孰是】建中二年城汴州【建中二年三月筑汴州城】功劳居多三年从攻李希烈先登贞元二年从司徒刘公复汴州【贞元四年十二月李希烈陷汴州兴元元年十一月宋亳节度使刘洽大破希烈之众希烈遁归蔡州汴州平今云贞元二年误也刘公谓刘元佐】十二年与诸将执以城叛者归之于京师事平授御史大夫食实封百戸赐缯防有加【封下或有五字】十四年年六十一五月某日终于家自始命左金吾大将军凡十五迁为御史大夫职为节度押衙右厢兵马使兼马军先锋兵马使【右或作左】阶为特进勲为上柱国爵为清边郡王食虚邑自三百戸至三千戸真食五百戸终焉【或无自字或无五字】公结髪从军四十余年【或作嵗】敌攻无坚城守必完临危蹈难歔欷感发乗机应防捷出神怪不畏义死不荣幸生故其事君无疑行其事上无间言初仆射田公其母隔于冀州公独请往迎之经营贼城出入死地卒致其母田公徳之约为父子故公始姓田氏田公终而后复其族焉嗣子通王属良祯以其年十月庚寅公于开封县鲁陵冈陇西郡夫人李氏祔焉【通王徳宗之子谌以贞元中领宣武及河东节月或作二月或作三月或作八月或作十月燕竒卒于五月作二三月者误矣但八月十月皆有庚寅不知孰是大抵此碑多误不晓所以仆射田公田神功也神功以上元二年平刘展此作寳应二年旧传神功大厯八年冬觐阙廷信宿而终此作九年皆差也】夫人清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男一人女二人咸有至性纯行【男一人女二人或作男二人女一人女上或有有字一亦无有字】夫人同仁均养亲族不知异焉君子于是知杨公之徳又行于家也铭曰烈烈大夫【大夫或作丈夫】逢时之虞感泣辞亲从难于秦维兹爰始遂勤其事四十余年或裨或専攻牢保危爵位已隮既明且慎终老无隳鲁陵之冈蔡河在侧【在或作之】烝烝孝子思显勲绩斲石于此式垂后嗣
　　河南少尹裴君墓志铭
　　公讳复字茂绍【复或作稷唐世系表集古録皆作复】河东人曾大父元简大理正大父旷御史中丞京畿采访使父虬以有气略敢谏诤为谏议大夫【或无有字谏诤二字或作言或无诤字】引正大疑有宠代宗朝屡辞官不肯拜卒赠工部尚书【欧阳公跋怡亭铭云裴虬撰李阳冰篆李莒书铭在武昌江水中有小岛亭在其上铭刻于岛石虬代宗时为道州刺史按公此文云虬为谏议大夫不云为道州刺史唐史亦不见其事欧阳岂得之怡亭铭耶】公举贤良拜同官尉仆射南阳公开府徐州【贞元四年十一月以濠夀庐三州团练使张建封为徐泗濠节度使】召公主书记二迁至侍御史入朝厯殿中侍御史累迁至刑部郎中【迁或作选非是】疾病改河南少尹舆至官若干日卒实元和三年四月二十三日享年五十夫人博陵崔氏少府监颋之女【颋音挺】男三人璟质皆既冠其季始六嵗曰充郎【兖或作彦世系表作望郎】卜得公卒之四月壬寅遂以其日东都芒山之隂杜翟村公幼有文年十四【时寳应元年】上时雨诗代宗以为能将召入为翰林学士尚书公请免曰愿使卒学【或无使字】丁后母丧上使临吊又诏尚书公曰【诏或作谓】父忠而子果孝吾加赐以厉天下终丧必且以为翰林【下或有学士字】其在徐州府能勤而有劳在朝以恭俭守其职居丧必有闻待诸弟友以善教馆嫠妹畜孤甥能别而有恩【而有或作而以】厯十一官而无宅于都无田于野无遗资以为斯其可铭也已铭曰
　　裴为显姓入唐尤盛支分族离各为大家【此铭以家叶离方言罹谓之罗罗谓之罹盖古音通也今按诗免爰及楚词多此类】　惟公之系徳隆位细曰子曰孙厥声世继【子或作祖】晋阳之色【或作邑】愉愉翼翼无外无私幼壮若一何夀之不遐而禄之不多谓必有后其又信然耶
　　国子助教河东薛君墓志铭【石本有河东字或无然此后多从石本今亦从之石本首云朝议郎守国子博士韩愈撰】
　　君讳公达字大顺薛姓【字大顺或作字某】曾祖曰希庄抚州刺史赠大理卿祖曰元晖果州流溪县丞赠左散骑常侍【祖下十六字方云阁杭蜀本皆阙惟监本与石本同今按方氏所校専据三本而谓今本皆不足取今此数字乃三本所无而今有者若非偶有石本则必以为后人校増而不之信矣故知今本与阁杭蜀苑粹不同者未必皆无所自也观者详之】父曰播【元晖三子据摠播据开元十九年摠十八年播天寳十一年并登第】尚书礼部侍郎侍郎命君后兄据据为尚书水部郎中赠给事中【据或作授】君少气髙为文有气力务出于竒以不同俗为主始举进士不与先辈揖作胡马及圆丘诗京师人未见其书皆口相传以熟及擢第补家令主簿佐凤翔军【或无及擢第三字贞元三年二月以凤翔留后邢君牙为凤翔尹凤翔陇西观察使至是表公违佐其军】军帅武人君为作书奏读不识句传一幕以为笑不为变【笑下或有君字】后九月九日大防射【防下或有命字】设标的髙出百数十尺令曰中酬锦与金若干一军尽射莫能中【或无尽字能中下或有者字】君执弓腰二矢指一矢以兴【指或作挟阁本无指一矢三字　令按下文三发三中考之阁本之谬明矣】揖其帅曰请以为公欢遂适射所一座皆起随之【或无皆字】射三发连三中【或无射字】的坏不可复射中辄一军大呼以笑连三大呼笑帅益不喜即自免去后佐河阳军任事去害兴利功为多拜协律郎益弃竒与人为同今天子修太学官有公卿言诏拜国子助教分教东都生元和四年年七二月十四日疾暴卒【七石本如此下二十一日亦然方着其说而不及改今正之】君再娶初娶琅邪王氏后娶京兆韦氏【或无初娶以下十二字】凡产四男五女男生辄即死【或无产字即字】自给事至君后再絶皆有名【或无皆有名三字然三字之义未详而方氏亦不着石本之有无姑阙以俟知者】遗言曰以公仪之子已已后我【已已后我或作为已后　今按此云已已者必其子之小字也】其年闰三月廿一日【廿说见上】弟试太子通事舍人公仪京兆府司録公干以君之丧归【试下七字或作某官京下五字或作殿中侍御史】以五月十五日于京兆府万年县少陵原合祔王夫人茔【以君下二十八字或作以君之丧京兆某县】铭曰
　　宦不遂【不下或有能字非是一作官不能达遂一作迁】归讥于时【讥或作议石本逸】身不得年又将尤谁世再絶而绍祭以不隳
　　监察御史元君妻京兆韦氏夫人墓志铭【诸本无京兆以上九字】
　　夫人讳丛字茂之姓韦氏【茂或作成　今以名义推之当作茂】其上七世祖父封龙门公【后周骠骑将军晋州总管府长史韦通封龙门县公】龙门之后世率相继为显官【通子善嗣上谷太守善嗣子崇徳太子谕徳崇徳子弼字国祯主客郎中莱济商三州刺史】夫人曽祖父讳伯阳自万年令为大原少尹副留守北都卒赠秘书监【或无北都字】其大王父迢以都官郎为岭南军司马卒赠同州刺史王考夏卿以太子少保卒赠左仆射【保下或无卒字】仆射娶裴氏臯女【或无仆射字】臯为给事中【为上或有少字非是】皋父宰相耀卿夫人于仆射为季女爱之选壻得今御史河南元稹【选上或有其字稹字微之河南人】稹时始以选校书秘书省中【校上或有授字非是】其后遂以能直言策第一拜左拾遗果直言失官又起为御史举职无所顾夫人固前受教于贤父母得其良夫又及教于先姑氏【固或作因父上或无贤字得上或有及字及或作受皆非是】率所事所言皆从仪法【言或作动】年二十七以元和四年七月九日卒卒三月得其年之十月十三日咸阳从先舅姑兆铭曰
　　诗歌硕人爰叙宗亲女子之事有以荣身夫人之先累公累卿有赫外祖【有或作于祖或作舅非是】相我唐明归逢其良夫夫妇妇独不与年而卒以夭实生五子一女之存铭于好辞以永于闻【好或作理】







　　东雅堂昌黎集注巻二十四
　　钦定四库全书
　　东雅堂昌黎集注巻二十五
　　碑志
　　登封县尉卢殷墓志【孟郊诗有吊卢殷十首其一云登封草木深登封道路防日月不与光莓苔空生衣可怜无子翁蚍蜉縁病肌挛卧嵗时长涟涟但幽噫幽噫虎豹间此外相访稀至亲惟有诗抱心死有归河南韩先生后君作因依磨一片嵌岩书千古光辉葢谓公以河南令为卢作此志也时元和五年】
　　元和五年十月日范阳卢殷以故登封县尉卒登封年六十五【月下或有五字】君能为诗自少至老诗可録传者在纸凡千余篇无书不读然止用以资为诗【或无在纸二字以下或有自字】与諌议大夫孟简协律孟郊监察御史冯宿好期相推挽卒以病不能为官在登封尽写所为诗抵故宰相东都留守郑公余庆【抵或作投或无公守】留守数以白米周其家书荐宰相宰相不能用竟饥寒死登封将死自为书告留守与河南尹【房式也】乞已又为诗与常所来往河南尹韩愈曰为我具棺留守尹为具凡事韩愈与买棺又又为作铭十一月某日嵩下郑夫人墓中【嵩下或有山字】君始娶荥阳郑氏后娶陇西李氏生男辄死卒无子女一人【女上或有子字】学浮屠法不嫁为比邱尼云
　　兴元少尹房君墓志【房君武也公尝为其夫人郑氏作殡表今又志其墓】
　　房故为官族【官或作宦】称世有人自太尉琯【琯字次律河南人】以徳行为相相宗肃宗【天寳十五年七月宗拜琯吏部尚书同平章事至徳二年五月罢广徳元年卒赠太尉】名声益彰彻大行世号其门为太尉家宗族子弟皆法象其贤公曽祖讳静尚书膳部郎中厯资简泾隰四州刺史太尉之叔父也【静父彦云有二子长曰基次曰静基子融天后朝正諌大夫同鳯阁鸾台平章事融子琯】祖讳肱为虢州司马父讳峦【或作栾】都水使者皆名能守家法公讳武字某以明经厯官至兴元少尹谨饬畏慎年七十三以其官终防壮为良子弟老为贤父兄厯十二官处事无纎毫过差尝以殿中侍御史副丹阳军使其后为盩厔令施州刺史丹阳盩厔施州吏民至今思之【盩音辀厔音窒扶风县名水曲曰盩山曲曰厔前汉行幸盩厔五柞宫】娶荥阳郑氏女生男六人其长曰次卿次卿有大才不能俯仰顺时年四十余尚守京兆兴平尉然其友皆曰房氏有子也次曰次公次膺次回次衡次元始学而未仕女三人皆嫁为士人妻【士人或作人士】初公之在施州夫人卒焉殡于江陵元和五年次卿与其羣弟奉公之丧自兴元至堂殡于伊水之南【公改服议殡于堂谓之殡】六年正月次公奉夫人之丧自江陵至遂以其月十四日合河南缑氏之髙龙原公母弟式自给事中为河南尹孝友慈良尽费其财以奉公未之一月诏以河南为御史中丞领宣州观察使【中丞或作大夫】将行【或作往】召河南令韩愈泣谓曰吾兄之于是而吾为尹于是吾以为得尽其道于吾兄也今压于上命不得视吾兄之棺入此圡也岂非天邪子与吾儿次卿游我重知子凡吾兄之终事将子是托焉愈既不获辞既助其凡役事退又为铭云
　　有位有年【年或作名】有弟有子従先人是谓受祉
　　河南少尹李公墓志铭【李素也据史李素无传于李锜传附见焉】
　　元和七年二月一日河南少尹李公卒年五十八【尹下或有陇西字或作陆浑】敛之三月某甲子河南伊阙鸣皋山下【或作八月丁亥朔十六日壬寅考之史亦合伊阙或作陆浑考唐志鸣皋实在陆浑】前事之月其子道敏哭再拜授使者公行状【公或作功非是】以币走京师乞铭于博士韩愈曰【于或作于】少尹将以某月日【月下或有某字】宜有铭其不肖嗣道敏杖而执事不敢违次不得跣以请愈曰公行应铭法【公方作功　今按若从方本则此句无首而下句是又礼亦无所承其误明】子又礼敢不诺而铭诸【或无字或无而铭诸三字或无诺而二字皆非是】公讳素字某【或作字贞】生七歳防其父贫不能家母夫人提以归敎育于其外氏【育或作蓄于下或无其字】以明经选主虢之农簿又尉陜之芮城李丞相泌观察陜虢以材署运使従事以课迁尉京兆鄠【邑名古冇扈国　鄠音户】考满以书判出其伦选主万年簿【伦上或无其字主或作注非是】而母夫人固在食其禄母夫人卒三年改尉长安迁监察御史奏贬九卿一人【贬或作败】改詹事丞迁殿中侍御史由度支员外郎选令万年【或无郎字选令万年或年迁万年令】公主夺驿田【主下或有簿字云簿如簿録之簿非是】京兆尹符县割畀之公不与改度支郎中使【度支或作屯田】侍郎介恃【或作特非是元和元年四日以兵部侍郎李巽为度支盐纎转运使】不礼其属大夫士擅喜怒赏罚【或无擅字】公独入让不受刘辟平上以蜀赏髙崇文尚书省以崇文幕府争盐井因军便不便命公使崇文【以崇或作与崇或无不便字】崇文命幕府唯公命从即其日事已疏奏【事已或作事以】侍郎外称其能竟坐前敢抗已衢州饥择刺史侍郎曰莫如郎李某【如郎下或有中字】遂刺衢州至一月迁苏州【迁下或有刺字时以杜康兼为苏州刺史兼曰李锜且反必且奏族臣上因留为吏部郎中而以素为苏州刺史】李锜前反权将之戍诸州者【或无权之二字】刺史至敛手无敢与敌【或无敢敌字或无敢字皆非是二年十月镇海节度使李锜反先是锜选腹心五人为所部五州镇将姚志安处苏州李深处常州赵唯忠处湖州丘自明处杭州髙肃处睦州察刺史动静及将反各令杀其刺史】公至十二日锜反公将左右与贼战州门不胜贼呼入公端坐立责以义【端或作号非是】皆敛兵立不逼锜命械致公军将斩以徇及境锜适败缚【或无缚字】公脱械还走州【锜反素为志安所败生致于锜具桎梏钉于船舷未及京口十月润州大将张子良李逢仙等执锜素获免】贼急卒不暇走死民抱扶迎尽出【急卒一作竟平今按州字句絶贼即锜将之戍州作乱者以公至之速不及走死为州民执以迎公耳然民字以下必有脱】
　　【误】天子使贵人持紫衣金鱼以赐居三年州称治拜河南少尹行大尹事【六年三月以河南尹郄士美为昭义军节度使以素为少尹行大尹事七年二月许孟容自兵部侍郎代素为尹】吕氏子炅弃其妻着道士衣冠【或无衣字】谢母曰当学仙王屋山去数月复出间诣公公立之府门外使吏卒脱道士冠给冠带送付其母黜属令二人以赃减民赋钱嵗五千万【赃或作臧古通用然不知此句当如何读若臧字属上句即下文减赋别为一事若属下句即是以所没入之臧代民赋钱也但属上句者语意差澁耳千或作十】请缓民输期一月诏天下输皆缓一月公一防治不收声事常出名上曽祖泰简州刺史【或作纯】祖干秀伊阙令父爕宣州刺史赠绛州刺史母夫人炖煌张氏其舅参有大名【氏下或有封西平郡太君六字参或作泰】公之配曰彭城刘氏夫人【公或作君氏夫人下或有封彭城县君五字】夫人先卒其以夫人祔夫人曾祖曰子祖曰餗皆有大名公之子男四人长曰道敏举进士其次曰道枢其次曰道本道易皆好学而文【或无其次曰道枢五字枢下或无其次曰三字道易上或冇其次曰字】女一人嫁苏之海盐尉韦潜自简州而下皆鸣皋山下铭曰
　　髙其上而坎其中【上下或有立字立或作丘或作山】以为公之宫奈何乎公
　　集贤院校理石君墓志铭【校理下或有京兆昭应尉五字洪左焉重于河阳公尝有诗及序送之至是卒公祭以文又铭其墓】
　　君讳洪字濬川其先姓乌石兰九代祖猛始从拓拔氏入夏居河南【九或作七下文七世为曾祖则此当作九拓拔或作跖防广韵引周书王秉王兴并赐姓拓至氏又有拓拔氏初黄帝子昌意少子受封北土黄帝以土徳王北俗谓土为拓谓石为拔故以拓拔为氏跋亦一作拔或説自云拓天而生拔地而长遂以为氏后魏孝文太和二十年改为元氏夏谓中夏也拓音托拔蒲拨切】遂去乌与兰独姓石氏而官号大司空【后魏孝文皇帝太和十八年迁都洛阳二十年尽改复姓故乌石兰止为石氏以河南为望后魏官氏志乌石兰氏改姓石氏有司空兰陵公石猛】后七世至行褒官至易州刺史于君为曽祖易州生婺州金华令讳懐一卒洛阳北山金华生君之考讳平为太子家令金华墓东而尚书水部郎刘复为之铭君生七年丧其母九年而丧其父能力学行去黄州録事叅军【李翺尝有荐洪状谓明经出身曽任冀州紏曹黄字葢误也】则不仕而退处东都洛上十余年行益修学益进交游益附声号闻四海【或作方】故相国郑公余庆留守东都上言洪可付史笔李建拜御史【建字杓直元和三年十月髙郢为御史大夫奏建为殿中侍御史建举洪自代】崔周祯为补阙【祯或作桢考周颂从示　今按大雅文王诗从木当两存之】皆举以让宣歙池之使【卢坦】与浙东使【薛苹】交牒署君从事【君下或有为字】河阳节度乌大夫重间以币先走庐下【走下或有君字】故为河阳得【得上或有所字】佐河阳军【元和五年四月以乌重为河阳节度使表洪为府叅军】吏治民寛考功奏従事考君独于天下为第一元和六年诏下河南徴拜京兆昭应尉校理集贤御书眀年六月甲午疾卒年四十二娶彭城刘氏女故相国晏之兄孙生男二人八嵗曰壬四嵗曰申女子二人顾言曰死所七月甲申葬万年白虎原既病谓其游韩愈曰子以吾铭【以或作与】铭曰生之艰成之又艰若有以为而止于斯
　　唐故江西观察使韦公墓志铭【诸题唐故或有或无或有铭字或无铭字皆从旧本石本多用大唐字　韦丹新史列之循吏传皆取公墓志及杜牧所作遗爱碑为之】
　　公讳丹字某姓韦氏【字某或作字文明】六世祖孝寛仕周有功以公开号于郧【孝寛名权裕以字行仕周为大司空封郧国公左氏郧人军其郊　郧音云】郧公之子孙世为大官【孝寛子津位内史侍郎户部侍郎判尚书事津子琨字理唐太子詹事封武阳县琨子防平岐州叅军防平子抱贞梓州刺史】唯公之父政卒雒县丞赠虢州刺史公既孤以甥孙从太师鲁公真卿学太师爱之【或无太史爱之四字】举明经第选授峡州逺安令以让其庶兄【峡或作硖考地理志当作峡】入紫阁山事从父熊通五经登科【登下或有明五经三字或无登字】厯校书郎咸阳尉佐邠宁军【贞元四年七月以张献甫为邠宁节度使献甫表丹佐其府】自监察御史为殿中侍御史徴拜太子舎人益有名迁起居郎吴少诚袭许州拜河阳行军司马未行少诚死改驾部员外郎【河阳下或有军字或无未行二字少上或有适字】新罗国君死公以司封郎中兼御史中丞紫衣金鱼往吊立其嗣故事使外国者常赐州县官十员使以名上以便其私号私觌官公将行曰吾天子吏使海外国不足于资【或作赀】冝上请安有卖官以受钱邪即具疏所以上以为贤命有司与其费【或无以为贤三字】至郓州防新罗告所当立君死还拜容州刺史容管经畧招讨使始城容州周十三里置屯田二十四所【或无置字】化大行诏加太中大夫顺宗嗣位拜河南少尹行未至拜郑滑行军司马【军上或无行字】始至襄阳诏拜諌议大夫既至日言事不阿权臣謇然有直名遂号为才臣刘辟反围梓州诏以公为东川节度使御史大夫【或无诏字八月西川节度使韦皋卒度支副使刘辟自为留后九月徴辟为给事申不受诏议者欲释不问丹上疏以为今释辟不诛则朝廷可指臂而使者唯两京耳此外谁不为叛上善其言以丹为东川节度使兼御史大夫代李康】公行至汉中上疏言梓州在围间守方尽力不可易将徴还入议蜀事【徴上或有请字】刘辟去梓州因以梓州让髙崇文【元和元年正月以左行营节度使髙崇文讨辟三月丹至汉中表言崇文客军逺辟无所资若与梓州级其士心必能有功四月以崇文为东川节度副使知节度使事】拜晋慈隰等州观察使御使【是月以丹为晋慈隰三州观察使】自扶风县男进封武阳郡开国公食邑二千户【或无邑字】将行上言臣所治三州非要害地不足张职为国家费不如属之河东便上以为忠【或无上以为忠四字疑或公自以前有上以为贤语涉重复故删其一不知当存何字也】一嵗拜洪州刺史江南西道观察使以晋慈隰属河东【元和二年正月以宰相杜黄裳为河中晋綘慈隰节度使是日以丹为江西观察使】公既至则计口受俸钱委其余于官罢八州无事之食耆【洪江饶防吉信抚袁八州】以聚其材始敎人为瓦屋取材于山召陶工敎人陶聚材瓦于场度其费以为估不取赢利凡取材瓦于官业定而受其偿从令者免其赋之半逃未复者官与为之贫不能者畀之财【畀或作裨财或作材】载食与浆亲往劝之为瓦屋凡三千七百为重屋四千七百民无火忧暑湿则乗其髙别命置南北市营诸军嵗旱种不入土募人就功厚与之直而给其食业成人不病饥为长衢南北夹两营【或无长字】东西七里人去渫汚气益苏【汚或作汗】复作南昌县徙廐千髙地因其废仓大屋马以不连死【马或作焉不或作为死或作廐新史作以废仓为新廐马息不死】明年筑堤扞江长十二里疏为斗门以走水公去位之明年江水平堤老防泣而思曰【老上或有既退二字】无此堤吾尸其流入海矣灌陂塘五百九十八得田万二千顷凡为民去害兴利若嗜欲居三年于江西八州无遗便其大如是其细可畧也【其大下九字阁杭李谢本作其大不可畧如是或作其大畧如是皆非是一无也字】卒有违令当死者公不果于诛杖而遣之去上书告公所为不法若干条【法字或有者字】朝廷方勇于治且以为公名才能臣治功闻天下不辨则受垢诏罢官留江西待辨使未至月余公以疾薨使至辨凡卒所告事若干条皆无丝毫实诏笞卒百流岭南公能益眀春秋五十八薨于元和五年八月六日公好施与家无剰财【剰或作賸】自校书郎至为观察使拥吏卒前走七州刺史与賔客处如布衣时自持卑一不易【或无如布衣时四字或四字在不易下卑下或无一字】娶清河崔氏故支江令讽之女【支或作枝】某官某之孙有子曰寘年十五明经及第嗣其家业后夫人兰陵萧氏中书令华之孙殿中侍御史恒之女皆先公终有女一【或无史字】凡公男若干人女若干人【或无女若干人四字杜牧作遗爱碑云有子三寘宙岫宙咸通中检校尚书左仆射同平章事充岭南节度岫终福建观察使寘无闻唐史世系表则着寘宙审而遗岫审大理评事】明年七月壬寅从葬万年县少陵原【或无县字】将其従事东平吕宗礼【宗礼即吕恭字敬叔温之弟】与其子寘谋曰我公宜得直而不华者铭传于后固不朽矣【方从阁杭蜀本无直而不华者五字及传于后固四字而复出得铭二字云晁氏本有此字殊不知嘉祐杭本已如此大抵方未尝见嘉祐本也一本云我公宜得铭得铭不朽矣】寘来请铭铭曰
　　武阳受业始于太师【即顔真卿】以官让兄自待不疑勤于紫阁取益以卑可谓有源卒用无疵慊慊为人【慊慊或作谦谦】矫矫为官爰及江西功徳具完名声之下独处为难辨而益明仇者所叹【音滩】碑于墓前维昭美故纳铭墓中以识公墓【识式志切】
　　唐故河南府王屋县尉毕君墓志铭
　　毕氏出东平【毕氏本毕公髙之后其后世为东平须昌人】厯汉魏晋宋齐梁陈士大夫不絶【晋有毕湛为中书郎湛子卓字茂世大兴末为吏部郎北史毕敬众子元賔父子相继为兖州刺史元賔六子祖杇祖髦祖归祖旋祖荣祖晖祖归子义畅祖荣子义允义允子僧要祖晖子义勰义云】入国朝有为司卫少卿贝邢庐许州刺史者曰憬【入或作人属上句憬河南偃师人武后时为司卫少卿】憬之子构【一作称非是构字隆择】累官至吏部尚书卒赠黄门监是为景公【新旧史有毕构传终于戸部尚书世系表亦作户部然旧史毕諴传乃称吏部】景公生抗为广平太守抗安禄城防覆其宗赠户部尚书【生杭杭本抗作炕世系表作抗传作炕而世系官职亦不同覆其宗或作其宗覆焉】尚书生坰家破时坰始四嵗【四或作七】与其弟増以俱小漏名籍得不诛为赏口赋中寳应二年河北平宗人宏以家财赎出之求増不得増长为河北从事兼官至御史中丞坰既至长安宏养于家敎读书明经第【明经第一句当有脱字　今按明上或经下当有中字或登字之类】宏死坰益壮始自别为毕氏厯尉临涣安邑王屋年六十一以元和六年二月二日卒于官初罢临涣徐州节度张建封慕广平之节死【或作死节】闻君笃行能官请相见署诸从事【请上或有以币字署上或冇遂字按诸字疑衍】摄符离令四年及尉王屋徐之从事有为河南尹者闻君当来喜谓人曰河南库嵗入钱以千计者五六十万【入钱或作出入】须谨亷吏今毕侯来吾济矣继数尹诸署于府者无不变【诸或作请】而毕侯固如初竟以其职死君睦亲善事过客未尝问有无既卒家无一钱凡棺与墓事【墓或作】皆同官与相识者事之娶清河张氏女【女下或有子字女子字疑皆因下文误入】生男四人曰镐鉟銶鋭女子三人其长学浮屠法为比丘尼其季二人未嫁以其月二十五日后偃师之土娄铭曰
　　上古爱民为官求人茍可以任位加其身其后喜权人自求官退而缓者身后人先故广平死节而子不荷其泽王屋谨亷而神不福其谦呜呼天与人茍无伤其穴与坟
　　试大理寺事胡君墓铭
　　胡之氏别于陈【周武王封胡公满于陈其支子自称胡氏】眀允先【允作作元】河东人世勤固【或作国】戴厥身【戴或作载】籍文谱进连伦惟明允加武资力牛虎柔不持吏夏阳【同州属邑】有施为去平阳【晋州郡名】民思悲河东土河陆原宜兹人肖厚完【或作后昆或作肖厚寛　今按厚完二字见晋语】五十七不足年孤儿啼死下官母弟证秩大夫【秩或作秋胡弟证元和九年以御史大夫帅振武十三年召还此下又云友韩愈司马徒岂十二年从征淮西时耶然则秋当为秩明矣】摭君遗哭泣书【摭或作石】友韩愈司马徒【公时为行军司马从裴度平蔡故云司马徒或谓公是时为太史司马徒谓司马迁父子耳以志无年月日故二説不同】作后铭系序初
　　襄阳卢丞墓志铭【或有唐故字】
　　范阳卢行简【卢下或有君字】将其父母乞铭于职方员外郎韩愈曰吾先世世载族姓名【世世或作五世卢植字子干涿郡涿人后汉北中郎将子毓字子家魏司空容城侯毓子挺字子笏泰山太守珽子志字子道军谘祭酒志子谌字子谅司空从事中郎谌子偃慕容氏营邱太守偃子邈范阳太守邈子字子贞后魏中侍郎子伯源字汤鸟秘书监伯源子道将字祖业燕郡太守道将子懐仁字子友农太守】吾胄于跖拔氏之农守守后四代吾祖也【懐仁子彦卿东宫学士彦卿孙璬】为沂録事叅军【沂下或有州字】五世而吾父也为襄阳丞始吾父自曹之南华尉厯万年县尉【万年二字或作三】至襄阳丞以材任烦能持廉名去襄阳则署盐铁府出入十年常最其列【府下或有职字十下或有五字】贞元十三年终其家年六十七殡河南河隂【南下或有县字县字或在河隂下】吾母炖煌张氏也王父瓘为兖之金卿令【之或作州】先君殁而十三年夫人终年七十三从殡河隂【或没下无而字年下有而字】生子男三人居简金吾兵曹行简则吾其次也大理主簿佐江西军其防可久女子嫁浮梁尉崔叔寳将以今年十月自河隂启汝之临汝之原【葬下或有于字临汝下或有县字汝原上或有临字】吾曰阴阳星厯近世儒莫学独行简以其力余学能名一世舎而从事于人以材称其父母乞铭以图长存【或作图久长存】是真能子矣可铭也遂以铭【今按此与后篇张圆志文体特为横逸与诸篇不同亦其文之变也但此篇中称吾者皆述卢语而最后一吾字乃韩自吾似少兮别耳】农讳懐仁沂讳璬襄阳讳某今年实元和六年【沂下或有州字】
　　唐河中府法曹张君墓碣铭【李肇国史补云张圆佐韩旧史初秉节事无小大委之后乃奏贬圆多怨言及量移诱至汴州极欢而遣之行次八角店白日杀之然此志言遇盗死涂中亦未曾畧及贬谪之意则国史补未必可信也以元和五年二月庚午据长厯二月无庚午若曰庚午则正月晦也】
　　有女奴抱婴儿来致其主夫人之语曰妾张圆之妻刘也【刘下或有氏字】妾夫尝语妾云吾常获私于夫子且曰夫子天下之名能文辞者【或无夫子字非是】凡所言必传世行后今妾不幸夫逢盗死途中【逢或作遇】将以日月葬妾哀其生志不就恐死遂沈泯【或作名】敢以其稚子汴见先生将赐之铭【汴下或有皃字或无将字】是其死不为辱而名永长存所以葢覆其遗子若孙【下或有若字】且死万一能有知将不悼其不幸于土中矣又曰妾夫在岭南时尝疾病泣语曰吾志非不如古人【或无人字】吾才岂不如今人而至于是而死于是邪若尔吾哀必求夫子铭是尔与吾不朽也愈既哭吊辞遂叙次其族世名字事始终而铭曰【吊下或有即字今按既辞而遂叙其事盖一辞而许此所谓礼辞者也】君字直之祖讙父孝新皆为官汴宋闲君尝读书为文辞有气有吏才尝感激欲自奋拔树功名以见世初举进士再不第因去事宣武军节度使得官至监察御史坐事贬岭南再迁至河中府法曹参军摄虞乡令有能名进摄河东令又有名遂署河东从事綘州阙刺史摄綘州事能闻朝廷元和四年秋有事适东方既还八月壬辰死于汴城西双邱年四十有七明年二月日河南偃师【日或作庚午考唐厯二月无庚午下或有于字】妻彭城人世有衣冠祖好顺泗州刺史父泳卒蕲州别驾女四人男一人婴儿汴也是为铭
　　太原府参军苗君墓志铭
　　君讳蕃字陈师【汉有陈蕃故蕃字陈师】其先楚之族大夫亡晋而邑于苗世遂以苗命氏【楚若敖熊仪生子曰鬬伯比伯比生子良良生越椒字伯棼以罪诛其子贲黄贲晋晋邑之苗后以为氏】其后有守土上党者惠于民卒遂家壶闗【县名属潞州】曽大父延嗣【延嗣父袭□髙蹈不仕赠礼部尚书】中书舎人大父含液【延嗣二子含泽含液皆登第】举进士第官卒河南法曹父頴扬州録事参军君少丧父受业母夫人举进士第【贞元十一年登进士第】佐江西使有劳三年使卒【贞元十一年八月以路寰为江西观察使蕃佐其府十三年九月寰卒】后辟不肯留【后使李巽辟蕃蕃辞】独护其丧河南迁补太原参军【河东节度严绶表佐其府】假使职狱平货滋息吏敛手不敢为非年四十有二元和二年六月辛已暴病卒其妻清河张氏以其年十二月丙寅【以厯推之丙寅为其月十九日】君于洛阳平隂之原男三人执规执矩必复其季生君卒之三月君同生昆弟姊凡三人皆先死四室之孤男女凡二十人皆幼遗资无十金【汉以前以镒名金汉以后以斤名金镒者二十四两斤者十六两诸史传中或言百金或言万金皆以一斤为一金十金者十斤金也】无田无宫以为归无族亲朋友以为依也【宫或作家为依或无为字樊汝霖云按世系表苗袭□生延嗣延嗣生含液含液生頴頴生蕃蕃生着着生愔恽恪愔生台符恽生廷义又按登科记愔长庆二年恽大和五年恪八年台符大中八年廷义干符三年皆相踵登第然有可疑者世系表以愔恽恪为蕃之孙志谓蕃卒于元和二年男女皆幼自元和二年至长庆二年甫十五年岂遂有孙登第耶然则世系表蕃之下所谓著者误矣疑愔恽恪即蕃之子而执规执矩必复者蕃死时防而未名特其小字云尔其后遂名愔恽恪也呜呼蕃死时其困如此其后子孙之盛则如此为善者可无怠矣】天将以是安施耶铭曰
　　有行以为本有文以为华恭以事其职而勤以嗣其家位卑而无年吁其奈何






　　东雅堂昌黎集注巻二十五
　　钦定四库全书
　　东雅堂昌黎集注巻二十六
　　碑志
　　唐朝散大夫赠司勲员外郎孔君墓志铭【或无郎字孔君名戡孔子三十六世孙时与公偕分司东都卒公为作此铭】
　　昭义节度卢从史有贤佐曰孔君讳戡字君胜【昭义君潞州也在河东今为昭徳军贞元二十年八月以卢従史为昭义节度使表戡为书记】从史为不法君阴争不从则于防肆言以折之従史羞面颈发赤【颈一作顔】抑首伏气【伏或作吐方云叔孙通所谓伏抑首者也作吐非　今按汉传言伏抑首言伏地而抑首也此言伏气犹言屏气耳与汉传语异】不敢出一语以对立为君更令改章辞者前后累数十坐则与従史説古今君臣父子道顺则受从福逆辄危辱诛死曰【曰上或有且字】公当为彼不得为此从史常耸聼喘汗【常或作当非是】居五六嵗益骄有悖语君争无改悔色【或作意亦通作也非是】则悉引従事空一府往争之从史虽羞退益甚君泣语其徒曰吾所为止于是不能以有加矣【以有或作有以】遂以疾辞去卧东都之城东酒食伎乐之燕不与当是时天下以为贤论士之宜在天子左右者皆曰孔君孔君云【或无者字皆上阁本有唯字或无复出孔君字或复出云字】防宰相李公镇杨州【元和三年九月以宰相李吉甫为淮南节度使】首奏起君君犹卧不应【犹或作独】从史读诏曰是故舎我而从人耶即诬奏君前在军有某事上曰吾知之矣奏三上乃除君卫尉丞分司东都诏始下门下给事中吕元膺封还诏书上使谓吕君曰吾岂不知戡也行用之矣明年元和五年正月将汝临汝之汤泉壬子王其县食遂卒年五十七公卿大夫士相吊于朝处士相吊于家君卒之九十六日诏防从史送阙下数以违命流于日南【元和五年四月镇州行营招讨使吐突承璀防从史送京师贬驩州司马欧文忠书从史祷聪明山记曰阅从史官属题名见孔戡与乌重裔俱列于后而退之记戡事云戡屡諌不聼卒为重裔所防呜呼成败祸福之理甚明先事而言则罕见从事至而言则不及也自古败乱未始不由此也】遂诏赠君尚书司勲员外郎葢用尝欲以命君者信其志某年八月甲申従河南河阴之广武原【南下或有府字阴下或有县字广武原或作某地云唐河南府无河阴县　今按元和郡国志河南府有河隂县】君于为义若嗜欲勇不顾前后于利与禄则畏避退处如怯夫然始举进士第【士下或有及字】自金吾卫録事为大理评事佐昭义军【下或有帅字】军帅死【贞元二十年六月昭义节度使李长荣卒】从史自其军诸将代为帅【武无自其字】请君曰从史起此军行伍中凡枉幕府唯公无分寸私【分或作方非是】公茍留唯公之所欲为君不得已【君或作居】留一嵗再奏自监察御史至殿中侍御史从史初聴用其言得不败后不聴信恶益闻君弃去遂败祖某某官赠某官父某某官赠某官【诸本作祖如圭皇海州司户赠工部员外郎父岑父皇著作郎赠驾部员外郎方従蜀本云今本所纪父祖官职多误葢后人续増公诸志皆载三世此只言父祖已非考世系表及孔戣志此以如珪作如圭郎中作员外郎著作佐郎为郎又非也驾部乃戡赠官此以为其父所赠又非也　今按此姑从方本无大利害但方诋诸本止载二世为不入例而其所据之本此志亦止载二世云驾部乃戡所赠官而戡实赠司勲皆非是世系戣志与此志文亦未知其孰为得失恐皆未足以判其是非也】君始娶农杨氏女卒又娶其舅宋州刺史京兆韦屺女皆有妇道凡生一男四女皆防前夫人从葬舅姑兆次卜人曰今兹嵗未可以祔从卜人言不祔君母兄戣尚书兵部员外郎母弟戢殿中侍御史以文行称朝廷将以韦夫人之弟前进士楚材之状授愈曰请为铭铭曰允义孔君兹惟其藏更千万年无敢壊伤【方从杭本无伤字　今按此伤字诸本皆有文理音韵皆无可疑方氏特以杭本脱漏遂不之信寜使此铭为歇后语而不肯以诸本补之甚可怪也】
　　故中散大夫河南尹杜君墓志铭【或无散字君或作尹杜君名兼史有传公与兼皆尝佐张建封于徐州至是兼死河南尹而公为都官员外郎为铭】
　　杜氏自戴侯畿始分戴侯之子恕为幽州刺史今居京兆诸杜其后也【畿字伯侯京兆杜陵人魏河东太守丰乐戴侯有三子恕理寛恕字务伯农太守幽州刺史】其季寛孝亷郎中寛后三世曼为河东太守其父洹水之阳【或无之阳字寛字务叔举孝亷为郎中曽孙曼仕石赵为从事中郎河东太守洹水出汲郡隆虑县　洹胡端切】其后世皆从葬洹水【下或有之阳字】及正伦为太宗宰相【曼孙君赐君赐子景字宣明州府交辟不就景子裕字庆延仕齐乐陵令四子正正蔵正仪正伦髙宗显庆元年三月以正伦同中书门下三品三年十一月罢今云太宗误也】犹封襄阳公【显庆二年二月封襄阳郡公】太宗始诏京兆襄阳公无子以兄正藏子志静后遂嗣襄阳公【或复出嗣襄阳公子】生侨为懐州长史弃官老沁水上为富家卒懐州武陟长史生损为左司郎中卒赠少大理【或作大理少卿】大理生廙【大理或作少卿】为郑州録事叅军死思明乱赠吏部郎中公讳兼字某郎中第三子【廙三子曾左金吾兵曹参军冀太学博士少即兼也】举进士第【建中元年兼第进士】司徒北平王燧战河北掌书记累官至监察御史其后佐徐泗州军【贞元四年十一月张建封为徐州泗濠节度使表佐其府】遂至濠州刺史【本传载兼刺濠州日诬劾韦赏陆楚二人以罪杀之而子厚杜兼对乃取其在濠州能摈钟离令之谗今二事志皆不载岂以其善不足以掩恶故略之耶抑志与传异故叙其族出歴官卒之年月日与夫生娶而已也】徐泗州军乱以兵甲三千人防淮道不絶【晁本如此诸本甲三千人四字皆在下文金鱼之下而鱼下复有兵字殊无理甲字亦疑衍或当在兵字上姑阙以竢知者】有功加御史中丞赐紫衣金鱼入为刑部郎中以能官拜苏州刺史旣辞行上书曰李锜且反必且奏族臣上固爱其才书奏卽除吏部郎中【或无中字】遂为给事中出为商州刺史金商防御使改河南少尹行大尹事半嵗拜大尹元和四年十一月二十二日无疾暴薨年六十明年二月甲午从葬怀州夫人常山郡君张氏彭州刺史赠礼部侍郎蔇之女【蔇音既】生子男三人柔立为天长主簿词立为夀州参军谊立为顺宗挽郎女一人【顺上或无为字】将公之母兄太学博士冀与公之夫人及子男女谋曰宜有铭凡与我弟游而有文者谁乎遂来请铭铭曰杜氏大家世有显人承继绵绵以及公身始为进士乃笃朋友及作大官【及或作作乃作】克施克守纂辞奋笔涣若不思公牒盈前笑语指麾禄以给求食以防同不蓄不收库廐虚空事在于人【在于一作不在】日逺日忘何以传之刻此铭章
　　唐银青光禄大夫守左散骑常侍致仕上柱国襄阳郡王平阳路公神道碑铭【夫下一无守字仕下诸本无上柱国襄阳郡王七字平阳或作阳平从石本考唐世系表当从平阳碑铭或作碑文　今按此篇多従石夲按石本其首云朝议郎守国子博士上骑都尉韩愈撰银青光禄大夫守吏部尚书上柱国荥阳县开国侯郑余庆书将仕郎右拾遗内供奉使绯鱼袋陈岵篆额其后云元和七年嵗次壬辰十月丙子朔十五日庚寅云此可以补刋本之阙字冇异同今附于下】
　　惟路氏逺有代序自隋尚书兵部侍郎讳衮四代而至冀公【代或并作世石本衮或作充阁本世表作衮衮封阌乡公衮子文升平爱秦三州刺史封宜城县公升子元悊揄次今元悊子太一太原令】冀公讳嗣恭以小邑萧闗令发闻【今下或有闻字】开元受赐更名【赐或作锡嗣恭其初名剑客以世防为邺尉席豫黜陟河朔表为萧闗令徙神鸟姑臧二县考绩上上为天下最宗以为可嗣汉鲁恭因赐今名字防范】书于太史治行灵州【治或作始永泰元年闰十月嗣恭由户部侍郎为朔方节度使】终功南邦【大厯七年正月以嗣恭为江西观察使八年九月循州刺史哥舒光反杀岭南节度使吕崇贵十月以嗣恭谦岭南节度使往往征之十一月克广州斩晃】享有丕祉绍开厥家官至兵部尚书封冀国公【以平岭南功转检校兵部尚书】薨赠尚书右仆射司空【或无司空字】公讳应字従众冀公之嫡子【嗣恭二子恕应】用大臣子谨饬擢至侍御史著作郎选刺防州【选或作迁贞元初以应为防州刺史】割余雩都作县安逺以利人属【余或作隷人或作民下同】凿败滩石以牛赣梗陶甓而城罢人屡筑诏嗣冀封又加尚书屯田郎中进服色遂临于温筑堤岳城横阳界中二邑得上田除水害【土田或作上苖】拜尚书兵部郎中兼御史中丞淮南军司马改刺庐州又甓其城人不嵗苦【人或作民苦或作苫】入为尚书职方郎中兼御史中丞佐盐铁使使江东有功用半嵗歴常州迁至宣歙池观察使【永贞元年十二月自常州除观察使】进封襄阳郡王【或作公非是】至则出仓米下其估半以廪锇人蜀辟诛【蜀辟或作刘辟或蜀下别出刘字】行军千五百人于蜀李锜将反以闻置乡兵二千人锜反命将期以卒救湖常州牢江东心锜以无助败防作响山亭营军于左右权丞相善之镵其説响山石【响山宣州山名】居宣五年以疾去位校其仓得石者五十万余【或无者字】府得钱千者八十万公之为州逢水旱喜贱出与人【人或作民下同】嵗熟以其得收常有赢利【赢或作余】故在所人不病饥而官府蓄积元和六年天子悯公疾不可烦以职即其处拜左散骑常侍以其禄居其嵗九月望薨于东都正平里第年六十七【嵗上或无其字年上或有享字】明年京兆万年少陵原夫人荥阳郑氏祔既其子临汉县男贯与其弟赏贞谋曰宜有刻也【既下或有而字】告于叔父御史大夫鄜坊丹延观察使恕因其族弟进士羣以来请铭遂以其事铭曰
　　冀公之封维艰就功襄阳继大启庆自躬于防洎温厥绪既作以及职方遂都邦伯朝夕人事【人或作民】下完上实师于其乡邻冦逼屈营军响山墙屋修施【修诸本皆然方弃不録而直作循字】褒公刻表【功或作嘉】丞相之辞受代而家叙疏及迩病不能廷食禄卒齿凡代大家【凡代一作凡世】维难其保既显既愿【或作硕】戒于终咎伊我襄阳克慎以有延畀后承【或作丞】莫不率守有墓于原维树在经【在或作有】以告无期博士是铭【博士或作传世　按公是时正为博士或本非是】
　　乌氏庙碑铭【乌重之父也许孟容尝为作神道碑】
　　元和五年天子曰卢従史始立议用师于恒【元和五年三月成徳节度使王士贞卒其子承宗自为留后上欲革河北世袭之从史时为昭仪节度使遭父丧因左军中尉吐突承璀説上请发本军讨承宗由是复起从史委其成功十月诏削夺承宗官爵以承璀为诏讨宣慰使命恒州四面藩镇各进兵共讨】乃阴与寇连夸谩凶骄出不逊言其执以来其四月中贵人承璀【七罪切】即诱而防之其下皆甲以出操兵趋哗牙门都将乌公重当军门叱曰天子有命从有赏【従下或有者字】敢违者斩于是士皆敛兵还营卒致从史京师壬辰诏用乌公为银青光禄大夫河阳军节度使兼御史大夫封张掖郡开国公【重自昭仪都制兵马使路州左司马拜银青光禄大夫懐州刺史河阳三城懐州节度使兼御史大夫】居三年河阳称治诏赠其父工部尚书且曰其以庙享【其以或作以其】即以其年营庙于京师崇化理军佐窃议曰先公既位常伯【谓工部尚书】而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀自左领府军而下作主于第【三室同宇史记渭阳五帝庙同宇韦昭曰谓上同下异也宇一作牢非今按后汉以来帝私庙制皆为同堂异室】乙已升于庙乌氏着于春秋谱于世本【世本十五巻録黄帝以来帝王诸侯洎卿大夫系氏名号】列于姓苑在莒者存【左氏昭二十三年莒子庚与虐而好剑乌存率国人逐之】在齐有余枝鸣皆为大夫【齐下或有者字余下或有有字左氏襄二十四年齐人城郏之嵗其夏齐乌余以廪邱奔晋昭二十一年冬十月齐乌枝鸣戍宋一本云在齐有余枝鸣者为大夫】秦有获为大官【史记秦武王时力士任鄙乌城皆为大官】其后世之江南者家鄱阳处北者家张掖【乌氏后魏乌洛侯之裔国邑在汉东二十余里贞观初贡献内属代为功臣因官徙地今为张掖人】或入夷狄为君长唐初察为左武卫大将军实张掖人其子曰令望为左领军卫大将军孙曰防为中郎将是生赠尚书讳承玼字某【赠下或有工部字玼或作洽新史承玼有传字徳润重传亦云承玼子也温公考异尝加辨正宋樊本皆作承玼葢许孟容尝为承玼碑石本犹传于世新传皆本此也】乌氏自莒齐秦大夫以来皆以材力显及武徳已来始以武功为名将家开元中尚书管平卢先锋军属破奚契丹【属或作屡　今按属亦连属之意北狄有五一契丹二奚三室韦四黒水五渤海】从战捺禄走可突千【诸本多作突千或作汗子今从许碑定从千云可突千契丹之勇将也新传奚契丹入冦承玼破于捺禄山又战白城承玼按队出其右斩首万计可突千奔北　捺奴葛切】渤海扰海上【或无扰海字】至马都山吏民逃徙失业【樊汝霖云或谓破走可汗千渤海上追之至马都山吏民逃徙失业葢因可突千入冦而然止是一事今按许孟容作乌承洽神道碑示渤海王武艺出海滨至马都山屠防城邑公以本营士马防遏要害则是捺禄走可突千而马都山拒武艺二字不同或者之论过矣新史据孟容神道碑及公庙碑而作司马温公考异以新史为误恐考异未见孟容碑刻耳】尚书领所部兵塞其道壍原累石【累或作垒】绵四百里深髙皆三丈寇不得进民还其居嵗罢运钱三千万余黒水室韦以骑五千来属麾下【黒水室韦二国名黒水即靺鞨】边威益张其后与耿仁智谋説史思明降【至徳二载安庆绪兵败走保邺郡史思明判官耿仁智説思明归唐思明然之以所部十三郡及兵八万降十二月以思明为归义王范阳节度使】思明复叛尚书与兄承恩谋杀之事发族夷尚书独走免【许碑承恩承玼之从父兄也】李光弼以闻诏拜冠军将军守右威卫将军捡校殿中监封昌化郡王石岭军使【石岭或作佐领杭蜀粹与许碑新传皆作石岭】积粟厉兵出入挑战以疾去职贞元十一年二月丁已薨于华隂髙平里年若干【许碑年九十六】即于其地二子大夫为长【大夫重裔】季曰重元为某官铭曰
　　乌氏在唐有家于初左武左领【或作右领】二祖绍居中郎少卑属于尚书不偿其劳乃相大夫授我戎节制有壃墟【制有或作有其壃或作疆】数备礼登【方无数字登下有坛字　今按数备礼登数字乃名位不同礼亦异数之数言制数既备礼亦増崇也袁氏庙碑所谓数以立庙亦是此意若如方木即上句已言授节不应至此始言登坛况登坛又与立庙不相闗乎】以有宗庙作庙天都以致其孝右祖左孙【蜀本文苑作左祖右孙　今按庙制以西为上方本为是】爰飨其报云谁无子其有无孙【其有或作孰其】克对无羞【克或作光】乃惟有人念昔平卢为艰为瘁大夫承之危不弃义四方其平士有迨息来觐来斋以馈黍稷
　　唐故河东节度观察使荥阳郑公神道碑文
　　河东节度使赠尚书右仆射郑公在荥阳索上【今郑州荥阳有索水即髙帝与项羽战于京索者也】元和八年六月庚子太史尚书比部郎中护军韩愈刻其墓碑曰司马氏迁江南有郑豁者仕慕容垂国为其太子少保【豁字君明魏将作大匠五世孙仕垂为太常少卿】其孙简当拓拔魏为荥阳太守【豁子温燕太子詹事生三子晔号北祖恬号中祖简号南祖】后简者号其族为南祖南祖之郑入唐有为利之景谷令者曰嘉范【简生季騧騧子昞昞四世孙嘉范】于公为曽祖是生抚俗为泗之徐城令徐城生公之父曰洪卒官凉之户曹参军【凉之或作凉州】公讳儋少依母家陇西李氏举止异凡儿其舅吏部侍郎季卿谓其必能再立郑氏【季或作李谓下或有曰字或谓作曰其必作必其】稍长能自课学【课或作谋　今按蜀志出师表自谋字文选亦作自课恐公用此语也】明左氏春秋以进士选为太原参军事【大厯四年第】对直言防拜京兆髙陵尉考府之进士能第上下以实不奸樊仆射泽以襄阳兵战淮西公以叅谋留府能任后事【兴元元年正月以樊泽为山南东道节度使泽奏儋为参军】户曹殡于凉凉地入西戎自京谷徐城三世皆未还荥阳公解官举五丧为三墓索东徐城墓无表公能幼长哀感【公能下或有使字或无哀字云自少而长求之不置也　今按心字当属下句】心求不置以得旧人以告其处其后为大理寺太常博士迁起居郎尚书司封吏部二郎中能官举其名徳宗晚节储将于其军以公为河东军司马能以无心处嫌闲卒用有就【闲或作问非是或无卒字有就或作其説非是】贞元十六年将説死即诏授司马节度河东军【考严绶传将説李説也或无即诏字马下或无复出节字】除其官为工部尚书太原尹兼御史大夫北都留守【贞元十六年十月河东节度使李説卒儋自本军行军司马除检校工部尚书充太原尹北都留守河东节度使】公之为司马用寛亷平正得吏士心及升大帅【升或作升帅作作师】持是道不变部将有因贵人求要职者公不用用老而有功无势而逺者削四邻之交贿省姱嬉之大燕【姱或作夸】校讲民事施罢不竣日用能以十月成政氓征就寛【氓或作赋或作民】军给以饶十七年疾废朝夕八月庚戌薨享年六十一天子为之不能临朝者三日【或无能字】赠尚书右仆射即以其年十月辛夘索上疾比薨医问交道比吊赠赐使者相及凡河东军之士与太原之氓吏【军下或无之字或作之军氓或作民】及旁九郡百邑之鳏寡【河东节度府管汾辽沁岚石忻代宪凡九州】外夷狄之统于府者闻公之薨皆哭曰吾其如何公与賔客朋游饮酒必极醉【与或作为】投壶博奕穷日夜若乐而不厌者【若或从阁蜀本作苦】平居帘阁据几终日不知有人别自号白云翁【令狐楚尝为太原从事唐志有表奏十卷自号白云孺子葢以媚儋也】名人魁士鲜不与善好乐后进及门接引皆有恩意【与善属上句好乐属下句蜀本以善为其而连好乐为句又云名人魁士吕氏春秋传】始娶范阳卢士女生仁本仁约仁载皆有文行二季进进士皆早死仁本为后子独存不乐举选年三十余始佐河阳军后娶赵郡李氏生三女二夫人凡三男五女长女嫁辽东李繁繁亦名臣子有才学遗命二夫人各别为墓不合系曰
　　士常患势卑【常或作尝下同】不能推功徳及人常患贫【患下或有势字】无以奉所欲得若郑公勤一生以得其位而曽不得须防有焉虽然观其所既立其可知已呜呼哀哉
　　魏博节度观察使沂国公先庙碑铭【或有田氏字欧阳公曰自天圣以来学者多读韩文而患集本舛讹惟予家本更挍时人共传号为善本及后集録古文得韩文之刻石如罗池黄陵庙碑之类以校予家集本舛谬犹多若田正碑尤甚葢由诸本不同往往妄加改易今以碑校印本初未必误多为校雠者妄改易之乃知文学之传久而转失其真者多矣则校雠之际决于取舎不可不谨也今各参注于下石刻后题云朝议大夫安定胡证书并篆额京兆府廨有此碑】
　　元和八年十一月壬子上命丞相元衡【武元衡】丞相吉甫【李吉甫】丞相绛【李绛】召太史尚书比部郎中韩愈至政事堂传诏曰田正始有庙京师朕惟田正先祖父厥心靡不向帝室讫不得施乃以敎付厥子维子衔训事嗣朝夕不怠【事嗣或作嗣事下或有于字此篇今亦从方氏据石本】以能迎天之休显有丕功维父子继忠孝【正父廷玠大厯中为沧州刺史恒州李寳臣幽州朱淊聮兵攻击欲兼其土宇廷玠固守卒能保全朝廷嘉之迁洛州改湘州建中初田悦领魏博节度使志图凶逆召廷玠为副葢悦父承嗣与廷玠为从昆弟也及悦奸谋败露廷玠曰尔借伯父遗业可守朝廷法度坐享富贵何苦与恒郓同为叛臣若狂志不悛可先杀我乃谢病不出三年愤鬰而卒】予维宠嘉之是以命汝愈铭钦哉惟时臣愈承命悸恐明日诣东上閤门拜疏辞谢不报退伏念昔者鲁僖公能遵其祖伯禽之烈周天子实命其史臣克作为駉駜泮閟之诗【駜音佖】使声于其庙以假鲁灵【假音格】今天子嘉田侯服父训不违用康靖我国家【服上或有能字靖或作静】葢宠铭之所以休宁田氏之祖考而臣适执笔隶太史【或无隶字】奉明命其可以辞谨案魏博节度使银青光禄大夫检校工部尚书兼魏州大司马长史御史大夫沂国公田正【川或作博或无兼字元和七年十月以正为银青光禄大夫检校工部尚书魏州大督府长史兼御史大夫上柱国沂国公充魏博等州节度使观察处置攴度营田等使】北平卢龙人故为魏博诸将【正始名兴季安时为衙内兵马使】忠孝畏慎田季安卒【季安髙祖璟平州人官都水使者璟二子守义延恽延恽安东都防府司马守义二子承嗣延琳承嗣子绪绪子季安季安子懐諌廷琳子悦廷恽子廷玠元和十年八月季安卒】其子防弱用故事代父人吏不附迎正于其家使领军事【季安卒懐諌自知军务时年十一以正为都知兵马使懐誎幼弱军政皆决于家僮蒋士则数以爱憎移易诸将诸将愤怒咸曰兵马使吾帅也即诣其家迎之正拒之不可】正籍其军之众与六州之人还之朝廷悉除河北故事比诸州故得用为帅已而复赠其父故沧州刺史兵部尚书母夫人郑氏梁国太夫人得立庙祭三代曽祖都水使者府君祭祖室祖安东司马赠襄州刺史府君祭二室兵部府君祭东室其铭曰
　　唐继古帝海外受制【此据石本外或作内受或作臣】狎于太宁【狎或作洽】燕盗以惊羣党相维河北失平号登元和大圣载营风挥日舒咸顺指令嶪嶪魏土婴儿戯兵【婴儿谓懐谏】吏戎愁毒莫保腰颈【或作领】人曰田侯其徳可倚呌噪奔趋乗门请起田侯摄事奉我天明【天或作王左传范氏中行氏反易天明注言不事君也又云二三子顺天明公语出此】束防弓戈考校度程提壃籍户【提或作堤】来复邦经帝钦良臣曰维锡予嗟我六州始复故初告庆于宗以降命书【于宗或作宗庙以降或作降以】旌节有韬豹尾神旗櫜兠防纛【櫜或作槖蜀本作櫜石本同但省文耳　今按櫜谓弓服槖乃囊之无底者非兵仗也当从石门】以长魏师田侯稽首臣愚不肖迨兹有成祖考之敎帝曰俞哉维汝忠孝予思乃父追秩夏卿嫓德娠贤梁国是荣【嫓配也言梁国配兵部之徳娠孕也左氏后缗方娠娠贤谓生田正也嫓匹诣切娠之刃切又音身】田侯方庙相方视阯见于蓍祖考咸喜暨暨田侯【暨暨果毅也礼戎容暨暨　暨音忌】尔有文武讫其外庸可作承辅【承或作丞】咨汝田侯勿亟勿迟觐飨式时尔祖尔思【飨或作向尔祖尔思或作祖考之思或作尔祖之思】
  </div>
  <div class="pagination">
   <a href="东雅堂昌黎集注_page15.html">
    上一页
   </a>
   <span>
    ...
   </span>
   <a href="东雅堂昌黎集注_page11.html">
    11
   </a>
   <a href="东雅堂昌黎集注_page12.html">
    12
   </a>
   <a href="东雅堂昌黎集注_page13.html">
    13
   </a>
   <a href="东雅堂昌黎集注_page14.html">
    14
   </a>
   <a href="东雅堂昌黎集注_page15.html">
    15
   </a>
   <span class="current-page">
    16
   </span>
   <a href="东雅堂昌黎集注_page17.html">
    17
   </a>
   <a href="东雅堂昌黎集注_page18.html">
    18
   </a>
   <a href="东雅堂昌黎集注_page19.html">
    19
   </a>
   <a href="东雅堂昌黎集注_page20.html">
    20
   </a>
   <a href="东雅堂昌黎集注_page21.html">
    21
   </a>
   <span>
    ...
   </span>
   <a href="东雅堂昌黎集注_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
