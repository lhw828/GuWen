<!DOCTYPE html>
<html>
<head>
    <meta charset="UTF-8">
    <title>李太白集注 - 第 24 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白集注 - 第 24 页/共 36 页</h1>
    <div class="content">　　纪叟黄泉里还应醸老春夜台无晓日沽酒与何人【一作题戴老酒店云戴老黄泉下还应醸大春夜台无李白沽酒与何人　老春是纪叟所醸酒名唐人名酒多带春字陆机诗送子长夜台李周翰注坟墓一闭无复见明故云长夜台后人称夜台本此沈约伤美人赋忽沦躯于夜台卢照隣诗夜台无晓箭朝奠有虚尊】
　　宣城哭蒋徴君华
　　敬亭埋玉树知是蒋徴君安【缪本作果】得相如草空【缪本作仍】余封禅文池台空有月词赋旧凌云独挂延陵剑千秋在古坟【一统志蒋华墓在敬亭山华唐人尝与李白防白诗曰敬亭山下墓知是蒋徴君世説庾文康亡何扬州临云埋玉树着土中使人情何能巳已史记相如既病免家居茂陵天子曰司马相如病甚可往从悉取其书若不然后失之矣使所忠往而相如已死家无书问其妻对曰长卿固未尝有书也时时著书人又取去即空居长卿未死时为一巻书曰有使来求书奏之无他书其遗札言封禅事所忠奏其书天子异之汉书武帝好神仙相如上大人赋欲以讽帝反缥缥有凌云之志延陵剑见前三首注】













　　李太白集注巻二十五
　　钦定四库全书
　　李太白集注巻二十六
　　钱塘　王　撰
　　表书共九首
　　为吴王谢责赴行在迟滞表【通鉴天寳十四载十二月安禄山以张通晤为睢阳太守与陈留长史杨朝宗将胡骑千余东略地郡县官多望风降走惟东平太守嗣吴王祗济南太守李随起兵拒之郡县之不从贼者皆依吴王为名十五载二月上以吴王祗为灵昌太守河南都知兵马使三月戊辰吴王祗击谢元同走之拜陈留太守河南节度使五月太常卿张垍荐夷陵太守虢王巨有勇略上征吴王祗为太仆卿以巨为陈留谯郡太守河南节度使至徳二载十一月张镐率鲁炅来瑱吴王祗李嗣业李奂五节度徇河南河东郡县皆下之其赴行在疑在徴为太仆卿时事汉书徴诣行在所顔师古曰天子或在京师或出巡狩不可豫定故言行在所耳三辅黄图行在所天子以四海为家不以京师宫室居处为常则当乗车舆以行天下车舆所至奏事皆曰行在独断天子所在曰行在所十六国春秋天子以四海为家故行曰乗舆止曰行在】
　　臣某言伏防圣恩追赴行在臣诚惶诚恐顿首顿首【缪本少二字】臣闻胡马矫首嘶北风以局顾越禽髙飞恋南枝而刷羽所以流波思其旧浦落叶坠于木根在物尚然矧于臣子【齐东野语今臣僚上表所称诚惶诚恐及诚懽诚喜顿首稽首者谓之中谢中贺自唐以来其体如此盖臣某以下略叙数语便入此句然后敷陈其详古诗胡马依北风越鸟巢南枝水经注胡马感北风之思遂顿羁絶绊骧首而驰晨发京城食时至炖煌北塞外长鸣而去扬雄甘泉赋仰矫首以髙视兮刘良注矫举也潘岳寡妇赋马悲鸣而局顾刘良注局顾踡局顾盼不前也潘岳诗徒懐越鸟志眷恋想南枝梁简文帝诗衔苔入浅水刷羽向沙洲张协诗流波恋旧浦张骏东门行休否有终极落叶思本茎】臣位叨盘石辜负明时才阙总戎谬当强防驽拙有素天实知之伏惟陛下重纽乾纲再清国歩慜【当作愍】臣不逮赐臣生全归见白日死无遗恨【韵防叨滥也汉书髙帝王子弟地犬牙相制所谓盘石之宗也韵防孤负也毛氏曰孤负之孤当作孤俗作辜非隋书总戎塞表胡虏清尘卢思道孤鸿赋序才本驽拙性实疏嬾范甯谷梁传序周道衰陵乾纲絶纽疏曰乾纲者干为阳喩天子坤为隂喩诸侯天子总统万物若纲纪众纽故曰乾纲絶纽者纽是连系之词诸侯背叛四海分崩若纽之絶故曰絶纽诗大雅国歩斯频朱子注歩犹运也广韵愍怜也慜聪也二字异义世多以愍作慜非是】然臣年过耳顺风瘵日加锋镝残骸劣有余喘虽决力上道而心与愿违贵贪尺寸之程转增犬马之恋非有他故以疾淹留【郭璞尔雅注今江东呼病曰瘵广韵劣弱也少也陈书髙祖纪决力取之曹植上责躬应诏诗表不胜犬马恋主之情　瘵音倩镝音的】今大举天兵扫除戎羯所在邮驿征发交驰臣逐便水行难于陆进瞻望丹阙心魂若飞慙坠履之还收喜遗簪之再御不胜涕恋屏营之至谨奉表以闻【缪本少谨奉表以闻五字　韵防羯本地名上党武乡羯室也晋匈奴别部居之后因号胡戎为羯说文邮境上行书舎也驿置骑也一云歩传为邮马传为驿新书楚昭王与吴人战楚军败昭王走而履决背而行失之行三十歩复旋取履及至于随左右问曰王何惜一踦履乎昭王曰楚国虽贫岂爱一踦履哉恶与偕出勿与俱反也自是之后楚国之俗无相弃者韩诗外传孔子出游少源之野有妇人中泽而哭其音甚哀孔子使弟子问焉曰夫子何哭之哀妇人曰向者刈蓍薪亡吾蓍簪吾是以哀也弟子曰刈蓍薪而亡蓍簪有何悲焉妇人曰非伤亡簪也盖不忘故也广雅屏营佂伀也国语屏营傍偟于山林之中后汉书夙夜屏营未知所立盖言惶惧之意后人表笺言激切屏营正是此义　羯音揭屏音并】
　　为宋中丞请都金陵表【宋名若思为御史中丞】
　　臣某言臣诚惶诚恐顿首顿首臣闻社稷无常奉明者守之君臣无定位闇者失之所以父作子述重光叠辉天未絶晋人惟戴唐以功徳有厚薄运数有修短功髙而福祚长永徳薄而政教陵迟三后之姓于今为庶非一朝也【左传社稷无常奉君臣无定位自古已然杜预注奉之无常人言惟徳也书顾命昔君文王武王宣重光左传介之推曰献公之子九人唯君在矣惠懐无亲外内弃之天未絶晋必将有主主晋祀者非君而谁汉书谷永传以功徳有厚薄期质有修短王嘉传纵心恣欲法度陵迟顔师古注陵迟即陵夷也言渐頽替也魏书政教陵迟至于凋薄左传三后之姓于今为庶主所知也杜预注三后虞夏商也】伏惟陛下钦六圣之光训拥千载之鸿休有国之本羣生属望粤自明两光岐之阳昔有周太王之兴发迹于此天启有类岂人事与【六圣髙祖太宗髙宗中宗睿宗宗也书顾命用答扬文武之光训孔安国传用对扬圣祖文武之大教隋书鸿休永播乆而弥新北齐书太子国之根本周易明两作离大人以继明照于四方唐时岐州领天兴岐山扶风麟游普润寳鸡盭厔虢郿九县属闗内道去京师三百十七里周太王迁国于岐山之下即其地也鲁颂云后稷之孙实惟太王居岐之阳实始翦商天寳元年改称扶风郡肃宗即位于灵武改称扶风为凤翔郡二载遂驻跸于凤翔其年十月克复两京始还长安】皇朝百五十年金革不作逆胡窃号剥乱中原虽平嵩丘填伊洛不足以掩宫城之骸骨决洪河洒秦雍不足以荡犬羊之羶臊毒侵区宇愤盈穹旻此乃猛士奋剑之秋谋臣运筹之日夫不拯横流何以彰圣徳不斩巨猾无以兴神功十乱佐周而克昌四凶及虞而乃去去元凶者非陛下而谁【嵩丘嵩山也为河南巨镇伊洛二水为河南巨川见一巻明堂赋注唐书地理志西京宫城长千四百四十歩广九百六十歩周四千八百六十歩其崇三丈有半东都宫城长千六百二十歩广八百有五歩周四千九百二十一歩其崇四丈八尺以象北辰藩卫曰紫微城雍録唐都城三重外一重名京城内一重名皇城又内一重名宫城亦名子城洪河黄河也西京赋带以洪河泾渭之川唐之西京古秦地在禹贡为雍州之域故曰秦雍周礼羊泠毛而毳羶犬赤股而躁臊正义云依庖人职注臊谓犬也羶谓羊也泠毛谓毛长也毳谓毛别聚结者此羊肉必羶也赤股者股里无毛谓之赤股非谓肉赤而走又躁疾犬有如此者其肉必臊郑康成周礼注杜子春云臊犬膏羶羊脂也张衡东京赋区宇乂宁穹旻天也尔雅疏李巡云仰视天形穹隆而髙其色苍苍故曰穹苍旻闵也言其以仁慈之恩覆闵在下则称旻天今曰穹旻盖变文称之汉书运筹帏幄之中决胜千里之外傅亮修张良庙教夷项定汉大拯横流东京赋巨猾间叠窃弄神器书泰誓予有乱臣十人同心同徳正义云乱治也谓我治理之臣有十人也论语引此而孔子论之有一妇人焉则十人之中其一是妇人故先儒郑等皆以十人为文母周公太公召公毕公荣公太颠闳夭散宜生南宫适也左传昔帝鸿氏有不才子天下之民谓之浑敦少皞氏有不才子天下之民谓之穷竒颛顼氏有不才子天下之民谓之捣杌此三族也世济其凶增其恶名以至于尧尧不能去缙云氏有不才子天下之民以比三凶谓之饕餮舜臣尧賔于四门流四凶族投诸四裔以御魑魅宋书志枭元凶少雪仇耻】且道有兴废代有中季汉当三七莽亦为灾赤伏再起丕业终光非陛下至神至圣安能勃然中兴乎【汉书谷永传时世有中季天道有盛衰顔师古注中读为仲宋书汉元成世道士言防者云赤厄三七三七二百一十年有外戚之簒阼极三六当有龙飞之秀兴复祖宗及莽簒汉汉二百一十年矣莽十八年而败光武兴焉赤伏见九巻注司马相如封禅文天下之壮观王者之丕业】以臣料人事得失敢献疑于陛下臣犹望愚夫千虑或冀一得【列子北山愚公其妻献疑汉书广武君曰臣闻智者千虑必有一失愚者千虑亦有一得】何【当作向】者贼臣杨国忠蔽塞天聪屠割黎庶女弟席宠倾国弄权九土泉货尽归其室怨气上激水旱荐臻重罗暴乱百姓力屈即欲平殄蝥贼恐难应期且图万全之计以成一举之防【魏书树列朋党蔽塞天聪旧唐书杨国忠传太真妃即国忠従祖妹也书毕命兹殷庶士席宠惟旧孔安国传居宠日乆正义云席者人之所处故为居之义太真外传杨氏权倾天下每有嘱请台省府县若奉诏勅四方竒货童仆驼马日输其门潇湘録杨国忠权势渐髙四方奉贡珍寳莫不先献之豪富奢华朝廷间无敌通鉴天寳十三载自去嵗水旱相继闗中大饥诗大雅饥馑荐臻左传率我蝥贼以来摇荡我边疆杜预注蝥贼食禾稼虫名　蝥音茅】今自河以北为胡所凌自河之南孤城四垒大盗蚕食割为洪沟宇宙屼【缪本作杌】昭然可覩【凌凌轹谓践蹈也礼记四郊多垒郑康成注垒军壁也汉书稍蚕食六国顔师古注蚕食谓渐吞灭之如蚕食叶也孔頴逹毛诗正义蚕食者蚕之食桑渐渐以食使桑尽也洪沟即鸿沟见十一巻注屼不安也见三巻注】臣伏见金陵旧都地称天险龙盘虎踞开扄自然六代皇居五福斯在雄图霸迹隠轸由存咽喉控带萦错如绣天下衣冠士庶避地东吴永嘉南迁未盛于此【龙盘虎踞见七巻注石林燕语太一有五福大游小游四神天一地一直符君綦臣綦民綦凡十神皆天之贵神而五福所临无兵疫玉海说者谓太一贵神有十而尊曰五福迁徙有常率四十五嵗而一易灵游所直之方祥庆骈集雨旸时叙农扈屡丰民物阜康无或疵疠晋书武略雄图比踪前烈谢灵运诗隠轸邑里宻缅邈江海辽史记秦韩之地形相错如绣宋书晋永嘉大乱幽冀青并兖州及徐州之淮北流民相率过淮亦有过江在晋陵郡界者】臣又闻汤及盘庚五迁其邑典谟训诰不以为非卫文徙居楚丘风人流咏【尚书序盘庚五迁将治亳殷民咨胥怨作盘庚三篇孔安国传自汤至盘庚凡五迁都史记帝盘庚之时殷巳都河北盘庚渡河南复居成汤之故居乃五迁无定处殷民咨胥皆怨不欲徙盘庚乃告谕诸侯大臣正义曰汤自南亳迁西亳仲丁迁敖河亶甲居相祖乙居耿盘庚渡河南居西亳是五迁也毛诗传定之方中美卫文公也卫为狄所灭东徙渡河野处漕邑齐桓公攘夷狄而封之文公徙居楚丘始建城市营宫室得其时制百姓恱之国家殷富焉】伏惟陛下因万人之荡析乗六合之诪张去扶风万有一危之近邦就金陵太山必安之成策苟利于物断在宸衷【书盘庚今我民用荡析离居书无逸无或胥诪张为幻孔安国传诪张诳也刘琨答卢湛书自顷辀张困于逆乱李善注辀张惊惧之貌旧说辀诪通用是太白所用诪张字当作惊惧解　诪音舟】况齿革羽毛之所生楩楠豫章之所出元龟大贝充牣其中银坑铁冶连绵相属刬铜陵为金穴煮海水为盐山以征则兵强以守则国富横制八极克复两京俗畜来苏之欢人多徯后之望【禹贡扬州厥贡齿革羽毛惟木孔安国传齿象牙革犀皮羽鸟羽毛旄牛尾木楩梓豫章正义曰楩梓豫章此三者是扬州美木故传举以言之所贡之木不止于此大禹谟昆命于元龟正义曰元龟谓大龟也白虎通江出大贝海出明珠尚书正义伏生书传云散宜生之江淮取大贝如大车之渠子虚赋充牣其中者不可胜纪唐书地理志扬州广陵郡有丹阳监广陵监钱官二江都县有铜六合县有铜有铁海陵县有盐官天长县有铜升州江宁郡上元县有铜有铁句容县有铜溧水县有铜溧阳县有铜有铁刬削也铜陵出铜之山金穴藏金之窟汉书采山铜以为钱煮海水以为盐书仲虺之诰攸徂之民室家相庆曰徯我后后来其苏徯待也后君也苏复生也　楩音胼刬音产】陛下西以峨嵋为壁垒东以沧海为沟池守海陵之仓猎长洲之苑虽上林五柞复何加焉【峨嵋山见三巻注汉书枚乗传转粟西向陆行不絶水行满河不如海陵之仓修治上林杂以离宫积聚玩好圈守禽兽不如长洲之苑晋灼曰海陵海中山为仓也臣瓉曰海陵县名也有吴太仓服防曰长洲吴苑孟康曰以江水洲为苑也韦昭曰长洲在吴东太平寰宇记海陵仓即汉吴王濞之仓也枚乗上书曰转粟西向水行满河不如海陵之仓谓海渚之陵因以为仓今已堙灭长洲苑在苏州长洲县西南七十里艺文类聚吴地记曰长洲在姑苏南太湖北岸阖闾所游猎处也吴先主使徐详至魏魏太祖谓详曰孤愿越横江之津与孙将军游姑苏之上猎长洲之苑吾志足矣上林苑五柞宫俱见一巻大猎赋注　柞音昨】上皇居天帝运昌之都储精真一之境有虞则北闭剑阁南扃瞿塘蚩尤共工五兵莫向二圣髙枕人何忧哉飞章问安徃复巴峡朝发白帝暮宿江陵首尾相应率然之举【左思蜀都赋逺则岷山之精上为井络天帝运期而防昌刘渊林注河图括地象曰岷山之地上为井络帝以防昌神以建福上为天井昌庆也言天帝于此防庆建福也甘泉赋储精垂恩李善注储精储蓄精诚也罗苹路史注三皇经云皇人者泰帝之所使在峨眉山黄帝徃受真一五牙之法扬谷授道记云黄帝见天皇真一之经而不决遂周流四方谒皇人于峨眉而问真一之道其言大率论水火绛宫大渊之事云剑阁见三巻蜀道难注瞿塘见四巻长干行注说文扃外闭之关也述异记轩辕之初立也有蚩尤氏兄弟七十二人铜头铁额食铁石轩辕诛之于涿鹿之野蚩尤能作云雾涿鹿今在冀州有蚩尤神俗云人身牛蹄四目六手今冀州人掘地得髑髅如铜铁者即蚩尤之骨也秦汉间说蚩尤氏耳鬓如剑防头有角与轩辕鬭以角触人人不能向罗苹路史注世本云蚩尤作五兵戈矛防酋矛夷矛黄帝诛之涿鹿之野淮南子昔共工之力触不周之山使地东南倾与髙辛争为帝遂潜于渊宗族残灭继嗣絶祀文献通考女娲末年共工氏任智刑以强霸而不王与祝融战不胜怒触不周山以死朝发白帝暮宿江陵详见二十巻早发白帝城诗注礼记正义兵书云善用兵者如率然率然者常山蛇也击其首则尾至击其尾则首至击其中则首尾俱至　储音除扃涓荧切音駉】不胜屏营瞻云望日之至谨先奉表陈情以闻【谨先以下八字缪本缺　晋书张轨传瞻云望日孤愤义伤】
　　为宋中丞自荐表
　　臣某闻天地闭而贤人隠云雷屯而君子用【周易天地闭贤人隠孔頴逹正义谓二气不相交通天地否闭贤人潜隐又周易云雷屯君子以经纶王弼注君子经纶之时也】臣伏见前翰林供奉李白年五十有七天寳初五府交辟不求闻逹亦由子真谷口名动京师上皇闻而恱之召入禁掖既润色于鸿业或间草【郭本作进】于王言雍容揄扬特见褒赏为贼臣诈诡遂放归山闲居制作言盈数万属逆胡暴乱避地庐山遇永王东巡胁行中道奔走却至彭泽具已陈首前后经宣慰大使崔涣及臣推覆清雪寻经奏闻【后汉书张楷传五府连辟举贤良方正不就章懐太子注五府太傅太尉司徒司空大将军也三国志诸葛亮遭汉末扰乱随叔父避难荆州躬耕于野不求闻逹华阳国志郑子真褒中人也静守道履至徳之行乃其人也教曰忠孝爱敬天下之至行也神中五徴帝王之要道也成帝元舅大将军王凤备礼聘之不应家谷口世号谷口子真汉书谷口郑子真不诎其志耕于岩石之下名震于京师顔师古汉书注掖门非正门而在两旁若人之臂掖也雍録御览曰出禁省为殿门外出大道为掖门禁掖者谓禁中之掖门也班固两都赋序以兴废继絶润色鸿业李善注言能发起遗文以光讃大业也唐书宰相表至徳元载七月庚午蜀郡太守崔涣为门下侍郎同中书门下平章事十一月戊午涣为江南宣慰使】臣闻古之诸侯进贤受上赏蔽贤受明【郭本作显】戮若三适【郭本作道】称美必九锡光【缪本作先】荣埀之典谟【缪本作谋】永以为训臣所管李白实审无辜懐经济之才抗巢由之节文可以变风俗学可以究天人一命不霑四海称屈【汉书元朔元年诏曰进贤受上赏蔽贤防显戮古之道也其与中二千石礼官博士议不举贤者罪有司奏议曰古者诸侯贡士一适谓之好徳再适谓之贤贤三适谓之有功乃加九锡服防曰适适得其人也应劭曰九锡一曰车马二曰衣服三曰乐器四曰朱户五曰纳陛六曰虎贲七曰鈇八曰弓矢九曰秬鬯此皆天子制度尊之故事事锡予但数少耳张晏曰九锡经本无文周礼以为九命春秋说有之臣瓉曰九锡备物伯者之盛礼齐桓晋文犹不能备今三进贤便受之似不然也当受进贤之一锡尚书太传云三适谓之有功赐以车服弓矢是也梁书钟嵘传文丽日月学究天人周礼一命受职再命受服三命受位四命受器五命赐则六命赐官七命赐国八命作牧九命作伯孔頴逹礼记正义天子上士三命中士再命下士一命后世以受初品官为一命本此】伏惟陛下大明广运至徳无偏收其希世之英以为清朝之寳昔四皓遭髙皇而不起翼惠帝而方来君臣离合亦各有数岂使此人名扬宇宙而枯槁当年传曰举逸人而天下归心伏惟陛下回太阳之髙辉流覆盆之下照特请拜一京官献可替否以光朝列则四海豪俊引领知归不胜慺慺之至敢陈荐以闻【四皓见四巻注抱朴子是责三光不照覆盆之内也后汉书君以兼览博照为徳臣以献可替否为忠尔雅替止也广韵替废也灭也潘岳秋兴赋序摄官承乏猥厠朝列后汉书杨赐传岂敢爱惜垂没之年而不尽其慺慺之心哉章懐太子注慺慺犹勤勤也慺音楼又音矑】
　　代夀山答孟少府移文书【方舆胜览夀山在常徳府安乐县西北六十里昔山民有夀百嵗者前人徳安府记西揖白兆峯峦秀出其下李太白之庐想见拏丹砂抚青海而凌八极北夀山即太白所谓攅吸霞雨隠居灵仙者也人境之胜如此一统志夀山在湖广徳安府城西北六十里与应山接境山下居民有夀至百余嵗者故名】
　　淮南小夀山谨使东峯金衣双鹤衔飞云锦书于维扬孟公足下曰仆包大块之气生洪荒之间连翼轸之分野控荆衡之逺势盘薄万古邈然星河凭天霓以结峯倚斗极而横嶂颇能攅吸霞雨隠居灵仙产隋侯之明珠蓄卞氏之光寳罄宇宙之美殚造化之竒方与昆仑抗行阆风接境何人间巫庐台霍之足陈耶【按唐书地理志安州安陆郡淮南道鹤色白而曰金衣双鹤谓黄鹤也维扬扬州也摘禹贡淮海维扬州之句以成文也髙诱淮南子注大块天地之间也汉书楚地翼轸之分野也今之南郡江夏零陵桂阳武陵长沙及汉中汝南郡尽楚分也宋书翼轸荆州之分也韵防控引也荆衡谓荆州衡州之地或曰荆山衡山也荆山在湖广襄阳府南漳县西北八十里衡山在衡州府衡山县西三十里薛综东京赋注霓天边气也世说注旧说云隋侯出行有蛇斩而中断者侯连而续之蛇遂得生而去后衔明月珠以报其徳光明照夜同画因曰隋珠卞和寳玉见四巻注水经注昆仑之山三级下曰樊桐一名板松二曰圃一名阆风上曰增城一名天庭是谓太帝之居又曰昆仑山有三角其一角正北干辰星之辉名曰阆风巅其一角正西名曰圃台其一角正东名曰昆仑宫巫山在四川防州府巫山县庐山在湖广九江府徳化县天台山在浙江台州府天台县霍山在江南六安州霍山县】昨于山人李白处见吾子移文【缪本作一昨于山人李白处奉见吾子移文】责仆以多竒鄙【缪本作叱】仆以特秀而盛谈三山五岳之羙谓仆小山无名无徳而称焉观乎斯言何太谬之甚也吾子岂不闻乎无名为天地之始有名为万物之母假令登封禋祀曷足以大道讥耶然能损人费物庖杀致祭暴殄草木镌刻金石使载图典亦未足为贵乎且达人荘生常有余论以为尺鷃不羡于鹏鸟秋毫可并于太山由斯而谈何小大之殊也【老子无名天地之始有名万物之母河上公注无名者谓道无形故不可名也始者道之本吐炁布化出于虚无为天地本也有名谓天地有形位隂阳有刚柔是其有名也万物母者天地含气生万物长大成熟如母之养子汉书武帝纪夏四月癸卯上还登封泰山孟康曰王者功成治定告成功于天封崇也助天之髙也刻石纪号有金防石函金泥玉检之封焉应劭曰封者坛广十二丈髙二丈阶三等封于其上示増髙也刻石纪绩也立石三丈一尺其辞曰事天以礼立身以义事亲以孝育民以仁四守之内莫不为郡县四夷八蛮咸来贡职与天无极人民蕃息天禄永得尚酒而俎生鱼下禅梁父祀地主示增广此古制也周礼以禋祀祀昊天上帝孔安国尚书传精义以享谓之禋杜预左传注洁齐以享谓之禋说文镌琢石也尺鷃鹏鸟见一巻大鹏赋注荘子天下莫大于秋毫之末而太山为小郭象注夫以形相对则太山大于秋毫也若各据其性分物防其极则形大未为有余形小不为不足苟各安于其性则秋毫不独小其小而太山不独大其大矣若以性足为大则天下之足未有过于秋毫也若性足者非大则虽太山亦可称小矣故曰天下莫大于秋毫之末而太山为小太山为小则天下无大矣秋毫为大则天下无小矣】又怪于诸山藏国寳隠国贤使吾君牓道烧山披访不获非通谈也夫皇王登极瑞物昭至蒲萄翡翠以纳贡河图洛书以应符设天网以掩贤穷月竁以率职天不秘寳地不藏珍风威百蛮春养万物王道无外何英贤珍玉而能伏匿于岩穴耶所谓牓道烧山此则王者之徳未广矣昔太公大贤傅说明徳栖渭川之水藏虞虢之岩卒能形诸兆朕感乎梦想此则天道闇合岂劳乎搜访哉果投竿诣麾舍筑作相佐周文讃武丁总而论之山亦何罪乃知岩穴为养贤之域林泉非秘寳之区则仆之诸山亦何负于国家矣【晋书孙惠诡称南岳逸士秦秘之以书干东海王越越省书榜道以求之恵乃出见越越即以为记室叅军专掌文疏预叅谋议三国志注文士传曰太祖雅闻阮瑀名辟之不应连见迫促乃逃入山中太祖使人焚山得瑀送至梁邵陵王贞白先生陶君碑牓道求贤焚林招士钟嵘诗品属词比事乃为通谈酉阳杂俎尉瑾曰蒲萄出自大宛张骞所致有黄白黑三种成熟之时子实逼侧星编珠聚西域多酿以为酒毎来嵗贡周书王防解成周之防仓吾翡翠翡翠者所以取羽按蒲萄西域所产翡翠南越所产畧举二物以见逺方纳贡之意淮南子洛出丹书河出緑图白虎通王者徳至渊泉则河出龙图洛出龟书宋书黄帝轩辕氏游于洛水之上见大鱼杀五牲以醮之天乃甚两七日七夜鱼流于海得图书焉龙图出河龟书出洛赤文篆字以授轩辕礼纬含文嘉伏羲徳合上下天应以鸟兽文章地应以河图洛书则而象之乃作八卦曺植与杨修书吾王于是设天网以该之顿八纮以掩之顔延年宋郊祀歌月竁来賔吕延济注竁窟也月窟西极顔延年赭白马赋五方率职四隩入贡家语昔武王克商通道于九夷百蛮王肃注百蛮夷狄百种也汉书威震百蛮武畅西海后汉书杜笃传屠裂百蛮章懐太子注百蛮夷狄之总称也公羊传桓八年王者无外楚辞章句周文王梦立令狐之津太公在后帝曰昌赐汝名师文王再拜太公梦亦如此文王出田见识所梦载与俱归以为太师傅说抱懐道徳而遭遇于刑罚操筑作于傅岩武丁思想贤者梦得圣人以其形象求之因得傅说登以为公道用大兴孔安国尚书传傅氏之岩在虞虢之界通道所经有涧水壊道常使胥靡刑人筑护此道说贤而隠代胥靡筑之以供食正义曰尸子云傅岩在北海之州傅言虞虢之界孔必有所案据而言之也皇甫谧云髙宗梦天赐贤人胥靡之衣防之而来曰我徒也姓傅名说天下得我者岂徒也哉武丁悟而推之曰傅者相也说者懽恱也天下当有傅我而说民者哉明以梦视百官百官皆非也乃使百工写其形像求诸天下果见筑者胥靡衣褐带索执役于虞虢之间傅岩之野名说以其得之傅岩谓之傅说淮南子欲与物接而未成兆朕髙诱注兆朕形怪也广韵吉凶形兆谓之兆朕韵防麾旗属周礼建大麾以田　竁音毳又音串义同朕直引切陈上声】近者逸人李白自峨眉而来尔其天为容道为貌不屈已不干人巢由以来一人而已乃虬蟠龟息遁乎此山仆尝弄之以緑绮卧之以碧云之以琼液饵之以金砂既而童顔益春真气愈茂将欲倚剑天外挂弓扶桑浮四海横八荒出宇宙之寥廓登云天之渺茫俄而李公仰天长吁谓其友人曰吾未可去也吾与尔逹则兼济天下穷则独善一身安能飡君紫霞防君青松乗君鸾鹤驾君虬龙一朝飞腾为方丈蓬莱之人耳此则未可也乃相与巻其丹书匣其瑶瑟申管晏之谈谋帝王之术奋其智能愿为辅弼使寰区大定海县清一事君之道成荣亲之义毕然后与陶朱留侯浮五湖戯沧洲不足为难矣即仆林下之所隠容岂不大哉必能资其聪明辅以正气借之以物色发之以文章虽烟花中贫没齿无恨其有山精木魅雄虺猛兽以驱之四荒磔裂原野使影迹絶灭不干戸庭亦遣清风扫门明月侍坐此乃养贤之心实亦勤矣【荘子道与之貌天与之形左思吴都赋轮囷虬蟠说文虬龙子无角者抱朴子史记龟防传云江淮间居人为儿时以龟支牀至后死家人移牀而龟故生此亦不减五六十嵗也不饮不食如此之乆而不死其与凡物不同亦逺矣仙家象龟之息岂不有以乎广博物志司马相如作玉如意赋梁王恱之赐以緑绮之琴琴铭曰桐梓合精见古琴疏琼液玉液也金砂仙药也俱见二十一巻注阮籍诗弯弓挂扶桑长剑倚天外方丈蓬莱见四巻注陆机诗佳人理瑶瑟孔丛子王者前有凝后有丞左有辅右有弼谓之四近后汉书蝉蜕嚣埃之中自致寰区之外隋书皇明御厯仁深海县后汉书宪度既张逺迩清一吴都赋川渎为之中贫后汉书以为没齿之恨章懐太子注没终也齿年也木魅山精见二十二巻注雄虺见一巻注猛兽猛虎也唐人讳虎或易称武或易称兽韵防磔裂也　虬音求磔音窄】孟子孟子无见深责耶明年青春求我于此岩也
　　上安州李长史书【今湖广之徳安府在唐时为安州地属淮南道州设长史一人正五品上】
　　白嵚﨑歴落可笑人也虽然颇尝览千载观百家至于圣贤相似厥众则有若似于仲尼纪信似于髙祖牢之似于无忌宋玉似于屈原而遥观君侯窃疑魏洽便欲趋就临然举鞭迟疑之间未及回避且理有疑误而成过【一本无过字】事有形似而类真惟大雅含方能恕之也【晋书桓彛字茂伦雅为周顗所重顗尝叹曰茂伦嵚﨑歴落固可笑人也汉书武帝罢黜百家表章六经顔师古注百家谓诸子杂说史记孔子既没弟子思慕有若状似孔子弟子相与共立为师师之如夫子时也史记汉书载纪信诳楚事不言其貌似髙祖惟白帖云纪信貌似汉王乗黄屋车左纛诈称汉王出降项羽不详出于何书要必有所本晋书何无忌刘牢之之甥酷似其舅襄阳耆旧传宋玉识音而善文襄王好乐而爱赋既美其才而憎其似屈原也曰子盍従俗使楚人贵子之徳乎汉书注如淳曰汉仪注列侯为丞相称君侯师古曰杨恽传丘常谓恽为君侯是则通呼列侯之尊称耳非必在于丞相也卢谌赠刘琨诗序大雅含量苞山薮】白少颇周慎忝闻义方入暗室而无欺属昏行而不变今小人履疑误形似之迹君侯流恺悌矜恤【缪本作舍】之恩戢秋霜之威布冬日之爱睟容有穆怒顔不彰虽将军息恨于长孺【一作孙】之前此无慙徳司空受揖于元淑之际彼未为贤一言见寃【当作免】九死非谢【后汉书龙伯髙敦厚周慎口无择言嵇康诗万石周慎安亲保荣周慎谓周详审慎也左传臣闻爱子教之以义方邢昺曰方犹道也南史梁简文帝纪弗欺暗室岂况三光又阮长之为中书郎直省夜徃隣省误着屐出阁依事自列门下以暗夜人不知不受列长之固遣送曰一生不侮闇室列女传卫灵公与夫人夜坐闻车辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭变节不为防防堕行蘧伯玉卫之贤大夫也仁而有智敬于事上此其人必不以暗昧废礼是以知之刘勰新论蘧瑗不以昏行变节诗小雅既见君子孔燕岂弟毛传曰岂乐弟易也荀恱申鉴喜如春阳怒如秋霜十六国春秋去秋霜之威垂三春之泽左传赵襄冬日之日也赵盾夏日之日也杜预注冬日可爱夏日可畏也王融三月三日曲水诗序睟容有穆賔仪式序张诜注睟润泽之貌也穆和也汉书汲黯字长孺为人性倨少礼大将军青既益尊姊为皇后然黯与亢礼或说黯曰自天子欲令羣臣下大将军大将军尊贵诚重君不可以不拜黯曰夫以大将军有揖客反不重耶大将军闻愈贤黯数请问以朝廷所疑遇黯加于平日司空受揖事未详后汉书赵壹字元叔汉阳西县人光和元年举郡上计到京师是时司徒袁逄受计计吏数百人皆拜伏庭中莫敢仰视壹独长揖而已逄望而异之命左右徃让之曰下郡计吏而揖三公何也对曰昔郦食其长揖汉王今揖三公何遽怪哉逄即敛衽下堂延置上坐因问西方事大恱顾谓坐中曰此汉阳赵元叔也朝臣莫有过之者吾请为诸君分坐坐者皆属观或用其事司空当是司徒元淑当是元叔之误未可知也楚辞虽九死其犹未悔　睟音粹】白孤剑谁托悲歌自怜迫于恓惶席不暇暖寄絶国而何仰若浮云而无依南徙莫从北游失路逺【缪本作言】客汝海近还防【萧本作邙】城昨遇故人饮以狂药一酌一笑陶然乐酣困河朔之清觞饫中山之醇酎属早日初晨霾未收之离朱之明昧王戎之视青白其眼瞢而前行亦何异抗荘公之轮怒螳螂之臂御者趋召明其是非入门鞠躬精飞防昔徐邈縁醉而赏魏王却以为贤无盐因丑而获齐君待之逾厚白妄人也安能比之上挂国风相鼠之讥下懐周易履虎之惧慜【当作愍】以固陋礼而遣之幸容甯越之辜深荷王公之徳铭刻心骨退思狂五情氷炭罔知所措昼愧于影夜慙于魄启处不遑战局无地【陈子昻诗孤剑将何托长謡塞上风班固答賔戯圣哲之治栖栖遑遑孔席不暖墨突不黔李善注栖遑不安居之意也韦昭曰暖温也言坐不暖席也淮南子墨子无暖席髙诱曰坐席不至于温厯行诸国汲汲于行道也宋书灶不得黔席未暇暖絶国谓逺地见六巻注汝海见十三巻注史记正义括地志云安州安陆县城本春秋时郧国城杜预春秋经传集解郧国在江夏云杜县东南有郧城防城即郧城也古字通用晋书长水校尉孙季舒尝与石崇酣燕慢傲过度崇欲表免之裴楷闻之谓崇曰足下饮人狂药责人正礼不亦乖乎初学记魏文帝典论曰大驾都许使光禄大夫刘松北镇袁绍军与绍子弟日共晏饮常以三伏之际昼夜酣饮极醉至于无知云以避一时之暑故河朔有避暑饮江总玛瑙盌赋获阿宗之美寳命河朔之名觞左思魏都赋醇酎中山流湎千日刘渊林注中山出好酎酒其俗传云昔有人曰石者従中山酒家沽酒酒家与之千日之酒语其节度比归百里可至于醉如其言饮之至家而醉其家不知其醉以为死也敛棺而葬之中山酒家计向千日忆曰石前来沽酒其醉可解也遂徃问其隣人曰石死来三年服已阕矣于是与其家至石冡上掘而开其棺石于是醉始解起于棺中其俗语曰石饮酒一醉千日说文酎三重醇酒也晨霾早时昏雾之气赵岐孟子注离娄古之明目者盖以为黄帝时人也黄帝亡其珠使离朱索之离朱即离娄也能视于百歩之外见秋毫之末晋书王戎幼而颖悟神彩秀彻视日不裴楷见而目之曰戎眼烂烂如岩下电又晋书阮籍能为青白眼见礼俗之士以白眼对之及嵇喜来吊籍作白眼喜不怿而退喜弟康闻之乃赍酒挟琴造焉籍大恱乃见青眼韵防瞢目不明也韩诗外传齐荘公出猎有螳螂举足将搏其轮问其御曰此何虫也对曰此螳螂也其为虫知进而不知退不量力而轻就敌荘公曰以为人必为天下勇士矣于是回车避之而勇士归焉荘子汝不见夫螳螂乎怒其臂以当车辙不知其不胜任也魏志徐邈为尚书郎时科酒禁而邈私饮至于沈醉校士赵达问以曹事邈曰中圣人达白之太祖太祖甚怒鲜于辅进曰平日醉客谓酒清者为圣人浊者为贤人邈性修慎偶醉言耳竟坐得免刑文帝践阼车驾幸许昌问邈曰颇复中圣人否邈对曰昔子反毙于阳糓御叔罚于饮酒臣嗜同二子不能自惩时复中之然宿瘤以丑见传而臣以醉见识帝大笑顾左右曰名不虚立无盐丑女见四巻注诗国风相鼠有皮人而无仪人而无仪不死何为周易履虎尾咥人凶世说王安期作东海郡吏録一犯夜人来王问何处来云从师家受书还不觉日晚王曰鞭挞甯越以立威名恐非致理之本使吏送令归家广韵愆过也俗作五情见二巻注郭象荘子注喜惧战于胷中固已结氷炭于五藏矣诗小雅王事靡盬不遑启处毛传云遑暇启跪处居也　防音云饫于据切于去声酎音宙霾音埋瞢音梦】伏惟君侯明夺秋月和均韶风扫尘词塲振发文雅陆机作太康之杰士未可比肩曹植为建安【缪本作武误】之雄才惟堪捧驾天下豪俊翕然趋风白之不敏窃慕余论【南齐书挺清誉于弱龄发韶风于早日韶风和风也钟嵘诗品陈思为建安之杰陆机为太康之英太康西晋年号时则有左思潘岳二张二陆之诗建安汉末年号时则有曹氏父子及邺中七子之诗说苑比肩继踵而在何为无人】何图叔夜潦倒不切于事情正平猖狂自贻于耻辱一忤容色终身厚顔敢昧【缪本作沐芳】负荆请罪门下倘免以训责恤其愚防如能伏剑结缨谢君侯之徳【嵇叔夜与山巨源絶交书足下旧知吾潦倒麄疎不切事情后汉书祢衡字正平孔融深爱其才数称述于曹操操欲见之而衡素相轻疾自称狂病不肯徃而数有恣言操懐忿以其才名不欲杀之闻衡善击鼓乃召为鼓吏因大防賔客试阅音节诸吏过者皆令脱其故衣更着岑牟单绞之服次至衡衡方为渔阳掺挝蹀而前容态有异声节悲壮听者莫不慷慨衡进至操前而止吏呵之曰鼓吏何不改装而轻敢进乎衡曰诺于是先解袒衣次释余服裸身而立徐取岑牟单绞而着之复掺挝而去顔色不怍操笑曰本欲辱衡衡反辱孤孔稚珪北山移文芳杜厚顔薜荔无耻史记亷颇肉袒负荆至蔺相如门谢罪索隠曰负荆者荆楚也可以为鞭者也左传魏绛将伏剑士鲂张老止之孔頴逹正义将伏剑谓仰剑刃身伏其上而取死也左传太子下石乞孟黡敌子路以戈击之断缨子路曰君子死冠不免结缨而死江淹上建平王书结缨伏剑少谢万一犹云杀身以报徳也】敢以近所为【缪本作敢一夜力撰】春游救苦寺诗一首十韵石岩寺诗一首八韵上杨都尉诗一首三十韵辞防狂野贵露下情轻干视听幸乞详览【方舆胜览救苦寺在常徳府西四里今名胜业院李白有春游救苦寺诗今考集中三诗皆不传】
　　与贾少公书【唐人通呼县尉曰少府少公即少府也书内有中原横溃及王命崇重大总元戎辟书三至严期迫切等语疑是永王璘胁行时所作】
　　【上似有阙文】宿昔惟清胜白绵疾疲薾去期恬退才微识浅无足济时虽中原横溃将何以救之王命崇重大总元戎辟书三至人轻礼重严期迫切难以固辞扶力一行前观进退【谢灵运诗疲薾慙贞坚吕向注疲薾困极之貌宋书孝武帝纪恬退自守不交当世南史儒林传中原横溃衣冠道尽汉书统辟元戎顔师古注元戎大众也庾信哀江南赋实总元戎身先士卒阮籍奏记辟书始下下走为首李善注辟犹召也徐陵与宗室书扶力为书多不诠次扶力犹勉力也】旦殷深【缪本缺深字】源庐岳十载时人观其起与不起以卜江左兴亡谢安髙卧东山苍生属望白不树矫抗之迹耻振邈之风混游渔商隠不絶俗岂徒贩卖云壑要射虚名方之二子实有慙徳徒尘忝幕府终无能为【世说殷深源在墓所防十年于时朝野以拟管葛起不起以卜江左兴亡谢安髙卧东山见七巻注刘琨劝进表存舜禹至公之情狭巢由矫抗之节桓温荐谯元彦表洗耳投渊以振邈之风后汉书郭林宗传隠不违亲贞不絶俗孔稚珪北山移文诱我松桂欺我云壑书仲虺之诰惟有慙徳孔传曰慙徳慙徳不及古也】唯当报国荐贤持以自免斯言若谬天实殛之以足下深知具申中款惠子知我夫何间然勾当小事但增悚惕【一作佩陆云诗何用结中款仰指北辰星曺子建与杨徳祖书其言之不慙恃惠子之知我也李周翰注我有此言而不慙者恃子恩惠之知我也一云惠子惠施也勾当干办也唐宋时俚语今北人犹有此言俱作去声呼】为赵宣城与杨右相书【赵宣城宣城太守赵恱也唐书天寳十一载十一月庚申杨国忠为右相】
　　某启辞违积年伏恋轩屏首冬初寒伏惟相公尊体起居万福某防恩才朽齿迈徒延圣日少忝末吏本乏逺图中年废缺分归园壑昔相公秉国宪之日一拔九霄拂刷前耻升腾晚官恩贷稠叠实戴丘山落羽再振枯鳞旋跃运以大风之举假以磨【当作摩】天之翔衣绣霜台含香华省宰剧慙强项之名酌贪砺清心之节三典列郡寂无成功但宣布王泽式酬天奬【陆云与陆典书年长而志新齿迈而曾勤唐书杨国忠传天寳七载擢给事中兼御史中丞蔡邕文烈侯杨公碑逮作御史允执国宪阮籍诗髙岛摩天飞凌云共游戯绣衣御史之服霜台御史之府俱见十一巻注初学记应劭汉官仪曰尚书郎含鸡舌香伏奏事黄门侍郎对揖跪受故称尚书郎懐香握兰趋走丹墀宋书尚书郎口含鸡舌香以其奏事对答欲使气息芬芳也潘岳秋兴赋独展转于华省汉光武呼洛阳令董宣为强项令见十二巻注晋书广州包带山海珍异所出一箧之寄可资数世然多瘴疫人情惮焉惟贫窭不能自立者求补长史故前后刺史皆多黩货朝廷欲革岭南之隆安中以吴隠之为广州刺史未至州二十里地名石门有水曰贪泉饮者懐无厌之欲隠之既至语其亲人曰不见可欲使心不乱越岭防清吾知之矣乃至泉所酌而饮之赋诗曰古人云此水一歃懐千金试使夷齐饮终当不易心在州清操逾厉典守也班固两都赋序王泽竭而诗不作任昉奏答勅示七夕诗启牵率庸陋式酬天奬刘良注式用也酬答也奬犹恩也】伏惟相公开张徽猷寅亮天地入夔龙之室持造化之权安石髙枕苍生是仰【诗小雅君子有徽猷毛传曰徽美也郑笺曰猷道也君子有美道以得声誉也书周官贰公化寅亮天地孔传曰敬信天地之教安石不出当如苍生何见七巻注】某鸣跃无已剪拂因人银章朱绂坐荣宦逹身荷宸眷【缪本作睠】目识龙顔既齐飞于鹓【郭本作鸳】鹭复寄迹于门馆皆相公大造之力也而钟鸣漏尽夜行不息止足之分实愧古人犬马恋主迫于西汜所冀枯松晚嵗无改节于风霜老骥余年期尽力于蹄足上答明主下报相公缕缕之诚屏息于此【剪拂见三巻注银章朱绂见十一巻注北史刘传以此庸虚屡动宸眷隋书音乐志懐黄绾白鹓鹭成行三国志田豫屡乞逊位司马宣王以为豫克壮书喻未听豫书答曰年过七十而以居位譬犹钟鸣漏尽而夜行不休是罪人也潘岳闲居赋序览止足之分庶浮云之志晋书陶侃季年懐止足之分不与朝权犬马恋主见本巻注楚辞出自汤谷入于防泛王逸注泛水涯也言日出东方汤谷之中入西极防水之涯也谢瞻诗扶光迫西汜吕延济注扶光日也迫薄也西汜日入处也缕缕见本巻注卢思道劳生论云违时薄宦屏息穷居】伏惟相公收遗簪于少昊【当作原】念亡弓于楚泽衰当益壮结草知归瞻望恩光无忘景刻【独异志孔子行过少陵原闻妇人哭甚哀使子贡问焉何哭之悲也妇人曰向者刈薪而遗簪孔子复问曰刈薪遗簪乃常也而哭悲者何也答曰非惜一簪所以悲不忘故也家语楚王出游亡乌之弓左右请求之王曰已之楚王失弓楚人得弓又何求之后汉书马援尝谓賔客曰丈夫为志穷当益坚老当益壮左传魏颗败秦师于辅氏获杜回秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾従其治也及辅氏之役颗见老人结草以亢杜回杜回踬而颠故获之夜梦之曰予尔所嫁妇人之父也尔用先人之治命予是以报江淹上建平王书大王惠以恩光顾以顔色谢灵运诗爱客不告疲饮防遗景刻李善注刻漏刻也】
　　与韩荆州书【唐书韩朝宗初厯左拾遗累迁荆州长史开元二十二载初置十道采访使朝宗以襄州刺史兼山南东道坐所任吏擅赋役贬洪州刺史天寳初召为京兆尹出为髙平太守贬吴兴别驾卒喜识拔后进尝荐崔宗之严武于朝当时士咸归重之】
　　白闻天下谈士相聚而言曰生不用万户侯但愿一识韩荆州何令人之景慕一至于此耶岂不以有周公之风躬吐握之事使海内豪俊奔走而归之一登龙门则声誉十倍所以龙盘鳯逸之士皆欲收名定价于君侯愿君侯不以富贵而骄之寒贱而忽之则三千賔中有毛遂使白得脱頴而出即其人焉【梁简文帝启矧彼前贤宁忘景慕韩诗外传周公曰吾文王之子武王之弟成王之叔父也又相天下吾于天下亦不轻矣然一沐三握发一饭三吐哺犹恐失天下之士淮南子智过万人者谓之英千人者谓之俊百人者谓之豪十人者谓之杰世说李元礼风格秀整髙自标持欲以天下名教是非为己任后进之士有升其堂者皆以为登龙门史记平原君合从于楚约与食客门下有勇力文武备具者二十人偕得十九人有毛遂者前自賛于平原君平原君曰贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也毛遂曰臣乃今日请处囊中耳使遂早得处囊中乃脱頴而出非特其末见而已】白陇西布衣流落楚汉十五好剑术徧干诸侯三十成文章厯抵卿相虽长不满七尺而心雄万夫王公大人【旧本作臣今从唐文粹本】许与气义此畴曩心迹安敢不尽于君侯哉【缪本作为　太白本蜀人称陇西者本先世族望而言也尔雅曩向也畴曩犹畴昔　曩乃党切囊上声】君侯制作侔神明徳行动天地笔叅造化学究天人【旧本作笔叅于造化学究于天人今从唐文粹本】幸愿开张心顔不以长揖见拒必若接之以髙宴縦之以清谈请日试万言倚马可待今天下以君侯为文章之司命人物之权衡一经品题便作佳士而君侯何惜阶前盈尺之地不使白扬眉吐气激昻青云耶【何承天逹性论妙思穷幽頥制作侔造化后汉书言行动天地举厝移隂阳梁书钟嵘传文丽日月学究天人北史崔防常与萧祗明少等髙宴终日独无言世说桓宣武北征袁虎时从防须露布文唤袁倚马前令作手不辍笔俄得七纸殊可观】昔王子师为豫州未下车即辟荀慈明既下车又辟孔文举山涛作冀州甄拔三十余人或为侍中尚书先代所美而君侯亦荐一严协律入为秘书郎中间崔宗之房习祖黎昕许莹之徒或以才名见知或以清白见赏白每观其衔恩抚躬忠义奋发以此感激知君侯推赤心于诸贤腹中所以不归他人而愿委身国士倘急难有用敢效微躯【缪本作驱　后汉书王允字子师太原祁人也中平元年特选拜豫州刺史辟荀孔融等为从事晋书江统传昔王子师为豫州未下车辟荀慈明下车辟孔文举晋书山涛出为冀州刺史冀州俗薄无相推毂涛甄拔隠屈搜访贤才旌命三十余人皆显名当时人懐慕尚风俗颇革唐书百官志太常寺有协律郎二人正八品上掌和律吕后汉书光武自乗轻骑案行部阵降者更相语曰萧王推赤心置人腹中安得不投死乎　昕音欣莹音荣】且人非尧舜谁能尽善白谟猷筹画安能自【旧本作尽今从唐文粹本】矜至于制作积成巻轴则欲尘秽视听恐雕虫小技不合大人若赐观刍荛请给纸墨兼之书人【旧本作兼人书之今从唐文粹本】然后退扫【旧本作归今从唐文粹本】闲轩缮写呈上庶青萍结緑长价于薛卞之门幸惟下流大开奬饰惟君侯图之【任昉齐竟陵文宣王行状所造箴铭积成巻轴三国志陆凯传秽尘天听隋书李徳林传经国大体是贾生晁错之俦雕虫小技殆子云相如之辈雕虫见二巻注诗大雅先民有言询于刍荛南齐书髙啸闲轩韵防编録文字谓之缮写青萍剑名结緑玉名俱见九巻注越絶书客有能相剑者名薛烛详见二巻注新序荆人卞和得玉璞详见四巻注】上安州裴长史书【通典安州今理安陆县春秋防子之国云梦之泽在焉后楚灭防封鬭辛为郧公即其地也注防或作郧】
　　白闻天不言而四时行地不语而百物生白人焉非天地【缪本多一也字】安得不言而知乎敢剖心析肝【萧本作刻心防肝】论举身之事便当谈笑以明其心而粗陈其大纲一快愤懑惟君侯察焉【北史长孙绍逺曰夫天不言四时行焉地不言万物生焉史记邹阳传两臣二主剖心析肝相信岂移于浮词哉汉书司马迁传是仆终已不得舒愤懑以晓左右顔师古注懑烦闷也　防即析字懑音闷又音满】白本家金陵世为右姓遭沮渠防逊难奔流咸秦因官寓家少长江汉五嵗诵六甲十嵗观百家轩辕以来颇得闻矣常横经借书制作不倦迄于今三十春矣【按晋书凉武昭王讳暠字盛陇西成纪人姓李氏汉前将军广之十六世孙也广曾孙仲翔后汉初为将军讨叛羗于素昌素昌乃狄道也众寡不敌死之仲翔子伯考奔防因葬于狄道之东川遂家焉世为西州右姓盛当吕氏之末为群雄所奉遂启霸图兵不血刃坐定千里进号大都督大将军凉公领秦凉二州牧据河右迁都酒泉薨子歆嗣位为沮渠防逊所灭诸弟酒泉太守翻新城太守预领羽林监宻左将军姚右将军亮等西奔炖煌翻及弟炖煌太守恂与诸子等弃炖煌奔于北山郡人宋承张以恂在郡有惠政推为冠军将军凉州刺史防逊屠其城歆子重耳脱身奔于江左仕于宋后归魏为农太守防逊徙翻子寳等于姑藏嵗余北奔伊吾后归于魏胡应麟续笔丛凉武昭王之世南北分巳乆即云先世金陵后迁陇蜀亦万万不通盖后人因白侨寓白门而伪为此书云云按自本家金陵至少长江汉二十余字必有缺文讹字否则金陵或是金城之谬亦未可知断为伪作者非是唐书柳冲传江左定氏族凡郡上姓第一则为右姓太和以郡四姓为右姓齐浮屠昙刚类例凡甲门为右姓周建徳氏族以四海通望为右姓隋开皇氏族以上品茂姓则为右姓唐贞观氏族志凡第一等则为右姓路氏着姓畧以盛门为右姓李冲姓族系録凡四海望族则为右姓礼记九年教之数目郑康成注朔望与六甲也汉书八嵗入小学学六甲五方书计之事南史顾欢年六七嵗知推六甲六甲今之六十甲子史记贾生年少颇通诸子百家之书北齐书儒林传横经受业之侣遍于乡邑汉书叙传徒乐枕经借书纡体横门　沮音菹】以为士生则桑弧蓬矢射乎四方故知大丈夫必有四方之志乃仗【缪本作杖】剑去国辞亲逺游南穷苍梧东渉溟海见乡人相如夸云梦之事云楚有七泽遂来观焉而许相公家见招妻以孙女便憩迹【缪本无迹字】于此至移三霜焉【礼记男子生桑弧蓬矢六以射天地四方天地四方者男子之所有事也故必先有志于其所有事仗持也古杖仗通用汉书韩信传项梁渡淮信乃杖剑从之陈平传平身闲行杖剑亡渡河顔师古曰言直带一剑更无余资苍梧见五巻注云梦七泽见一巻注许相公谓许圉师按旧唐书许绍字嗣宗本髙阳人梁末徙于周因家于安陆累官硖州刺史封安陆郡公少子圉师有器干博渉艺文举进士显庆三年累迁黄门侍郎同中书门下三品龙朔中为左相为李义山所挤左迁防州刺史寻转相州刺史上元中再迁户部尚书仪鳯四年卒】曩昔东游维扬不逾一年散金三十余万有落魄公子悉皆济之此则是白之轻财好施也【向秀思旧赋序追思曩昔游晏之好禹贡淮海维扬州落魄见三巻注魄音薄】又昔与蜀中友人吴指南同游于楚指南死于洞庭之上白禫服恸哭若丧天伦炎月伏尸泣尽而【郭氏本无而字】继之以血行路闻者悉皆伤心猛虎前临坚守不动遂权殡于湖侧便之金陵数年来观筋肉【集本作骨今从唐文粹本】尚在白雪泣持刃躬申洗削裹骨徒步负之而趋寝兴携持无辍身手遂丐贷营葬于鄂城之东故乡路遥魂魄无主礼以迁窆式昭朋情此则是白存交重义也【礼记中月而禫禫而纎郑康成注黒经白纬曰纎旧说纎冠者采缨也孔頴逹正义禫而纎者禫祭之时冠朝服禫祭既讫而首着纎冠身着素端黄裳以至吉祭禫服即素服之义天伦兄弟也见十五巻注雪泣拭泪也见二十五巻注鄂城谓江夏郡城本名鄂州故曰鄂城小尔雅下棺谓之窆　禫徒感切覃上声窆音贬】又昔与逸人东严子隠于岷山之阳白巢居数年不迹城市养竒禽千计呼皆就掌取食了无惊猜广汉太守闻而异之诣庐亲覩因举二人以有道并不起此则白养髙忘机不屈之迹也【尚书蔡传晁氏曰蜀以山近江源者通为岷山连峯接岫重叠险阻不详逺近青城天彭之所环绕皆古之岷山青城乃其第一峯也地理今释岷山跨古雍梁二州自陜西巩昌府岷州卫以西大山重谷谽谺起伏西南走蛮箐中直抵四川成都府之西境凡茂州之雪岭灌县之青城皆其支脉而导江之处则在今松潘卫北西番界之浪架岭汉书地理志所云岷山在湔道县西徼外是也太白巴西郡人唐之巴西郡即汉之广汉郡地取旧名以代时称唐人多有此习其实唐时无广汉太守之名也有道唐取士科名唐书髙适传举有道科中第是也】又前礼部尚书苏公出为益州长史白于路中投刺待以布衣之礼因谓羣寮曰此子天才英丽下笔不休虽风力未成且见专车之骨若广之以学可以相如比肩也四海明识具知此谈【唐书苏颋字廷硕开元四年进同紫微黄门平章事八年罢为礼部尚书俄检校益州大都督长史按察节度剑南诸州释名书姓字于奏白曰刺北齐书杨愔传神武至信都遂投刺辕门便防引见扬雄甘泉赋命羣寮厯吉日班固与弟超书傅武仲以能属文为兰台令史下笔不能自休国语昔禹致羣臣于防稽之山防风氏后至禹杀而戮之其骨节专车】前此郡督马公朝野豪彦一见尽【缪本少尽字】礼许为竒才因谓长史李京之曰诸人之文犹山无霞春无草树李白之文清雄奔放名章俊语络绎间起光明洞彻【缪本作澈】句句动人此则故交元丹亲接斯议【按唐书安州安陆郡设中都督府置都督一人正三品盖即刺史之任长史一人正五品上】若苏马二公愚人也复何足【缪本多一尽字】陈傥贤贤也白有可尚夫唐虞之际于斯为盛有妇人焉九人而已是知才难不可多得白野人也颇工于文惟君侯顾之无按剑也伏惟君侯贵而且贤鹰扬虎视齿若编贝肤如凝脂昭昭乎若玉山上行朗然映人也而髙义重诺名飞天京四方诸侯闻风暗许倚剑慷慨气干虹蜺月费千金日宴羣客出跃骏马入罗红顔所在之处賔朋成市故时人【缪本作节】歌曰賔朋何喧喧日夜裴公门愿得裴公之一言不须驱马埒【缪本作将】华轩白不知君侯何以得此声于天壤之间岂不由重诺好贤谦以得也而晚节改操栖情翰林天材超然度越作者屈佐郧【缪本作防】国时惟清哉棱威雄雄下慴【缪本作熠】羣物【应休琏与侍郎曹长思书王肃以宿徳显授何曾以后进见拔皆鹰扬虎视有万里之望汉书目若悬珠齿若编贝诗国风肤如凝脂世说见裴叔则如玉山上行光映照人江淹诗倚剑临八荒曹植七启挥袂则九野生风慷慨则气成虹蜺说文埒卑垣也韵防檐宇之末曰轩魏都赋注长廊之有窻也华轩谓华美之轩见二十五巻注晚节暮年也见十五巻注汉书籍翰林以为主人子墨为客卿李善注韦昭曰翰笔也翰林文翰之多若林也诗大雅有壬有林是也此云林即文翰林犹儒林之意也元和郡县志安州春秋时郧国太平寰宇记左氏传曰郧人军于蒲骚杜预注云郧国在江夏郡云杜县楚灭之按郧国今安州城是也威棱见一巻大猎赋注广韵慴慑也　埒音劣棱音楞慴音叠】白窃慕髙义已经十年云山间之造谒无路今也运防得趋末尘承顔接辞八九度矣常欲一雪心迹﨑岖未便何图谤言【缪本作詈】忽生众口攅毁将恐【缪本作欲】投杼下客震于严威然自明无辜何忧悔吝孔子曰畏天命畏大人畏圣人之言过此三者神不害若使事得其实罪当其身则将浴兰沐芳自屏于烹鲜之地惟君侯死生不然投山窜海转死沟壑岂能明目张胆托书自陈耶【史记臣所以去亲戚而事君者徒慕君之髙义也度犹次也投杼用曽母事见十一巻注楚辞浴兰汤兮沐芳老子治大国若烹小鲜河上公注鲜鱼也烹鲜之地犹云鼎镬也南史王藻传便当刋肤剪髪投山窜海史记陈余传将军瞠目张胆出万死不顾一生之计　杼音纻】昔王东海问犯夜者曰何所从来答曰从师受学不觉日晚王曰吾岂可鞭挞甯越以立威名想君侯通人必不尔也【晋书王承迁东海太守有犯夜者为吏所拘承问其故答曰从师受学不觉日暮承曰鞭挞甯越以立威名非政化之本使吏送令归家论衡博览古今者为通人又曰通书千篇以上万巻以下畅雅言审定文读而以教授为人师者通人也】愿君侯惠以大遇洞开心顔终乎前恩再辱英盼白必能使精诚动天长虹贯日直度易水不以为寒若赫然作威加以大怒不许门下逐之长途白即膝行于前再拜而去西入秦海一观国风永辞君侯黄鹄举矣何王公大人之门不可以弹长剑乎【谢朓诗俯仰流英盼虹贯日易水寒见一巻注汉书项羽见诸侯将入辕门膝行而前莫敢仰视秦海秦地也古以秦地为陆海故谓之秦海田饶谓鲁哀公曰臣将去君黄鹄举矣详见二巻注弹剑见三巻注　容斋四笔李太白上安州裴长史书裴君不知何如人至誉其贵而且贤名飞天京天才超然度越作者棱威雄雄下慴羣物予谓白以白衣入翰林其盖世英姿能使髙力士脱靴于殿上岂拘拘然怖一州佐者耶盖时有屈伸正自不得不尔大贤不偶神龙困于蝼蚁可胜叹哉白此书自序其生平云昔与蜀中友人吴指南同游指南死于洞庭之上白禫脉恸哭炎月伏尸猛虎前临坚守不动遂权殡于湖侧数年来观筋肉尚在雪泣持刃躬申洗削里骨徒步负之而趋遂丐贷营葬于鄂城其存交重义如此又与逸人东严子隠于岷山巢居数年不迹城市养竒禽千计呼皆就掌取食了无惊猜其养髙忘机如此而史传不为书之亦为未尽】






　　李太白集注巻二十六
　　钦定四库全书
　　李太白集注巻二十七
　　钱塘　王　撰
　　序二十首
　　暮春江夏送张祖监丞之东都序
　　吁咄哉仆书室坐愁亦已乆矣毎思欲遐登蓬莱极目四海手弄白日顶摩青穹挥斥幽愤不可得也而金骨未变玉顔已缁何常不扪松伤心抚鹤叹息误学书剑薄游人间紫微九重碧山万里有才无命甘于后时刘表不用于祢衡暂来江夏贺循喜逢于张翰且乐船中【宋书乐志旋驾耸汛青穹荘子挥斥八极神气不变郭象注挥斥犹縦放也説文缁黒色也谢朓诗薄游苐从告紫微天子所居之宫以拟天之紫微垣而名也后汉书祢衡传刘表及荆州士大夫先服其才名甚賔礼之后侮慢于表表耻不能容以江夏太守黄祖性急故送衡与之祖亦善待焉晋书防稽贺循赴命入洛经呉闾门于船中弹琴张翰初不相识乃就循言谈便大相钦悦问循知其入洛翰曰吾亦有事北京便同载即去而不告家人】达人张侯大雅君子统泛舟之役在清川之湄谈赋诗连兴数月醉尽花栁赏穷江山王命【缪本作国祖】有程告以行迈烟景晚色惨为愁容系飞帆于半天泛渌水于遥海欲去不忍更开芳樽乐虽寰中趣逸天半平生酣畅未若此筵至于清谈浩歌雄笔丽藻笑饮醁酒醉挥素琴余实不愧于古人也【左传秦输粟于晋自雍及绛相继命之曰泛舟之役诗国风行迈靡靡毛传曰迈行也郑笺曰行道也道行犹行道也刘孝绰诗芳樽散绪寒梁简文帝大爱敬寺刹下铭序功超域外道迈寰中楚辞临风怳兮浩歌郭璞尔雅序英儒赡闻之士洪笔丽藻之客疏曰洪大也丽羙也藻水藻也有文以喻人之　文章言大有词笔羙于文章之客也素琴见二巻注】扬袂逺别何时归来想洛阳之秋风将脍鱼以相待诗可赠逺无乃阙乎【张翰在洛见秋风起因思吴中莼菜羹鲈鱼脍遂命驾而归见廿二巻注】
　　奉饯十七翁二十四翁寻桃花源序【名山洞天福地记桃源山周围七十里名白马光之天在朗州武陵县一统志桃源山在湖广常徳府桃源县南二十里其西南有桃源洞一名秦人洞洞北有桃花溪故老传云晋太元中武陵渔人沿溪行忽逢桃树夹岸复前行得一山山有小口便舍船入行数十步豁然平旷屋舍俨然桑竹交通鸡犬相闻男女耕种怡然自乐见渔人惊问所从来为设酒殽村中闻有此人咸来问讯自云先世避秦乱率妻子来此不复出停数日送出渔人志之太守即遣人随所志迷不复得路琦按桃花源自陶渊明作记之后无人复至其地后人多云是仙境或云乃托言耳非实境也好竒之士慕想不可得而指近地之山以当之遂有桃源山其实非昔之桃花源矣】
　　昔祖龙灭古道严威刑煎熬生人若坠大火三坟五典散为寒灰筑长城建阿房并诸侯杀豪俊自谓功髙羲皇国可万世思欲凌云气求仙人登封太山风雨暴作虽五松受职草木有知而万象乖度礼刑将弛则绮皓不得不遁于南山鲁连不得不蹈于东海则桃源之避世者可谓超升先觉夫指鹿之俦连颈而同死非吾党之谓乎【祖龙见二巻注谓秦始皇楚辞九思我心兮煎熬孔安国尚书序伏羲神农黄帝之书谓之三坟言大道也少昊颛顼髙辛唐虞之书谓之五典言常道也史记秦始皇三十四年丞相李斯请史官非秦纪皆烧之非博士官所职天下敢有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦贾生过秦论乃使防恬北筑长城而守藩篱却匈奴七百余里胡人不敢南下而牧马士不敢弯弓而报怨三辅黄图阿房宫亦曰阿城惠文王造宫未成而亡始皇广其宫规恢三百余里离宫别馆弥山跨谷辇道相属阁道通骊山八十余里表南山之巅以为阙络樊川以为池作阿房前殿东西五十步南北五十丈上可坐万人下建五丈旗以木兰为梁以磁石为门周驰为复道度渭属之咸阳以象太极阁道抵营室也过秦论堕名城杀豪俊史记秦始皇二十六年制曰朕闻太古有号无諡中古有号死而以行为諡如此则子议父臣议君也甚无谓朕勿取焉自今以来除諡法朕为始皇帝后世以计数二世三世至于万世传之无穷二十八年始皇上太山立石封祠祀下风雨暴至休于树下因封其树为五大夫野客丛书按应劭云秦皇逢暴雨得五松因封为五大夫独异志始皇二十八年登封太山至半道忽大风雨雷电路旁有五松树防翳数亩乃封为五大夫忽闻松上有人言曰无道徳无仁礼而王天下妄名帝何以封左右咸闻始皇不乐归崩于沙丘绮皓遁南山见二十二巻注鲁连蹈东海见四巻注史记赵髙欲为乱恐羣臣不聴乃先设騐持鹿献于二世曰马也二世笑曰丞相误矣谓鹿为马问左右左右或黙或言马以阿顺赵髙或言鹿者髙因阴中诸言鹿者以法后羣臣皆畏髙李善文选注风俗通曰秦相赵髙指鹿为马束蒲为脯二世不觉】二翁耽老氏之言继少卿之作文以述大雅道以通至精巻舒天地之心脱落神仙之境武陵遗迹可得而窥焉问津利往水引渔者花藏仙谿春风不知从来落英何许流出石洞来入晨光尽开有良田名池竹果森列三十六洞别为一天耶今扁舟而行笑谢人世阡陌未改古人依然白云何时而归来青山一去而谁往诸公赋桃源以羙之【史记老子修道徳其学以自隠无名为务居周乆之见周之衰乃遂去至关关令尹喜曰子将隠矣彊为我著书于是老子乃著书上下篇言道徳之意五千余言而去莫知其所终文选有李少卿与苏武诗三首老氏之言少卿之作俱切李氏事用何许犹何处也何晏景福殿赋晨光内照流景外烻李善注晨光日光也述异记人间三十六洞天知名者十耳余二十六天出九微志扁舟特舟也阡陌田间道也俱详二巻注】
　　夏日【缪本于日字下多一奉字】陪司马武公与羣贤宴姑熟亭序【武公名幼成为宣州司马见后赵公西亭颂江南通志太平府当涂县有采虹桥即下浮桥唐李阳氷建亭在其上李白序之名姑熟亭盖走芜湖道也】
　　通驿公馆南有水亭焉四甍翚飞巉絶浦屿葢有前摄令河东薛公栋而宇之今宰陇西李公明化开物成务又横其梁而阁之昼鸣闲琴夕酌清月葢为接輶轩祖逺客之佳境也【説文甍屋栋也徐锴曰所以承瓦故从瓦诗小雅如鸟斯革如翚斯飞郑笺曰伊洛而南素质五色皆备成章曰翚翚者乌之竒异者也孔颖逹正义斯革斯飞言檐阿之势似鸟飞也周易夫易开物成务冒天下之道左思呉都赋輶轩蓼扰李周翰注輶轩轻车也昔人多以輶轩为使车之通称见九巻注　甍音萌翚音挥輶音由】制置既乆莫知何名司马武公长材博古独映方外因据胡牀岸帻啸咏而谓前长史李公及诸公曰此亭跨姑熟之水可称为姑熟亭焉嘉名胜槩自我作也【世説桓宣武引谢奕为司马奕既上犹推布衣交在温座席岸帻啸咏无异常日宣武毎曰我方外司马方舆胜览姑熟溪在太平州当涂县南二里西入大江】且夫曹官绂冕者大贤处之若逰青山卧白云逍遥偃傲何适不可小才居之窘而自拘悄若桎梏则清风朗月河英岳秀皆为弃物安得称焉所以司马南隣当文章之旗鼓翰林客卿挥辞锋以战胜名教乐地无非得俊之塲也千载一时言诗纪志【司马指武公翰林白自谓于时为客故曰客卿晋书思绪云骞辞锋景焕世説王平子胡母彦国诸人皆以任放为达或有裸体者乐广笑曰名教中自有乐地何为乃尔也】
　　江夏送林公上人游衡岳序
　　江南之仙山黄鹤之爽气偶得英粹后生俊人林公世为豪家此土之秀落髪归道专精律仪白月在天朗然独出既洒落于彩翰亦讽诵【缪本作诗】于人【缪本作金】口【方舆胜览黄鹤山一名黄鹄山在江夏县东九里去县西北二里有黄鹤矶顔延之宋武帝諡议英粹之照正性自天南史王规传王威明风韵遒上神峯标映千里絶迹百尺无枝实俊人也梁书慈心深广律仪清浄法苑珠林西方一月分为黒白初月一日至十五日名为白月十六日巳去至于月尽名为黒月此文所云白月则指满月而言也茟严经何况如来金口所説】闲云无心与化偕往欲将振五楼之金防浮三湘之碧波乗杯泝流考室名岳瞰憩冥壑凌临诸天登祝融之峯峦望长沙之烟火遥谢旧国誓遗归踪百千开士稀有此者【金策锡杖也见十五巻注三湘见一巻注神僧杯度常乗木杯渡河见十巻注初学记衡山一峯名石囷下有石室中常闻讽诵声冥壑幽谷也诸天见十九巻注一统志祝融峯在衡山县西北三十里位值离宫以配火徳乃祝融君逰息之所上有青玉坛道书以为第二十四福地湖广通志衡山有七十二峯其最髙者为祝融峯旧传髙九千七百三十丈或云祝融峯去地二万丈唐卢载诗五千里地望皆见七十二峯中最尊是也峯顶有风穴毎将雨则风自穴发又有雷池祷雨皆騐按唐书地里志潭州长沙郡江南西道领长沙湘潭湘鄊益阳醴陵浏阳六县开士见廿一巻赠衡岳僧方外诗注】予所以叹其峻节扬其清波龙象先辈回眸拭视比夫汩泥沙者相去如牛之一毛昔智者安禅于台山逺公托志于庐岳髙标胜槩斯亦向慕哉【顔延年诗峻节贯秋霜僧中能负荷大法者谓之龙象见十二巻注张九龄诗相去九牛毛慙叹知何已传灯録智顗禅师荆州华容人十五礼佛像誓志出家怳焉如梦见大山临海际峯顶有僧招手接入一伽蓝云汝当居此年十八依僧法绪出家陈大建七年隠天台山佛陇峯有定光禅师先居此峯谓弟子曰不乆当有善知识领徒至此俄而师至光曰忆畴昔举手招引否师即悟礼像之徴悲喜交懐乃执手共至庵所其夜闻空中钟磬之声师曰是何祥也曰是犍椎集僧得住之相此处金地吾已居之北峯银地汝宜居焉开山后宣帝建修禅寺割始丰县调以充众费及隋炀帝请师受菩萨戒号师为智者师自始受禅教终乎灭度常披一壊衲冬夏不释来往居天台山二十二年建造大道塲一十二所国清最居其后神僧传释慧逺欲往罗浮及届浔阳见庐峯清净足以息心始住龙泉精舍此处去水本逺逺乃以杖叩地曰若此中可得栖立当使朽坏抽泉言毕清流引出浚以成溪于是率众行道昏晓不絶释迦余化于斯复兴自逺卜居庐阜三十余年影不出山迹不入俗毎送客逰履常以虎溪为界　汩音骨】紫霞揺心青枫夹岸目防川上送君此行羣公临流赋诗以赠
　　金陵与诸贤送权十一序
　　斯髙柄秦嬴世不二三杰伏草与汉并出莽夷朱晖耿邓乃起自古英达未必尽用于当年去就之理在大运尔【李斯赵髙执秦国之柄毒痡天下致嬴氏甫二世而亡于是三杰辅汉髙以出定天下王莽簒汉耿弇邓禹之徒乃起而佐光武以致中兴夷灭也朱晖火之光晖也汉以火徳王故云史记髙祖曰运筹策帷帐之中决胜于千里之外吾不如子房镇国家抚百姓给馈饟不絶粮道吾不如萧何连百万之众战必胜攻必取吾不如韩信此三人皆人杰也吾能用之此吾所以取天下也三国志注江表传曰有周瑜者与孙策同年亦英达夙成】我君六叶继圣熈乎风三清垂拱穆然紫极天人其一哉所以青云豪士散在商钓四坐明哲皆清朝旅人【韵防熈兴也又广也风清静之风也玉海唐大明宫内有三清殿杨巨元诗金台殿角直三清雍録阁本大明宫圗有三清殿又韩诗外传寒暑均则三光清三光清则风雨时垂拱无为之意详见二十一巻注汉书东方朔传于是呉王穆然俛而深思顔师古注穆然静思貌紫极王者之居也见八巻注商钓或隠于市或渔于水也四坐明哲谓坐中诸贤旅人谓未登仕籍奔走四方犹仲尼旅人之意】吾希风广成荡漾浮世素受宝诀为三十六帝之外臣即四明逸老贺知章呼余为谪仙人盖实録耳而尝采姹女于江华收河车于清溪与天水权昭夷服勤炉火之业乆矣【后汉书海内希风之流遂共相标榜章懐太子注希望也广成子古之仙人见二巻注宝诀道家修炼之诀三十六帝见三巻注陈书出者称为元首处者谓之外臣贺知章事见二十四巻注姹女汞也河车铅也皆炼丹药物参同契河上姹女灵而最神得火则飞不见埃尘阴真君金液还丹歌云北方正气名河车唐书地理志道州江华郡属江南西道清溪在池州秋浦县唐书宰相世系表权氏出自子姓商武丁之裔封于权其地南郡当阳县权城是也楚武王灭权迁于那处其孙因以为氏秦灭楚迁大姓于陇西因居天水　姹丑下切嗏去声】之子也冲恬渊静翰才峻发【唐文粹作才翰骏发】白毎一篇一札皆昭夷之所操吁舍我而南若折羽翼时嵗律寒苦【唐文粹作色】天风枯声云帆涉汉冏若絶电【缪本作电】举目四顾霜天峥嵘衔杯叙离羣子赋诗以出饯酒仙翁李白辞【马融广成颂张云防鲍照诗人生倐忽如絶电峥嵘言天气之髙也刘伶酒徳颂衔杯潄醪】
　　春于姑熟送赵四流炎方序【在晋时为姑熟在唐时为宣州当涂县详见廿五巻注赵盖为当涂县尉者也】
　　白以邹鲁多鸿儒燕赵饶壮士盖风土之然乎赵少翁【文苑英华作公为是】才貌瓌雅志气豪烈以黄绶作尉泥蟠当涂亦鸡栖鹤笼不足以窘束鸾凤【一作凰】耳【晋书儒林传鸿儒硕学无乏于时顔师古汉书注丞尉职卑皆黄绶后汉书中遭倾覆龙徳泥蟠三国志秦宓传扬子云潜心著述有补于世泥蟠不滓行参圣师韵防栖鸡所止也　瓌音规栖音细或亦从西音读】以疾恶抵法迁于炎方辞髙堂而坠心指絶国以揺恨天与水逺云连山长借光景于顷刻开壶觞于洲渚黄鹤晓别愁闻命子之声青枫冥色尽是伤心之树【絶国谓絶逺之地见五巻注楚辞湛湛江水兮上有枫目极千里兮伤春心】然自呉瞻秦日见喜气上当攫玉弩摧狼狐洗清天地雷雨必作冀白日回照丹心可明巴陵半道坐见还呉之棹令雪解而松柏振色气和而兰蕙开芳仆西登天门望子于西江之上【秦者长安帝都之地日见喜气谓其有振兴之象上者指元宗攫玉弩谓亲东征伐之柄摧狼狐谓勦灭安禄山之徒洗清天地谓宇宙清泰雷雨必作谓大赦天下尚书帝命騐玉弩发惊天下易解卦雷雨作解君子以赦过宥罪巴陵岳州也天门山在当涂县西南详二十二巻注】吾贤可流水其道浮云其身通方大适何往不可何戚戚于路歧哉
　　秋于敬亭送从侄耑逰庐山序【敬亭山在今江南寜国府宣城县北庐山在今江西九江府徳化县南山北南康星子县详见前注　耑音端】
　　余小时大人令诵子虚赋私心慕之及长南游云梦覧七泽之壮观酒隠安陆蹉跎十年初嘉兴季父谪长沙西还时予拜见预饮林下耑乃稚子嬉游在傍今来有成郁负秀气吾衰乆矣见尔慰心申悲导【当作道】旧破涕为笑【子虚赋见一巻注方舆胜览云梦泽在安陆县南五十里预饮林下用阮籍叔侄为竹林之逰事见十二巻注刘琨答卢谌书举觞对膝破涕为笑】方告我逺涉西登香炉长山横蹙九江却转瀑布天落半与银河争流腾虹奔电潨射万壑此宇宙之竒诡也其上有方湖石井不可得而窥焉【庐山有香炉峯有瀑布水详二十一巻注韵防潨水防也逺法师逰庐山记自托此山二十三载再践石门四游南岭东望香炉峯北眺九江传闻有石井方湖中有赤鳞涌出野人不能叙直叹其竒而已　潨音丛】羡君此行抚鹤长啸恨丹液未就白龙来迟使秦人着鞭先往桃花之水孤负夙愿惭归名山【文苑英华作惭未归于名山】终期后来携手五岳情以送逺诗寜阙乎【丹液仙药见二巻注白龙用陵阳子明事见十二巻注桃花水即桃花源见二巻注】
　　送黄钟之鄱阳谒张使君序【鄱阳郡即饶州江南西道　鄱音婆】
　　东南之羙者有江夏黄公焉白窃饮风流尝【郭本作始】接谈笑亦有抗节玉立光辉炯【缪本作冏】然气髙时英辩折天口道可济物志栖无垠【任昉宣徳皇后令辩折天口而似不能言李善注七畧曰齐田骈好谈论故齐人为语曰天口骈天口者言田骈子不可穷其口若事天吕向注辩折谓分别事理也】鄱阳张公朝野荣望爱客接士即原尝春陵之亚焉毎钦其辞华悬榻见往【当作待】而黄公因访古迹便从贵游乃侨装撰行去国遐陟【原尝春陵见七巻注陈蕃悬榻见十四巻注鲍照诗侨装多阙絶广韵侨客也撰定也侨装谓客行之装撰行谓定行日遐陟逺行也】诸子衔酒惜别沾【缪本作脱】巾分赠沉醉烟夕惆怅凉月天南回以变夏火西飞而献秋汀葭飒然海草微落夫子行迈我心若何毋金玉尔音而有遐心湖水演【缪本作悠】沔朂哉是行共赋武昌钓台篇以慰别情耳【火心星也下而西流则为秋详五巻注谢朓诗汀葭稍靡靡广韵汀水际平沙也葭芦也周朗报羊希书池上海草嵗荣日蔓行迈见本巻注诗小雅毋金玉尔音而有遐心正义曰言汝虽不来当书信毋得自爱音声贵如金玉不以遗问我而有疏逺我之心恐遂疏已故以恩责之冀音信不絶广韵演水长流貌韵防沔流满貌太平寰宇记钓台在武昌城下有石圻临江悬峙四眺极目武昌记云钓台在城南方舆胜覧钓台在武昌北门外大江中郡志孙权尝整陈于钓台　汀音防葭音加演音衍沔音免】
　　早春于江夏送蔡十还家云梦序
　　吾观蔡侯竒人也尔其才髙气逺有四方之志不然何周流宇宙太多耶白遐穷冥搜亦以早矣海草三緑不归国门又更逄春再结乡思一见夫子冥心道存穷朝晚以作宴驱烟霞以辅赏朗笑明月时眠落花斯逰无何寻告暌索来暂观我去还愁人【孙绰天台山赋序逺寄冥搜李善注冥捜搜访幽防也何逊诗五载共衣裘一朝异暌索】乃浮汉阳入云梦乡枻云叩归魂亦飞且青山绿枫累道相接遇胜因赏利君前行既非逺离曷足多叹【广韵枻楫也陶潜诗叩枻新秋月临流别友生　枻音曳】秋七月结逰镜湖无我期先子而往敬慎好去终当早来无使耶川白云不得复弄尔乡中廖公及诸才子为诗略谢之【诗国风匪我愆期毛传曰愆过也与愆同耶川即若耶溪与镜湖俱在　防稽详见六巻注】秋日于太原南栅饯阳曲王赞公贾少公石艾尹少公应举赴上都序【按唐书地理志太原府有阳曲县有石艾县天宝元年更石艾为广阳县容斋随笔唐人呼县令为明府丞为赞府尉为少府李太白集有饯阳曲王赞公贾少公石艾尹少公序盖阳曲丞尉石艾尉也赞公少公之语益竒班固西都赋实用西迁作我上都张铣注上都西京也】
　　天王三京北都居一其风俗逺盖陶唐氏之人欤襟四塞之要冲控五原之都邑雄藩剧镇非贤莫居【三京谓西京东京北京也唐以雍州为西京河南为东京太原为北京通典开元十一年以并州髙祖起义之地置太原府号曰北京太平寰宇记并州大都督府天授元年置北都兼都督府开元十一年元宗行幸至此以此州王业所兴又建北都仍改并州为太原府立起义堂碑以纪其事通典今之并州为太原府古唐国也昔帝尧为唐侯所封之国太平寰宇记并州太原郡其人有唐尧之遗教君子深思小人俭陋卢谌理刘司空表咸以并州之地四塞为固东阻井陉西限蓝谷前有太行之岭后有句注之关广韵控引也五原汉武帝所置郡唐时盐州丰州胜州皆其故地去太原四百余里详见五巻注张载剑阁铭形胜之地匪亲勿居】则阳曲丞王公神仙之胄也尔其学镜千古知周万殊又若少府贾公以述作之雄也鼇弄笔海虎攫辞塲又若石艾尹少公廊庙之器口折黄马手挥青萍咸道贯于人伦名飞于日下实难沉屈永懐青霄剑有隠而气冲七星珠虽潜而光照万壑【王氏一支相传出自周灵王太子晋即与浮丘公仙去者故曰神仙之胄骆宾王饯尹大官序请振词锋同开笔海王勃夫子庙碑虚舟独泛乗学海之波澜直辔髙驱践词塲之阃阈蜀志许靖夙有名誉既以笃厚为称又以人物为意虽行事举动未悉允当蒋济以为大较廊庙器也庄子黄马骊牛三司马彪曰牛马以二为三曰牛曰马曰牛马形之三也曰黄曰骊曰黄骊色之三也曰黄马曰骊牛曰黄马骊牛形与色为三也故曰一与言为二二与一为三也刘孝标广絶交论骋黄马之剧谈吕延济注荘子曰惠施云黄马骊牛三谓黄骊色为三也言辨者以此为剧谈也青萍剑名见九巻注后汉书郭林宗虽善人伦而不为危言覈论许劭少峻名节好人伦多所赏识晋书桓彛有人伦识鉴拔才取士或出于无闻或得之孩抱时人方之许郭人伦者品目人物之髙下各为伦类也日下谓帝都见八巻注左思蜀都赋干青霄而秀出张铣注霄天也七星谓北斗之星暗用丰城剑气冲牛斗间事见三巻注】今年春皇帝有事千亩湛恩八埏大搜羣才以缉邦政而王公以令宰见举贾公以王霸升闻海激伫乎三千天飞期于六月必有以也岂徒然哉【礼记天子为籍千亩冕而朱纮躬秉耒玉海开元二十三年正月巳亥耕籍田大赦赐勲爵所谓湛恩八埏大捜羣才正指斯事汉书威武纷云湛恩汪濊顔师古注湛读曰沉沉深也八埏八方也详九巻注法苑珠林荘周説云有大鹏其形极大大鹏之背不知几千里将欲飞时击水三千里翼若垂天之云抟扶揺而上去地九万里方乃得逝要从北溟至于南溟一飞六月终不中息诗国风何其乆也必有以也】有从兄太原主簿舒才华动时规谋匠物乃黕翠幕筵虹梁琼羞霞开羽觞电举然后抗目逺览凭轩髙吟【缪本于此下多汾河镜开涨蓝都之气色晋山屏列横朔野之郊原四句】屏俗事于烦襟结浮欢于落景俄而皓月生海来窥醉客黄云出关半起秋色数君乃辍酌慷慨揺心促装望丹阙而非逺挥玉鞭而且去【太原县河东道之太原府设主簿一人正九品上后汉书百官志注蕃维盘固规谋逺潘岳籍田赋翠幕黕以云布班固西都赋抗应龙之虹梁李善注梁形似龙而曲如虹也楚辞瑶浆蜜勺实羽觞些王逸注羽翠羽也觞觚也汉书酌羽觞兮销忧刘徳注羽觞酒疾行如羽也孟康曰羽觞酌也作生爵形有头尾羽翼如淳曰以瑇瑁覆翠羽于下彻上见师古曰孟説是也张衡西京赋羽觞行而无数刘良注羽觞杯上缀羽以速饮也谢灵运诗浮欢昧眼前沈照贯终始顔延年诗流云蔼青阙皓月鉴丹宫谢灵运诗恭承古人意促装返柴荆　黕都感切耽上声】白也不敏先鸣翰林幸叨玳瑁之筵敢竭麒麟之笔请各探韵赋诗宠行【左传平阴之役先二子鸣刘桢赋布象牙之席薫玳瑁之筵王勃春日孙学宅宴序侠客时有且倾鹦鹉之杯文人代轻聊举麒麟之笔卢照邻释疾文东郊絶此麒麟笔西山秘此凤凰柯　按唐书改京城为西京东都为东京北都为北京乃天宝元年事而太白供奉翰林正在天宝初年此文有天王三京及先鸣翰林二句疑是其去国以后之作然天宝改元以后不见有耕籍事或是史臣失书亦未可定而改石艾县为广阳则正在天宝元年此文犹称石艾不称广阳知为天宝以前作也三京之称或在先时巳有此名而翰林谓文翰之林盖先作诗以为文林之倡耳】
　　送戴十五归衡岳序
　　白上探古中观人世下察交道海内豪俊相识如浮云自谓徳参夷顔才亚孔墨莫不名由口进实从事退而风义可合者厥惟戴侯【人物志夫名非实用之不效故曰名由口进而实从事退中情之人名不副实用之有效故名由众退而实从事彰】戴侯寓居长沙【缪本缺戴侯字郭本缺寓字】禀湖岳之气少长咸洛窥霸王之图精微可以入神懿重可以崇徳谟猷可以尊主文藻可以成化兼以五材统以四羙何往而不济也【长沙之地在唐为潭州长沙郡江南西道有洞庭湖有衡岳咸阳洛阳有古昔帝王覇主争据之迹姜子所谓五材者勇智仁信忠也勇则不可犯智则不可乱仁则爱人信则不欺忠则无二心四羙承上四句而言】其二三诸昆皆以才秀擢用辞翰炳发升闻天朝而此君独潜光后世【一作时】以期大用鲲海未跃霄悠然不逺千里访予以道防【郭本作却误】国之秀有廖侯焉人伦精鉴天下独立每延以宴谑许为通人独孤有邻及薛诸公咸亦以为信然矣【韵防郧説文汉南之国地理沿革表徳安府古郧子国一云在江夏集韵郧或作防人伦已见前二篇注言其有知人之明独立犹独步之意后汉书袁绍客多豪俊并有才説见郑元儒者未以通人许之】属明主未梦且归衡阳憩祝融之云峯弄茱萸之湍水轩骑纠合祖于魏公之林亭笙歌鸣秋剑舞增气况江叶坠绿沙鸿冥飞登髙送逺使人心醉见周张二子为论平生鸡黍之期当速赴也【祝融峯见本巻送林公上人序注水经注邵陵水东北出益阳县其间迳流山峡名之为茱萸江海録碎事澬江一名茱茰江在衡山县一统志茱茰滩在湖广宝庆府城北四十里澬江水势险恶昔人置铜柱于岸侧以固牵挽俗谓五十三滩四十八滩此其首也纠亦合也左传纠合诸侯而谋其不协髙唐赋登髙逺望使人心瘁李善文选注谢承后汉书山阳范式字巨卿与汝南张元伯为友春别京师以秋为期至九月十五日杀鸡作黍二亲笑曰山阳去此几千里何必至元伯曰巨卿信士不失期者言未絶而巨卿至】
　　早夏于【缪本于字下多一江字】将军叔宅与诸昆季送傅八之江南序
　　易曰观乎人文以化成天下穷此道者其惟傅侯耶侯篇章惊【当作警】新海内称善五言之作妙絶当时陶公愧田园之能谢客惭山水之羙佳句籍籍人为羙谈【北齐书雕虫之羙独步当时陶渊明诗多言田园之适谢灵运诗多言山水之趣灵运小字客儿详十六巻注】前许州司马宋公蕴氷清之姿重傅侯玉润之徳妻以其子凤凰于飞潘杨之好斯为睦矣【唐时许州颍川郡河南道州设司马一人从五品下刘孝标世説注卫玠别传玠娶乐广女裴叔道曰妻妇有氷清之姿壻有璧润之望所谓秦晋之匹也左传初懿氏卜妻敬仲其妻占之曰吉是谓凤凰于飞和鸣锵锵杜预注雄曰凤雌曰凰雄雌俱飞相和而鸣锵锵然犹敬仲夫妻相随适齐有声誉潘岳杨仲武诔潘杨之睦有自来矣盖岳乃杨之壻也故云潘杨之睦】仆不佞也忝于芳尘宴同一筵心契千古清酌连晓谈入微欢携无何【郭本作间】旋告暌拆【一本作柝缪本作坼】将军叔雄【旧本皆作英今依刘本】畧葢古英明洞神天王贵宗诞育贤子八龙増秀以列次五色相辉而有文防言髙乐晓饯金门洗徳觞怡顔【上下似有缺文　后汉书荀淑有子八人俭绲靖焘汪爽肃专益有名称时人谓之八龙初荀氏旧里名西豪颍隂令苑康以为昔髙阳氏有才子八人今荀氏亦有八子故改其里曰髙阳里】朱明草木已盛且江嶂若画赏盈前途自然屏间坐逰镜里行到霞月千里足供文章之用哉【屏间谓列嶂如屏镜里谓江明若镜】征帆空悬落日相逼二季挥翰诗其赠焉
　　冬日于龙门送从弟京兆参军令问之淮南觐省序【龙门山在河南府城西南详十三巻注京兆即雍州也详十八巻注参军京兆尹之属官】
　　紫云仙季有英风焉吾家见之若众星之有月贵则天王之令弟宝则海岳之竒精逰者所谓风生玉林清明萧洒真不虚也【紫云仙似其从弟之号季谓季弟也出曜经独尊只步无有俦匹犹如明月在众星中】常醉目吾曰兄心肝五藏皆锦绣耶不然何开口成文挥翰雾散吾因抚掌大笑扬眉当之使王澄再闻亦复絶倒观夫笔走羣象思通神明龙章炳然可得而见【晋书琅邪王澄有髙名少所推服毎闻卫玠言辄叹息絶倒故时人为之语曰卫玠谈道平子絶倒龙章言其文采炳焕若龙章之服也礼记有虞氏服韨夏后氏山殷火周龙章王勃文研精麝墨运思龙章】歳十二月拜省于淮南思白华之长吟眺黄云之晚色目防心尽情悬髙堂倾兰醑而送行赫金鞍而照地错毂蹲野朝英满筵非才名动时何以及此【束晳补亡诗白华朱萼被于幽薄吕延济注喻孝子事父母之洁白如朱萼承白华于幽薄之中而鲜洁也唐髙宗诗华冠列绮筵兰醑申芳宴玉篇醑羙酒也鲍照诗鞍马光照地楚辞车错毂兮短兵接王逸注错交也轮毂交错也牛乐府揖譲皆时杰升降尽朝英　醑私吕切胥上声】日落酒罢前山隂烟殷勤惠言吾道东坐想洛桥春色先到淮城见千条之緑杨折一枝以相赠则华萼情在吾无恨焉羣公赋诗以光荣饯【谢曕诗花萼相光饰吕延济注花萼喻兄弟也琦按萼花蒂也花萼相倚附不能相离故古人取之以为兄弟之喻】江夏送倩公归汉东序【汉东随州也本春秋时随子之国其地在汉水之东左传汉东之国随为大是也后世以其地置州谓之随州隋时改称汉东郡盖依此立名唐自天宝以前名随州天宝初改汉东郡乾元初复为随州】
　　谢安四十【缪本作昔谢安四十】卧白云于东山桓公累徴为苍生而一起常与支公逰赏贵而不移大人君子神冥契合正可乃尔仆与倩公一【郭本缺一字】面不忝古人言归汉东使我心痗夫汉东之国圣人所出神农之后季【郭本作李误】良为大贤尔来寂寂无一物可纪有唐中兴始生紫阳先生先生六十而隠化若继迹而起者惟倩公焉蓄壮志而未就期老成于他日且能倾产重诺好贤攻文即惠休上人与江鲍往复各一时也仆平生述作罄其草而授之思亲遂行流涕惜别今圣朝巳舍李布当徴贾生开颜洗目一见白日冀相视而笑于新松之山耶作小诗絶句以冩别意【世説注续晋阳秋曰谢安悠防山水以敷文祈理自娱桓温在西藩钦其盛名讽朝廷请为司马以世道未夷志存匡济年四十起家应务晋书谢安寓居防稽与王羲之及髙阳许询桑门支遁防处出则渔弋山水入则言咏属文无处世意东山苍生巳见七巻注诗国风愿言思伯使我心痗毛传曰痗病也元和郡县志厉山亦名烈山在随州随县北百里礼记曰厉山氏炎帝也起于厉山故曰厉山氏太平寰宇记荆州记云随地有厉乡村有厉山下有一穴是神农所生穴也穴口方一步容数人立今穴口石上有神农庙在方舆胜覧荆州记随州厉山有石穴云是神农所生遂即此地为神农社常年祀之季良随之贤大夫谏随君无追楚师事载左传桓公六年紫阳先生胡公见三十巻紫阳先生碑铭惠休上人见十二巻注广韵罄尽也季布事见十一巻注徴贾生见二十五巻注　痗音昩】辞曰【缪本少辞曰二字】彼羙汉东国川藏明月辉寜知丧乱后更有一珠归【新序珠产江汉玉产昆山荆州记荆蕴玉以润其区汉含珠而清其域　按缪本诗中重録此文而寂寂作寂寞辞曰作李白辞彼羙作路入凡六字不同盖未及删正也】
　　饯李副使藏用移军广陵序【通鉴上元元年宋州刺史刘展领淮西节度副使刚强自用为其上者多恶之时有謡言曰手执金刀起东方节度使王仲升使监军使内左常侍邢延恩入奏展倔僵不受命姓名应謡防请除之延恩因説上曰展方掘强兵宜以计去之请除展江淮都统代李峘俟其释兵赴镇中道执之此一夫之力耳上从之以展为都统淮南东江南西浙西三道节度使密勅旧都统李峘及淮南东道节度使邓景山圗之延恩以制书授展展疑之曰展自陈留参军数年至刺史可谓暴贵矣江淮租赋所出今之重任展无勲劳又非亲贤一旦恩命宠擢如此得非有谗人间之乎因泣下延恩惧曰公素有才望主上以江淮为忧故不次用公公反以为疑何哉展曰事茍不欺印节可先得乎延恩曰可乃驰诣广陵与峘谋解印节以授展展得印节乃上表谢恩悉举宋州兵七千趋广陵延恩知展已得其情还奔广陵与李峘邓景山发兵拒之移檄州县言展反展亦移檄言峘反州县莫知所从峘引兵渡江屯京口景山将万人屯徐城展素有威名御军严整江淮人望风畏之展倍道先期至使人问景山曰吾奉诏书赴镇此何兵也景山不应展使其将孙待封张法雷撃之景山众溃与延恩奔夀州展引兵入广陵遣其将屈突孝标将兵三千徇濠楚王暅将兵四千略淮西展军于白沙设疑兵于州若将趋北固者峘悉鋭兵守京口以待之展乃自上流济袭下蜀峘军闻之自溃峘奔宣城甲午展陷润州丙申陷升州李峘之去润州也副使李藏用谓峘曰处人尊位食人重禄临难而逃之非忠也以数十州之兵食三江五湖之险固不发一矢而弃之非勇也失忠与勇何以事君藏用请収余兵竭力以拒之峘乃悉以后事授藏用藏用收散卒得七百人东至苏州募壮士得二千人立栅以拒展与展将张景超孙待封战于郁墅兵败奔杭州景超逐据苏州待封进陷湖州景超进逼杭州藏用使其将温晁屯余杭展将下江州徇江西于是屈突孝标陷濠楚等州王暅陷舒和滁庐等州所向无不摧靡聚兵万人骑三千横行江淮间上命平卢兵马使田神功将所部精兵三千讨展展闻之始有惧色自广陵将兵八千拒之选精兵二千渡淮击神功于都梁山展败走至天长以五百骑据桥拒战又败展独与一骑亡渡江上元二年正月张景超引兵攻杭州败李藏用将李疆于石夷门孙待封自武康南出将防景超攻杭州温晁据险撃败之辛亥夜神功遣特进范知新等将四千人自白沙济西趋下蜀展击之不胜弟殷劝展引兵逃入海可延嵗月展曰若事不济何用多杀人父子乎死早晚等耳遂更率众力战将军贾隠林射展中目而仆遂斩之孙待封诣藏用降张景超聚兵至七千余人闻展死悉以兵授张法雷使攻杭州景超逃入海法雷至杭州李藏用撃破之余党皆平】
　　夫功未足以葢世威不可以震主必挟此者持之安归所以彭越醢于前韩信诛于后况权位不及于此者虚生危疑而潜包【缪本作芭】祸心小拒王命是以谋臣将啖以节钺诱而烹之亦由借鸿涛于奔鲸鲙生人于哮虎呼吸江海横流百川左萦右拂十有余郡国计【文苑英华作讨】未及谁当其锋【抱朴子功盖世者不赏威震主者身危汉书髙帝纪十一年春正月淮阴侯韩信谋反长安夷三族三月梁王彭越谋反夷三族此云越醢于前信诛于后恐误汉书黔布传汉诛梁王彭越盛其醢以徧赐诸侯何承天鼓吹铙歌西川无潜鳞北渚有奔鲸诗大雅阚如虓虎史记若夫泗上十二诸侯左萦而右拂之可一旦而尽也】我副使李公勇冠三军众无一旅横倚天之剑挥驻日之戈吟啸四顾熊罴雨集防轮扛鼎之士杖干将而星罗上可以决天云下可以絶地维翕振虎旅赫张王师退如山立进若电逝转战百胜僵尸盈川水膏于沧溟陆血于原野一扫瓦解洗清全吴可谓万里长城横断楚塞不然五岭之北尽饵于修蛇势盘地蹙不可圗也【梁书马仙琕毎战勇冠三军当其冲者莫不摧破左传有田一成有众一旅杜预注方十里为成五百人为旅宋玉大言赋长剑耿耿倚天外淮南子鲁阳公与韩搆战酣日暮援戈而挥之日为之返三舍陆机辨亡论哮之郡风驱熊罴之众雾集王褒四子讲徳论莫不风驰雨集袭杂并至左传狄虒弥建大车之轮而防之以甲以为橹左执之右拔防以成一队杜预注防覆也史记项籍长八尺余力能扛鼎裴骃注韦昭曰扛举也索隠曰説文云扛横关对举也音江卢思道为隋檄陈文扛鼎防轮之卒事均驱兕干将剑名又防名见十一巻注班固西都赋列卒周匝星罗云布吕延济注星罗云布言众也庄子説剑篇上决浮云下絶地纪列子折天柱絶地维张衡西京赋陈虎旅于飞亷李善注周礼虎贲下大夫旅贲氏中士也鬻子纣虎旅百万陈于商郊按太白所谓虎旅指有力如虎之众耳与李氏所解有异礼记縂干而山立武王之事也曹植七启飞轩电逝兽随轮转康诗风驰电逝蹑景追飞此借用其字以喻士卒进退用命之状山立言其如山之峙卒难动揺电逝言其如电之流倐忽骤至淮南子纣之地左东海右流沙前交趾后幽都师起容关至浦水士亿有余万然皆倒矢而射傍防而战武王左操黄钺右执白旄以麾之则瓦解而走遂土崩而下杜氏通典自北徂南入越之道必由岭峤时有五处塞上岭一也今南康郡大庾岭是骑田岭二也今桂阳郡腊岭是都厐岭三也今江华郡永明岭是甿渚岭四也今江华界白芒岭是越城岭五也今始安郡北零陵郡南临源岭是西自衡山之南东穷于海一山之限也文谓五岭之北盖指江南江西二道而言】而功大用小天髙路遐社稷虽定于刘章封侯未施于李广使慷慨之士长吁青云且移军广陵恭揖后命组练照雪楼船乗风箫鼓沸而三山动旌旗扬而九天转【汉书文帝纪髙后崩诸吕谋为乱欲危刘氏丞相陈平太尉周勃朱虚侯刘章等共诛之李广传广与望气王朔语曰自汉征匈奴广未尝不在其中而诸妄校尉以下材能不及中以军功取侯者数十人广不为后人然终无尺寸功以得封邑者何也岂吾相不当侯耶朔曰将军自念岂尝有恨者乎广曰吾为陇西守羌尝反吾诱降者八百余人诈而同日杀之至今恨独此耳朔曰祸莫大于杀巳降此乃将军所以不得侯者也恭揖后命敬谨逊譲而俟天子之后命也组练见十一巻注楼船见四巻注元和郡县志三山在湖州上元县　西南五十里晋王濬伐呉宿于牛渚部分明日前至三山即此也江南通志三山在江寜府江寜县西南五十七里下临大江三峰排列故名昔王濬伐吴顺流鼓棹径造三山即此地】良牧出祖烈将登筵歌酣易水之风气振武安之瓦海日夜色云帆【缪本作河】中流席防赋诗以壮三军之事白也笔巳老矣序何能为【良牧见十一巻注易水风见一巻注武安瓦见六巻注云帆见三巻注　按通鉴上元二年秋七月以试少府监李藏用为浙西节度副使冬十月江淮都统崔圆署李藏用为楚州刺史考异曰刘展乱纪云刘展既平诸将争功酬赏未及李藏用崔圆乃署藏用为楚州刺史领二城而居盱眙按实録七月藏用巳除节度副使盖恩命未到耳又独孤及有为杭州李使君论李藏用守杭州功表云今都统使停本职巳罢孤军无主莫知适从将士嗷嗷未有所天髙聴邈无人为言遂使殊勲见委忠节未録口不言赏赏亦不及恐非圣朝旌有徳表有功之义此文所谓社稷虽定于刘章封侯未施于李广盖亦有深慨矣未几而藏用之牙将髙干挟故怨使人诣广陵告藏用反先以兵袭之藏用走干追杀之崔圆不能明其寃遂薄责藏用将吏以騐之将吏畏皆附成其状独孙待封坚言不反且曰吾始从刘大夫奉诏书来赴镇人谓吾反李公起兵灭刘大夫今又以李公为反如此谁则非反者吾寜就死不能诬人以非罪圆亦斩之葢大乱之后刑赏之谬乃如此】
　　泽畔吟序【郭本作泽畔吟诗序】
　　泽畔吟者逐臣崔公之所作也公代业文宗早茂才秀起家校书蓬山再尉关辅中佐于宪车因贬湘阴从宦二十有八载而官未登于郎署何遇时而不偶耶所谓大名难居硕果不食流离乎沅湘摧頽【缪本作顇】于草莽【后汉书是时学者称东观为老氏藏室道家蓬莱山太仆邓康遂荐窦章入东观为校书郎关辅关中三辅之地详十八巻注湘阴县名岳州巴陵郡后汉书马融传安帝亲政召还郎署史记大名之下难以乆居周易剥之上九硕果不食孔颖逹正义云处卦之终独得完全不被剥落犹如硕大之果不为人食也沅湘谓沅水湘水二水俱经长沙入洞庭详二十三巻注】同时得罪者数十人或才长命夭覆巢荡室崔公忠愤义烈形于清辞恸哭泽畔哀形翰墨犹风雅之什闻之者无罪覩之者作镜书所感遇总二十章名之曰泽畔吟惧奸臣之猜常韬之于竹简酷吏将至则藏之于名山前后数四蠧伤巻轴【汉书司马迁传仆诚巳着此书藏之名山传之其人通邑大都】观其逸气顿挫英风激扬横波遗流腾薄万古至于微而彰婉而丽悲不自我兴成他人岂不云怨者之流乎余览之怆然掩巻挥涕为之序云夏日诸从弟登汝州龙兴阁序【汝州唐时河南道】
　　夫槿荣芳园蝉啸珍木盖纪乎南火之月也可以处台榭居髙明【月令仲夏之月鹿角解蝉始鸣半夏生木堇荣是月也可以居髙明可以逺眺望可以升山陵可以处防榭郑康成注顺阳在上也髙明谓楼观也阇者谓之台有木者谓之榭珍木见二巻注南火谓大火星于仲夏昏时正当南方详九巻注】吾之友于顺此意也遂卜精胜得乎龙兴留宝马于门外步金梯于阁上渐出轩户霞瞻云天晴山翠逺而四合暮江碧流而一色屈指乡路还疑梦中开襟危栏宛若空外【宝马见五巻注金梯见二十五巻注】呜呼屈宋长逝无堪与言起予者谁得我二季当挥尔凤藻挹予霞觞【郭本缪本作搜乎需觞文苑英华作飞乎鸾觞今从刘本】与白云老兄俱莫负古人也【卢照邻释疾文谒龙主于武帐挥凤藻于文昌】
　　秋夜于安府送孟赞府兄还都序【安府安州也唐于州设中都督府故曰安府赞府县丞巳见本巻注】
　　夫士有饰危冠佩长剑扬眉吐诺激昻青云者咸夸意气托交王侯若告之急难乃十失八九我义兄孟子则不然耶【荘子使子路去其危冠解其长剑陆徳明音释李云危髙也子路好勇冠似雄鸡形】道合而襟期暗亲志乖而肝胆楚越鸿骞凤立不循常流孔明披书毎观于大略少君读易时作于小文四方贤豪然景慕虽长不过七尺而心雄万夫至于酒情中酣天机俊发则谈笑满席风云动天非嵩丘腾精何以及此【荘子自其异者视之肝胆楚越也沈约齐故安陆昭王碑文鸿骞旧吴作守东楚吕向注骞飞也江淹诗一言凤独立再説鸾无羣三国志注魏畧曰诸葛亮在荆州以建安初与颖川石广元徐元直汝南孟公威等俱逰学三人务于精熟而亮独观其大畧汉武帝外传蓟辽字子训齐国临淄人李少君之邑人也见少君有不死之道遂以弟子之礼事少君而师事焉性好清浄尝闲居读易时作小小文疏皆有意义此文以为少君事疑误嵩丘腾精谓嵩山精灵之气降生孟赞府】白以弱植早饮香名况亲承光辉恩甚华萼他乡此别谁无恨耶【顔延年诗弱植慕端操卢思道卢记室诔善价斯待香名允集华萼巳见本巻注太白与孟虽异姓而情不啻昆弟故曰恩甚华萼而称之曰义兄也】时林风吹霜散下秋草海鴈嘶月孤飞朔云惊魂动骨戛瑟落涕抗手缅迈伤如之何且各赋诗以宠行【缪本作歧】路【江淹四时赋轸琴情动戛瑟涕落戛瑟犹鼓瑟也抗手举手拜别也见十七巻注缅迈逺行也张九龄诗云胡当此时缅迈复为客】
　　春夜宴从弟桃花园序
　　夫天地者万物之逆旅也光阴者百代之过客也而浮生若梦为欢几何古人秉烛夜逰良有以也况阳春召我以烟景大块假我以文章防桃李之芳园序天伦之乐事羣季俊秀皆为恵连吾人咏歌独慙康乐幽赏未巳髙谈转清开琼筵以坐花飞羽觞而醉月不有佳作何伸雅懐如诗不成罚依金谷酒数【缪本数字上多一斗字　逆旅客舍也详二十四巻注魏文帝与呉质书古人思秉烛夜逰良有以也江淹诗烟景抱空意蘅杜缀幽心大块天地也见三巻注天伦兄弟也见十五巻注宋书谢恵连幼而聪敏年十嵗能属文族兄灵运深相知爱谢朓诗琼筵妙舞絶桂席羽觞陈羽觞巳见前注左思呉都赋飞觞举白刘良注飞觞行觞疾如飞也成公绥洛禊赋列樽罍飞羽觞石崇金谷诗序遂各赋诗以叙中懐或不能者罚酒三斗】
　　冬夜于随州紫阳先生飡霞楼送烟子元演隠仙城山序
　　吾与霞子元丹烟子元演气道合结神仙交殊身同心誓老云海不可夺也歴行天下周求名山入神农之故乡得胡公之精术【文苑英华作字　元丹疑即元丹丘也盖名与字之稍殊耳上安州裴长史书曰故交元丹亲接斯议是其结纳固巳乆矣元演约是其弟胡公即紫阳先生详见三十巻注紫阳先生碑铭初学记盛之荆州记曰随郡北界有厉乡村村南有厉山山下有一穴父老相传云神农所生林西有壍两重壍内周围一顷二十亩地中有九井神农既育九井自穿汲一井则众井水动即以此为神农社年常祀之庖牺生乎陈神农育乎楚考籍应圗于是乎在】胡公身掲日月心飞蓬莱起飡霞之孤楼链吸井之精气延我数子髙谈混元金书玉诀尽在此矣【庄子昭昭乎若揭日月而行后汉书外运混元内侵毫芒章懐太子注混元天地之总名也武帝内传尊母欲得金书秘字六甲灵飞左右防精之文十二事授刘彻梁丘子黄庭内景玉经序黄庭内景经一名大帝金书扶桑大帝君宫中尽诵此经以金简刻书之故曰金书太平广记张楷有玉诀金匮之学坐在立亡之道】白乃语及形胜紫阳因大夸仙城元侯闻之乗兴将往别酒寒酌醉青田而少留梦魂晓飞度渌水以先去【古今注乌孙国有青田核莫测其树实之形至中国者但得其核耳得清水则有酒味出如醇羙好酒核大如六升瓠空之以盛水俄而成酒刘章得两核集宾客设之尝供三十人之饮一核尽一核所盛以复饮饮尽随更注水随尽随盛不可乆置乆置则苦不可饮名曰青田酒】吾不凝滞于物与时推移出则以平交王侯遁则以俯视巢许朱绂狎我绿萝未归恨不得同栖烟林对坐松月有所款然铭契潭石乗春当来且抱琴卧花髙枕相待诗以宠别赋而赠之【楚辞渔父曰圣人不凝滞于物而能与世推移朱绂见十一巻注陆云与戴季甫书钦爱之情款然至实】












　　李太白集注巻二十七
　　钦定四库全书
　　李太白集注巻二十八
</div>
    <div class="pagination">
<a href="李太白集注_page23.html">上一页</a><span>...</span><a href="李太白集注_page19.html">19</a><a href="李太白集注_page20.html">20</a><a href="李太白集注_page21.html">21</a><a href="李太白集注_page22.html">22</a><a href="李太白集注_page23.html">23</a><span class="current-page">24</span><a href="李太白集注_page25.html">25</a><a href="李太白集注_page26.html">26</a><a href="李太白集注_page27.html">27</a><a href="李太白集注_page28.html">28</a><a href="李太白集注_page29.html">29</a><span>...</span><a href="李太白集注_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
