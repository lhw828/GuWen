<!DOCTYPE html>
<html>
<head>
    <meta charset="UTF-8">
    <title>方洲集 - 第 27 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方洲集 - 第 27 页/共 40 页</h1>
    <div class="content">　　朴庵説
　　朴轩道人谓方洲生曰子知吾朴轩之义乎方洲生曰刻画不加土木良具藩屏不作动息自如台榭不周门户仅立内无竒观外无狭客昕夕无耳目适养之华可以居子孙而传久逺叟之居将于是乎名朴也叟曰子之言朴譬诸唁也扣其门而未见其主盍徐求之方洲生曰予闻将进而反却者必有所待方见而用晦者必有所激当通显而后自下抑者必有所示法叟非固朴者而以朴自表其意盖有在矣叟曰何谓有待曰知拙之可以巧也故养其拙知钝之可以利也故养其钝知愚之可以智也故养其愚知素之可以采也故养其素知质之可以文也故养其质知浑沦坚确之可以取材也故养其浑沦坚确而不以逞叟之未出其用夫朴者如此何谓有激曰见巧者之善也宁反而为拙见利者之易败也宁反而为钝见智者之凿空也宁反而为愚见五色之相夺也宁反而为素见羣章之相杂也宁反而为质见世之取材也或妄辨焉或妄用焉于是乎宁保其全体而终守夫浑沦坚确者焉叟之既出其用夫朴者如此何谓有所示法曰因其所知而惧民之无知以逐未也故尝率之以本因其所见而惧民之无见以趋伪也故尝倡之以真叟之既仕其用夫朴者如此是故唐虞之后忠质相承自周而下淳雅之俗终不能与三代比文渐胜也周之文犹不可继而况下此者哉奈之何其不以朴为野而至于灭质也叟作而谢曰吾闻善言同然善道同与子之论同矣敢不敬与也叟姓杨名冠广东亷州人今为嘉兴府同知敦厚雅循不事表着以道率民卓有古意真不负其名者
　　贾君景阳字説
　　平湖彦士贾君春弱冠时宾既字以景阳而未闻其义请余説为警防夫天以阴阳之气运行四时春夏为阳秋冬为阴而实相须以成嵗然儒者之言春曰阳春言和曰阳和若无涉于三时者盖天地以生为徳阴非无功而其气多寒夏非不阳而其气多暑寒与暑非物之所待以生也惟春为嵗时之首阳方用事而得气之和明鬯融洽羣物于是乎发生夏之长秋之收冬之藏皆所以毕春之功故春独得以阳称也人亦物中之一而其受之以为生者惟仁为大其体全其用广其徳裕慈爱犹所谓春阳之和其端则始于恻隠之发人能全而克之其逺大足以安世长民拟诸生物之功其近小足以亲类睦族而及其乡党景阳为人详慎和雅矜恕不骄长赋税之日久凡乡之饥寒困迫可以动恻隠之念者当复不少君能自此而推之虽弗至焉于余説之易为者庶几矣
　　后斋説
　　天地之生物有序圣人之立敎有节生长收藏修治进止皆不可矫为后先士君子体法顺则道常相因敏力求至犹惧乎弗及缓退自居恬于人后非学之善也若夫气禀时数亊几之变虽或少有推移进却揆吾志何如耳故由赐之勇智卒弗能逺过于柴参伊吕之迟暮累百汪踦甘罗未足与较长勺之战邯郸之围小机也吕氏之祸天后之僣大事也方其未定刿鞅勃仁杰真若因循虑怯仅足当殿御其末皆以延待成功出于后举人患无志茍志有定虽天胜亦未可以自己况人事抑厄而欲使之终母前哉彼有见世之疾言多失疾走多踬疾为多错而徐后者常整见世之先长非弟先利非义先食非臣而恭后者常正见世之福首必危祸首必先谋首必疑而抑后者常保挺焉驰突不亿夫前徒之易蹙而前车之足以戒者甚众于是乎宁处其后处其后将以有于其前非久于后也此所谓缓退自居者之心也然天地以冬成物而鼓震辉泽之工周四时圣人以老卒业而持守造诣之勤终一世故明者虑其后而先之则常先昧者恃其先而后之则常后惟不迷于其先斯有获于其后茍空无所先而其后茫忽以自觊此异端僻学非天人之道故曰非学之善也许清明夫循雅安详进为弗怠慎不敢以贤知先人因以后斋自号余忝清父友为作此説广之或曰明夫居家克先孝友处乡党克先礼让自念许氏宗子惧弗能胜故云尔允若兹明夫可谓有定志宁处后而不迷于其先者充是志圣贤可企独祖祢后哉古语曰自后者人先之明夫幸卒自勉
　　啓思説
　　许清明夫刻家训于先茔立石题曰啓思欲子孙至视者辄有所感念夫孝子慈孙未有不思其祖考而常深切于丧祭之日丧主乎哀而哀以思至祭主乎敬而敬以思齐哀敬之思由于衷诚所谓无邪者也古人言墟墓之间未施哀而民哀宗庙社稷未施敬而民敬言大凡也况其所生乎然事向不同哀敬各以时出后世设祭丘陇而哭其亲于墓当悲怆恻惕之际有斋明畏恪之心时则哀敬交合念虑精専望望皇皇如见如在其懐慕真切固己大过于常况又见其言训之立卓有不痛自感悼图惟继述者鲜矣此啓思之作所以不于堂室户牖而必于丘陇之上也予闻孝必以实思必有终古人致隆祠庙不可以墓祭为常茍至墓斯哀及祭斯敬哀敬必交合而见石斯思则其忽防也亦多日明夫盍求其本勉修维则之行使兄弟子孙皆能笃守彛典常如哀敬有临孝思无已嵗一有事于墓庶几因是以警作其所或怠防者然后可也因着此説俾明夫并刻于石
　　竹泉説
　　刘竹泉以竹泉诗文巻求説予见世人多取物为号而趣各不同人莫不有身也而贤者能致其身人莫不有事也而贤者能善其事溺于耳目一日之私好而不能推见其大且逺者君子不贵也夫竹之始生森郁苍翠寒暑不凋诚足起爱然过盛不翦则枝叶拳纠如猬谓之竹败必嵗取其钜者用之上者登清庙中者为常器下者沦为污防之具泉之始出灌汲未尝不清澈可喜然时见时否谓之瀸泉必为之疏濬道达逺者归江河近者渟溪谷余漫者或潴为溷秽不洁与其初可爱喜者日相逺矣夫用而致逺固二物之常其至于不美也岂二物之恒性哉有其始而不顾其终未有不委于末流者是故物无良贱视所以人无贤愚视所止君子为道末成虽老未可以自许虽百家九流其道固有本末小大兼总而尽得之犹二物之具美得之而不能致用是犹竹败泉瀸其于人也无益用之而不自慎其道茍为得已无所择而辄向之则亦汚防溷秽其为贱且愚也昭昭矣凡士之未显也存乎志志之所见莫先乎嗜好因其所嗜好而开谕之以正此古之敎也君子敎人之言贵乎称情切理若夫钩索附防泛以过髙者语之非余所望于竹泉也
　　説劒送伍举人防试
　　闽举人伍舜广重厚雅循文质融粹嵗乙夘冬将再试礼部省父宦道出海盐诸庠友赋诗饯别请为序昔唐人董邵南举进士未遂韩昌黎序行称其懐抱利器器莫利于劒劒莫良于龙泉太阿博物者所谓干将莫邪是也其为物材质精严工制妙絶加以砥发锋铓膏润光艳韬室具美珠玉饰华举天下之竒器无尚者使能毕日即用其功岂直水防鲛鳄陆斩犀象而已哉不意一出而受蔽于冶人匿阳献隂再出而受蔽于丰尹匿阴献阳神不乐显变合退藏偶于重函积壤者数百年自晋以来袭授非伦汨没于延平之水者又几千余年矣星野所直无复异气如昔岂神物恬于冥漠以有待于人如张茂先者乎舜广延平竒士沿洄经涉之日久此来徳容明爽义气英发懐抱殊觉出羣得无已尝得是物而挟佩之否乎若尔则地切身亲时谐类合非复曩者蔽背自是可以直之无前举之无上案之无下运之无傍仰决浮云俯絶地纪而与夏璜赵璧赤刀和垂弓矢之属联登中秘矣岂直不为邵南而已哉大抵人物显晦固自有数所耻僻士为谋不忠使上有遗利遐弃厥良不闻大有剸削之用可谓不幸也君子负竒蓄伟不因所沮挠辄自沈溺而罔于事功岂其本心乎舜广可与言者也可与有为者也因其行聊説劒以引诸作















　　方洲集巻十九
　　钦定四库全书
　　方洲集巻二十
　　明　张宁　撰
　　跋语
　　边景昭翎毛跋
　　前辈谓观花木禽鸟与观山水不同山水妙处幽深隠见其变无穷非精深不能识虽阎立本不能无疑于张僧繇之图画况他人耶花木禽鸟人皆目激舒展之间高下立见此图落欵云陇西边景昭景昭在宣徳中为写生第一手余尝论其形似可人而神气不活斯图不知果其得意时否王君其亦寳之母失
　　伍公择画鱼诗册跋
　　题咏图画以托美于人古无是法说者以为自赵子固始然亦图画之一厄耳此册题跋之语各系别楮处置真得家数非故家名子弟不能尔也矧有作于其间皆时彦达益可寳重晴牕净几焚香对佳客一观岂不清畅如濠梁问答时也
　　呉山书舍诗文巻跋语
　　天顺癸未余将北上舣舟姑苏访旧于朱明仲甫信宿而别出呉山书舍诗文图画共一巻语余曰此某平生所得于士大夫者向尝以教子继幸小有成忝预人事今吾且老将贻诸孙睦睦防未解成人之道敢乞片言以豫训诲嗟夫祖父者子孙之法也陶冶之子善为弓裘将相之门世济文武贤否不系世类者几何人哉自明仲甫先君至继可见者三世矣皆读书善道不迷于前人积累之深其将有兴者而公尚勤忧虑慎厥所遗如此睦欲不为士大夫不可得也况其气质清明应对详雅见之真可念可念芝兰玉树有茁其芽麐子凤雏实异羣品明仲甫可无虑矣虽然惟圣罔念作狂惟狂克念作圣矧童防未学者乎明仲甫之家足以移睦志意动其嗜好者不能尽无使其知守此巻而后自戒则末矣今而后幸葺此舍六籍之外无置异物而纳正人于其中俾之主席朝夕聆训典以涵养其本原而循致于成人之地不难也他日过此余将有试焉
　　庄莹中所藏赵子昂贯云石鲜于伯机张天雨宋昌裔陈文东解缙绅墨迹巻跋
　　秀水令庄莹中家藏古今墨书十五幅始自赵文敏公终于解公缙绅皆名笔也捧阅浃日岂胜瞻仰念自书契以降鸟迹之文累变而为今之真行草书人文与气化相关政自不能不尔故唐不类晋宋不类唐元不类宋厯代文人非不追踪蹑迹苦心模拟及其成书迥然别异其间能卓然逺到可与比肩者真千百中一二耳虞邵庵论宋书笔不逮识而独归重于松雪翁诚知言也宁家藏顔鲁公祭从子季明文稿墨迹一通其后诸名公题跋无大言论至有书云某人等于某年某月拜观前辈临古人文字其敬讷如此拜观之余敬书岁月于后
　　谈大章凤池春雨诗画巻跋
　　谈大章所藏夏太常墨竹有序有诗共一巻太常向在京时数相接见其所画竹真在九龙山人行作坡石者尤佳此幅予不能辩或其少时笔也记者四明张用中题咏者沈石牕李邵博陈敬斋张孟与沈孟渊苏绍文刘邦彦朱天锡皆予故人也用中客死浙西石牕终于广州守余皆无恙虽存殁不同而文章具在清风故人安得相聚于一堂如此巻也
　　呉仲圭画巻跋
　　乡先辈呉仲圭效荆浩画唐人渔父图笔力老苍风致高古虽不事工致而规格殊常气韵良足具色味于素淡之中寄情思于挥染之外当与古文字竝观非俗目所及公绶鉴赏珍爱间携过余方洲草堂因迟留累日稍摸其大闲时一展想以娯幽寂本巻敬以奉还
　　萧翼兰亭图跋
　　兰亭文字妙絶古今后世伤于好慕者虽摸搨之余而防画之微亦各有辩是时墨迹具存无怪太宗之巧于求也但惜其雄才大略从谏如流自晋阳以来割爱成义者多矣奈何以万乘之尊下与一释子争智术于雕虫篆刻之间则隋文昔昔盐之妬盖有不足言者矣千载之下观斯图者不无感于当时
　　独树轩图记跋
　　王瑞之所居芝松里外戸少西有大椿本专前墉未出重屋枝叶旁达下覆轮囷蓊郁望于里社不知其几十祀矣成化初其始之夫陈秋鸿过而乐之因以旧藏徐大章手书独树轩记及徐益配制图为赠所以欣文物之会合而成美于瑞之也瑞之什袭联属求予题词夫天下之物间见则贵贵则必取羣见则凡凡则易舍贵凡得丧盖常相半今杭州诸山多故宋遗植方大章记柞时芝松之椿计已成木彼独此众故柞见赏而椿蔑闻今相去几何春波空无宿蘖而芝松之树至今犹苍翠自若生意未涯予所谓贵凡得丧相半非耶盖物之存亡久近固自有数至于久久近近亦不可谓都不由人彼春波徒为大章僦居则去住不一主家侬既无姓名可传一闻工师之求之言黙无惜语末惟防手称谢则其人可知矣柞之必取其可后乎瑞之读书好古博雅不羣诛茆卜居信有杜子美之意其于翰墨流传稍涉形似如记如图者亦复爱重若此况其家植乎回视春波万不侔矣故物之贵凡久近必待人而定非特植物也事皆如此而尽诿之数非扶世之论也抑闻古有椿春秋皆以八千岁为今芝松之植人物事数相遇若此得非其遗种乎请因以为瑞之寿
　　姜文进存诚遗巻跋
　　亡友姜文进自号存诚初制此巻时适余下第归读书徳清为作此记文翰虽甚稚陋而故人之情见如昨日文进下世其子承祖复持来求题未几亦卒其孙防幼不解事予亦因循堕误忽忽遗忘彼此不复思索去岁病余检阅文事得之乱籍中断烂脱落几不可收拾勉为联辑用归于蒙嗟夫予与文进定交予弱冠意义甚相得庶几通家计作记时岁月已四十二年人亡世逺幸余尚存犹得归故物于其孙独不知防于此巻复能保重遗物不死其祖父否俯仰存没追忆平生然涕泗之不能已也
　　一松诗文巻后语
　　孙公睿自号一松以所号求序于大卿夏先生谕以礼义又求记于庠友沈明徳明徳语以志节志节坚定然后能守礼义意相发也至其所谓一序以松言则为孤独之名记以人言则为専主之义二者未达所与闲日从公睿问之其言曰钝闻诸父师仁者乐山智者乐水因所好乐可以审类故君子慎于取物因思天下之物能恱人者必能戚人能致人者卒能罔人金革而水下土块而火燎鸟兽不可与同羣具生理而无情欲求诸植物松其尤良者古圣人尝以是比徳焉钝用是见松如佩韦如铭盘鼎如对严师友因其凝澹知世之秾艳因其劲直知世之柔屈因其晚茂知世之锐发风雨振濯知天地有自然之声色寒暑凌厉知人物有毅然之赋受凡所以守身处人保家持恒履变一于松是取而世之红紫盖不肖所不一接目经意者然家居城府去山林逺不能日就岩穴树一松于庭庶旦暮有见将所谓百不为多一不为少而钝之志向所在则无贰也嗟夫天下之物莫不有理以物为物者众矣因物达理惟智者能之虽文马图不遇圣哲则亦毛介之物而已何有于道公睿能因是益求进以成厥徳则松之名当与彭泽之菊濓溪之莲竝传矣林君复王子猷之梅竹吟咏游适耳乌足多尚哉
　　顾守恒地理书跋
　　人见两头蛇未必尽死而叔敖之意则仁矣世无仓公医病者亦多自愈而好秘之念徒遗不仁一贤一否君子自有定论守恒于此书甚自信重推其信重己甚者而乐与人同之不必一一经验顾其存心平实因是可见夫宅塟之法古自有度后世率合拘忌异说纷纭今欲尽去而复于古其力未易不若取节而顺导之使不至于太泥而后可也守恒意或兼此孰如其仁哉
　　于景瞻浮玉山诗巻跋
　　余友景瞻京兆以所作浮玉山游诗索和余终诵而思念惟景瞻清才藻思出语成篇方游山时适在壮游盛节江山秀丽化入文章而又联合芳润成巻此诚不可与争长一不可和古作者词意未备乃之以成义巻中诸名家情致宣逺光景毕陈无复遗缺二不可和登游赋咏之诗必触目兴怀欣然感遇则意境昭融有自然语余平生鞅掌仕途未尝一至金山乃欲以虚文侪实见殆犹看画作画不过临搨手耳何益哉此三不可和况诗既押韵而又致多如此虽风雅之士将不能脱頴而出予何为者而克为之古谓歌永言律和声芳春多暇时具尊俎为公含商吐羽接节缓歌一倡三叹之妙虽被之八音将亦庶几焉有闻而过者谓予善和公诗固不可谓余不和公诗则不知所谓和者也
　　义竹轩巻跋
　　兄弟天合之亲其情好非自外至不可以象求有象则间矣然世之人凡有事虽鸡鸣鹊噪亦自虞其吉凶况手植之竹既痿瘁而复发荣当兄弟友爱之际能不感悦自庆此诗人所以歌咏而为之名堂致美颂而寓讽劝可谓厚矣或者谓末败本存竹之恒性是何不可成人之美如此李氏兄弟愿益敦本厚伦头白式好毋如竹之既替而复隆其祥莫大焉
　　姚公绶古墨林巻跋
　　此巻所列宋元名人翰墨皆真迹无疑独宋仲温八仙歌非得意时书余尝于黄学士家见松雪翁跋蚤年书云殊可发赧此书岂是类欤公绶能书善鉴必有所见翰墨之林宜无杂植也
　　先府君遗文跋
　　先考好文苦学藏书甚富宁尙忆六七岁时每见先考读书近笔研时有所作及得之闻见辄録附短楮小簿增益联累久而愈多不肖自入官后违侍日逺此簿故在先考所不复经接及守汀还未几先考痿痹牀褥逾二载汤药忧虞日不自暇驯至变故之余始访二婢得诸箱箧襆裹中收拾断烂十无一存其间如闻钟轩记苕溪八咏忆母上坟等作先考平生发于性情者皆弃坏无防画可见徒切悼恨盖先考自受封后倦勤岁久加以老病纒绵举家废业区区纸籍能不既于妄庸女妇之手者亦幸焉耳宁荒迷失次不蚤自什袭以至于此其为不孝抑又何辞顾惟犬马之齿五十有二哀伤迭见宗祀无期毎披阅遗章五内皆热因命从子璿表辑成帙仍各识以先考印章其非手笔则篇为表着备见所因后集士大夫赠遗诗文巻册铭表及祭诔并以藏诸祠堂以示来裔呜呼千里怀人见书良慰况父母心声手迹展诵中俨若有闻宛可接语非但如桮棬器物聊足想像然思念一起形神尽消目睫未加涕泗先下是慰之小真不足以救痛之大也不知一再传后为吾子孙者能复以我为念哉
　　张抚军画巻跋
　　武略将军张公廷鸾以家藏画巻索题画法淹润老烂山林岩洞烟云水木明晦隠见逺近相得画中人行坐倚立皆合矩度形气若生庶几妙品矣但其人物境界野朴僻险所见类方外家所称神仙方丈之属岂其事本出于茫昧荒唐故画史亦以虚无之迹广之欤元人冯海粟所题词翰亦跌荡放纵意与象合古人谓诗为有声画又画家多用草书笔法观此巻信乎能相通也廷鸾宜慎藏之毋失
　　文敏公书画跋
　　右画马并题词皆赵魏公真迹魏公书法妙絶今古真造二王之奥与其画皆入优品独尝自谓画马能尽物性此乃书韩干牧马图词于后盖亦有意存焉不然非一时笔也武略将军张公廷鸾常以此巻属题病懒荒迷久未及答今公去世久故物犹在遗言不忘间因检酬宿负敬题归其子用文用以谢予之不敏呜呼此巻可归矣公可载归哉追念平生神魂欲断枯肠老泪谁足与雪耶
　　欧阳通书帖跋
　　率更书法最为险劲瘦古子通专其门稍加便密而分布意态处则未及也书品谓通不择纸笔皆得如意所以然正在此耳故学欧者必自通始世论事贵夙成无仗模仿不闻欧虞非出于兰亭也但金刚挥拳力士瞠目之妙当不自绐钱而得之指实掌虚腕不着纸公觐知此未暇日试取醴泉铭皇甫石刻摹搨一两字不妨以会此碑之极
　　漱石轩诗文巻后语
　　士不可以好竒竒者正之反不得已而涉于竒尤有恶于正况加之意乎古言太上立徳其次立功其次立言夫既居其次已非极致而又非正可乎哉孙子荆对王武子之言实与苏长公着饭吃衣之谑为对语世之好竒者遂同然称诩至于今甚复为之穿凿附会以求通其说大雅云亡何人心之不古如此也夫古之所谓雅言至言善言格言皆敦实周洽切理称情通达而无由之不知习之不察类皆视为常语而独甘心于谈笑之资奈之何诙谐滑稽之不日相盛也况子荆本始于误而一时办给偶涉于竒犹见重乃尔则彼之纵横合变应机就事真有可竒如战国时士尚何怪其能自振于当世也嗟夫刻镂者前陈则纯朴者退听言之不臧求行之淑也难矣虽然人文与世运相高下列国之文异于三代唐宋之文异于秦汉正变为竒竒者必将变而为诞诞不可为正不能为则三代以下惟恐不好竒好竒之士其过于常人也久矣乡丈者孙公学勤以是名轩意必有见于此不然则以为同姓之闻人而取以示其子孙岂常人之所好哉
　　瀛洲图跋
　　唐人荣十八学士号为登瀛洲非文馆中自拟神仙而有此号其间人材固有容议然皆以论思为职虽日给珍膳亦更番有时未必羣酗燕丧如晋人风度画者徇名失实真以神仙放浪处之摸写惟恐不尽而观者承讹踵误亦或遂信以为故实梦中说梦良可一笑然画中人物得李龙眠规格佳制也戴君宜珍惜之
　　王菊坡画巻跋
　　郁秀顾老师得此图于汾湖陆友兰山水树石皆清润可爱余尝见九龙山人画卷崇尺许而长二三丈笔法布置与此絶类惜是巻旧尝被裁断非全图也老师化去已久其徒王菊坡年几八十犹甚爱重间与高第刘竹泉持来索题因叹老师友兰不可复作菊坡既老竹泉亦发白自余始见之人今皆若此图画故无恙动与静异也人有能有不能然则用舍于世也何较哉
　　游育王寺诗巻跋
　　右游育王寺诗通三十余家倡之者浙都阃陈彦章和者皆两浙名士格律既高声韵亦雅光景尽露情致毕陈可谓词林之极工诗家之过苦者矣彦章复索予属和予谓天下文艺之士所见略同诗先命题拘于律而又步韵以和又致多如此虽使李杜复生求为不经人道语亦不可得况非才如余者耶古人云文章不可随人后彦章此巻可不必更令人和也
　　乌来巢诗巻跋
　　予友姚谷庵所居有羣乌栖集于树旦暮必飞鸣盘绕而后去止意若省候于主人者谷庵因赋乌来巢诗间以示予予闻乌能返哺谓之孝鸟岂以谷庵诚孝其母教刑于家而物亦感兆耶旧说御史府为乌台栁仲郢每一迁官辄致乌谷庵以御史出尹乌之来将复始发祥耶夫鹊巢避岁燕垒去愁鸟之灵于吉凶也久矣地安人和乌于是乎来巢余或未足征也而谷庵之家信将日益于平康矣予素过谷庵得诸目激用识实语于诗后他日当有验者
　　寻贤问道巻跋
　　道原于天具于人见于事载于书其高至于无极太极而其实则见于日用常行之间自世敎衰微行之不察习矣不着虽有挺然者出必读书必亲贤必修身自日用常行而洞窥夫无极太极之妙向之所谓原于天具于人见于事载于书者皆与我无二矣斯所谓豪杰之士也其余出作而入息优游而生死不知谁之为之者多矣能挺然者几何人哉呉兴陈氏年逾半百而好儒之心不替夙夜干干以未闻至道师至人为病乃制一巻题其端曰寻贤问道凡得一善言见一善行悉书其上以示不忘求题辞于余余亦从事于斯者数年来昧昧焉若游大洋罔知津涯事交物迁日不逮日而致知力行之事违道逺甚虽有贤者其如我何毎观古人未尝不临文中热然余心终未肯自以为弃物也但不喻将来何如耳因其请遂欣然而书且告曰寻贤问道自立诚始
　　黄华老人王廷筠书画跋
　　六书有象形书与画本一物也然徒偏长于其事而不达于其义则又工史之为耳故先辈凡以书画得名者无一非文章之士元黄华先生王子端人品甚高号为博雅发于书画为世所重此卷状物写情微寓感激当是变故后所作故书与画殊为竒崛跌宕益以鲜于困学赵松雪诸名公题识可谓兼妙矣东广景纯梁公赏鉴精详近者按节海乡持以见示展诵中因忆古人泼墨成画纵酒作书观其形迹若甚躁率然由神鉴素清意度先定下笔便自有法故能絶俗出尘优入佳品岂非材会其全而时出之者乎知此则知子端之书画矣景纯公务时闲庶几再过方洲相与一议
　　顔梅诗文巻跋语
　　海盐文献家惟刘氏为望刘氏所藏图籍惟顔梅巻最为故物余童时先君晚香府君遣从先师澹轩先生于刘氏家塾时门户方全盛往来多名达士仲通季俊二翁尝命诸侄圭章出文宿客无不称叹此巻以是巻中文字余皆能黙识始末后余与业进士与世亨同官京师夜牕灯火时复一谈迥怀旧隠世亨卒后数载余守制而还刘氏叔侄存者无几惟季俊甫尚无恙契濶之余间以此巻征予题跋予受而藏诸箧今又十年季俊病革遗宁以诗属曰公瑞吾宗也茍不及见顔梅巻幸付其子瀚呜乎物在人非时移事去不独刘氏存殁向之共观此巻与列名其间者今皆化去而余亦老临文伤痛悲不能堪况父兄师友之情岂直如张仲举之戚徐子英哉然自泰定至今二百年来海内重大之物多非故常而此巻楮墨宛在固虽刘氏世徳所致岂亦造物者之于子英既啬其遇而将永其名耶古称立徳其次立言君子之于言岂可茍哉瀚其敬守之无忽
　　王孟端山水画跋
　　九龙山人王友石所画山水一巻横广四丈崇仅及尺画法假逺以见近务小以形大高深上下得乘除之妙非特能平逺而已山川林木疎密合宜势断脉续人物幽眇几不可眎生气自完虽生纸淡墨皴染淹烂非世工所能到凡山之峯峦峤岫冈阜陵麓巅陉磝礐嶂岭壑谷岩洞砠锐而衍欹而峭瞰而悬跃而驻降而陟高卑隠显回环曲折坦险竒厉厜防而不见其始屈突而不知其中盘旋而不测其际观者动心骇目睇注不暇而不能究极其所止足以尽山之形气是不亦神逸矣夫村居田舍山楼野阁屋相望于上下游者渔者行者居者步者骑者偶相语聚相饮者人相接于水陆独不一作佛防僧人其间古人谓图画有关风教其信然耶松江黄翰署巻首为江山万里图翰未必深知画也画家以应物随类为六法之一若称万里封镇屡更则川原里道舟车宅舍人物事为皆当随地以变虽风云晴晦难以意定而一泻千里水岂无平衍冲激曲折之殊友石平生逺涉江湖浮黄河逾太行出鴈门厯览晋代之区胸中丘壑许大岂不解事如此顾其所画妍滋闲旷水木清华陂塘庐舍映带左右山登水次物类相侔其天机呈露当是呉中一笔景耳安在其为万里图也乡友陈君廷用家藏图画甚多独此巻为上品宜寳重之遇鉴赏者时一出焉慎勿令俗士妄以浮言易此竒物也
　　书赠言巻后
　　赠者有增于人之谓也虽与之而无增于人何以赠为夫通时洽古深于文学举进士有名声为美官克举其任此皆克周赵君所自有而复取以赠君何取于赠也然巻中作者极一时英乂其人皆识逺鉴精平生少许可者率称诵君之材美如一不相厚薄士修于身而见信于朋友延誉于士林者若此则将无往而不见信矣有是哉誉言之足以增乎人也然誉言固足以增人亦足以损人善终誉者闻誉而惧颂其始则思慎终美其名则思勉行贺其成功则思防废举不善终誉者闻誉而喜知颂知美知贺而不知求其所未至卒之惧者以进喜者以退一转移之间而实成败所系其亦真可畏哉故闻誉者当知所毁誉人者当有所劝彼书之都俞诗之美颂皆必有所责成而先言以道之非无取义而直以称颂为也克周学已至而犹务于求业已就而亲贤若不及宦成而不怠乎俎豆之事其闻誉则惧不待有所责成而进于极也昭昭矣请识左方一以赞诸君子之能赠人一以贺克周之能受人赠
　　师山先生钓台题记后记
　　古人论志于道徳者功名不足以累其心夫功名道徳之成著非可恶而当却去之者君子特未尝先意于此耳顾天下不足以达吾志乃欲随世以就众人之所谓功名则宁怀抱退藏自适于岩穴庶几淑善有传不至后世无闻而已宋社既屋夏变为夷宇宙非常之变也不幸生于其世而又丁此末季祸乱垂作括囊俭徳师山先生岂不能早见而预待之此所以方在强壮辄隠约林野间讲学授徒无复进取之念晚年聘币辞受盖亦出其胸中素见况死生忠孝之节邪及世故沦落诎辱拘縻以不仕为义则仕必不免以不死为分则心所不安观其与诸生书自以三仁为比则其处死之审固不待拟议而成也夫出处不可以羣谋当断于衷生死不可以勇决当合于正先生直以道徳为出处死生之主的其余一无所先意然其功在纲常名在史册不达于当时而达于万世真所谓自然之成著也岑山灵山钓矶钓石遂当与首阳崖谷竝秀于寰中而忠宣所题亦可望余光于延陵季子之铭焉彼箕山富春茫茫高逺亷贪立懦则可于圣贤中正之教何如焉
　　李唐画巻跋
　　嘉兴通判易公所藏李唐画巻山水疏廓树石淹烂峯峦径路林桥野屋蓊郁苍茫得沿洄起伏近逺之势其间人物境界景色耕樵渔叟鳬鹭汀莎上下相映展玩间欲使人忘其为画但笔意甚逺而楮墨不周恐有断裂不完非全稿也予尝见唐画浅色山水皴法有抹迹而皴纹用笔甚老简人物却甚精到对面欲语高宗尝称其可比李思训此则化小斧劈为皴泉木皆相等惟水涘侧笔如飞白状殊不侔也岂自古名家固多变笔而不变法耶珍重珍重
　　法帖跋
　　右涪翁晦翁二帖皆真迹无疑笔意混圆如经镌刻锥沙屋漏殆可比也考亭先生尝谓蔡忠襄以前尚有典刑米元章黄鲁直以下便自不同因其所取知其所自取则二帖可定矣
　　拜石图跋
　　芾老气度本自出尘絶俗况文艺清深识鉴精逺见诸政事亦复不凡拜石之事疑亦嫉邪愤世有所激发以托其放逸至今相传以芾为颠况当时而不为人弹击乎使芾诚颠也比后世之不颠者朝夕曲折于恒人之前以求利达者何如
　　陈散翁遗像跋
　　陈散翁名善居海盐城西市中一室萧然仅蔽风雨未尝自愠平生善歌唱博记传竒毎灯宵月夕与二三逸老联袂踏歌阛阓间往返不輙如履无人之境声韵清逺节调安平一时子弟皆倾慕为不及至有富贵家或招致不以礼虽终日夕不肯一举此吾少长所目激海滨斥卤之地茫茫尘沙诡随满眼求如散翁者真亦难得其卒年八十不丧厥守子宗庆至今守故庐不为非义孔子曰得见有恒斯可矣陈散翁其庶几乎
　　冰蘖稿跋
　　古人谓虞卿非穷愁不能著书以自见又谓诗必穷而后工信哉气满志得者虽有所着多不能胜寒微之士彼交于物也深则其达于天也必浅理趣之妙固非贪荣乐富者所能与也冰蘖老人故家才子挟重赀行江湖间尝出粟济人迥非寒苦士而号冰蘖殊为可讶及观其词章清絶工致不类夷等岂其志与事未尝相混耶夫雨晹燠风惟寒难为物寒之成冰寒亦甚矣辛甘酸咸惟苦难为食蘖非柔滑之味必待咀嚼粗粝苦莫过者于此而能备尝之比诸卧雪尝胆者且逺充是心则天下岂复有难处之事哉况以润下之性而遇寒反刚本作甘之物而一苦不变善取物者亦将观象比徳不徒资其清苦而已冰蘖翁妙达天趣以二物自表虽用之宿寒除热当燮调和剂之任将无不可而况声气之发岂有不工出于人哉诗所以言志志向之所在言固随之矣岂皆穷而后工哉
</div>
    <div class="pagination">
<a href="方洲集_page26.html">上一页</a><span>...</span><a href="方洲集_page22.html">22</a><a href="方洲集_page23.html">23</a><a href="方洲集_page24.html">24</a><a href="方洲集_page25.html">25</a><a href="方洲集_page26.html">26</a><span class="current-page">27</span><a href="方洲集_page28.html">28</a><a href="方洲集_page29.html">29</a><a href="方洲集_page30.html">30</a><a href="方洲集_page31.html">31</a><a href="方洲集_page32.html">32</a><span>...</span><a href="方洲集_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
