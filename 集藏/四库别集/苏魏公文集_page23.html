<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 23 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 23 页/共 46 页</h1>
    <div class="content">　　诫羣臣举任必以贤诏
　　勑臯陶之谟于虞曰在知人在安民然则致治之原安民为本欲黎民之安者非得其人而委之治则主泽靡宣欲人材之叙者非选于众而举所知则治功莫建圣贤相戒以为至难故前世天子任大臣大臣择长吏长吏辟属僚皆所以同寅协恭上下交济使野无遗逸之叹而朝有明良之咏治之至也朕甚慕焉顷者屡诏中外之臣各举贤能之士而进任杂遝愚哲混淆将何以副朕寤寐之求为时桢干之用重敷明训使谕至怀自今被命荐才当官任使宜各思于公举且彚别于人流牧民者必择循良之方将领者务求精敢之类负学者须通于贯变办事者可试于剧烦果得其人悉宜上达朕将试之以事观其所长苟噐业之可嘉亦甄褒之何吝倘靡谐于公议则具有于宪章昔鄼侯成功鄂秋被进封之赏陈汤获罪张勃蒙既死之诛治古若斯前规可监咨尔有位勿忘尽公
　　皇族出官勑词
　　牒奉勑自我祖宗惇叙邦族大则防封于爵土次则通籍于闺台并留京师叅奉朝请然而世绪寖逺皇枝益蕃属有亲踈则防有隆杀才有贤否则禄有重轻今而一贯于周行是亦奚分于流别虽睦婣之道诚广而徳施之义未周故廷臣数言宰司继请谓宜定正限以等彛朕惟亲戚之间经史有训汉唐之世典故具存或以九族辨尊卑或以五宗纪逺近或听推恩而分子弟或许自试而效才能或宗子之贤得从科举或诸王之女自主婚姻尽前世之所行顾当今之未备况我朝制作动法先王岂宗室等差乃无定着因俾羣公之合议将为一代之通规载揽奏封具陈条目以谓祖宗昭穆宜从世世之封王公子孙抑有亲亲之杀若乃服属之既竭洎于才艺之并优在随噐以甄扬使当官而勉懋至于任子之令通婚之仪凡曰有司之常一用外官之法佥言既允朕意何疑告于将来遂颁明命噫自义率祖既殊升降之文因时制宜斯尽变通之利咨尔宗盟之众固多博识之伦奉承新书当体朕意
　　翰林侍读学士尚书礼部侍郎集贤殿修撰范鎭可依前官充翰林学士
　　勑学士职亲地显非他官之儗伦内则承宥命之权舆外则预清闲之访问向非明于国家之体与夫老于文学之流畴克周旋副我优待以尔具官某识通器逺内劲外和擢于儒林置在禁序书命西掖则辞训已孚视草北门则论思有助间尝试以政事故使治于辅藩能平易而近民赋中和而乐职不待满嵗召还近班眷乆侍于经闱且垂成于庙史众誉厥善朕嘉乃勤复咨鸿藻之华再入内庭之直夫惟号令之愼出献纳之资忠言成笔端泽布天下兹儒者之荣遇皆尔鎭之践更益告猷为用符眷倚可
　　观文殿学士吏部尚书赵槩可太子少师致仕
　　勑夫起儒者而仕公卿享髙年而归印绶功名宠禄辉焕于一时好徳康宁几备于五福非夫吉履素茂闻望特隆克全始终盖亦鲜矣以尔具官某躬秉一徳用兼数噐文章増典册之美事业本经纶之才在仁祖英考之朝已推宿哲预机庭宰轴之议屡告嘉谟逮予纂承实辅初政方仰成而尊礼俄委柄而愿闲作屏东州甫就燕林之适为时大老尚期咨度之来而累章引年抗志弥笃倘诿以事岂曰优贤东储六傅之班上台三公之亚俾归荣于里第且遂志于养頥弥啬太和益向遐夀兹朕所以勤勤于卿而不忘也可
　　侍御史张纪可司封员外郎
　　勑具官某御史纪纲之任治书谓之宪端南宫清要之司左曹号为华选惟是践更之美实均出入之资以尔擢自文科屡登郡县之最拔于逺守俾干赋财之烦朕嘉其纳忠置于言地自参持于台务能振整于事纲方幅屡闻直绳无隠属议言之应陟加阅实之既优移进望郎之华且聮主爵之副宜钦承于渥命尚思告于谋猷行伫逺图以副甄用可
　　屯田郎中权发遣三司度支判官吴几复可都官郎中
　　勑具官某先皇帝尝谓财计之司地要事丛艰于数易故于剧部为择佐僚且更乆职之科以待不次之举尔几复实以干治应乎选求比闻坐曹最号办职今有司按阅谓尔顷倅边州课登优格自改郎秩嵗满三期较其在事之勤并应考功之令中都掌虽曰次迁支度均财尚仍故守惟尔经术足以饰吏文敏足以治烦益思逺猷用副甄擢可
　　都官郎中集贤校理吴彦先可司封郎中
　　勑具官某恭惟先帝留意艺文以谓养育贤材莫先儒馆因命丞弼并荐所知覆以文词授之美职者盖亦众矣朕嗣位之始尔彦先应诏来上是用试尔内禁置于书林皆所以成先帝之美也今有司又言尔正秩郎内凡满四期校其积勤甫应迁比是用畀尔主爵列于左曹亦所以旌服职之劳也夫贤者之于国家岂待爵禄而后劝惟兹叙进之法盖亦功令之常尔其休承益懋逺业可
　　侍御史吕景可司封员外郎
　　勑昔有唐之世由御史而陞省郎者号为清选盖以居纪纲之地则紏绳为烦賛喉舌之司则典领为重我得佳士俾之迭居以尔具官某文雅清修端方劲正早仕州郡防能之誉闻于时其在朝廷献纳之言无所隠近召从于州棨俾复践于台端方倚忠规之良遽上年庸之最法当进秩宠以左曹所以厉风节之髙而副清望之擢也昔刘向有言忠臣虽在甽亩犹不忘君矧尔践歴清涂进荣华省尚思往训无忘纳忠可
　　岐王府记室叅军尚书度支员外郎直史馆李育可司封员外郎
　　勑具官某今夫仕郎官者以左曹为贵升文馆者以太史为先向非大雅博达之伦不在优迁兼直之比选任之际良亦艰哉以尔早擢甲科荐游书府召从方守置在王藩使吾亲贤日闻道谊之益繄尔善识不懈讨论之勤揽攸司之议年嘉奏课之应格进聮主爵之副以増望府之华渐履荣阶益収后最可
　　翰林学士右谏议大夫知制诰滕甫可给事中充翰林侍读学士知瀛州
　　勅朕柬求时彦登置近班内则预基命之谋外则委折冲之寄出处虽异眷遇实均方将详试于事为是用优加于宠数具官某文学足以济时用论议足以辅朝猷升之掖垣则词训擅其美擢于宪座则启沃尽其诚洎进直于复门益见推于善职朕以瀛闗藩防之要朔野灾震之余谋帅惟难得尔良重赵张之治京剧已擅宿名颇牧之在禁林宜膺阃寄对易金华之侍仍迁琐闼之聮俾绥定于一方且尽防于诸将夫牧民贵乎安辑守边务于威怀以尔敏明往必有裕伫闻职政之美用副虚怀之咨可
　　右谏议大夫李肃之可依前官充天章阁待制权知开封府
　　汉制以郡国二千石髙第者入守京兆故弹治辇下常为得人矧予近序之贤乆歴雄藩之寄委之尹正必有佳声具官某生于名门素号敏达出将漕务入佐邦财心计有余治绩尤着近以河濵地变朔土民骚尔职抚边疆日勤绥定缮完壁垒安辑民居曽不逾时克有成绩是用陞云章秘近之列典王畿浩穰之都岂特旌宠于事劳抑亦伫观于才美往膺殊渥毋替后勤可
　　虞部郎中张兊可比部郎中
　　勅具官某朕沿大比之制考庻官之成録其治能进以秩等所以均恩于在位而示劝于至公也今有司以尔有宿官之勤应考课之令宜叙迁于郎列仍故守于州封往复休防益图后最可
　　前屯田郎中王觉前殿中丞袁庭芝前著作佐郎侍其玮可并旧官服阕
　　勅具官某等服勤效智早列周行衔恤去官近终丧纪日月云迈缟纎巳除宜还簮绂之荣来就班聮之次秩虽不改命则维新勉思移孝之方以竚扬名之效可屯田员外郎李鉴可都官员外郎虞部员外郎黄宋卿可比部员外郎
　　勅具官某等古之在官者乆而不迁故有三嵗大比之法今之从政者间或无职故议増年考课之令虽责实稍异而较劳则同以尔等夙以吏资置之朝序出敷民政并着事功揽赍伐之应条命推防而进秩勉图来效副我甄褒可
　　职方员外郎董公彦可屯田郎中比部员外郎马中庸可驾部员外郎屯田员外郎黎持正可都官员外郎国子博士司卞盛和仲可并虞部员外郎太子中舍张璯可殿中丞
　　勅具官某设官以等则众职举有劳者进则羣臣劝歴古为治兹道实先以尔服在朝聮夙推干裕嵗月之效甫临比最之期阀阅之资亦应叙迁之典递増美秩用奬乆勤益念修方以图来效可
　　驾部员外郎李茂先可虞部郎中屯田员外郎冯稹可都官员外郎虞部员外郎蒋仅可比部员外郎
　　勅具官某等昔有虞之熈众功也九载而能否别周官之比羣吏也三年而治最陞夫授方任能效功书过乆则实已废速则赏或僣四嵗迁黜我得其中以尔等夙以吏资仕于朝廷自登郎选屡试政条率职之勤讫无旷事议年之课且应功书并进等于右曹示酬能于往效尚思懋勉无忘钦承可
　　前石州方山县令王佐可著作佐郎前泗州盱眙县令吴天常可睦州司法防军前监温州在城商税务傅燮可并大理寺丞
　　勅具官某等乆从掾令之职咸有干亷之称使者交章攸司覆实言尔最状甫应迁科朕亲御便廷訾相其质可以才使因而叙迁进属上台之聮益思良吏之守可前权润州观察推官方仲谋前山南西道节度推官郭子彦可并大理寺丞前权虢州军事推官谭仲衍可著作佐郎
　　勅具官某士之由选部而升京司者荣进之阶渐也非计最如格未尝轻授今荐者以尔有干蛊之誉而有司又言应陟明之典临引便坐擢为王官尔其益思登进之艰终图逺到之效副我甄任不亦休哉可
　　前贺州録事防军夏侯戡可太子中舍致仕
　　勅具官某方强而进不能则止盖仕者之常分也以尔服官累乆视履寡尤来集铨台愿还王事其进宫坊之秩俾从乡闬之居遂而宴休可谓光宠可
　　前秘书省校书郎胡行修可旧官服阕
　　勅具官某向从京省去执亲丧当嵗月之再期属缟纎之毕祭宜还旧次式渐荣阶倘怀报徳之诚益念移忠之效可
　　太常少卿李献卿遗表男景真可试将作监主簿
　　勅某乃父任登朝列秩亚卿曹奄兹沦亡当有优恤以尔保家之秀俾霑延世之恩益愼操修克承余緖可皇城使向寳可贵州刺史依旧皇城使内殿崇班閤门祗候段充可内殿承制余依旧
　　勅具官某等夫爵禄班等所以待有劳之臣劳而不图何以示劝尔等夙以精悍之质御于疆候之冲能戢种酋禀信威令揽元臣之列削述成效以良多爰嘉乃勤递増尔秩或视专城之守或承内着之聮俾以宠名益重邉圉并为优异之典更伫抚绥之谋可
　　文思副使王庆可左藏库使
　　勅具官某封疆之臣既勤抚辑嵗月之劳宜有甄酬矧帅畧之上功顾恩书而岂吝以尔早从武弁寖服使聮自擢守于邉城能悉心于戎务稔闻治最加有年勤就陞内使之聮不易旧符之寄益思来效以答宠荣可供备库副使王谔可西京左藏库副使
　　勅具官某内使之聮副介有等考课之序迁次惟优非其累劳岂应明陟以尔夙以才武服于禁廷数临外局之繁方督中都之役校年庸而应最躐班等以陞华更厉尔能以称斯宠可
　　前内殿承制李从吉可旧官服阕
　　勅具官某早登勇爵尝效边劳俄服亲丧既终祥祭奉追书而来集还旧次以参荣服内着之聮无忘厥守展四方之事伫集尔劳可
　　前陇州録事防军贾选可澶州别驾致仕
　　勅具官某服劳吏役歴职郡纲今以老而自言嘉其勤之有素俾参州佐之秩以为乡闾之荣既遂尔私是亦优典可
　　泾州管内观察使舒国公从式奏百姓医人李询可试国子四门助教不理选限
　　勅具官某尝学禁方能通诊法近宗侯之苦疾访髙手以视调属覧奏封具言尔力因其药喜之应假以版授之荣只服新恩益勤善术可
　　回鹘进奉大使李延吉可右监门卫将军
　　勅具官某代籍西安乆陶于声教职修方贡不替于忠纯涉疆候以良勤防琛珍而逺至嘉其诚欵霈以恩章特陞环尹之聮俾重裔夷之观罙思恭顺以答宠嘉可
　　茭村族军主李怀徳可本族都军主
　　勅具官某属者羌落内侵偏师外御尔在捍边之列自陈折首之功守帅为言累劳可尚特推荣于命秩俾率厉于戎豪只服休恩弗忘忠荩可












　　苏魏公文集巻二十九
　　钦定四库全书
　　苏魏公文集巻三十
　　宋　苏颂　撰
　　外制
　　观文殿学士兵部尚书知青州欧阳修可检校太保充宣徽南院使判太原府
　　勅国家规恢裔边并建帅领惟河汾之一道搤獯狁之二垂爰咨衮路之贤往付并门之筦仍迁近府用壮奥藩以尔具官某道徳文章为时矜式谋猷忠亮预政累朝自获解于台司已再更于郡寄委逺时柄尔虽乐于燕安尊任贤能朕岂忘于寤寐眷言大卤方择守臣俾从表海之邦就改近边之鎭班通四贵所以褒宠于旧勲节制诸戎所以倚成于外阃惟尔同寅之徳体予注意之隆亟即新州毋辞逺畧可
　　前户部尚书防知政事张方平可依前官充观文殿学士知河南府兼西京留守司
　　勅三年之丧圣贤不可逾礼六职之任朝廷所以仰成粤予鼎饪之良近阕苴麻之制甫更中月当复通规就委居留之权固无中外之间具官某蕴天人相与之学挺金石不移之心被遇累朝极清崇于禁复逮予初政遂擢賛于钧衡适告訏谟俄婴钜创服衰去位乆深栾棘之情鑚燧变时已毕缟纎之祭矧任崇于体貎方渇伫于猷为姑还革履之朝仍锡玉符之寄殿涂秘职盖优异于老成洛宅中圻俾尹厘于王防是惟付畀之重式示眷毗之隆宜谅至懐往钦成命罙务同寅之守副兹注意之勤可
　　翰林学士右谏议大夫知制诰王陶可依前官充侍读学士知蔡州
　　勅左右之臣内则参毗于国论屏翰之任外则综辑于民经矧予禁复之贤屡启偃藩之请特推宠数使遂宴安以尔具官某风节峻凝谋猷敏济预两朝之言责陪望苑之隽僚肆朕纂承间咨忠益典领台阁嘉言日闻于前宣布中和惠问风传于下入揔大计再登内庭方竚有为之图俄闻移疾之告恳辞事柄祈析州符既重违于至诚姑为择于便郡陪京而近莫如淮右之优进职而行遂易金华之秘尔其敷施寛政迎导粹和神明泰宁则何恙而不已邦国顺否当乃心而不忘深体眷怀尚期来誉可
　　翰林学士承防兼端明殿学士翰林侍读学士给事中知制诰王珪可礼部侍郎
　　勅惟我仁祖享国永年盛徳成功将传于万世备言广记必借于三长间咨博洽之材入预刋修之职笔削之载方览奏篇之来感怆之余良嘉善志之美以尔具官某文章髙第经济闳才承密命于内庭屡闻忠益领诸儒于东观甫就编研追书四纪之见闻大备一朝之典法言观类例咸自裁成惟史氏之懋官有前书之旧比宗伯典礼天台贰卿用旌善职之勤且慰述先之念钦兹宠渥体我眷怀可
　　翰林学士守尚书礼部侍郎范鎭可守尚书户部侍郎
　　勅夫广记备言之书编年繋日之史古称善志时谓难才矧乎仁祖之圣德神功一朝之文纪武律载述之任刋辑良勤既克成于信书宜显褒于直笔以尔具官某识通器逺学富文髙内庭嘉献纳之谟东观预编摩之选发凡起例有古良史之风积思潜精成我一王之法奏篇甫上懋赏宜优中台常伯之聮左户地官之贰叙陞厥秩用奬尔劳往膺迁渥之华益竚猷为之美可
　　尚书祠部员外郎充集贤校理陈绎可度支员外郎依旧充职
　　勅具官某昔扬雄称太史迁所记谓之实録然则实録之名盖取夫不虚美不隠恶而为言也今夫纪一朝之典法事有巨细辞有详畧载述之际去取良艰必资众才以禆阙漏以尔博学敏用乆次词林往行前言多识古义命讨论于史观助刊约于信书发例惟精奏篇益善序进望郎之秩且甄载笔之勤茂对宠章无忘勉懋可
　　昭宣使入内内侍省内侍副都知利州刺史充本州团练使张茂则可宣政使余如故
　　勅先帝之史朕不敢轻自丞相至于儒馆之士预其职者更五六人焉可谓重矣而又择亲信之臣以闗掌世务所以欲其谨严而无废阙也以尔具官某端良矜恪乆侍禁庭典领周旋备观才致揔史闱之政令更嵗律之炎凉属其成书嘉乃勤事宠进使名之美用増近序之华往服恩章益宣忠荩可
　　尚书刑部郎中充天章阁待制再任知渭州都总管经畧安抚使蔡挺可右谏议大夫依前充天章阁待制令再任
　　勅朕以平凉之郊搤戎夏之要乃眷西顾每念谋帅之艰既得其人良思责任之乆就加显命式壮塞垣以尔具官某时才敏明士论嘉美服朝之宠陟天台禁阁者累年由陜而西更漕节将牙者三府矧自殿临于藩陇益能控制于氐羌保鄣缮完士伍服习方倚保边之重遽闻换郡之求虽谅乃诚尚难其代夫将帅戒乎数易夷狄畏乎宿名宜躐进于右坡俾重留于外阃尔其体国深意毋惮乆勤讲边善谋克终厥誉坐恢逺畧用副眷怀可
　　屯田郎中张次立可都官郎中
　　勅具官某六书之学世乆不传文字舛伪通俗交错非夫贯习于古讵能订正于简编以尔博学名闻潜郎嵗乆游心坟史之暇刻意苍雅之余典校鸿都既复中经之备体章言字学多沿镂版而失眞刋而定之成篇来上嘉其积思宠以一官往惟钦哉膺兹显命可未复旧官人都官员外郎董经臣可职方员外郎
　　勅具官某或谓赦非公平之典然而在仕者或縁诖误而寘于理非有寛宥则防良之士曷由而洗涤乎以尔向典方州纵逸有罪在法当黜度情非它属逄庆霈之恩固有原官之比复还旧秩仍列清郎毋以一眚之防而忽逺图之效可
　　屯田员外郎郑顗可都官员外郎太常博士陈纮可屯田员外郎秘书丞彭慥可太常博士
　　勅具官某士之通籍于朝而服职于外积累日乆且四期矣既克成于治效又能逭于过尤兹而不迁何用劝善以尔词学中科选阀阅陞闺台荐者称其防勤有司上于课最咸应恩格宜有甄扬稍进一官之荣使有羣吏之劝体兹恩渥懋乃事功可
　　金部员外郎沈扶可司勲员外郎虞部员外郎张宗道可比部员外郎
　　勅闺台之选昔重为郎阀阅之优法当迁秩属攸司之上课加在事之歴年用示恩褒具如令格以尔具官扶仕富吏资之敏任更使节之烦以尔具官宗道地承世胄之华职预计筹之佐咸有善状应于最条况乆陟于省闱宜递陞于官次等功清列司计右曹嘉尔有劳使之进拜茂对畴庸之命益思任责之艰可
　　屯田员外郎李景融等转官
　　勅具官某南宫为郎昔号清要太宰计吏法有黜陞嘉上课之应条宜甄能而进秩以尔士科擢秀朝防参华涖官闻敏给之称布政协亷良之善省闱承务蚤践于六聮恩典陟明复迁于一等服我甄褒之渥勉思忠荩之诚可
　　秘书丞充三司勾当修造案公事孔嗣宗可太常博士余如故
　　勅具官某夫列朝闺之籍虽以次迁参计省之僚本由才选阅乃年资之乆嘉其治等之优所宜甄畴稍进班级以尔学緼充茂才资敏明试吏有劳知巳言状寘之大农之属亦既宿官陞以奉常之聮聊用旌伐钦承奬擢之命益念忠良之为可
　　国子博士李及可虞部员外郎
　　勅具官某仕宦至尚书郎者在古为要今虽不涖省事徒假名秩顾其品列犹为显华以尔防名清时通籍闺着入奉朝请出为民官结课有司校劳累嵗擢进中台之序兹为近路之荣只服恩褒勉勤绩用可
</div>
    <div class="pagination">
<a href="苏魏公文集_page22.html">上一页</a><span>...</span><a href="苏魏公文集_page18.html">18</a><a href="苏魏公文集_page19.html">19</a><a href="苏魏公文集_page20.html">20</a><a href="苏魏公文集_page21.html">21</a><a href="苏魏公文集_page22.html">22</a><span class="current-page">23</span><a href="苏魏公文集_page24.html">24</a><a href="苏魏公文集_page25.html">25</a><a href="苏魏公文集_page26.html">26</a><a href="苏魏公文集_page27.html">27</a><a href="苏魏公文集_page28.html">28</a><span>...</span><a href="苏魏公文集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
