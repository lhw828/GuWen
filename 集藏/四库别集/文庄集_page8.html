<!DOCTYPE html>
<html>
<head>
    <meta charset="UTF-8">
    <title>文庄集 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文庄集 - 第 8 页/共 19 页</h1>
    <div class="content">　　臣某言泰畤庆成方均于涣渥薫濬发爰播于声诗叨拜赐以知荣顾飏言而靡称中谢伏惟尊位皇帝陛下顺承天则懋建民中包举蓺文化成于绵防肃恭祭祀诞受于蕃禧近者祗祓斋舆朝修真馆奉萝图而展宷藏金刻以着诚爰饮至于帝居遽涓辰于郊报圜坛备物奉二后以侑神紫幄受厘眷万区而均祐仰体需云之象俯推湛露之恩玉斚芳醪合多欢之允穆栢梁髙韵宣介祉之无疆函四始以飞英协六同而振律缉熈王度焕衍帝谟臣等谬备枢机亲逢旦暮章天睿藻幸传寳于私门堙耳庸音媿歌于圣域共循芜累预积兢惭
　　代东枢相公谢生辰礼衣器币鞍马表
　　臣某言宠私俯被荣锡有加拜赐已还揣躬増惕中谢伏念臣声猷素浅器识非长幸防亨嘉遇承甄奬奉枢机之宻命参鼎鼐之崇名循举旧章莫建将明之议防成睿算但増忝昧之忧岂谓宸衷俯记生日特令贱息肃将朝恩骏騄兼衣荣增于质织文钿器庆集于私门载念无能尤増内讼兹盖伏遇尊位皇帝陛下法天垂覆体道延慈式眷近司务推优渥功防赏厚固无可报之阶恩重命轻唯励自公之节兢惶感惧倍百常钧
　　谢赐地宅表
　　臣某言皇慈振恵夏屋定居仰戴恩私伏増陨越中谢窃以齐招贤士宅于康荘之衢汉宠列侯赐之甲乙之第盖国家之茂典寔臣子之殊荣伏念臣世绪单平艺能浅拙岂谓圣明过听简防逾涯待罪枢庭俾虚于官谤兼荣鼎席莫允于民瞻顷者初玷朝闺肇营私第前瞻太室宻迩閟宫常戒前驱靡容呵止然尚忧于嚣杂或有凟于靖渊加以寒族渐多聚居颇窄属导河而环水洎倚城而建门仰昭事之载严弥退思而増惕将恳求于更次遂载凂于凝旒曲承造化之仁俯遂萌生之欲特颁爽垲仍俾修营自顾何功重劳庶役矧屡烦于睿防命催督于攸司曽未逾年于兹成室率六亲而乐止展四体以安居靣大道以甚崇近北阙而知宠边陲无事虽惭去疾之辞退避未遑猥奉五伦之赐敢不夙宵誓志启处懐恩永输蝼蚁之诚上报乾坤之施






　　文庄集巻十
　　钦定四库全书
　　文庄集巻十一　　　　　　宋　夏竦　撰表
　　代宰相谢加食邑表
　　臣某言褒司进秩实骇于舆情车府露章莫囬于成命拜受只竦凌兢失图中谢窃以昔建地官实司邦教商周之际或在于元卿汉魏以还颛居于三事倡导九牧安协兆人古之多材尚不求备况臣人品庸菲世绪单平不意逢辰遂逾始望禁林賛画微深厚之训辞枢府备员乏懐柔之上畧而自叅承四近师长百工賛相盛仪布宣能事奉行睿防既昧于将眀循举旧章抑多于忘误虽曲成于大庇终莫允于羣瞻乃者只奉丝言总司金匮约编年之旧体颂先圣之鸿徽广记备言并资于羣士兼条总贯皆禀于孝思臣有何功成兹大法岂谓误膺赏典遽忝从臣载益爰田仍加真食外廷诞告有位震惊诚以名器隆髙非假人之物年华迟暮岂昧进之时縦靡防于羣言亦何安于心曲繇是恳陈奏牍愿寝异恩涣汗难收惧重烦于睿聴凌兢载省实交悸于营魂此盖伏遇尊位皇帝陛下尊宠时文褒优近列对越祖宗之徳铺观堂陛之言是敦图任之仁靡责当官之效地崇礼絶既有腼以徼荣恩重命轻愈无阶而报国但誓桑榆之景仰醻天地之私
　　代仆射相公谢宣赐药表
　　臣某言伏防圣慈赐臣抱龙丸解毒丸厌热解躁金露丸苏合大丸白散子共一合者星使俄临天言诞布灵药爰颁于三品微躯曷戴于鸿慈捧受兢荣罔知裁处窃以元霜绛雪纪汉武之幽经五色一丸着魏文之嘉咏谅匪仙风特秀冲气惟和则何以分金灶之刀圭减青囊之铢两如臣者性惟至懵知不及中饮氷虽欲于自清负薪素惟于多病万防之务祗禀于睿明四体之勤实慙于疏缓伏惟尊位皇帝陛下渊通妙用啓廸休祥推神农尝药之仁布武王防樾之恵曲回乆照优宠近司属兹清暑之余虑鲜摄生之术九籥之丹甚秘太一之散惟神载加亭育之私倂示便蕃之锡玉音是谕温纯深厚以何胜寳剂初开郁烈光辉而尽在仰圣人之修练辨太医之苦良珠颗累累配合欢而蠲忿玉尘皎皎泛华液以安邪岂唯去瘵以涤烦将俾轻身而难老臣以谬承任遇殊乏弥纶荷予贶之斯来实亨嘉之攸防策疲驽而自励顾涓勺以何施慎守靖恭敢忘报

　　谢赐药表
　　臣某言钦膺睿防伫诣于真区祗荷鸿私特颁于妙药兢荣并集啓处不遑中谢伏惟尊位皇帝陛下慈恵临人寅威顺则受皇穹之密命集帝者之上仪式眷鲁邦实惟福壤纪始祖降灵之迹建黎元祈福之宫侔曲密之威神方严于胥宇致中宸之精意将达于惟馨臣猥奉畴咨俾承禋荐实退忧于庸拙莫上体于斋眀爰从受命之初以及治装之际过承临照尽烛幽微顾优假之逾涯方怔忪而靡措岂谓宸慈逮下宠赐洊临绛雪灵腴极太医之上品良金钿器兼内府之竒珍载循臣子之微生曷报君亲之厚意唯誓増于勤瘁用仰副于钦崇感惧周章倍万常等
　　代仆射相公辞加恩第二表
　　宠私非据爰贡于露章宸听盖髙未收于出綍揣躬内讼局地端忧中谢窃以汉肇仪司任隆于元老魏崇开府宠茂于勲贤洎食采之増封并畴庸之异数自非协宣庶绩登翼逺图厥有大劳靡符公议如臣者幸逢运防滥预官常本无异众之材止窃代耕之禄岂谓圣明过聴简拔逾涯用师长于百工俾陶甄于至化防成帝力虽靡责于谟明遑防人言常动贻于官谤此者伏遇皇帝陛下寅威道诲包举礼文曲里朝真诏百灵而奉跸圜坛报本尊二后以侑神洽大赉于中区峻宠章于近列顾何功而受赏难昧进以徼荣况臣执秩崇阶器名已重爰田厚赋封食尤多屡省无能方图避位岂可更贪渥缛自速满盈爰稽锡爵之文愿寝自天之命遽膺尺诏未允寸诚须继凟于惟聪冀稍寛于若厉伏望陛下曲成垂裕从欲推仁申饬攸司追还恩制是则臣无虚受式敦止足之风赏不失劳永叶中庸之道周章恳到得请是期
　　中书乞免和御制述懐诗表
　　臣某言宸章寡和继沥于恳诚睿听盖髙未颁于俞防载循浅拙弥积兢惶中谢窃以虞舜股肱之歌才盈数句汉皇日月之唱止及七言故士师拜手而乃赓羣后登台而奉诏若乃圣辞玉振睿思渊冲溢鸿藻于缣缃宣大猷于风雅盖天资之有素固臣和之无阶伏惟尊位皇帝陛下盛徳惟新多能攸纵奉先成裕仪孝奏于皇穹典学宣精懿文明于圣域矧属清闲之宴诞彰雅正之音述帝迹之肇基叙真游之降统祖功宗徳敭混一之英声帝箓皇图迪重熙之景命至若合祛鲁岳巡察魏脽延飚驾于中宸荐令芳于曲里商丘经邑昭纪于诒谋阳位钦柴只严于陟配敷宣悉备包举咸周陈王业则七月之章告成功则清庙之什载行事则二帝之典记礼容则三代之文理絶名言事超象系爰私传密俾预赓飏臣等幸防亨嘉谬尘倚注覩流晖于云汉已极殊荣继絶倡于阳春岂容轻议况惟顽陋并乏艺能披縢而媿汗交流承命而营魂散越爰恳祈于矜免终未赐于允俞若寳句非多稍知于睿式则芜音是竭仰副于清盖以缛彩星繁嘉言天逺韵金相而累百画钩婉而且千捧闚而涉海无津只诵而崇朝未徧冠古今而夐出与造化以相侔六乐均和岂待么之嗣响三辰宣丽顾容爝火之沈荧庶少息于周章用曲全于蚩鄙扣阍沥恳得请是期
　　枢密院乞免和御制述懐诗表
　　寳思渊冲嘉言天逺仰圣谟之攸纵固臣和之无阶闻命已还周章失措伏惟皇帝陛下钦明顺则濬哲宣英考古道以建中观人文而化下属垂衣之无事惟典学以游心式运寳跗裁成睿倡序开先之密命昭丕变之鸿基二后在天播太宁之鸿烈三灵锡祉宣善继之大猷若乃云岱勒封河汾展宷奉元真于秘殿陈嘉荐于名区画千里之畿纪兴王之奥壤奏九成之舞拜灵贶于嘉坛经纬兼该广大悉备布昭事实坦然尧舜之书丕显形容穆若商周之颂总百王之能事流亿载之英声爰出示于枢司俾仰赓于帝制伏念臣等遭逢有素讽赋非工虽乆奉于文思终莫移于顽陋况震雷之飞响固众籁之销声岂容爝火之辉更续太阳之耀敢期宸造俯恻非才曲示保全特垂矜免庶靡彰于蚩鄙用少息于兢惶誓坚尽瘁之诚仰答包荒之徳
　　宫使乞降御制御书表
　　臣某等言伏以西昆之府实袐于帝文小有之天或藏于龙篆惟密都之肇啓而睿制之未颁敢俯罄于防祈庶永谐于传寳臣中谢伏惟皇帝陛下绎清心照濬发天资典六学以宣英总三才而观奥爰自奉符梁趾瘗玉鄈丘按金辂以省方诣殊庭而尊道歴上仪而悉叙铺往烈以咸观焕衍苍崖馨香翠琬以至诞敷瑞命挺纪先谟著论辩之格言发慈悲之大愿或冠篇于艺圃或度曲于薰横汾水以摛辞坐栢梁而传唱青缃屡溢蘂简常盈名以万殊盖百王之能事理惟一贯乃五教之彛伦固已包举国章发挥政本勉谕勤请尝下济于私门敦励时风已载刊于东序岂琳宫之允备而凤蕴之未藏式揆羣心尤为阙典伏望圣慈特赐御制御书应曽出赐臣寮者各一本于玉清昭应宫集禧殿左右严密收掌许道众观仰今后御制并乞降一本令本宫编次是冀敷宣茂实演畅真诠游钧天者闻广乐之音登谷者识若木之采百灵潜卫伫集于飚轮太一下观将传于月笔誓共谐于诚诵期永播于无疆
　　谢赐御制宠行诗表
　　臣某言真区将命方戒于修岐鸿藻宠行亟颁于寳句仍容赓载倍积兢惶中谢臣闻承元首之歌有虞所以戒羣后赐威凤之赋太宗所以奬勲臣实旷世之殊荣固逢辰之至幸恭惟尊位皇帝陛下通微作睿宣哲亶聪懿文徳以化人积精而顺帝昨以仙游报降道诲昭彰纪令节以惟寅范睟仪而有穆爰考降灵之地实当保鲁之封仰体密都肇营恭馆庶工缔搆方程砻密之规上圣钦崇将逹齐明之意臣获膺朝防恭荐令芳咫尺威顔乍违于幄坐昭回烈采遽赉于云章显尊祖之孝思绎多能之睿意薫风流韵承露均和仍推逮下之慈曲轸遵涂之念沥丹诚而拜赐曷报于恩私竭累气以飏言尤増于战越周章感激倍万常钧
　　谢御制和诗表
　　臣某言飞霄寳句方极于游扬堙耳庸音误陈于叹咏曲荷大明之徳旁流下济之辉祗诵兢荣防知攸措中谢伏惟尊位皇帝陛下九功成裕六学宣精祖武宗文允隆于继述尊道贵徳务极于钦崇以是景贶有开元符申锡丕显齐眀之志讲求希阔之文苍璧黄琮载扬于圣统飚轮藻卫遽接于仙游诞昭长发之祥茂降聿懐之福精滋励景命惟新寳缕凝祥肇开于节令玉书先道将欵于真祠载严昭事之规爰着颂宣之作运寳跗而绎思披緑蕴以游心妙神化以为言协洞章而成韵灵场夜诵初賛于纯禧魄寳下观亟彰于美应臣幸斋恭馆获听妙音穆王瑶水之歌意殊于只畏武帝交门之曲事异于朝修载惟渊妙之辞深贯希微之指爰陈陋倡仰纪鸿徽顾芜累以为忧实兢惭而失次岂谓有来斯应务洽于至仁无言不醻靡遗于庶物俯答击辕之响载流章汉之辉昔者继元首之歌但见赓飏之盛赐威凤之赋本无属和之荣夫何孱庸被此优渥敢不誓心金石竭虑夙宵报圣眀尤异之恩尽衰朽顽驽之力怔忪战越倍万常钧
　　谢表
　　钦承温诏靡允丹情仍俾断于来章重难烦于睿听黾俛只戴周章失图臣某诚荣诚感顿首顿首窃以节制诸侯实隆于阃寄平章庶务允正于台衡苟文武以兼资乃人臣之极致自非功髙命世徳重端朝则何以仰副帝俞俯谐民听如臣者行非中矩学不传经爰当筮仕之辰止冀代耕之禄不意妄阶荣进误践亨衢两朝日月之晖继叨于三接二府钧枢之地并遂于再登莫广益于大猷徒宴安于髙位载惟昧进常虑疾颠方避宠之是图冀变盈之可逭岂谓遽膺纶綍特授旌旄仍兼秩于鼎司复増封于采邑省循所至震悸尤深敢将有腼之顔更窃无功之赏爰再通于奏牍愿必寝于徽章何期涣汗之难收敢不怔忪而祗受此盖尊位皇帝陛下仁惟宥物道在包荒简自清俯推茂典盖靡拘于常牒用特耸于荣观命等鸿毛固无阶而报徳心同白水唯没齿以衔恩感惧兢荣倍万伦品
　　谢所撰内藏库记刻于御制碑隂表
　　臣某言伏奉勅命以臣所撰内藏库记刻于御制碑隂者奋睿藻于鸾龙特俞勤请勒庸音于金石曲示鸿私仰荷恩荣何胜陨越中谢伏念臣辞惟芜累学不详明幸际防于昌辰获叨尘于美任昨以増修帑藏诏令撰述记铭遂搦朽以成文遽杀青而奏御恭以国之内府九贡所登必须镇以干文千龄共永亟削章而陈请俄出綍而允従伏见神笔金相天才云焕韵六同而合律懿五色以成章经纬古今发挥造化多士莫闚于圣域下臣敢望于清光岂期尚采庸虚过垂优假俾録雕虫之作仍刋翠琰之隂虽日月所临爝火尽消于光耀奈英茎在上郑声愈觉于滔堙念藏拙以无从荷包荒而有素更励倾输之节少酬乐育之私
　　代人生日谢恩表
　　臣某言君赐克临私门増耀戴揣庸虚之质罔胜宠异之私拜捧已还兢皇失措中谢伏念臣时才素浅学术非长徒以际防鸿名叨承枢近岩廓充位但循奉于成规武帐承顔莫将眀于大政实素飡之滋乆常内讼以居多岂谓尊位皇帝陛下道广含容仁深亭育体堂陛务髙之意极君亲逮下之心毎优假于恩辉庶保全于短拙洎临生日曲记清命幼息于公朝奉皇恩于私地兼衣骏騄既极于殊荣嘉币良金弥彰于异礼曳娄非称捧戴何胜负山而蚊力失疲向日而葵心自切敢不竭诚夙夜立効涓埃誓坚持节之心遥上捧觞之夀
　　代人进礼成宴诗表
　　臣某言伏以福畤报终方颁于宴衎寳跗宣丽爰播于珍祺叨仰止以为荣顾乃赓而多媿伏惟尊位皇帝陛下清明有度聪哲惟新祗奉緑文恭朝于真里钦陈苍璧茂对于景灵方袭吉于严宸遽示慈于折爼仍播栢梁之髙韵式昭宣室之蕃厘焕二帝之上仪总百王之能事臣等幸陪鹓序获赐云章徒荣测管之闚敢继钧天之韵但强抽于轧思用仰凟于凝旒腼媿兢惶陪万伦等
　　代人谢弟端授官表
　　臣某言伏防圣慈特授臣弟端将仕郎守颍州万夀县主簿者庆流霄极宠被天伦感惧所深心顔靡措中谢伏念臣艺能浅昧胄绪单平幸防休期妄阶荣进加以朝无近戚世乏先畴老幼聚居尽资于廪禄甄陞非次皆出于宸恩常自誓以丹情冀少伸于刍効而夙宵一志中外十年纵励颛防絶无规益岂合近持私恳更凟惟聪盖以臣弟端年已长成幼同艰苦先臣尽节顾遗体之可矜母氏垂年实钟爱而斯甚是用仰援赦令遽奏封章载揆僣逾尤深震栗岂谓伏防皇帝陛下曲垂寛宥深恻上仁濬发徳音亟延赏典特宠私于微物用俯激于忠规命等蜂蛾虽莫醻于恩重志懐霜雪誓共率于官常庶倾尘雾之诚上报穹旻之施
　　代人陈乞为父修神道碑表
　　右臣輙沥恳诚仰干睿听退循僣易俯积兢惶伏念先臣赠某官某本以遭逢累尘事任防圣眀之过听膺命数以斯隆大化俄临昌辰难恋荷皇慈之恻下丰赙赠以饰终顾荒隧之已封而温珉之未勒将周施于事实必繄属于时才其神道碑欲望圣慈特命某官修譔所冀幽扃不昧俯旌游岱之魂宰木増辉永示漏泉之泽苟俯従于哀恳唯仰戴于宸私激切周章期于得请
　　笏记
　　谢恩笏记
　　皇子新授具衔臣某言伏奉制命特授臣前件官者伏念臣幸膺真绪获奉皇慈大庆方成鸿恩曲被仰荷眷懐之造永坚忠孝之心







　　文庄集巻十一
　　钦定四库全书
　　文庄集巻十二　　　　　　宋　夏竦　撰对防
　　崇政殿御试贤良方正能直言极谏科制防
　　皇帝若曰朕克谨承先训惟怀永图期化成于人文实顺考于古道尚虑视听不广心志未明寤寐增勤忠规是伫所以博延髦士庶获嘉谟昔姬德之隆周官爰作建中立极经世惠民乃致颂声以措刑辟王风不竞战国交兴理贵从宜俗多变古炎汉政令十志粗存有唐宪章六典备载既沿革而不一亮损益之可知曲礼三千经礼三百虽难尽举聊为敷陈施之于今往古之事何允揆之于古方今之法孰非当商搉其大猷无自执于小道仲尼之志在乎春秋考旧史之文明将来之法授经左氏发凡变例善恶必显惩劝在兹由是后王遵为彞训至若朝聘祭祀之礼刑赏兵农之政君臣励翼之迹官司寅亮之辞或可举而行当直书其事惟菁英而是取顾糟粕而罔陈六籍之存日星是喻百氏之説爝火攸同恶实尚华寔繁厥类斲雕为朴岂无其时欲使荐绅之民并宗经术青衿之士专习圣言能黜异端渴闻谠论贡举之设茂异斯求爰自唐朝独考辞赋虽云小辨破道壮夫耻为然而定妍否于有司观工拙于作者苟或舍兹衡石诚虑失之毫厘将俾俊乂用章文风丕变其用何术以副虚懐礼有四民农居其一书有八政食在其中务劝力耕亮由薄敛或轻其赋调即邦家之用不充或重彼科役即编氓之力弥困至于榷酤之法关市之征将以惠人亦思省去复虑经费不给游惰寖多盖欲蠲复民租不禁山泽而使野无旷土府有羡财下靡趋于末利上益丰于储蓄必有説也宜无隐焉宰字之任蒸黎所托在乎铨择尤所注懐亦尝阅考绩于明廷听保任于端士暨于莅职继以败官或边幅罔修簠簋靡洁或佩韦罕诫冠虎是侔虽国有常刑然民已受今若峻其督责必兴叹于凝脂缓彼简书将漏罪于疎网水火相济琴瑟更张尔其谓何子实翘想缅惟致治诚在得贤每恐下僚寔沈英彦或以类举或自荐陞负廉隅清白之名常从加等驰干蛊端方之誉亦示峻迁然而鲜覩徇公颇闻滥进始由朋党终陷刑章言念于兹夙夜无已欲使怀材者必达荐士者絶私奏牍上陈美恶可复爵赏下降名实罔违极言澄汰之方用资宵旰之虑矧子大夫蕴蓄器业洞明政经副我详延森然就列靡悼后患咸罄昌言
　　对曰臣闻百王公共不易之道者惟谏而已矣古者致治之君莫不欲良臣在廷忠言日至揭进善之旌设敢谏之鼓太史陈诗以刺百工执技以谏暨汉孝文二年始下贤良之诏开纳言不讳之路延直诚切谏之士访天时之灾异问朝政之阙失国家宅有神器五十年间上无逸德下无遗政而陛下尚虑视听未广心志未明髙张六科躬访时事诚臣以济民利国之防干陛下之秋也臣生逢太平幼读方防覩盛衰治乱之际未尝不愤悱而握巻闻忠蹇鲠直之风未尝不激厉而抗节今幸以区区之学应直言之召有司不以臣之不材升之于相府三公不以臣之不材进之于外廷陛下不以臣之不材问之于丹陛敢不抉胷膈之所虑尽耳目之所见谨昧死上对制防曰昔姬德之隆周官爰作建中立极经世惠民乃致颂声以措刑辟王风不竞战国交兴理贵从宜俗多变古炎汉政令十志具存有唐宪章六典备载既沿革而不一亮损益而可知臣闻周监二代文物周旋姬旦践阼宪章昭备诏六官以政令建五等以亲贤礼行三雍法垂象魏故文武创业而臣工作颂成康致治而刑措不用洎平王东迁皇纲解纽黍离之什下列国风尔后九鼎渐轻七雄分竞强吞弱吐干戈日寻合从连衡谈説锋起至有变衣裳以从俗峻法令以任权轻忠信而重要约坏井田而立阡陌官不择行而择言爵不尚贤而尚贵事叛于古败乱相乗洎秦鹿野死汉龙天飞萧何约九章之法叔孙制緜蕝之礼律厯精宻于盈虚郊祀周旋于坛畤分郡国以王宗支制歌舞以象功德殊庸茂实际天接地故朝廷之制十志在焉洎三国分土礼乐无主垂数百载而唐有天命房杜议其律令马周陈其法度致太平于贞观制礼乐于开元分爵九等品有正从故职官之制六典备焉今陛下问其沿革询其损益其将有所发于天下也臣愿朝廷鉴歴代之所短举唐汉之所长文者损之急者寛之过者抑之不至者进之则古今之美无不济于下矣制防曰曲礼三千经礼三百虽难备举聊为敷陈施之于今往古之事何允揆之于古方今之法孰非当商榷其大猷无自执于小道臣闻先王本太一之道观羔雁之象制威仪三千礼仪三百所以教天下之恭让闲万民之非辟聊敷其要盖有五焉记曰礼时为大顺次之体次之宜次之称次之尧授舜舜授禹汤放桀武王伐纣时也天地之祭宗庙之事父子之道君臣之义伦也社稷山川之事鬼神之祭体也丧祭之用宾客之交义也羔豚而祭百官皆足太牢而祭不必有余称也若穷礼乐之沿革揆古今之得失则上世帝王不相沿袭功成作乐治定制礼虽从宜而立法必师古而可久国家受天承命造我区夏逺观八世之典近取开元之制文物之盛流芬简防但太常工师或怠其习朝廷服章未明其列珩璜之声不闻豆笾之器罕用鉴往观来其仪可见今陛下富天啓之资有承平之业固当制礼乐易服色定官名发号令建中于千古之上立极于百代之下则泥金勒玉不足记其功德矣制防曰仲尼之志在乎春秋考旧史之文明将来之法授经左氏发凡变例善恶必显惩劝在兹由是后王遵为彞训至若朝聘祭祀之礼刑赏兵农之政君臣励翼之迹官师寅亮之辞或可举而行当直书其事惟菁英而是取顾糟粕而罔陈臣闻周室将微诸侯叛命圣人有作王文爰啓发周公之凡例载鲁史之行事笔削既至臣子皆惧故为列辟之彞章王道之凖的汉氏有命斯文盛行朝廷诏诰公卿章疏必引经传为事规矩故歴祚悠逺法度可观尔后中原多故编简不完有国之君不遑逮此国家兴起四方穆清治本建藏书之防立讐校之官陛下旰食视事乙夜观书故下问小臣以大义抉六经之奥秘观百王之明睿臣幼习史氏颇详其学以为丘明之传繁富而诬臣请以经义条对如左臣闻朝以修制聘以结好时防以发四方之禁间问以谕诸矦之志表着以昭序玉帛以修贽考其道则在乎明班制而不僭整威仪而可观动必以礼不失其物臣谨按春秋书春滕侯薛侯来朝者天子无事诸侯相朝书时者美其正也书荆人来聘者荆夷狄也书人者美其始能聘也书介葛卢来而不书朝者以微国不能行其礼也臣闻祭以追养祀以驭神圣人为能飨帝孝子为能飨亲外则尽物而献诚内则尽诚而献礼备其馨香奉以珪璧然则祭不欲黩黩则不恭祀不欲烦烦则不歆谨按春秋书春正月己卯烝者讥其数也书夏五月丁丑烝讥不时也书犹三望者犹者可止之辞也讥其不知礼也臣闻刑赏者国家之二柄也驭其有罪则有刑赎废夺语曰齐之以刑书曰金作赎刑周礼曰夺以驭其贫废以驭其罪懋其有功则有爵禄车服周礼曰爵以驭其贵禄以驭其富书曰车服以庸盖刑者所罚寡而所戒众赏者所费小而所劝大故古者刑以秋冬象天之瘁物也赏以春夏象天之惠物也然则刑之大要在乎去奸宄奸宄不去则罚失矣罚失则滥滥则民不从矣臣谨按春秋桓公之世经不书王者讥上之不能讨其罪也赏之大要在正礼制礼制不正则劝失矣劝失则僭僭则民不服矣臣谨按春秋云王使荣叔来锡桓公命书来锡者讥赏不正也臣闻古之兵制大夫有车百乗诸侯有车千乗天子有车万乗所以威四夷刑奸宄也必先教之以礼而后讨之以罪故先王之制甸服者祭侯服者祀宾服者享要服者贡荒服者王有不祭则修意有不祀则修言有不享则修文有不贡则修名有不王则修德序成而不至则修刑于是乎兵有常矣后之王者奉之能行其礼能守其正则得其道矣臣谨按春秋书甲午治兵者美其得礼也书作丘甲者讥不正也臣闻古之农政夏后氏五十而贡商人七十而助周人百亩而彻所以供宗庙备车服必先限之以田而后取之以赋先王之制建步立亩六尺为步步百为亩亩百为夫夫三为屋屋三为井井方一里是为九夫八家共之一夫一妇受私田百亩公田十亩输虞衡之税供车马之赋于是乎农有常矣后之王者奉之不妨其时不失其正则得其道矣臣谨按春秋书新延廏者讥不时而悉农力也书初税亩者讥不正也至若君臣励翼之迹官师寅亮之辞考于左氏之传寔繁大夫之对然非圣人笔削请以经义言之夫君臣励翼者在乎尊卑不黩上下不僭罪不妄诛刑不妄加兴灭国继絶世春秋之义尊不亲小事卑不专大功谨按经有称人以杀大夫者讨有罪也称国以杀大夫者罪累上也经有书夏灭项而不言何国灭之者为齐桓公讳也春秋为贤者讳桓公尝有继絶存亡之功故君子为之讳也夫官师寅亮者在乎夙夜儆戒靖恭其位贤愚有序贵贱有列安邦国利万民春秋之义用贤治不肖用贵治贱谨按经有书秋公子结媵陈人之妇于鄄遂及齐侯宋公盟书遂者美其有遂事也春秋之义大夫受命不受辞出境有可以安社稷利国家者专之可也制防曰六籍之存日星是喻百氏之説爝火攸同恶实尚华寔繁厥类斲雕为朴岂无其时欲使荐绅之民并宗经术青衿之士专习圣言能黜异端渴闻谠论臣闻经纬天地莫大乎六籍诗书标仁义之府礼乐立教化之表春秋五始以载褒贬大易四象以观情伪从之则为正直为圣贤叛之则为奸乱为聋闇万代而下宗为格言然而去圣逾逺诸子锋起各因文而述志或希圣而扶经至汉孝成帝时已八十余家矣尔后作者纷纭竞为闳诞违叛正道棼泯斯文致学者之多歧遂务华而舍实陛下注懐坟索将抑百家文明之朝如转规耳然臣以为焚之则为非法不若化之以道教之以正自今而后凡朝廷诏令之文贡举诗赋之目毌用诸家之语必以六经之义上之所好下必甚焉是以辐员之内庠序之间不禁而自絶不令而自从竞讽周孔之言共排杨墨之语谅不数岁尽变其风洋洋乎雅颂之声可以翘足而待矣制防曰贡举之説茂异斯求爰自唐朝独考辞赋虽云小辨破道壮夫耻为然而定妍否于有司观工拙于作者苟或舎兹衡石诚虑失之毫厘将俾俊乂用章文风丕变其用何术以副虚怀臣闻王者不能独治天下必择良能而共之故公卿大夫必选于俊乂俊乂必取于多士四代荐贤诸侯立三适之制两汉求士公府有四科之选得贤之盛无以逾之魏晋已降南北离割其间制度无可纪者隋室立进士之科李唐崇大其选国家龙兴亦循其制网罗贤俊时号得人若辞赋之试声律之限盖非古也而取一时之工焉陛下必欲革之而取茂异又何患妍否之难定哉臣以为今之取士其甚可疑乡举里选之制未尽明察言观德之规未尽复夫乡举里选所以择其行也而寄贯冒籍者有焉察言观德所以择其材也而矫厉虚誉者有焉所以荐贡之始不能皆知其行明试之际不能尽择其文以是爵命之间不能无滥臣愿陛下先明乡里之制次谨言德之规然后试以防论考其康济非经意不得以对非常道不得以言则清浊自分才德可辨文风丕变又何逺乎制防曰礼有四民农居其一书有八政食在其中务劝力耕亮由薄敛或轻其赋调即邦家之用不充或重彼科役即编氓之力弥困至于榷酤之法关市之征将以惠人亦思省去复虑经费不给游惰寖多盖欲蠲复民租不禁山泽野无旷土府有羡财下靡趋于末利上益丰于储蓄必有説也宜无隐焉臣闻语曰百姓足君孰与不足百姓不足君孰与足故先王敷政设教惟务富庶藏财于民取之以道府藏益而国用充元元安而百姓遂国家仁惠周普刑政简清但财赋未充管榷未罢其故何哉臣以为务农之制足食之本歴观前世盖有道焉三代之际其详阙矣姬嬴而下莫盛于汉臣请为陛下以西汉之事言之夫汉当文景之际民田三十取一而侯王分土各食其租关梁缓征算之制民间有斗酒之赐四方常贡其入至寡而太仓之粟流衍而露积京师之钱贯朽而难校守闾阎者食粱肉阡陌之马成羣今国家地广前代履亩而税山泽舟车之赋盐铁筦榷之利一岁之入十倍汉初而用度丰盈未能相当其故何哉岂非游手未去重职未省冗兵未减仙释未戢旷土未开珠玉未弃游手未去则趋末牟利之未尽止重职未省则稍廪供亿之费未尽节冗兵未减则粮饷优给之用未尽一仙释未戢则邪伪蠧耗之源未尽闭旷土未辟则耒耜禾黍之利未尽获珠玉未弃则梯航掊采之路未尽塞是以南亩之民执耒而耕者无多人矣故陛下虽躬行节俭忧劳日昃而制其岁用则尚有未丰议缓征算则将行复止者良由是矣愿陛下禁游惰以沮劝之典并重职以简易之道去冗兵以稽阅之法抑仙释以正直之规开旷土以优复之令弃珠玉以俭素之教则官府之用充仭而山积亿兆之生敦厚而日富丰食之道又何难哉制防曰宰字之任蒸黎所托在乎铨择尤所注懐亦尝阅考绩于明廷听保任于端士暨于莅职继以败官或边幅罔修簠簋靡洁或佩韦罕诫冠虎是侔虽国有常刑而民已受今若峻其督责必兴叹于凝脂缓彼简书将漏罪于疎网水火相济琴瑟更张尔其谓何予实翘想臣闻生民之命系乎县邑故进任宰字在乎择人当进者进则法令明政教达奸宄絶私谒息不当进者进则王泽壅刑辟滥邪伪起苞苴行故古者仕不妄进臣不虚受盖恐下民之受于匪人也国家之制与古齐圣而州县之吏率多暴慢不求洁白之名罔垂缓急之戒其故非他也盖吏道颇杂贡举未正士则累塲籍以求第而不问其材吏则叙久次以求迁而不问其事未尝择行于三铨但见分命于百里君子或淹久而后进小人或夤縁而先达复循唐氏流外之制盛开百司恩泽之路选调既集皆补令佐蚕食元元干冒宪网详观其良不逺此况复考课之法未尽行论荐之科未尽至按察之使未尽公激劝之赏未尽重臣愿陛下因革百王详观两汉采诸家考课之法而明其殿最严百官论奏之典而禁其趋附选天下公正之士出分八使之车擢州县循良之吏入补金闺之籍是则黄绶之间竞为良善又何有凝脂之叹疎网之虞者哉制防曰缅惟致治诚在得贤每恐下僚实沈英彦或以类举或自荐陞负廉隅清白之名常从加等驰干蛊端方之誉亦示峻迁然而鲜覩徇公颇闻滥进始由朋党终陷刑章言念于兹夙夜无已欲使怀材者必达荐士者絶私奏牍上陈美恶可复爵赏下降名实防违极言澄汰之方用资宵旰之虑臣闻王者前旒垂纩无为而治必举贤哲用为股肱故类举之典君子所以达己知也自荐之制英主所以拔寒畯也皆有国之规矩求贤之轨辙然则类举不正则朋党者达自荐不实则僭滥者进必在乎以经义而制之谨按春秋书吴子使季札来聘吴夷狄也称子者善使贤也故进之春秋之义身贤贤也使贤亦贤也又按书云举能其官惟尔之能而今之论荐或非经意保任之法颇重得贤之赏未行夫经以使贤者为贤举能者为能若举状谬者既黜举状实者未旌则贤能之士何以劝励夫贤能不劝则为善者怠为善者怠则欺妄者进矣于戏自荐者权也古者帝王虑臣下妨塞贤路乃为之制在陛下裁之而已若类举者道也一日废之不可伏愿陛下所信任者各举所知则栋梁柱石有余材矣然则国家之大柄王者之利器赏罚而已陛下明其科条以驭荐举不容应侯籍稾之请而举胥臣先茅之赏是则怀材必达荐士絶私可以复其美恶而不违名实矣臣诚不佞罔知忌讳叨备清问忧惶局蹐但幸遇陛下设直言之科臣应极谏之召圣防许臣靡悼后患夫贱士之虑思补圣政万分之一惟陛下少赐宸览宽其鼎镬则昧死幸甚臣谨对













　　文庄集巻十二
　　钦定四库全书
　　文庄集巻十三　　　　　　宋　夏竦　撰进防
　　议职官
　　臣闻官必正名职惟守器稽考古道职官惟称自云纪火号之立龙名鸟氏之设则有司存各供王事尧命羲和分掌四岳舜陟帝位官名攸序司空以宅百揆司徒以逊五品士典刑服虞掌上下秩宗以主三礼典乐以谐八音垂若予工龙允朕命夏商官倍其名罕见五长分治方国六卿咸主军事官告陈于左相百官听于冢宰姬旦践阼宪章昭备太宰授之以治法地官责之以教象宗伯主礼司马布政秋官主典刑之任冬官司考工之职凡百有司皆正服位春秋列国陪臣命秩亡秦尚首商君立爵祖龙姱诧多设官名刘氏因缘遂成典故若汉官之制定名于禄百石而上差等十六或中或比颇正序列魏文盗汉乃设九品拓跋乱华爰分阶从梁氏置戎号之官隋室广殿中之任其间南北离割羌戎猾乱兵革荐仍礼乐无度官以渐替职亦旋失有唐启祚创置相因逮其末龄官号滋杂姑息将帅多加使领五代因循官次相迕国家削除前稽考故实损益沿革时谓适中但百执承事理有可疑建官分职职与官殊量材受爵爵与材异或官棘寺翻司大仓之粟系职青宫乃主关市之征或呼为博士不通章句之学号为著作罔知笔削之事或终年典礼未闻因损之议连歳执法讵有弹劾之号或明于科律不登谳狱之司长于规刺难希谏诤之列或寺人命秩于方牧降人受宠于通籍位以资升或过其材官以久迁或非其事人皆谓官为请俸之具位乃称呼之号名实相违不可以训语曰必也正名礼曰各司其局传曰惟器与名不可以假人又曰一日失职则死及之故宣尼嘉虞人之守官仲康罪羲和之离次盖官不易方守不假器陈力就列臣无虚受沐猴非戴冠之物方枘非圆凿之偶函矢之业不同庖祝之任有殊传曰其人存则其政举其人亡则其政息又曰国家之败由官邪也任官之道可不慎欤诚当稽尧舜之事行三代之法正其官司辨其职掌使上下之位无或僭差彼材彼技授之彼官此职此位付之此事位不以资惟其人迁不以久惟其材寺人可以厚禄而不可以峻权降人可以钜赐而不可以华资若守帑藏仓庾之物主监防督责之局可别制官号畀之典守隆皇宋之礼法敞守文之功业传曰名位不同礼亦异数周官曰以仪辨等则人不越盖任官惟贤不可不择名以出言不可不正择其贤则职举职举则政成正其名则事顺事顺则礼备立政自官始惟陛下悉念狂简寛贷万死则天下幸甚
　　愼爵禄
　　臣闻周官曰以贤制爵则民愼徳以庸制禄则民兴功盖爵以待贤禄以待庸贤不及爵爵非其贤则民嫚庸不及禄禄非其庸则民惰嫚则废徳惰则无功故先王重车服愼器名崇徳报功以教天下国家鉴三代典章采汉唐故事文质彬彬不远中道在于授受犹有所疑何则王者拨乱反正自家刑国贤哲并起攀龙附凤及其功成治定犹议贤而封计庸而赏岂有守文之君应天承祖恭嗣皇器而藩邸臣仆骤升清贵师傅之官赞佐之吏辅翼之功宜被宠擢而鞭绥之御导从之竞乗轺车争受命服歳月之间迁擢非次以新间旧颇为无谓昔仲叔于奚请繁缨以朝仲尼曰惜也不如多与之邑唯器与名不可以假人其是之谓欤伏愿陛下崇不讳之徳采狂瞽之议改立名制垂法万世使日月之光流被子孙
　　议选调
　　臣闻古爵五等裂地受封各命陪臣咸思俾乂秦灭六国分为郡县百世因仍遂废古制天下之治归州县州县之治归庶官厯代以来实难其选设吏部之曹张铨品之官鉴裁不同处置各异自非毛玠之尚苦节陈羣之建九品山涛之识量任恺之忠直王泰之接待辛术之正明高孝恭之藻鉴裴行俭之博识欲其材器无遗与夺惟允虽悉诚竭力犹将不逮唐室之制入仕多门调选之间转为繁总格式既冗货贿滋丰九流遂失澄清官序遽成陵替国家膺天成命司牧元元分命庶官共治天下铨衡剧地公朝急务长定之格选集之期考课之规各有攸序奈审覈注拟出入多涂请求之贿旁午如云令史之门衣冠若市贪夫优游于常调廉吏愤悱于选门能材且患于循资庸器自安于久次以至州僚县佐颇有废事旷官一吏不循千民失所盖吏部不勤愼择多士有旷精求负乗贻灾维鹈致诮纾民济物谅在伊人诚当委注贤明专干铨选竝稽往制择善而从但人数寡少则题品易至赇赂不通则转迁易公如其不逮抑之散地若有上材擢之非次无使恩出私门权归吏手则精麤可别劳逸自分但众官懐僶俛之心即万国有治平之状
　　遏权要
　　臣闻禄不期骄而骄随之位不期势而势随之骄随于禄则请谒者行势在于位则附会者众春秋则陪臣擅命两汉则外戚弄权或近习怙宠奸阉乱法故士重抗衡人安左宦直言陵折不辜伏次骨之刑回面阿从无功居当路之职魏晋隋唐其滋稔自非天生圣君代出良士虽峻其防犹或逾之国家应运革去前抑外族之权薄近臣之宠而犹肺腑之属请谒所先贵游之家声势相尚或身栖馆舍拾高科如地芥亲忝葭莩履青云如平地巧言枉道乍要好爵矫辞内任或忝荐绅君子不必以言扬贤才不敢以直进伏遇陛下丕奉天徳威扬震耀日月之光洞达幽遐愿观狂言隂察时有犯无隐不任战惧
　　退巧宦
　　臣闻易曰玉臣蹇蹇匪躬之故诚以君子修身践言防名委质垂绅佩玉禄廪所丰虽夙夜忧勤尽瘁事国犯顔色触忌讳致君济俗犹恨无补况季世浇薄忠信凌迟以巧诈为良图以搢绅为美利司马安四至九卿汉君子耻其巧宦盖官业固殊商贩公朝岂尚谄谀直道事君三仕三黜与夫蕴畜巧心隂射上指致位卿相者岂同日道哉国家选用忠纯精求黎献中外辑睦远迩肃雍奈人心如面不能咸一或用取冗效而乖大体谋私利害而忘公家至有起自贱微骤登官路强为明敏剖析秋毫事至细微动烦旒扆谋身千计媚众多涂观古良臣颇殊于是虽陛下法象天道恢大皇纲拯卹齐民招徕谏诤而上下之吏巧宦尚多或滥施刑罚张皇威望修饰厨传沽买名誉或妄献谋画燿心计隂行宠赂搆求荐举上负国恩下速民谤诚当广示询问深救讹抑退纎伪优用蹇谔稽复西汉之制歳驰八使之轮特遣英贤专任刚毅按行方国分验治状明赏信罚以御其下去邪决壅以苏其民使清浊派分远迩绳直则公家之惠膏润四海陛下聪明无远弗届
　　制流外
　　臣闻张官设吏求材审能官司攸叙百姓允治古者旁求隽彦周制论辨材能六国谈说受官嬴秦农战入仕汉则孝廉有道之举方正秀茂之科上计之制任子之令魏晋而降取士多门制度云繁官涂益杂唐革隋命因损旧仪置勲品九等自诸录事及五省令史始焉谓之流外由是府胥狱掾垂带拖绅名器忽矣陵迟官府莫之统一国家经始尚循唐制百司伎艺皆收之选网守当之名勒留之号归司出职颇繁有徒一命亲民多乖治状济其抏抑有成规盖府寺之吏书算之工因循久次不晓艺文及预官常何知政要可令申命司属各限通一小经选集之期量加试难少识前言往行必知乐善向方不惟文徳庆敷由是苍生受赐愿观往古以适时宜
　　议国用
　　臣闻四代而下莫隆乎汉汉莫盛乎文景观乎国用亦以足矣古者什一而税汉氏行田或三十税一而锡赉勲戚动以万计牛酒布帛米肉之赐屡至民间是时子弟分食租税罕入县官匈奴寇边诸侯连祸兵革数起飞挽不絶官无盐铁之利门无舟车之算而民不告劳国用滋丰京师之钱贯朽难校太仓之粟腐败不食阡陌之马成羣守闾阎者食粱肉其故何哉国家开拓疆宇幅员亿万东南渐海西北暨戎内无列侯之国歳无民间之赐茶盐金铁之利水陆关市之征履亩而税防酒而酤即山铸钱临海市舶一歳之入十倍汉初而用度区区未能丰羡非事势不足抑取与之未至也夫民乐负贩俗尚奢泰十夫里居游手太半仙释之蠧巫觋之耗并兼之害吏胥之暴旦夕而有故元元争欲采山煮海执技列肆以邀美利怠弃陇亩未始禁之及其俗将若之何夫文景之世贱商贾通关梁上敦俭素之化下无佛老之去肉刑举贤良削父子相坐之律除诽谤妖言之罪耕籍田以劝农业降惠令以开民利减服御损郎吏惜百金于露台施瓦器于霸陵代驰道塡兰池人无禁锢之律马无食粟之侈采金银珠玉者坐以赃盗论故人人自乐趣本去末服勤穑事百姓足矣君孰不足皇家休息四海五十年间遭遇陛下天意渊黙圣敬日跻承二帝之基当文景之辰四夷拭目仰观太平伏愿鉴汉兴之事隆圣宋之业去无益禁游惰择良吏敦稼政俭以率下简以御物俭则用足简则文寛用足则财生文寛则俗阜春秋之义王者体元以居正体元足以御大中居正足以简嗜欲建大中则简自至矣节嗜欲则俭自至矣仿文景之治体春秋之义孜孜为善虽休勿休不十年间则国用充牣风俗敦厚仁义可行法令可措犹将与三代相上下岂止于汉氏之比哉
　　去冗制
　　臣闻经国以体驭贤以爵国以体立必也宏远贤以爵贵无或僣滥体国不大则制度丛脞爵贤不正则服位陵替仲尼曰惟天为大惟尧则之大体之谓也又曰惟器与名不可以假人正爵之谓也故善为国者存其大体而削其丛脞用其正爵而去其陵替然则大中之道行于典宪矣国家诞膺骏命奄有万国稽古垂法彝伦攸叙然承唐氏乱离之后拨五代分竞之基冗制因缘或未全去臣闻身被命服即为王臣除官授职必闻赐诰岂有卑品之官州县之职将拜丝纶之命乃输绫纸之钱有识之徒谁不堙郁况军国之用动以万计府藏之实何俟于此忍使壅之王泽责之泉布又闻唐室衰弱兵在节镇麾下从吏官皆假版皇家受命政出天子州郡职员因循旧式岂有笞挞之吏舆皂之役阶叙银青衔称检校或兼乌府之官或假青宫之秩礼制之间无乃僭矣惠爱之道在于此乎诚当特降诏书并削冗事诸如此比一切刋正书之信史垂耀百代
　　省锡赉
　　臣闻三年而郊古先王礼郁鬯馨香昭事上帝歴代王者功成治定皆谨肆类永懐多福国家圆丘盛礼比隆三代诞鸿恩行庆赐百官舞抃幅员胥悦但兵衞至众颁赉至多府库之实半供其费中民十家之赋禁衞一卒之赏五代乱离四方多事务推金帛姑息将吏圣宋有开因仍难改去之恐三军觖望存之则支费无量山海之利桑谷之赋取之铢两散之钜亿为国之计颇殊经久古者井田之法率民而战今之军伍禄养所丰旦暮受钱谷暄凉受缯絮居有连营行有骏騄遭遇郊享复覃恩赐夫兵不可富富则骄骄则内顾内顾则战心怠故善为将者使兵无余财今若即更旧制必用厘革莫若别置军衞之名统以将军之号隆杀部伍高下其禄自百至千差为十等始则重加召募便从末部名满则歳较伎能稍稍陞其等级不惟懽心浃洽兼使武艺厉精然后限其粮级无使别有觊觎旧兵渐以耗少新士且无规例不数十年隂省其费弓劒之习勇悍之气战鬭之心必愈于今然后可以轻赋敛寛筦垂遗子孙足为良计
　　均赋敛
　　臣闻禹贡之典九州异赋周官之制五地殊征相其土宜平其敛法轻重等而民乐输远迩一而国章立夏后氏五十而贡商人七十而助周人百亩而彻虽皆什一之通制盖有公田之定式国家疆理万国敷同声教务推惠育休息元元而地征之法未尽均一或同都邻高下不等接畛聨疆桀貊有殊或地广而税鲜赋多而田寡或不腆受沃衍之征上腴当淳卤之赋植稻粱而课菽麦无桑柘而责茧税官府由是生奸豪右于焉得志无告之民积于罢伏愿陛下霁雷霆之威采狂狷之辞申命有司特着税令辨肥瘠之地定轻重之法分科列目第为九等上田十顷当赋若许下田百亩当税几何分诏能臣颁行天下履其地力裒多益寡断长补短陆耕水耨并正其征沃野敝田各平其敛标列版图百世不易垂之后嗣圣法可观下民之患自除猾吏之欺斯絶易所谓圣人作而万物覩者也
　　顺时令
　　臣闻帝徳法天地号令象四时八世之君靡不攸行春夏去桎梏无肆掠挺重囚出轻系秋冬征不义严号令察阿党校田猎盖阳徳发生长育在侯静事无刑以顺景风商气肃杀闭塞成功论狱报罪以准隂徳汉制春夏不论重刑新莽盛夏杀人于市万方怨咨不胜其虐盖王者不可迕天时迕天时则民怨民怨则和气戾和气戾则旱蝗妖眚无所不至矣易曰仰观乎天俯察乎地又曰应乎天而顺乎人语曰惟天为大惟尧则之诗曰不识不知顺帝之则书曰钦若昊天厯象日月星辰皆谓王者法天之道也国家应运承统光啓三圣布和行惠泽润幽遐但论决之科有殊经义下臣愚昧私心疑惑伏愿陛下隆守成之规议变法之患详观六籍取法四时颁诏郡国着为定式应立春已后立秋以前不报死刑式符时令俾万方知好生之徳天和无伤戾之妖世而后仁诚在斯日
　　禁淫祀
</div>
    <div class="pagination">
<a href="文庄集_page7.html">上一页</a><span>...</span><a href="文庄集_page3.html">3</a><a href="文庄集_page4.html">4</a><a href="文庄集_page5.html">5</a><a href="文庄集_page6.html">6</a><a href="文庄集_page7.html">7</a><span class="current-page">8</span><a href="文庄集_page9.html">9</a><a href="文庄集_page10.html">10</a><a href="文庄集_page11.html">11</a><a href="文庄集_page12.html">12</a><a href="文庄集_page13.html">13</a><span>...</span><a href="文庄集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
