<!DOCTYPE html>
<html>
<head>
    <meta charset="UTF-8">
    <title>学余堂文集学余堂诗集学余堂外集 - 第 2 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学余堂文集学余堂诗集学余堂外集 - 第 2 页/共 88 页</h1>
    <div class="content">　　斗山杨氏族谱序
　　余尝作老痴杨先生传其畧葢得之杨君仲建仲建家黄池舟上下必道其庐至则相索久游而不厌闻其五世祖曰宗信尝以千金置桥横岗乡人传称之而其伯父儒父伋皆尝与先大父同问学于陈九龙先生之门以是余两家交最旧因得尽征其先世杨氏之先葢家陜有自陜而庐州者世为合肥人宋靖康间髙宗南渡避乱于宣城之北境遂家于宣可纪者自曾六翁始其子迁斗山又迁花桥数传而有宗仁宗义宗礼宗智宗信凡五人用儒学敦孝友五人者有子十二人其能诗而著者曰实曰贞实号竹屋其诗不多示人贞则与庄防定山左辅廷弼诸公游好诗传于世所称老痴先生者也自老痴以上同居六世至是而蕃始析产以其始盛于五人也至今谓之五房而传其孝友不坠积学有称者多以明经荐晋宁知州绪广平通判纶皆廉恵以名其官贤而厄于卑位者曰谦曰迪以教为职能置学田育贫士其以孝特著者曰级居母忧庐墓三年为时嗟咏至于妇女节烈或殉夫而死或无子而守或未字而贞不可胜数施子曰善乎杨氏之教其家也仕宦稍疎而文学俊良子孙相属葢上世氏族称才子若干人不惟其官故贤者用显晋唐以来竞重富贵侈阀阅非显而在位及与名公卿游则虽有硕徳茂才往往湮没此布衣隠君子之所为罕闻也行能克修于家声誉或不出诸闾可不惜哉然闗西杨氏四世三公清徳名当世极盛矣祸患相寻间多不免故或公卿而倾殆或被褐抱书而保世永存君子亦为其可继者耳矣杨故有旧谱以老痴携至金陵适罹火厄今自曾六翁始者志慎志信也仲建屡述其先徳余嘉其意可为劝故叙之详焉








　　学余堂文集巻二
　　钦定四库全书
　　学余堂文集巻三
　　翰林院侍读施闰章撰
　　书集序
　　四书大宗讲义序
　　国家立学宫程以五经四子之书使天下髦士一出于是岂颛为制举设哉道之不明也不能户说以论于是归其指于传注又或病夫防引或问大全诸书之浩无纪极也于是学者又约其说于讲义縁圣人之言为传注縁传注为讲义其言愈详其指或稍逺今以一人之言传诸众人之口自室而堂而阶而户外而国中未有不异其辞者取一人之身四体百骸之通贯支分而节解之以各名其处以胡越其肝胆说虽井井而其支离扞格者亦不少矣近世所谓讲义又率取一二有声帖括者所纂辑奉为宗旨由是学防之流司衡之吏悉奉之为令甲尊之为蓍蔡设有负頴深思之士间出其所见不刺谬于圣人论者不以为异讲义也直谓之悖传注然则今之所谓五经四子之书直弋取科第之嚆矢也其不合者圣人复起或亦莫敢辩之矣尚君韦堂少为经师沉酣渟演句研字剔尝有防于先圣诸儒之说中嵗悬车益殚搜校数易其稿勒为是书葢本之传注旁采讲义百虑折衷至于发语措辞神理维肖微独圣人之言即制举之法强半具是矣或曰是书専为制举不与圣言有间乎曰今国家之功令在是苟舍是弗从弗行也于韦堂奚惑焉先生服官饮冰既罢而归家无长物安得一二有力好事者为之板行以引绳后学乎夫圣人传道以言而言不尽意要贵得之意言之间忆少时受经塾师日所讲解明旦必歴取其言而复之十九抵牾予以为其辞不胜纪也冥目反思视圣贤之言等诸家常盐米琐近之语要明其义不惟其辞往往雾解而冰释先辈有言熟读白文数过题义自了孟子所谓博学反约此其一端也学者有因是而求诸心也其亦得鱼而防筌也夫
　　易经揆一序
　　古今注易者无虑千百家言人人殊要不越于羲文周孔四圣人之指四圣人画卦系辞彖爻十翼竭智殚思而要不越乎先天之一画葢观于河洛中宫之一而知奇耦相配三五相参其数皆始于一得一而两仪四象八卦于是乎皆备极之三百八十四爻亦无出乎一者故自伏羲始作一画之时而确然以全易示人无复余事所谓得其一万事毕天地且不能外况于人乎然而穷幽极眇探通类非有涵葢天地上下古今千态万状不可纪算之神奇则所谓一者不可得而尽故昜者不易之理而实变易无方之义也近世宗程朱传注颁在学宫呫哔家罕通其蕴于是争尚讲义扣盘扪烛影响支离差得其近似四圣人者出亦不能家置一喙矣在中洪子受周易为文学耆宿探索有年简括诸家易说勒成一编曰易解醒温陵大中丞曾公见而善之为之版行已流通数十载矣洪子研虑不已与年俱深又复取旧所已行者增损参校畧雷同之众觧定犹豫于微茫谓之易经揆一眎旧本为尤善葢其一以逓至于无穷又综无穷以归于画一古圣人先后同揆者洪子实有以窥之殆所谓即筌蹄而得悬解者哉夫易之为书万世文字之祖六经之权舆也故百家诡奇之说无不窃其绪余而去易益逺程子之言曰易止是天理合乎理则合乎易大哉一言贯之矣洪子少以易名家今年逾八十而好之不衰拳拳以讨论为事其有出于人也逺矣
　　重刻感应篇辑解序
　　君子之劝善而遏不善也多方扶诱而悚厉之不尽其力不止至于古人之嘉言懿训称道传诵不厌再三要期于环听共观争相磨治此古圣人乐取诸人与人为善有不自知其然者也广昌何印兹先生好学乐善尝刻感应篇化书广示后学已见予感应篇辑解叹为善本偕同志诸君子重刻而黄君某又为之手书剞劂既半适予过旴江相视欣然出此属叙予敬谢曰前已详叙之矣今复何言毋已请略述一二旧事余少失怙病疳濒死者数既八嵗先君子手示一编曰孺子薄福多病幸而免于殇若无防此葢太上感应篇也闰章谨识之及官京师小有戯豫輙梦神若冕服者厉声督过余叩首谢罪神揖之起曰若家世理学能改过未晩也旁睨其案头有牙籖锦帙者彷佛见太上二字知为感应篇益厉志奉行遂版其书前序中所谓感异梦者此也甲辰官临江复取诸书合校为感应篇辑解署中有古柏高七丈大合抱南防署室北覆庖厨防夏月家人咸列坐其下忽大风雷自北至折柏如斧截不南仆而西西正当土垣空处无一人伤者先是之夕内子梦神吏数十人出入卧内倚柏墙立若有所伺察者予叹曰高明之家鬼瞰其室行勉之矣日晡乃有折木之异予方执巻据案但闻砉然声向使从风南仆其不麋于覆压者鲜矣岂神实司之而故折以西耶向闻王湘周箎诸人奉持演说获应如响或疑为偶然今乃知其非谬语也印兹先生闻之喜曰此即可以序矣请悉书之于乎不视其履而沾沾刻书为功者陋也自称大道而迂眎此书者妄也信之真行之力而乐与人为无穷者智且仁也旴江为明徳先生故里讲学姑山从学者众去今百余年犹有诸君子乐善相劝明徳之风逺矣吾安得尽与之游以相考徳而讲业也
　　刻思贤操谱序
　　欧阳子之送杨寘也酌酒进琴以为愈幽忧之疾释不平之心将于琴有得其言琴之哀乐感人形容要眇有听而忘倦者余尝夜宿东牟蓬莱阁月明风起海水激喷崖石如孤舟拍浮洪涛怒号万籁交作感成连海上事辄叹曰此亦将移我情安得伯牙其人者援琴以写之既还歴下有彭山人者能诗画鼓琴因人以请曰家有思贤操谱少保殷公僎所刻也音节指法与世传异葢雅音也惜火其板请序以授剞劂余少尝好琴从海阳高处士受思贤操未能卒学今疲于四方之役积其幽忧之疾所为抚动操者不熟于手而未能忘于心将以是愈吾疾焉召山人而山人老矣苍然抱琴来坐定使鼔之怆然以感穆然以思于是知其音之悲调之雅感人之深而霍然愈疾之速也丝之为声哀哀以立廉廉以立志故君子听琴瑟之声则思忠义之臣而思贤操者琴之始事也斯谱之传于世也固宜山人又言家趵突泉之侧泉声潺潺然达吾耳水洋洋然濯吾目老不自给以笔墨为生暇则拂琴鼓歌悠然若忘其身之贫贱也葢将以终吾天年予闻之嗒然曰子葢闻成连海上之说者乎能如是可以琴矣书以为思贤谱序
　　稽古名异录序
　　嵗甲寅仲冬月朔获见禹航孙海门先生于宁阳客舍坐语间出所辑稽古名异録葢取上古以来史传所载名氏谥号岐异叠见者萃为一书用资征考者也夫前人有同名录有同姓名录不过综其所同如两丘明两秋胡之类近代陈士元心叔网罗古拾其名氏参错踳驳者谓之名疑较称博奥先生泛覧穷搜又杂采荒史竹书汲冡外传纬书路史诸书怪异百出补所未补前人皆蓝本矣间及轶事辨阙误如苍颉之非史官陶之渔雷泽瞽瞍一作瞽□人但知其顽也不知其能作十二弦之瑟免文王于羑里之难者人但知散宜生不知又有隂竞也事非尽出僻书而后生困守帖括束书不观间一搜揽如游广莫而闻钧天他如此类更仆不可胜数先生遽属余序乃序其畧曰孔子之删书始唐虞阙疑也上古荒忽不可考即有书契而漆书竹简虫鱼鸟篆之文防画瞀乱古字多通用转相承写鱼豕滋淆所见异辞所闻所传闻又异辞振古为然秦火而后益难防诘周礼山海经尚疑非周公伯益所作其余附防杜撰各自名家多与经传抵牾学者乃欲以一人之见搜考三皇五帝以来史氏残阙之事葢其难已要之博闻强记有禆于道其说皆不可废今有人入贵胄之家见其宫室罇彞珍怪器物皆为之目駴心怡况乎上古之人物姓名掌故荒阙未全者而获睹于一朝乎夫圣人存而勿论儒者不知为耻古之闳览博物君子未可为尠见拘墟者道也余不学善忘所交士大夫姓字顷辄失记何论往古与之语半日惊其言若河汉也先生性癖古多购秘本所至荒碑断碣手自扪录遇事成书着有孔氏全书孟子外纪四书编年等编将次第行于世
　　匡林序
　　记事易论事难论古事尤难今夫州里耳目之事传述畧殊古人逺矣本末曲折不具见于书持其一端不无得失孔子作春秋褒讥笔削游夏不能赞一辞苏氏兄弟工于文而富于辨所撰志林古史论或臆断其可否有无余尝不敢尽信且夫书契以来贤愚同迹彼此异宜或是或非间在毫判若渊岳不有圣人其孰能定之善乎毛子稚黄之言曰载籍博则尊夫经羣言乱则折诸圣其书有曰匡林者葢偶读子瞻志林有所擿正者也附以杂说小着共为一编属余论定夫著书立论有发前人所未闻有正前人所偶失者亦曰吾取其义而无庸心焉故虽原情于论定而不以为恕抉慝于未着而不以为苛至于古人行有偏至境有所不得已而事有难安为之设身剂量伤其已甚虽使古人复起闻其言亦必拊膺而流涕此所谓尚友也今观所论春秋鲁隠齐桓事多独见而足以明子臣之义其甚叔段之不臣不弟所以严乱贼之防非独寛郑庄也于陵背兄离母以廉废孝弟匡章出妻屏子不以生君违死父而终置其母马栈下言之有重足悲者夫匡章之孝见礼于孟子而稚黄惜之非好辨也将以明大伦而通古人之穷也他如尊经驳纬擿杜注之牵附于唐宋八家中痛绳安石于近代一二传人不茍狥可其持论不可具举余不敢自谓知言其不合者或寡矣稚黄少以文辞名西陵晩而有志于道尝极论格物之旨磨切学者平生善病不废书掩关执巻客至罕送迎葢余十年矣往时同起西陵诸子丽京既去为僧虎臣锦雯去矜强半凋谢稚黄顾影感慨未尝不啸呼叱咤欲收千百防为崇朝敦谓稚黄非与古为徒者乎或疑以去欲为格物说悖朱子余曰唯唯否否夫志仁无恶立其本也闲邪存诚修其业也禹谟论道先以人心之惟危葢已戛戛乎欲之难去矣近代罗旴江服膺制欲非体仁之说葢本孔子之难原宪然所谓不行当与去欲有辨夫深之乎穷理必无欲而全乎其去欲莫非理二者得一而毕贯者也嗟夫诸家言格物讼矣观其防通皆可入于圣人之道稚黄之主是说也亦所以匡救人心与若夫文辞之恢博而雅驯又其余也他所著书有防书诗辨韵学通指等编行于世
　　陈总戎战功纪畧序
　　览古命世之英多歴试于艰难而后成天下之肤功当其穷蹙困踣几不得茍活与佣贩者伍及功见名立天下以伟人归之说者谓有天幸要非其智深勇沉经百折出万死而不挫则尺寸不能以幸成譬若楩楠松柏之材天固老之以待用向使其才不胜任则雕急雪而殒崩崖其不为槁茎腐草者鲜矣陈公赞伯之以战绩显也余旧闻而伟其人顷故人高使君尚孚分巡温处二州说温镇陈将军不去口既相见抑抑礼让如儒生语及战阵间事惟上称颂朝廷之福亲王贝子督抚将军之能及师武臣之力无一语自伐请至再乃出纪略一册夫功业待时而建者也勇略不待试而具者也公姿岸不过中人生而雄武有画地为阵之意明末冦大扰其先公防难愤不共天聚乡人杀贼歼其渠羣贼必欲得公甘心公脱身独走冲虎豹披榛莽饥三日夜至生啖野彘肩堕眢井深穴中伏匿得免可谓万死余生矣然终不肯黄项老牖下转徙川蜀国家拓定蜀土仗劒效顺累功劄授都督同知佥书公始以敢战闻久之部补协守杭城防滇闽搆逆温处连防金与衢且剥肤督府大中丞李公谓公才可大任亲王贝子试可决策推毂一二岁间大小三十余战卒复温处而绥靖金衢遂以总兵镇温州当是时贼众所在数万东阳义乌之间蚕食豕突而金衢故浙西门户也温处又所以屏翰金衢而闽海之冲也公料敌策胜于处则先夺桃花岭于温则率其子纪先破石塘皆二郡最要害处要害既夺迎刃节解二郡遂平公既负勇敢战数以寡歼众直捣中坚或仿隂平入蜀故智腾鸟道绕出山背皆身先士卒或免胄冒矢石大呼而入间手举一礟摧锋折纛应声而倒贼望之披靡呼为陈鐡头及其师旋则又以身殿全军无恙昔人有言使遇高帝万户侯宁足道哉防闻
　　天子大恱于是以左都督加世职有一拖沙喇哈畨之命公感涕霑膺未尝不追痛出万死而重被国恩也客请书其本末乃略纪之以劝有功以示后裔且志诸王督府之知人善任使也功臣宿将多渔猎子女玉帛以侈娯乐公惩念少贱仳不置歌儿舞女戢部曲无淫掠又多方从他将赎释俘妇于戏岂非所谓智仁勇廉者哉余重公之为人欲就公谈悉具列战功备国史阙遗以遄归不暇请爰叙其略如此
　　池州府江防同知汪公崇祀名宦祠录序
　　人臣服官受事有大功徳于民或为王事死者皆祀之礼也身卒于官而一时士民父老赍咨涕洟若奉考妣祠祀之不容须臾缓此尤有入人之深者君子于是叹汪君云襄之死为不朽也云襄湛深文学由内阁典籍中书舍人出为池州郡丞三年以督解滇饷抵贵州安顺道病死郡人闻之雨泣呜呜作为讴思哀挽之言彚成大巻又合辞请祀名宦附诸瞽宗嗟乎汪君何以致此先是在中书余见之京师于时夙夜在公校理秘阁羣籍罔有缺遗议谥撰文惟谨无敢私
　　天子嘉其能数被宠赉及佐郡池州洒然清立不索民一钱而赈凶饥赡窭士惟恐不给有所承谳令两造自赴不以捕扰民家故饶益以守官廉恵致中落巡抚大中丞徐公疏荐治行第一进官一级会滇饷告急选才督解佥谓非汪君不可君慷慨奋身往而滇黔方用兵虎穴羊肠役夫匮乏寇盗伏莽道警则相顾无人色又防暑月瘴雨郁蒸劳不得休息遂以疾客死黔中呜呼痛矣以云襄之学行既不能优游馆阁大展论思密勿之才又不能専城秉节为国家当一面之任手佐太平而﨑岖烽火毕命万里无人之境天之生之也亦独何哉夫朱邑为桐乡卒告其子曰我子孙奉祠我不如桐乡奉祠我今池州太守喻公既厚治其丧其孤斯善复能奉其榇北归而池人之奉祠当与桐乡等余备官史局流涕而书之将以告后之传循吏者
　　平山堂诗记序
　　士乘时奋起坐制一方其丰功渥泽必有浃诸人心可垂史册者而后其登望游防之所使人志之不忘及其迹之将湮也又有贤者慕而新之作为咏歌而善政流风亦因以并存扬州故无山而平山堂特名以欧阳公也范文正公与欧阳先后守扬而欧阳较着以其作堂觞客于此又有子瞻太虚诸公往来赋诗故其传益在人耳目自宋迄今不知兴废凡几而忽为浮屠之宫地葢前时用兵处震荡摧隤以至此也今残锋断镞时时出土中而第五泉以供饮马久矣金公长真拜命守是邦汪蛟门舍人辄请复堂之旧防师旅踵接太守日夜筹刍饷缮戎器不给逾数月稍休乃出私钱为之堂成置酒四逺賔客咸集曹侍郎秋岳首为长律五十韵属和者二十余人一时江南北传盛事金公顾谓坐客以宣城施子不与为恨已又寓书招甚力余未能往也今年过金陵公迁秩副使已半嵗而平山堂诗记裒然成集余谓以太守为山堂余事耳公之拳拳于斯者葢景慕欧阳之遗烈因是以如见其人士大夫之竞为咏言者亦以今太守有合于欧阳非独观游之美也桓宣武九日与孟嘉辈宴龙山至今山借以显羊叔子登高叹望自惧磨没无闻而岘山碑尤使人堕泪吾闻金公受事时兵警洊至郡人汹汹而公寛和沉静拊之不动声色卒以安集郡戴其徳吾意他日登此堂殆有泣感其流风善政如羊公之岘山者乎士不垂意千年而偷取旦夕甘与腐草同冺视此奚若后之君子倘亦乐闻其风与
　　续苏长公外纪序
　　余多病寡懽以读书为卧游尝取古能言之家有得于笔墨之外者以文则防庄司马太史苏端明以诗则陶靖节王右丞李供奉韦左司白香山以记则栁栁州皆诵之超然泠然可以解忧可以愈疾然合论数家或有独诣无兼长求其旁见侧出嬉笑怒骂各极才趣自有文人以来子瞻一人而已子瞻才冠当时不自检束讥呵程子未免为大徳之累及辗转迁谪琐尾于岭南瘴厉之乡滨死而后返其所为文乃益奇其书画笔札言语之类往往散落于人间盈海内外无所不届殆非迁谪不及此诗虽不逮唐人而古体长歌多非烟火人语当时朝士尝举以方唐李白神宗曰白有轼之才无轼之学其见推如此崇观间以党祸诏毁其墨迹禁其诗文而禁之愈严传之愈盛士大夫以不能诵坡语为耻葢其令名大节见于朝廷被诸天壤者既已炳然如日星而其余技杂见又无所不工故其流风为天下所爱慕至于片言只字寳贵之不衰此得之天授非可强而致也王元美自负子长相如客有以长公拟之者笑而不答晩乃摧心屈服坐卧不释手谓天下未能见公之全也集长公外纪十巻攟拾殆尽今防稽徐埜公好学博闻又取元美所遗散见于诸书及后儒所语及者为续外纪十二巻嗟乎苏氏之书家有之即增此不加益而学者掇辑不能巳何哉蠧鱼三食神仙字为脉望持以望天中星星使立降可求丹度世读是书者譬如仙厨酒馔非世所有其所弃余食之皆可仙去未可与世之吞腥啄腐者言也
　　诗原序
　　有适燕而南辕如粤而北指者众必笑之曰若迷于方也守沟渎而忘海若泛黄河之水而未溯乎昆仑君子又笑之曰是逐流而昧原也今之为诗者类是不殖学而务涂其辞不已出而事剽贼不尚论逺采而一二近今是师是诗盛而愈亡也唐虞之赓歌商周之雅颂古之人未尝学为诗也以圣贤之辞出为声律之言蔼然烂然以通上下而洽朋友播之乐章则天神降地只出鸟兽以舞风雨以时故太史采诗以观政治辨贞淫孟子曰诗亡然后春秋作然则诗不亾春秋不作可也诗之用宏而原逺如此非不学无术之所能为也夫人之哀至而哭乐至而嘻智愚所同情也今使庸夫牧竪抵掌顿足言悲喜之状终日无足听者贤士骚人笔为史作为诗虽累千百世人读之无不起舞长啸或乌乌然泣下霑衣其言至而情出也三百篇以下屈宋苏李曹刘诸家之作茍可传者皆是类也人各有情而非贤士骚人不能道何也沐浴芳泽者言馥郁于兰懐抱古今者声流被于金石自然之势也后汉魏而雄于诗者莫如子美其自叙曰读书破万巻下笔如有神故乐府五言诸体不为拟古之作即事命篇意主独造而学集其大成以是为不可及夫古今之势不同风雅颂已不相袭而殊途同归自汉以来善作者大抵善述之流也苏子瞻尝教人作诗曰熟读毛诗国风与离骚曲折尽是矣今吾友见山编辑诗原首毛诗以正其始次楚辞以综其变次选诗以峻其体次选赋以博其材次唐诗选以严其则诗赋之选不尽于昭明于鳞而特从其本志约也且取选体诗赋编次人代如列诸掌顾子才富而学有本其知所先后如此余少好诵诗先君子命之曰书称诗言志歌永言先之以直温寛栗孔子删诗三百以思无邪蔽之诗之大原其在斯乎发情止义深思而兼蓄之严择而善变之毋徒为优孟之衣冠则几矣
　　续宛雅序
　　宣城以谢晖著名而宣之诗人漶漫莫考率就湮灭禹金先生取宣之能诗者无虑搢绅布衣始唐人迄眀万厯彚而存之名曰宛雅其言以采一方之书总核诸家之集核欲其严采欲其备葢志恕也然已洋洋一国之风矣万厯以还又将百年作者云兴视昔加盛余又虑其纷而将逸也同里蔡子广搜而严防之属余论次余芟之者十之三入之者十之一是为续宛雅踵事增华不忘旧也既以命梓人乃废巻而叹夫晋乘鲁史人専典册郑歌卫什国纪风謡亦各存其地也网罗放失有美必彰宜先土音然窃自悲悼文人骚客以一生之智慧毕能竭虑磨精耗神焦髯发槁朱顔憔悴苦吟求不朽于天地之间及其溘焉澌尽化为飘风百不传一又或连篇累箧不如单词之岿存纡组飘缨不若带索之遗响至于浮屠方外女伎之流无意于传往往见称葢不可以势禁而力致其幸而传者又充栋盈牀卒难省览如汉魏百家诗纪所录文选所收皆文词之渊岳风雅之侨肸也近世士大夫得举其名诵其言者鲜矣况其爵里平生乎又况穷壤僻邑之残编乎而吾侪区区乃欲采一方之言成一国之书冀以传之将来岂不戛戛惧哉虽然我两人之志则苦矣其曷可不一言使后之君子或得之山巅水涯之间又复延颈望古而长叹也
　　龙眠风雅序
　　潘子蜀藻以文辞名江上多所辑撰间搜其乡先进之诗若干巻曰龙眠风雅寓书以示施子其言曰诵诗而见其人以是为尚友集一乡一国者先土音也余观孔子称述夏殷而叹杞宋之无征伤文献之不足葢古史竹简漆书虽以帝室天府之册纪载未详而殷之遗风余烈后世犹见一二于啇颂然已亾其七篇矣诗托始国风汉广江永见于周南而楚大国无传曽不得与鄘曹桧比岂以荆蛮摈楚而不见采录与抑太史采之而地逺多故旋阙逸不存与三代以下太史既不采诗以观风俗考政治于是有迹熄诗亾之叹而风雅遗音不终絶于人间往往剩咏残篇垂耀简乘则存乎网罗收辑之人葢得其人则传不得其人则废唐人选唐诗如河岳英灵国秀箧中等六种所存不甚多而传之至今杜清碧之谷音集元裕之之中州集亦铮铮焉葢全集繁而易失选本合而易行也潘子之为是书也例仿河岳英灵人叙崖略诗防菁华其间有阙者摘数语附见呜呼桐城故望国昔之作者更阅数百年盈尺之书强半为鼠蠧噉尽乡里不记其姓字子孙不能举其绪言一旦揭揭焉若引星辰而聨珠贝甚或轗轲老穷巷贞人义士存其只语单辞可歌可涕所谓罗遗文于既坠发潜徳之幽光虽限以韵语不过一邑之书而知人论世殆与汝南先贤襄阳耆旧相伯仲矣余闻之父老江上人物葢称二城谓桐城宣城也吾宣之诗盛于宋不乏继起明隆万间梅禹金先生辑有宛雅一书其后作者弥众吾友蔡君大美尝见约为宛雅续集防余视学山以东大美又老病造次卒业其书不大显而潘子乃独以风雅张龙眠余何敢望潘子哉诗有之曰维桑及梓必恭敬止余虽浅见寡闻愿终有事于斯矣
　　快阁纪存序
　　古道之罕存久矣其发乎文辞咏歌者古人之余也歴嵗既久亦往往不存于是知仅存者之为可惜也西昌之快阁葢登望江山之所而说者以为古也以黄山谷先生重也从而祠之歌咏之邑人刘鸿为辑存古录四巻纪祠阁废兴祀典碑碣之属今其书缺逸过半欲求残碑断碣而阁已数燬荡焉无复存矣然则人之务为文词以夀金石者不亦惑欤删其烦附谓之快阁纪存古人往矣亦何古人之系人思一至是乎
　　萧江倡和集序
　　古人之久于官者多喜山泽游岂非其性所耽恱哉嵇生言一行作吏此事便废则必放乎长林丰草矣欧阳子在官作亭陶然意得于山水之间又何以云焉始予官山左叔父家居为一阁曰待归葢忧予善病不善官也而予未能归秩满数月未暇一日卧阁上又移官湖西郡为临江地踞山阜署中木芙蓉始华出檐侧丈余烂若霞举予称之曰芙蓉屋久之作就亭已愚楼又成皆因旧就简取便山川工不逾旬役不滋费人言局蹐我独相羊客至则觞焉主客醉歌留诗屏壁雨蚀风披残轶过半一日命童子帙其仅存者为萧江倡和集或曰是其流风逺矣即异日亭阁废而书存山川无恙不犹之今日乎虽然是又适人之适也吾知吾适而已他何计焉然余病久未能归忧且老矣岂所称仁智能乐山水者哉
　　练中丞金川集序
　　中丞练公集凡三镂版兹复为版行之以往者木朽工窳文字脱误也集本二巻后人取檄移故牒附防烦芜属友人为之櫽括存雅驯也刻之者知淦事高君以公故淦人官斯土者之事也集既成序曰于乎中丞之事世莫不知其乡之樵夫牧防具能道之余庸何言当时坐公难死者百五十一人谪戍三百七十余人其受祸也烈滋累也多然未及百年郡丞王佐触冒忌讳收辑遗文以俟表章其后或立祠血食或逺求苗裔淦峡交争以公为邑重公之后裔一至自徳兴一至自长乐若造物者为之位置有司为复其家俾奉俎豆是何疾风震雷摧折之余人心向慕感动勃然若江河之不可遏与夫义有分定事有难言齐黄诸公任用李景隆丧师偾事公既廷争请诛景隆及纪善周公是脩等指摘政府他人犹疾其诟厉公引咎曰国事至此尚怒言者乎度公之心非徒视死如归即九死尚有余痛余读史至此辄废巻失声不待其裂眦天门舌血书地而后见其气吞日月挥斥雷霆也公尝谒余忠宣祠慷慨以国士自命葢其志趋已早辨矣世以谓死事诸臣自洪宣迄隆万虽防赦宥未加显谥为义士所憾至今入其祠过其里指其墟墓皆叹息流涕称为练忠贞亦乌在乎易名之及与不及也悲夫悲夫公为文炳朗朴茂并散逸十不存二三自言嗜太白诗观其玉山东山诸作往往似之向使无革除之难簪笔论思黼黻太平尽发其所蕴积累编纂岂不卓然成一家哉公既不以文重而其文不可磨灭故厘正成书附以遗事使后之诵且读者得以尚论其人焉此予之志也夫此予之志也夫
　　重刻何大复诗集序
　　吾友金长真以比部郎出守汝宁葢何氏大复之乡也因取其诗雠定而重版之寓书属序观其所论既推高之出李上又引康徳涵称其文有相如子长之遗惜世无知者于信阳可谓功臣而此书又久行葢不待余序也古人称诗莫尚于六经书曰诗言志歌永言诗曰穆如清风曰其风肆好记称温柔敦厚诗教也于乎蔑以进已风雅逓变义归正始率多清明广大一唱三叹之遗音焉明正徳间李空同虎视鹰扬望之森森武库学者风靡固其雄也大复起而分路抗旌如唐之李杜各成一家虽尝贻书辨论不相下而卒以相成至今称何李当时又有高子业与空同并居汴中倡和希阔独为清疎闲逺之作视大复稍亚抑亦振古之士不随人踵者也昔人目谢诗初日芙蓉自然可爱余谓惟大复不媿此语及其深蔚警健未尝不泉涌而山立尝考其世当刘瑾用事时大复官中书舍人名借甚亟谢病归瑾诛荐起复以中书入直内阁掌制慷慨上封事指斥宦官贵幸闻者咋舌幸而不及于难其忧时抗节厌进喜退可谓独立不滓者矣年未四十卓然成一书垂后有得乎风人之指其或孱而稍懈于古葢多少作向使及空同之年手自编定其伯仲更不知何等至其所谓诗弱于陶文亡于韩钱东涧尝力辨其非葢文人矫枉过当有为而言也长真既盛推其文而兹集又专行其诗其故何与余尝涉河洛登嵩高将求大复之故里而凭吊其遗风以距大梁逺不获至聊序其集以致余尚友之懐要其诗之定论久矣
　　重刻陈蝶庵先生诗序
　　郡太守于汉为最重其时辟官属典兵刑境以内太守得専制然所谓良二千石者不在武健严酷而在抚柔其民也近世吏道多杂専务击断以浚民生民困滋甚有能稍稍休息治以寛大简易之风者如去霜雪而挟重纩如出汤镬而濯以清泠也矧其文采风流有不尽于吏事者与吾宁郡当顺治酉戌间
　　国家新定江南四郊多垒东讨贼而西献俘郡中骚然多事吏或捕民为贼戮其人渔其所有可恣所欲为而西蜀陈公蝶庵先生以名进士来守是郡释不忍问讼狱裒息间置酒引賔客痛饮北楼为长夜之驩或谓公沈湎不事事或曰公殆有不平于中托酒佯狂依隠以玩世者然赋诗喜客若防其官与左司之守苏坡公之守杭略相似或劝其稍积官槖公咄曰我抱书数千巻足矣安问钱为未几去官客死于芜江今二十余年而子贫落旧所刻书籍散亾求之于蜀皆无有先生之风流几尽矣更数十年后将谁复知先生者今菊水张君谪仕郡幕乃搜得其诗而版行之张君葢公之邑人闾巷相接其舅氏朗仙又公之甥也用是相与校雠删辑以存十一其用心良厚矣公为诗援笔立书竒诡间出杂以滑稽不肯绳墨古人丙戌秋余初滥乡举尝以诗谒公公出所着史记学风轮等书见属以余为赏音而宦游吾郡以诗名者故无如谢宣城李供奉公酒酣时客举谢李以况公公笑而不答葢其跌宕自负类如此今遗诗既刻余叙其平生以髣髴其为人若其诗则已见于集矣




　　学余堂文集巻三
　　钦定四库全书
　　学余堂文集巻四
　　翰林院侍读施闰章撰
　　诗文序
　　灌研斋集序
　　司马李先生古文杂著数百篇藏之不示人次君孝廉维饶惧久而轶也刻行于世是为灌研斋集记曰君子行有枝叶言无枝叶非独尚质也葢不徒以文也先生之文以其乡欧阳公为法不务棘其辞而纡徐条达读之使人欣感可谓懐文抱质者矣当王文成抚防时以道学鸣江西吉州士大夫称最盛先生曾大父株山公尝与罗念庵王龙溪诸公往返论学及先生以邹忠介公为之师忠肃公为从大父所为切劘于学者积有嵗年又自行人铨曹以跻九列与名公卿交游议论相上下先朝之掌故四方之山川风物前贤故老之嘉言善行多目记而心识之余讲学青原白鹭间先生至自南州辨论折衷慨然谓先贤盛事赖今以不絶呜呼道之中衰久矣余何敢望前贤得一二荐绅先生老成负伟望者为之称引旧闻使后生小子相与叹兴不可谓无助而是时吉水雕弊土满赋逋为长吏病先生以父母之国求所为安全者以百计往往言之赍咨涕洟仁人君子之用心固如是也先生雅爱山水既高卧不出则治小园于宅之西偏与朱夫人赋诗相属次君孝廉又善文辞不出户庭而有岩壑之观近在房帏而兼师友之乐先生以是全其天矣宜其言之优优而自适与余数过园亭为永日之游辄援笔而序之先是尝得古研如黄玉识者寳之以为灌英庙瓦故以名斋其诗有石园集及与夫人倡和者另为集若干巻
　　熊少司马遗集序
　　司马熊公雪堂先生即世之明年余以事至南州入吊而哭之长君芋僧季春卿属叙先生遗集已具舟东下二君追予浒次复以为言余病不能作既别卧舟中数日窃自念曰生而敬之殁而哀之独无辞以附其遗文如生死义何先生自少以才鸣于时所为古今文章自簪缨及缝掖无论识不识皆能道其姓字其撰著颇汗漫三四年前悉畀陈子伯玑删次为大集剞劂以传自是之后观其意稍倦于文笔矣而世之慕恱先生者争欲得其一言彊之不已故卒不能辞多于颂美之外寓忧时悯俗之懐至其单词短语风蕴清逺往往可诵自先生视之要皆其余也先生起家县令为铨司不数转洊歴少宰官不为不达通籍贵人日于马首希望顔色者叠迹竞进而自处局蹐若不能安其身引疾家居卧将十年不为起久之征拜少司马部牒敦促再四始力疾行至京师不朞月复乞骸骨归尝语余曰吾拙且老矣厠足公卿大僚间自顾濶迂多不可人意筋力不任走趋实不敢塞贤者路非薄官也家南州郭外凭江构绿波楼坐对西山以诗书为朝夕意所恱可手自疏录小楷如毫髪一日多或十余纸终其身不作一草书葢先生之勇退而好学如此余故拙宦善病先生过许为贤及归自湖西留连赠答不能已今先生之诗在箧而其人往矣能不悲哉
　　江雁草序
　　古未有以诗为史者有之自杜工部始史重褒讥其言真而核诗兼比兴其风婉以长故诗人连类托物之篇不及记言记事之备传曰温柔敦厚诗教也然作史之难也以孔子事笔削其于知我罪我葢惴惴焉昌黎为唐文臣起衰敝至言史官不有人祸必有天刑引左丘明司马迁及崔浩魏收等为戒子厚深非之往复辨难不相下史之难如此诗人则不然散为风谣采之太师田夫野妇可称咏其王后卿大夫微词设讽或泣或歌忧愤之言寄之苌楚故宫之感见乎黍离吉甫以清风自称孟子以寺人表见言者无罪闻之者足以戒其用有大于史者风骚而降流为淫丽诗教浸衰杜子美转徙乱离之间凡天下人物事变无一不见于诗故宋人目以诗史虽有讥其学究者要未可槩非也至于胸中郁悒侘傺巻舌不敢尽言既言而不敢尽存若以为飘风骤雨之飒然过而不留也斯其志抑已苦矣予未获见少宰熊公客武林从陈子伯玑得江雁草葢少宰自定其平生之作嵗存数篇麕而成册其时其地其事其人皆可以指数有史之遗意焉而幽忧抱疴屡疏乞骸骨坚卧不起陫侧啸咏无可端倪其古风人之防耶然先生之自序比于空江雁影须防都尽嗟乎是其心可尽也哉
　　陈征君士业文集序
　　豫章称文词家甚众其尤工而未遇者吾爱征君陈士业万茂先徐巨源数人自少时已闻其姓名而读其文矣及官湖西茂先巨源已死惟士业先生独存与之交三载而士业又死予哭之哀惜斯人之难得易失仅存而又亡也嗟乎征君余尚忍叙其文哉文者道之见于言者也本之茂者其华盛学之胜者其言富近世淫靡于文浸刺谬乎道徳或拟议剽割心知其然而言不能尽吐无磅礴汗漫之势者学未足气未充也士业之为文不务诡竒不俟搜讨修饬而油然沛然敷陈畧尽葢尝以贤良征于朝谓宜珥笔侍天子左右备顾问卒不大用以州县免归其学不究于时率见之文章所为忠正发愤道贤臣义士之行啸呼歌泣若草木之于春勾萌毕达若凄风骤雨之于秋冬防窱喑呜而不能已非其有本者然邪天下以文人目士业而士业之志若不肯仅以文人名此其所为慷慨而不平也往过予临江昼接宾客夜属文烛防而就窃怪其敏给又酷嗜余文余间以文相可否则谓文以载道而气行乎其中如黄河怒流破山走石而莫能御也岂必句绳字削哉其立论如此欲以序吾文予亦许为其序防有文字戒辍不即为使知其止于是也子两人亦何惮不言哉始予发南州而北士业病数月矣执手恐不复见比予还而其病已亟扶杖出拜诀且属以其遗书越三日死矣嗟夫征君之书即无待予言予又乌能已也
　　邢孟贞宛游草序
　　往余癸未春读孟贞诗慕之过石湖与之游已孟贞两过宛陵必造余双溪信宿甚驩孟贞贫故抗直其论诗不善媚人余独心是之故乐为余言且以告顾子与治曰施子真诗人也又数年余交与治甚驩孟贞老益踯躅旅食白门余间从与治所一立谈辄别去郁郁不自得今年冬余读礼家居贻书招孟贞与治迟十许日与治以事不果孟贞独棹小艇至则衰鬓皤然几不相识又脾病不能强匕箸惟噉糜高卧客至则举手如是者弥月余亦患寒喘息益急辄相对无一语嗟乎余交孟贞十年握手不数四而孟贞已老病世尝谓诗人少达而多穷不知其易散而难聚幸而聚焉必有一二人不能俱又且使之憔悴呻吟局蹐无一日懽何天之穷诗人者如不我克也然主客既病门庭閴如间苦吟出数语一时同志者属而和之用相娯乐孟贞之疾其庶有瘳乎遂命刻之为宛游诗集
　　邢孟贞诗序
　　吾友邢孟贞卒既哭以诗又为文祭其墓皆悲孟贞以穷死而悼其书未传于世葢将身任剞劂焉此故余与孟贞平生之言也及抵石城晤杜子于皇顾子与治语及孟贞辄愀怆已而击节称快言仓曹范正解俸板其诗既成逾年陈子伯玑又板其所遗者若干篇论次尤凿凿自石城贻书歴下曰君雅善孟贞盍序之余发书流涕仓曹平生不识孟贞其义至高陈子布衣倦游无所依顾笃好孟贞惟恐其一言之不传于世陈子之于朋友何如哉扬雄着太元时人无知者独桓谭叹为必传曰使后世复有子云必好其书唐之诗人子美葢代身没近百年其集始盛行今孟贞死未逾年江左之士识与不识皆能诵其诗又有如范正陈伯玑者集而传之岂不真知己哉孟贞生于石湖为诸生数年斥去迸力于诗身既无用拾湖中菱芡菰米不自给尝旅食吴门南游瓯越转徙金陵北固之间吟咏益苦故未老而发白齿豁至死不辍笔其为诗以陶汰为工以冲淡为则以惋恻悲凉为致其企而之峻洁也若病暍者之思清冷其厌秾缛而引避也若见羸豕之负涂泥而纨袖之防粪土也故其诗清越无纎埃人病之为郊寒岛瘦不恤也观其所长则既与钱左司刘随州伯仲矣孟贞尝谓余曰剥尽今人面皮斯成古人读其集信然是役也校雠者于皇与治伯玑皆孟贞之论诗莫逆者也
　　宋荔裳北寺草序
　　有地之幽忧困辱不可一朝居者卒然以非分见罹此庸人之委顿志士之不平而达人之开导智虑者也地之幽忧困辱不可一朝居者莫若缧絏而文王之演易邹阳之上书司马子长之史记于是焉出昔人所尝称述不具论即明兴近事如李梦阳之三下吏卢柟之抵罪徐渭之械系亦其亚也古今虽不侔皆能粲然以文辞自表若天之启其衷而故幽忧之困辱之以发其不平而若人者身当其时局天蹐地旁皇悲吟泣数行下及其事后脱然痛定晏处之日覆览其防难之作未尝不欲泣且歌慷慨大啸呼以为平生不及也然则非幽忧困辱之惫且久而终其身躭豢逸豫蔽聪塞虑以冺然与鹿豕草芥同尽可不悲哉自吾好为诗通籍而求当世搢绅同辈得一人焉曰宋荔裳既读其集数巻慕恱之不得见防入直西曹见荔裳非所大嗟异遂定交阛墙间因怪才人防难或矜气迕俗如嵇康或怨望失节不轨如范灵运其见收固宜荔裳恂恂儒者身曲谨下人文字交游满天下而以一亡命蜚语陷不测之网坐系逾年度其防志失业侘傺难告语今观狱中诸咏何其璅而雅怨而不怒也赖
　　天子圣明慈惠诸法司明允其事本末得白而余适奉使粤西相与赋诗别因论次之以附古君子幽忧困辱之列俾有道者览焉
　　程周量诗序
　　余少喜文词为古诗歌闻天下之善是者求之惟恐后自官京师以游四方所交殆遍非徒其词之癖也葢将与贤豪者游而最后得程君周量周量相值南州遂同登啸滕王阁后数年防于济北雪深尺许剧饮过夜半赋诗赠答交相劝勉有古风人之防知其人笃实君子也今年予在都下故人曹君顾庵宋君荔裳王君西樵阮亭沈君绎堂相与连日夜为文酒欢是时周量官兵部职方郎于事称剧未尝不脱身与高防出其诗益腾踔奋伟熊熊有光时以谓职方要地伺者叠迹而周量慎颦笑拒干请皭然无毫发私所嗜唯诗古文词先是官比部与阮亭同舍防斋宿郎署执巻论诗烛屡防不止旁吏皆私语曰两公贵人也何刺刺如书生为客有挟一艺以来者辄为称引去则解裘衣之资其行李予尝叹文章为道徳之余而近世骄吝成习文人相轻遂为笃论其人又类多跌宕不防细行今观周量之为人如此不独其诗可贵重而又勤恳自下属所知为诠定且曰吾所与游众矣如子之直谅殆不一二人为我序海日堂集愿毋过许也昔陈思之才不肯定敬礼之文余之不足取裁也审矣夫海涵渟百川沐日浴月走蛟龙而罗珍怪风雨雷霆象纬皆出其中而海固无为也惟其器大以深故无不并包夫日浴于旸谷升于扶桑光采万变而终古长新者是孰使之然哉君子之学大而有本积久而有曜其道一也周量家南海其有见于斯邪始周量举于其乡一出而冠南宫入禁苑忌者摭其瑕疵谓不当压榜其挤而去之意不在周量也卒坐是左官浮沈郎署十余年益刻意好古为诗文以行逺或语及前事谢曰吾向者之文诚不足厌天下是药石我也然则周量之所蓄又可知矣
　　曹氏一家言序
　　澹斋先生出守新安之五年自辑其诗歌文辞合其三子之作为曹氏一家言移书余曰吾疲于官而寄兴于此也葢将老焉余谓先生起家翰林天固以文人待之先生非独以文辞见者也到郡之日修紫阳天都两书院刻朱子小学数与宾僚士大夫讲学歌诗而郡以无事余尝叙其新都近草文章政事畧着于篇汉史称良牧以经术饰吏治窃谓先生不愧斯语其子靖逺宾及冲谷油油然孝友也每有赋咏三人逓奏埙箎协而金石鸣也昔张载兄弟称三张陆恵晓之子称三陆以今视昔殆相伯仲而先生之为诗文不事钩棘掀髯槃礴挥翰成风有足乐者徽故大郡也古称膏腴地兵兴以来素封巨贾皆挟赀走四方阛阓空虚村落雕敝而实去名存供亿支吾吏尝救过不给复何文墨之暇为而公于是时张弛文武修举缺坠常殱婺饶诸山数十年逋诛之冦为未雨绸缪之计可谓劳矣又能从容寛绰与三子肆力于文辞岂不逺出于人哉夫家挟猗顿之富不若藏名山之书嵗有九迁之官不如成一家之言子桓氏之论文也以为年夀有时而尽荣乐止乎其身文章为不朽盛事传之无穷而人多不彊力忽焉与万物迁化诚为大痛士大夫能自树立以庶几传逺而无为子桓所痛则亦豪矣复何外物之足动其心哉
　　沈镜天诗序
　　往读唐诸家诗怪刘眘虚诗甚工所传仅十四首叹其易尽钟伯敬谓其高自位置选而后作不听人选又窃疑其言近隘非眘虚指也夫人挟其才力镂绘万物扬厉风骚即亡取雕虫自矜亦何事刬削太尽哉或作者篇什颇富选者缺焉存什一于千百或藏之名山子孙失守或盗发其籯箧灾于水火而灭没于残编断碣之间者不可一二数也诗之传不传葢有幸不幸焉安知眘虚之不多见者非其遇使然邪崔信明生平苦吟蓄有众篇郑世翼遇之江中索览未终投诸水而去余尝恨其妬才忤物然世翼卒坐怨谤流死嶲州不传其诗信明虽见摧抑其诗尚有存者至枫落吴江冷则人人传诵之想见其余恶在其多为也沈子镜天闭户寡交游雅以诗自名少时汤司成霍林以通家子目异之己而序其诗多见称赏扰攘诸生中数十年遭罹兵燹所着诗词皆散轶意颇怏怏今收葺成一编曰搜余数过余问序余惟司成之序详矣读是诗者惟致憾于兵燹之散轶耳序何以加焉然兵乱以来掲竿之子以书籍为铠甲且爇为薪吾邑先达旧家所撰著诸书写本皆为煨烬其不得如沈子之存什一者众矣且视崔信明所传孰多邪序以复之亦犹庆斯集之不终轶也
　　马季房诗序
　　于乎世之善诗而不传者众矣布衣苦吟不得志而死身名俱没尤可愍焉然名公钜卿著书满牀旋踵消灭或反不如布衣之声施者葢不可胜数也以予所闻马生季房庐陵之诗人也郡乘轶其姓名予询之故老得遗稿于其子天善吉水施伟长尤亟称季房诗手写百余篇虽播迁楚粤出入鞍马间未尝不赍以自随视其家所藏本增十之三四大抵清和秀善有吴越间风味五言古体上窥三谢髣髴其遗音如幽岩瘦石泉声潺潺芳艸芊眠足人留赏尝见刘殿撰孝则锦鳞集多与马生往还诗极相推许又尝属侍御邢公物色征辟及邢按部坚卧不见孝则高其行谊卒之日特为表其墓以是益知其诗可贵也吉州兵火洊至诸先达文字荡然而所谓城西马生者犹存遗艸为之櫽括刮磨防其菁英而其风流自此逺矣于乎马生一布衣老死耳平生知已贵人相继零落莫恤其子孙所遗残篇賸墨狼藉莫为爱惜亦岂知数十年后忽有江左施子为之摩娑终日留连三叹者乎孝则与季房酷爱金牛泉尝月夜携铛煑茗论诗欲构品泉亭其上卒不果予癸卯冬濬泉作亭镵石为记而未获闻其语恨记中不及载今得其诗读之如揖季房于亭中而与之言也彼云月之夜江枫沙鹭之间若有人焉幅巾野服戛然而长啸者非马生也与非马生也与
　　楚村诗集序
　　邱子慎清司法抚州之二年板其先人海石先生诗来问序以予知海石最旧也嗟乎海石弃人间七年矣忆其敦朴修谨恂恂君子人也今读楚村集又如有物磊磊喉舌间嚼齧不下其自称曰文尝爱聱牙诗不喜选体殆睥睨古今不肯与世儒文士相浮沉然则予向之知海石皮相耳乌足以尽海石哉孟子言诵诗读书不可不知其人夫达者多懽词悲者饶苦调俊迈者流逸而多风静深者高寒而孤寄任真自得者淡泊而容与穷高极逺包举众家者渟涵怪幻风雨鬼神杂出而万变陶韦王孟李杜韩退之孟东野及苏子瞻诸集皆望而可辨其人者也海石外无崖特之行中懐礧砢之姿其发之诗歌艰倔廉厉使人隠然不可测者何哉诗为性情之物而近世以之徇人虽复属词缀韵类古作者终与画龙刻鹄等耳海石少壮崛立有盛名使及其年驰骤当世其才美必有所着见既已偃蹇不售屈迹广文弹琴咏歌殆将老焉防台使推荐擢为高要令其邑葢予之所旧游山水清妙为作诗赠其行而海石叹曰吾老矣安事踯躅岭峤为遂引疾不赴是其负气岸然岂复有尺组斗粟之营营哉士以气为主气胜而其言从之此海石之所为去人逺也
　　张虎别诗序
　　往在京师诣周给谏伯衡其诗中数及张虎别指谓余曰南隣君子人也习嬾不即见心识其姓字后十年虎别分巡湖西而余为分守到官之日虎别述职北首相见舟中明年南还又以裁官当去握手相劳苦未暇言诗防公事聨舟行数日见余诗辄和出所赠罗安成归闽诸篇触事属情悠然可诵因语虎别故久于此者何良贾之善藏也于是始出其生平之作属余定之且谓少年盛气喜事旧多涉猎年长摧頺作不胜辍尝南游武林湖上丘壑穷搜极览西登华岳之巅见太乙诸山如髻黄河如杯自幸此生壮游篇什稍多中更世故无同调者又往往而废今得见诗人意勃不可已又将别去固不恨去官而重别我良友为我叙之以识吾两人之雅终不敢轻示人虎别又善琴而口不言壁有囊琴强为我鼔其音泠泠然余既见虎别嵗余始得其槩若此则余之知虎别亦末矣而其诗清真简逺如倚孤松凭苍崖与高人衲子坐语闻残钟幽涧之声出林间也君殆以自怡不求人知余复区区于此者亦叹知君之晩别去之速为恨也
　　西江游草序
　　桐城方尔止以诗名三十年而别余不相见者垂二十年始一聚于秦淮酒楼酒罢复别去至是有西江之游所适皆贤主人嵗暮归自赣过临江留十余日出所为西江游草属序予受而读之匪独其诗工也西江之时地人事防见于斯矣夫时有古今风有正变体虽则古言必由衷近之论诗者惟尚声调噌吰气象轩朗取官制典故图经胜迹缀辑为工稍涉情语訾以降格于是前可移后甲可赠乙郛郭虽雄中实弊陋譬犹村童观剧但取华冠彩服摐金挝鼔作轰雷裂石之声目为上调而赏音之士如呉越间善歌者于江清月白羣籁俱静时哀细管按拍成声或疾或徐哀乐涕笑各极听之者不自知其所由然是之谓能移人情尔止为诗多主此论虽民谣里谚涂巷琐事皆可引用兴防所属冲口成篇故其诗欵曲如话真至浑融自肺腑中流出絶无补缀之痕而豫章当凋瘵之余师行络绎供亿烦苦故悯时事则愀怆伤心叙覉愁则郁纡永叹登临则望古而凄恻交游则慕义而纒緜后之观者必有感于斯言予尤怪世人多薄视香山而尔止酷好之辄以为尔止病今试取香山诗沈吟三复清真坦率飘然欲仙即其杂文短记杼轴已懐寓目流连愁疾自解不烦药石岂可以白俗二字蔽之哉嗟乎此固未易为耳食者言也尔止有嵞山全集数十巻此后每嵗出游诗必成帙故有北游鲁游诸刻予特叙其西江游草云
　　王山长集序
　　海以内恢竒博雅能文之士大率多吾友也不则亦尝闻姓字寓书往来者也诗古文辞固莫盛于今日才性所限各以区分规摹古人者貌附响臻千百人若出一手或憔悴苦吟迟巧速拙片言有余连牍不足间有负才好事者踯躅鞅掌沈顿于手版簿领之间号称得志其拂郁滋甚神耗力惫不得究其所欲言作者用希潭州王君山长挟轶才不甚得志其为人也博涉羣籍卓荦自负不随俗俛仰好竒服金石图书之属放游山水所至与贤豪交欢用气谊相然诺与之言侃侃穷日夜四坐莫能难非其所心服虽名公钜卿不茍推许意有所取凡山人野老方伎浮屠之流往往狎游相颠倒至于一事之长一言之撰述声名未立亟为推引尽其力乃止其为人也如此尝与予论文都门慨然曰士贵各言所志耳若执笔随古人谓某似某篇某似某什是古人之役也安用我为故其为诗古文也多自成杼柚不假绳削朝脱于腕夕镂于板终日累数千百言怒嬉歌哭笔墨淋漓或以为愤时嫉俗而不知其胸中郁结积累使然也风之始发也调调刁刁耳及其郁极而怒号发林木扬沙石摧山堙谷河海倒流砉然作雷霆剑防之声风岂有意为之哉蒙庄云大辩不言而其所著书洸洋无范曼衍以穷年殆自谓也山长弱冠上公车连不得志故其言多骚怨而激楚向使山长早嵗释褐浮沈于手版簿领之间求如此之穷愁著书岂可得哉然则山长虽数奇亦未为不得志也
　　顾赤方诗序
　　诗之工者作者或不自知有非学所能至而非空防不学者所能幸也夫诗之为道大矣惟雄才大力博物闳览之人然后能振奋自防于侪俗中韩愈氏称气犹水也言浮物也水之积者厚则为江为河蛟龙鳞介之属出没其中莫窥其涯涘气之积者厚则大言小言瓌异变化激为雷霆风雨之状骇听惑视不可方物故茍其未至虽贲育之勇无所施力及其已至则安坐拱手举泰山如鸿毛覆沧海如杯水其所积者然也余始闻顾赤方而未识其人一日自楚蕲抱其诗直诣门曰非公谁序者余特异之与之见忼爽骀荡其书累寸未昜卒业簿书稍闲则又时取读之葢信乎其可以豪矣夫诗之有出于人必其不尽于诗者也其人之不尽于诗者其诗又无乎不尽者也顾子乐府五七言古体排律恢博雄悍上之原本李杜下之长吉乐天义山以及子瞻放翁旁见侧出无所不有往往于时人近事一言一笑刻画如生尝饮酣四顾振衣昂首自谓不让古人客或诧以为狂及其遣兴授简驰骋笔墨食顷累数百言顿挫激昂不假琢磨虽号称工诗者见其便给又喑哑叱咤未尝不惊其言若河汉也赤方机警性成今总宪龚公尝识之总角中既长益博览强记诸子百家仙释诸书无不流览勤搜以赡其才力故其诗如此有骇其太肆而未纯者赤方则掉头不顾曰君知言哉予姑为楚歌放言洸洋以适吾志焉
　　学余堂文集巻四
　　钦定四库全书
　　学余堂文集巻五
　　翰林院侍读施闰章撰
</div>
    <div class="pagination">
<a href="学余堂文集学余堂诗集学余堂外集.html">上一页</a><a href="学余堂文集学余堂诗集学余堂外集.html">1</a><span class="current-page">2</span><a href="学余堂文集学余堂诗集学余堂外集_page3.html">3</a><a href="学余堂文集学余堂诗集学余堂外集_page4.html">4</a><a href="学余堂文集学余堂诗集学余堂外集_page5.html">5</a><a href="学余堂文集学余堂诗集学余堂外集_page6.html">6</a><a href="学余堂文集学余堂诗集学余堂外集_page7.html">7</a><span>...</span><a href="学余堂文集学余堂诗集学余堂外集_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
