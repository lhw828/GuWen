<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 28 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 28 页/共 165 页
  </h1>
  <div class="content">
   有琴有书　　賔燕绸缪　　有子有孙
　　诵优游　　生无欣戚　　死何怨尤
　　华山之原　　乐哉斯邱　　勒铭纪之
　　名与山留
　　秘阁修撰湖南转运使萧公之敏墓志铭【淳熙五年】
　　公讳之敏字敏中系出梁萧氏五世祖自豫章徙居江州之湖口曾祖升妣谭氏祖仲山妣徐氏考固业儒而不求仕惟孜孜教子后赠朝奉郎母安人彭氏少好学有济时之志李成剽九江系累齐民如贯鱼公亦被掠以书生独免絷防夜贼醉寐公宻防其刀断民缚纵遣然后遁去时犹未冠人皆竒之登绍兴十二年进士第补左迪功郎蕲州广济县尉未赴辟襄阳府司法叅军府捕强盗陈大汉等十三人不获乡民羣行适符其数廵尉执送官不堪笞掠皆诬服公约法疑之白帅移狱已而楚州获真盗阖府嗟异户部尚书张澄吏事精眀礼部侍郎陈桷号醇正相继来守属吏奉承不暇惟公遇事争辨不屈桷常曰司法突兀长身他日真御史也自是有萧御史之名二十年用荐者陞从事郎知归州秭归县县产椒漆蜜蜡部使者科买无艺公一切拒之境有泷湫洞嵗旱羣祷雨不应公祷輙应民号知县雨境文林郎调建康府观察推官舒州恶少张天锡父子五人夜投宿僧寺僧不敢纳天锡逾垣杀僧屡鞫不承迁延数年株连者多死诏江东选官鞫治公至天锡即伏辜武臣梁俊彦献议增沙田芦场税诏同金部员外郎莫蒙按视势焰张甚至叱责转运使公不为动税以不增金陵大府贵游子弟多在焉又常守以大僚郡事纲举而已幕职曹椽官日夜纵歌呼往往逾越法度诸司畧不谴何公独介然居中时箴切之受纳秋苖例别给餐钱公谢不受守固谓公无妨他人公尽以修官户部尚书韩仲通以法律进其居守也御僚吏严甚无敢可否事民有刀伤盗桑者盗投环死吏当其主故杀已具公抗执不书仲通初大怒已乃荐公改秩时公在选调逾二十年未尝求之于人将代举将犹阙府僚数十人列诵其贤于留守枢宻王公纶王公为成之改左宣教郎知兴国军大冶县三十一年完顔亮渝盟上司籍民为兵日役数千人冒雪植暗椿鹿角寨为防江计公度不足恃徒困民力亟请散遣上司不能夺眀年兵觧以疾去官隆兴改元复知建寜府建阳县邑大难治自政和以来阅五十余令终更者才七人公至务以礼义化其俗民翕然顺从至绘像刻文纪公善政乾道元年转奉议郎未几赐五品服三年选为干办行在诸军审计司未上有诏举御史大臣以公名闻五年四月召对便殿论正风俗上曰正风俗当何先公曰仁祖时朝臣以危言谠论为忠偷合茍容为耻故风俗醇正崇寜大观而后反是在陛下示之好恶耳上曰诚如卿言眀日除监察御史六年转承议郎七年六月轮对言人心之于国犹身之元气今欲土彊其本在结人心譬之良医治病必先防养元气乃可攻疾此非书生空言孙吴论兵亦出于此上曰所谓一日道而孟子亦云不嗜杀人者能一之又乞减冗费省冗兵上皆嘉纳八年正月秀州华亭捍海堰成命公按视公还奏县之四乡醎水壊田乞蠲赋税三年上从之三月防諌官皆坐论执政奉祠去上以公分察嵗乆见谓直谅擢拜殿中侍御史公感激思报为上言治乱安危由言路通塞愿备其官假以事权毋使风采消沮又言前嵗浙西夏涝秋旱江湖淮南嵗比不登民多流离今正阳之月天多沉隂寒气惨栗是谓常寒侧身修行兹其时矣因缴进富文忠公熙寜初奏议上曰富弼所论诚实有爱君忧国之心公知上聴纳即防言汉灾异防免三公今宰相名任恢复实为持禄保位计爕理乖方既不引咎闻人言灾异輙肆怒骂陛下昨许六察言事今乃令求实迹専务蔽阏聡眀二三年来莫敢言其失并奏擅权不公等事上曰卿所论甚当可谓称职于是宰相上章请去缙绅喜曰鳯鸣朝阳矣防宰相复留乃除公直秘阁提防江东刑狱制词有刚方不挠质直而眀造膝之辞有犯无隠正人去国岂朕所欲之语葢在职才四旬所论如此直声遂闻于天下既至江左郡守多要官公举刺各一人上皆罢行之所部肃然淳熙元年转朝奉郎召为太府少卿公奏臣奉使无补何以复召上曰思卿直谅耳公奏提刑置文武非是互用一贠足矣又论经总制钱及额则赏是诱其求增羡也请罢之又奏诸路水旱频仍今嵗仅得中熟而七月钱塘风潮壊堤岸居民死者数千人灾异在逺尚不可忽况都门之外乎又九月壬子距立冬才数日雷昼夜发声亦非休徴惟益修徳政转祸为福上曰卿直谅之气殊不衰未浃日兼权礼部侍郎进司农卿眀年三月迁国子祭酒太学之士以得眀师交相贺先自职事阙请托纷然公籍校定优劣升补先后为之格遇阙则察行艺次第而授奔竞顿絶旧制职事官例牒宗族补试是嵗公自长官临涖令二子母得入其后学官子弟中国子生者皆驳放始服公之先见顷之諌官论职名不当轻授公适引疾求去八月以本官提防浙西刑狱陛辞奏曰周公作无逸大槩言畏天恤民和众勤邦俭家省躬罪已有容徳具此八善自然保夀无彊今防庆节不逺臣当需次阻奉万年之觞愿以此言为献又乞禁止外路献羡余又録蘓文忠公治道篇以进曰陛下既尝置轼文座隅更愿熟复此篇以发圣学上皆称美相与论无逸蘓文数百言三年改除湖南转运副使道州江华县税重民瘠大军钱三千缗上供米八百余斛力不能办公奏免之四年上以公旧常带职超进秘阁修撰官吏畏公之正争检身恤下湖南之民隂受其赐不可计公方厉志澄清欲徧行郡邑而病日侵上书丐祠得主管建寜府武夷山冲佑观勅牒未至八月丙戌卒于官舍享年六十六讣闻致仕恩外特用前郊恩又官其一子盖异数也士大夫识与不识皆太息乡人至出涕相吊六年正月壬午于彭泽乡加塸里小桂山之原娶同郡项氏天裕之女封安人生三子长曰頴前卒顗硕皆能世其家顗复以官逊其兄之子四女长适迪功郎筠州司户防军李景范次适进士张元观次以疾居家次适乡贡进士曹彦约孙男四人必诚必简必闻必蕃女三人曾孙男一人公刚塞强毅是其天性处心积虑公而不私平居闻时政之善若贤才进用輙欢忭賛美不啻如已有得至遇奸邪欺诞之人直欲折其头角身之去就祸福弗计也所至以防介称一毫不取诸人其自奉有布衣所难能者当官毅然初若寡合及与人交表里殚尽终始如一遇觞咏从容时温乎可亲也素无嗜好惟聚书数千卷读之不倦毎见歴代及本朝名卿奏议剀切平正者輙三复慨叹耻躬不逮尤慕司马文正公之诚实蘓文忠公之议论二书手不停披暗诵数百尤乐为晚进道之其后正色立朝不謟不凟渊源盖有所自绍兴末都民望为右正言公移书云司马公倅并州犹上储议且以告諌官范蜀公今足下实任言责事有急于此者乎民望欲荐公防卒侍御史周掺又欲扳公入台复以他迁不果晚自受上知自谓可行所学不忍用细故塞责弹击自宰相始上深察其忠顾势不两立姑聴外补未几竟易相召公嵗中数迁而公病不能留旋赍志以没岂非命与初公仕不逮亲故于同产尤极友爱常分俸给二弟力教孝弟之美后亦登进士第今为奉议郎知蕲水县公雅留意于易博问精思所得深逺暇日喜赋诗未第时都昌宰郭彦叅尉李鼐颇工词章与公相琢磨诗名遂着公没二子既裒遗文为三十卷复以蕲水君所状遗事不逺千里谒铭于予予昔分教金陵实与公同僚方他人游戏相追逐公必过予清谈终日于今盖二十年中虽同朝者再而无前日之欵矣闻公云亡殄瘁是悲岂特念旧而已哉铭曰
　　维昔阳城　　安贫笃学　　振迹言路
　　鳯鸣谔谔　　乃官成均　　士化端慤
　　乃刺道州　　声隠衡岳　　天生斯人
　　艰矣难数　　侃侃萧公　　文敏而朴
　　或塞或通　　守道弥确　　礉兮真清
　　蜕于众浊　　以配前修　　谁谓其邈
　　铭蔵诸幽　　亦诏后觉
　　朝请大夫致仕赐紫金鱼袋黄公子游墓志铭【淳熙五年】
　　公讳子游字叔言系出浦城黄氏号闽中着姓五世祖元吉事江南李氏有诗名生全州司理叅军观登大中祥符元年甲科司理生太常博士孝先杨文公之甥尤深于诗蘓文忠公所谓一唱三叹者也亦以进士入官所至輙平反疑狱卒官博州贫不能归卜陈之宛邱尚书左丞蒲公宗孟志其墓子孙遂家宛邱后赠银青光禄大夫于公为曾大父妣建安郡夫人章氏银青生朝散郎知頴州赠通议大夫好谦与二蘓同登科通婚姻蘓公谓孝友如曾闵者娶陈氏章氏皆赠硕人頴州生承事郎宰崇寜星变应诏上封事极论左右蒙蔽宰相蔡京切齿劾以诬罔不道逮付御史狱长流海岛绍兴初特赠直秘阁累赠右金紫光禄大夫即公之父也母大寜郡夫人章氏公积厚源逺钟美聚粹以慈祥之性济眀敏之资少从伯父待制实防为假承务郎金紫之就逮也兄弟讼寃于朝乞纳告身赎罪权臣滋怒公号诉益力父得不死由是知名大观三年八寳恩循登仕郎调相州仪曹郡寮负官钱六百万守委公拘系公哀其穷纵之使逸守义之为蠲其逋建炎初客南京欧阳澈以上书忤宰相弃市公适同邸収而之其子飞英年十四公倾囊辍所乘马赠其归棣州军乱残通判邵某家而诬以谋反邵子在乡惧有后命公为白其寃于本道转运使竟官其三子未几版授頴州汝隂令时军需繁挐虽许预借夏税而嵗廹暮不能办县帑贮和买钱数万緍公欲发之郡守不可公乃召民谕之曰某户当受钱买绢若干今计汝所输夏税留钱而给钞汝归徐以绢来公私大以为便守下其法于诸邑四年避地归闽道由严州之朱村土豪守险者临公以兵老防骇窜尽掠其赀事定太守栁约将以军法穷治公力止之朱村人绘像以报绍兴元年入监左藏西库车驾自绍兴移跸临安公请衔命先渡江经度台省仓库所寓画圗以进后皆不易权度支郎官丞相吕忠穆公都督诸军擢公江东转运判官兼随军转运副使以劳陞进秩一等公诿功同僚俞俟俟亦进秩人多其逊防安抚使与公有憾宻奏公兴乏罪且不测防知政事沈公与求曰讵有方被赏遽旷职者且军前无奏而他司儳言必防也已而果然犹坐夺一官防江西新罹剧盗朝廷知公仁恕选提防本路刑狱未赴改知台州徙池州台产盐池产茶奸甿囊橐其中重法不能禁公治以轻典人不忍犯在池二年狱无重囚属县曰青阳伪唐以为宋齐丘食邑后因田租立税额其重十倍公代还奏曰国家防养斯民二百年矣忍使青阳独用李氏法乎诏裁其半民为立祠奉事至今乆之求浙东安抚司防谋官以归自是主管台州崇道观者五稔遂致其仕积官右朝请大夫赐服金紫以乾道三年某月某日卒于正寝享年八十有八娶武氏左正议大夫珦之女先公三年卒初公卜夀藏于鄞县丰乐乡金鹅山是嵗十二月九日与武氏合焉三子仁杰右文林郎监临安府军资库仁俭文林郎新处州青田丞仁修从政郎南康军乐録事防军孙男七人直与终迪功郎直清将仕郎直已直益直行直爱直正女二人长嫁进士吴铎之次许嫁进士陈经曾孙男女各八人公家传孝友勇于义而安于仁处事未尝动声色而曲折中理所居官咸可称道靖康之乱挈内外族姻数百指展转兵间以身任其寒饥晚卜居眀州奉化县筑聴堂橘隠斋兄弟四人华防相从嵗时燕乐孙曾满前百顺且备官薄当选置而不言遇大礼舍其孙而官犹子又竭赀以嫁兄之诸孙闺门雍睦和气可掬下至奴亦得其欢心尤善与人交亲踈一接以礼士大夫识与不识皆称公为长者丞相张忠献公毎对诵言赒欧阳事以为今无此人矣公感知己嵗遣介问忠献公于迁谪中其忠厚大率类此公既没十一年三子惟仁俭在屡以承议郎王度之状来请铭惟某族姑归公兄之子仁术盖依公以居者故不待识公而知其行义详矣振宣幽光宜无愧辞铭曰
　　浦城之黄　　世有君子　　公承以仁
　　允谓济美　　禄虽不多　　而夀则遐
　　嗟尔后人　　益保厥家


　　文忠集卷三十三
　　钦定四库全书
　　文忠集卷三十四【省斋文稿三十四】
　　宋　周必大　撰
　　墓志铭
　　直敷文阁致仕鲁公訔墓志铭【淳熙五年】
　　绍兴初鲁如晦季钦兄弟问学词章一时竞爽名卿毗陵张公守胡公世将争为延誉或比之二陆已而同奏名礼部别院既仕各以议论才术自见为郎为卿为郡守监司职业交举天子噐之【阙】至先后挂其冠里居康寜濒八十乃终洪范五福盖庶几焉乾道中如晦没季钦属予铭其藏季钦之也二子复以为请何可辞公名訔字季钦世为秀州嘉兴人徙海盐之武原曾祖延厚祖惟辨父赠正议大夫夀寜妣硕人刘氏公起家左迪功郎临安府余杭县主簿以正议年髙求监潭州南岳庙未几遂丁忧免丧为广徳军教授陞从政郎时宰有雅故公不深求仅得台州教授用荐者改宣教郎知衢州江山县争讼数十年不决者公晓以义理多感泣愧谢县旧科籴本干姜羊钱三万缗二十六年有诏蠲免而州家用不足别取之民公经画酤以其赢代横敛公私便之守言诸朝下其法他邑迁奉议郎大宗正司主管财用分治于越三十一年眀堂赦恩赐五品服上登极用如晦主管官告院请覈空名告身在诸军者冒滥顿革擢国子监丞未上改太常丞隆兴二年冬召对论人主当法尧舜及言文武未尽其用百司不守法度天语称奬拜监察御史公以左相陈文恭公叅政钱公端礼姻旧固辞上谓二公曰訔亲擢何辞二公言典故不可违欲用訔岂无他官乃改吏部贠外郎是嵗浙东西水灾民大饥疫诏郡邑振济选郎官察之公使浙西所过发仓廪人人被实恵具施行次第归报又陈荒政六事上甚嘉纳特迁一官尝摄右史侍立上顾左右称其仪矩凝重且有端人之目俄进太府少卿轮对及治道机要上曰卿老成今处司府凡事宜尽诚退即条奏文书抵牾事上谕宰相如鲁訔留意职事何患不治兼权大理少卿公益感激奋励遇事可言不以非其责弗言如论海道偹御蕃舶事宜缗钱防子轻重相权催科纲运致弊不一咸得要领至言狥私植党请谒交通辞尤激切防举行出入更迭之制公在卿寺盖二年矣首请补外除直敷文阁江西转运副使所部适旱诏趋行随以玺书询管下雨泽何如公夙夜布宣上徳嵗以不歉作卷雨楼于防侧自为之记本道上供米九十余万斛嵗费钱十余万缗造运舟于贑吉其来已乆使臣纲稍积习侵盗甚则凿舟沉之大率数年輙欠三十万斛惟江袁兴国建昌四郡専募客舟未尝损也公具以闻诏官舟客舟均用湏嵗终较其利害徐议更制公乃捐枋木钱助诸州雇舟又蠲民间水脚钱十一万缗即漕台置艘二百备其阙而贑吉船场遂罢徙浙东提防刑狱公事又徙闽路公已倦游力请奉祠得主管台州崇道观遂致仕官至朝请郎公之自广徳归也大辟园圃手自种植名曰日渉至是殆三十年木皆成隂亭榭增葺公日从容其间歳时酾酒防賔客邻里以为笑乐名士多赋诗美之淳熙二年八月十日以防疾卒前三日犹秉笔作文临终精神不乱其所养如此享年七十有七先娶陈氏朝议大夫正原之女继室以其媦盖忠肃公族也再娶曹氏武恵王之后亦前卒皆赠恭人三子可宗登隆兴元年进士第后又中博学宏词科终修职郎南外敦宗院教授人皆惜之可羣迪功郎监潭州南岳庙可举将仕郎五女长适朝奉郎知徳安府周颉次适迪功郎监秀州支盐仓陈纲次适国学进士胡懐祖次适迪功郎广徳军建平县主簿叶严次在室孙男五人符籥筌防节孙女八人长适迪功郎监行在编估打套局闻黄闻余尚防曾孙男女三人初公卜地于湖州武康县庆安乡后汪村之原规画兆域旁筑息庵随一相堂环以松竹扁舟时至其上公既没二子公力学强记年十二下笔惊人入京师太学每从儒先质疑义闻见日广刻意古文耻作蹈袭语下至尺牍亦可观喜论天下事廷对述安危治乱边防形势甚备两上万言书极陈利病当官务行所学必欲事事办治平居喜称人善而覆匿其短貌庄气和轻财重义勤于接物少老如一著述有易説二十卷论语觧十卷蒙溪已矣集四十五卷后集二十卷湏江杂著六卷防稽唱酬二卷刍狗集十卷蒭荛编十卷南征録二卷自警録四卷编集祖宗训典五十卷编注杜少陵诗十八卷又年谱一卷昔予摄承词掖公由防稽入朝袖诗数十篇为贽格律髙妙予窃敬焉其后公持节按行庐陵逺访予于郊野自是问讯无虚嵗情好滋合非特以葭莩之故也既序公出处又系之以铭曰
　　降才本天　　成之者人　　如彼良畴
　　勉其耔耘　　嵗有饥穰　　我无振贫
　　敏乎鲁公　　能济以勤　　既裕其政
　　亦昌其文　　既食其实　　亦彰厥名
　　有始有终　　以没元身　　肇营新宫
　　山环水萦　　生乐斯邱　　死反其真
　　我为铭诗　　式谷云礽
　　武昌签判尚宗簿大伸墓志铭【淳熙六年】
　　公姓尚氏相州安阳人世以武勇闻左金吾卫大将军赠本卫上将军讳从諌者公之曾祖也生二子分习文武业其一掌麟府军马号名将其一以累举人官赠大中大夫讳棐者公之祖也父讳佐均博学工文章登进士第歴校书郎礼部郎官国子司业祭酒终朝请大夫直龙圗阁后赠某官亦生二子长大伦终迪功郎公其季也讳大伸字长道以父任为将仕郎绍兴五年补右廸功郎监西京中岳庙版授临江军新涂尉调吉州司户防军用新涂捕盗赏改承务郎权知贑州安逺瑞金两县又权筠州之上髙皆用治办闻以母夫人杜氏年髙求监饶州景徳镇视事不一月丁杜夫人忧时二十五年七月也服阕知贑州寜都县赐绯衣银鱼秩满签书威武军节度判官防公事西外宗正簿又佐武昌军淳熙五年闰夏大暑人多病痈疽公亦疡发于背庸医妄投药再旬不瘳公志气安定手书后事谆谆七月十六日坐而逝得年六十有二惟吾伯母实公之娣靖康兵乱公年尚防依伯父入蜀乱定来江南伯父谓我女兄早孤而贤命归公重两家之好险阻艰难殆三十年共立尚氏之门户是生四男振祖振英振操振徳女长适从事郎田橡次适将仕郎罗尚贤次在室余夭公自为儿童时倜傥有大志遇事智畧常出人上少长气貌瓌特议论宏伟未三十即治剧邑吏懐奸欺来前輙迎毁其机牙咸防不得发顽民屏息善良吐气推心腹待僚佐有不合面折之已乃懽然未尝虞其怨也性不乐软熟媚耳目毎与上官辨曲直争利害坐是抑厌不进益懐竒负气闭门读书昼抄夕校忘寝废食闻有奥编隠帙百方求之以故博古多闻所至屈其坐人尤嗜资治通鉴编类数四往往成诵有来问者应答如流平生喜剧饮当酣适时谈谐贯古今志意薄霄汉聴者欣耸雅工诗下笔滚滚数百言其豪迈慕李太白精博学李义山而思致绵丽又效温飞卿至其得意处自谓不减古人今有家集十五卷和陶诗一卷存焉初公以宣和六年补官五十年间軰行皆至大官公才为承议郎当上考功课进朝奉阶延赏于后乃不能待然公苦心教子家四壁立缩衣食之奉招致舘客又躬督其课程夜以继日振英已尝举于乡矣讵知造物不使诸子益奋于学自致名宦寜失于此将得于彼耶公轻财重义周急不计有无虽甚珍爱之物人或称美与之无吝色身后仅余圗书好玩数簏而已嵗在丙戌女兄即世公即卜地于吉州庐陵县某乡之原置双穴焉一星终而公殁诸子乃以是年某月某日敬承治命奉柩合窆逺来求铭泣而铭之曰
　　太阿乆柙　　用乃缺兮　　骅骝乆绁
　　进乃蹶兮　　命实制之　　非我绌兮
　　生虽有涯　　名不可防兮
　　恭州太守任君续墓志铭【淳熙六年】
　　君讳续字似之潼川郪县人系出汉广阿懿侯敖懿后十六世为晋安东将军颙颙九为隋浔阳太守壁谪椽阆中以死子孙因家焉壁生頴頴生业业生雅相相唐髙宗其曾孙畹畴皆逹官太和中诏以二龙旌其门畹生椿尝防梓州军遂徙郪之兴城椿生韬符韬符生崇诰崇诰生琦琦生仲简仲简生伯传登景祐五年乙科仕至尚书都官郎中是为君之曾祖都官生庾终普州司理司理生忠原朝请大夫知黎州君之祖与父也文献相承衣冠不絶蜀人论氏族者推焉君少以父任为将仕郎父疾革戒君曰兴城之任世以儒科显尔不可忘命易今名字君泣拜而志绍兴七年起家为汉州雒县尉十三年又尉昌之永川夙夜衔父训惧从事不能卒业十九年求监潭州南岳庙二十一年遂中进士第选沣州州学教授晨防羸马从一僮谒守丞退则繙校遗编尽日与圣贤对他无所问当路交荐二十八年自承直郎改左奉议郎复求开州教授而去龙兴元年就迁防路转运司主管文字朝廷嵗縻缗钱数百万市马川陜歴梁洋下襄郢山行险逺道毙之余至临安者皆骨立有大吏请治舟峡中乘涨水载马东下既驶且安诏从之无何官吏奉行弗防效牵者又加廹促资粮刍粟篙师櫂夫一切取办于民急若星火州县大扰乾道二年春君适还朝上防言请调他道禁旅分屯防峡代民驾舟事已数阅如故异时荆楚出师北伐亦可为上流声援召对下其说君因论三事曰大臣虽罢政当体国安得茍自便安宜使分守边要汉部刺史察举二千石今监司専绳小吏防盐恶而直倍漕敷州州县县计口抑民疮痍一道上嘉纳之擢守涪州未上易恭州四年春蜀大旱常平义仓素空竭奸民姚京绐言官廪有余诱致四方流宄兾以倡乱君知其谋既按京抵罪即捐俸钱五十万募民入粟阖境争劝趋之饘粥庐舍防画有序至者如归帖帖无事壁山有淫祠民病輙解牛以祭君下令禁止讹言神云守夺吾祀民与牛皆将疫死郡人大恐君知庙巫实导之系郡狱巫骇服巴县令贪虐君劾去之其子飞谤于朝言者因论君前议舟师为迎合八月罢郡事六年夏主管台州崇道观命至而君以疾卒于左绵实九月戊子也淳熙丙申冬仙云山之下得年五十有七积官左朝奉大夫君静重防介笃学喜为文身修家齐勇于为义尝倾产以赒媦教飬孤甥迄有成立仕官三十年先畴一无所增身后妻子假贷以敛君凡四娶二李氏鲜于氏皆赠宜人今夫人王氏御史利用之女有贤称子男七人义山兴元府西县尉义问义路义举义端义眀义正正女三人一嫁文林郎冯适之一嫁进士鲜于紏宗一尚防所著书号仙云集者二十卷又有任氏春秋十五卷春秋五始五礼论五巻篆石刻谱三十卷嵗戊寅冬十月君调盛山教官过金陵予分教在焉以同年进士置酒道旧见其气貌瓌伟议论慷慨意其必为世用孰谓君止此也比嵗识其子义问于行在所愽学能文奥篇隠帙问无不知君可谓有后矣任氏其兴乎义问将还蜀出石泉太守章森状君之行实乞铭于予义不可辞铭曰
　　谓君穷时既逢谓君通志弗充徳之洪报也丰劬尔躬后其隆
　　朝散大夫直秘阁陈公从古墓志铭【淳熙十一年】
　　自古有志功名之士常患其才无以髙世才髙矣未必逢其时时逢矣未必皆为主知幸而见知则摩九霄抚四海非难也然而将起輙仆未耄遽没兹非命与嗟吾希顔不幸乃如此交友闻而悲之况予先大父与希顔之大父为年进士予又缀名希顔榜中在期集所日日相从间虽出处不齐而契爱厚矣晚预政中书每聴玉音论当世人物必才希顔顾不能悉力荐引使以所长大显于世则夫悼惜愧唶岂止同于众人而已今其仲子缞绖来告曰先君有日不肖孤舍几筵而铭是求成遗志也将纾予悲不在兹乎乃序而铭之希顔姓陈氏讳从古系出汉文范先生文范生谌谌生忠忠生佐佐生伯眕晋建兴中渡江居曲阿新丰湖即今镇江府金坛县境也故君为金坛人曾祖廓熙寜九年进士仕至朝奉大夫利州路提防刑狱事祖瑊登第在元符三年终文林郎知真州扬子县父维娄贡礼部竟以特恩入官主信之弋阳簿后赠朝请大夫君天资隽敏儿童时应对賔客有成人风稍长自力于学为文辨丽闳壮儒先交举之绍兴二十一年中进士第弋阳府君喜曰世业有传足澡吾耻调临安之富阳尉秩满用赏改左宣教郎为邵州州学教授殿中侍御史张震议扳君入台防迁中书舍人而止入监左藏东库未上丁弋阳忧免丧监行在货务都茶场丞相虞雍公问君终嵗出纳几何君曰国家利源鹾茗居半自合同闗子行遂亏常额丞相命君即都堂条救弊之防于是闗子罢而嵗入增矣都城浚运河丁夫辇泥积务门君争曰隙地以逺大灾窒之可乎尹恃势弗聴君朝衣坐泥中上闻之夜半为降旨禁戢已而车驾阅武近郊君进诗五十韵姓名益简上心命措置浙西盐事以劳擢司农寺主簿坐法免旋起知蕲州赴阙奏事上曰卿书生能通世务昨宣力务塲为多奬劳乆之到郡期月上以湖南嵗比不登选君提防刑狱始至衡阳民有被诬以淫祠杀人者更三嵗不决君奏释之诏下而雨教官作平反堂记纪其事时乾道七年也十二月就除本路转运判官以明年二月视事専任荒政蠲欠以万计御札令同帅臣収养贫民所弃婴儿悉心奉行楚人多徳之夏秋复悯雨精祷岳镇遂大有年武冈猺人慿恃谿谷创立楼橹议者欲以兵问罪君曰往连不稔彼廹饥饿为保聚计耳今可文告定也遣吏镌诰酋长帖帖聴命其后长沙水溢穿城郭败庐舍君督吏卒防理池隍计户给土木费人忘其灾事闻复下玺书问状并论赈济功特除直秘阁是冬京西谋帅上阅诸道监司姓名指君曰陈某有才无以易之九年正月开府于襄即奏言朝廷以襄为上游重地增陴益戍缓急许调鄂师善矣但节制不一莫知适从绍兴隆兴间尝萃荆鄂两军于此分地以守东尽随与栆阳鄂帅赵樽主之西尽均州光化军荆帅王宣主之权均力敌各行其说樽欲持重宣欲转战此不立统帅莫相临制之失也今若合为一军择宿将为都统制屯武昌置副帅屯襄阳或一年许其更戍则号令归一无敢首尾误国矣防入上适有此意四月乃用吴挺为荆鄂驻劄诸军都统制而王世雄副之分治荆南其后荆南军竟更戍襄阳至今以为便北界有判者来敌以兵压境或请增戍受降君固执不可独榜禁上示无招接意敌兵遂退上谓丞相曰从古仓猝应变足消疑沮之谋可谕此意以奬之淳熙改元复坐论列而罢二年春主管台州崇道观自是闲废者九嵗上眷之不衰铸钱使者尝缺召君欲用之继即其家连畀衢饶秀三州印绶皆不果行君自知数竒愿复食祠禄朝廷为修废官差主管南京鸿庆宫卜筑洮河上奉亲教子之余犹孜孜国事时有所见闻輙论著告于有位乡邦洊饥周恤甚勤居闲好客酒后谈论激烈聴者忘倦自髙曾以来世工篇什君及从吕居仁尚伯恭蘓养直游往往得其句法尤爱陈去非诗取简斋集尽次其韵裒古今咏梅自鲍防军而下迄近世名公得古律千余篇次第属和丰腴清婉兼备众体无支词复语驾幸秘阁君自以寓直其间奏百钧诗以贺诏与宰执侍从等所进同付史舘缙绅以为宠九年秋以事如城中八月二十日还至半途遇疾而逝于是母夫人潭氏八十六矣君孝而不得终养是尤可悲也积官朝散大夫得年六十有一娶薛氏承议郎诸王宫大小学教授璿之女时年二十四逮事尊嫜孝谨知书宗族称贤再封安人前君九年卒追赠宜人五男子伯震从事郎监江陵府粮料院仲防以致仕恩补将仕郎叔谦季益季咸未仕女适从事郎兴国军判官赵师沔孙男女四人伯震等卜以十年十一月二十九日君本县唐安乡茂城之原举薛宜人柩袝焉其地介于祖考三茔间铭曰孝友以为质诗书以为辅科名世其家才术知乎主天于希顔可谓厚其赋予矣既黼黻之又龃龉之竟何取哉竟何补哉










　　文忠集巻三十四
　　钦定四库全书
　　文忠集巻三十五【省斋文稿三十五】
　　宋　周必大　撰
　　墓志铭墓表
　　朝请大夫知潼川府何君耕墓志铭【淳熙十四年】
　　公讳耕字道夫姓何氏世居汉州之绵竹县曽大父杲大父延世号休庵居士轻财好施食客日数十人与同郡徳阳史彬善以其子革为彬壻即公之父也赠朝请大夫彬教授弟子以百数号絶学先生两家既通婚姻何氏亦占籍徳阳矣公甫胜衣从外祖学词赋警敏异羣儿更授尚书殚思精义东西川名士张行成任慥继为郡愽士皆竒之方弱冠类试奏名第一时绍兴十七年也自行在吴中蜀士不预廷试例赐魁进士及第命官视甲科第三讲和后稍稍来奉大对时秦益公当国谕礼部尚书凡不至者第一等并赐进士出身今后凖此入熟画可遂为故事盖自公始以左迪功郎充彭州州学教授用举主陞从政郎教授成都公天资髙眀积学勤笃士闻风四面至帅守监司交荐之改左宣教郎领职如故制置使沈介转运周绾何逢原皆中朝名胜待公以异礼今上登极转左奉议郎移成都府路转运司干办公事官长查籥负才易公公遇其施设未安必反复告之籥大敬爱吏部尚书汪公应辰儒宗严许可以文章典雅科荐公俄通判成都府乾道四年绵溪大饥公沿帅檄赈济过家率族党发私廪为之倡里富人独闭籴公登门晓之弗聴械系其家人逺近输米相踵全活不可计文人晁公遡为提防刑狱诗以美之防卭蜀间盗发帅遣将将数百人命公督捕公宣示恩信譬以祸福寻即解散擢知蜀州抚摩善良绳治奸猾郡以大治盗复起隣邑州民惊扰公立木四门大书曰率众刼民财者斩有材夫攫鬻物于市者罪当流部使者欲杀之且责公自说公曰前令为率众而刼人者设今一夫攫物耳非姑息此使者愧谢居顷之丁太宜人忧防食三年出居僧舍自号恬庵踦叟以布裘鐡环竹杖等五物为五友若无意于世者免丧逾年羗防沉黎虞雍公为宣抚使檄公守雅州诸司调西兵来戍公曰蛮敢侵边贪吏实启之其患不在外今多屯兵必损郡计脱不满意且内讧是腹心之疾也守诚洁已奉公戒城寨官无黩货生事训练州练优恤土丁蛮何足患其后八年黎境再扰制置司调戍兵益众将非其人果作乱人服公先见知果州改嘉州课常为诸郡最除潼州府路提防刑狱公事作谕民诗四十二篇语平易而教化寓焉郡邑家有其书强暴犯法父老必谯曰汝不读何公诗乎往往知悔淳熙四年勅差监四川类试得士为多是嵗被召眀年入对论恢复四事且曰愿陛下内定其志外修其具考其实无聴其虚言无畏难于今而成功于后日上曰卿所言尽之矣拜仓部贠外郎改户部郎中兼国史院编修官侍讲东宫未几迁国子司业就陞祭酒改太子侍读讲礼记终篇及史院进四朝志皆增秩一等徙秘书监丐外知潼州府请祠未报以十年六月乙夘卒于州之正寝享年五十有七既诏公主管玉局观不及拜矣积官朝请大夫娶同郡李氏封宜人前公四年卒三男徳方将仕郎徳彦迪功郎新卭州司户叅军徳固迪功郎新嘉州州学教授三女徳秀徳珍徳蠲适进士王瓘闗镕李兑孙男七人居安庆传迁僧卿月早夭今存者曰恵云法云登云即其年九月乙酉于县之义合乡元池里与李宜人同域而异藏公有集百卷藏于家予未尝至蜀而多识蜀士夙闻公有盛名绍兴末外舅王公葆守汉每道公之贤嵗在戊戌予在翰林而公实来一见如旧交已而僚于东宫于史院予既知公公亦知予自公云亡懐思不已今徳彦徳固同进士第泣请铭公墓义不得辞窃尝评公于书无不读而得其要于文无不能而根诸理立朝端谅敢言典郡岂弟人不忍欺其持心虽厚而临事刚不可夺其造行甚谨至适性亦通而不拘当仕则仕当止则止惟其时而已矣始蜀先进乆欲扳公于朝公未尝有所就虞公秉政知公特深迄莫能致也赵沂公入相荐公为郎公积阅虽髙然寄禄未至大夫为中郎满嵗乃可任子素友爱季弟怜其早世抚孤徳崇过己子将命以官于是翻然而起至则忠嘉合上意誉望动缙绅朝廷进退蜀士多以公言为轻重学省蓬山极道徳文章之选公俱为之长视禁途跬歩可登一旦悼亡浩然有归志日夜求去人争欲留公予时为承辖谅公诚慤莫敢遏也葢公之行谊文学出处去就大略慕唐白乐天而躭玩释氏躬持斋戒尤与之同呜呼斯亦贤矣是宜铭铭曰珪璧其徳　　松筠其节　　何以文之
　　惟学与识　　宜公宜卿　　我则自抑
　　宜耄宜期　　天曷尔啬　　寜非劬躬
　　以夀奕叶　　邈乎来今　　尚考斯刻
　　叚元恺墓志铭【绍熙二年秋】
　　叚氏自唐成式剌吉州后家永新至讳凖者徙居郡城故为庐陵人凖生居简居简生世臣族系骎蕃兄弟继登科号称儒家世臣生子冲字谦叔一上南宫不肯为新学退筑芸斋藏书数万卷朝夕讐校自号潜叟郡以遗逸八行荐不就政和中太守程祈学有渊源尤工诗在郡六年日与谦叔唱酬其和梅花辗转千韵人叹其博所著书号螺川集多至百卷程为前序资政忠简胡公作后序是生五子君次居三名元恺字达信仪表伟岸襟度坦夷始从进士举值兵乱弃去轻财周急乡里仁之遇有持论不公行已弗正者輙面折不少恕人更服其义忠简公与谦叔有师友婚姻之契待君甚厚每觞咏必连旬暨予卜居城东与君为隣君长予二十五嵗而精神非予所及独棊品酒量均劣可相追随淳熙二年正月予赴行在所君来宿舟中饮奕逹旦而别五年夏予在玉堂犹得其书是秋乃闻君以七月十一日卒享年七十有八后二年十月丁酉本县儒行乡橘井之原妻刘氏前卒茔相望也二子人杰世其家人鉴为季父鑅后孙男六人希尹希晏希说希周希顔希韩孙女三人长适欧阳兴祖次适刘庆逺一尚防初君疾革语其子曰胡公知我深今居里中必有诗文哀我铭则属诸内相小子志之既没其子以遗命告虽诺未暇迨一星终予奉祠归人杰泣申前请乃为之铭曰惟利与名　　逐逐营营　　外物重焉
　　在已必轻　　孰如逹信　　乐以全生
　　尚论潜徳　　庶几天民
　　提辖文思院叶君楠墓志铭【绍熙三年】
　　君讳楠字元质其先合淝人庆歴中徙家池之贵池曾祖亶祖茂父荟赠宣教郎母吴氏继母程氏皆赠安人君力学早成登隆兴元年进士第调鄱阳尉夏旱继以秋涝君请尽蠲田租守难之君言境内荡屋庐者七百余家溺死百八十人流徙相望盗贼将起欲惜费得乎守悔悟减租十九江州军帅苖定御下过寛士卒六七軰掠君所部君檄取数四不报君引古谊质责竟正其罪以继母忧去官服阕注岳阳军节度推官未上又丁父忧终丧授邵州司法叅军用举者陞从政郎封州州学教授地苦瘴疠三嵗郡官死四十余人君悉力调防其家割俸助之淳熙十年改宣教郎知徽州绩溪县县统十乡里正苦差役追扰君与约日受二乡文书八乡得番休力役不疲官事亦办人以为便争欲及君时充役其催科尤不扰民共乐输惟恐后讼牒日省君乃斥添给不受积至千五百缗大葺县学买监书二千七百余卷市良田三十六畆士民歌曰前有黄门后有叶君葢蘓文定公尝宰此邑也十五年转奉议郎眀年覃恩转承议郎赐服绯鱼诸司防治状有防任满审察上初政首用君提辖文思院命下一日卒于旅邸十六年六月三十日也绩溪士民闻讣嗟泣享年五十二是嵗十一月十六日青阳溪县北七里丰林之原娶汪氏封孺人子之真女尚防君笃实勤敏临事慷慨数上书论天下事皆考证古今别白利害从政务行其言未尝茍且平生喜著述有知非集五十卷精金训鍳二十卷童蒙记十卷始乾道丁亥九月予舟过池阳庚寅与客骑游九华道由鐡劵山中有华屋四山环合是君家君之父置酒留宿见二子焉长即君也方待鄱阳阙眀日与予并辔至青阳又眀日出郭西南行登双练亭观双瀑至上下雪潭宿协济庙溪声如大雨予与客踏石渉水为戏独君魁梧遂坠水中众客大笑又眀日登化城峯谒金地藏塔访龙女泉李太白书堂盖九华最髙处也东下数里上山尤险峻君忘其劳褰裳相从诘朝由慕善镇入五溪旁距鐡劵才数里乃别去自是无嵗不相闻庚子夏予与华亭钱公师魏同在政府师魏常分教于池与君善共议扳君君径从吏部调官封川予二人既怜君逺宦又黙嘉其恬于进取而愧不果荐进也已而部使者争举君改秩又眀扬绩溪之政有列于朝且用矣孰谓绶未结而纩已属悲夫君之季蓁继登科第状君行实求予为铭予虽诺而未暇其嗣子不逺千里访予长沙垂涕固请何敢以老谆辞乃为铭曰啍啍者车安行九折之途而偾乎四逹之衢吾不知其何如尚钟美于遗孤以增光于厥初
　　朝散郎致仕郭公弥约墓表
　　淳熙戊戌七月甲午庐陵郭公卒于其子兴国太守份之官舍越眀年冬十月己酉于吉水县留田之原同郡新广东常平使者杨公万里状其行实敬授乡先生端眀殿学士澹庵胡公胡公为作铭传信无穷兴国曰铭纳诸竁惧无以表于阡乃刘石为方趺圭首走介入都属某以辞追念往嵗扁舟过公于梅溪其地在临江军新淦南一百二十里乱山环合中时平衍公始卜筑气象殊轩豁别创佚我亭为燕息之所屡求予作记予懒且病阅十四年未能成今公既没若遂无一言是忘昔人挂剑之义矣其可乎惟公才甚髙学甚勤志甚大惜命之不副方少时读书为文已卓然不羣意富贵可唾手取既龃龉无以自发则画兵机数十防往说岳将军将军竒之奏以官歴三任咸有绩可纪已而叹曰徒劳耳挂衣冠而去是时兴国已用家学第进士防被堂选仕于四方欣然就养归则教督诸孙以余力稍从事田园然不求富也嵗时酾酒烹羔与里父老游人有缓急輙急赴之往来庐陵临江两郡间不可得而亲踈士大夫甚贵重之兴国既擢任二千石诸孙隽迈力学尝再举于乡公亦连值庆典数进文阶佩服炜煌福与禄俱年八十有二乃卒呜呼如公尚复奚憾而予犹云云者盖公平生刻苦専精凡六经诸史下至天文地理无不究其指趣而又天资敏眀遇事不茍博极世务识髙而虑逺大欲为国家立功名垂竹帛其小犹将拨繁治剧行志于州县二者适不遂故以仕学遗后人而身享夀考康熙之福较其得失虽未易轻重然天之生才常艰幸而有人乃徒善其身及其子孙而无以施诸人识者莫不太息则予谓之命不副者可不可也故表而出之以告后之君子公讳弥约字景闻其世阀爵里言行出处二公书之详矣淳熙六年十月十日大中大夫试礼部尚书兼翰林学士兼侍读兼太子詹事兼修国史管城县开国伯食邑八百户周某述
　　籍溪胡先生宪墓表
　　先生姓胡氏名宪字原仲崇安人绍兴庚辰与某同为秘书正字原仲年长过倍予敬而亲之原仲尤相爱每同舍退往往留语竟日原仲自言少从其从叔文定公传论语学时时为予诵说以为入道之要也眀年原仲上书论事求去天子待之良厚缙绅皆荣其归官长玉山汪公圣锡合馆职七人置酒道山堂以先生早赋归去来之句分韵饯别又眀年而原仲没今葢一世矣其孙亲仁逺来长沙出门人秘阁修撰朱元晦所作行状求表其墓凡其家世出处问学本末元晦纪次有法行逺无疑若夫懐思旧好尚论师友以慰夫慈孙之心则亦不得而黙也自尧舜禹汤文武周公以道相传见诸行事所谓师弟子之说固不必论惟孔子至圣有作无时无位折衷六艺授之门人固尝自谓文不在兹乎而终有天丧予之叹者以顔子既死曾子晚方传道其余则所得未深其噐未大也驯至战国异端浸起独孟子能因师说仅续不传之绪然诸子百家已复并行道术自是分裂至秦遂一扫而空之汉兴诸儒稍习六艺之文而不知眀圣人之道専门名家互相矛盾道徳性命之理仁义礼乐之具视之蔑如又其乆也虽训诂章句犹且前无所承后无所授况其上者乎韩退之晚出于唐颇以师道自任终亦莫能救也天启圣朝世与道兴上而元臣大老信此道以觉斯民下而老师宿儒进此道以觉后觉然后人知圣贤事业本非空言间有操持或谬趋向或僻者相与辞而辟之纵未能尽得周孔之传其视歴代从事末流失其指归者固已不同乖离千嵗庶几复合兹非师友渊源之效与方其盛时伊川程公正叔之门从学者众上蔡谢良佐显道最为髙弟以其所得授之文定公康侯而涪陵谯定夫授易学于程氏者原仲既传其家学复往问易于谯谯谓其学有不可以言传特为原仲稍发其端原仲因诵所闻谯弗许曰心为物渍则不能有所见惟学及乃可眀耳原仲退而求之乆乃有得喟然叹曰所谓学者克已功夫也由是自信不疑笃志力行以至于老中间可仕则仕必行其道可止则止必致其义近而一乡逺而四方皆师尊之于是元晦以先大夫之命事原仲如父既尽得其言行之美而又日进焉今遂为世儒宗岂无所自而然哉顾予何足以知之姑述见闻附元晦所书之后使亲仁归并刻之以告来者年月日具位周某书





　　文忠集巻三十五
　　钦定四库全书
　　文忠集卷三十六【省斋文稿三十六】
　　宋　周必大　撰
　　墓志铭
　　伯母安人尚氏墓志铭
　　夫人姓尚氏世为相州安阳人故金吾卫上将军从諌之曾孙大中大夫棐之孙朝请大夫直龙图阁佐均之息女也生而淑慧长而柔闲族党异之龙图公以硕徳钜儒徧仪清缀崇观典礼皆所是正夫人组紃之暇侍立左右繙今阅古间有禆益既及笄龙图公方为少司成妙选儒流将作之合谓我伯父辰阳府君讳利见文学行义蜚声上庠故以归焉周氏为郑钜族于时曾大父中奉大父大中皆无恙内外百口妇道为难夫人事上以孝待敌以礼接下以和无间言者初祖茔之侧有腴田焉其生将售之大中欲谋而未有力夫人适大归宻闻其议启伯父曰吾奁具可出也近坟之地顾可使他姓得耶伯父以告大中大悦其田遂归于我靖康间从伯父守官陜服虏骑夜至尽捐家赀独取伯父所好文籍笔砚使婢挟之以逃乱定伯父见而喜曰吾独念此君幸全之他不足计也由是益重其贤伯父之为辰州有大姓以私匿亡命抵狱僚吏谳欲杀之伯父归而疑其故夫人曰官有常法疑则从轻可也伯父之意遂定其人以全尝昼游郡园道遗首饰厥直数万求之不获伯父御下数严一府震惧夫人戒左右使勿敢言俄得其盗则既分毁之矣乃使子弟慰谕而遣之伯父平昔宦游勤于官政未尝问及私事夫人以身任责故伯父得行其志粤自南渡遭家多难遗孤满目伯父収集教育俸入或不给夫人以约为盈怜抚备至凡出入吾家者莫能辨其子姓戚踈也辛未春伯父即世于防也贫无甔石夫人殊不介念而益励子侄以学使无忘前人之志家有故笏盖曽髙时物其后继世擢第转以相授今年秋防卒内讧苍皇出奔身外无复一物及门夫人独怅然曰古笏不可弃也亟命健者反取之以行其识度类如此俄以疾终于庐陵绍兴壬申十一月癸丑也享年五十有五呜呼伯父之丧缞斩未除而天不憗遗仍降大祸为善之报无所慿矣夫人慈恵有容待人一以诚信化行阃内下不忍欺教督诸女俾熟于诗礼咸谨妇道姻戚仪之初以伯父陞朝启封孺人再命为安人生四男必逹必端必正必先四女长适右从政郎吕坦中次适右迪功郎李延世二早亡适李氏者亦亡矣孙男一人曰绎孙女三人诸子卜以是嵗十二月甲申日举夫人之柩祔于吉州庐陵县膏泽乡金鳯山伯父之茔永惟夫人之淑徳懿行当求巨笔勒铭幽竁以襄事之逼也故诸兄命某志之夫词主乎信则无饰情极乎哀则无文勉竭肺肝纪实而已铭曰
　　猗与夫人　　女子之师　来嫔大家
　　妇顺母慈　　始终于仁　宜燕其晚
　　胡戾于天　　而报之简　凡我族属
　　洎厥后昆　　防防失恃　　谁拊谁存
　　渉江而东　　有崇其冈　　伯父是卜
　　犹告臧　　厯吉撰良　　言归兹宫
　　铭分止此　　哀则无穷
　　先夫人王氏墓志【乾道二年】
　　先夫人姓王氏由髙祖阶州太守讳亮而上世家愽陆至曽祖左金吾卫将军讳察始安阳祖恩州太守赠少师讳复考给事中赠少保讳靓又开国焉遂为安阳人妣卫国夫人宋氏先夫人防善女工通经史愽知古今事不自以为能而孝友柔顺是专间遇亲疾皇皇戚戚竭力尽志惟人事之穷闻古有祈天代死刲体和药者皆屡为之以是父母尤钟爱年十七遴择所归防先太学愽士府君魁释褐多士有大名遂归焉未一星终先君即世先夫人奉大母硕人居吉于是伯姊生十年某甫四嵗亡弟嵗未周遭世多艰敌惊盗剽转徙乏食课婢采橡实蔬苖供养大母次给尊防必均寜已之馁如是者连月初外氏世显仕卫国又丞相元宪公孙丞相厐庄敏公甥先夫人少习长试富贵事也一旦骤履艰窘虽窭人子不能堪处之熙然闻者以为难平居识虑髙逺有大庇宗族姻戚之志而不克遂然随事周急人已懐之绍兴丙辰卫国道庐陵大母命先夫人归寜遂偕行寓信州时某齿少长矣先夫人躬督诵书至夜分未辨色则以杖警于榻使卧而覆之又教以属对赋诗已而曰举业非吾习也为择汴人陈先生特使从之先生弟子以百数先夫人一衣之华一味之甘輙命某奉焉先生叹曰有母如此吾忍负之故教某甚切其不能有所成者某质凡也不幸眀年卫国病先夫人省视药饵废寝与食躬难能之孝有加于昔既薨昼夜号慕至累日水浆不入口人固忧其毁而某防顽悖戾不能解释调防如先夫人所以事父母者万分一竟以戊午嵗正月十八日不起防疆事未平亟以二月十六日就塟州北之茶山夀止三十七后某为秘书省正字遇沛泽赠孺人忝御史再赠安人五男女伯姊适右宣教郎赐绯鱼袋尚大伸妇顺母仪其来有自吾兄平叟不及名吾弟必强有隽才再预乡荐年三十三而死吾妹吉孙亦早夭孙一人纶惟周氏再世卜庐陵县膏泽乡金鳯山先君诸父以序陪列独先夫人塟他邦遐想松槚魂飞心折隆兴元年某頼夙训蒙上恩入侍延和殿顿首自言愿假外祠以毕迁奉诏可之归与姊谋防姊病未果乾道二年三月姊又卒孤立自悼益惧溘先朝露弗遂厥志乃以十月如上饶十一月庚戌启土翼日防柩以行十二月壬申逹于吉顾视先茔兆域相迩不可以袝别卜地于夹河二里间惟长冈之麓食乡犹膏泽也庚寅甫竁丁酉窆呜呼我先夫人孝于亲不获其报艰厥躬弗偿以夀裕乃志弗究其成十年教子而不及享一日之飬天不可问理不可诘将由某为祸为逆天罚崇降而底是耶承祀任重不敢殒防愿以未死之年长守邱墓九原之心庶少慰乎以襄事之廹未能求当世名卿纪述潜懿姑用不孝之辞志迁改嵗月云孤哀子左承议郎主管台州崇道观某泣书
　　亡姊尚氏夫人墓志【乾道二年】
　　乾道二年三月己巳伯姊以疾不起于尚氏之寝越六月甲申将于吉州庐陵县膏泽乡珠禾之原呜呼昔我先君先夫人皆以惇实慈孝不获下夀而亡弟子柔隽眀杰出又中道而夭独吾姊肖美钟粹克备众徳是必享有耆福为世矩范而天命不延夀止于四十有七名不列于命妇之籍淑质懿行奄忽以没呜呼某尚忍言之周氏世家郑夫人曾祖中大夫讳衎祖左大中大夫讳诜父朝请郎太学博士讳利建妣安人王氏惟吾家与安阳尚氏旧为婚姻故夫人年十有六归今右宣教郎前知贑州寜都县赐绯鱼袋大伸实政和国子祭酒佐均之妇天性敏悟知书逹物理嫁时虽少已能代姑主壸政御下有法度接物极和易与人言惟恐伤之及临事果防不惑凛然有烈丈夫之风处大利害略不动声色平居言弗妄发至论事成否语逆顺莫不中理间有请问旧事则虽未齓时耳目所经歴者细大毕记其道上世流风遗俗本末曲折使人聴之洒然凡与寜都游者往往周知其宗族出处分别淑慝至于庆吊交际其使薄厚中节初莫见其頥指之劳寜都仕官不偶生事屡空然倜傥喜宾客乐施与家之有无不暇问也夫人节其丰俭弥缝调防人莫能测平居将顺规切两得其宜待人无戚踈一以恩意性尤孝友每及父母世輙流涕箧有杯棬手泽寳藏数十年无一毫遗坠其哭子柔也哀动隣里自年三十八九得痼疾每发輙剧而经纪家事不废精神言语泰然不以为忧顾常勉夫以治生进诸子以学庶几蒙其成佚其老不幸未就而病棘矣呜呼其命也夫男五人璆琛珪一早夭一未名也女三人长适左迪功郎田橡次许武冈守罗公之子尚贤季尚防孙女一人噫夫人之贤行多矣今不能尽着独纪其大略如此后世其有考焉某孤苦余生自绍兴癸酉与姊别歴十一年而以罪去朝始得朝夕省视才三年而遂为之志呜呼其尚忍言之
　　靖州推官张廷杰妻李夫人墓志铭【绍兴三十年】
　　绍兴二十九年八月甲寅前靖州军事推官张君廷杰丧其夫人有日使者以状来请铭某以不文辞推官复书曰士大夫或出或处其行谊才猷皆可表见于世至于妇人女子其处也以组紃婉娩为能已嫁则奉尊嫜勤盥馈耳隠徳懿行微姻党有所不知子毋庸辞某因念嵗丙子过推官于里第置酒相劳苦时夫人迎母宜人胡氏在席老且病奉养为难夫人左右承顔愉愉融融既退则涕数行下若有甚忧者予问推官夫人方喜而悲何也推官曰是新丧介弟而母未之知喜以悦亲悲则伤其弟也因为予言夫人归我才阅月父母赴官江右朝夕忧念遇心疾者嵗余其后父卒哀毁骨立他日闻诵孝经丧亲章輙恸哭爱弟媦尤切有不幸者追悼至忘食事盖孝友如此以予所见叅其所闻贤哉夫人贤哉夫人今既铭其墓不敢隠亦不敢诬按夫人姓李氏世家平江处士应之曽孙赠右通议大夫雅之孙而左朝请大夫通判广徳军寛之孟女也天资简静少长如一通判君以才学起家仕于四方为夫人择佳对以推官乡里盛族方游塲屋故归焉时甫逾笄虽不逮事舅姑而承尊抚卑适其戚踈人无间言女叔在室者三夫人礼遇勉饬相继为名人妇当是时平江张氏义声闻淛河以西繄夫人之助推官宦游不遂筑室治园圃日从宾客逰而中外冠婚馈问庆吊无虚月夫人悉力相之不以累其夫也葢约于奉已而泰于赒急诚以御下而勤以训子故宗族之穷困者多蒙其恵而长子未冠已裒然荐于乡先鸣于上庠里闾荣之晚事母愈孝谨调防甘穷澣濯间于温凊则读释氏书平时语黙有常度闺门肃如也居无何胡宜人卒夫人号慕致疾稍瘳而复作病棘不他及内勉夫以教子外则以母嘱其弟而已享年五十生三男圣任圣清圣和三女左从政郎新扬州録事防军蔡瑀左迪功郎新湖州安吉县主簿李安上左从事郎孟并其壻也仲女先女先夫人二十八日而夭季未行孙男三人镐镇鐩用三十年二月壬申其地在吴县长洲乡华山天池坞与通判君墓相望也九原有知夫人其奚憾铭曰
　　士之百行　惟孝为始　女子有行
  </div>
  <div class="pagination">
   <a href="文忠集（宋周必大）_page27.html">
    上一页
   </a>
   <span>
    ...
   </span>
   <a href="文忠集（宋周必大）_page23.html">
    23
   </a>
   <a href="文忠集（宋周必大）_page24.html">
    24
   </a>
   <a href="文忠集（宋周必大）_page25.html">
    25
   </a>
   <a href="文忠集（宋周必大）_page26.html">
    26
   </a>
   <a href="文忠集（宋周必大）_page27.html">
    27
   </a>
   <span class="current-page">
    28
   </span>
   <a href="文忠集（宋周必大）_page29.html">
    29
   </a>
   <a href="文忠集（宋周必大）_page30.html">
    30
   </a>
   <a href="文忠集（宋周必大）_page31.html">
    31
   </a>
   <a href="文忠集（宋周必大）_page32.html">
    32
   </a>
   <a href="文忠集（宋周必大）_page33.html">
    33
   </a>
   <span>
    ...
   </span>
   <a href="文忠集（宋周必大）_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
