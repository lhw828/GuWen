<!DOCTYPE html>
<html>
<head>
    <meta charset="UTF-8">
    <title>西隐集 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西隐集 - 第 6 页/共 10 页</h1>
    <div class="content">　　
　　望云图记
　　
　　昔狄仁杰登太行反顾见白云孤飞曰吾亲舎其下后世孝子不忘其亲而思之者即仁杰之言而求其心或名其室或绘于图盖将寄思亲之心而形于歌咏也予尝即云而观以云纪官见于左传以云辨色见于周礼保章氏以云思亲则乃仁杰语也仁杰之心思亲不忘也偶见白云而思亲之诚发于言亦必于见云而后思亲也盖亲在心云在目目之所见而思从之若仁杰此心百世之下其孝子之心哉禹城杨希说氏以济南府学生举擢北平宪即其为人也操政从容襟期旷逺持风纪而不矜不阿洪武庚申春陪宪节按临于滑讷既识风采爰来告曰起长山人其禹城寄居焉幼失恃大父教养之今也不得终养思亲之心言莫形容于是本仁杰见云之言以思亲之心绘为望云图以寄夫无涯之思愿赐记珍藏而为训焉讷惟孝子行役不忘其亲每登山以望亲之所在若魏诗陟岵以瞻望其父陟屺以瞻望其母夫当陟岵陟屺之时亲果可见而不可见乎亲虽不可见望亲之心则不可已也以不可已之心而登山望之目虽无亲心则有亲心中之亲未尝不在于目也夫以白云孤飞而发思亲之语见白云非亲云之下有亲舎焉亲不可见云可见见云而望即望亲也目有云心有亲以心中之亲感目中之云于斯时也云之形容与亲之形容若不异焉何则亲在心即亲在目也此希说望云之图即见亲之图矣图中之云又何异于太行之云哉仁杰之见希说之望人虽有古今心则无古今也诗曰永言孝思孝思维则观希说则仁杰见云之思而为望云之图又焉知后之孝子不则希说之图而更为图哉
　　
　　思终堂记
　　
　　遂城王可大氏从事于北平宪使洪武庚申春赞画风纪来临于滑音容美而和风骨清以肃盖优游于法律执持于节义者也一日会讷于分司公退之室可大起而请曰泰不天甫冠父母相继而亡适元季戊戌之乱既葬有叔士贤复相失于兵革逺求近访乙已始与叔会以不能尽孝之躯常惧陨越昊天罔极曽未有报每于所居之堂蚤莫瞻省时节祀飨以勉尽其力愿先生赐名与记以警其懈而不逮则思亲之心小有慰焉讷知可大孝心之纯笃也故不拂其请乃取圣经立身行道扬名于后世以显父母孝之终也之义名其堂曰思终从而为之记曰人子于亲始其孝者为难终其孝者为尤难也终其孝果何在乎不出于守身而己身者亲之遗体也不敢以遗体行殆则身欲其立也道欲其行也名欲其扬逺也一话言或失之不庄一动作或失之非礼与夫交友不信莅官不敬事君不忠皆谓之非孝何则有歉乎身有辱乎亲矣又能显其亲哉可大方强仕之年膺风纪之任清慎持己刚介持法他日功名彰大河朔争望其风采以思终之心为显亲之效人子之终事谓可无愧矣故予于记反复以人子之终事而勉之亦君子爱人之一道也呜呼哀哀父母生我劳悴罔极之痛孰无此心焉惟笃于孝爱之诚者然后能尽思也思而不忘庶几终之之事为难矣
　　
　　滑县重修庙学记
　　
　　斯道之在天下者不为治而存乱而亡也惟其行于世故必托诸人昔圣王之作民君师设官分职立政立教以长以治盖欲明斯道于天下托于人而行于世焉其为教也因人性固有者以导之使不忘乎其初率性之道可得而言也又虑其间有由而不知爰设学校择民之秀俊以教之虽开以六艺亦莫不因其固有之善而发明之未始有务于外也则人伦明王道行此先王教化之泽所以为盛后之王天下者自京师而郡县乡闾必托于宣圣者盖祖述宪章之功为大庙学之修万世不可废也圣天子简在帝心肇造区夏推天地父母斯民之心崇儒兴学以顺民之恒性自国学达于郡邑乡校其为教悉本古者小学大学之法故天下翕然而向风滑以州改县在河朔实惟文明之地厄于元季兵燹学废庙存皇明洪武戊申职州治者率尔一新而规模卑狭浅陋荒秽不除过者为之兴叹甲寅秋金华诸侯仲仁来知县事旣举其职谒拜庙下慨念学校废弛思有以修之乙夘春始构肄业之斋撤旧为新右曰存仁左曰立礼而学有可观者焉丙辰秋建东西庑于庙两序列绘诸贤且造神主以祀又念授业之堂弗称不足以耸人之瞻视乃谋改作己未春捐俸劝义裒材集工扩其址而大之梁栋傍引丹碧辉映宏壮深邃始与庙称判簿崔君景文亦尝有心协赞之前后制作凡二十有八楹缭以宫墙俨如也是岁四月之朔学训导于彬里学师师善遣诸生持状走予里且致彬之言曰侯施惠于滑者甚厚邑大夫士庶咸愿赐文以记侯之功使滑之为士者知名教之所在礼义之当尊修其孝弟忠信其细民如风行草偃胥劝尊君亲上不其伟与讷闻其语有关风化欲辞而不敢辞者有二焉皇上兴学之制既刻诸石其所以嘉惠后学劝励长养以风天下者既如此之重贤侯治滑之政又能重修庙学振起儒风不负朝廷抡选之实而克尽承宣之责者复如此之备是宜有记劝惩将来呜呼建学立师非但发明前圣之道实所以作养当代之材为师为弟子者使学问见之于践履文章施之于政事则圣贤明体适用之学于是乎在而文风丕变人材辈出起而辅一代雍熙之治亦岂外是而他求此又讷有望于滑之士也
　　
　　浚县重修庙学记
　　
　　浚有山曰大伾考夏书可见矣大伾少西又有山曰浮丘山州治及县在焉髙明宏敞耸人观瞻非特登览之胜河朔民庐官舎一烬于兵慨叹者败甓残瓦而已皇明膺天命抚万方首选辑寜郡县官时浚为州倅州官者徙州治于浮丘山之北麓惟学在山隅殿庑败坏几毁神位学尤堙没去州治既逺每行朔望礼徃返惮陟降孰克谋迁而建之州既改县之三年为洪武癸丑朝廷起贤俊任牧守项侯如英授知浚县事侯恺悌爱人踰年政修事治乃谓主簿钱通典史陈复曰圣天子始定区夏即诏郡县重修庙学立教官设训导定弟子员六艺外复有武学律法期得治平材以安海宇此天朝大备之制孰敢旷典礼坠教基乎簿应曰善明日告迁于夫子庙廷遂诣县治东相亢爽之墟筑基焉乃积良材乃运坚甓乃集众工一劝而民力毕赴乙夘正月经始之殿有像庑有神表以灵星之门授业有堂肄业有斋各得其度前庙后学以楹计者凡二十有五缭垣是周其落成则三月也又开圃于学之右以习射焉昔孔子射于矍相圃观者如堵盖所从来逺矣丙辰六月教谕韩鹗训导姜彬前国子释褐田宗道耆儒刘主一合众而谋曰庙以尊先圣先贤治化之原皆本于学侯祗慎所职迁旧益新轮焉奂焉一代兴学之典昭晰矣盍谋镌石永示厥美请记宜谁归佥云请记于讷乃遣儒士霍箎等持状且致诸君子之辞曰愿有以叙其事而示于后俾一邑増耀焉讷嘉侯从政之果校官士请文之笃故不辞乃按状而书于石呜呼自中原丧乱二十余年王纲堕政教失礼乐养德之具一切尽废维持此心者惟有六经孔孟氏之书耳皇上扫清区宇敛五福锡庶民天下生灵始脱锋镝之厄不有学校则六经孔孟氏之书虽存而知者寡矣又何以为世道维持计哉侯钦体明诏故学校立教养备士子有依归其望道未见者必务即书以穷其理主敬以立其本格物以致其知反躬以践其实又尝再考诸书推之日用有所禆助勿视为空言然后人心以正天理以明充而为德行发而为事业不难矣师以此立教弟子以此进学则浚之髦士孝父忠君咸列达材成德之地异日登青云辅王化始知侯宣上恩德以教惠于下者报国家有道崇斯文有功也侯字英辅家世仙居县云
　　
　　勑建祠山广惠祠记
　　
　　圣天子受命建邦立极作则仁育黎庶祗若神明百度时举庶绩用凝乃洪武二十一年夏爰命冬官考视祠制胥宇于都城以钦天山嶷在西隅神秀磅礴髙明爽垲天设地藏疑若有同玄应既孚渊衷默契于是命合京都在祭法宜祀之庙凡十环建于兹山之阳以祀之示崇敬也始事之日冬官董制经画树表列位取土木金石之材训匠饬工属役课程明年己巳夏五月尚书臣秦逵奏功成奉旨诣太学俾臣讷撰碑文以进祠山其一也臣讷承诏祗栗退而修辞曰谨按祠山神载记所纪为龙阳人姓张名渤发迹于吴兴宅灵于广德西汉以来盖已有之或谓即张汤之子安世而颜真卿所记则在于新室建武之间以时考之不无抵牾至于锡封加号则始于唐之天宝益于宋之咸淳旱涝疵疠祷之必应神之灵昭昭也民怀信慕岁时走牲牺告虔祠下逺近云合奉祠者不能尽畜悉以资畊夫岁输绢以奉祝香南唐以入于官至宋景德间守臣崔宪请量绢以理祠宇事闻真宗谓祠山既登祀典葺刓补敝宜在有司遂为恒制嗟夫神之宣威流惠庙食广德殆非一世而前古哲王所以统幽明洽人神者固有在也伏惟皇上德被覆载敛福锡民怀柔之礼靡有弗至神之在两间乗风云凭阴阳荡摩变化出有入无何所不之惠施之博岂専于一方一邑而不能咸哉都邑有祠以宅厥灵以佑兆民俾年榖顺成疵疠不作阴功所至鸿化以熈不其盛与臣讷谨拜手稽首而献铭曰奕奕皇畿四方之极地大物众仁涵义植羣生咸育百神率职峩峩灵山奠于中域是名钦天惟帝之锡扶舆所锺神秀攸积载经载营作庙孔硕欂栌楹桷埏埴瓴甓材良工备民用弗亟其墉完完其庭殖殖风马云车或降或陟流行变化其妙莫测有黍有稷享祀不忒于昭明神以赞丕绩荐侑有辞勒之贞石钦此大惠其施无斁
　　
　　清丰县重修庙学记
　　
　　清丰故有庙学元季毁于兵皇明有天下继天出治嘉靖四海以迪彛教诏崇复郡县学学官有禄弟子员亦给廪以养乃复古六艺学兼武律立考试法中式入胄馆用随材器大小靡遗三代以下所未有也惜乎一时初制守令间有哲愚故兴学有备有不备有盛有不盛焉洪武甲寅朝廷起贤俊之知治化者选牧郡邑钱唐金侯雍以学行方鸣于浙右既起授清丰令莅政初谒庙励学叹其废而不理不足为太平盛观故谓学官曰建学立庙朝廷大典非一邑以求私美行图作新其责在我翌日捐己俸以倡率之而知义者咸劝趋焉度材集工弗急弗缓一殿穹然两庑翼然手题神主以安厥位下至灵星之门咸具有堂曰彛训有斋左成徳右育材缭以宫墙数仞丁巳夏国子江源清来主县簿尤着赞佐之能及落成民不知劳轮焉奂焉过者起敬邑大夫士族共载谋欲纪岁月于石以彰圣天子大崇文教之典学之训导李宾以礼遣诸生魏泽持状来请记宾父子相继登科诗礼家也庸言不妄矧侯之善绩着闻耶讷嘉而信之书其事也弗譲乃为言曰天下之邑长能知修学者鲜矣况能知所以兴起乎能知兴起学校者鲜矣况能知师之所以教弟子之所以学乎是故学校盛教化洽风俗淳人材美县皆系于令焉侯学既修矣所以兴起者尝凛然惟恐有不及矣至其所以教所以学者又能知奬抜夫为师者使之传是理教而不倦勉励夫为弟子者使之明是理守而不失则教易明学易成其有禆于治化也不止一二而已若侯兴学其可谓备而盛者与呜呼天地间品物散殊莫不各有本然之理而其理之大者则仁义礼智之性五常之伦是也周流洋溢无所亏间岂有不足于为学者而有余于为教者哉盖不过教则发明其理之本然学则推究其理之固有皆未始有所务于外也一理既明求人之理不异于己叅物之理不异于人养之深积之厚由是形诸身见诸事者莫非此理流行贯彻心不待操而存义不待索而精矣夫如是庶不负建学之功而为政为教之美庶两全焉后日学校盛教化洽风俗淳人材美庶兹邑之士入谒庙学颂国家之太平咏金侯之遗爱则其美之至为何如耶讷识宾旧矣间尝一识侯矣听其论议良有补于政教每窃慕焉宜其三载考绩朝廷旌能复其职以终九载后之功业讵可量乎今获假文字托姓名于不朽是所愿也故详其实而书之使继侯而来者尚克作兴于永久
　　
　　赐进士题名记
　　
　　洪武戊辰春三月一日皇上亲策多士临轩命题问以祀礼纶言炳焕云汉昭回济济在列者悉精白一心对扬圣制翌日戸部右侍郎臣沈士荣翰林学士臣刘三吾等奉巻进读上陈睿览断自宸衷以定其选赐进士及第任亨泰等九十七人既锡恩荣宴以宠异之又谕礼部尚书臣李原名令冬官砻石题名祭酒宋讷譔记臣祗承明命不敢以疏谫辞谨拜手稽首而言曰成周之制三年大比乡太夫考士之德行道艺兴其贤者能者于司徒司徒升之学又升之司马曰进士辨论其官材论定而官之故得人之效于周为盛我国家平定海宇致治以文学校之教遍于天下酌古定制每岁选士之秀者升诸太学又合乡校之士程其文艺于春官进之大廷列试诸司然后任之以官盛制犹周也士之膏沐清化获预兹选者可谓荣矣登名贞石能以忠义自励则上不负朝廷作人之盛意下不负平日所学庶几流誉于无穷使来者覩兹石指其名氏曰忠于国者曰惠于民者曰亷介其身者曰建大义树崇勲者幸也其有否者则斥之曰奸也回遹也墨以败者也为进士者可不慎哉是知圣天子涵濡之深煦育之厚期待之至养贤劝士之道度越百王盖将得真儒弘文治而基太平于亿万年也然则题名有刻所以埀永久而丕昭盛典曷可无辞臣谨为记
　　
　　勅建北极玄天真武祠记
　　
　　阴阳之道变化不穷周流无方不可得而测者其神矣乎日月之着明雷霆之鼓舞雨露霜雪之生长肃杀无非二气之流行其不可测之妙未易言者故曰阴阳不测之谓神神之为德其盛矣哉北极玄大真武先天始气玄黄植象见于道家之说然于位在北于卦为坎坎水也北方之卦也故为玄武而阴阳二气之所运则有以神变化于无穷矣翼轸之墟有山杰然神秀磅礴紫霄上摩誓言居之葆养太和神剑既授羣魔摄伏乃受帝勅建皁纛玄旗还镇于坎宫驾风鞭霆麾斥六合威灵烜熻功加宇内泽及生民岂所谓流行变化而不可测者哉洪武戊辰都城旧庙灾冬官奉旨改造于钦山之阳地位亢爽庭宇穆清缭以周垣松竹茂翳神宅既安都人以悦明年己巳五月告厥成功皇帝嘉赉命臣讷为文以记于石臣窃惟明则有礼乐幽则有鬼神鬼神无常享享于克诚而已皇上受命于天奄有万邦建都立极以抚兆民政化通而致理神道感而翊恭百制具举万灵景从乃建鸿谟爰作新庙俾有凭托以丕昭明灵佑于我有众神无徃而不之来格来寜其在兹乎微臣稽首愿颂帝力以昭神贶辞曰赫赫皇明应期启运功迈禹汤德绍尧舜混一寰宇神助天顺河岳炳灵化洽威震礼乐明备享祀恭慎武当福地紫霄郁峻虚危上应玄武下镇神德丕昭惠泽旁润京邑有祠奔走遹骏阛阓亵隘弗寜以烬峩峩新宫其髙数仭枕山面阳外豁中蕴貌像有严灵风斯振载祈载禳式屏灾疢幽明感通斯理则信肸蠁无遗降福弗靳于万斯年永锡祚胤
　　
　　勅建元卫国忠肃公祠记
　　
　　应天抚运时之大也徇国忠身义之正也故圣君之兴必受命而顺时忠臣守节有舎生而取义其道盖并行而不相悖也元政不纲天命有德圣天子兴师以义得天下以仁故尤重死节之士方大兵之克金陵也元江南行台御史大夫福寿实死之天下既定立庙京都显忠扬善盖古帝王之用心也庙始建于城南土门冈廛喧閧弗称神宅洪武二十一年秋命工曹改作于钦天山阳越明年夏告厥成功尚书臣秦逵传制俾臣讷文其事以刻于石臣谨按福寿唐古人自幼知读书慷慨有大志既冠入备环卫两京巡幸多着劳绩始授长寜寺少卿转工部侍郎累官至同知枢密院事岁辛夘兵起颍川事闻时顺帝在上都当国者议欲请命然后调兵公谓缓则失机即随宜处置以闻寻迁伊克扎尔固齐改淮南行省平章政事比至濠泗己失乃曰事备御而上游兵势益炽于是筑石头断江面且战且守以固人心岁乙未迁江南行台御史大夫时髙邮庐和相继失守公独保孤城日益危急惟藉湖广行省平章阿勒呼木一军为应丙申始入援兵失节制反剽掠沿江居民既入城复以乏粮见督公曰台臣持风纪尔事转输给粮饷有司职也又虑众不可忽乃出令民丁壮者为军富者输粟以助兵食三月天兵压境屡战不利阿勒呼木遁去至城南杏花村麾下军变罹害城破之日公据胡床坐伏龟楼前指麾左右若有所为或劝之遁公曰我台宪重臣与城存亡头可断朝廷不可负劝者语不止公射而斥去兵至竟死其地郡达噜噶齐达纳达实与俱死焉皇上素闻公名赐棺衾俾葬以礼顺帝在燕京知其死事加赠金紫光禄大夫浙江行省左丞相上柱国追封卫国公谥忠肃臣闻效忠者臣子之当为旌忠者帝王之盛德若福寿之捐躯则轻报国则重从容端坐视死如归可谓尽臣子之职矣圣天子褒嘉其忠俾与前代名臣列庙而祀所以明纲常劝忠义其有关于世教者岂不大哉是以宜有铭以记其实铭曰皇明开基诞膺景命刬服羣雄六合丕应定鼎建业施仁发政感化以昭万邦嘉靖怀柔百神祀典斯定允毅卫公气刚以正世胄勲门才良节劲忠贞不渝本乎天性式秉宪纲载持兵柄屹守孤城势溃力罄天命有归终于弗竞嘉忠赐祀惟天子圣旅楹闲闲庙享斯称崇堂邃寝丹碧交映栖神有像过者起敬春秋礼虔牲粢丰盛英风再扬明灵弗懵天子所褒奕世有庆
　　
　　勅建五显灵顺祠记
　　
　　妙万物而宰元化者莫大乎神神之为神一阴阳五行之气化化生生黙运于亭毒之表故其功用之大充塞宇宙流行四时泽加于生民惠施于家国有不可得而名言者祠而祀之所以神其神而报其成也惟五显灵顺之神发祥婺源齐威并灵丕着一时土人为之立祠雨旸疾疠随祷而应逺近翕然罔不享慕考之传记五神降精特显于唐稽其时世或谓在唐贞观之初或谓在光启之际虽无定论然其害盈福谦彰信兆民者固昭昭乎可凭也逮至于宋益显厥灵累朝加封五神同被曰显聪曰显明曰显正曰显直曰显德以昭其德也总而称之故谓之五显皇上龙兴江左万灵翊顺建邦启土立太平之弘基爰稽祀典祗奉明神若曰京畿天下之本神化之所宜也非崇髙亢爽无以宅灵畅威乃勅工官相地于钦天山之阳在祭法宜食于都者咸得列祠于兹以致崇报之礼五显盖居其一焉惟时戊辰十月征工度材审方面势夷阻为平益卑为髙厥基既固栋宇斯立堂陛门庑灿然具备丹垩青碧焕映林麓市嚣弗入神居孔严明年己巳工奏竣事天衷允协诏臣讷文于石以彰厥灵顾惟浅陋无以对扬明命谨拜手稽首黾勉而言曰礼乐刑政圣人所以为教也风雨霜露天地所以为教也圣人之教修诸己达之天下而本于日用之常故民无不从天地之教显诸仁藏诸用而妙于鬼神之间故民无不信钦如兹教罔不在民驱祓灾疢收召祯祥易沴为和以丰百榖以阜兆民而丕显圣天子之鸿化罔不在神丽牲有碑用铭兹德以告来世辞曰天覆地载二气以凝五神环运大化斯成孰妙其机伊神之灵沕沕穆穆曷求其形敛此休嘉以惠我氓明明天子克敬克诚遹修旷典作庙于京奕奕灵山有觉其楹崇墉逥合邃宇穆清神其戾止肃肃在庭春秋承祀黍稷伊馨以假以享维民之祯神用时若都人以寜既庶方榖茀禄是膺埀贶千古贞石有铭
　　
　　巢云松记
　　
　　云山气也天下之山皆出云焉山云磅礴而松生长其下沐沆■〈氵齑〉之华薄日月之光野鹤上栖石泉下溉髙岩重峦深培逺护视生于道途植于庭际而气色不振者盖屈其戛云之资挠其凌云之势也徂徕有松鲁尝取为寝庙矣不可巢也泰山有松秦尝封为大夫矣不可巢也李谪仙之将巢者庐山之云松焉婺源胡君公宜以巢云松来请记不知君所巢者紫阳山乎龙尾山乎予尝究夫巢矣洪水横流之际民巢于上者不得已而居也惟尧时隐者以树为巢若谓以拟巢父者讷则以为非也彼以隐为髙徃而不返埋光铲采于山木之间而忘夫修齐治平之事心之旷逸身之逍遥则得矣蒙霜犯雪振风凌雨之患不暇论焉其奈君臣之义何君之巢必不若是矣其构屋云松不以室名而以巢名如古人所谓书巢云巢者乎方强仕之年入赞宪政发所蕴行所学以澄清河朔后日白简绣衣特立正色之地俾奸邪屏迹贤良称首无负执法之官柱明堂栋大厦霖雨乎苍生丈夫事也功成身退纶巾野服云朋松友招琴鹤侣诗僧呼白云以倡和延青松以劝酌歌弘景之怡悦追靖节之盘桓不知我巢云松也云松巢我也斯乐也惟云与松知之未易与俗人论也公宜倘取予言老归故山书记于巢时对云松一诵想见变化于无心而后雕于岁寒者亦以讷言为赏音也
　　
　　慎独斋记
　　
　　洪武丙辰秋四明王君思永以北平外台经歴巡行过滑燕居有斋曰慎独介分教两陈先生诣讷里请记予惟慎独二字曽子始发之子思再言之传授之要也秦汉以下道学失传至程子又累言之亦皆发明为学之要也慎独岂易言哉予嘉思永择之精信之笃又幸斯文之有人也乃为言曰君子之学至乎道者存天理遏人欲好善而恶恶尔用功之要则在于人所不知而已所独知之地独知之地其动而未形之时乎盖无欲者所以全乎静主静者所以制乎动欲动未动之间善恶之分天理人欲之判在焉紫阳朱子于大学慎独则曰审其几于中庸慎独则曰几则已动甚哉几之所当慎也慎而不诚慎何在焉盖慎者学之途辙诚者学之归宿有志于道者可不孳孳务于诚乎河源出于昆仑东望沧海不知其几万里也昆仑一出滔滔不息卒至于海者诚而已观于此则慎独之义益可见矣讷也弗克自修老惧离道之逺思永所请适感于心惟述所闻而不敢加焉既为君记抑亦自诵云
　　
　　澄清堂记
　　
　　昔范孟博以行义号称入顾虽明哲未至其澄清天下之志君子有取焉知原城县事永阳张侯惟薫筑堂于所居登髙山上扁曰澄清堂有旗山髙盖山镇来峰环列前又有溪水如带围之其山水转清竞秀之美皆呈献于一堂足以寄其趣而扩其志也洪武戊午春讷偶寓大名侯以道访以礼会踰好爱过于积岁一日起谓予曰兰父晚年学道自号澄心父亡乃与兄分澄心二字筑堂立扁示不忘亲兰也亦以见希孟博之志焉愿为我赐记归刻石于堂庶子孙详知先志以传于永久讷惟侯思亲励已卓乎可嘉故以警不逮不以记辞夫天下澄清者惟水耳君子澄清天下者必如水而后谓之澄清矣乎名堂取义殆不逺矣洪武初侯以乡贡进士第闽越士仰风采者久矣辛亥朝廷起之擢佥广东提刑按察司事举纲持宪节宣布德泽览观风俗其劳问循慰而绳纠愆缪者既尽心焉韶新梅连凌江潮阳之地所至震畏其澄于南海之隅者为何如甲寅改知原城县其承宣抚字莫非澄清之政闻于河朔者又三年惜乎侯有疾求退坚而朝廷未与也然侯之志岂易量哉绣衣白简之尊铜章墨绶之重皆未足为贵为荣也惟德泽被生民劳绩在王室而后侯之志为有成堂之名为不负矣讷老矣不获登侯堂再记侯之事业云
　　
　　飞云轩记
　　
　　松江孝子凤朝阳以儒术为朝廷所知擢半刺兖州慈闱母老不能逺奉行也寓爱亲心于所居轩扁曰飞云取狄仁杰登太行反顾之语袭封衍圣公知孝子名轩为思母之所大篆飞云以美之既而朝廷考治绩升知翼城县事路经滑介局使李西斋征余记西斋以儒名浙右且慎许可知孝子轩记尚可辞乎昔人以云纪官以云辨祲者有矣以云思亲则自狄仁杰始也夫以仁杰一言为百世孝思之则者何哉盖言出于心非妄诞欺人以要思亲之誉尔尝闻仁杰为并州参军同府郑崇质母老有病当使絶域仁杰曰君可贻亲万里忧乎遂诣长史蔺仁基请代行观于斯则仁杰有老吾老以及人之老之心其孝于亲者心又何如耶宜乎见云思亲之言百世之下为孝子者所当取法也今朝阳能以仁杰之心为心又取仁杰之言以名轩则孝心纯至有不待予言而爱亲无穷之心自表襮于天下矣虽然触于目者云也感于心者亲也目之所触而思从之目乎桮桊者则思其亲之尝衔目乎桑梓者则思其亲之尝息目乎白云者岂不思吾亲舎于下乎使其云虽触于目亲不感于心开轩临眺见白云苍狗不过叹息其变化而已见触石从龙不过观其巻舒而已又不过羡其无心以出岫也有梦以来楚也为霖降物以丰年乎天下也于吾亲何预焉予惟朝阳之心爱亲无穷岂必见云而后思亲无云而不思哉盖记飞云以名轩以亲无一时而不在心也亲无一时而不在心虽无云在目亲亦不忘焉岂真以此轩之上郁郁纷纷萧索轮囷乎公退之际和色怡声正衣冠以登轩不惟感于心者为亲而触于目者皆亲矣君子曰我见舅氏如母存焉此轩所以飞云名也又岂待裁云作斑衣戏舞亲侧而后尽孝思哉呜呼孝思一念天实临之予既为朝阳记矣后之传孝友者当有取焉亦扶世传道之一助也
　　
　　眉寿堂记
　　
　　洪范五福一曰寿明畴君子叙寿于五福之先盖明言有寿而后能享诸福也寿岂易致哉人之言寿者不曰幸可得必曰力可求皆不知天人之理者也故礼尊人之年八十者耋之九十者耄之百岁者期颐之是岂无故而然哉圣人曰仁者寿惟明乎天人之理者可与论也省郎侯君思贤歴世居济南性恺悌孝行闻于乡以父母具庆筑堂为养所奉甘旨焉问起居焉知泉州府事章侯彦复扁曰睂寿仍篆之彦复方以篆鸣于时思贤宝之且将求名士大夫之歌咏也一日介阳城县簿方彦清征予记予既嘉思贤之孝又嘉彦清之慎许可也乃不辞而为之记曰眉寿者盖取豳风七月诗为此春酒以介眉寿者焉尝读诗至此而窃有考郑笺曰以介眉寿毫眉也孔疏曰人年老者必有毫眉秀出者故谓毫眉至子朱子传则曰颂祷之词也且昔人称人寿也曰眉寿无有害曰黄髪儿齿黄髪寿征也儿齿亦寿征也章侯知思贤之孝之深也不取于齿髪而独取于睂岂髪有时而脱齿有时而落耶惟眉媚于一面之上无脱落之虞其亦颂祷之至意与是或一道也虽然思贤有为善最乐之诚积善之子孙也出则事君入则事亲将以树其家而大其宗崇其里而耀其堂志之所向岂浅近者能窥其涯涘哉圣天子建极埀拱方驱一世之民跻仁寿之域则忠君孝亲之心尽矣彩衣登堂称觞上寿鹤髪双亲怡怡愉愉求所以遂其孝心者非皇上敛时五福用敷锡厥庶民之赐哉将欲圗其报称者不在移所以孝于亲者以忠于君乎他日登车揽辔展其长材俾天下士大夫争望其风采功日髙名日着不惟报其君亦以报其亲矣呜呼斯时也吾知享诸福于一堂之上矣是为记
　　
　　守己室记
　　
　　士立身斯世要知己之难守也嗜欲牵之思虑间之役于血气而不加戒拘于势利而不致察己欲守未易守也尝质圣贤语矣于圣人曰恭己于大人曰正己于君子曰修己己之重而不轻也如此是知天下之守己不以道者鲜不为时所夺也时趋利害己不之趋时慕功利己不之慕非是己而非时也有道在焉耳圣人之恭大人之正君子之修何徃而非道哉守己以道不夺于时吾于东嘉处士林先生见之处士字潜夫明哲信道琐琐事不作居平阳新安里即先庐为读书室名曰守己呜呼观处士之名室则处士之守己守非一日矣甫冠有四方志沅湘洞庭彭蠡云梦无不舟焉庐阜武夷会稽苍梧无不屐焉狂澜惊涛千岩万壑以壮其气草木妍媚云烟变化以娱其心己非闾阎之龌龊矣逮夫赋逺游而归读书教子回视夫前日之江山奇怪壮丽浩渺渊深举不足以动其中而自得乎守己之乐其乐也将从时同乎非乐也吾知守己而己不肯一诎己而妄同者不以时胜道也将从时异乎非乐也吾知守己而己不肯一诎己而妄异者不以道随时也不舎近而就逺不忘内而务外介如石焉不淫于富贵不移于贫贱不屈于威武俯仰无愧于天地间其所乐皆自守己得之此无他道素明而志素定也世有峩冠博带左图右书不知守己为乐者众矣遇忧患然后惧而守遇颠跌然后悔而守求顷刻安而不可得又能得其乐哉处士之守己其诸异乎人之守己也与虽然君子有守约施博之道其大节惟出处两端而己处也藏守己之道于一身出也推守己之道于四海庶无负于名亦有荣于室矣孟子曰君子之守修其身而天下平吾又于处士有望焉处士多贤嗣伯秉中仲莹中以文学鸣仲贰魏县壬子秋奉省檄召予以秋闱较艺事甲寅夏滑以州改县又权行县事尝偕秉中访予村舍伯氏进学务为己仲氏临民务洁己以伯仲所履所事观之则处士守己其特立独行从可见矣辱莹中请文也敢并记之
　　
　　筑野记
　　
　　项侯如英知浚县之二年为洪武甲寅秋七月以书属滑半刺鲍疎懒曰予家台之仙居邑有故庐今煨烬于兵去邑七十里而逺距天台山麓有桃溪焉地秀丽埶幽而阻乃世居也兵后与兄伯仲载母归溪下手筑溪之野以养吾亲以养吾志人见日在野与筑相忘不以为劳与倦反以为乐知予者咸曰甚矣如英之乐于筑也遂以筑野号之予亦自知其筑之趣而乐于桃溪之间读书晦迹为终焉之地故受号而不辞也丐文于浚士霍元方为筑野诗序矣昨日长垣县仇某过予言曰今日过滑会鲍疎懒且又会仲敏宋先生焉予闻先生入城蹶然喜而起曰是予求文之一几也兹敢封寄诗序以徃愿疎懒为予求记于仲敏可乎踈懒乃持书与序谒余于泮宫寓馆请为筑野记予知疎懒不妄交人为如英请文至再则如英为人又可见矣是用弗让而记之因以考于野焉易称同人于野书称遯于荒野诗称我行其野孟子谓有莘之野庄子谓广莫之野野固非一未有兼筑言者惟说命俾以象旁求于天下说筑傅岩之野惟肖筑野之号其原于是乎然说版筑高宗恭黙思道梦帝赉予良弼乃起以为相其告君则曰惟木从绳则正后从諌则圣遂致中兴殷邦髙宗为有商贤君傅说为有商贤臣过傅岩者靡不曰此傅说版筑之地也彷徨起敬不忍去之吁版筑于一时名垂于万世古之圣贤未遇之时鄙贱之事不耻为之者多矣侯筑桃溪之野则其所养之志抑亦有在矣虽然筑室百堵虽燕饮落成之诗前日约之阁阁椓之橐橐即若侯今日勤而不为劳者也筑室于兹虽追述始迁岐周之雅前日度之薨薨筑之登登即若侯今日久而不为倦者也侯惟知筑野为乐人惟知筑野为号孰知圣朝用贤不间于徒钓不陋于鱼盐版筑而使野无遗贤哉侯应明诏宰百里移前日版筑之乐为今日承宣之乐移今日承宣之乐为后日调燮之绩上辅圣明雍熈之治勲埀乎竹帛名勒乎钟鼎俾他日过桃溪之野者亦曰此项如英所筑之地人顾不伟且盛哉乃作歌曰桃之花灼灼可嘉兮于以家兮桃之实珍美可食兮于以食兮惟溪之清可以濯吾缨兮惟溪之流可以泛吾舟兮有平野兮桃溪之浒兮缩版以载筑其土兮埋光铲采穷而处兮出而行道世所与兮和羮之梅济旱之霖雨兮歌成系以终其记
　　
　　成趣堂记
　　
　　天下之趣不一也惟人之所嗜者笃故趣之所得者深得之深然后可谓真得其趣矣有以梅为嗜者欲得梅之趣嗜梅而不知梅曰得梅之趣者妄也有以竹为嗜者欲得竹之趣嗜竹而不识曰得竹之趣者亦妄也嗜梅笃如和靖嗜竹笃如子猷然后可谓真得其趣者焉不止梅与竹也孟嘉嗜酒对桓温曰君未得酒中趣尔陶渊明嗜琴抚以无弦曰自得琴中趣尔嗜琴者趣在琴嗜酒者趣在酒亦莫非嗜之笃焉至于游方外者有其趣而忘返乐隐居者有其趣而忘年若夫读书而得书中之趣者其趣又何如也趣固不一亦未易致也张振文氏以法律吏大名慷慨有识之君子也筑室私第请扁于姑苏李子西扁名曰成趣取陶靖节归去来辞语也洪武己未春二月予客大名振文偕子西谒余请记其堂且曰愿有以扩其成趣者余知振文趣不在梅竹不在琴酒使其趣有在于梅竹琴酒又何用筑其堂焉筑堂则成其趣也逺矣堂可以储经史也可以延师友也振文有子资质美禀赋厚且纯储经史使读延师友使受教则其成趣又何梅竹琴酒之趣可方乎况人生于世会当有业业于农业于商贾业于工巧技艺皆业也孰若业于儒以见重于世为成趣之大且逺乎振文于此思之熟见之审矣此堂之所以为教子而筑也教子筑堂天下之成趣又孰有过于此趣哉故曰遗子黄金满籯不如教子一经子西知振文笃于教子也因堂请扁而以成趣名之厥有旨哉他日振文之子学而为成德居家尽孝为国尽忠振文功成身退以顺天道父子怡愉于一堂之上则其趣之所成又不可以今日之趣语哉嗟夫穷达出处莫非定分枉道求之徒丧其守振文以法律是习而于子也筑堂储书教以义方分内事也然则振文之所成趣其可谓安分之君子矣
　　
　　明志斋记
　　
　　在心为志在人不可一日无也虽懦夫亦能有立志焉志茍不立淫于富贵而移于贫贱屈于威武矣淫不自知移不自悟屈不自耻以至腐同草木寂然无闻于世者由其无志也人而无志则何以为蹇蹇王臣又何以为中正不倚之士哉故孟子论士何事曰尚志呜呼志之于人大矣滑县王彦威氏习法律而长于法律也擢为大名府史以法律自持而有声于一府乃构斋所居之次请名于樵山赵元昌先生扁曰明志盖取诸葛忠武侯戒子书也洪武己未春二月以礼属予为记予嘉其明志则得进学先务乃不辞而记之书曰惟学逊志传曰隐居以求其志夫志者可以逊可以求独不可以明乎志在心明在我明之之功于何而用力耶静而存养动而省察持于内而不驰于外志可明矣主一无适动静不妄嗜好絶而私欲不蔽志可明矣以至博学而审问慎思而明辨莫非所以为明之之功若曰耻恶衣耻恶食靡甘淡泊欲明志而志愈昧矣乗肥马衣轻裘不尚恭俭也欲以明志而志益荒而又为奢侈胶于中不几甘于自弃自暴哉必至不言其所可言而言其所不当言者不行其所可行而行其所不当行者则言为邪遁行为诞妄亦何益于己乎彦威雍容于簿书优游于法律方为吏所役也而欲明志于斋使心之所之者卓然自立不为事物之所摇夺不为功利之所牵合又不为人情世态之所奨借驱遣也殆可谓有志之士乎呜呼有志者事竟成若彦威以强仕之年进加明志之学则河间郡吏赵广汉之功名河东狱吏尹翁归之事业自跂而及之勿徒曰为吏名节不足厉世俗也惟勉力之尔
　　
　　蓼莪亭记
　　
　　蓼莪亭孝子思亲也慈溪孝子王敬修君之先世有茔踞马鞍山麓茔之前两淑山东西峙焉大江南横又有九曲河以通之惟角东为海道辐凑之地连闽亘广扼倭控丽东南之甲郡也宜其水明山秀环抱丘垄适茔中路立祠堂旧矣君自幼至冠尝侍父某府君奉行茔役环绕哀省君惕然有感于衷于时府君过岗峦蹲伏之间见山青江碧陟降凝眺顾敬修而指视曰汝父以封植徃还每至此必行观坐视纳江山清致于怀以为平生所得之乐吾老矣异日葬我于茔维子若孙再经此地亦有知我山水之心哉敬修佩服惟谨既丁凶变葬克具礼哀念子生亲之所以劳瘁也于是筑亭于指视之地扁曰蓼莪以思亲焉将刻石亭上埀示后裔乃以建亭始末详告于滑之分教先生请为序求记于讷尝读周礼春官有冡人之职凡墓祭为尸是成周盛时亦有祭于墓者礼虽非古不至甚害于义则先王亦从而详之其必立之尸者盖致其精诚而享礼焉故后世以来孝子孝孙或立于近墓侧或构屋临道间以为瞻省之地至有揭名而出请铭请记君子亦有所取此蓼莪亭记不拒孝子而作也夫孝思必有所感触故其亲之殁也见父书则泣之而不忍读以手泽存焉覩桑梓竦然而加敬恭以手植焉今也不惟书不惟桑梓怆然至亭仰于山昔吾亲所登俯于水昔吾亲所临望云烟思吾亲昔同动静抚松柏想吾亲昔同节操于物犹然况身者父母之遗体乎不敢以父母之遗体行殆者始为孝尔又何较于亭哉呜呼夫孝于亲则忠于君忠孝臣子分内事也君方甘旨庭闱慈母八十期頥之寿福禄未艾以孝事君之忠能尽于己斯能扬于时则九原之幽光贲而明三牲之养荣増而盛矣后日镌记贞珉与亭并列俾四明衣冠之士登亭览记感发兴起为孝子为忠臣是皆君有以导之然而地因景胜景因人胜兹地也髙士乐之孝子亭之地之与景因人益胜必有鬼神异物阴为护持于悠久也
　　
　　西隐集巻五
　　
　　●钦定四库全书
　　
　　西隠集巻六
　　
　　（明）宋讷
　　
　　撰
　　
　　○序
　　
　　送田文起序
　　
　　明善复初儒者之学也学以济时行道为心儒术饰吏似济时矣其从事则法律焉天下亦岂有舍儒而可以为吏者儒道与天地并扶天经立人纪自古有天下者曷甞一日无所待于儒乎甚矣吾儒有益于国家而成致治之功也滑县吏田文起前以胄子入国学师明师友益友非一日矣问学抱负济时行道之心葢未甞少替圣朝郡县吏多以儒选文起亲老且贫执役乎吏以为养亲计发所藴为簿书间推所学于法律内县以亷干称洪武丁巳夏四月北平提刑按察司嘉其言行有道也举而用焉则赞风纪持宪法必有以彰大其功名矣昔赵广汉起河间郡吏王尊起涿郡书佐鲍宣起县之乡啬夫丙吉起鲁之狱吏汉代人材多出吏胥而超越后代者又不无所本也葢孝武之世公孙弘奏请俾太守卒吏皆通一艺自是吏胥乃从事于文学礼义之中而公卿士吏彬彬矣其视区区法律习者殆不及耳文起往矣以天资之美学问济之能不为外物累不为法律惑行道济时求无负明善复初之学然后为儒者之功效也虽儒术饰吏亦何玷于儒乎文起勉旃是为序
　　
　　送滑县主簿呉景文辞职序
　　
　　士君子属时休明仕弗克尽事君之心者惟老与疾而已礼七十致仕凡人告老而归也优游暮景顾恋田园故无预国家之计义不忘君者虽白头畎畞中忧天下事过于在位任责之日故时政阙失与夫生民休戚利害犹得力陈之以尽其未尽之心惟疾也者生乎忧悒堙郁之气感乎阴阳风雨晦明失宜之节毒药攻之医流乱之而欲居职以强勉尽其未尽之心难矣宜其旷职为责茍禄为耻力辞其所事而后安焉凤阳呉景文氏世为大家景文学圣贤学行己接物一主道义里人慕之郡人贤之洪武甲寅以士为朝廷所起擢主滑县簿明年春予识景文于滑意其家素富也绮罗之玩声色之娯必有以动其心者听其言察其行则褒衣博带儒术是务左图右书太极是讲守道抗论不茍随人以与时浮沈未几偶遘疾焉中原兵后殊少医药兼南北风俗饮食异宜求治弗遂以遘疾之身居异宜之俗其能郁郁久乎辞疾章累上丁巳夏四月天官始与其退乃扶疾南归邑大夫士设祖帐饯于城外咸歌诗以代赠言属予序之予甞观韩文公送人诸序有规体有祝体景文以疾归又何规惟有祝乎乃起举酒延景文饮一祝曰寒燠未齐闗山修阻起居慎饮食节养泰和寿斯文脉再祝曰无极而太极盍验诸吾心寂然无思万善未发是无极也未发之际此心昭然灵源不昧是太极也欲知无极太极之妙察吾心而见焉久而乐之不知疾之在其体也三祝曰皇上宵旰图治鸿儒硕士擢列内外归虽以疾积心措虑要不忘国疾瘳起泽民物以尽未尽之心呜呼景文既非耻下位卑小官托疾以求去者又非烟霞痼疾泉石膏肓放浪山水间与渔樵杂处者故其行序以祝之
</div>
    <div class="pagination">
<a href="西隐集_page5.html">上一页</a><a href="西隐集.html">1</a><a href="西隐集_page2.html">2</a><a href="西隐集_page3.html">3</a><a href="西隐集_page4.html">4</a><a href="西隐集_page5.html">5</a><span class="current-page">6</span><a href="西隐集_page7.html">7</a><a href="西隐集_page8.html">8</a><a href="西隐集_page9.html">9</a><a href="西隐集_page10.html">10</a><a href="西隐集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
