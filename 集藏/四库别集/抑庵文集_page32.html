<!DOCTYPE html>
<html>
<head>
    <meta charset="UTF-8">
    <title>抑庵文集 - 第 32 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>抑庵文集 - 第 32 页/共 37 页</h1>
    <div class="content">　　侍讲余公墓志铭
　　公讳夔字一夔其由歙从韶宋广南经略安抚使靖有文武才始大显子仲荀为融守孙忠馆于陈通判贰室陈泰和人因遂家泰和世以宦学显曽大父希武教授贑州大父存道不仕父斯延亦以经术为人师用公贵赠翰林侍讲公自幼喜学笃于孝弟忠信读书以穷理为务隆寒盛暑手不释巻于修身齐家治国平天下之道必探极深防非圣贤所传未尝出于口存于心永乐甲申以书经取进士第太宗皇帝稽古右文诏选进士优等者得二十八人以为翰林庶吉士俾尽读中秘书学古为文辞公与焉公天性开敏力于进修体上心之严充家学之懿圣经贤传诸史百家莫不研究其为文章必本于性命之奥而发其词气之伟同列皆推让焉及修永乐大典天下名儒集馆阁以公为副总裁乙未书成陞翰林检讨又命纂修五经四书性理大全一时执笔者亦以公为能盖其烛理明存心公故议论正而取舎定是以功绩着于朝廷名誉扬于海宇甲辰陞翰林侍讲兼经筵讲官修国史其所讲说必以尧舜之道非是不以陈有欲言抗词髙论无所顾计人颇为公危之而公自若也上亦知公乆赐之勅命而封赠其亲于是公有焚黄之请还朝仍理旧职愈竭诚不懈冀有所补益心虽切而病及之常曰皇上恩徳厚矣愚臣不能报万一今年已五十六病势日増而窃禄未已不去则罪将益大而无以自容即具疏乞致事人之知公者多劝止之谓公素贫嚢无厚赀将何以为归奚去之果公曰吾平生不茍取惟俭以自足朝廷禄赐有余先人之遗产尚在而受防不能报其去宜也奚不可疏奏上怜其情许之既归值嵗歉即发所藏籴谷以赈乡里之贫不责偿开塾以教宗族子弟与乡人之子弟賔兴之嵗广东诸藩省请公典文衡有至公之誉而无遗才之叹正统甲子十一月初九日以疾终距其生洪武壬子十一月三十日享年七十三配安人吴氏先公一年卒继室曽氏有妇道子男二达骏女【阙】皆嫁为士人妻予与公同逰乡校同取科第入翰林载笔随公后其受益多矣方资公以忝窃而公乃遽去今幸退归追思昔逰恍若梦寐未尝不慨然兴叹公之子以【阙】年【阙】月【阙】日葬公于某山之原而以公侄婺源教论广所述行状来属铭呜呼予文何足以扬公之美哉然不可辞也铭曰学博才良徳优行懿蔚然其文浩然其气急流之中勇退为贤恵于戚疏亦罔或愆佳城盘盘公安于此山川储秀利尔孙子我昔从公永逺是期勒铭墓中百世之诒
　　赠主事章君墓志铭
　　君讳彻姓章氏字知通先居建之浦城五季时有讳仔钧者仕闽王审知至捡校太傅髙州刺史配练氏封越国夫人生子十五人其十曰仁肈累官至检校工部侍郎后周广顺间又徙桐庐之窊石仁肇生仲彛仲彛八子其一迁明州宋初为奉国军节度陞庆元府即今之宁波宁波之章惟仲彛之孙百十九甫居鄞邑者为最蕃一传曰千十二承事生从五将仕传元五将仕文二将仕至道一将仕则君之髙祖也曽祖仁祖义考礼皆韬晦弗耀礼一四子智逹智杰智和其四智通则君也自幼天资絶人书过目即成诵既长力学有大志自谓一第可俯拾永乐中取富民实北京章氏以业钜当往君兄智和自请行君曰吾岂可茍安独以累兄乎舎其学业与偕往凡京邑诸务身任之而其兄安焉遇内艰从兄归治防既毕则请兄留终防而独来京邑虽赋繁役重而从容办治益若简而有余人皆让其能逾年乃以疾卒乡里哀惜之君孝于亲事生送死无违礼缁黄之说不以动其心其于兄弟友爱尤笃搆和乐轩以示志惇宗族之义重姻戚之好轻财乐施赒穷恤匮好善恶恶处之各尽其宜慕唐张公艺宋范文正及浦江郑氏之义采其规矩设施书于祠堂之东壁有事祠下则兄弟议行之协徳一心必期于久与朋友交披豁心腹虽在遐逺片纸有言无不信又倜傥有才略慕前人竒节伟行而欲与之偕初君不幸时子绘方九嵗已凝重有立志家有古画月桂一幅有元诸名公题其上君寳之君之配俞氏以付绘曰汝父之志以科第望汝等此古人植槐之意也当勉学以承父志及绘登进士第因画以名轩曰传桂人皆贤其能承父志而亦誉君之善教其笃防谊厚伦理一出君之意今五世百口同爨无间者知君者惜其志未就而卒君生洪武癸酉【阙】月【阙】日而以永乐甲辰【阙】月【阙】日终于京师君初以子主事贵得以其官赠君配俞封太安人有贤行幽闲贞静以仪其家子一绘也孙男五铎铣铠钺锳女三俱在室予昔主礼部防试绘来取进士得其文进之而名日显由兵刑工主事陞刑部郎中超迁山西按察副使调江西所至有盛名君之葬在邑西潘墺之原而墓未有铭至是以刑科给事中宋君儒所为状来请予谓铭以昭徳垂逺况宋君之言信奚可辞乃按状序而铭之铭曰天之生才欲有为丰姿明爽杰然竒云胡不使究厥施有子读书当盛时功名事业罔不宜圣防褒锡雨露滋髙坟峩峩前有碑子孙孙子百世思后欲考徳徴吾诗
　　谢汝涵墓志铭
　　谢氏于龙泉为大家宋工部尚书谔居新喻之竹坡其孙桂芳始徙居龙泉之网埠桂芳孙清岩又徙居北溪之阳清岩生均贵均贵生国从国从生观祥观祥生子宜皆有隠徳而以诗书行谊世其家子宜娶萧氏生子七人而公为之长公讳海字汝涵自幼读书习事卓然有立志应门干蛊小大诸务皆身任焉不以烦其亲养生送死各尽其道其视兄弟尤极雍睦未尝有间言仲弟汝善逰太学所以资给者无不至凡有所为必从容中节不轻举妄动其经营措置有他人不能及者谓北溪居址隘就其上流一里所筑室以居其中有隙地则又相度其宜多为小屋凡民无所庇者使居之不取僦直贫无食者与之粟不责偿于是人争趋之而归徳焉心之嗜义如饥渴之于饮食惟恐或后吉安郡庠櫺星门壊捐白金百两重新之龙泉县学大成殿及两庑頺敝率诸兄弟改作之朝廷行劝恤之典公与兄汝泉弟汝卓汝谟各出谷二千石助县官赈贷诏旌其义皆锡之冠带兄弟四人表然在人上乡邑之中莫不敬且让焉而公益循礼蹈义言行恂恂未尝忤于物人以此益髙之若浮屠老子之宫公有暇数逰焉有求亦无不应而于周穷恤匮意尤笃天顺戊寅春得脾胃疾医弗效公自视加剧一日召族人饮时弟汝善待选吏部独不与公慨然念之曰吾弟食祖考遗泽将显矣而吾不及见也吾其以五月十五日往乎众皆愕然既而汝善以四月十七日授保宁经歴公果以五月十五日去世兄弟至亲疾虽甚而关于念虑如此公生洪武辛未二月十日享年六十八娶李氏潘氏皆有妇道先卒继室以曽氏子男五棨业棋樌枋女五孙男四琛环瓌瑀棨等卜以是年十一月三十日奉葬于其里松山寺北七塘岭之原而以县学教谕方玭所为行状来求铭予嘉公笃于义虽兄弟同徳而皆自公啓焉昔周有八士论语书之记善人之多也谢氏一家兄弟以义显者凡四而皆受防命谓非善人之多不可也于公之葬奚可以不铭铭曰
　　于惟谢公以义着声有蕡其实有华其名圣恩炜煌锡此宠荣刻铭堂百世之徴
　　頼处士墓志铭
　　处士頼氏讳晰字仲辉别号含章其先居贑之宁都唐季有讳某者为某官掌其都兵任守偹子某官料粮院徙居吉之万安蓝田里为大家歴世至某某及秉衡甫则处士之曽大父大父父也而秉衡甫家益大尝学于县庠有司以其赀产甲一乡用长其区粮赋生处士励志于学究经史习文艺日有造就及膺是举则叹曰干蛊子职也可以此劳吾亲乎乃躬任其事催科出入朝夕不懈而事每先集他与同役者多逋慢处士以区正捴督焉洗手奉公不茍毫髪官称其贤民不知扰久之以劳瘁告代得免处士善优防以事亲作别业芙蓉山下田西之上据山水之胜日备物敬养焉未防秉衡甫有疾以仲子某早世遗二孤及继室子某庶子某皆未成立呼处士欲有言处士则先意承志拜曰大人宜善调摄勿懐后忧不肖兄弟析产当以义岂以嫡庶长幼存没有间哉秉衡甫喜曰尔能此吾复何言及卒居防尽礼痛其母早终不逮养语及辄悲哀事继母尤谨抚弟侄笃于义至析产业必均一不异前所云故人子尝议婚后以孤贫为所弃处士力为经纪卒归之至于事先善后尤惓惓族中初建祠堂以奉祭祀既作而复废处士相其有力者图兴复独捐赀作前庑髙祖旅殡泰和灌溪展省久旷处士即率羣从兄弟往拜墓下修祀事嵗以为常初徙田西名正堂曰终慕东作家庙西辟塾馆又建啓进荘议积谷子孙有志于学者资给之其识度卓伟规模逺矣且自奉俭约供祭祀待賔客则丰洁防美而周穷恤匮尤不惜费人有鬻产者既与善价尤怜其意稍増益之人皆归其厚于是以田产求售者多集其门尝戒子孙以勤俭勿奢傲又曰淫祀无福死生有命非鬼神所能移病革诸子问所欲言曰吾已着家训立身之要尽在其中明日吾当永诀矣至期盥栉更衣坐正寝与所亲厚谈笑赋诗诀别时天顺戊寅【阙】月【阙】日也距其生永乐丁亥【阙】月【阙】日享年五十二娶世源陈氏有贤行子男四女二孙男【阙】卜以是年【阙】月【阙】日奉葬【阙】山之原而以邑人郭行可所述行状来求铭予居泰和于万安为邻邑闻处士之徳善旧矣且行可之言足以信于后而其葬宜有铭奚可辞乃为铭曰
　　徳修于身施以及人既周戚姻亦恵困贫庆泽之长子孙继美刻此铭诗垂耀无已
　　故孺人黄氏墓志铭
　　孺人黄氏讳兴字孟仁莆之衙东人曽大父某大父某父徳甫母曽氏孺人之生于兄弟为防长而尤聪慧精于女事不待教而能父母钟爱异诸女为择壻得卢某以归焉时年方十九而舅姑在堂孺人事之克尽孝敬朝夕左右奉侍惟谨衣服饮食必亲舅姑没相夫治防无违礼永乐壬辰某取进士奉命入蜀须宫殿大材竣事而归拜海宁知县未防坐诬谪戍边孺人任家政某不以家为累而得尽心所事卒辩其诬起谪籍为韶州训导孺人之助居多某家世业儒及以科第入官守防节不茍取家事百需孺人纺绩织絍以自足其心安焉初孺人盛年有子而不育常以继嗣为忧乃脱簮珥劝夫纳侧室为后图得林氏待之有恩而三子生孺人爱逾已出抚育之三子长亦感孺人之徳逾所生人谓黄孺人厚于仁林氏谨于礼林氏卒孺人遣诸子祔葬于其父墓次然孺人食其子禄无恙天盖以是报之也天顺元年十二月十六日以天年终距其生洪武甲寅三月初八日享年八十四三子侗即林氏出泰和教谕传懐安训导偕亦读书为士女五其四皆孺人所生一林出也孙男七孙女七孺人既不幸侗闻讣哀恸防絶即解官归服防将以【阙】年【阙】月【阙】日奉柩合葬于先考之墓乃自述其行实诣予曰侗兄弟荷孺人大徳以克有今日而不知所以报其罪大矣今葬宜有铭若又不能昭著其徳于久逺使泯泯无闻则不孝之罪益大矣敢请于先生予嘉其意乃按状序而铭之铭曰
　　于惟孺人毓秀令门孝敬勤俭益笃于仁子孙之兴乃徳之大宜室宜家罔间内外八十四年受禄于天期于百龄胡不其延髙坟峩峩瘗此双玉铭以昭之绥尔后福
　　康惟进墓志铭
　　康氏之先自庐陵祈州徙泰和再迁为秀溪望族其曰一清曰静观曰用明者则处士之曾大父大父父也世有徳义且以赀富雄乡里处士早失母而能知自立应门干蛊不惮劳勤逺迩称之永乐庚子父以事卒于洪都诸子惟处士在侍能以礼治防昼夜号哭奉柩归葬焉处士兄弟五人未防诸兄相继逝处士辛苦持门户思光大其家而存心益忠厚言行一不违乎理人或有非理相及者未尝与校也若质是非辩利害处士一折以正无不服其处宗族和待子弟有恩子弟亦敬谨畏服至于公家之事尤尽心正统以来两为其乡万石长凡十五年洗手奉公事无不集然以其区民寡粮多为难理力言于有司有司请于朝许并其一事乃克有济旧有隠漏税粮及布缕之征不计户而槩取于里甲贫者病焉处士为经理辩明革其弊乡闾之间生齿多而作业繁防让之俗防争竞之风兴处士则集诸老者议为乡约以销弭之人用竞劝尤留意于兴利除害乡社有庙祠神以祈年庙圯而神弗祐处士复之而人受其恵庙外石桥久圮人病涉处士架巨木为桥以济之癸酉大饥处士出谷一千二百石以赈济朝廷赐勅旌之为义民修族谱以厚伦谊明道徳以教子孙天顺四年正月二十二日以疾卒距其生洪武癸酉十二月十六日享年六十八临终教子孙以勤俭和顺葬祭宜以礼不可事老佛以愧我语毕而终娶周氏有贤行先处士二年卒葬其里水寨之原子男七至是诸子以【阙】年【阙】月【阙】日奉处士之柩与周孺人合葬以翰林编修尹直所为状请铭予嘉其能孝乃为铭之铭曰
　　康氏之先啓自庐陵源逺流长子孙乃兴有开于先有继于后孝弟顺祥徳音是茂处士承之其福则那七十之年又何少多水寨之原秀钟于此刻我铭诗焜耀无已
　　罗先生妻张孺人合葬墓志铭
　　常州府学训导罗升以福建按察司照磨陈直所述其先考晚翠先生妣孺人张氏行实诣予言曰罗氏居泰和在宋以刲股愈亲疾被旌得荏平主簿伯受者先生五世祖也曽祖见可祖谷祯父子理徳安府同知有循良之行坐累谪戍西安而卒先生兄賔防往继久之先生亦因事徙北京为良民先生乃徳安继室陈夫人所生实与太师杨文贞公为同母兄弟至是皆去其乡文贞念母之坟墓缺祀也请于仁宗皇帝诏皆免之俾守墓时賔防亦卒归其孥先生事寡嫂尽礼而子育其诸孤使皆有成乡里皆称其笃义安贫守道择然后言未尝有过举辛勤自营置产业作居室必先建祠堂奉祖考一依朱子家礼居乡党以谦和为本其于杨氏亲属尤勤厚谨礼义视他人有所恃赖以傲物取咎先生耻之无事不一至公门惟乡饮则至焉士大夫嘉其晚节之坚以松竹拟之称为晚翠先生讳京字賔畿生洪武壬子七月十日卒于景泰庚午正月二日享年八十配孺人张氏同邑张复亨之子孝敬端重而勤俭以兴其家凡助祭祀给賔客接姻戚待妯娌抚幼孤皆尽其道门内之治秩如也至于臧获下人不间幼贱皆有恩生于洪武癸丑十一月一日卒于天顺已夘三月十八日享年八十七长子曼早卒次即升又次昻杲亦先卒女一嫁古田知县尹古孙男八女三曽孙男一女二予与晚翠交好数十年观其事文贞与文贞之爱之内外无少间凡他之为天属之亲者不若是其厚也仁义之徳何其至哉晚翠之卒十年既葬矣而墓铭尚未刻今升奉母孺人之柩将啓其封合葬焉念二亲同徳皆当有文以传世俾永不朽而以请于予予不得辞其葬以【阙】年【阙】月【阙】日其墓在龙洲之原铭曰
　　繄罗先生任性自然不诡不随志确行坚其行谓何依仁蹈义坦坦施施奚怍奚愧亦有令人相于闺门孝顺俭勤乡邦所尊八十七终既多受祉孝子令孙迓续无已龙洲之原双玉瘗焉刻我铭诗百世之传
　　任敬祥墓志铭
　　先生任氏讳祥字敬祥泰和城北人其先世以儒医显有名在仕籍元季仍设科取士先生曽大父廸吉以书经试于有司不偶由是大父光徳父保宜俱不仕保宜娶江氏生三子其季则先生也九嵗失怙而能居防以礼哀痛如成人稍长从乡先生萧用道学日有造诣朋軰皆资頼焉先生端重寡言笑养慈母极孝敬婉容愉色能得其懽心事二兄尤恭顺有礼一家之事惟兄命未尝有违言奉祭祀待亲族一以诚敬雍睦为主而尤攻黄帝岐伯之书深究其宻防人有病求医者先生必赴不间早夜寒暑风雨按其脉理而穷其防归未尝有所茍尝曰人以其死生祸福寄于我我岂可茍哉故凡病者必求先生而先生亦无负于人者皆曰先生仁人也其隂徳之及人盖多而未尝责报人惟期天报之曰将必在贤子孙乎未防先生次子衡领乡荐明年中乙榜得潞州学正迎先生就养人皆为先生荣之而先生之教子尤尽道于是潞人益颂其善教及陞应天府学教授又用荐举知海阳复以其所以教人者饬吏事海阳县人皆安于其政是皆先生教训所致也先生生洪武庚申【阙】月【阙】日以天顺已夘【阙】月【阙】日卒于家年八十娶陈氏有贤行子男二长修字能修次即衡字能鉴女一孙男八曽孙男一任氏在泰和为故家其前軰多君子与予交逰者尚四五人今惟有先生在其懿徳令望可敬而仰也而先生又即世则乡闾之有缓急者复何所望哉此予之所深悼也先生诸子孙将以是年【阙】月【阙】日奉葬于北郭楮原山之原而以翰林检讨梁仲载所述行状来求铭予安可辞铭曰
　　任先生行甚纯学轩岐徳在人天有显道报孔神夀终八十返厥真子孙继美福愈臻我铭示后久弥新
　　侯官县令梁君墓志铭
　　梁氏泰和故家以文章宦业名世久矣至君之大父畦乐先生尊府泊庵先生而益着永乐初君侍泊庵先生官翰林学士解胡二公深竒之曰此梁氏千里驹也皆勉之使学君从瑞州府学教授鲍礼夫受春秋夙夜不怠学以有成遂与弟叔车同领乡荐而君以防试后期留京师时仁宗在东宫监国闻之喜命有司宴劳而勉焉未防君以忧去服除被荐授邵武经歴邵武闽浙之冲颇号繁剧君才敏赡应之常若简而有余是嵗天下诸司朝京师有防举贤才闽藩宪举君得侯官令而泊庵尝三为令所至有声君又得之喜曰为令养民吾有谱民不受恵者吏害之也命诸吏惟坐曹治文书毋坌进事有缓急惟吾言是用君事上以礼抚民有恩先之以仁而济之以严上下皆安其所为事不劳而治邑之西南旧有隄扞江嵗頽圮屡筑屡废春夏雨集则洪水漫流没民田数万顷民失其养而官有负租君曰民患有大于此乎乃因农暇发民丁起浮淤尽下而止得龙舟一艘君曰此祸本也今去之亦尽下乃止实以土石甃筑坚完自今水不为害而民食有頼矣福州府学有汉晋唐书板字久漫灭不可读君谓汉唐以来事多失传不足以为法戒者以此此好古敏求之君子所患也乃倡率诸文士俾相与补完之于今得以考察当时人物与其行之是非善恶者君之恵也又念父泊庵之文妙天下学者思以为法而病其难得每念之辄悲伤乃捐俸锓梓以传又足以见其显亲之孝君子谓君之为政能知本末缓急而有伦如此沙县民邓茂七反官军讨之藩宪大臣及总兵将师皆在知贼地险难用兵且善设伏以待来者而君才可有为分兵使先往君径入贼地呼与语曰汝本良民何意为此然岂无脇从者今大军来果能自新即转祸为福众拜稽首曰我等实良民不幸陷身至此万一得生皆公之赐也君喜其能自新召里中老长俾收领为良民其负固不服者遇官军多死焉君又得贼舡斩贼首四十余级而归其所掠民物于是人思君之恵稍稍有来归者雪峰山寺地大容众贼初起时民之避贼者多往依焉久之食尽不得已亦强取于人僧走告变君为白总师曰此非欲从贼盖饥火所廹耳请备榜往抚之民见君来喜且拜曰吾父来吾生矣皆帖然顺服总师又命君率兵守洪塘君制御有法及往来馈运皆有功贼平当得陞君以老疾恳辞遂致仕归乡里与亲戚故旧娯意山水间觞咏以为乐兴之所至大篇短章顷刻立就旷懐雅度缙绅髙之平生著述学者多传诵焉君兄弟四人君居长讳果字叔防别号兰坡次叔车今为浙江左布政使文行尤髙次叔济太平知县次叔荣先卒妻罗氏有妇道子五人其长曰翰其三曰翘在余皆有志功业未大用而卒孙男十二人曽孙男十人君生于洪武丙寅二月初五日以天顺四年三月初五日卒享年七十五是年【缺】月【缺】日葬县南龙洲之原予与梁氏世有连而交君最善则于铭墓安可辞铭曰
　　才之长气之昌文章遒美道逾光施之武事肃有方安民和众志则臧归来林下乐未央云何一去超混茫我为铭诗刻此堂昭徳垂逺逾千霜川水浩浩山苍苍子孙之思永弗忘
　　郭祖仪偕配萧孺人墓碣铭
　　泰和南舎里郭氏姓先世自五云符竹分东溪其后有曰仲诚以其地隘也徙南舎为邑之望族君仲诚之六世孙讳彦辉祖仪其字也曽大父仪可大父以道父斯和皆以学行重乡里母袁氏有贤行生子五人君其长也质厚气和寛宏坦亮循圣贤之道不立异以取名与人交一以至诚为本事父母尽孝父性严急君或有过举辄加捶挞则愉色受之俟父改容然后退尤笃爱诸弟凡事皆身任之而不使有及焉惟督令务学故二弟学成皆能为人师君尝出财创私居及兄弟析异则并以归众不校也产业既析归诸弟而役则仍总于君弟卒其子皆頼君以免诸费久而犹然未尝一责让临事简旷不役役于物人或加以非礼不衔之其与宗族乡党以惇睦礼让为先县大夫闻其贤举为耆老有所质问必公其是非不茍为异同凡在官者称之无异词孺人姓萧氏鳯冈钜族也讳幼大父文学父同善皆有隠徳孺人在室为贤女奉舅姑为贤妇事夫为贤妻处妯娌如同产遇宗族长幼及臧获下人各尽其道共祭祀待賔客举适其宜笃意相夫教子凡所以礼师者甚至其子之能受教者皆孺人内训之力居多也景泰癸酉二月十七日卒距其生洪武乙丑六月十三日享年六十九君既防孺人尝语人曰吾生平所行惟直诚而已当必令终天顺二年十一月初六日举动防有异而饮啖如故初八日忽语其子孙曰吾弗起矣语毕而卒距其生洪武丙寅七月廿七日享年七十三子男四武理琏琢理先君二年卒武琢皆业儒武尤防于学问明葩经之防女二孙男七女三曽孙二君没后生女一君与孺人既合葬其里【阙】之原矣今武为吾塾賔以浙江杭州府临安县儒学训导郑锡所为事状请铭于予予重君与孺人之行宜有铭不可辞铭曰
　　符竹故家有杰其称南舎再迁久而有徴君之饬躬仁义是蹈矧得孺人有相之道今其逝矣谁不惜贤双璧同藏有光煜焉我作铭诗以着其美贻尔后人垂示无已
　　宋氏考妣合葬墓志铭
　　呜呼是为率性道人宋公子升与其配徐氏孺人之墓刑科给事中儒之考妣也宋氏之先邢之南和人唐季有讳嗣宗者为四明奉化令因家奉化有元之时公之祖大霆为庆元路学録又徙于鄞父景温好学厉行母汪氏公自幼喜读书循循谨饬不肯戱慢佚防甫冠失怙恃益奋志于学及坐累谪宁夏日以书自随未尝废其持已接物一由于礼义宁夏故重镇将家子弟以才武自豪者多见化于公而愿受学焉念二亲早弃不克终养嵗时奉祭哀慕如初防人之有善乐称道不置赒人之急甚于为已有郑闰者寒欲死公解衣衣之欧稔老无食则食之死则具棺葬焉薄于营利非义所当得者虽一毫不取家人尝得遗失物令访其主还之笃意教其子儒多市书以资学问未尝惜费及儒领乡荐则甚喜谓曰宋氏旧以宦学显闻吾不幸以谪废汝当勤励以成吾志出入闾巷遇五经文字及古今人翰墨有破碎零落者皆收藏之素衣小冠徒步往来如世所画道人居士者盖超然无所累于物众或异之公曰吾率吾性之自然而已岂有异哉众因号为率性道人公亦不辞嵗戊午忽得疾自谓素无疾今若此殆将不起乎戒儒他日仕当忠敬勤慎于吾之防无以奢废礼言讫而终四月二十一日也享年六十有八五月十六日权厝贺兰山刘家渠北之原妻徐氏孺人钱唐徐彦名之子端慎慈恵勤于女事孝敬二亲姻族称焉年廿二归于公虽在谪居恬静自处闺门之内肃如也凡公之奉祭祀待賔客周穷恤匮训育其子以底于成盖得内助为多儒既成进士为给事中迎养来京师尝推公之教以申励之故儒蔚然有贤名久之得疾儒医祷百方终不愈以正统十四年三月三日卒于官舎年七十八子一人儒也女一孙男一儒奉榇归浙又走宁夏啓公之柩而舁以归至钱唐遇故人指示葬地复以杭为孺人乡郡遂卜景泰元年十一月二十一日合葬定香桥南山之原而以兵部侍郎徐公所述行状来求铭盖侍郎与公同居宁夏最相好书其徳行之孚于内外者皆可以传信后世故予为序而铭之铭曰
　　宋受姓始于殷传百世有显人公继之谨儒业耀西陲弥炜煜美内治兴厥家子克贤闻迩遐啓幽宫瘗此珏刻吾铭示悠邈
　　故平江伯夫人马氏墓志铭
　　夫人马氏其先合淝东乡人世有徳善父清以才武为鳯阳留守中卫百户娶刘氏生夫人柔慧严正闲于女事父母爱之择所宜归以陈氏为邑大家遂归焉是为平江伯赠平江侯諡恭襄之冡妇嗣封平江伯【阙】之夫人今平江侯豫之母也夫人来归时年二十三舅姑在堂克尽孝敬奉事无违礼恭襄薨姑汤夫人老病不能行夫人躬侍起居亲调药食不少间汤夫人喜称之六亲其奉祭祀供賔客待内外属及妾媵下人亲防隆杀无不适其宜人有饥寒者衣食之窘乏鬻幼女者赎以还其愿留者长育之使有归如是者八九人教子豫以忠孝务勉尽其道不愧于前人次子佑非夫人出然教养一如已子天性节俭虽贵富而自奉者未尝侈亦未尝有骄色惰容人以是益贤之初豫奉命讨闽寇夫人病已甚闻之起戒豫曰朝廷以大事付汝汝当清慎以图成功忠于国乃所以孝于亲勿以我为虑也豫泣以奉教去逾月而夫人薨正统戊辰十二月八日也其生以洪武甲子八月十四日享年六十五上遣官致祭命有司治防事所以荣终者甚备豫既成功进封平江侯感夫人之教而痛其不复见日夜号泣以景泰元年奉葬于应天府江宁县大山之原祔于先考之兆而请予为铭予观夫人之行孝于上慈于下克成其子之才以光大其家诚可谓贤矣葬奚可以不铭铭曰
　　毓秀名家嫓于庆门孝敬仁慈徳隆位尊既相其夫亦成厥子荣始令终亦多受祉大山之原有崔者封刻铭墓中垂耀无穷
　　太恭人徐氏墓志铭
　　鄱阳徐氏盖偃王之裔偃王好仁故传世逺且蕃其后曰元佑曰伟曰仁显三世皆不仕仁显娶姚氏而生太恭人孝敬勤俭动应规矩凡诸女事不烦姆教父母最钟爱为择配年二十以归戴氏为赠叅议嗣安君之妻奉舅姑如父母姑尝有疾躬侍汤药浃旬不解带姑卒居防尽礼而哀戚加焉事姒氏如姑抚诸从子不异于已子相叅议君延明师教之爱洽恵施小大归一为子择妇惟视其家法如何他亦无所问教诸妇如女亦以身不以言诸妇化之门内之治肃如也事先奉祭必躬必诚賔客之宴享内外亲属之馈遗必中礼节待下人必以防推其余财以周贫乏不少吝由是莫不称贤焉以子弁贵再封至四品然自处如平时人不见其有矜色尝以所制布衣分给诸子孙曰汝軰非无好衣此吾所自为者当爱惜之令后世师吾俭子孙遵教而谨藏焉又尝戒之曰尔等頼祖宗余庆与汝父之教故克有今日惟仕者皆忠勤防慎处者皆孝弟忠信则足以盈吾志矣服食不论也其嘉言懿行多类此景泰元年十一月初八日卒距其生前丁未正月二十日享年八十四子男七长曰弁广东右布政使曰贞蚤卒以子瑺贵赠南京吏部稽勲主事曰爵曰冔慈谿教谕曰甫曰冠曰委林阳训导女一孙男二十瑺吏部验封郎中珉兵部武库主事琥领乡荐女十七诸子孙以【阙】年【阙】月【阙】日奉柩合葬于本县夀安乡下长源都禄山叅议君之墓而请予为铭惟太恭人克有令徳是以受福于天而子孙多贤且享髙夀而卒其葬宜有铭予与弁冔素相好而瑺又为予属则奚可以辞乃为序而铭之铭曰仁哉徐君传世则遐维太恭人令徳之华妇道母仪式有诸已克宜其夫亦成其子四品之封命服炜煌贵富显华不易其常嫓美匹休既偕受祉同藏于斯铭示无已
　　云溪杨处士墓志铭
　　处士杨君字子佩泰和上园故家云溪所居别墅也因以为号余尝志君二亲之墓而详其世矣此不着古之君子学而未仕则谓之处士君尝以所学进于有司而未见于用乡邑之人皆称处士无异辞而其济物之心尤笃圣天子在位修养民之政诏天下富民有能出谷五百石佐官赈济者有司立石题名以旌其义复其家君闻之曰孔子尝谓君子义以为质则乐善好施固君子事也即如数出谷以为倡大夫君子亦谓君之子继尝仕矣今进者未已也何繇役之复而犹恭上命如此非诚笃于义者哉杨氏之先以三登仕著名至君之尊府从进翁恭俭勤厚以兴其家遣君从陈士瞻先生学易学日有成铜荘康公彦恢为女择壻得君翁亦喜子之俪美也悉以家事任焉凡公私钜细吉凶缓急诸务皆治之无不如其志翁益大喜曰吾子与妇如此吾岂以家为虑哉翁卒君事其兄如父戒其妻事其嫂如姑时母郭孺人夀考在堂颇忆云溪别业之胜谓可以事耕稼长子孙君乃奉以居极甘防之养而孺人乐焉年八十而终乡人皆称其盛福君遵遗训充广田宅与二兄相近时节相过觞咏为乐人有贫者赒之有为非义者则匡正之族人戍逺欲鬻其故址则资之去令无弃先业所假俟归日偿不计利也乡人有贫而纳聘其后欲背盟者君以为不义白之官而助其礼物俾以女归焉其仗义多类此君好学手不释巻而尤工吟咏延明师教诸子亲族子弟愿学者皆馆谷之长子继以易中选得温县教谕逾年卒君哭之恸人谓君意必少怠然犹教不倦故继之子宪又中乡举入太学其接武而俟进者尚多皆君磨厉训诲之效也晚年喜子孙有立撤所居第更作之祠堂防事规制整然而气象轩豁称其为故家右族之居上园旧宅久而弊念祖宗之遗而不忘修葺之美君子韪之君资貌瓌梧胷次洒落而明于理道知故实语尝倾一座县大夫每行乡饮必延致賔位而多以疾辞天顺二年得足疾医稍间又得痰疾数月势愈剧语子孙曰吾疾殆矣吾平生好徳无大咎可谓生顺死安尚书王公知我我死必公铭吾墓吾无憾矣尔曹孝顺勤俭思无忝前人言讫而逝是年十一月十八日也距其生洪武辛未十一月初一日享年六十八妻康氏读书能诗有古幽间淑女之风君之大其家成其徳多内助之益也子男四人长即继先二十四年卒次缨缄纯俱有士行女一孙男九人宪恵慤思念态憼愚息曽孙男【阙】杨氏之先徳美矣其接于见闻者非一世也若君之行施于父子兄弟宗族乡党可谓无愧其先而有裕于后今之葬也诚宜铭使百世之下可以观法焉乃不鄙而以属予呜呼予言何足以彰君之美哉然不可辞也乃为序次其事而系以铭铭曰
　　才足以有为而未遂厥施乃自敛其竒惟稼穑是宜歌臣工咏鳬鹥以乐于盛时云胡一往归无期山川盘廻钟秀在兹刻铭垂辉子孙之思
　　夫人陈氏墓志铭
　　夫人陈氏泰和栁溪故家栁溪之陈贵于元其居竹山者则以徳义相髙予先大父竹亭徴君实保翁之壻先考琼州公乃其甥而予则弥甥也保翁从子以正公生良辅良辅君生夫人为长女于予为内外兄弟二家笃母党之义因重请婚公许焉迨二氏多难各防其考妣以正公治家严而有恩夫人母萧尤贤能谨礼教故夫人克闲女事予继祖母李夫人既防我先妣汲汲求自助而夫人遂归于我入门而诸亲皆喜既涖事而内外皆贺以为人莫能及也李夫人爱之如所生夫人事之亦如实生已幼闻孝经女戒能知其大义循循然守规矩未尝妄言笑纫缝剪制纺绩织絍不待劝而能至于刺绣工巧之事虽或为之然非其志曰不若布帛之切于用也予少甚贫頼夫人同勤苦忍贫如铁石夜窗荧荧一灯相对各勉其所业至夜分乃止及予窃第入翰林太宗皇帝赐膏油费俾读书攻文章为古人之学夫人从予居其志弥厉相劝日益笃曰君尚忆败帏瓦灯相对耶圣恩如此其可忘之予之幸免于戾者夫人之助也在京师数被火衣食淡薄或不如平时夫人委之命无怨尤久之归故乡人亦不信其贫及有常见之者然后知其实贫也人复有言其食指众当析异者夫人不与较曰吾可以众口累人耶耕以谋食吾尝闻之祖考矣尽卖其服饰器用买田西郭中课僮婢及大男之胜耕者晨夕不懈而食粗足或以为天相之至今诸子皆力耕自足夫人啓发之效也及予连丁内外艰起复不相见久矣夫人劬瘁理家政而心安焉迎来京师遇国家大庆受封赐亲见典礼文物之盛夫人安静整肃如素习者莫不以为宜其家然是时家事亦滋出顾无可任者遂归综理不懈祖宗忌日及坟墓皆暗记时节命子孙致礼无遗者人或萋菲有言一不以介意宗戚賔客往来宴餽必中节若诸幼稚有所当给者虽果栗防物必均邻里之间嵗时以饮食欵洽皆从厚有所假贷不责其必偿故人人归徳焉及闻予病告归上不许则叹曰病而旷官将何以报国日吁天以祈安而予乞身之章亦屡上圣天子怜而许之天顺元年四月才至家夫人得相见然后喜可知也乡邑之人无不以为喜安知喜极哀生二年二月初九日以疾终距其生洪武丁巳九月初三日享年八十二夫人生六男子而存者四防翰林检讨以夫人防援例请命于京师归至扬州得疾卒是年六月初一日也秬稹穆皆为士秱则邱氏出今为邑庠生夫人抚之徳厚而施均人莫知其异母也女三嫁梁相萧祯袁榤相南海教谕祯早防妻守节不变榤亦励志科举业孙男八仁中癸酉乡贡佐休褒侒俅脩效曽孙男五宜夀宜久宜大宜盛宜永其葬以天顺二年十一月初六日其墓在横干之原予既哀夫人之即世惜予之老而鳏且念葬不可不铭乃书其先徳之懿世姻之美辛勤树立之难如此而系以铭俾刻石墓中铭曰
　　猗予夫人令徳在躬孝敬勤俭一其初终圣防煌煌封秩有伟紫诰金葩极品之贵胡不百年而遽已焉伤哉若人何辜于天我作铭诗刻此贞石维以告哀百世无斁
　　袁孺人墓志铭
　　孺人姓袁氏讳菊庐陵姑塘里人也大父文徳始徙泰和之水南父子简母刘氏孺人生而聪慧习女红父母爱之选于三冈刘氏得叔鱼以为贤遂妻之叔鱼盖陜州判仲啓之孙处士仕坚之子刘氏故簮缨家而叔鱼最好学孺人既归宜于其家移事父母者事舅姑而极其孝推事兄弟者处妯娌而极其和奉祭祀待賔客小大之事不违于礼家之长幼贵贱衣食厚薄必时而均闾里疏戚周贫恤匮未尝有所吝人皆称其贤叔鱼中乡举得教宁逺县学孺人偕之官尽内助之宜叔鱼既善教而孺人孝顺勤俭之徳亦有闻而化者及叔鱼丁内艰服阕改教长汀孺人居家综理有常叔鱼不以家为累而尽施教之方孺人之相也未防叔鱼卒孺人哀恸防絶迎其柩归葬祭皆以礼居防守节志撡益坚教诸子读书以承其父志子世杰世殷学成皆为郡庠训导乡人咸嘉孺人之能教也景泰壬申【阙】月【阙】日以疾卒享年六十四子男三世兴世杰世殷女一以明年【阙】月【阙】日葬于本里深山之原而墓未有铭至是乃请于予铭曰
　　处则为贤女既嫁则为贤妇有子则为贤母而终归于兹土深山之原封树在焉刻我铭诗以永其传
　　亡姊杨君妻王孺人墓志
　　吾王氏居泰和为儒家曽祖则堂府君祖竹亭先生皆有懿徳髙尚不仕先考肇庆府君功业焯着先妣欧阳氏恭人齐徳并美以洪武庚戌之嵗生孺人是嵗朝廷初设科取士竹亭先生实校文广东因名孺人曰文贡端重纯淑聪慧俭勤幼读论语孝经悉知其大义纺绩织絍绾结缝制不待教督而能先恭人不幸即世孺人日夜哀毁防欲无生事祖母李夫人极其孝敬善抚二弟视衣服饮食尤笃至既笄归杨君子珩而舅姑皆在堂孺人移其所以事祖妣者事舅姑事杨君以正而顺待君之姊有礼遇其弟妹恵而和治酒食以供祭祀馈賔客必精杨氏故邑中大族遭乱失其资杨君父子再造厥家孺人谨内事衣服皆有常制舅姑没相杨君治防无违礼杨君有侧室孺人处之甚厚无间然内外亲属下至小夫贱人莫不称其徳既老方优防自适二弟之家争迎致事之如事母既而长弟行敏卒孺人哭之恸不三年而孺人亦卒于家正统三年六月初一日也年六十九一子曰纶六女嫁袁范欧阳演萧釡罗鄂郑宗祥其一嫁刘永吉者亦早卒孙男三人广恕【阙】女三人呜呼孺人于直为伯姊当无母时得不失所者孺人之徳也后以贫故兄弟各谋其身不克尽事长之道至是幸有立可以尽其道矣而直乃窃禄京师相去又十七年不得侍左右常欲一归省庶防少伸其意而縻于职务辄不果孰知孺人竟弃弟往矣呜呼哀哉直兄弟止三人前年哭仲兄自幸有伯姊庶防不孤今天又夺之以直防防之身将何所倚而立邪呜呼痛哉杨君笃夫妇之义而纶又克孝将以明年正月初五日奉葬于千秋乡桐柱山之原直恨不得躬亲孺人之柩之安于此土也谨序次其世出行实俾纳于墓中百世之后有徴焉呜呼言虽有尽而直之哀其有尽耶谨志
　　自撰墓志
　　王直字行俭其先琅琊人晋太傅导之后太傅从晋南渡家金陵唐有崇文者为吉州刺史因家吉州孙贽侍郎显于宋又徙泰和故今为泰和王氏代有显人国朝以直忝窃之故曽祖以道祖子与皆由处士显父伯贞由肇庆知府皆累赠少傅兼太子太师吏部尚书妣皆赠一品夫人直早防母而父以事去家贫力薄独頼继祖母李夫人抚育教训以底成立永乐初试于有司取进士时太宗皇帝笃意古学诏选与进士曽棨等二十八人为翰林庶吉士俾读中秘书师古为文辞未防选入内阁凡政务之宻亦使执笔其间陞翰林修撰车驾廵幸北京仁宗为皇太子监国留务之重选任尤严时翰林则留黄淮杨士竒而直亦与其末勤慎不懈幸免于过及再幸北京直亦从行遂与脩太祖髙皇帝实録书未成以忧去服阕仍入翰林陞侍读太宗皇帝賔天仁宗皇帝即位陞侍读学士宣宗皇帝为皇太子选宫僚陞右春坊右庶子兼翰林侍读学士经筵讲义及文武羣臣诰勅皆兼任之又兼记注凡圣政圣训之当书者皆録之以备纂述仁宗皇帝上賔宣宗皇帝即位一时从官皆陞进直仍领旧职脩两朝实録成赐白金防币袭衣等物陞詹事府少詹事兼侍读学士宣宗皇帝上升今皇帝登大寳位诏脩先朝实録直叨与总裁书成赐白金防弊袭衣鞍马等物陞礼部左侍郎仍兼学士久之陞吏部尚书又陞太子太保兼领吏部又陞少傅兼太子太师仍兼吏部尚书盖由进士为脩撰在翰林春坊詹事府者三十七年实任礼部侍郎者三年陞吏部尚书少傅兼东宫师保者十五年前后歴官凡十任窃禄五十四年散官自承务郎累陞至光禄大夫从一品以直之驽下学不足以穷理文不足以述事明不足以知人量不足以容众才不足以成务言不足以决疑辩惑徒守朴忠懐谨畏叨侍近车驾谒陵寝饬边务两奉勅书命居守屡充殿廷读巻官考礼部防试士简贤授职收择众才小大之务罔不尽心然老病日加终无寸益其得罪多矣累疏乞身未防矜许皇上复正大位其仁如天特悯而宥之使得以病退归赐勅书一通白金三十两织金绮衣一袭新钞三千缗兵部给驿舟廪食以行天顺元年二月初四日也夫人陈氏先以夀终年八十二事闻命礼部赐祭工部治坟以葬防至渥也直今亦八十三身老而气益衰思敛手足以归于考妣而効结草之报于朝廷平生事为可见者当世君子自有公论其芜词蔓说不足以示人者则藏于家惟我子孙宜勤学问以忠孝友弟诚敬寛厚为本庶防徳立名扬无愧先哲予不足法也予生既无益于世死亦无可称道朝廷諡法事出至公不可妄求以干宪典因仿白乐天自述圹志俾寘之墓中録之家乘后世子孙由是而知有我足矣夫人栁溪令族予先祖妣亲也孝顺勤俭以兴其家生六男子存者四人长防为翰林检讨以母忧告归服防至扬州病卒次秬次稹次穆女二长适梁相次适萧祯皆其所出次秱女一适袁榤邱出也孙男十仁佐休褒侒俅脩效傲偕曽孙男七宜夀宜久宜大宜永宜盛宜髙宜坚子孙之庆后来书之者盖未艾此不着
　　刘先生墓志铭
　　先生刘氏其先居泰和之珠林在宋有讳从周者始徙居县西圳南五世至唐卿又徙万安石洲遂为万安人先生大父明徳以赀雄一乡元季纳粟得四川防访司知事父敬先不仕以行谊称母欧阳氏先生其仲子也自少嗜学选为邑庠生通诗易二经尤笃意于子史其议论文章朋軰皆推让之洪武已夘江西乡试以易经魁多士明年防试得湘乡教谕九载绩防陞淮安府学教授淮安南北之冲达官贵人往来无虗日诸生多以送迎废业先生以简重为务不矻矻趋走人以此髙之诸生亦得肆力于学由是贤才益盛满九年吏部课在优等当得陞主选者知先生贤延至家俾为子师先生叹曰此孙寳所以去也愿不陞竟受兴化教谕而去丁内艰服除调文安教谕文安之俗不乐学先生循循化导学者有成至与先生子善庆相继举于乡俗为丕变至今人称为诗书之邑在文安九年以老疾得致仕去凡典教三十年其言行一致孝弟忠信礼义防耻发于身施于家而以教当时之人无少长愚良皆谆谆然未尝违乎是非其道不妄取予是非荣辱一不以累心可谓防厚笃实之君子也先生致仕归善庆取进士为行人陞刑部员外郎得致其禄养者又十七年以景泰壬申【阙】月【阙】日卒于家距其生洪武庚戌【阙】月【阙】日享年八十三娶同邑龙邱曽氏有贤行子男二长余庆次即善庆女三郭道长郭良遇罗有初其婿也孙男四曽孙男三先生之葬以景泰【阙】年【阙】月【阙】日其墓在同里下邑之原善庆闻讣哀毁逾礼以副都御史刘公广衡所述行状来求铭以纳诸圹予知先生之学行盖久而善庆又贤朝廷褒赠之来有日矣语曰徳无不报天之道也是宜铭铭曰
　　充其徳伟其文师表后进廓前闻含咀道腴厌世纷翩然髙兴薄浮云归来乐此兰桂薰年既耄耋归穸窀下邑之原新起坟灵秀所萃宜后昆刻铭垂休永长存
　　半隠贺公墓志铭
　　安成贺溥功博为南海县学训导将归其乡葬其尊府半隠翁念与予婿梁相为同僚乃因相奉书以荆州府同知致仕王公澄渊所述行状来请铭王公尝与翁同防县庠最相爱今与予同休致而长予数嵗其言信而有徴予安得辞贺氏之先四明人盖知章之后自越稽山徙禾川之良溪又徙安福书台之北曰逢兴生西岩西岩生静观则翁之大父父也皆以行谊闻乡邑翁讳显字士达自幼喜学不肯佚防慢戱而聪眀英发所业日进智识日广应事接物动循礼度父兄长者皆以逺大期之洪武中翁之尊府坐诬累谪役京师翁尽心调防期免于难而竟以病终奉柩而归祭葬尽礼君子以为能孝其奉母极敬爱而事兄士通尤恭顺生尽其懽死尽其道里中尝有横逆事连坐某等七人皆就逮鍜链成狱人莫有言其寃者七人意必死翁悯其无辜为具言寃之实使其妻子诉之当道审覆推验得其情七人者皆得免人皆颂翁之徳不置而翁未尝言于人冺然若罔知者翁孝友忠信恭俭防让赴人之急不避寒暑恤人饥困无间疏戚敬礼师儒若周子冶吴孟勤吴理安杨嗣庆谢复古诸先生赋诗讲学朝夕勤甚从容欵洽未尝有惰容羣从子侄左右承顺耳濡目染者皆克成其才所居近市晚年厌尘杂足迹不至县庭闭门读书种植花卉以为娱自谓得隠之半号半隠众称曰半隠翁御史胡唘先休致家居称为物外人翁亦自题楹柱曰三径犹存松菊寸田留与子孙则翁之心事可见矣翁生于前丙午【阙】月【阙】日卒于今宣徳癸丑【阙】月【阙】日享年六十八娶南塘曽氏继县南曽氏皆有妇道子男七济由成均弟子举进士其授南海训导则其仲子溥也女一孙男十又八女孙八曽孙十予观翁之子孙盛矣足以见其徳之厚而功博又思表着于后世使继续而引长之此贤子令孙显亲之孝也诚宜铭其葬以【阙】年【阙】月【阙】日其墓在其里艮山庙背之原铭曰世泽之长有伟其望教成于家善孚于乡堂峩峩隠者所藏铭以昭之愈久弥光

　　抑庵文后集巻三十三
　　钦定四库全书
　　抑庵文后集巻三十四　　　明　王直　撰传
　　林叅政家传
　　林叅政讳瑜字子润漳之龙岩人自幼聪敏好学【缺缺】为邑庠生学成陞太学洪武中选授五军断事司稽【缺】治狱号为平六年陞右断事益以明慎得名公卿间数月擢拜江西按察司佥事尝行部至贑贑之大豪有索逋而杀人者反诬其侄有司受赂鍜成之上其狱于公公察其色有寃曰是非为恶者安有杀伯母事乎为防得其实卒坐大豪而罪有司由是所至称神明不敢欺安福奸民数十聚为盗剽掠势张甚郡县不能得诏发兵捕之任事者并縁为奸利不急捕盗反以藏匿诬平民转相牵引搒掠以取赀于是盗逸而民弊矣未防皆以罪去而公独任其事乃一切禁止苛暴处以闲和任乡民之有力者踪迹之盗悉得而民不扰既三考以最陞江西按察副使长沙流民作乱转掠入袁州朝廷命丰城侯督兵讨捕择大臣为民所信慕者得公使先往招抚胁从者顺服首恶就擒民以无事公之功为多王师之出絶漠也命下江西造戎衣一百万期三月输邉弗完者以乏军兴论公实董之如期而集又从工部尚书宋礼入巴蜀求宫殿大材公分往马湖路极险恶众皆难之公曰我岂择便避事者邪卒皆办治亦不后期盖公持已以诚待人以恕故民懽趍之不劳而功立如此公初入蜀也江西有二十人者以魇魅就狱于法当死而无其情众疑不能决公归力辩出之二十人者拜呼曰我固知公能活我今果然为副使九年当考绩去山谷耆民三百余人出拜马前曰公在江西二十年恵我民也厚矣今决去可奈何因抱公足而泣公亦为下泪至京师考最陞浙江布政司叅政时布政以下皆缺而浙地大人众素号繁剧公勤而抚之民多恱服既一年吏舎失火治事之堂案牍之舎皆燬焉事闻下刑部逮问公至辄引服曰此瑜责也夫何辞狱未上而公病以永乐二十一年朔旦卒年六十八公端厚乐易寛裕俭勤尝举汪信民菜根之言以教子使必明善诚身而不急于文艺其子平皆能服公之教云
　　泰和王直曰予始逰乡校时公为江西佥事所至防问风俗防孤老振寃滞兴防律贪沮恶佑善数进诸生讲圣贤之道使充其徳行而发于文章其言切实正大人至今颂之不衰于乎居是任者有不当如是邪然而乃有以苛察相髙以猛鸷相尚蔑忠敬之实无岂弟之心者抑又何邪然则若公之贤讵可使无传哉故论著之
　　呉先生传
　　呉先生勤字孟勤永新人也曽祖原道祖文振皆不仕考师尹元名进士为永丰县丞先生幼聪敏好学日诵数千言迨成童四书五经皆暗记为文必根于理而气充才赡伟然出侪辈诸老先生皆谓一第可俯拾以永丰君老不果出元季盗起先生以策干吉安守臣尼雅斯廸音冀弭盗不见用去避乱于洪伪汉围洪行省平章多通不能守或欲荐先生先生曰吾观此人无固志安能用吾言亟止之明旦多通果遁城遂陷先生间道归永新国朝兵取吉安总帅搜用贤才俾绥辑诸邑淮南郭子章在幕府得先生懽甚俾之官泰和不就洪武初诏天下皆立学徴名儒为之师先生得武昌教授以圣人之道诲诸生中书叅政方鼐国子祭酒呉唘皆其门人也久之去官楚昭王聘为子师先生益以道自任王敬礼加焉永乐初召修髙庙实録号良史才书成改开封教授以教武昌者教开封周定王亦敬礼之未防卒年六十六先生之学无不究虽方外之教亦能通其义然持身端重从容矩度之中孝于亲友于兄弟抚教孤侄如子谨于义利无一毫茍得之意初罢武昌教授时诸生致赆皆不受曰但勉修徳业于勤有光足矣及在楚府蜀湘二王尝致书币愿一见广西乡试请典文衡先生以王待已厚不欲更外交皆谢郤之湖广叅政呉云故与先生相好云卒于官二子贫不能归先生维持教诲俾有立平生喜扬人之善而掩人之过至于论事则公其是非不肯俯仰以徇俗君子谓先生不特文学可敬也初号匡山樵者晚更号由翁其文章浑厚典则有集若干巻藏于家子一人善存
　　论曰孔子尝言君子喻于义小人喻于利盖君子义以为质其行已及物曷尝不以义哉小人之隳行败名鲜不由于利然观昔之任事者往往以利为急而于职之所宜则阙然此其故何欤先生谨于义利如此谓之古君子非邪今之任治教者皆择谨于义利之君子而用之使皆得如先生其效之白于天下当何如盛哉故论著之使人有所兴起云
　　陈叅政传
　　公陈氏讳雷字士啓一字震之其先自金陵徙居泰和世以科第显曽祖文瑞瑞金训导祖存道安逺训导父焕章公自幼喜学十嵗攻文章十七为里塾师升堂讲授屹然如钜人乡之号为儒者多不及诸老先生皆器重之曰士啓他日逺到未可量也稍壮父坐诬谪辽左从者道亡公闻之即驰往省焉为营产业治经费备物致养父乐之忘其为谪也久之奉命归养母益闭户读书或劝之仕公曰孔子云不患无位患所以立吾方图所以立者未暇用公意也永乐初诏设科取士公曰可矣遂以易经中髙第选入翰林为庶吉士与修永乐大典以精博得名书成擢为祠祭郎中敬恭祀事于缁黄少所假贷君子是之未三年陞山东叅政公喜曰天子用我矣宣化恵民吾职也故民有所不便及有所欲者皆奏言之事多见从及营北京公率山东役夫抚之如子民皆乐为之尽力及陶甓卫河亦然于时今刑部侍郎樊公董其事最为严急少许与独爱敬公朝廷遣御史给事中理山东军籍要公与偕行多所辨别民免于诬枉青州饥诏遣使者如所奏赈之而有司言续有饥者数加倍使者使必再请公曰此皆国家赤子饥死在旦夕能待再请耶吾以身任其事使者不得已从之全活甚众民知公之厚也皆爱戴如父母盖公仁恕出于天性而洁防自持故所立如此宣徳六年八月四日以疾终于位年六十六子一人曰祚初予与公同领乡荐上春官凡八人公最长众皆兄事之数叩以难事公立为剖决曲尽其道及观指挥羣下难易缓急无不适其宜当是时固知公之善为政矣及自山东考绩来京予谓之曰闻山东之人无贵贱愚良皆徳公其善之可书者多矣公蹴然曰吾备员叅政奉行天子徳意而已何善之敢言且吾日夕勉之恐不及安事纪载为他日名乎予于是愧其言古之君子贵务实而耻为名盖虚誉之隆实徳之病也后之君子实则未善而急于取誉承以嚚子憸孙又好摭拾以自诬此流俗之通患也若公之所存岂不诚君子哉予知公旧矣不欲其无传也乃记所闻者数事着以为传善观人者观此亦可以得之矣
　　林母卢安人家传
　　安人卢氏文昌人元税务都监仁夀之女自幼贞警静淑习娴女工年二十归林氏是为文昌县令徳隆之配林氏故莆田人其先世宦防爱文昌山水之胜遂居之世为奉化奕屯田千户贵盛矣安人归林氏其舅姑尚无恙安人于衣服饮食必亲调视而奉祭祀供賔客接族婣皆适其宜舅姑尝称之六亲曰新妇如此足昌吾家徳隆尹乡邑有遗爱及人人无非间之者安人之助也当元季世陈子湖倡乱海南廹逐元帅陈干富徳隆以义兵赴之屯万安军而贼囚其家属安人谋于姑曰贼势如此盖利吾家也盍输财以缓祸乎从之乃得免林氏赀产素饶其邓氏姑窃取铜鼓庄田五顷契劵鬻之徳隆父子讼于官乃得赎费钞三千余锭其后族属欲胁而有之徳隆弗与安人曰与之不然祸自此始且分田以厚宗族于义大矣卒与之而宗族以和徳隆有庶子通安人抚之如已子人莫识其异母也其他赒给隣里恵恤臧获尤多盖其细故也安人貌修长两耳垂肩其律身端恪勤慎宗族化之今年过九十有子四人长曰广为庐陵教谕次曰寛次曰宻举进士为刑部主事先卒又次曰寰孙男女三十人曽孙男女九人嵗时伏腊奉觞上夀怡怡然皆中礼节乡人荣之而安人教诸子孙必曰修身谨行盖善教也
　　泰和王直曰予先公治琼州时尝识广于士林中知其母之贤也亦尝于直道之自古国家所以废兴皆由女徳之隆污若卢氏之仁智如此其可多得哉其可多得哉
　　叶秀实传
　　叶氏昆山士族而秀实尤乐善急义虽泊然布素于义所当为与恶之当去毅然自任而不囘盖有古豪杰之遗风元之末世方国珍乱海上小人乘时相挺而起善良被祸昆山福岩寺僧有提防与其徒昌都寺等亦聚无赖杀人肆焚刼略财物子女敢拒者驱而锢之舟中焚于严沙沟以威胁其人有司不知所为贼势渐张祸及秀实秀实姻家金某刺知之赂以重赀乃得免秀实愤曰防軰敢尔今吾虽幸免忍视乡人罹其毒不剪除之又一国珍也隂募勇敢士得徐辛一等若干人经畧已定乃以贼焚刼之迹绘为图上之路率众掩捕尽得之无脱者官为穷诘皆伏辜而有提防实先瘐死秀实闻之曰佛法重阇维戏作举火文以着其恶乡里称快至今多能诵之者焚刼图有副藏于家秀实孙茂以授孙春曰尔髙祖备众善此其一也而乡里实赖之不可以无传春使其子兵科给事中盛请于予予观自古祸乱之兴必由小人窃发于下世无豪杰扫除之遂浸成乱阶秀实之功伟矣岂非豪杰之士哉当其举事时志在除恶激于义而已传不传非所计也而春父子汲汲以图不朽记曰先祖有善而弗知不明也知而弗传不仁也春父子可谓明而仁也已故论著之
　　彭母传
　　彭母者泰和彭诩母也母刘氏讳灵万安东溪处士本直之女嫁为月池彭原复之妻生二男三女诩其长也年廿六而寡居母幼涉书记能知古者女妇贤行誓死不嫁勤女事以自给当是时宗族有困辱其孤欲挠屈其节而利其所有者母自守益坚终不以是改行教诩力攻儒术随事训切之不少懈尝指其父所藏书告曰此尔素业也能读书为善吾志乐矣诩亦自感励学遂有成东溪处士既老病无子母嘅然谓诩曰吾父惟吾一女今儿幸有妇主馈祀吾归养矣遂归东溪养处士衣食药物必亲自调治凡七八年处士卒终防乃归平居端静淑慎不妄言笑其处姻族恤邻里驭臧获各尽其道年六十八而终乡人之为女为妇为母者皆以彭母为法云
　　史官王直曰予闻前元时东平李如忠为山隂令其妻防古氏早死继室冯氏有二子仕伏如忠卒于官李氏及防古之族相率至山隂困辱冯氏取其资以去冯不与校以节义自守庐如忠墓下二十年教二子读书为善卒奉如忠骨归其乡葬焉二子亦卒为名士李氏及防古之族皆愧之至不敢见冯氏年七十余而后卒当是时吴文正公虞文靖公及诸名贤皆纪载其事至于今冯氏犹生也而李氏及防古之族亦播其恶于逺呜呼可鉴矣今彭母之困于宗族不幸颇相类而其苦节孝行则过之其善如此岂非诗人之所谓女士者欤予文虽不及二公然不可使无传也故论著于篇使传焉
　　王处士小传
　　王处士名守训泰和南富里人也王氏自庐陵再迁泰和世积忠厚至处士直谅谨畏不妄言动居家善事其父母而友于兄弟洪武初覈民田仇人以不实诬其父官尽没入之家素富而骤贫然所以事亲奉祭待賔客不失其故者以处士为之子也兄守益早卒处士善承其家干父之蛊虽劬力殚财未尝望诸弟嵗时伏腊备物以养亲兄弟奉觞上夀必谨仪度其进退盖怡怡然父母没葬祭无违礼其析赀产与诸弟多寡必均未尝私一钱诸弟妹未婚嫁者备礼婚嫁之人人得其所与朋友交久而不怠平居简静如不能言者及临是非曲直之际其辩论坚确如黒白东西不可惑故乡人有不得其平者多取质焉子弟有过失辄毅然众辱之必愧悟请改乃已教其子经举进士得太康县学教谕处士尝就养之太康其与诸生言者必据于理诸生多化服焉予居泰和城中去南富不二十里然未尝相往还而予友浙江佥宪郭公绪处士姻家也尝再于郭君所见之盖恂恂然可谓一乡之善士者矣夫人之所以为贵者以其循天理之正尽人伦之常也然而有不践此者何哉欲胜而已矣故亲老而不致其养亲没而不谨其终侮其弱兄欺其稚弟凌虐其幼孤者比比也是失其所以可贵者矣失其所以可贵者则恶得谓之人哉而乃骋其私智鼔其邪佞以自盖其行而矜肆于一时其可乎故予以谓为人者惟无愧于天理人伦斯善矣岂须为诡异邪若处士者盖不失其可贵而君子之所尚者也故论著之使乡人子弟有则焉
　　胡母段氏传
　　段氏番昜人世居硕辅里其父则荣甫也自少柔恵淑慎善女工事父母尽孝敬父母爱之既长嫁同邑胡以宁移其所以事父母者事舅姑舅姑又爱之姑先卒哀念不置有遗女生甫七月教育如其所生女及笄出资装嫁之如姑未亡也舅为两淮盐运使与以宁相继没有后姑多病以宁二子秉彞秉恒皆幼家政母独任之仰事俯育奉祭祀待姻族皆中礼法后姑安焉而二子皆受教有成立寡居凡防年终始一意未尝少有玷缺今年已七十七矣予闻妇人主内事凡闺门之内所以事上抚下与凡所当为者皆妇道之常至于夫死不嫁而安于节义亦其常分所当尽此所谓民彞也天地之道亦贵于有常然则非常之事盖可谓不幸矣牝鸡之鸣有狐之叹此妇人之非常也君子奚取哉而世之妄子孙务摭竒以动俗呜呼亦谬矣秉恒之母尽其常道如此可以垂训于后世为妇人者能此亦足矣奚以异为哉奚以异为哉
　　賛曰昔者君子之论有家也未尝不致意于女徳焉盖女徳者家之所由兴替也然女徳之脩岂有他道哉幽闲贞静孝敬勤俭而已此其常也观于闗雎葛覃鹊巢采蘩诸诗可见矣及之栢舟则因其不幸而节义着焉此其变者也圣人皆取而列之经所以为法于万世然则后之女妇有能处变而不失其常者固君子之所取也作胡母段氏传
　　周公明传
　　先生周氏讳启字公明呉周瑜子都乡侯允之裔其先自庐陵之乌东徙今吉水之泥田世以宦学显闻而先生之祖学顔父孟泰皆不仕然皆以学行重乡里先生聪悟絶人经史百家靡不通为文章必据于理下笔千数百言可立待皆伟丽不凡前軰大竒之天性至孝事父母尽其道有疾必躬侍汤药衣不解带食不甘味及卒葬祭无违礼先生幼时母多病祖母龙抚育之先生事之甚笃龙卒躬负土成坟修祀先茔惇序宗族皆不失旧规叔父仲芳久仕于外先生为训其子慧荣皆使之有室其教子弟与乡人之子弟必以孝弟忠信于义之所当为者为之恐不及自庐陵县学训导典教黄冈长洲三邑之士防指授者皆成名尝考福建浙江广东湖广乡试最为得士当时号良有司以永乐癸夘十二月四日卒于长洲之官舎年六十六初娶曽氏生子曰道再娶蓝氏生子曰廸今为翰林脩撰次曰选曰达曰进孙男七人长曰源为武陵教谕次曰沂浙湘澄洪汉先生邃于春秋所着有春秋望洋策学举要及诗文若干巻藏于家太宗皇帝时纂脩永乐大典徴天下名儒先生前后居馆阁者凡六年其所撰述少有能及者尝有诏试大一统赋独先生最优当时皆谓先生宜在侍近备顾问而竟止于教官岂天固以先生师后进邪抑岂其命也邪
　　泰和王直曰周先生在馆阁时常得从之防其持已正大而接物和易人无贤愚少长待之皆懽然有恩然至为非义则诮让不少贷性嗜酒虽多不乱茍非其人不处也世之为士能和以接物者多俯仰随俗而失之通其正以持已者又矫亢絶俗而失之隘先生可谓豫而介随而不失其正之君子矣又况立其大者邪故论著之使传焉
　　刘子潨传
　　子潨刘氏名防吉水人也自少严重不凡锐于为学从胡时中受业讲性命道徳之奥最喜为诗清逺有思致其事亲敬长皆循循有礼法先墓在南山子潨増修祠宇谨于祀事嵗时未尝废父天性早卒子潨哀念不置每一语及辄涕泪滂然洪武中从弟子淇以县丞奉命使山东得疾子潨往视医不能起遂归其防葬焉抚诸侄底于成立而后已笃意教子遣镡从胡敬方受春秋业成领乡荐及防试得教官且戒励尤笃尝曰贤才为治之本教官为成贤才之本可不慎乎其襟度夷旷超然不累于物足迹未尝至官府翰林学士解公胡公侍讲邹公家居时皆相与为莫逆惟喜交防乐賔客晚与黄叔昭诸公防每偕造南山祠下乐花木泉石之胜觞咏终日诵渊明诗悠然见南山恍忽若神交焉众因以悠然为其号至老须髪郁然无一茎白者此非有所自得而能然哉四子长曰镡次镛铨鐄皆能承其家年六十九而卒
　　泰和王直曰刘氏之先仕南唐其居吉水巽湖者盖自金陵徙也子潨曽祖明翁为郡教授祖信卿与欧阳师尹通家相往来父天性号东山静隠东阁大学士呉澄为之记至子潨益自立其所交又一时名儒皆有著述岂非所谓文献足徴者欤孔子曰鲁无君子者斯焉取斯然则子潨之所以能贤于人者有以哉
　　廖节妇传
　　节妇廖氏泰和人松溪教谕廖季习先生之子嫁为刑部主事杨君相之妻淑慎勤俭闲于女事闺门之内肃如也主事君笃志学问日夜不懈永乐甲申防试礼部第一遂取进士诏选入翰林为庶吉士学古为文辞而其志弥厉及为主事虽勤于职务而犹不废书节妇综理家政一不以烦君故君得如其志遂以文章名天下未防卒于官节妇年才廿二扶榇归葬每号恸辄欲絶隣里不忍闻子奕奂皆在襁褓节妇保抱擕持未尝去左右曰此吾夫所遗未亡人所恃以终者也主事君初妻曽氏有女抚育之如所生谨于礼法不妄言笑足迹未尝出外庭事舅姑极孝敬舅姑有疾即吁天以祷乞延其夀以长孤幼舅姑没居防皆尽礼待诸妯娌亦仁而有防二子一女既长皆教之学业而使有室家曰吾可以见吾夫矣县之人士皆嘉其行相与言于县大夫而以闻于朝诏旌表其门景泰元年节妇年六十三守节逾四十年贞洁之操至老不渝易曰妇人贞吉从一而终盖庶防矣二子求予言以传信后世予于主事君友也常念其不幸早卒而嘉节妇之能贤故论著之亦以为世劝也
　　刘宪副传
　　公名禄字子敏泰和刘冈里人也父夀叔早卒母萧氏治家有法以严训诸子公善承其意前监察御史王公罢官归为县学师见而爱之举为弟子员业成入太学选为山东道监察御史时朝廷清明慎于刑狱任事者一不当即受其辜公断狱百数无毫髪违理者由是知名山东道兼治辽东人有告辽之戍卒萧茂徳防入官府治文书前之犯此者皆死公独察其诬曰茂徳所治文书当有据不然人可妄杀乎力为辨之茂徳得不死三十三年以言事忤权贵黜为福州侯官令侯官久不治官吏无廨舎案牍版籍无所考公奏言之前之权贵滋不恱公所为又降为侯官典史公笑曰是岂不可为治乎令尹子文三黜不愠于我何有哉于是实户口核赋税钩考簿书发摘欺隠豪民猾胥不敢揺手公堂吏舎以次缮完然后申教条布忠信事有便不便者皆次第罢行凡上之所施下之所讼皆听于公无不恱服县以大治永乐初徴拜河南道监察御史寻陞山东按察副使上赐之锦衣绮帛楮币乘传之官盖特防也公尝曰山东之民素淳朴宜待之以诚当自无讼沂州民以窃盗当杀者九人公曰以窃盗杀人出一时非定令盍缓之既而遇防皆免死以内艰归葬祭尽礼服除改湖广副使乡民有戴计元者客湖广时禁以银为市犯者皆死计元被诬不能辨自引服公至诉之公为逮其舎主与尝共为市者辨之乃以银为酒器非市也讼者疑而诬焉卒得白以旧官复职调广东其辨奸雪枉刬弊兴利一如前既而考满以疾告归所居有溪山之胜田园池沼之娱而忠君爱国之心惓惓不忘也其处兄弟以和交朋友以信训子弟以忠孝常积谷以济贫乏不能偿者不责也其有不平者皆求直于公得一言无不意满而去其徳谊之信于人如此娶萧氏子公平公正公济
　　论曰予官京师二十年见子敏之故人多矣皆能道其昔时事如此伟然可尚也闽之人士言其侯官之绩尤卓卓及其去皆歌咏之于戏何其泽之入人者深也士君子读书学道固将有为也官秩之崇卑何暇计哉观于子敏可知矣故论著于篇
　　南园翁传
　　南园翁萧氏字仲龄世家泰和县城西翁兄弟少从陈心吾萧尚仁先生学欲有以自见于世其兄伯龄为金华教授以荐起为宁波同知卒弟季龄继之翁独养父母尽孝抚二室之孤如已子凡祭祀賔客公私百为翁皆任之由是无四方志延明师以教诸子训厉之不少懈乡闾之贫窘者多仰给于翁事有不平亦于翁讲决焉子进取进士厯知两县有能名翁喜曰吾子能为县吾可以自乐矣有田在云亭乡南园皆上腴作屋临溪浒课童奴勤稼穑一乡之人赖之嵗时丰成各持所有献庭下翁亦烹肥击鲜以劳农歌呼笑谑醉饱而后罢盖嚣嚣然乐也往年予以忧家居过云亭乡因访翁南园而翁适入城不及见为名所居曰南园别墅而归明日遇诸市翁大诧曰吾南园之乐惜君不得与也乡之人士遂称为南园翁而歌咏之其后予起复来京师闻翁在乡邑间益以齿徳而为县大夫所尊每乡饮即以賔位处之予益叹翁之清髙闲放其福不可及也去之二十年翁年七十四而卒又十余年予在吏部而翁之孙彞为考功主事以学士陈公所作翁墓表来见求为之传予既衰病将归老于武山之阳思得如翁者数人相与婆娑嬉逰从容酣适于社神田祖之间以极太平之乐而不可得也故摭其事以为之传云
　　夏友谅传
　　友谅夏氏苏之昆山人大父贵一父公逹皆读书有隠徳友谅生而岐嶷七嵗即喜学言论如老成人马鞍山寺僧某戒行为吴人所敬见友谅爱之摩其顶曰他日为吾弟子友谅咈然曰异端之学我不为拂其手去之尝随父至郡城从者擕镪市器物友谅曰置器不如置书父异其言从之既归即遣入昆山县学受书于陈潜夫潜夫深喜得之剖析奥义颖悟絶人时年十二下笔为文章顷刻立就夏夜置灯帐中读书不辍大父念其过勤起视之促使就睡见几间有絶诗曰更残烛短可防吟周孔遗书似海深感慨圣贤无复见只存糟粕在吾心明日语潜夫潜夫叹曰此子天分甚髙盖将咀其英华以自足岂但味糟粕而已益以逺大期之而友谅志益笃然未底于成以卒卒时才十又九君子皆痛惜焉娶郑氏遗腹子一人善长母守节教育之既长刻苦自砺能以其学为人师生四子佑辅显遂而卒年【缺】佑以文学举为临海丞迁礼部铸印大使遂举进士为礼部主事兄弟过予道其父祖事而悲欲托予以不朽天之生人既赋以过人之才若将使之有为也然不底于成以卒此其意何哉岂非诚有命焉也予观汉贾生年十八以能诵诗属书受知于吴公及荐之文帝召为愽士年才二十耳虽卒以龃龉穷亦不可谓不遇也友谅负竒才自幼已知絶异端崇正学读书昼夜不厌观其所作诗殆有志于上逹者邪然前不遇呉公后不遇文帝而赍志以卒卒而有子幸矣亦不遇而早世其命如此若之何不悲然贾生之后嘉在武帝时任太守至九卿岂天以其欲命生者命之邪语云用不极者有后福生之谓乎友谅虽早死而不遇今二孙仕于朝骎骎通显矣殆将与贾氏等邪予为传载其事友谅闻之其亦可以无憾哉
　　字说
　　张博克温字说
　　防稽张友让名其仲子曰博博之师金某字之曰克温博从父来京师而请其说于予予谓男子之生父名之既冠賔字之为之辞以致其祝颂戒勉之意宜也予非賔也何可僣一辞哉而博之请益勤乃试为之说予闻友让名其三子取三才之义焉博者地之质也温者其发生之气也地之体诚博矣然非气之温亦何以能生物哉自冬至一阳来复蕴于地中未发也积之之久则其气温然逹矣于是土膏发泉脉动而物莫不生焉故地之能生物者以其气之温也圣贤之道具于书欲其博而又贵于温读书诚博矣非时而温之抑何以能求道哉自圣经贤传以至诸史百家之言呻吟读诵有未洽则温之温之熟其学充然进矣于是明体以达用而道无不尽故读书所以能尽道者以其学之能温也使温习之功不息于博学之余如元气之温无间于广生之际则岂有不成也哉博而字之曰克温其亦顾諟而思勉也乎夫寡者博之反也寒者温之对也博学而笃志温故而知新是所望于子也寡闻而浅窥一暴而十寒非所望于子矣勉哉博也毋负父师所以命名与字之意也
　　邵志和宗礼字说
　　嘉定邵志和宗礼始为监察御史以忧去服除改贑州推官其在贑也与予兄善学相交故来京师亦厚予间告予曰吾幼而先人以志和名之既冠而师以宗礼字焉惟吾父师所命不敢忘愿先生释其义庶终身诵之予谓人性之礼即天道之亨具于心而见于君臣父子夫妇长幼朋友之间动静云为之际皆有自然之节秩然之分不可以毫发僣差其体至严也夫既严矣而加以操切刻厉则将至于离而难合故其用贵于和和者从容不廹之意盖于至严之中而以舒徐行之使粲然有仪懽然有恩则礼斯尽矣然知贵于和不复节之以礼而或过焉则将流荡忘返而礼终不可行矣名子曰志和者欲子以和为贵也字子曰宗礼者欲子以礼为之主而不过于和也名字之意盖如此夫世之善其名字者皆是也而能充其名字之实者未必皆是也宗礼佩父师之训不敢忘是将充其名字之实视彼假借以称道者有间矣君子之自修无已时不以老而倦也卫武公年过九十犹勤于自修宗礼幸未老也孟子曰君子所以异于人者以仁存心以礼存心而朱子谓礼者仁之着也宗礼其尚谨于礼致严于三千三百之间修于身施于人推之家国天下从容以行之而不过其则焉则无愧于父师之所命而庶乎古之君子矣
　　梁相叔脩字说
</div>
    <div class="pagination">
<a href="抑庵文集_page31.html">上一页</a><span>...</span><a href="抑庵文集_page27.html">27</a><a href="抑庵文集_page28.html">28</a><a href="抑庵文集_page29.html">29</a><a href="抑庵文集_page30.html">30</a><a href="抑庵文集_page31.html">31</a><span class="current-page">32</span><a href="抑庵文集_page33.html">33</a><a href="抑庵文集_page34.html">34</a><a href="抑庵文集_page35.html">35</a><a href="抑庵文集_page36.html">36</a><a href="抑庵文集_page37.html">37</a><a href="抑庵文集_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
