<!DOCTYPE html>
<html>
<head>
    <meta charset="UTF-8">
    <title>椒邱文集 - 第 3 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 3 页/共 24 页</h1>
    <div class="content">　　椒邱文集巻四
　　钦定四库全书
　　椒邱文集巻五
　　明　何乔新　撰
　　史论
　　宋
　　帝深以澶渊城下之盟为辱王钦若进曰惟封禅泰山可以镇服四海夸示外国然自古封禅当得天瑞希世絶伦之事然后可尔天瑞安可必得前代盖有以人力为之者帝曰王旦得无不可乎钦若乘间为旦言旦黾勉从之帝召旦欢饮赐以尊酒曰此酒极佳归与妻孥共之既归发封则皆美珠也旦悟帝防自是不敢有异议
　　王旦宋之贤相也其居位最久受知最深非冦毕诸将相所及然天书之事既不能谏又从而附防之则可谓不忠之甚者也真宗仁厚之君羣臣未闻以諌得罪者而况于旦乎使旦谏而见忤不过以使相均逸外藩尔况未必忤乎观钦若之进邪说也帝曰王旦得无不可是帝犹有惮于旦也而旦竟无一语沮之顾黾勉从之则是逢君之恶非徒长君之恶而已其罪岂在钦若下哉当钦若乘间有言旦正色语之曰王者徳合于天而天瑞应若以人力为之是诬天也四夷可以徳化而不可以伪欺若以伪为之瑞夸示之是欺人也诬天欺人匹夫所耻旦不敢闻命如此则钦若必将羞沮而退矣美珠之赐旦当封而上之曰臣昨侍宴荷陛下过宠赐以尊酒命与妻孥共之臣归而发封则皆美珠葢帑人之误也臣不敢贪天之贶谨归之天府惟陛下裁察如此则真宗知旦不可以利动而事必中止矣今也钦若之请既从之美珠之赐又受之至于封岱祀汾皆兼大礼使乃始愧悔而追思李文靖之先见嗟何及矣论者以旦比冯道岂过贬哉
　　上封事者言两汉贤良多因灾变以询访阙政今国家受瑞建封不可复设遂诏罢制举
　　古之圣王设諌鼓立谤木惟恐一徳之未修一政之或阙也帝舜之世以言其治则庶政惟和矣以言其民则四方风动矣以言其瑞应则凤凰来仪矣然帝之命禹曰予违汝弼曰汝亦昌言曷尝以治化已隆而忘求谏之诚哉真宗之世仅可谓小康耳一旦以受瑞建封遽罢直言极諌之科何其不思也且所谓瑞者何瑞乎以圣祖之降为瑞耶则出于黥卒所言以天书之降为瑞耶则出于憸人所造以紫芝白鹿嘉禾瑞木为瑞耶则出于谀臣所上求所谓庶政惟和四方风动鳯凰来仪者无有也当是时蝗飞翳空非灾变乎嵗旱民饥非灾变乎帝虽询于刍荛未足以消沴致和也顾乃罢制举以自涂其耳目是犹尫瘠之人黜和扁屏药石而语人曰吾身康强耳呜呼为此说者何人欤殆孔子所谓一言可以丧邦也欤
　　内侍江守恩有罪伏诛太常博士俞献卿抗章论救坐贬
　　守恩怙势作威强取民麦杖杀军士其罪大矣幸而败露伏法受诛亦足以昭王法之公献卿官为太常博士必以文学进身者也其抗章论救岂惜朝廷用刑之颇哉不过逆探君心隂党阉竖以为己进身之地此正汉法所谓附下罔上者也免于诛戮幸矣自古阉竖窃弄威权非独人君之过也士大夫之不肖者亦隂为之助焉石显之擅权则五鹿充宗为之羽翼黄皓之専政则陈祗与之表里童贯之开边则蔡京王黼从而附防之此皆奸人之尤者也不知其平日读圣贤书所学何事哉原其所以为此者欲比用以求富贵耳浮云飞电其久几何党附奸阉遗臭千古茍有人心者可以自省矣上圣祖尊号曰圣祖上灵髙道九天司命保生大帝
　　匹夫而为天子必受命于天矣天之命之也或以功或以徳夫岂偶然哉受天之命为天之子乘六龙而抚万邦其尊且贵孰加焉世之崛起者顾耻其先名位不昭牵引附防自托于神明之胄加以徽号祀于郊丘以炫耀天下不知适所以欺天而诬祖矣曹氏出于阉竖而曰虞舜之后拓防氏出于鲜卑而曰黄帝之后有识者固已窃笑唐祖老故尊为元皇帝宋祖赵朗故尊朗为上灵髙道九天司命保生大帝又何其诞之甚邪夫老之书具在毁薄仁义者也朗之名氏则九经十七史所不载也髙帝举晋阳之兵芟隋季之乱遂成帝业足以嫓美炎刘矣唐髙祖岂不贤于虚无之耶太祖东征西伐除五季之乱启三百年之丕业足以比隆汉唐矣宋祖太祖岂不贤于荒唐之朗耶奈何近舍昭昭而逺取冥也当时忠良之佐博洽之儒迄无一言以陷其君于过举亦独何心哉
　　立徳妃刘氏为皇后
　　先王之立后非神明之胄则公侯之裔也其幽闲如闗雎其躬俭如葛覃其不妬忌如螽斯夫然后可以配至尊而为天下母自秦以降人主渔色而不暇顾其族逞欲而不知求其徳所与共承宗庙者或出于亡国之贱俘或出于主家之歌妓或出于奸阉之养女不亦凟姓矣乎真宗欲建中宫当妙选令族简求淑徳可也顾以锻家之媵而当轩龙之尊族姓不昭播鼗是业岂足昭壸范于六宫表母仪于天下者当时两府大臣如王旦冦准者亦寂无一言将焉用彼相矣
　　帝乆欲相王钦若王旦曰臣见祖宗朝未尝有南人当国者虽古称立贤无方然须贤士乃可
　　王旦硕徳雅度宋之贤相也然其论置相谓南人不可当国一何谬哉天之生贤不以南北而有间也金日防休屠王之子为汉忠臣李光弼契丹王之胄为唐元勋彼生于遐陬之外且然况同出于文明之域者耶前乎旦以南人登相位者有矣谢安张九龄陆贽是也安之徳量九龄之忠直贽之嘉猷谠论果何愧于贤相乎后乎旦以南人登相位者有矣杜衍范仲淹文天祥是也衍之清慎仲淹之毅天祥之秉义挺忠抑何忝于贤相乎虽有奸谄如钦若者出于其间然不可举一而废百也彼李义甫之狡险元载之贪黩果产于南耶抑产于北耶自旦之説行世之嫉贤忌才者率以是借口虽有如谢如张如陆如杜如范如文之俦一切抑而不用是旦之说启之也推其极言之殆所谓一言而丧邦欤
　　判永兴军冦准得天书于干佑山
　　大臣欲格君心之非者必先自正其心吾心正矣犹有不能成正君之功者况吾心之不正乎冦准慷慨有大畧一代之伟人也惜其溺于功名富贵而不能正其心方其罢政私请王旦求为使相君子已非之矣及在永兴欲图再相遂以天书迎合上意则其心不正甚矣其如正君何夫天书朱能所造中外咸识其诈岂以准之明而不知哉功名之心胜富贵之念深而正议有不暇顾耳再入政府曾几何时用于谗口逺斥炎烟瘴疠之乡是岂独丁谓钱惟演之罪哉准固有以自取之也予故表而出之以为大臣溺于功名富贵之戒
　　曹利用以从子汭逆谋贬随州又坐私贷景灵宫公用钱房州安置内臣杨懐敏逼使自缢死
　　曹利用附丁谓而排冦准不得在君子之列然夷考其行有后世所不及者二焉一曰忠荩有守始终不屈二曰裁抑侥幸凡内降恩力持不与是二者凛然有大臣之节非世之具臣所及也夫士君子一善而不克终者多矣始而直终而佞始而亷终而贪利用终始不贰其操可不谓贤乎张尧佐宣徽之命文彦博不敢违张说佥枢之命虞允文不敢谏况其下者耶而利用力裁恩幸怨怒不恤是尤难能也静女之三章取彤管焉如利用者取其一节之善可也夫以丁谓之回遹犹获老死牖下利用有是二善而死不以罪呜呼寃哉
　　赐龙虎道士张乾曜号澄素先生
　　天师之号昉于冦谦之晋以前无有也自宋以来龙虎山张氏始専其号若乾曜是已歴元以迄于今国家崇宠俾之世袭或范金为印刻玉为简以赐之典礼优异眎曲阜宣圣之裔有过无不及焉史谓乾曜汉张道陵之后而张氏自云道陵留侯之裔也以予考之留侯卒于恵帝之世岂真凌虚御气以从赤松子游耶道陵者鲁之祖当汉末以妖术惑众窃据汉中与黄巾张角等耳岂有道之士哉而歴代崇宠如此其至何欤谓其有长生乆世之术耶则所谓天师者皆死且塟未有至今犹存者也谓其建醮祝厘可以消沴致福耶则宋之疆塲日蹙元之豪杰并争天师末如之何也谓其清静之行有可嘉耶则妾媵姬姜之奉与俗不异也然则何取于斯而崇宠之欤有天下者黜其号散其徒而焚其所谓符箓者亦足以祛千古之惑矣
　　荘献太后称制三司使程琳献武后临朝图后掷于地曰吾不作此负祖宗事
　　甚哉程琳之不忠也夫琳以词学发身岂不知母后当阳非朝廷美事耶抑岂不知武后唐之罪人几危社稷耶今也荘献称制而琳以武后临朝图为献是导之以易姓受命也幸而荘献材质僝弱非武曌之比其宗族寒防非承嗣三思之俦故掷其图于地而不纳使不幸因琳有献而萌觊觎之心则置嗣君何地哉若琳者国之贼也其免于诛夷幸矣然琳之献此规入政府耳抑不知富贵有时而消歇恶名终古而不磨柰何欲得志于一时而遗臭于万世耶嗟夫三代以下义利不明偭义以干进如琳者多矣读史至此尚亦掩巻深省哉皇后郭氏误批上颈上怒谋废后以告吕夷简夷简有憾于后遂主废黜之议且曰光武汉之明主也郭后以怨怼坐废况伤陛下颈乎帝意遂决中丞孔道辅諌官范仲淹等伏閤请对夷简奏言伏閤请对非太平美事诏黜道辅等皆知逺州
　　臣之于帝后犹子之于父母也子虽失爱于母不可以劝父而黜母臣虽有忤于后讵可劝帝而废后哉夷简所以憾郭后者因其一语而罢相耳然尝考之荘献临朝外戚干政内竖用事夷简奉承惟谨非附太后而何及荘献上賔夷简乃挤张耆等以自解真所谓多机巧善应变者也后之言岂过欤夷简以己私憾陷君于恶致后不以考终其不忠之罪大矣且伏閤请对固非太平美事也废黜嫡后岂太平美事哉夷简既引故事劝其君以废天下之母又进邪说激其君以出直諌之臣其大行已亏矣世或谓夷简为宋之贤相吾不知其何説也
　　废后郭氏薨窜内侍阎文应于岭南
　　仁宗宋之贤君也其寛仁恭俭后世无异议焉独郭后之事何其思之不熟处之不审耶后之废也文应实主其谋时移事往帝稍悔悟乐府之赐宻使之召黠奴瞷之乆矣后之存文应安得晏然而已乎其设谋措虑欲除其所忌顾未有间耳一旦后有小疾挟医诊视尚有人也顾以命文应而黠奴得乘间进毒以殒之可哀也已予尝见野史云后既崩文应遽殓之而后闻则后以弑殒明矣帝盍思之前日主废后之谋者谁欤挟医诊视者谁欤后胡为而暴崩文应胡为而遽殓欤考问侍姬啓棺诊验则罪人立得矣而帝念不及此虽深悼之顾亦何益哉夫黠奴弑主母天下之大恶也帝不之察仅以仲淹之奏窜于岭南而不肆诸市朝岂足以泄神人之愤哉嗟夫匹妇不获其死古之人犹曰时予之辜况天下母耶其为帝盛徳之累大矣读史者安得不掩巻而三叹
　　诏梁唐晋汉周朝三品以上官子孙依律叙防
　　皋陶称帝舜之徳曰赏延于世孟子论文王之政曰仕者世禄葢追念勋徳而报其子孙此圣王之懿典也然舜文之赏与禄亦惟施于当代之臣而已耳仁宗推及于前代则过矣夫前代元勋硕徳果如汉之张良邓禹诸葛亮晋之王导卞壸谢安唐之魏征宋璟郭子仪李晟裴度诸君子者録其子孙俾享其禄亦岂为过乎五代运祚既促用舎乖宜其随世以就功名而稍有可称者惟王彦章王朴李谷数人而已李振敬翔豆卢革卢文纪李崧王章史肇之属则皆庸人而茍富贵也果何功于国何徳于民哉今也不论其贤否不考其功业凡官三品以上者一切叙防则是庸人而茍富贵者其子孙幸沾恩泽贤俊而沦于下位者其子孙不获録用岂所以眧劝惩而激臣下乎宋之恩典于是乎滥矣贬权知开封府范仲淹及集贤检理余靖馆阁校勘尹洙欧阳修于外戒羣臣越职言事者
　　古之所谓名相者以其顾公议而有所不为也为国不顾公议是小人而无忌惮者也虽有髙世之智经国之材岂足以为名相哉若吕夷简是也夫仲淹与修一代之伟人靖洙一时之贤者也仲淹上书讥切时政使其言是固当欣然纳之使其言非亦当从容辨其所以然安可以为恨乎今也仲淹以言事贬靖洙以救仲淹贬修又以诮髙若讷不能谏而贬奋然不顾公议而贬四贤以自快其私狠愎而弄权与元载卢杞丁谓之徒奚择哉昔之奸臣欲壅蔽主听者必指直言为离间欲诛锄善类者必斥君子为朋党夷简之愬仲淹谓其离间君臣引用朋党是所谓一言丧邦者也虽有他善又何足取者史称夷简为世名相盖以其子晦叔之相业其孙伯恭学术而寛假之耳岂至当之论耶
　　章得象为翰林学士时荘献太后临朝每遣内侍至学士院得象必正色待之防不交一言仁宗闻而器之及帝亲政以得象平章事
　　孔子曰不知命无以为君子也予读秦汉以下史而叹士鲜全节者正以其不知命耳夫穷通祸福有命存焉避之不可免求之不可得也郭崇韬请立刘后惧谗人也然竟坐之而身死祸岂可避乎赵犨附朱全忠图富贵者也然竟因之而族防福岂可求乎君子知其有命而修身以俟之则见义必为见利不惑而穷通祸福不足累其心矣荘献临朝之时羣阉用事势焰烜赫曹利用以忤内侍贬死襄阳章得象正色以待内侍终位台鼎二人之正直同而其祸福异者是葢有命焉非内侍之所能为也世之君子畏利用之祸而献谄以阿之非知命者也觊得象之福而危言以鬬之亦非知命者也惟尽其在我者而顺其天则节全而名立斯谓之君子以夏竦为泾原秦凤路安抚使知永兴军范雍为鄜延环庆路安抚使知延州备赵元昊也
　　兵不可好好兵者士民愁怨有内溃之忧亦不可去去兵者甲兵朽钝启外侮之患故司马法曰国虽大好战必亡天下虽安忘战必危诚哉是言也宋有天下文治虽优武事不竞至真宗之世契丹讲和徳明纳欵遂置武事而不讲为将者皆膏粱之胄为兵者皆惰窳之夫车乘不搜戎器不简鱼丽鹅鹳漫不知为何物一旦元昊窃发西陲攻一砦则一砦破围一城则一城陷是岂元昊之材且智哉葢宋去兵忘战而致然也夫元昊之倔强难制有自来矣状貌异常曺玮预防其必为邉患嗣位之初避父讳而改明道为显道其不臣之意已可见矣既而冦环庆侵吐蕃取沙庙堂安然不以为怪及其僣居大号抗表以闻乃以倾险之夏竦畏懦之范雍以御之是何异于驱鴄雏以当鸷鸟哉古之有国家者讲武于四方无虞之日储将于百蛮咸賔之时其为虑也逺矣
　　契丹遣使来求闗南地帝命吕夷简择报聘者夷简素不悦富弼因荐之欧阳修引顔真卿使李希烈事上疏乞留之不报
　　三代而下刚直之士何其厄哉刚者其气浩然小人患其不可屈直者其色毅然小人恶其不可凌是以谮之毁之排之挤之防假手以害之所谓盗憎主人其势然耳呜呼厄哉唐之顔真卿宋之富弼皆刚直之士也卢杞恶真卿则遣之使反乱无状之臣吕夷简恶富弼则遣之使强悍不测之边其设心措虑正相类耳真卿不幸而死弼幸而生还是则有命焉非杞与夷简所能为也今去唐宋数百年矣杞与夷简死有余臭闻其名者犹蝇蛆粪秽也真卿与弼殁有余馨闻其名者犹椒兰蕙茝也然则小人欲害君子亦何益之有哉
　　以富弼为翰林学士固辞不拜
　　富弼可谓忠矣有难不辞劳亦可谓谦矣有功不言赏当契丹求地人心汹汹弼毅然入对曰主忧臣辱臣不敢爱其死杖节出疆虽女死男生有不暇顾焉及敌再结好疆塲无虞以为翰林学士又恳辞曰增嵗币非臣本意敢受赏乎葢未尝自以为功也在易蹇之六二曰王臣謇謇匪躬之故谦之九三曰劳谦君子有终吉若弼者有之矣世之贱丈夫委以艰大则悲哀怊怅有可矜之色稍着微劳则侈然自负虽酧以髙爵厚禄犹有所未厌也彼独何人哉呜呼若弼者真万世人臣之则欤
　　元昊更名曩霄上书讲和
　　宋之所以不竞者以怯于用兵而急于讲和尔澶渊之后仆姑一发达兰殪焉彼军夺气虽不与和彼将自退矣而真宗遽与之和捐金币三十万以成契丹之强元昊之叛和市不通国人愁怨有十不如之謡虽不与和彼将自困矣而仁宗遽与之和捐金币三十五万以成灵夏之势葢宋之诸帝仁厚有余刚断不足譬若富室之僝子强梁者侵之健讼者侮之则苍黄失措惟卑辞厚币以茍求无事而已遑恤其他哉当是时非无善谋也防准欲邀契丹称臣献地而真宗不从富弼蔡襄言元昊不可许和而仁宗不听甚者侬智髙移书行营求邕桂节度亦将许之甚哉宋之不竞也夫贡赋之入有限谿壑之欲无穷一嵗之中北边三十万西边二十五万财力恶得而不屈国势恶得而不削哉
　　范仲淹富弼杜衍韩琦相继罢欧阳修上疏论之羣邪益忌修傅致其罪左迁知滁洲
　　有国家者得贤非难任贤惟难天下未尝无贤也伊傅周召虽不世出萧曹丙魏房杜姚宋之俦世葢不乏也顾人君任之专与否耳韩琦杜衍范仲淹富弼欧阳修皆间世之英其经济其徳量萧曺丙魏房杜姚宋岂足多哉仁宗锐意于治而诸贤并列于朝可谓千载之逢也使仁宗推心而委任之如昭烈之于诸葛亮如苻坚之于王猛如武宗之于李徳裕持之以坚期之以乆则庆厯之治岂止于庆厯而已哉曾几何时仲淹与弼以夏竦飞语罢衍以丁度置书罢琦以是尹洙罢而修又以上疏救四贤左迁是犹病者甫得良医未尽其术遽以庸医之毁而黜之又何望其疗膏盲而起沉疴也哉嗟夫得君如仁宗而诸贤犹不获尽其用岂天未欲太平耶抑诸贤之命耶有志于济世者安得不为之深慨王安石自以楚士寡援中朝因结韩吕二族以取重于是韩维吕公着兄弟更称扬之
　　王安石以学行髙一世不汲汲于富贵不戚戚于贫贱非惟安石以是自信而天下士大夫亦莫不信之恶有结贵族而取重哉自其始仕也命以馆职则辞荐为諌官则辞改修起居注又固辞至居相位议稍不合辄称疾求去曷尝以富贵累其心哉史臣顾谓安石自以楚士寡援因结韩吕二族以取重可谓诬矣当是时欧阳修重之文彦博重之天下士大夫恨不识其面其见重于世乆矣又奚借韩吕二族为重哉夫结贵族以养虚名乡党自好者不为曾谓安石之贤而为之耶韩维吕公着世之所谓贤者也肯以安石私交而称扬之耶陋哉史氏之说也
　　种谔袭取夏嵬名山以归遂城绥州
　　绥州之役论者谓种谔袭取名山为非计愚以为不然夫银宥绥延中国之故地也其土沃饶其民骁健自拓防窃据奄逾百年膏腴化为沙漠华族沦于异俗此有识者所宜痛心也又况元昊俶扰鄜延谅祚荐蹂秦渭中国旰食之日乆矣茍有可乘之隙岂可安常守固而不为图之哉夫复我之疆土不可谓之生事报敌之冦暴不可谓之侵小彼陆诜谓谔擅兴而启衅者书生之论耳岂足以语权哉惜夫谔能取之而不善守之故不旋踵而失使谔既城绥州厚集其势抚纳属羌使自为守以固我之藩篱以断敌之肘臂则近悦逺怀而河湟之地可复贺兰之境可入矣
　　帝以灾变避殿减膳彻乐王安石言于帝曰灾异皆天数非人事得失所致
　　天人相与之际未易言也然洪范着休咎之征春秋书灾异之变葢欲君天下者覩灾而思咎耳古之英君谊辟一祲祥之见輙惕然曰岂吾徳之或愆乎一草木之妖輙矍然曰岂吾政之或缺乎曷尝诿诸天数而不知省哉王安石以通经学古自负其于洪范春秋之防考之熟矣灾变之来君未知警犹当胥诲胥告使畏天威以保天命可也今也君有警惧之心而安石反进邪谄之说是逢君之恶也是妇寺之忠也岂古之大臣格主正事之道哉呜呼安石背经叛道如此真圣门之罪人哉
　　以王安石防知政事议行新法
　　王安石之行新法天下后世攻之不少恕至或诋为奸邪予谓安石徇其学术之偏以成悮国之祸信有罪矣然谓之奸邪则过矣安石之意葢以欲行王政当先致富强而宋之中叶帑蔵耗竭兵卫寡弱不足以有为也于是以其所学于古者而施于政凡可以富国强兵者无不为其青苗法则曰先王制兼并均济贫乏之意也其行免役法则曰先王致民财以禄庶人在官者之意也其行保甲法则曰先王寓兵于农之意也不度于时不谋于众断断然自信所学而不疑及羣议哗然坚执不回于是老成者斥巧佞者进卒至羣奸肆毒祸流海内安石之罪其何辞然原其初心则欲致富强以行王政尔非欲残民生如商鞅桑羊宇文融之所为也议者比而同之岂万世之公论哉若曰周礼周公所作也凡安石所建立皆本于周礼而其祸若此然则周礼果不可行乎曰不然周公之法无不善所以因时制宜者存乎人譬之和扁之方无不良所以诊脉用药者存乎医先王知法之不可独恃也故敷求哲人以守其法焉庸医用药以致杀人不可归罪于和扁之方庸人用法以乱天下又岂可归罪于圣人之法乎况青苗之法李参行之陕西而民便王广防行之陕西而民亦便使奉法者皆参皆广亷安知其终不可行哉安石不知求人而徒欲恃法以为治是知良方可以疗病而不知非良医不能用方也
　　监察御史程颢乞罢许之
　　书曰惇徳允元而难壬人诗曰谋之其臧则具是违谋之不臧则具是依古之有天下者未有不以任仁徳用善谋而兴亦未有不以任憸壬违善谋而败也王安石尝训书而释诗矣然韩琦富弼程颢有徳而仁厚者也吕惠卿李定邓绾包藏凶恶者也琦等论諌谋之臧者也恵卿等所言谋之不臧者也安石用事琦等以忠谋而见斥惠卿等以邪说而获进口诵诗书之言而身履危亡之迹果何取于学古哉世之论安石者多罪其变法予谓变法之罪小摈诸贤而任羣奸其罪为大也
　　募民鬻坊塲河渡
　　先王之政闗市不征泽梁无禁所以与民同利也战国诸侯始锢山泽之利至汉武帝始有舟车之筭及唐徳宗又有间架之税其言利析秋毫矣然鬻坊塲河渡则犹未闻也而王安石始为之当是时非有方数千里之旱无以恤之亦非有百万之师无以餽之也富有四海何求不得何至鬻坊塲河渡以收其利哉谋之拙计之谬辱国家而羞后世莫此为甚焉昔裴匪舒请鬻苑中马粪其事遂止呜呼安石平居自许欲兴尧舜之治而以皋防稷契自期待然其言利也战国汉唐衰季之政所未有顾与匪舒所请等尔不亦可羞哉
　　置京城逻卒察谤时政者
　　古先哲王之有天下设谤木置諌鼓采歌谣以省其愆察怨詈以考其政所以来善言而通下情也昏暴之君恶闻其过于是乎有诽谤之律有腹诽之诛有非所宜言之禁葢将以掩其恶也而恶亦不可掩人心是非之公岂严刑峻罚所能遏哉王安石变旧章立新法士大夫相与谤于朝商贾相与谤于市农工相与谤于野为安石者可以自省矣它山之石可以攻玉闻其谤而改之所得多矣既不能然方且置逻卒以察谤当时又以宦者石得一典之飞书朝上暮入犴狱道路以目殆将十年宜其能弭谤矣然吕诲之弹文范镇之奏防唐坰吕惠卿之章具载简册至今犹以为谤也安石将如之何哉安石尝训释诗书矣诗不云乎人之多言亦可畏也书不云乎小人怨汝詈汝则皇自敬徳厥愆曰朕之愆安石舍圣人之经而袭用秦汉之法欲保令名其可得乎
　　吕嘉问提举市易恃势凌三司使薛向出其上曾布代向怀不能平具上嘉问多收息干赏挟官府而为兼并之事吕惠卿执政劾布沮新法出知饶州
　　君子之交以义合小人之交以利合以义合者祸变之际顾义而相恤以利合者祸变之际徇利而相倾此自然之理也王安石之门下羣小杂沓皆以利合者也章惇邓绾曾布蔡京邢恕林希吕惠卿李清臣张商英吕嘉问左右安石建立新法或赞翊于立法之初或绍述于罢政之后虽谓之王门十哲可也宜其协心并力有胶漆之固矣然转盼之间互相倾挤不能相容布与嘉问共事者也因恃势凌使之忿遂劾嘉问绾与惠卿同恶者也欲弥缝阿附之迹遂排惠卿清臣首发绍述之说惇由之以拜相及不得为相廼与立异恕矫诬定防之功惇借之以报复及不得大用廼白其短布草惇制极其称美矣处于枢府则与之乖异商英草京制极其褒美矣议政不合则斥其逢君至于布始则阿惇丑诋羣贤终则恨惇遂成怨隙朝为金兰暮为矛盾正欧阳子所谓小人之朋见利而相争或利尽而交疎则反相贼害是也此数子者真可谓倾危之士哉而安石托之以腹心寄之以耳目欲与之共兴尧舜之治不亦谬乎初吕惠卿迎合王安石建立新法故安石力援引骤致执政惠卿既得志忌安石复用乃起李士宁狱以倾安石
　　知人之难自古病之然公以处心明以烛物则知之亦非难也君子如孤松劲栢望之苍然不可狎玩虽风霜摇落不改其旧焉小人如细栁柔蔓婀娜纒绵令人喜悦然冬沍寒摧落无余矣以此验之何患人之难知哉世之为大臣者以其不可狎玩也而惮之以其可喜悦也而爱之于是好恶横生而君子日疎小人日亲矣李徳裕忌白居易而荐白敏中然徳裕得罪之后出力以倾之者敏中为多王安石忌司马光而荐吕恵卿然安石罢相之余逆距其再用者出于惠卿之谋夫敏中惠卿小人也嗜利忘义不足深责徳裕安石处心不公好同恶异实有罪焉予故表而出之以为后世大臣之戒
　　诏韩缜如河东割地以畀辽东西凡失地七百里
　　有国家者据险阨设闗城守之以劲卒镇之以虎臣盖以慎保祖宗之土宇而已疆域之内尺寸不可捐以与人以其受之祖宗也况数百里乎汉成帝遣夏侯藩求地于匈奴单于谢曰先父地不敢失也彼夷狄之长且然况华夏之君哉宋与契丹结好以来殆将百载彼疆此界分画已定一旦遣使以地界为言得非窥吾兵疲民困有所侮而动耶为宋计者质之以地图谕之以文告彼必欲得地则是志在败盟有战而已兵出有名师直为壮况彼中叶将骄卒惰非安巴坚之比倘不得已而用兵岂遽出彼下哉而神宗舍韩琦之谋用王安石之防割祖宗之土宇归异域之版图是契丹不费斗粮不折一矢而坐取七百里之地也宋之削弱亦甚矣安石之言曰将欲取之必姑与之终安石之世曷尝取偿其尺寸哉此盖内不能办而外为大言以罔其君而已昔梁惠王以丧地于秦七百里为耻夫秦以攻战取之而惠王以为耻辽以虚声取之神宗之耻为何如哉
　　罢手实法
　　王安石之为相凡敛财富国之法断然行之而不疑虽元老如韩富不能沮也虽雅所敬重如程颢司马光不能回也今以邓绾一言遂罢手实之法何其易哉盖手实之法吕惠卿所建非出于安石也安石怨惠卿叛已故用绾言以罢其法耳然绾非能为国家忠计者欲弥缝其附丽之迹耳安石亦非有悔悟之意者欲彰惠卿之罪耳其事虽公其心亦出于私也况当时病民之法非特手实而已助役之法征及女户单丁市易之法鬻及果实氷炭其为民病不甚于手实乎吴居厚行铁冶于京东蹇周辅行盐法于江西陆师闵行茶法于西川人情怨嗟比屋思乱其当厘革岂在手实之后乎罢其一而存其五是犹拘絷平民鎻其项拲其手械其足而姑缓其一焉其能使之舒畅耶
　　帝尝有意于燕蓟诣太后白其事后曰事体至大得之不过南面受贺而已万一不谐则生灵所系未易以言茍可取之太祖太宗收复乆矣何待今日
　　兵之为用所以禁暴戢乱圣人不得已而用之也得已而不已使生灵不终其天年岂为民父母之道哉神宗承富庶之后慨然有鞭笞四夷之志故其在位也王韶用兵于熙河熊本用兵于渝泸章惇用兵于湖北李宪用兵于洮西方其胜也帝御紫宸殿将臣奏凯献俘百官奉表称贺铙吹穿云旌甲耀日赫然耳目之观诚可快矣至其败也灵州之役死者三十余万永乐之役死者二十余万交趾之乱连陷三州死者不可胜计良将劲卒横身草野以饫乌鸢其祸为何如也自古论用兵之利害者多矣然未有若曹太后之言明且尽者也其言曰茍可取之太祖太宗收复乆矣尤可谓善审彼己者也使神宗防奉慈训深戒用兵岂有环榻至旦临朝哀恸之悔哉传之后嗣岂至收复燕云遂并中原而失之哉呜呼太后可谓有先见之明矣为君者知此不必用人之命以为耳目之观为臣者知此遽肯用人之命以易封侯之赏哉
　　苏轼以事不便民者不敢言以诗托讽庶有益于国李定舒亶摘其语以为怨谤欲寘之死帝怜之但贬黄州团练副使本州安置
　　古之君子君有过则諌政有失则言谏不行言不听则去未始托诸文词以自表着也放臣屏子情不能已有形诸诗歌以道其不幸者矣然怨而不怒忧而不伤有温柔敦厚之风无怨尤切蹙之病故言之者无罪而闻之者有感焉乌有怒号怨刺如诟邻骂坐之为哉苏轼在宋雄文直气冠冕一时羣憸侧目乆矣为轼者缄其口巻其舌犹惧不免顾乃轻出所有以扬已长而昭人过宁免于祸乎轼之意葢谓以诗托讽庶其君之一悟亦可谓不思矣新法之行举朝争之而不肯从寂寥短章遽能使其君感悟耶当是时李定舒亶王珪之徒极力锻链轼几不能自脱幸而神宗不以言语罪人薄示贬谪而已使遇汉宣帝殆不免种豆南山之祸遇隋炀帝安能逭燕泥庭草之诛彼定舒与珪隂险小人何足责哉所可惜者轼不能沉黙以自全耳
　　王安石卒
　　王安石以文章节行自负其志直欲追踪孔孟而于近世大儒若韩愈欧阳修皆不满其意至其为相也慨然欲兴道致治以攀伊周之逸驾而视当时贤相如韩琦富弼者皆薄之而不为其志如此宜其所就有大过人者矣然考其学术训三经着字说往往以佛老之似乱孔孟之真而于圣人所笔削之春秋则诋为断烂而不列于学官其视韩欧距邪说以衞圣道孰为优劣耶考其相业任吕惠卿以兴财利任曽布以更役法任王韶章惇以构怨于四夷放弃忠直引用憸佞而天下日入于敝视韩富惓惓以培国本凝天命为心又孰得孰失耶安石初志未尝不善而卒至于大谬者无他焉学未闻道故耳世或目为奸邪至于少正夘卢杞为比则岂至是哉昔临川吴氏论之曰安石之学虽博而所未明者孔孟之学也才虽髙而所未能者伊周之才也不以所未明未能者自少而以所已明已能者自多毅然自信而不回此其所蔽也斯言得其实矣
　　尚书左仆射兼门下侍郎司马光卒
　　古之贤相不世出汉之萧曹丙魏唐之房杜姚宋以至宋之韩范富欧代不过数人而已然夷考其行或学术之未至或操履之未纯虽先忧后乐如范仲淹然庆朔堂之诗不能无声伎之娱通经学古如欧阳修然尊崇濮王之议不免于逢迎之咎君子深惜之若司马光者三代以下一人而已光之学一出于正而其心又以诚为本至于孝友忠信恭俭正直居处有法动作有礼粹然儒者也故其居洛也天下仰以为相其入临也百姓遮道聚观其卒而塟也送者如哭私亲是岂以声音笑貌得之哉彼萧曹以下诸君子亦尝有感人之深如是耶昔太史公论晏子备致希慕之意且愿为执鞭呜呼晏子伯者之佐耳九原如可作也吾愿为光执鞭吕公着当国羣贤在朝不能以类相从遂有洛党蜀党朔党之说洛党以程颐为首而朱光庭贾易为辅蜀党以苏轼为首而吕陶等为辅朔党以刘挚梁焘王岩叟刘安世为首而辅之者尤众
　　朋党之说自古有之然皆以君子小人以类从耳元祐三党则皆君子也徒以好恶不同而相比耳夫颐在当时存心制事动以圣人为师动止语黙一用古礼儒者当然也而轼乃肆情蔑礼每加玩侮此轼之罪也至于既庆而吊颐执哭而不歌之说以为不可则过矣夫余哀未忘不可以歌未有余喜未忘不可以哭也倘庆礼既行之后不幸而闻父母之丧期功之戚亦将不举哀不成服乎此颐之过也轼知其不可据礼争之可也乃戏以俚语颐反求诸己犯而不校可也乃輙形忿怒胥失之矣当是时熙丰邪臣退伏散地俟间投隙求逞其奸诸贤同心相益同道相济以杜惇卞复起之萌犹惧不免顾乃各为党比互相诋排卒之羣奸竞起邪说以惑在位宣仁既崩国是遂揺轼有昌化之贬颐有涪州之行挚等亦窜逐四出国事驯致不可为呜呼哀哉熙丰旧臣争起邪说以惑在位吕大防刘挚患之欲稍引用以平夙怨谓之调停苏辙面斥其非调停说遂止
　　宰相之职其明必足以察几防其材必足以消祸变其威必足以慑奸壬夫然故能措天下于康靖吕大防刘挚有宰相之度矣而宰相之材不足太平之时相之可也多事之秋变故纷出非所克堪矣夫熙丰旧臣包藏祸心志在报复岂引用所能平其怨哉而大防与挚不察不足于明矣邪说横流以撼在位此周典所谓造言汉法所谓不道也明典刑以诛殛之夫岂为过而大防与挚不能则不足于威矣旁捜英贤以充朝廷逺窜憸壬以御魑魅则羣奸殆将老死贬所何之能为而大防与挚熟视邪党布列中外而不为之图则其材不足称矣夫君子小人犹薫莸氷炭然杂薫于莸则薫必臭置氷于炭则氷必消杂用邪正祗以速乱而已恶能弭怨哉调停之说虽以辙之言而止然赵瞻在宻院许将在政府杨畏来之邵在言路皆熙丰之邪党也异时宣仁上賔畏首请绍述先政而惇卞之徒唾掌而起矣推本而言之舍大防与挚谁咎哉





　　椒邱文集巻五
　　钦定四库全书
　　椒邱文集巻六
　　明　何乔新　撰
　　史论
　　宋
　　以范纯仁为尚书右仆射杨畏与来之邵上疏论纯仁不可复相乞进用章惇吕恵卿不报
　　居视其所与达视其所举此观人之法也知人实难然以此求之十得其七八矣范纯仁世济忠直社稷之衞也章惇吕恵卿怀奸悮国社稷之贼也畏与之邵论纯仁不可复相而乞进用惇与惠卿其恶直丑正朋邪党恶虽三尺童子可知其心之邪正向背矣而大防不悟置之言路且约其助已宰相闇于知人如此欲免于祸得乎虽然大防戅直无他技不足深责也纯仁知畏与之邵非正人而不为之所计岂以其尝论已而避嫌耶夫宰相者体天道奉王法至公而已矣有功者赏虽亲戚不敢靳也有罪者诛虽怨仇不敢避也为宗社之计正奸臣之诛何嫌之有计不出此而养痈以待其溃它日亦不免于窜逐果何损于怨哉
　　廷试进士李清臣发防歴诋元祐之政有绍复熙宁元丰之意
　　清臣险诐小人也宋室陵夷非独章惇蔡卞之罪清臣实罪之魁焉自王安石以曲学偏见取祖宗之法纷更之天下蒿然丧其乐生之心民始有逺志矣幸而司马光为相刬青苖市易之法罢保甲保马之令凡所以养民治兵一循祖宗之旧黎庶讴歌自以为更生故君子谓其有旋干转坤之功虽其间有矫枉过正者要在培邦本凝天命非出于好恶之私也宣仁既崩主意颇移清臣怙才躁进隂图柄用窥见间隙首发绍述之说以立邪说之赤帜继而杨畏来之邵曽布张商英相继有请于是惇卞起而用事凡安石病民之政一一举行援引羣邪布列庶位元祐诸贤贬窜无虚日天下之势遂至于不可为是清臣启之也昔竖刁乱齐君子归咎于管仲李林甫乱唐君子归咎于韩休葢推本之论也惇卞斵丧宋室吾舍清臣将安归咎哉
　　召蔡京为翰林学士承旨韩忠彦与曽布交恶布谋引京自助故有是命
　　曽布虽非端人吉士然趋利避害以为身图则宻矣讵肯荐引所忌以害其身哉史臣顾谓布引京自助可谓妄矣同文馆之狱京觊执政而布沮之其怨隙之构已非一日及邓洵武献爱莫助图徽宗以图示布曰洵武言非相蔡京不可似与卿不同布曰洵武既与臣见异臣安敢豫议曷尝有一言引京哉京既相之后议事与布多不协因言布私其所亲布遂罢相京亦曷尝助布哉参之前后所书京非布所引也京之为人狡佞无耻善结近习故童贯荐之徐知常荐之范致虚又荐之岂待布之荐引哉呜呼天将弃宋也欤何为使京久生于世也
　　以张商英为尚书右仆射时久旱彗星中天商英受命是夕彗不见明日雨
　　商英憸佞小人也拜相之后彗星不见久旱而雨偶然耳岂商英所致哉夫宣仁太后之贤逺迈马邓而商英比之吕后其罪已不容诛矣司马光忠信直谅社稷之臣也而商英诋为奸邪其罪又岂在惇卞下哉原商英所以为此者欲图富贵耳君子进身亦必有道矣何至诬天下毋訾社稷臣以求进身耶商英当绍圣之初与羣邪比而为恶及见蔡京久盗国柄中外怨疾乃稍立异同以邀时誉此憸人之尤者也恶能格天心而弭天变哉曽几何时贬斥而死非不幸也
　　太后刘氏自杀后颇干豫外事且以不谨闻帝议废之遂即帘钩自缢死
　　宋有天下家法最正后妃宫嫔有闗雎闲雅之风无鹑奔淫秽之行葢汉唐所不及也至于刘后而家法隳矣所以然者以哲宗启之于始而徽宗不能闲之于终故耳刘氏以妖冶得幸本非徳选哲宗溺于艳色废黜正后俾正位中宫以母天下岂所谓好逑哉徽宗以哲宗之故曲加恩礼尊为太后已越纪法矣而又恣其所为失闲有家之义焉夫女不言外妇道之常也今也刘氏以未亡人輙干外事而徽宗不能制椒房桂寝之严岂外人所可造者今也道士徐知常以符水出入其间而徽宗不能禁防闲之道濶畧如此刘氏宁不肆情而纵欲耶嗟夫贤淑如孟后徽宗既复其位号矣不旋踵又以奸臣之言而废之秽行如刘氏徽宗尝议废黜矣及其既死又从而册諡焉是非乖戾亦甚矣有天下者刑于家而后正于国贵为天子而太后乃以不谨闻岂刑家之道哉
　　诏马政浮海如金预请燕云之地
　　世之论者皆曰靖康之祸肇于结金以伐辽使宋念辽兄弟之国助以兵粮协力御金则辽未至遽亡而尼玛哈之兵又安能及宋哉予以为不然辽自延禧嗣位荒于游田怠于政事其国势已寖弱矣而宋自哲宗以来崇信奸佞放逐忠贤祖宗良法变乖殆尽财匮民穷人怨天怒其国本已揺矣完顔氏歘起东陲天方相之鼓行而前莫敢撄其锋者使宋辽协力以御之亦犹驱羣羊以当猛虎未见其有济也当是时结金以伐辽固不可助辽以御金亦未能为宋计者闻隣国有冦惕然警惧收召英贤窜逐羣小下罪己之诏以昭往愆下极諌之诏以开言路政令当改者改之赋敛可蠲者蠲之内修政刑外敦邻好选将练兵以为战守之备筑城建堡以防侵轶之虞庶可以感人心而回天意使金举辽而隣于我未敢遽萌祸心就使扰吾疆场则吾国势稍张有以待之矣何遽至亡国哉不此之图而遣使约金攻辽以求燕云之地是犹千金之子成业已隳顾且幸灾乐祸即盗以谋其邻而求分其室焉呜呼盗既攻吾邻而取之矣其能爱我而不攻乎
　　诏童贯蔡攸勒兵巡边以应金
　　苏文忠公有言阉竖之祸如毒药猛兽近之未有不裂肝碎首者也予每诵其言而考往古祸败之迹未尝不抚巻慨叹继之以泣也嗟夫阍寺之职供汛扫传命令而已衰世之君始假之以权又其甚也遂委之以兵自夙沙衞殿齐师已来唐以李辅国程元振典禁旅宋以李宪童贯统边兵祸败之迹史不絶书真万世之鉴也夫承平之世果毅如林岂无壮猷可以备爪牙者乎抑岂无忠力可以为藩垣者乎然人君以为去已疎逺不若吾家奴之可亲信也故授之以利器假之以重权或斩数级得数马輙欣然曰吾家奴能捍边矣何借于廷臣或取一城得一堡又欣然曰吾家奴能破敌矣何资于边帅于是贬万乘之重以宠之屈将相之贵以礼之竭帑藏之财以赉之而不知毒药之不可供膳羞猛兽之不可同寝处也至于威权已成危机日迫乃始吞声饮泣追悔曩愆嗟何及矣呜呼祖宗大业以百战而得之子孙乃以数阉奴而败之于心能无恧乎有天下者取自古阉竖亡国败家之迹书之帷屏铭之几杖庶乎惕然知警欤
　　以李邦彦为太宰邦昌为少宰赵野王孝迪为门下侍郎蔡懋为尚书左丞
　　钦宗嗣位之初金人内侵国势已去譬之久病之人膏肓已溃危在旦夕使卢扁治之犹惧其不可为况委之庸医乎钧轴之任宜其慎择乃以李邦彦为上相张邦昌为次相赵野王孝迪蔡懋佐之一何谬戾至此哉夫邦彦都人目为浪子者也彼知诗酒之乐耳邦昌异时受伪命者也彼知専事游燕耳孝迪野懋则出入王蔡童梁之门庸鄙无识之人耳此数人者平时相之犹惧悮国多难之秋乃使当钧轴之任是何异斵氷为础束蒿为楹哉故金兵临城苍黄丧魄彼有请帝出幸而已耳请割三镇而已耳请増金币而已耳岂有能出一谋建一防以纾国家之危急呜呼青城之行葢兆于此矣
　　金斡里雅布围京师
</div>
    <div class="pagination">
<a href="椒邱文集_page2.html">上一页</a><a href="椒邱文集.html">1</a><a href="椒邱文集_page2.html">2</a><span class="current-page">3</span><a href="椒邱文集_page4.html">4</a><a href="椒邱文集_page5.html">5</a><a href="椒邱文集_page6.html">6</a><a href="椒邱文集_page7.html">7</a><a href="椒邱文集_page8.html">8</a><span>...</span><a href="椒邱文集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
