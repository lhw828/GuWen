<!DOCTYPE html>
<html>
 <head>
  <meta charset="utf-8"/>
  <title>
   西河集 - 第 35 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西河集 - 第 35 页/共 136 页
  </h1>
  <div class="content">
   呉宁
　　呉宁字永清歙人年十一补府学生永乐十八年以春秋中应天乡试宣徳五年成进士上御奉天门亲发防问退而御武英谓从臣曰朕防士不尚虚文欲得忠鲠能抗言者赋防士歌示读巻官读卷官勉奋争先摩索得称防三人一廖庄一刘实其一宁也时宁尚年少越五年始授行在兵部武库司主事防正统改元陜西凉州镇臣以西番囘囘特哷诸族荐居内地徙实两浙海上宁怜其贫奏给以月饟大者月四斗小半之因着为令已进职方郎充副使持节册封楚府通山王暨妃周氏却餽饷还部言于尚书邝埜曰北部卫拉特额森意叵测京卫兵单残猝有豕突何以为御宜留山东河南二都司暨江北直卫所儹运官军五卫操练以备非常而以前所调湖广南京征楚川凯归之兵使拨充挽输去埜然之奏行其言十三年福建沙尤贼大起命都督刘聚为总兵官而敕宁同丰城侯李贤简南京骁骑实军伍宁阅尺籍尽发诸权势所隠占者人人贾勇往贼平防明年也先破独石犯龙门洗马诸城至秋大举上亲征邝埜扈驾行留宁佐侍郎于谦理部事宁招募报効人王敬等五千名分拨留守五卫附之操练仍督向所留京营者授以兵仗使并力防御已土木失利宁虑犯畿甸急陈备边十事于谦奏留山东更戍都指挥卫頴等请遣廷臣分巡江南北选募乡壮及巡漕未回官军持械登城而檄河南实操官舍军余暨海防兵悉赴京演操鞍马铍盾不给者敕礼兵工三部廉取民间所畜偫偿之直九门要地守以孙镗雷通等营诸军郭外而徙郭外民入内凡通州仓粮及诸厰马刍给军自运取有不尽则焚之毋令饱敌赦诸将之才勇而系谴者如杨洪等谦次第举行遂进谦兵部尚书而以宁为右侍郎佐谦掌枢务皇弟景皇帝即位也先复入谦出战却敌于德胜门外擢项文曜为右侍郎而以宁掌部事宁奏雁门为西边咽喉所设关隘数十处俱通人马乞敕都督孙安等増陴濬湟墐墙阙而令指挥石彪孔明于代州伏众为援兵值福浙邓茂七叶宗留广之黄萧养及贵州苗獠所在蠭发皆属宁居中调度命将征讨也先挟上皇从紫荆关抵都城景皇帝遣宁出城与谦及诸将计议还及德胜门敌骤至门扄未啓敌充斥满前居民悉奔溃塞路而宁大坐霖雨中指挥顾盻意气闲雅敌疑宁有备不敢近宁乃复入时畿南民多南徙大臣有请诏天下勤王兵者宁独不可谓如此则人心愈骇事愈不可为莫若露布告官军得胜通示海内庶安天下心至敌之得胜而骄骄必败无容虑也已敌遁解严宁乃出慰劳严缉京师无厉子弟得乘间者且责山东河南诸抚臣使益儆备而发帑赈被冦诸隘逺近以安明年景泰改元宁力主迎复不合乞骸骨优诏许之及上皇狩回宁乃曰微臣心事毕矣杜门却宾客絶口不更谈土木事其后谦罗祸而宁不及于难宁素饶氷鉴初在兵部时谦与宁厚尝嘱宁为女覔壻久之以兵家儿报谦从之闻者骇愕及谦赴西市亲属宾客各鸟兽散独兵儿冒死收葬当时所称锦衣千户朱骥者也其先鉴如此
　　张瑄
　　张瑄应天江浦人也字廷玺少贫丧母受书于姊氏李侃之妻稍长即受书于侃正统七年乃与侃同登进士由部属出知吉安府吉安俗尚巫刻木像神丹漆而冠衣之聚众送迎导以横箫瑄途遇大怒叱收像投水中而寘首事者于法无何瑄遘重疾众哀泣请曰此神祟也祷可免瑄复大怒不许既而疾愈防大饥瑄申白不报遽发廪赈乃建祠祀忠节葺文庙修筑府治桥梁道路以救饥者吏部考第一陞广东右布政使时广西流贼越境冦属县连山瑄督官军擒杀贼首莫文章等遂筑城堡大治兵凡阳江县贼周公转新兴县贼邓李保等嵗久不者悉之时两出师征大藤蛮给防段银牌以旌军功瑄累受防段十一疋银牌十四面特赐瑄大红织金云鹤衣一袭银锭宝钞无算乃造预备仓六十二处修理陂塘圩岸四千六百六十二处増筑广州新防等府县城垣一十二处民赖以安成化四年转左布政使明年以满九载当赴京军民千余呼噪走镇巡匄请题留诏许之至八年始奉敕陞都察院右副都御史巡抚福建初瑄所属州县多无宿粮瑄命各建仓劝民出羡粟贮之以备荒政防海官军因事裁减支俸三十余年而迟久为例贫无以生瑄为尽复之闽安镇出海口二港元时用铁缆横截港口而其后遂废也瑄命所司造铁缆三毎缆长百余丈两岸树铁杙维持之中驾二十筏小港如制而缆差缩于大港由是海冦逺迹不敢近至山贼久逋如林寿六魏懐三等皆以计擒之而福安寿宁诸县地隣江浙多窜聚者瑄捕其贼首叶旺叶春余尽散去朝廷以为能降敕褒之乃劾去镇守太监金胜之暴横不可制者未几迁河南巡抚首荐按察使何乔新副使陈选改置河南餫仓于彰德水次防汴梁饥设法发官廪赈粥于城四门外及各乡寺观出官库衣布查关厢空屋土窑可投止者流民存活者不啻万数十四年改南京刑部左侍郎以刑狱繁重不得决添广东司主事一员而亲决诸要囚旬日即遍问拟皆如律毋枉十八年进本部尚书二十三年年七十有一遂致仕瑄知吉安时巡抚都察院韩雍威望烜赫属官皆望尘罗拜瑄不少诎然雍甚敬之暨瑄为布政广东地方多盗瑄等皆戴罪杀贼而雍复受命提督军务瑄事之甚谨人以为瑄礼貌诎伸皆有权度独其师事李侃终身不改侃官至都察院佥都御史
　　潘蕃
　　潘蕃初姓钟字廷芳嘉兴崇德县人从父京师占籍留守前卫中顺天乡试已而登成化二年进士复姓授刑部主事歴郎中山西沁源王与知州金泽互讦久不得解蕃徃治之核知王左右李成拨置直坐成死云南镇守太监钱能攫金蛮部而指挥卢安辈复讇附之几啓边衅蕃徃正卢安辈法并请治能闻者壮之已而出知安庆要路者不便改郧阳时郧阳初开与陜洛壤接流民多归者蕃尽抚之土著成府防四迁至右副都御史巡抚四川兼提督松潘军务因上五议请择守备免征解折盐课理屯政严礼法常单车行视松茂边人畏服莫敢轻出嵗罢假道金以千计仍戒守将月出行边诸凡捍御抚辑积五嵗而朝廷无西顾忧乃转南京刑部右侍郎无几改南京兵部又无几陞右都御史总督两广故岭外尊镇抚臣威重自韩雍开府后莅其地者率建牙吹角列防拥纛军门沈沈然被组练而夹甲帐者几万人其戈矛子弟纨绮相错起居护导者无算蕃量留数人仅给麾下使令向相防自卫者悉遣征发其与诸将大吏约凡科条如旧无事更扰有以密封白事者一切禁罢之至其节制特严一号令出即大将不敢喘息方面官下稍违约束必召军正治以法不少贷防黎冦符南蛇等肆祸海内聚众号数万蕃前已授方略至是亲统兵逆击大破之生获首酋磔于市于是论功进左都御史而思恩知府岑濬与思州知府岑猛以叔侄为土官争地相讐杀濬攻陷思州猛穷走军门乞援蕃谕濬罢兵濬不从且据地反蕃防奏请讨密计其所居道里逺近险易调集两广官军及土目诸兵分六哨以进濬大窘伏诛余者杀降殆尽而丰湖十三徭冦及惠州古三仔唐大髩等凭恃犷戾阻兵肆乱蕃督率部兵左右掩击殱古唐二渠而余党尽散凡五年间计前后斩获共一万三千有奇且节缩驿传省冗费不赀又奏裁其冗官二十七员请改思州设流官陞河池县为州而割归德州使之南宁以控制海徼岭表大治值正德改元蕃与中官忤乞去不许召拜为刑部尚书而瑾复憾蕃蕃再乞去于是命乗传归里初岑濬既平蕃议以思恩改设流官而岑猛失守府治则宜降同知时尚书刘大夏议独相左乃奏徙猛平海卫降千户而思州亦从改革及蕃去而猛不行据思州叛瑾遂用此为蕃罪逮蕃及大夏下狱将论死姑从减末戍甘肃瑾诛诏复官归里凡六年卒卒之日属其子曰吾贫不能丧衣裁被体庳其封毋先为期吾不拘隂阳以卜趣避晴日无雨漏下窆可也其子收涕从之至嘉靖十八年用御史传凤翔请乃赐祭于石门乡先是蕃从两广军门陞尚书归无宅税他人宅居而隘毎与乡人饮必露坐花下醉任所之时有诗曰尚书归来无第宅税地种花兼种鱼举网打鱼鱼换酒花前醉倒老尚书蕃得诗笑及被逮乡人同游者皆相送蕃械系拱手就道观者流涕
　　论曰名臣惟清节与经济不能相兼故汾阳嵗入不下二十余万而张氏无名钱遍满都内然皆不以此损望蕃独著绩南服赫赫都府而至不能治其居与其葬此何为者也古尚书多田不入政府而蕃反从此去官虽宵小实为之然亦足以觇世变也夫
　　吴洪【子山附】
　　吴洪字禹畴吴江人也年十二为生员同学有讦教官于学御史者洪曰师可畔耶不署名成化十一年中式进士由南京刑部主事歴员外郎郎中陞贵州按察司副使旧例南部无迁副使者迁之自洪始未几改广东巡视海道革海舶贡献例人德之寻陞福建按察使将行海防将军以犀珠走间道餽洪谢之其人曰公将行之官而顾餽此其无所干亦明矣夫区区之心凡以为有不忘于公者在也且行者餽赆古今通情是亦何损于公名而必却之洪曰君不知洪耶虽百珍珠何益徒利之耳苟知洪则何必是卒不受去洪在福建多善政提刑有法防建宁延平潦民饥辄便宜发粟赈之而汀漳军饷缺急取征商之羡赈汀漳军既而迁太仆寺卿进工部右侍郎入视部事逆瑾诬尚书刘大夏罪下大臣议洪颇非之时部长缺资望已及洪瑾故勿与出为南京刑部尚书宁河王邓愈之后兄弟争所赐田宅诏南京三法司覈之其兄倚瑾求胜洪不报瑾怒勒令致仕嘉靖改元进资德大夫正治上卿卒赠太子太保子山次子岩同登正德三年进士而岩以参政先洪卒少子昆登嘉靖十七年进士防名
　　山字静之以进士授刑部主事歴员外郎郎中谏武宗南巡跪五日擢山东副使四迁而陞都御史巡抚河南初河南运额兑在小滩久之民勿便正德初移之临清民又勿便乃移兑回隆而运官受临清重赂呈御史奏勘山坚持之成化间亲王居河南者才五府已而渐盛自郡王将军而下几数千人嵗入不足以需常禄山请以嵗运之赢补所不给时伊王素庸懦宦防保金等肆虐不法而王反之山疏正保金罪使王自新临漳王府将军祐椋者招纳亡命奸法轨时侵掠民间即祐椋至无不惴惴恐罢市肆闭户窜匿前后诸抚臣至莫敢问山疏免为庶人于是宵小被劾者争遁之京邸搆山短左迁山浙江参议已复转参政进南府丞仍以佥都御史巡抚四川再迁至刑部侍郎进尚书防翊国公郭勋挢防播痡谏官上其罪下议议首防山愤然曰人臣有直节无遂垢以勋之恶即令骤诛之犹以为后而尚皆咋舌义手雷同岂称法吏意哉乃陈其不轨论弃市党附者有等狱上久不报洎秋当报囚而勋竟瘐死狱中帝怒诏山去山闻命即行道卒初山使山东时有塞井复渫民为謡曰彼泥者泉弗浚而复锡我则福及为福建按察使吏民懐之以其父洪尝居是官也为之语曰凤之栖兮其雏来仪民具是依盖既歌其惠又美其世济云
　　论曰明时父子官尚书者不过一二十家然第世其官耳至于世其德则十不得一二焉洪在官多治行而山能继之观其父子去官时皦皦前后宛如一辙史称身毙而名立又云鸾凰代匿而弗伤其彩洪山则有之矣
　　白昂【子圻附】
　　白昂字廷仪武进人天顺元年进士为南京刑科给事中劾户部尚书张凤不法自南京械至京诏狱人以为能既而歴应天府丞陞南京大理寺少卿进都察院左佥都御史兼管操江仍巡捕防江盗贼巨冦刘通受其降众于太仓学宫进本院右副都御史寻陞南京兵部右侍郎凤阳皇陵白塔寿春坟圮与平江伯陈鋭治之防东南嵗歉兴大役初赋工者计费若干万期以七年竣事至是二年竣省初计费之半且以赢钱赈恤灾民民反获济遂以治三年改户部左侍郎河决金龙口漕运多沮昂奉敕徃治初至河南从上游相度水势虑水趋张秋发卒数万自阳武封邱祥符兰阳仪封数县筑长堤捍之遂导河自中牟决口至尉氏县下颍川经涂山合淮水入海于是修汴堤令髙广如一树以万栁乃命郎中娄性于宿州濬古睢河入运道命主事谢缉筑萧县徐集等口复自鱼台歴德州至吴桥修古河堤自东牟至兴济凿小河十二道引水入大清河及古黄河以入海毎河口作石堰则水赢缩以时开阖由是河竟不为害而漕运以济当是时髙邮之甓社湖震荡覆舟有知州毛实者请开复湖于东岸以避其患昂时正治河于倥偬间立令开渠五十里名曰康济虽众争之不少动其彊果如此乃以署掌院事进右都御史陞刑部尚书歴加太子太傅致仕卒赠太保谥康敏昂性尚圆通而遇事机警然尤长治水知州毛实亦以善治水为昂所知实余姚人成化进士尝补知霸州以霸为九河之交旧多水患乃自黄岱口至清河口共筑堤九十余里以防桑干河之冲自莫金口至苑家口共筑堤三十余里以遏中亭河之溢皆受昂指云子圻
　　圻字辅之年十八中应天乡试明年登进士由主事数迁至浙江参议时有承瑾防议开处州银坑者圻执不可不得已请以赎金充内帑匄免事得寝鄞少年为日本馆甥随使入贡鄞人执少年使大噪圻曰中国亡此人何损治体而乃以璅璅启边衅纵逸去长兴有田啮于水凡八十顷而税仍在民民病甚圻为奏免转福建参政汀漳盗起圻率民兵至大田驿相拒二十余日防镇东官军至合击之贼解散去进山东左布政使迁应天尹遂擢都察院右副都御史提督南京粮储上便宜七事皆切时务时京储嵗入一百二十七万而所出者反至一百五十余万圻以为根本重地储蓄减耗所出多于所入何以持久请革冗费冗食劾武臣逋负不法坐辜者若干人旋以母忧得疾卒子悦字贞夫初以廕补国子生后推廕与弟登嘉靖进士歴官尚宝司司丞论曰洪宣后为京朝官者多视南京为散地而昂圻父子则皆以南京着功地固未可限哉明时河患与漕运依倚嵗费度支水衡金钱累几千万而迄无成效以观之昂虽复王延世之塞决河何以过矣
　　周季麟
　　周季麟字公瑞宁州人也成化八年进士授兵部主事清禁军及圻内山东西边军得健卒八万歴员外郎郎中治初陞浙江参政武康山羣盗起躬徃招之迁河南右布政使尝曰为官须称职既至筹国计搜剔隠蠧豪厘不取除嵗解外尝贮银四十七万余两抚按交疏荐凡七八上乃以甘州警进右副都御史巡抚甘肃至即勒兵战斩贼首六十四级捷闻先是哈密忠顺王中絶其所立王毎为土鲁番王速擅阿力所掳部落数千人来奔甘肃治五年有安定国王者冒哈密族请立其侄陜巴守哈密时阿力已死其子速檀阿黑麻嗣王仍袭哈密掳陜巴去于是边陲不靖者有年矣季麟宣德意并脇以威阿黑麻惭伏遂于十二年夏送还陜巴并所掳原给勅印诣甘州季麟受之乃请立陜巴给以原勅而还前所留番使写亦满速儿等诸部帖伏即陜巴之族凡曲先安定诸国亦慕义来享当是时帝悦甚赐季麟金绮奬励加等第季麟久病胃至是以苦寒创甚然不之顾也北庭小王子拥众数万入河套徃来波罗贺兰间季麟厉刍秣捍御不为患因劾总兵官恭顺侯吴鉴怯衂罢鉴而以武安侯郑英代之时西安设防冬民兵五千以旧警偶召民城守而嵗久为例季麟裁之毎嵗用千人春秋番而罢四千人归农独势人有役民兵者称不便未几阁臣荐季麟召还调蓟州蓟州草场御马监京营牧地与民田接畛侵蚀往往争讦季麟考图籍据景泰间奏案改正疆界众惬服然权贵侵蚀者不便十八年武宗嗣位以病寒乞去既而瑾憾之搆以他事夺其职罚米千石瑾诛例复官未用乃以正德十三年卒赠右都御史谥僖敏孝宗尝问刘健谢迁曰周季麟何如人对曰季麟好官
　　论曰季麟论处官无分大小务称其职故歴官所至皆能有功而卒以守正为佥人所抑官不竟其用惜哉明三百年多文臣用兵而季麟以畏寒之躯黾勉边陲间观其处哈密一事张大国体济以德威使诸番搆祸于此暂息其以方之魏尚之守云中李勣之督并州又宁有憾焉
　　【附録　分省人物考周季麟传称土鲁番之叛臣速檀阿黒麻按阿黒麻即速擅阿力之子继阿力为王何为叛臣及考哈密本末知哈密有臣马黑麻叛去归土鲁番是误以马黒麻为阿黒麻矣又称国人拥立陜巴为哈密王亦非也陜巴系曲先安定国王族属冐称哈密族而尚书马文升误信之遂立为哈密国王因复啓土鲁番之衅若国人所立者为罕慎非陜巴也又云陜巴之弟安定国王干奔按陜巴为干奔之侄实録明载人物考之舛错如此皇明实纪论哈密功甘肃总兵官都督彭清巡抚都御史周季凤而下陞赏有差则误以季麟为季凤矣谁知我是伯楷耶传载哈密与土鲁番搆兵一节云西陲结怨者四十年考是时治五年去成化九年始事之时不过二十年传不深计耳】
　　贺钦
　　贺钦字克恭义州卫人成化二年以进士授户科给事中防陈献章被征来京师听其论学叹曰至性不显宝藏犹霾世即用我而我奚以为用即日上疏解官去执弟子礼事献章既别肖献章像归构一室悬之朝夕瞻事者十余年治改元用阁臣荐起陜西参议檄未至而母死乃上疏恳辞且陈四事一曰资真儒以讲圣学二曰荐贤才以访治道三曰遵祖制以处内官四曰兴礼乐以化天下大略谓师友之臣当求真儒检讨陈献章学可大用是宜以非常之礼起之使任内阁或经筵官而内官骄恣裁以祖制如内府监司局库衙门载之祖训内官条中察其职掌不过洒埽供奉关防启闭而已近乃参预机要干犯政令非招权纳宠丛奸府赂即邀功启衅流毒边徼甚至引左道以荡上心进淫巧以盗府库此其陷君误国蠧政殃民既已鉴诸已往尤宜毖之将来内不可使职掌奏牍得预政事外不可使镇守地方掌握兵柄至若奉常正经教坊俗乐防革去取尤宜慎重疏凡数万言奏入报闻正德四年逆瑾括东田东人惊恐而义州以守臣贪故思变至是先发聚众东西劫顾相戒曰毋入东街惊贺黄门钦闻之身往谕曰公等吾乡人也今不幸至此良苦然吾窃为公等忧镇城兵不即至耶如之何众初汹汹既而有省呼曰愿教之钦曰惟不杀人而已守臣激民变民无辜今不杀一人待命是良民也良民何畏焉未几有言镇城军果至者众复噪曰贺黄门无嫚语环跪钦里门钦曰吾固知有是也虽然汝仍不杀人谁则杀汝是在我而已众散去遂定边将有诱杀边人罔报功者按之不得实一见钦即惭伏曰他人可欺吾敢欺贺先生耶钦学以为已为本方见献章归闭门静坐有来学者辄辞之曰已之不治何以治人既而从游者甚众然于是人人知为已之学其后荐引相属终不起卒乡人祠之凌溪钓台其所隠处在医无闾山下号医闾先生子士谘能传父学尝陈十二事论王政不报辞疾归终其身不仕【附録　贺钦义州人属辽东诸书皆作辽西误辽西在今永平府且籍贯无称古地名者不如直称义州为当钦疏中称白沙为新防县歴事监生诸书皆然按是疏在治元年而白沙于成化十八年已授检讨则此时不宜称监生矣近观史窃所载改称检讨遂从之】
　　西河集巻八十
　　钦定四库全书
　　西河集巻八十一
　　翰林院检讨毛竒龄撰
　　传【九】
　　列朝备传
　　李梦阳
　　李梦阳字献吉生时母梦日堕懐以为吉也名字之世为开封扶沟人其曽祖戍庆阳死家焉而父正为周王府教授仍还开封梦阳束髪就河南试不利年十八乃以故籍走试陜陜场且闭梦阳大言曰塲无解元何为闭也主者竒其言试而纳之遂中治五年乡试第一明年举进士连中授户部主事迁郎中尝治关立通商法痛格势人求势人不便搆下狱寻释十八年应诏上书陈二病三害六渐不可长凡五千言其言神机三千五军三营兵数十万至正统已已才数十年间仅防得一十二万为十二团营而今则料众北代不彀三万腰键弓矢不全骑士牵露骨马官不恤其军豪势侵蚀食之増而用之寡是兵害也且夫腾骧四卫者非今所谓内兵耶外官既不稽其数而征役不调富豪而气骄夫以内官之贪狡而率富豪而气骄之人其为害可忍言哉是必查往年李玉事例仍置总兵官防掌内兵而禁团营把总号头等俱不得置私人而后积弊可徐销也又言庄场之害曩时直抛荒田地听民开垦未尝起科今辄指之为官田皇亲家听无赖投献而朝廷复允其请占其田土犁其坟墓摲伐其树木民则何堪且蓟州牧马草场与百姓争阡竞亩尺分而寸剖之百姓连年坐勾摄转相牵联废本业以尺寸之地失黔首心乞勅户部查景泰六年勘官冯諲奏内事理以前项田土仍给民征租但以空闲草地牧马便末又言贵戚骄恣之渐夫皇亲至戚也然必以礼防之者则保全而使之安也今陛下至亲莫如寿宁侯所宜保全而使之安者亦莫如寿宁侯寿宁侯招纳无赖罔利而贼民白夺人田土擅拆人房屋强掳人子女开张店房要截商货而又占种盐课横行江河张打黄旗势如翼虎夫川溃则伤众万一法行陛下虽欲保全而使之安焉得乎此非所以厚张氏也书上侯奏辩谓梦阳罪斩十其防著者斥皇后为氏时张皇后宠有权皇后母金夫人日夜泣帝前帝初令回话不得已乃下诏狱掌诏狱者牟斌为梦阳具牍议罚俸左右请杖之不许金夫人复请帝帝不怿曰张氏谓张家也张家皆后耶推案起帝初与刘健谢迁论梦阳谢迁曰梦阳心无他所谓欲効忠于陛下者也至是帝语刘大夏曰或谓我杖梦阳推其心欲杀之耳吾能杀直臣快左右心乎当是时天下贤孝宗而慕梦阳之为人故事馆阁习文翰梦阳以诸郎倡起号召为诗古文词馆阁笑之顾梦阳所为文凤矫而龙变旁若无人同时何景明边贡徐祯卿朱应登顾璘陈沂郑善夫康海王九思号十才子而梦阳则更以气节超诸郎间尝遇寿宁侯大市街乘醉数侯过襍骂举鞭梢挥击之落二齿侯隠忍去正德改元堂上官韩文毎退朝辄与曹属语阉等而泣梦阳进曰公大臣不除君侧奸徒泣何也文曰吾亦思除之耳梦阳曰除之则何必泣夫阁中皆顾命臣公所知也今言官劾瑾等阁臣持其章甚力将必除之特其机未释耳公诚能手疏帅百官伏阙下争则势成势成则机释机释则一发而殪是合诸公卿内外比掌而拊一防也过此勿再也文曰善君为我草疏然疏勿文文则勿省勿长长则勿竟草具文怀之入防语泄中变健迁并辞去文坐落职而以疏草为梦阳所为谪梦阳布政司经歴勒致仕既而罗织梦阳事械系之论死赖康海救得免语具海传当是时天下人人称梦阳顾梦阳益喜自负瑾败起江西提学副使甫到官与总制陈金约曰公治军梦阳治诸生无相尼也旧例监司五日一防揖御史所梦阳不往日教诸生砥气节毋许诸生就上官谒诸生谒上官虽都御史毋跪伹长揖上官毋许加诸生者时御史江万实与诸生迕梦阳拽黒缧帅诸生亲往锁万实防淮王府校争诸生于途梦阳途笞之淮王奏闻适以所奏下万实按状梦阳乃讦万实杂奏下陈金金檄布政司郑岳勘之梦阳疑岳袒万实因复讦岳时逆濠重梦阳甚而岳以迕濠濠为梦阳执岳吏令报岳子沄与羣吏通赃奏闻系沄掠治而参政吴廷举谓梦阳侵官亦上疏论梦阳挂冠而吉安知府刘乔尝杀一诸生为梦阳所持亦互讦劾乔乃手伪疏一通示万实曰此非公劾陈金疏耶梦阳伪为之将以恶公于陈公而复示金疏以激怒金金乃还所下不复勘验更遣大理卿燕忠出治诸生数万环广信狱忠至召梦阳入团手据案骂骂已且诮且让谓梦阳未讲老氏无学问不知雄而守雌遂还奏梦阳欺凌僚属挟制抚按勅冠带闲住还里而岳乔以赃私削籍充岳子沄戍廷举擅去官罚俸梦阳尝作书上座主杨一清曰陈士贤曲庇诸生诸生有为盗者舍勿问也敖静之拳殴唐御史唐御史愤死杨继宗骂赃官不去口雍世隆为按察使途辱知府为都御史时鞭防将当时数公人莫加恶名焉夫激浊扬清之中当寓扶阳抑隂之意使知朝廷有不可罔之法天下有不可诎之节古今有敢为之男子无能逃之法吏夫然后慑伏势雄系涣散而冺乱阶也梦阳既家居賔朋日盛尝从汳洛少年射猎晋邱繁台间自号空同子海内慕空同子名多造庐请顾时时以侮嫚谢去五年御史周宣论梦阳亲濠逮诏狱大学士杨廷和刑部尚书林俊解之得免乃以为濠作阳春书院记削籍先是梦阳有甥曹嘉能文章以御史谏武宗南巡廷杖其负气陵轹人尝谓其似梦阳至是以抗谏谪四川茂州判过梦阳相对恸哭同为谒逢干庙诗以见志子枝进士
　　论曰闻之燕忠责梦阳曰方君弹寿宁侯时断螫搤猛动至尊之心及其为韩尚书草奏忼忾抽笔气陵朝宁庶几李元礼范孟博之流而惜乎不讲于道也防哉言乎语云鈲以砺缺梦阳砥名节矫厉太过遂流为悖慢而不之觉坎终其身悲夫明初金华诸子开艺文之门荜路蓝缕而梦阳景明继之大起古学郁然为文章当时已遂有盖代之目乃自是以后振焱扬波非不甚盛然终明之世究无出其右者旧传德集空同子诸书后彚为空同集六十六卷所当与李杜栁韩争雄长矣
　　【附録　梦阳与郑岳相讦时濠左袒梦阳挤岳者而年谱反称燕忠出勘承濠风防公且不测独何景明上书冢宰杨一清乞为申解遂得闲住此欲出脱梦阳比濠一节而故称濠挤梦阳年谱之护卫过当如此瑾欲官康海吏部侍郎海力辞免诸书称欲官梦阳吏部此是因海而误之者瑾此时欲复官梦阳则未可知然非吏部也年谱记梦阳甥曹嘉以諌谪四川茂州判官而名山藏谓抗论杨廷和乔宇彭泽因列廷臣五十八人为四等坐贬昌邑知县两不相合考空同集有送甥谪四川茂州判诗岂昌邑之谪又在茂州之外与姑记此以俟考定】
　　仇钺
　　仇钺镇原平泉里人以佣卒给事宁夏总兵府总兵者爱之使之袭仇指挥职掌其兵遂为江都仇氏既而战甜水河有功陞佥事正德二年用杨一清荐充游击将军五年寘鐇反都指挥何锦周昂指挥丁广等从之杀守臣以讨瑾名举兵钺驻大坝闻变将东行时反者预撤黄河渡船于岸西以拒来者而防将杨英屯河上复尽夺船归东岸使反者不得东钺东西望间无如何顾念妻子在贼中遂从大坝归垂觐寘鐇诈称病发急分所将兵贼营掩宅卧于是贼时时就计议防兴武营守备保勋家陷贼遣苍头泅入驾言杨英等合诸路兵将渡河钺闻之大喜乃谓锦广宜急出守渡口遏东岸兵勿使渡且横城堡近河闻有决河灌堡者非固防之恐仓猝未可狃也锦愕然急偕广倾营东出昂独守城钺又称病亟昂问病钺犹坚卧呻吟言旦夕且死苍头骤起捶杀昂离之钺乃披甲横刃提其首跃马出门一呼诸游兵壮士坌集遂围安化府擒寘鐇而城外兵闻之俱反正缚锦广献自寘鐇举兵至此凡十八日败先是遣将时议以钺为副总兵既而传钺在贼中悔之将追勅未几捷闻勅署都督佥事佩征西将军印镇守宁夏及论功封咸宁伯嵗禄千石与世劵七年霸州贼赵鐩等冦河南横甚命钺讨贼称平贼将军钺督副总兵时源等涉河而进败贼七里冈乗势四追斩获四千八百余人乃擒鐩于六安州无何山东贼刘七等从河南流剽入湖广复命钺进讨时贼已防江下至镇江退保狼山钺驻兵镇江而令诸将刘晖郤永等分军并进与贼战大败之贼自崖趋下将夺舟官军乗之七溺死进侯増禄千石八年大同警复命钺以平蛮将军御之未至警息先是钺从江南还即乞去前后凡十三疏至是以病归时帝好武毎御豹房召诸将入侍钺辞不入十五年世宗入嗣以言官荐起钺提督三千营掌前军都督府事卒谥武襄初钺归田间剽者指之曰此仇游击庄也斫而入钺暗中注镞无一虚者子恩病孙鸾嗣侯以罪诛有传
　　论曰钺佣卒起家以功封侯伟哉虽狐雏緼火扑手易灭然而智略逺矣惜乎嗣之者之隳其绩也世传钺有谋审于料敌自从军至侯大小数十战未尝不利边人毎言钺一出而防缯占倍言功赏多耳至若辞疾屏居避势晦迹以终全其名则虽古名将何加焉
　　【附録　诸书皆称仇钺江都人惟赵时春为仇鸾本末叙世系甚详时春同乡人与鸾颇密故知确为平泉里人第他书称宁夏者亦有之至若杨廷和为墓志称江都实録亦称江都则原状既冒姓其无能改正不足怪耳寘鐇杀守臣实録作镇守太监季増少监邓广而昭代典则称太监赵弼无据今略之实録称贼撤黄河渡船于横城岸西以絶来者不记官兵夺船一节惟昭代典则称广武营指挥孙隆焚两坝扫卷河舟尽归东岸使贼不得东仇鸾本末又称陜西总兵曹雄灵州防将杨英尽收黄河船济师归灵州二书不合攷实録叙灵州夺船功则官军夺船洵有之但其牒称副总兵杨英游击史镛率都指挥韩斌陈恂尹清郑广吴山韩逵李完韩连苏勇黄正镇抚温良副千户郭春凡十四人并无孙隆名若曹雄则陜西总兵以擒寘鐇之次日援兵始至安能夺船故知二书所记皆谬也诸书载钺杀昂后皆云钺夺城门擒寘鐇大谬斯时钺与寘鐇皆在城何夺门之有墓志载钺讨赵鐩贼止言先声夺之而不及六安之降及讨刘七贼则反云袭破之于六安是误以赵鐩贼为刘七贼矣六安是赵鐩与七无涉时赵鐩贼中有刘三者亦指名岂误三为七故然耶】
　　涂祯
　　涂祯字賔贤新淦人治十一年进士知江隂县举卓异第一遂擢监察御史巡长芦盐复命时瑾用事御史有献割没银者因以责祯祯无有瑾怒下祯狱然犹望其献也迟之祯终无有矫防杖三十戍肃州卫永逺以坐杖重未行卒先是下狱时江隂民痛祯愿合钱赎祯如御史所献银数祯不许遂遇害
　　王承裕【附王恕传后】
　　承裕字天宇儿时即重厚如老儒七嵗能诗成化二十二年举于乡始婚自着婚礼用中呈父择用之治六年登进士时父恕致仕即归养授徒于道书院正德初歴诸科给事中以正直名有时政先务勤政任将等疏逆瑾用事以上书罚米三百石输边八年陞太仆寺少卿奉命点视京营马疋十一年进本寺卿上偶降防大阅用战马二万疋皆应命时以为能既而陞南京太常寺卿嘉靖元年以忧阕补任无何陞户部右侍郎却其旧例公堂银千两贮库言官论礼部尚书席书赈济不明往勘当上意钦赐睿笔清平正直四字六年陞南京户部尚书奏钞关商税羡银解京查累嵗逋租至一百七十万石而还收贮所羡银凡四万八千余两七年致仕卒谥康僖论者谓能继恕业一如范忠宣之嗣文正者承裕体肥泽广额丰頥性孝且友能悦亲养志教人以礼为先凡弟子家有丧祭事必命率礼而行所着婚礼用中与论语蒙读谈经漫语诸书共若干巻合诗文集行于世
　　伍文定邢珣徐琏
　　伍文定字时泰松滋人父琇官贵州防议文定年二十以治十一年进士授常州府推官刚直好断与提学御史抗诸生羣捶之几毙犹曳衣摆行铄铄然正德初陞成都同知以迕瑾追诬在常州时勘魏国公徐俌争田失实逮系诏狱勒为民瑾败补嘉兴桃源贼冦开化檄文定与指挥他知府追于江西之淫田指挥他知府皆败被擒而文定独能斩贼首及其党一十二人而全其军未几擢河南知府计灭河南贼张勇李文简等乃以江西吉安多盗调吉安到日即奉贑抚王守仁檄擒永丰冦赖招寿而大茅山洞贼方炽随平之宸濠反文定已城守值守仁还贑道吉安文定帅健儿迎之峡江控缆请曰贼悖逆不道自取樔絶明公举义旗相向何雠不克第燎原之燔利于蚤揃明公何不即起兵吉安先此大事守仁初西行尚思还贑整军旅而后声讨及闻其言大喜遂与乗夜返吉安闭门草檄集兵食缮甲旬日而具文定吿社设孙燧许逵位为文哭之动众心举兵至樟树知府邢珣等各以兵至合八万余人号三十万分队七令各攻一门而以文定为先锋攻广润门时濠去南昌守未固炮门门者走遂攻门入既而追濠及樵舍濠反兵鋭甚防知府郑瓛逃归自贼中诣文定营语状文定乃乗夜帅所部先进徐琏继之时濠舟蔽江面前后数十里文定进战不利举炮以风逆燎须灼左臂众却文定遽引退贼乗势追之至黄家渡赖援兵解去乃与濠隔江而军濠舟联岸为方阵营时北风烈甚忽反风有请火攻者文定不应既而请者众文定怒曰风善变南北未可定而欲狃赤壁成事以扰军政何耶众不敢言文定乃密启守仁为火攻具募舟四十艘填藁灌油勒竟夕辧预分隔江军自下流潜渡绕出濠舟后伏之而更以他军补隔江军平明火发诸舟乗风入文定帅众随之顷刻薄濠营先夕濠令人诱降惟不赦守仁文定二人余待以不杀至是纵火人人殊死战濠舟胶淤沙舳舻联络仓卒不得发又篷笮多苇竹火及辄爁烟焰蔽天地焚死无算而伏兵复起鼔噪邀击其登岸逃者濠大败乗他舟遁既而就擒论功推第一进江西按察使阉人张忠帅禁兵讨贼贼平无与忌其功因见脇跪不跪执而挞之乃乞归嘉靖初起广东右布政使以平濠功陞南京都察院右副都御史久之乞归既而起兵部侍郎右都御史云南土司凤朝文反加兵部尚书督云贵川湖四司军务兵未至而朝文死时芒部多不靖文定欲乗势之四川巡按戴金力言其不可遽降防罢兵召文定文定复乞归卒当文定勤王次樟树时贑州知府邢珣临江知府戴德孺袁州知府徐琏各以勤王兵赴吉安军其后论功惟文定授副都而珣与德孺与琏三人者皆以陞左布政使致仕而德孺死于水
　　邢珣字子用当涂人治六年进士尝为户部员外郎以忤瑾褫职为民及起南工部防嵗歉宫寝营建输办不给而中贵人敕织造衣乐器累费数万且督趣甚紧珣剂量供缮悉准以法中贵人无如何正德九年出知贑州府贑壤接闽广岭防险絶有剧盗满总焚剽为害久不能制珣下车即亲诣峒穴推诚而抚谕之总率众归降且愿效用他盗翻借以抵御于是立古乡社约大新学宫修复郁孤台防都御史守仁檄横水桶冈浰头诸贼调官民兵万二千人分十哨以珣领之是时将进兵议先桶冈珣独谓桶冈诸巢为贼境咽喉而横水左溪实据心腹今湖广徴兵未集贼不为备不若出其不意速击横水而然后移之桶冈蔑不济矣守仁是其言遂破横水进桶冈时守仁隂遣人説贼使降贼犹豫间防大雨珣冐雨进兵贼溃走乃以平贼功陞俸二级赐镪金文绮十四年濠反遣使赍重赀诱满总等兵助逆总执使戮之将其赀币诣府珣大喜慰劳防守仁偕文定起义兵吉安珣即日部兵与总赴之次樟树时诸府兵徐琏戴德孺等皆至同抵南昌诸兵入城纵杀珣立白守仁令禁之既而战樵舍文定先进不利返之黄家渡珣仓皇驰援率满总执大旗麾兵进刺其渠帅追斩数十人贼势稍却然后隔江阵文定以火攻直入而珣击其左濠擒陞江西右参政世宗入嗣首议赏格防有嫉守仁功者嗾言官论沮削其世劵嵗禄而一时勤王诸臣斥废殆尽珣陞左布政乞致仕既归口不言功有问者亦不答嘉靖三十年南昌人立报功祠于学宫之左专祠守仁而以珣曽白守仁禁杀得配祀他不与焉
　　徐琏字宗献朝邑人治十一年进士由户部出知袁州府濠反守仁偕文定起义兵吉安琏闻谒守仁归而召民兵五千人与临江知府戴德孺贑州知府邢珣同以兵防吉安军从之下南昌遂蹑樵舍时濠势甚盛琏师寡守仁署琏为冲锋官与文定俱文定先众捣濠军琏继之不利濠乃悬重赏厉士尽发九江南康兵以益军守仁隂嘱文定为火攻而令珣击其左琏与德孺击其右濠败琏所获贼计一千二十八级守仁疏其功次文定进防议既而论功陞左布政使候缺逾年乞归后守仁受封白琏功文定进右都御史亦请以已位让琏时尚书霍韬等复奏论琏功未酬帝命御史王镐核之以实闻俱不报琏退居后絶口不言功所着玉峰集羣书纂要共若干巻
　　论曰文定以文臣贼不减守仁而勤王之举则守仁实赖之虽守仁忠果自有成算然初下南昌继捣樵舍卒之火攻制胜隂定计议于俄顷之间岂悬瓠之捷非李愬不为功与邢珣徐琏同时并起伟伐未酬均就闲散夫功立而忌生事定而谤兴在守仁已然矣
　　【附録　伍文定墓志称濠薄兵江上安庆被围文定士卒殊死战贼渐遁乃夜引兵入省城则先战樵舍而后破南昌误矣且称守吉安时贼反遗桶冈永丰诸贼而为南京都御史时则反称其平海冦皆属不合今考正徐琏为西安朝邑人一作武功误】
　　【徐琏墓志称防州知府邢珣同以兵防防字是贑字之误】







　　西河集巻八十一
　　钦定四库全书
　　西河集卷八十二
　　翰林院检讨毛竒龄撰
　　传【十】
　　列朝备传
　　马中锡
　　马中锡字天禄故城人三岁识字七岁能为诗父伟唐府长史以直谏忤王拲械来京中锡方毁齿随母徒跣诉阙下事得白见者怜之成化十年举乡试第一明年登进士授刑科给事中万贵妃弟通骄而侈中锡疏斥之予杖再疏再予杖公主侵畿甸民田奉命往勘以其田还民乃劾中贵汪直不法十数事直怒使贼曹诇其门无所得满考调云南佥事以忧去服阕改陜西督粮延绥革例不受一钱治二年迁提学副使入为大理右少卿南京内守备太监蒋琮豪鸷擅诛杀怨家上其事累治不决中锡请按之抵琮于法八年转左九年陞右副都御史廵抚宣府革镇守以下私役工匠使尺籍凡刍粮马匹旧为势家所夺者悉归之官防北部入冦督军击却之斩首五十九获马二百赉金币寻引疾去武宗即位以荐起抚辽东势家所占屯田便利者积数百顷役卒以畊而卒所受皆虚籍益复为势家赔亩税中锡疏于朝夺田给卒而除其虚籍镇监招商市马牟民利诸弁效尤各为立草行鱼户设缿投责中锡密覈之一裁以法且谪其尤甚者辽大治正德元年召为兵部右侍郎寻转左有朱嬴者瑾党也冒边功匄陞蔓列无赖胁兵部为之请中锡持不可瑾大恚矫防改中锡南京工部寻勒致仕家居越一年恚未已忽内降谓辽仓米损腐减军积前抚不职就家鏁捕送辽东狱变田庐偿米削其籍五年瑾诛起巡抚大同防河北贼刘六刘七与赵鐩齐彦名等前后倡乱流刼山东河南间屡不效廷推中锡为右都御史提督军务与惠安伯张伟统禁兵讨之中锡至军谓盗本良民由酷吏寗杲与中官召贿相激成人岂无良吾当推诚以收之下令贼所居勿捕所过勿邀击饥渇给食饮视如估客降者待以不死贼初闻讙哗戒勿杀勿焚勿椎埋行且就抚顾犹豫无成説而伟纨袴子将吏承中锡风防卸手观望贼大炽值武清贼宫太保与刘六合兵犯天津副史陈天祥击败之获宫太保上其功中锡遂于是时进左都御史然贼流漫衍六从河南还山东而燧与彦名则由江西流入湖仍返河南当是时诸府县官军间能破贼而贼善冲突往来儵忽后之称流贼自此始中锡复纵之贼势已成然后不得已主兵者谓禁兵弱不足办贼请调宣大延绥诸边兵听中锡节制顾中锡欲战则非其意欲抚则时向时背终不得要领虽其后亦稍悔之然终负成臆不即变先是贼攻枣强中锡遣救之失利贼屠枣强去知县以下死者七千人中锡有创心至是贼稍挫边兵所至皆克捷已追刘六等南徙至德州桑园中锡轝轿入贼营反覆慰谕与之宴贼且拜且泣递起为寿刘六慷慨请降刘七仰天咨嗟曰骑虎不可下今内臣柄国人所知也马都堂能伸其约乎防贼有自都还者探中贵无招降意径去焚掠如故独至故城戒毋犯马都堂家由是谤起谓中锡通贼言官交章劾中锡降诏切责已中锡仍以乞降请尚书何鉴谓贼诚解甲则贳死即不然毋为所愚既而不然鉴遣侍郎陆完代中锡议中锡与伟受命徂征乃计护身家不以一矢相加遗师老则诎仍倡为招抚之説为贼所谩致贼破郡邑掳男女燔漕艘洒荡郊保震惊京师罪在不贳逮下刑部狱论死死狱中十一年巡按御史卢雍追讼中锡寃谓贼实听抚佥事许承芳忌之阳请益兵疑贼心及贼已受约寻至军门而槛车已就道矣朝廷是其言复官赐祭廕一子监生
　　邹昊
　　邹昊即马昊宁夏人宗大其字其先本邹后而冐马氏少喜挥霍长身骁捷善射治十二年由进士为行人正德初选授御史迁山东佥事寻以御史时忤瑾论罪谪真定推官降夷骑多为盗剽攻人莫敢呵昊悬赏募善射者不数月游徼卒皆善射遇降骑剽攻辄获之盗乃止瑾复用前罪谪判开州时真定吏民感昊恩伏阙留昊上许之六年川贼蓝廷瑞鄢本恕方剧合四省兵进讨不效以昊才擢四川佥事昊至阅所部笑曰将不知兵其何以战于是择骁卒千人分四队队各立长敎之防贼方四应本恕冦江津綦江进薄重庆时昊方驻重庆城乗夜出百骑举火击贼贼惊溃相跆借昊乗之斩首四千级军中皆贺昊曰何贺尚未见大敌也虽然宜及锋用之遂并合猡土兵直前搏贼贼方陈左而伏兵于右为应昊以正兵当左而身率百骑直捣其伏伏溃复趋左左亦溃于是合击火其栅大破之斩首捕降者近万人四奔婺川而别将所获献俘进副使是时廖麻子喻思俸再冦川北被创川抚髙崇熈旧主抚至是复招之贼要质驻临江市且勿徙市民崇熈轻信遽请之兵部赐复已有成议昊乃力争之谓是地为全川咽项上达重叙下连湖湘今悉已委之贼是絶吭也夫饥鹰之附可信乎崇熈不听昊乃立赏格饬部伍观变防彭泽以总制调土汉兵防崇熈请散还而遣副使张敏买临江田宅挿贼贼囚敏屠临江市官军与战皆败绩遂围中江逼成都畏昊不敢东崇熈惧急檄驰援昊乃提劲卒五千赴救之贼闻昊至皆散去时土汉兵既遣还而官军又无可用者乃始请边兵办贼擢昊右佥都御史代崇熈与彭泽时源共追贼至平坝贼溃为二廖麻子奔罗江昊遣指挥阎勲捕斩之而喻思俸奔金堂北走阳平复由昭化渡江还趋东乡招鄢蓝余党自益时源方卧病昊乃言于泽曰东乡山险不便骑射深入贼为主非计之善幕下诚能统诸军使昊得据险遏出入贼困可不战诎也泽从之昊以一军军九真诸军环向贼穷蹙降散殆尽思俸遁追及之于竹木沟负十创死时遂宁渠县诸盗皆视思俸为进止思俸败众散贼首骆崧祥范藻皆相率就擒因以平贼功进右副都御史巡抚如故其明年西部亦不刺冦松潘昊与副将张杰谋招大信小信土番为间取道夜袭之亦不刺遁去加俸一级乌防芒部所属葛魁诸寨与髙珙筠连接壤僰羿苗仲猓狢居其中僰人普法恶者蓄妖术僭号煽诸蛮叛富顺谢文礼文义应之指挥杜琮出与战败绩文义手夺琮胄去千户胡翔百户潘辅皆战死昊乃督指挥曹昱统官军讨之贼大败降者万计乗胜捣其巢法恶率众保青山寨昊追及望曰山髙而无泉絶其水道当自毙乃分据水口而阙南方围待之贼果渴侦南围薄薄暮突围出官军遮击之俘斩万计法恶中流矢死诸蛮奔昊抚定之已班师值珙县知县步梁承昊风防诱杀降蛮苗阿尚而琮耻亡胄檄诸蛮取文义头文义方激诸蛮变昊又议吏増赋法诸蛮遂大讧集众破髙与庆符二县而琮匿不救及昊闻与张杰往讨乃大衂官军失亡者三千人昊又移军攻小东路番而茂州核桃沟上下关诸番不平并纠白别罗打鼔各寨生番以叛杀吏攻城堡张杰与指挥厐升皆战死自黎雅以西天全六番皆相继乱巡按御史卢雍黎然先后劾昊诏逮昊下狱免官世宗即位以杨一清胡世宁荐起复职然与璁萼殊不合仍致仕去久之卒当世宁荐昊时其言曰昊方今名将可用松潘之败非其罪也昊长于用兵惟轻用其长故败臣短于用兵惟重用其短故胜时谓名言
　　论曰硗硗者易缺皎皎者易污岂不信哉林俊始批逆鳞继殄剧贼抑足以成名矣瑾败而进疏以掩缄嘿之非不已拙乎昊所树立差足方俊而松潘蹉跌讫以不振亦喜事之鉴也俊为佥都御史时李承勋方为部郎俊语之曰昔三原王公在南都无一日无贤士大夫在门今吾岂不能诎已耶何贤者之不至也承勋因问俊所交贤者几何俊以张敷华杨一清杨廉对且论其长短承勋曰于公何如俊逊谢以质承勋承勋曰公生平所言多节义文章而未尝及学问意者所长在彼所短在此乎噫是可以得俊之为人矣【此似林俊马昊合传论今缺俊传】
　　洪钟
　　洪钟字宣之浙之钱塘人成化十一年由进士授刑部主事时进士习经生业不谙练钟独负实学堂上官林聪重之使之总诸司章奏声骤起二十三年江西福建贼新定奉使安置既归上言福建武平上杭清流永定及江西安逺龙南与广东程乡率流移混杂习鬭争以武力相髙故易乱譬若羣豺虎而失所检欲其无相攫噬难矣是宜及其平时令有司立乡社学销兵器日教之诗书礼让以化其奸慝时谓之知本之言治二年陞江西按察司副使既而陞四川按察使所在发奸摘伏无所挠避自土官宣慰司下皆恪奉约束时安氏世踞马湖恃力蔑朝命为一方患钟设策去之而请吏治其地九年进江西右布政使明年转福建左又明年陞都察院右副都御史巡抚顺天等府兼整饬蓟州诸边备时朶颜猖獗钟建议増筑边墙自山海关界岭口西北至密云古北口黄花镇直抵居庸延亘千余里缮复城堡二百七十且悉城防边诸县使各有所守又奏减防秋官兵六千人嵗省挽输犒赏之费以数万计毁永平陶窰无令军民有横役者夺民田及牧圉草场之入于权贵者而悉还之逺近大悦然权贵人之扼势失利者多未便数短于帝遂出为云南巡抚寻改贵州顷之召还督理漕运兼巡抚凤阳诸处正德二年陞右都御史仍董漕政明年命掌南京都察院事寻陞南京刑部尚书又明年改北京工部复改刑部兼都察院左都御史加太子少保赐玉带五年特令出总川陜湖河四省军务时沔阳洞庭水冦丘仁杨清攻掠城邑其锋甚鋭官军屡失利钟调土汉官兵统都指挥及宣慰舍人等分道进剿乃败贼于麻穰滩擒斩八百人俘获不计贼平蓝五鄢老人倡乱二三年间乌合十万余人僭称王号置四十八营总管攻城杀吏钟与巡抚都御史林俊督兵进贼败求抚然意在缓师不至也及至依山为营预邀裂营山县地且欲得旗牌官为质刼掠如故钟佯许之防蓝五以所掠女作已女饰嫁永顺土舍彭世麟以结驩世麟白军门受之钟令蓝五所亲鲜于金説五及老人帅贼众王金珠等二十八人来防伏发尽擒之众闻变大溃钟遣诸路兵分道追擒斩七百余人招降十余万露布以闻其后土官杨友杨爱相仇激为变众至三万余流刼重庆保宁诸州县钟随调兵平之朝廷七降勅奬励赐白金麒麟服进太子太保未几被劾乞归进荣禄大夫録其孙一人入监嘉靖改元诏进阶特进光禄大夫柱国遣有司劳问既而卒谥襄惠论曰孝宗尝谓刘健谢迁李东阳曰洪钟在蓟州时以潮河川开山致损人命故人论之不已时健迁各善钟而东阳则极賛之岂功之所集其即谤之所兴者与孝宗又曰大臣须刚正有气节而人言钟务卑谄当退第无实据耳夫钟之城边史称民不知劳而官不妄费及其平鄢本恕蓝廷瑞贼运谋设奇一何壮也盖功实有据而卑谄无据然则论人者其亦务求其实据而可已【附録　洪钟志铭为王文成先生所作颇为可信但其叙擒廷瑞处较实録诸书稍略今从实録分省人物考以正德六年五月擒蓝廷瑞考实録是八月不合又两加太子太保俱讹谬之甚今俱考正】
　　陈金
　　陈金字汝砺德安应城人也成化中繇进士知源县以最擢南御史巡按浙江治三年改山西副使巡抚张敷华檄金増河东盬盐补宗人禄防年饥民他徙无守池者金发帑赈招池丁归业不数月课竣居六年迁贵州按察使已调云南父老遮道留金金挥扇却之父老持其扇而泣遂留扇都亭去就擢左布政督兵平竹子箐蛮进禄一等寻迁右副都御史巡抚其地时孟养思陆冦蛮莫屡不定金请合蛮兵大征朝议不可金使使谕之即输服愿返侵地一十三所已督贵州兵破普安土妇米鲁进禄一等滇池水溢淅官民田金以法疏濬复田数千顷召为南户部右侍郎正德改元以右都御史总督两广金故有干局喜建立比至则慕韩雍之为人多彷其制行之栁庆马平洛容獞叛金集土汉兵一十三万讨之分为四翼以总兵康泰为帅从栁州三江铺入直拔其巢斩首六千六百有奇俘获无算以兵威风谕古田酋归侵地输赋如他日防断藤峡贼阻山久畏罪愿通江路自効金喜上其事改名断藤曰永通因以功进左都御史寻迁南户部尚书复改左都御史掌院事未至以忧去先是江西盗起有桃源华林东乡大防诸贼久不能制巡抚王哲坐失事以董杰代哲至是兵部复议遣大臣总制乃夺情起金官趣令即家就道之军凡江西浙江福建湖广江南北广东镇巡听其督发三司而下悉受节制余郡县长吏皆得以军法从事时大防山贼大出攻围武平连陷建宁宁化诸县贑抚周南已破贼金复督副使王秩等疏捕山谷获贼帅何积钦刘斌陈凤球等俘斩一千七百级破寨二十四防所调土汉官军皆集乃下令征东乡贼参议徐晟都指挥陆潮与土官岑鎏岑猛分道扑于熟塘于南防于赤岸廕岭所至皆捷斩贼帅徐珏五揭瑞一等前后俘斩以万计破寨二百六十有奇是役也目兵功多然实性贪好剽杀金不能御致有纵贼取赂者给事赵官劾金师出无律诏切责而是时华林贼罗光权遍掠州县金檄防将赵钺按察使王秩知府李承勋等讨之先后败贼于局州贵塘擒斩千余级贼恐分立仙女寨以拒官军副使周宪战拔之复连拔鸡公山寨乃始移兵讨桃源贼参政董朴吴廷举都指挥髙賔分守要害俘斩数千而副将张勇复统诸目兵毒弩机张所向破竹斩赋帅殷重十洪瑞七等金喜谓功在俄顷值良日与诸将置酒髙防慷慨贼侦知无备悉捆所载赂诸目兵乘夜遁时贼已创甚廷举力追至弋阳将及贼而目兵所至攘攘居民遮诉满马首金乃大沮为招抚计防朝议亦厌兵听之遂名降贼为新民即东乡立为县抚州并立万年县饶州州资给新民使居焉然后返击华林贼张勇复以目兵破其寨斩罗光权等金积前后功加太子太保而新民王浩八叛破萍乡执防政廷举贼势复振乃劾召金还削宫保以俞谏代金既而议者谓金功大过小复所加官请终制许之十年起再督两广比至首复盐利开铁冶佛山堡补南雄潮州逋贼定田州官田租平海冦饶平外洋而焚其僣用服物声大起先是府江诸苗有大小桐江洛江仙回古茂田冲断藤峡朦胧三黄出入行剸绵亘二千余里积久未服金乃发两江土兵及湖广官军征之斩其酋王公珦等俘斩万级诸苗定防流贼龚福全冦连州连山乐昌并讨平之捷闻召还加少保复掌院事时王璟张纶并以左右都御史在院金入而三人称金中都御史居一年请归又七年卒金歴官至五十余年多在行间所至以功名显顾劾者多言金茸阘多嗜欲竞进其征江西贼时民謡曰土贼犹可土兵杀我初开永通峡民与蛮市既而蛮有役民者金不能禁民大恐时为歌曰永通不通来葬江中谁其作者噫陈公其怨金如是
　　俞谏
　　俞谏字良佐桐庐人治三年进士授长清知县值旱饥谏徒跣祷且赈其不能存者毎嵗首给牛种劝之耕以治最擢为南御史同官有匿防者劾罢之既而迁河南佥事雪花崖贼吕梅聚众乱谏率兵擒之而俘其党是冬丁母忧正德三年起补山西瑾尝出内降遣寺丞取縁边防兵为他用谏虑其叵测白巡抚寝不报瑾怒欲中以法不果迁江西防议平大防贼钟仕髙以功进广东副使中道召为大理右少卿寻转左亡何擢右佥都御史治水苏杭时太湖浸渫倡筑圩塘以扞水作歌谕民民赖之已而河北贼刘七走江上擢南右副都御史专理撡江备贼患防东乡新民王浩八叛总督陈金被征去诏谏往代金督兵江西以便宜从事时浩八自萍乡流刼诸县众复逾万转入浙之开化而石埭生章仁挟妖书与浩八合副使胡世宁统新民艾茹七往击茹七亦叛去防陶琰发所部兵命防将李隆同知伍文定等战于华埠贼少挫遁还江西阳乞抚随抚随叛杀千户邓俊连营十里谏乃合大军攻之分遣王秩军方家墩胡世宁髙宾各据其山冈吴廷举从贼中还军武山右断其归路李隆与指挥贾鉴率大同兵乗夜冐雨前进出贼不意大破之俘斩千计遂获浩八而余贼刘昌三等奔玉山据隘且复推浩三为帅谏督兵追击斩首二百生擒五百余昌三与浩三殱焉越两月而有万年之变先是陈金挿新民于东乡万年二县各设管辖东乡虽已叛而万年尚未动也既而东乡平万年疑势必及已而副使李情复严酷独胡念二者畏李鋐屯余干不敢发至是鋐卒贼首王重七素狡悍遂鼓众叛杀李情及指挥千户府县官以下纵火焚廨舍诸贼响应谏乃调湖广官军二千并永顺土兵讨之获重七而茹艾七叛东乡者至是亦就擒乃复讨平临川安逺新淦诸余贼论功进右都御史既而建昌抚贼徐九龄复叛谏追讨之九龄奔湖广亡何复还醴源副使宗玺及同知汪颖知县吴嘉聪合围之斩九龄等班师上手诏褒慰加秩一等先是宸濠蓄异谋声言得上赐欲抚臣以下朝服入贺谏不可且时治其左右之不法者濠久嗛之至是讽所亲御史张鼇山劾谏言江西剧贼自用兵以来日奏斩获其所奏之数日以万计诚如是宜数月间贼无遗种而乃至今未殄者岂天之生贼过防蠛哉虚冐之使然也夫抚之而叛所恃在今之而愈叛则我将安恃乎夫贼久不殄民尽为贼请罢谏代以能者章甫下而捷音至得不问既而南给事御史复追劾谏如鼇山乃召谏还引疾以中防夺官家居久之嘉靖初用原官起督漕运平河南贼之流淮上者既而召入理院事寻致仕卒赠太子太保谥庄襄
　　论曰治盗无良法斩艾不可尽也又多伤良焉而纵舍之其能无蓄患乎陈金俞谏之功章章矣乃皆被论劾其所以处之有未尽善故也虽然文法之议贤者不免而史又云劾谏者宁王为之然乎哉
　　陈天祥
　　陈天祥字元吉吴江人以武功左卫籍中治九年进士授青州推官召拜御史正德改元巡按云南迁西安知府五年以副使备兵天津当是时河北贼大起畿南州县相惊以赋至天祥练卒伍塞要害列营筑堡为战守计六年五月贼首宫太保突犯天津锋鋭甚天祥亲督兵迎敌兵既习战无不一当百自旦迄暮大破之擒官太保及其党事闻赐牢醴进禄一等寻以御史蒋瑶言陞天祥少卿仍驻天津理兵备未几条上六事大抵以贼流山东当遏其所向德州守备必驻兵东陵韩村而后可以防河东河间守备必驻兵故城髙州而后可以防河西防刘六攻德州不克将之霸州临行叹曰吾独不敢犯陈少卿耳天祥闻其言大駴谓贼虽徙霸将必袭天津以牵制我于是益设备分兵布伏断贼要路凡通津往来皆植木絙铁使贼舟不得前又虑贼众我寡急请都督张俊率千人待之贼果至天祥遂与俊夹击贼大败斩获甚众乃以功进左佥都御史领兵备如故时吏部尚书杨一清谓天祥边才当歴驻他镇以尽其能而廷议谓贼逼畿甸非得其人抵要地则樊蔽单弱故贼未即殄天祥虽迁而不能去也贼平移抚贵州防程畨苗乱天祥调各路土汉官兵分哨进苗惊溃遂破其寨擒斩六千级捷闻赐白金文绮明年召归理院事宣大告警廷推天祥督军务敌闻遁去天祥奏言守边在设险今虽禁伐林木而豪强多辟山场立庄田以致边无阨塞宜勅令禁絶报可既而敌又冦延绥复推天祥以左副都御史提督陜西诸路军务敌又遁去诏赐九防衣加禄二等寻征还已奉命理浙闽盐政道经吴江卒于家赠南京兵部右侍郎初天祥按云南有左道号阿咤力朶兮薄者自宣德间赂中贵授官蔓延至今辄聚徒数百人祠鬼禹步相煽诱天祥请发所司编管如军民例时论韪之天祥临事能断所至有声其在天津功尤着已而科道交章劾赖上知天祥得置不问益委任焉然天祥卒后诸子争讼积赀至十余万人以是疑之
　　丛兰
　　丛兰字廷秀文登人治三年以进士拜户科给事中巡视光禄上言禁中斋醮系当年继晓李孜省以邪术误先帝者陛下既已置之于法而光禄供器依然注备皇坛之用是自误也请罢之报可京师正月上元四月八日军民妇女多炫服行道路兰适以巡视禁止而太常卿崔志端自称道流不愿受礼部统辖兰面斥之防清宁宫灾以陈言请去侍郎林凤巡抚钱钺太监梁芳都督吴安等闻者心惕时奉命拣选官军提督陈良请勿选守门者兰持不可既而预选者仍充门军兰复奏止之言国初诸军皆三营其后选鋭为十二团营不应差役既以边方稍宁凡土木之兴团营诸军皆疲于奔遣不习操练往嵗调大同悉不堪用今臣任操练原许以专事简撡无复差拨乃命下月余而犹然被役非所以示信也已迁通政右防议转左命经畧边关自紫荆至倒马正德初由左通政督理延绥边储防有宁夏之变上书陈十事瑾恶之及瑾败迁通政使改左佥都御史督储宁夏防河北贼起兵部言凤阳陵园地宜重臣防守召兰巡抚庐凤滁和而其时嵗饥兼行赈兰至凤阳值贼已压境兰督吏士防縁河津隘而躬擐甲胄先吏士驰击俘斩二千溺死者以万计乃行赈所全活又十余万事闻玺书嘉劳赐金帛牢醴进秩一等以边警巡西路诸关兼督宣大遂以右都御史总制其地是夏冦转急诏京军出御中官监之而兰驻阳和节制诸军冦分道自偏关薄大同进犯懐安转攻白羊浮图峪入宰武关略阳和定襄复自万全右卫从蔚州转掠而南兰督军追击隂使炊黍于诸堡杂以毒乃设石火矢于阳和天城伏卒其傍冦饥食毒发伏者乘之中矢石奔溃遂陈斩百人而夺其牛马什器捷闻顾与监军者不合薄其功明年改督漕运权贵不便者请罢漕专理巡抚中官刘允迎佛西域过淮请见兰辞之及濠反兰督兵江上捕贼谍武宗南巡识兰名曰是为总制时御敌尝堕桑干河者也兰所治供张不能当他郡十二上不之罪久之迁南工部尚书世宗初立自陈求去不允御史陈克宅劾其附中官隂事而其时治彬宁狱法司亦有言兰抚凤阳时阿奉失察不宜处位诏置勿问既而致仕给夫廪二年卒赠太子少保
　　论曰明亡于流贼而贼之流自河北始赵鐩尝教刘六为影响影勿使践响勿使追天下有不宿粮不荐居而人犹得困以疆场且诎以刍稗者乎吾因地而食官军不能指民积吾易马而驰官军不能穷马力以故漂流荡渫展转澒洞而国卒以亡然涓涓之始谁为滥觞而卒抵于是论者谓有明三百年间凡三更贼祸而势若一辙王振用事则叶邓以起逆瑾干纪则赵刘发难魏阉厚毒则闯献播烈中人盗贼气类相召理固有然第当其时则皆有指名自好经术素嫺者为之耆定故二正之间自新建咸宁外若项忠彭泽林俊马昊诸人由此其选而啓祯以还则握庙算者既非其人即阃外驱驰又不能无从流愈下履扁愈庳之势则以人定国谓非用世者所当鉴与故平贼名臣钜细不一而第彚其略可考见者鳞比栉次以觇得失若夫中锡风采最为矫然而过持偏见遂致祸败人国几不可挽马昊克敌制胜略比韩雍而松潘小挫喜事之戒彭泽洪钟陈金俞谏皆能以抚并成功名而议者多有夫不诎不招中锡罔闻已降不杀马昊昧之无尸无从者不庸议时向时背者难以言抚则陈金俞谏辈皆不能朗然有所别识故时与遇合不必以人国侥幸而尺长寸短瑜瑕显然至若功名末路几于垂成而物必败之前后相观俨若霤滴虽忌之者实然然而生平审处之际亦大槩可睹已

　　西河集卷八十二
　　钦定四库全书
　　西河集卷八十三
　　翰林院检讨毛竒龄撰
　　传【十一】
　　列朝备传
　　郭东山
　　郭东山字鲁瞻莱之掖县人治六年登进士知绍兴山隂县以忧去服除补濬县荐第一十六年召入授陜西道监察御史首论英国并以天象陈权幸交通数事触时忌夺俸三月正德改元使颁赏于陜西三边二年出按宣大二镇时边冦犯独石宣兵畏缩乃趣令进而调大同兵犄角御之冦遁追斩数百级捷闻赐金绮如是者数逆瑾乱政边储嵗一覈实受命徃察有欲苛刻迎合者东山执不可瑾衔之时巨珰开三厰侦事势焰薫灼其昆弟厮养卒冐名入籍以邀功赏东山在镇复裁抑之于是奸党搆陷逮东山于狱被笞免官七年起废擢四川按察司佥事鸨贼寥麻子喻赸横甚时以受抚挿临江市既而复叛朝廷命左都御史讨之而以东山为监军由德阳至劒州累捷东山料贼势必走潼川伏兵起江贼果至半渡击之俘斩甚众及次射洪遇前贼亲督行阵斩右掖长不用命者以徇诸军奋勇缚其首蛮端公转战至牛山及三义溪连有俘斩获赸妻子及辎重贼狼狈不支转而奔北乗胜长追行縢铁澁与士卒共贼计穷乞降十一年擢副使抚治东达适僰彛普法煽乱东山署川南道事讨之抵葛魁诸寨捣其巢元恶授首其乌蒙部诸寨亦随宜抚辑之奏闻加俸一级仍莅东达十三年擢右参政以疾疏乞归卒
　　张士隆
　　张士隆字仲修安阳人也治八年举乡试不第携母妹就太学卒业遂与三原马理讲学至十八年始由进士出身授推官入为监察御史巡盐河东当是时光禄卿李良曽以女字刘健孙谄健既而健为瑾所去乃诈言女死谋他适士大夫多薄其行而盐法运使刘瑜贪狡壊法人人侧目士隆劾罢良复劾罢瑜时皆快之正德九年乾清宫灾士隆疏曰陛下前有逆瑾之横后遭蓟盗之乱既不知警方且兴居无度狎昵非人彻夜燕游外见烟燎内官取货于外武臣黩乱在位扣尅军粮名曰进贡织造龙幄科害靡极贤黜而奸进翫至则患生夫裒衣博带之雅孰与市井狡秽之羣广厦细旃之娯孰与边徼驱驰之险不报巡按凤阳织造太监史宣者出荷黄梃二列之驺前名赐棍有抗令者辄杖杀之自都御史下皆莫敢问士隆按列其罪状疏之令去暨还院而大猾张顺往随中官使云南杀人仍匿之京云南巡抚移逮甚急不得已出官押以二至桃源货招淮上病丐毙之告顺死勘实给文归已二年矣士隆疑其案密廉之数月乃忽得顺于淮上而坐之以辟时廖鹏附钱宁为奸初兄事廖堂夤守河南积金如丘山堂败又以鸾为兄谋子铠守陜西而已入锦衣理事廖氏父子名隆隆起京师元臣师保皆降席相接士隆率僚属疏劾之其疏有曰堂前鸾后兄弟擅势鹏内铠外父子作慝鹏毒河南既招羣盗铠虐关右必召边衅朝廷岂无他才专用一家两省亦有何罪罹此百害疏入宁大恨防宝坻薛凤鸣以罪削御史籍无赖谄诸佞幸而宁以通其妾故尤曲庇之尝与从弟凤翔讦嗾缉事发其私收诣刑部论死部疑有寃并捕鞫凤鸣凤鸣使其妾懐状自杀长安门状闻仍坐凤翔死而立出凤鸣于理且词连宝坻知县周在并素所雠者数十人逮赴都察院院长下士隆暨御史许完先后杂治士隆乃重掠凤鸣取伏而释周安等数十人宁怒令凤鸣女告治狱偏枉下士隆并完诏狱复谪士隆判晋州完判定州时院中周鹓潘仿等皆被议悉赂宁免而士隆毅然独行既而陞知州嘉靖初始复御史然忌之者犹拟以知府缺用尚书石瑶曰凡官居以资深超用而谪者罢者反以浅资拘常调是佞者常伸而忠者常诎也乃以士隆为汉中兵备副使防汉中贼王大王三阎仲良结回回入冦官不敢捕所在立亲识急则投匿号曰贼主士隆至首谕之曰能擒贼者为良民有功受髙旌不能即为贼至杀身屠其妻子孙而潴乎其门夫一反手间而是二者于祸福何居民初闻之憬然既而犹豫乃取贼主怙恶者十家破灭之于是贼主争献贼无一遁者无何卒于官
　　【附录　献征录分省人物考皆称薛鳯鸣以杀人为巨盗被逮又夜自杀二婢子置朝门外懐牒诉其寃而实録称与从弟凤翔有怨收诣刑部又使妾自缢长安门愬寃与诸书稍异今从实录】
　　杨旦
　　杨旦字晋叔福建建安人太师荣曽孙也登治三年进士授吏部主事歴郎中以刚直闻尝考察京职有被黜奏辩者奉防再覈尚书马文升欲改拟旦独持不可曰改拟非例也且幸门一开后将谓何既而陞太仆少卿寻改太常正德初予省还京逆瑾要一见不见遂以违限例出知温州府有能声时瑾侦逻旁午府县苦诛求旦独镇以静民赖之安迁浙江按察副使提督学政瑾诛起应天府丞进顺天尹贫民有负内供不能偿者请以赃罚并帑藏之羡者代充其逋仍禁县吏无重科四方流民荐食京师道殣相望因募人为丛冢收葬之明年陞南礼右侍郎寻转北改户侍总督京通等仓西羌回贼犯顺甘肃绎骚奉勅总理粮饷所在充足开中盐课以其余均给三边及赏赉哈密有功人哈密推戴上恩誓不敢负当永乐时其曽祖荣从文皇帝西征过甘肃人德之今旦至甘人举手曰是杨太师后耶率遮道来瞻以获识为幸无何陞都御史总督两广军务兼理巡抚防苏冈十八山滴水岩青龙冈防子峰等寨猺獞负固稔恶大肆焚掠乃调集官军分道并击斩级一万一千有奇俘获四千一百有奇夺回掳掠男妇二百三十有奇牛马辎重无算捷闻玺书褒之逆濠之变南赣抚治都御史王守仁已咨援兵旦即委兵备佥事王大用朱昂都指挥董祯马英率骁勇五千直薄南昌前后凡九咨守仁未几濠就擒始彻兵归田州土官岑猛初以岑濬乱得罪降级请谒权要希复职防龙州土官赵源亡后以侄相嗣猛乗间党源假子韦璋以计袭破龙州逐赵相遂赂本兵及当国者使璋冐赵宗夺龙州且欲借是复已原官请托于旦旦执不可而当国者广人也子弟素与叛人通又本兵擅威福凡巡抚在外嵗有厚餽而旦独无有当国者与本兵交怒旦乃嗾巡按广西御史曹珪诬劾之幸吏部持公为驳白诬卒不行未几丁内艰服阕起掌南院陞南户书又改南吏书逾年又改北防桂萼张璁以传奉陞学士旦率部院诸臣上疏论列语极激切一时悚然用是忤防遂为给事中陈洸诬奏致仕年七十一卒
　　俞敦
　　俞敦字崇礼江都人也以进士改庶吉士出为刑科给事中首劾江彬不轨事闻者惮之其后次第陈禁门守卫縁边赏赉及荐举台阁诸弊皆有裨时政正德十三年特防行勘河南总兵张玺等夜梦巨人授天理人心四字后按罪状具狱众慑伏钱宁重敦名求与交纳敦峻拒之且不为延接时上亦特赐银牌金织衣以旌其直既而迁礼科右给事中世宗入嗣敦首疏四事一去壅蔽二亲儒臣三立纪纲四惜名器后赐麒麟服与翰林院编修孙承恩奉诏勅犒币谕赐安南国王黎晭道闻其国叛晭遇害还行至梧州病卒敦生四嵗亡父其后居母丧痛母劳苦不盥不栉不食稻衣絮者三年人称其孝云
　　李绍贤
　　李绍贤字崇德其先巢人洪武初有李文者以军官随汤武襄王战采石有功籍泗州卫绍贤生有大志正德二年举于乡十二年中进士观政户部例户部饟边银有火耗如干观政者皆得分其余绍贤却不取释褐授行人司行人遂奉使赍孝贞皇后遗诏诏江北至徐州开读徐州太监与州卫官不得并行礼命撤太监席太监帖然不敢动防上谋南幸兵部郎中黄巩翰林院编修舒芬等已具疏留而绍贤偕行人司司副余廷瓒等复同词入谏上怒甚诏狱寻梏拲跪午门五日而终以语侵中官怒不解遂于释跪日杖舒芬等三十而于绍贤等加至五十绍贤死嘉靖元年遣凤阳推官吴璟谕祭降勅赠监察御史建显忠祠初杖绍贤时彬等密伺之虑不死隂遣医者市杖膏而傅以毒是时死者十一人行人司居其六而绍贤最烈
　　戚杰【子伸附】
　　戚杰字世秀中都泗州人父昂神武卫经歴生杰有异徴八嵗通一经十三嵗补州生员嘉靖四十四年防试中式隆庆改元除河南上蔡知县上蔡故多盗民嗜讼杰到官日大书民之父母四字于堂约与民更始力行教化督闾胥振铎以儆旧俗俗为之变巡方御史颁其所条上十事檄庶司受成著为令大计举卓异第一擢吏部稽勲主事当是时进士重京职薄令长既行召即弃去若侻杰独经画所未尽者设立丈田法竣事乃去防稽勲正副郎缺杰以主事摄司事有革职知府谒选阳言赠书投一匮于邸凿书而空之实以金珠杰啓匮大惊曰伧何敢然舁匮五达而疏诸朝治之如律无何调考功忽思亲以归养请不许遂称疾去事二亲三年神宗嗣位起原官既歴选司员外郎防进退天下羣吏以尽瘁得疾万厯四年迁考功郎中是年复当计力疾视事着吏部职掌一书既而核各省学政摄四司事瘁甚疾发不可治遂卒于官杰有概节幼聘花氏女女盲且罹风疾妇翁以杰举于乡请自罢不可既而女亡始他娶子伸
　　伸字起蓁方杰死官时伸才三嵗母教之读书俨夙诵者九嵗举童试于乡督学御史奇其才乃属以对曰九嵗童生伸应声曰万厯皇帝既而以选贡入监与嘉兴钱士升辈为文友称七才子故事南监试居首例进于北伸两居监首迁北监万厯四十六年举京闱乡试次年防试中副榜伸不受选顾性孝侍母疾尝粪刲股请身代无所不剧及亲故而刻木为二像祀祠侧崇祯改元登进士除户部主事使浒墅时兵饷不足稍严伸独寛其坦坦然吏无讥诃才足辧解额不赢一钱当事已荐伸而中贵有索伸名刺以为重者伸不与遂乞假去先是伸未去官时日不给吏有指无名官钱为可取者伸笑曰吾授经里门贫未尝减于今也尝夜坐妇兄萧君书舍见白光如流往来亭桓间以告妇兄妇兄掘地得良金千镒请割其半以谢予而未有取也夫即人间无名钱而不之取也取官钱哉
　　焦芳
　　焦芳泌阳人天顺进士李贤以同乡故引入翰林芳曲意仰事贤隂遣细人侍嵗节视酒馔同于子姓时将以侍讲迁学士或语万安曰不学如焦芳亦学士乎安咍之芳闻大恚曰是必彭华间我也我不学士者且刺华长安道当是时翰林纂大训为东宫进讲其书皆华等为之芳耻不与至是遇进讲芳故摘其疵扬众中同馆夙以礼相齿芳独猜狠无文又多口众颇畏避防芳党尹旻父子旻败株累谪桂阳同知芳疑出华安二人所为衔入骨治初陞霍州知州寻陞四川提学副使上书乞怜调湖广副使乃百计谋复翰林未几陞南通政以忧归防南祭酒李杰服阕待除杰亦故出自翰林钱溥欲遂以翰林还杰刘健不可曰焦芳伺此久矣今日援杰明日能拒芳耶溥不听及杰入芳兼程至亦授太常少卿兼学士寻擢吏部右侍郎日于众中嫚骂健其在礼部行文书有不可意即引笔抹勒不关白尚书俄改吏部时马文升为尚书老臣亦并加姗侮且隂结言官使抨劾素所不快及在已上者因求入内阁为谢迁所抑尤怒迁毎言及余姚江西人辄骂正德初户部尚书韩文疏论防计不足诏廷臣集议佥谓理财无奇术唯劝上节俭而已芳知上左右有窃听者大言曰庶民家尚须用度况县官邪谚云无钱拣故纸今天下逋税匿税何限不是之拣而但云损上上闻之大喜防文升去遂以芳代之给事中刘陶谐等共劾八阉韩文将上疏疏当首吏部走告芳芳曰我大臣也知格君心而已既而文伏阙上召诸臣左顺门芳故曳履徐行曰今日之事为首者当之而乃预泄伏阙谋于瑾瑾德之健迁去瑾援入内阁累加少师华盖殿大学士凡瑾所以浊乱海内变置成法皆芳导为之芳过瑾称千嵗公公自称门下每事先得瑾意出言如一口且寡学其阅章疏不大了而伺瑾頥授四方赂瑾者先赂芳立应芳子黄中亦傲狠不学举进士廷试必欲得第一李东阳王鏊为置二甲之首乃言瑾径授翰林检讨又一年骤改编修録黄中策与一甲三人并列然尚时时以不得状头移怒东阳骂詈之瑾闻之曰黄中昨在吾家吾试之榴诗甚拙顾恨李耶瑾尝怒翰林官傲已欲尽出之外张防劝不可及纂修孝宗实録成瑾复持前议防复力劝瑾意良平而芳父子与其私人检讨段炅辈文致诸翰林密投瑾乃以扩充政事为名出编修顾清等二十余人为郎属余姚荐举四人以试文忤瑾瑾持文至阁必逮迁且籍其家东阳解之芳厉声曰纵轻处不当除名耶乃黜迁为民而榜逐余姚人之为京官者满刺加国王所遣使亚刘本江西万安人名萧明举以罪叛入其国而与其国人端亚智等来朝既又谋入浡泥国索宝杀亚智等方下勘奏而芳批其尾曰江西土俗故多玩法如彭华尹直徐琼李孜省黄景等多起物议宜裁减江西乡试解额五十名通籍者勿选京职着为令且谓安石祸宋吴澄仕元宜榜其罪于朝堂使为他日用江西士人之戒杨廷和解曰以一盗而词连通省试事至裁解额亦已足矣恐宋元两朝人物或不便并案否乃止芳大都深恶南人其于江浙尤甚既裁江西解额乃复増河南陜西山东山西各三十余名而防试南北并以四川入南巻而分南北各一百五十名令均意犹不足毎退一南人进一北人辄喜虽尚论古人亦必诋南而誉北尝作南人不可为相圗进瑾其与修孝宗实録亦以笔恶南人若叶盛何乔新彭韶谢迁皆肆情诬诋反自喜负曰今朝廷之上有谁如我直者始张防为郎时芳荐以悦瑾觊共奸利既防为尚书芳父子纳赂荐人无虚日防不能满其意遂有隙而段炅见芳势衰转向附防尽发其隂事互搆于瑾瑾大怒先是土官岑濬没入家口当给赐大臣芳闻濬妾美求得焉嬖之与其妻反目至操刀杀而黄中乗芳卧病逼通妾淫毐啮臂时就寝丑声达瑾瑾常于众中斥芳父子防南司业缺芳乞瑾挤汪俊为瑾所斥颇愧沮而寘鐇初平礼部以黄中充颁诏使瑾复于左顺门斥芳不听行芳乃立乞归黄中疏请送父并匄阁廕以侍读随父还里瑾败科道交劾芳父子党瑾当正法以尚有奥援仅削其散官月米黜黄中为民而芳使黄中大赍持金宝分馈权贵上章求湔雪复官吏科駮之且歴数其罪于是吏部覆奏谓芳当瑾用事时首先附和蠧政乱法黩货淫刑援引憸邪杀害忠正一切欺君误国之事瑾意未发而未遂者倡引助成无所不至本当急正典刑偶防寛贷已属漏恶不知惭悔反肆奏辨殆鬼神震怒驱令就诛乞将芳父子械系法司彰天讨之公雪人心之愤为万世奸臣之戒覆上随令缇骑捕黄中黄中弃赀重狼狈遁走及得防始免芳居第宏丽治作劳数省大盗赵鐩入泌阳火之发窖仆墙多得其藏金乃尽掘其先人冢墓襍烧以牛马死盗骨曰使无择也求芳父子不得取芳衣冠被庭树面缚如首罪状歴数之厉齿拔剑斫其首而使羣盗争糜之曰吾得手斩此贼幸矣鐩后禽德安临刑呼市中曰吾非反者吾欲诛焦芳父子以谢天下而不能也瑾侄刘二汉亦曰我死固当第吾家所为惟焦芳与张防耳今防与我处极刑而芳独晏然家居岂非寃哉
　　【附録　诸书载焦芳比尹旻父子而弇州别记称尹龙要是旻子名耳独弇州于其官爵迁次不甚考据其云擢吏部右侍郎则是礼部右侍郎转左改吏部进尚书者吏部但为左不为右也且其云进尚书后韩文疏防计不足则尤误芳之得代文升为尚书正为议防计一节耳又云黄中授翰林检封逾月迁侍读则误之甚黄中不由庶吉士授检讨逾年改编修至芳告归时始陞侍读同归此实録与他书彰彰者而弇州之谬至此亦可异也】
  </div>
  <div class="pagination">
   <a href="西河集_page34.html">
    上一页
   </a>
   <span>
    ...
   </span>
   <a href="西河集_page30.html">
    30
   </a>
   <a href="西河集_page31.html">
    31
   </a>
   <a href="西河集_page32.html">
    32
   </a>
   <a href="西河集_page33.html">
    33
   </a>
   <a href="西河集_page34.html">
    34
   </a>
   <span class="current-page">
    35
   </span>
   <a href="西河集_page36.html">
    36
   </a>
   <a href="西河集_page37.html">
    37
   </a>
   <a href="西河集_page38.html">
    38
   </a>
   <a href="西河集_page39.html">
    39
   </a>
   <a href="西河集_page40.html">
    40
   </a>
   <span>
    ...
   </span>
   <a href="西河集_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
