<!DOCTYPE html>
<html>
<head>
    <meta charset="UTF-8">
    <title>怀麓堂集 - 第 45 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>怀麓堂集 - 第 45 页/共 74 页</h1>
    <div class="content">





　　懐麓堂集巻五十四
　　钦定四库全书
　　懐麓堂集巻五十五
　　明　李东阳　撰
　　诗后稿五
　　七言律诗
　　樗老诗为蘓州杨翁仲实作吉士升之父
　　雨露风霜共此身托名樗老意还真青黄幸免牺尊累红紫谁甘马足尘地有山川开夀域天将嵗月与闲人养生已得防荘术欲向南华比大椿
　　送马少卿宗勉得告归吴
　　赋诗行酒送春装赢得归时满路光天上衣冠新赐紫江南丘垅再焚黄亲教暂去真殊宠不厌频来是故乡共説凤池恩露满莫将毛羽挂抟桑
　　送蒋编修敬之归省
　　宦游诗兴逺相牵过尽荆山是越川花外引舆因奉母月中鸣佩想朝天云霄健翮轻千里江汉归心已二年东望海南书札近几时聴雨对床眠
　　内阁赏芍药奉和少傅徐公韵四首
　　一春风日几晴隂数种名花竞浅深禁苑栽培真得地化工雕刻本何心丛疑月下留鸾宿香到人间许蝶寻台阁风流前辈逺防毫重和玉堂吟
　　次第红芳又緑隂好花留向玉堂深多从雨过看生色不为春迟负赏心清露着衣香易湿防云迷眼梦难寻杯余幸接韩公宴词罢先赓白傅吟
　　晓闻花底佩声归万叶枝头露未稀力尽丹青空藻绘眼看红紫漫芬菲栽云直傍瑶台起避日须将锦障围愿向人间分此种莫教春秪在彤扉
　　春逐长安担上归此花真觉眼中稀新题翰苑图犹在旧事扬州草自菲索赏向人心已醉试开经日手频围欲知近侍承恩地长共西垣与北扉
　　题篁墩行乐巻二首
　　吟余肩对碧峰巉谈罢风生玉麈毵一代才名几苏轼千年宗派两河南古来经籍多亲勘老去江山亦饱谙珎重文章与经济眼中何地不君堪
　　与君意气各声名同向賔筵赋鹿鸣万里云霄容接武老年诗酒尚闗情墩前种竹乘春雨洲上寻芳爱晚晴欲共舞雩真乐意江南新服几时成
　　内阁五月莲花盛开奉和少傅徐公韵二首
　　漫道西湖百畆寛新花尚怯晓波寒内园自合先芳意道眼从来是别观金掌溢时清露委水仙多处緑云攅人间不解真顔色却爱红妆舞翠盘
　　两池风物许平分新赏从来是旧闻空翠欲沾衣上雨朶红犹识殿东云吟余彩笔诗难就宴出芳筩酒易醺红杏碧桃今在否试将消息问东君
　　又和太子太保刘公韵二首
　　十分芳气袭人清未羡兰蕤更菊英尽去秾华还古淡絶无言笑有风情根含瀛海波涛润色借天家雨露荣见説中通能外直此心端合与花盟
　　天与灵姿絶代清看渠真作水中英云端别有栽培地江上空多采掇情纵是丹青终属幻未经题品若为荣他年自许归来乐不结陶翁社里盟
　　次周吏部伯常得孙韵二首
　　生男最乐况生孙万事如公不要论千古并汾灵气在四传庄懿祖风存【周乃翁尚书公諡庄懿】森森兰玉非无地衮衮公侯似有源从此直须称相业郑同何止是専门桂花能子竹能孙秀色清香取次论新防预看堂下戱旧环疑指树间存雏生鸑鷟非凡鸟水出瀛洲是海源最羡西邻多盛事贺车终日过吾门
　　郊坛分献得星辰
　　南郊类祀礼方殷位重星辰迥出羣万象纷罗天四匝两坛髙起夜平分【星辰凡二坛】名沾御笔亲题宇【内四坛皆亲定】服识先朝旧制文【武舞服左袖画干上有除暴安民四字乃洪武旧制近始服之】冠履一时陪奠献幸从燔燎托余馨
　　驾毕宿神乐观
　　日华初满殿东防天路遥瞻歩辇来夜赐鹤袍阶二品【前日赐同尚书】昼颁龙馔日三囬【是日茶饭外有特赐三】鹓鸾地暖和云宿虎豹关严待月开扈従两朝今最近报恩何力尽凡才
　　重经西涯
　　晚风残雨送轻寒傍栁随花意未防林鸟欲归巢已换钓矶如在水应漫青春荏苒催双鬓黄阁栖迟愧一官诗巻酒船如许载他时须作鉴湖看
　　文华纪事【治十一年九月初二日经筵春坊亦开讲车驾复临幸焉】
　　两筵开共及嘉辰三度文华集讲臣鹤驾暂停当殿午龙顔一顾满墀春经传圣学渊源近地接天家雨露均明日宫壶重拜赐愿将涓滴报皇仁【次日有羊酒之赐】
　　送杨维立之南京吏部
　　学士官髙少宰尊更将竒事与君论杨公清白多孙子苏氏文章好弟昆总谓留都非散地极知亲擢是深恩题诗合代持杯送为有通家旧谊存
　　重经西涯
　　朔吹晴沙巻暮寒旧时楼阁记慿栏层氷耐有行人度爱日惭非稚子欢岂谓鸣珂还故里敢将华发恋微官人间未少闲丘壑欲作求田计更难
　　又
　　禁城隂里御河西昨夜分明梦不迷楼外酒帘非旧馆沙邉屐印有新泥年华渐觉儿童老巢户深懐燕雀栖满地虚寒霜月在敢忘灯火教诗题【东阳六嵗时先君以诗命题手改结句云明月满天霜满地清风时复送虚寒谨识于此】
　　屠元勲侍郎奉使辽府因省母嘉兴次传礼部韵
　　屡甸东闗议北征暂违西署复南行宗藩使节君臣义江汉归舟日夜情满路山花春欲动到门檐鹊晓先惊遥知隽母承欢地应问官刑日几平
　　赵给事士贤二亲夀诗
　　买书种树是良谋偕老人间不外求看到儿孙还满眼数将甲子更从头太平时节有闲地真率防中无俗流应共倚门瞻使节锦衣刚喜故乡逰
　　郊坛分献得北镇【医无闾】
　　礼备牷牲帛尚兹山坛与岳相连分幽已别虞州九入向方归禹服千名为北方长作镇位当东面郤瞻天忆从南海分坛后十二年中徧四埏
　　春丁代祀孔子庙庭【治丁巳】
　　殿头天语下鸿胪璧水诸生扫旧庐春版署名书帝遣夜盘分胙出神余仰瞻地切髙坚在陟降心劳左右如三载黄扉今再命敢将遗泽负诗书
　　送董礼部尚矩还南京
　　望入钟山紫气髙壮逰元不限风涛老看健骨如松节俊识名家有凤毛逺信忆传新锦字交情贪饮旧醇醪谁言省署寅清地不及经帷侍从劳
　　寄陈直夫
　　勇退西江是急流十年髙卧越山秋眼明耐写兰亭记兴到躭为剡曲逰人识桓郎冠上豸我慙景画中牛新诗赋得遥相夀正及斑衣戯白头
　　寄和刘亚卿时雍二首【时刘督饷北邉】
　　晓闻邉报入官衙夜整朝衣对烛花四牡驰驱方得路一身羇泊本无家新霜渐觉头颅改升斗真愁国计差何似东南分省地十年三泛海邉槎
　　使车停处即开衙又见边庭雪作花王事有劳寜叹我匃奴未灭岂论家周田近报千仓满汉将虚传六级差但得营门歌饱士不须天外羡乘槎
　　次韵答沈都宪时旸二首
　　玉堂飞雪白于麻贝阙琼楼世漫夸万树恩灮同上苑一蓑归兴已长沙因懐赤子常忧国未灭匃奴敢问家遥愧大夫持汉节诗成何处咏皇华
　　谁道鹰鹯异凤鸾外台风采似朝端须教道上人惊典复遣军中帅有韩民力到头如欲竭忠言入耳谅非难江山嵗晚巡行地应谢风霜满豸冠
　　寄方石先生附王存敬知府
　　病来偏觉宦情疎病起依然是故吾支俸籍存经月住买山囊在一钱无旧时经济慙书巻老去山林想画图若见王郎烦问讯庙廊终不异江湖
　　体斋以礼部侍郎兼学士入掌詹事府以诗贺之用旧所贺韵二首
　　当年十八共登瀛公在朝廷最老成翰长宫端同日拜世间天上几人并经帷久辍班仍在吏牍全抛梦亦清早向賔筵沾贺札已慙踈拙负平生
　　词林地近接宫坊又领青云白鹭行周代孙谋方子翼傅岩家学本臣良前星照夜天垂彩仪凤来时国有祥未论台阶和鼎鼐载看经幄讲虞唐
　　送青谿先生考绩南还坐间有作
　　饯送经年不出城一尊相对是平生玉堂灯火三人在建业山川两度行无计挽留惭我劣有懐撑塞为君倾水云亭上萧然坐撚断吟髭句未成
　　读虞邵庵诗
　　少陵门下多蹊径五百年来见几人久矣不闻空谷响时哉羞效捧心颦真仙混世元无迹老将藏锋却有神拟抱朱弦携白鹤青城山下看嶙峋
　　读刘静修诗
　　百年四海一容城是处云山着脚行观物每从真意得感时翻觉壮心惊髙松絶岛凌秋势独鹤空江惊夜声多少中原词赋手尽将丝竹奏升平
　　松崖戴司冦遣子入塾圭峰董礼侍有诗次韵一首
　　生男向晚望增年慰意频过几杖前未向青云夸接武已将黄巻学从先汉都客有东西赋戴礼家应大小传同榜故人须世讲曲江春栁看垂鞭
　　寄方石二首用所寄韵
　　老来风节重于山独立頺波万顷间满地江湖双客鬓十年名教两贤闗凤仪快覩虞廷近龙卧难容洛水闲晓日桥门佳气里白袍东望正连班
　　门前流水屋头山十载逃形向此间要识行藏皆在我久知贫病不相闗青松万木风霜老野渡孤舟嵗月闲圣主分明知姓字未应巢许得同班
　　卜居一首柬南屏
　　日下园亭秋气隂故人相见暂开襟买田阳羡苏公计客舍并州贾岛心老至尚夸诗力健病囘犹怯酒杯深归来漫作灯前话却喜妻儿是赏音
　　用韵答防庵
　　岳麓峰前湘水隂思归无计豁烦襟亦知吴越非吾土未必功名是我心地上青山随处有镜中华髪逐年深故人只在邻州住空谷他时聴足音
　　用韵答邵国贤
　　种树长安不作隂幽居何处解冠襟间逢北客论山价老向南枝识鸟心江水纵平终是险惠风虽好未为深秪应棹入荆溪去遥聴吴歌答楚音
　　用韵答吴编脩克温三首
　　话久西窻下夕隂喜逢南客共被襟楚人不作将归赋王翰真劳愿卜心长为卧游思地缩却因行乐爱山深濯缨正起沧浪兴不道中流有和音
　　坐爱林居水竹隂百年风月此开襟重闱桑梓经行路故垄松楸去住心燕市不如吴地暖荆溪合似楚江深春天定有南来鴈须为山灵报好音【常州予先祖母旧里先祖亦尝逰寓其间故云】
　　渭阳人在玉堂隂曽向斋庐话宿襟緑野庄前成故事西州门外识君心两畿风土无南北四海交情有浅深他日到时须挂剑寂寥风树想遗音【谦斋徐公呉舅也常闻于此论书未达而讣至故于末篇有感云】
　　九日盆菊盛开将出郭有作
　　买得长安担上秋南山只在屋西头花开正好逢佳节身病那堪复逺逰昨夜月明空对酒晚来风急怕登楼多情重有灯前约为报花神作意留
　　月下赏菊限韵柬防庵太常先生
　　不随春蝶梦滕王又送秋蝉过緑杨佳客到时非旧雨好花开处亦重阳为园恨少青山地挿帽羞看緑鬓郎长对此花还此客纵教多病也身康
　　用韵与王太仆公济
　　花邉忽见白衣王月上陶门已緑杨独酌未须愁太白长生休更问南阳元知楚国离骚手不是都去后郎拟向清隂扫白石一琴重与坐嵇康
　　用韵与乔希人郎中
　　莫向兰亭羡二王杏园前軰忆三杨【三杨有杏园雅集】我家胜防还花底之子才名亦晋阳晚节正须开老圃幽姿且合对清郎因懐二十年前事九日扁舟下建康
</div>
    <div class="pagination">
<a href="怀麓堂集_page44.html">上一页</a><span>...</span><a href="怀麓堂集_page40.html">40</a><a href="怀麓堂集_page41.html">41</a><a href="怀麓堂集_page42.html">42</a><a href="怀麓堂集_page43.html">43</a><a href="怀麓堂集_page44.html">44</a><span class="current-page">45</span><a href="怀麓堂集_page46.html">46</a><a href="怀麓堂集_page47.html">47</a><a href="怀麓堂集_page48.html">48</a><a href="怀麓堂集_page49.html">49</a><a href="怀麓堂集_page50.html">50</a><span>...</span><a href="怀麓堂集_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
