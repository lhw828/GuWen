<!DOCTYPE html>
<html>
<head>
    <meta charset="UTF-8">
    <title>午亭文编 - 第 44 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>午亭文编 - 第 44 页/共 72 页</h1>
    <div class="content">　　放鹤亭邉鹤未囘水禽相对不嫌猜门前来往孤山下三日鸬鷀日日来
　　看尽江潮与海潮湖心小驻似金焦篮舆早趂扁舟道囘首闲情在断桥
　　归舟太仓道中懐王颛庵司冦
　　画省从容吏散迟水天闲话寄相思孤舟来往娄东道鸣鸟踈钟忆旧时
　　吴门回舟走笔襍题留别访濓五首
　　玉局筵前捩舵行长思苦语尽平生淋漓一夜征衫湿不是人间离别情
　　两度髙斋往却还忙时相对别时闲白云囘首姑苏道不觉归帆过惠山
　　把君诗巻重璵璠赠我新篇道气存絶妙好辞髭亦白乃知文字是名根
　　青天万仞一身形飞去何因有翅翎今日黄粱虽已熟卢生枕上不曾醒
　　肠断孤舟春水声双鱼逺寄百愁生无情颇记楞严语度世何尝不有情
　　句容道中寄彭蓼洲史胄司二首
　　三茅谁继古仙踪占断金陵地肺重归去海山犹未是教人却忆小茅峯
　　二子清词独起予琅嬛秘籍近何如然青检遍仙人録应在随
　　銮第七车
　　圣驾展礼明太祖孝陵恭纪
　　皇情思往代旷典逮前王封树生春色山川贲宠光云霞扶
　　御辇日月拥垂裳展礼如禋祀敷词毎肃将臣工纷感动士卒亦徬徨一念同天大千龄应运昌歴观前史徧孰与
　　圣恩长纪载无双笔讴歌自万方恭陪逢喜起伏谒在班行拟进封人祝还赓天保章
　　秣陵口号
　　南渡风流迹未赊囘看嵩洛日西斜中原曾是烟尘垒江左还留故旧家武湖连桃叶水乌衣巷满冶城花白门却似隋隄栁终古萧条有暮鸦
　　金陵留题逆旅主人壁兼咏懐古迹十首
　　终古行人梦未醒劳劳亭外短长亭白门栁色依然在一种离魂草更青
　　蓆帽山人去渺茫奉金赠逺意何长相思他日来相访王屋山前是小庄
　　晋苑吴宫梦里逰登临无暇去悠悠不须尽揽江山胜二水三山也是愁
　　烟尘金粉并成空六代兴亡过眼中留与悲歌浑闲事祖堂山畔问南融
　　华屋山丘事可伤谢公遗迹一霑裳防稽自有东山好却上城南石子冈
　　一角残山夕照昏秦淮往事黯销魂留将三畆乌衣巷江左清言属谢鲲
　　伊蒲人自洁斋厨香饭多年啖野蔬何事志公莲舌底居然吐出鲙残鱼
　　不老青山路不穷长江千古自流东红尘白日纷纷去举世何人似葛公
　　江总宅邉淮水流闲花野草自春秋衰顔羞照青溪影怜尔还家尚黑头
　　悠悠西浦觏浓妆洛水明珠赠桂阳判断三生縁已了凭他神女杜兰香
　　蒋山
　　蒋山行处是碧玉削芙蓉一别清溪曲云岚隔几重风林前浦笛烟寺逺江钟似有神灵语他年访旧踪
　　灵谷寺
　　灵谷钟山事岂同孝陵不复有遗弓天留布帽传千佛人讶金棺识大雄已堕鼎髯终寂莫常乘牙象在虚空神光涌现华严界塔影江声问志公
　　归次金山寺作
　　崔嵬千尺影巉巉除却浮槎渺莫攀独立何曾縁两岸并行终欲后三山天遥海蜃长漂泊日落江潮自往还波浪若能惊地轴孤根应不在人间
　　归自金陵次金山寺懐孝感先生二首
　　澹粉轻烟往迹遥蒋山残霭暮江潮万山气象巗巗里也为风流爱六朝
　　俯仰天渊道甚明兴亡难问石头城水心山骨留题处想见先生万古情
　　郭景纯墓
　　香火情多故国縁来看灵爽在江天后湖亦借公名重多恐先生是水仙【景纯闻喜人墓在江中一云在武湖中】
　　金山懐史蕉饮却寄周桐埜二首
　　空明浮玉挿青霄姑射仙人近可招却望芜城诗思好大江钟送海门潮【蕉饮诗浮玉钟声刚到岸又随潮送海门秋余毎爱而诵之】青山犹是六朝非走马金陵昨日归万古澄江净如练有人解忆谢元晖【始余订交桐埜以金陵懐古诗】
　　焦山二首
　　过眼荣华絶可怜汉家宫阙渺浮烟江东曾是孙郎地却有名山属孝然
　　焦公旧隠迹如新西向孤坟吊景纯千里江山不寂莫遥怜二子是乡人【孝然亦晋人】
　　步道中
　　渚邨维画舫步屧入烟萝水防风眠栁江鱼雨戏荷笛声浮翠落帆影拂云过归去淮南路青山隔岸多次维扬赋答徐苹邨侍郎见和西湖诗八首
　　芜城相望倍相亲郑重琼瑶袖里珍二十四桥空在眼只应囘忆六桥春
　　公望公才在庙廊琅函典领水云乡西湖风月东华路囘首登临忆侍郎
　　锦标夺得万人中
　　御览诗陈造化功毎奏一篇天一笑并将圗绘入豳风槐庭往事十年时灵鹊声中昼漏迟擕得蛟龙天上笔扁舟吟过水仙祠
　　黄河逺上忆旗亭人散尊前几度聴更奏圣湖新乐府一时传唱与秦青
　　别去情懐白首中磨丹渍墨有何功文章大手终须让又见风流小许公
　　羽林小驻碧湾间滥防蓬莱侍从班我是欧公堂上客相随不复到平山
　　何郎请郡为花来得似孤山院里梅自笑江淹才欲尽笔花载得满船囘
　　防江舟中别访濓
　　此行此别欲凄凉忽洒临岐泪数行梦里不知闗塞逺归时那惜道途长调饥辟谷思真诀多病安心试好方江上青山犹送客连樯况复似连牀
　　虎丘不及吊汪钝翁归次广陵闻蛟门墓在平山堂侧亦不得一往志感二首
　　宿草春风几度青江东耆旧总飘零谁知此日孤舟泪并在山阳笛里聴
　　烟月扬州梦里縁故人精爽自依然囘车何处平山路腹痛当时语浪传
　　杨子镇
　　在昔防沟外金沙积未平江临杨子镇山近广陵城地自隋唐异情因今古生凄其陵谷意付与浊醪倾
　　召伯埭
　　出镇东南节葢雄广陵北埭晋时功已无双桧甘棠在此地人知忆谢公【谢安宅有手植双桧唐时尚存】
　　发广陵夜行明日次寳应懐王方若
　　竹西歌吹罢湾口似残春何处金钗涧相思玉局人五湖犹在梦三可同邻浩荡烟波里沙鸥已自驯
　　圮桥
　　自偕黄石老不共赤松逰五世韩陵土千秋博浪流功名是伊吕人代异商周淼淼圮桥水斜阳去未休
　　淮上懐孙箨庵学士二首
　　斜日归帆去未休淮隂城下水交流逢人欲问娑罗树碑版常懐李海州【箨庵书古诗十九首石刻藏扵家】
　　年少相逢意气麤送归曾赋射阳湖恰如莘老初登第甓社光中得大珠
　　淮水
　　桐栢深源滥不収出山争似在山幽能兼百里驰千里故使清流瀹浊流水面暗浮春色逺湖心髙映月轮秋时行坎止闗人事自古防川贵善谋
　　归舟渡河却寄王昊庐尚书三首
　　小谢青山太白矶大江西望入清晖当年欲买金陵宅今日孤舟逆浪归
　　凤凰台逈夕阳邉拄颊鸡笼望渺然也是江东一囘到人生踪迹总堪怜
　　湖海逢人一笑还秣陵风景梦魂间相思为报三山老已见黄河北岸山
　　归次天津寄舍弟
　　别后江南路归来蓟北门谁知潞河岸还见海潮痕船舫城邉市渔商水上村结茆何处好一一细堪论
　　题梦緑草堂种树
　　六载艰难蜀道行秋来迢逓在秦城无端种得西墙树日日斜阳送晩晴
　　和人烧香曲
　　不论年老与身忙万刼浮生坐里长何限娑婆闲世界能消几许六铢香
　　小山台同虞良西斋对酒作
　　小山文字饮临眺尽秋城径逐虚岚上樽随净露迎人间从野性物外得欢情今夜清吟客谁聴别院声【西斋居台南院】
　　次韵西厓题河上集八首
　　行漏邮籖水驿迟沧江今是凤凰池相看青翰如青锁春到鸾坡下上时
　　熏风欲和五弦琴双鸟千秋防一寻谁作人间胶漆意云门天上奏元音
　　海山归路渺无邉曾与仙人抚八弦近日水云空处住不思依止向人天
　　桃花时节想君诗惠我东篱采菊时囘首青谿南畔路陶家酒胜谢家碁
　　谡谡长松梦里风优昙花散此山中不因归骑悤悤去问法求诗并向公【逰灵隠西厓先在草堂未遇】
　　清诗相赠抵闻韶我亦因风度碧寥东野为云从上下南过天目北中条
　　不见黄门日易秋故人吴质近南楼【元朗作我比邻】眼中吾子声名在老我能堪第二流
　　西湖左掖从逰地馆阁年来物望多更把黔阳诗过日云山万叠势嵯峨【时诵君使黔集】
　　九月十五日循西山下行过乱石村峯岭竒秀舆中读使黔集及扇上诗有懐西厓二首
　　石竒那得乱村好自知名红叶通西寺青山绕北平未穷闗塞胜难尽古今情却羡黄门客能为万里行纨扇如明月清光袖里偕凉风字不灭白雪调难谐重以友朋念兼之山水懐行行才昨日秋色满槐街
　　寒夜即事寄访濓馆文
　　霜风催我出前轩惆怅西窓宿火温待漏院传深夜防校书阁掩几重门春归江海伤离别歳晚闗山役梦魂遥想扬州人未去官梅诗兴与谁论
</div>
    <div class="pagination">
<a href="午亭文编_page43.html">上一页</a><span>...</span><a href="午亭文编_page39.html">39</a><a href="午亭文编_page40.html">40</a><a href="午亭文编_page41.html">41</a><a href="午亭文编_page42.html">42</a><a href="午亭文编_page43.html">43</a><span class="current-page">44</span><a href="午亭文编_page45.html">45</a><a href="午亭文编_page46.html">46</a><a href="午亭文编_page47.html">47</a><a href="午亭文编_page48.html">48</a><a href="午亭文编_page49.html">49</a><span>...</span><a href="午亭文编_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
