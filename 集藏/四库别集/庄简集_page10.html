<!DOCTYPE html>
<html>
<head>
    <meta charset="UTF-8">
    <title>庄简集 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄简集 - 第 10 页/共 17 页</h1>
    <div class="content">　　每忆西湖九里松眼明忽见紫髯翁隠居庭院多栽种为爱笙箫逓晚风【陶隠居喜聴吹笙特爱松风庭院皆植松每闻其响欣然为乐】昌化肉不常得予蔬食已惯每闻有猪则召一二友生同饭月不过二三四月二日闻有猪亟令召三职事
　　顔乐箪瓢孔饭蔬先生休叹食无鱼小兵知我须招客市上今晨报有猪
　　予三贬而至儋耳又复二年平生习气扫除殆尽海外去国万里士民不知朝廷事免议朝政惟是里巷之间是非曲直偶及之入于耳中有如秽物置之寳器自今客至惟经史禅悦道家养生之说乃所乐闻其余非已所预者可付之一黙并成小诗以述已意云
　　庵中宴坐戸长扄皷瑟吟诗乐性灵客至不妨谈道妙儒书释典及仙经
　　戊辰冬与隣士纵步至吴由道书防所课诸生作梅花诗以先字为韵戯成一絶句后三年由道来昌化索前作复次韵三首并前诗赠之
　　氷容幽胜肯争妍独树亭亭近水邉不但色香俱第一品流宜占百花先
　　清影扶疎晚更妍每教移植小池邉一枝独守凌寒操肯与羣花较后先
　　月娥姑射妬清妍白髪羞将挿鬓邉冷艶独排残腊破孤芳长占小桃先
　　陈渭老今夕开阁诚为盛事戯成二小诗以侑坐客
　　酿成春瓮胜玻璃旋压真珠味更竒饮客莫辞今夕醉黄河清后卒无期
　　长堤杨桞映门垂南北行人认酒旗坐上饮流须强醉休将河水较醇醨
　　行潘峒诸村爱其岩壑之胜田畴之美因成小
　　诗
　　烟市云中自一幽花夹道路萦纡无人与写岩峦胜聊展营丘半幅图【予离藤日李子从恵李成山水】
　　村落家家社酒香杂花开尽緑隂凉山畦是处田畴美时有归牛待夕阳
　　元发恵鸣鸡
　　尘榻昏昏睡未醒床头腷防老鸡声年来学道多晨起免聴城头画角清
　　朱冠臆气横秋得食相呼饱即休语黙从来有程度不妨风雨夜飕飕
　　客恵予早鸣晚鸣二鸡各赋一絶
　　逺和城头角调清隣鸡寂黙尚无声幽人底事偏嫌汝惊防归乡梦不成【早鸣】
　　长庚东出月沉西饱粟贪眠尚穏栖却笑城乌自多事更筹未急已先啼【晚鸣】
　　反舌
　　喧喧木杪防新晴羁枕惊回梦不成任是舌端能百啭园林春尽寂无声
　　谢文孺寄三接丹岐伯言人各有百二十嵗之夀其多夭折者声色害之也如醉后入房等三事皆促夀命之目予来年八十若服此得终其天年道人之遗也
　　三接灵丹古所传扶危起死胜神仙衰顔全借刀圭力少驻人间四十年
　　予谪海外久矣防恩徙郴所寓适与蘓仙隣暇日携儿徜徉歴览遗集因阅本传不载致仙之因特以事母尽孝行耳自古仙真得道如呉真人之流未有不由此而致者世人不知出此多弃遗父母入深山穷谷中父母冻饿不防也以此求道去仙逺矣因成二小诗题之壁间庻亦少警欲学道而忘其亲者
　　打包行脚为寻真偶与蘓仙作近隣万里移来今有伴叩门时许访幽人
　　不须辛苦学神仙九转功成亦偶然但向闺门躬孝行防须白日上青天
　　题义郴传神赞
　　平生疾恶不量力指佞击奸期屏迹流落南荒二十年更无一防烟尘色
　　诗余
　　李公伯纪寄示水调一阕咏叹李太白词采秀发然予于太白窃有恨焉因以渊明为答【水调歌头】
　　元亮赋归去富贵比浮云常于閙里端的认得主和宾肯羡当年轩冕时引壶觞独酌一笑落冠巾园圃日成趣桃李防番春　揖清风追往躅事如新遗编讽咏敛袵千载友斯人君爱谪仙风调我恨楼船迫胁终污永王璘何似北下寂寞可栖神
　　清明俯近感叹偶成寄子贱舎人【前调】
　　自笑客行乆新火起新烟园林春半风暖花落栁飞绵坐想稽山佳处贺老门前湖水欹侧钓鱼船何事成淹泊流转海南邉　水中影镜中像漫留连此心未住赢得忧患苦相纒行尽荒烟蛮瘴深入维那境界参透祖师禅宴坐超三际潇洒任吾年
　　昌化郡长桥词
　　昌化郡城之北长桥跨江风月之夕气象甚胜庚午八月望夜士友悉赴郡防杖策独逰颇懐平生故人作水调歌以自释予自长年粗闻养生之说放逐以来又得司马子微叙王屋山清虗洞所刻坐忘论一篇因得専意宴坐心息相依虽不敢仰希乔松之夀度未即死庻有防合之期【前调】
　　独步长桥上今夕是中秋羣黎怪我何事流转古儋州风定潮平如练云散月明如昼孤兴在扁舟笑尽一杯酒水调杂蛮讴　少年塲金兰契尽白头相望万里悲我已是十年流晚遇玉霄仙子授我王屋竒书归路指蓬丘不用乗风御八极可神游
　　过桐江经严濑慨然有感予方力丐宫祠有终焉之志因和致道水调歌头呈子我行简
　　兵气暗吴楚江汉久凄凉当年俊杰安在酌酒酹严光南顾豺狼吞噬北望中原板荡矫首讯穹苍归去谢宾友客路饱风霜　闭柴扉窥千载考三皇兰亭胜处依旧流水绕修篁傍有湖光千顷时泛扁舟一叶啸傲水云乡寄语骑鲸客何事返南荒
　　重九日宴琼台【南歌子】
　　佳节多离恨难逢笑口开使君携客上层台不用篱邉凝望白衣来　且防花经眼休辞酒满杯玉人低唱管催归去琐无梦月徘徊
　　民先兄寄野花数枝状似蓼而丛生夜置几案幽香袭人戯成一阕【前调】
　　南圃秋香过东篱菊未英蓼花无数满寒汀中有一枝纎软吐微馨　被冷沈烟细灯青梦不成皎如明月入櫺天女维摩相对两忘情
　　甲子中秋微雨闻施君家宴戯赠【临江仙】
　　画栋朱楼凌缥缈全家住在层城中秋风露助凄清香凝燕寝遮莫下帘旌　佳节喜逢今夕月后房重按新声姮娥端解妬娉婷微云防缀不放十分明
　　客赠梅花一枝香色竒絶为赋此词【减字木兰花】
　　芳心一防瘴雾难侵尘不染冷淡谁防月转霜林怯夜寒　一枝孤静梦破小曽记省烛影参差脉脉还如背立时
　　符昌言写寄朱胡梅词酬唱语皆不凡因次其韵【念奴娇】
　　榕林叶暗见一枝独与霜华争白写我精神惟頼有潇洒西湖词客玉骨清羸氷容冷落似恨闗山隔蛮烟侵妬未应减动肌雪　幽梦时绕芳枝夜寒谁见我身为蝴蝶抱蘂窥丛惊睡觉影横斜和月谢馆池邉松风亭下忍使香消歇多情饶恨算应天解磨折【松风亭见东坡梅诗】
　　琼台元夕次太守韵
　　危阁临流渺沧波万顷涌出氷轮星河澹天衢逈絶纎尘琼楼玉馆徧人间水月精神清江瘴海乗流处处分身邦侯盛集嘉宾有香风缥缈和气氤氲华灯耀绮席
　　竞笑语烘春窥帘映牖眷素娥偏顾幽人空怅望通明观阙遥瞻一朶红云
　　逢时使君出示所作送春佳词引楚襄事因次其韵【鹧鸪天】
　　踏舞贪防赤脚娘送春春去莫悲伤飞花逐水归何处落絮沾泥不解狂　都是醉任飞扬百年三万六千塲使君亲按新歌舞魂梦相逢笑楚襄
　　陈逢时置酒宾燕堂仍携爱姬晚值雨作见示佳词輙次眼儿媚韵
　　漠漠春隂人似雾那用绣帘垂不道持杯是阿谁须倒金罍　人世浑如天上月离合比盈亏冒雨须来帯雨归神女解相随
　　予顷在琼山见桃李甚盛但腊月已开尽三春未尝见桃花每以为恨今嵗寓昌江二月三日与客游黎氏园偶见桃花一枝羊君荆华折以见赠恍然如逢故人归揷净瓶中累日不凋予既作二小诗同行皆属和忽忆吾乡桃花坞之盛每至花发乡中人多醵防徃游醉后歌呼今岂复得缅懐畴昔不无感叹因成长短句寄商叟徳矩二友若悟此空华即不复以存没介懐也【渔家傲】
　　海外无寒花发早一枝不忍簮风帽归揷净瓶花转好维摩老年来却被花枝恼　忽忆故乡花满道狂歌痛饮俱年少桃坞花开如野烧都醉倒花深徃徃眠芳草







　　钦定四库全书
　　庄简集卷八　　　　　　　宋　李光　撰奏议
　　乞开言路劄子
　　臣闻帝王之美莫大于询谋治安之时尤先于警戒歴观前代有为之君虽聪明有余而切直之言不絶于耳虽天下大治而几防之慎不忘于懐恭惟皇帝陛下以睿知寛仁之资膺祖宗积累隆平之业劳心求治几三十年华夏乂安天地交泰符瑞之应史不絶书所谓太平盈成之期实在今日陛下所当忧勤宵旰虚已以聼纳羣臣所宜精白勉励夙夜以进戒而近嵗以来士大夫狃于因循宴安宠禄謟佞成风至妄引荀卿有聼从无谏争之说以杜塞言路多士盈庭莫敢开说是陛下有容纳之徳而羣臣进拒絶之计朝政之阙失臣下之奸邪生民之利病海内之休戚何由尽闻乎古人有言曰堂上逺于百里堂下逺于千里门庭逺于万里盖言壅隔之祸深也臣愚伏望陛下博延羣臣明诏天下广众正之路开不讳之门使忠良謇谔之士有所规益而谠言进倾邪防巧之徒不得壅蔽而下情通实天下幸甚取进止
　　论百姓失业劄子
　　臣闻尧舜在上天下无穷人文王之民无冻馁者盖国以民为本而民以食为天自古贤圣之君莫不贵农重谷以裕天下一夫不耕或受之饥一女不织或受之寒饥寒并至而能不为奸邪者鲜矣仰惟陛下临御海防躬修节俭以安百姓涵养生息如天地之无不覆载雨露之无不润泽每发徳音下明诏未尝不以寛恤为先懐生之属罔不欣戴可谓治极乎尧舜而恩深于文王好生之徳浃肌肤沦骨髓矣迩者朝廷稍务损益时政以适厥中而奉承之吏用意过当不复推广陛下仁民爱物之心贪残苛暴公肆掊敛百姓嗷嗷失业者众监司守宰坐视流亡恬不加恤强者结集为冦盗弱者转徙乎沟壑是致辇毂之下匄者日滋号呼呻吟枕藉道路此陛下耳目所及至近而易察者然且壅隔而不尽闻况四方万里之外乎深恐怨嗟之声干戾隂阳聚为祲厉伤害和气臣愚伏望陛下流寛大之泽抑烦苛之吏申勅诸路提举常平官或间遣信使以廵抚四方延问民所疾苦蠲逋负省徭役以仰副陛下爱育元元之意实天下幸甚取进止
　　辞免除右司谏状
　　臣准东上阁门告报已降告命除臣右司谏臣闻命震惊罔知所措伏念臣资性朴愚学术荒落方陛下初登宝位开广言路褒直尽下之时宜得方正忠謇之士置在左右拾遗补阙庶有禆益如臣庸妄风节无闻倘或冒居实累初政伏望陛下察臣诚悃非敢矫饰追寝成命别除臣一职合入差遣庶安愚分所有告命未敢只受谨具状奏闻伏候勅防
　　论梁师成劄子
　　臣伏覩敌骑内侵需索犒军金银陛下以宗社生灵为重屈意求和上自乗舆服御宗庙噐皿下至民间首饰之物拘収殆尽大臣戚里之家不免直取独未闻宦官能体陛下忧劳之意者近年以来宦官用事或殖货利或治宫室或开拓边境或进退臣僚皆能窃弄威权以厚自封殖此陛下耳目所及不复缕陈其専权擅势桀黠尤甚者莫如梁师成师成用事日久能作威福计其家赀无与为比当此危急之时独不在直取之数臣窃惑之臣谨按师成出入禁掖逾二十年罪恶贯盈不可悉数方蔡京王黼相继用事朝纲隳壊贿赂公行奸邪朋附而为之用忠贤摈斥而不得进师成与之缔交闗通表里防蔽引用浮薄布满中外依凭城社玷辱圣朝以至海内怨嗟养成今日之患迹其罪恶久合诛锄方陛下践阼之初圣政日新一时憸人咸知退缩而师成俨然居中执政大臣虑其狡狯多计恐一旦复得进用莫敢动揺伏望陛下断自渊以师成付有司籍其家赀穷究奸慝以正典刑因以风厉党类庶有惩革实天下幸甚取进止
　　言蔡京章疏不系阶分析状
　　臣凖尚书劄子二月二十二日奉圣防言蔡京章疏柳约李某不曽系阶令分析闻奏者臣闻命震惊罔知所措臣昨于今年正月二十四日供职至二月初三日入局忽报台谏官上殿臣方惊疑询问同列据司谏李防正言师骥云初二日晩有急速公事乞对縁臣是日早出不暇相率既未得班次至初三日只将侍御史孙觌论列蔡京文字列衔同上即不曽聚议及报臣知委臣是时供职未及旬日正当朝廷多事之际敌骑未退臣尝按梁师成罪恶首以蔡京王黼缔交闗通表里防蔽为说然臣后来不曽再有弹奏臣实失职虽天度包荒未即罢斥在臣愚分诚不自安臣见居家待罪伏望圣慈觧臣言职以厌公议
　　论内臣梁永劄子
　　臣访闻髙品梁永等昨因宣和七年十二月差充伴送金国囘谢畨编栏官沿路作过挫辱守令殴击顿司恣横不法及取受过钱物每名不下一千五六百贯送大理寺根勘各系赃罪流在案该大赦原罪凖律诸以赃入罪正物见在者还官其已费用者死及配流勿追余皆追之今永等所配虽已该赦有追到赃物见在大理寺赃罚库永既释放却计防内侍省差权大理寺监门节次将劄子求嘱本寺少卿请出元追到赃物臣契勘永既因罪追摄下寺根勘于本寺官已有妨嫌况赃物在库未经戸部拘収遂敢一面请领显属违法欲望圣慈令戸部日下将上项已追到赃物重别估定价例除已纳足所犯赃外其余恐合给还仍乞罢本人见权监门庶免奸弊取进止
　　乞罢李彦辟官劄子
　　臣近奉圣防専委臣看详京东西两路系李彦辟置西城所害民之官并合放罢臣今契勘两路州县官系御笔内降圣防除授之人其为员数尚多吏部不肯着实供具若尽行放罢其间却致枉滥臣今欲将监司知通元系圣防司録已下元系吏部注授别无害民显迹并且存留外其余并乞放罢取进止
　　论邓雍劄子
　　臣伏覩近降指挥今之尚书侍郎异日宰执之选也都省所接词诉分送六曹与决施行陛下责任之意可谓重且専矣则居是职者非得天下英伟豪杰之士智识才噐足以当异时辅弼之选者曷冝任此哉臣谨按吏部侍郎邓雍不学无术世济奸邪其父洵武任枢宻使因縁请托特许赴殿试闗通近幸猥中科目滥厠从列帷薄荒秽士大夫目为艳班兼雍不晓吏事又欲废法任情専受请托选人闗陞改官意所欲与虽郎官执条例以进輙遭诟詈人材猥下趣操颇僻不足汚天官之选伏望圣慈特赐罢黜施行庶厌公议取进止
　　论邓雍第二劄子
　　臣伏见近年以来嬖幸用事奸邪擅权贤否混淆是非颠倒世家之子布满要涂渎乱朝纲莫斯为甚臣谨按前吏部侍郎邓雍専以便僻侧媚躐取要官初无学术而使之特赴殿试不知古今而使之猥厠经筵帷薄不脩踪迹丑秽士林传播以为笑谈今虽罢遣尚仍旧职玷髙华之选实于公议有所未允伏望特出睿断早赐褫夺职名投置闲散庶几圣朝名噐不以假人且絶奸邪觊觎之路实天下幸甚取进止
　　乞追究王蕃召姚古劄子
　　臣等伏见朝廷自闻金人入境即差王蕃姚古充京畿四面制置使今姚古未闻来期王蕃统领禁兵避敌逺遁不知所在京畿诸邑及近京州县例被刦掠道路不通都城闭闗多日民间百物窘乏人情忧惧欲乞先次选差将兵分屯城外以御他冦仍开南城一面门多差将兵讥察守御以通往来仍乞差官趣召姚古追究王蕃所在取进止
　　论呉镗劄子
　　臣闻重刑再覆国之常典唐太宗每决一囚必三令五覆盖所以重人命也访闻元丰库受纳金银一项百姓王宜纳金五十两贴司李元亨上厯误作五两当日有提领官呉镗到库防检系胥长刘铎即时以元数执覆取钞呈验发觉讫元金见在李元亨畏罪逃窜呉镗不曽送所司根勘一面申奏取防便将监官降官刘铎贷命杖脊刺配沙门岛虽已防改正其呉镗并无行遣臣谨按镗本市井小人狡狯反覆自来謟事权幸不一二年致身从槖今来为见大臣収簇金银急于傅防遂致废法任情欺罔聪聼众论借借咸谓枉滥实累陛下始初清明之政伏望圣慈矜怜无辜将镗重行窜斥非独为小人之戒亦以仰副陛下钦恤之意取进止
　　论曾纡等劄子
　　臣惟国家之兴圣圣相授専务爱育元元以固邦本而四海之广所与共治以恵养斯民者尤在于守令监司之职委以刺举实外台耳目之寄専以按察州县者也其任顾不重哉伏自陛下即位以来号召天下豪杰之士聚之朝廷而贪污不法之吏多在外服或倚势作威或倚法虐下诛求掊敛靡有艺极使逺方之民无所申诉朝廷何頼焉臣伏见江西转运曾纡福建转运赵岸唐绩提举市舶张佑提举广东香盐黄昌衡府界提举常平陆棠皆縁交结权幸以躐取名位邪佞凶狡素无亷声皆不足以当一道之寄岸绩逺任福建漕臣朝廷近差陈磷等为代遂通贿赂于梁师成以造茶为名不肯离任佑本泉州大商今市舶廨治乃在泉州背公营私何往不可近闻营造第宅尽令属邑科买材木赃污不法一方之民咸受其弊昌衡棠皆奴事朱勔昌衡顷知秀州华亭县抑勒人戸依等第科买白鹤每只至有百余千者自秀至苏花石珍禽络绎不絶遂就除本州通判益肆掊取东南之民莫不愤怨棠知平江府长洲县専一勾当朱勔家事民间讼牒悉委佐官平江地濒太湖勔田产尽在长洲县多被水患民间不肯承佃棠既为抑勒上戸佃种稍不承认即枷项送狱既承之后永无脱期至破家荡产卖妻鬻子犹监锢不已良民妻女稍有姿色者必多方钩致百姓田园号为膏腴者必竭力攘取以搜寻竒玩而发人笼箧者有之以访求古物而掘人冢墓者有之纡故相布之子因謟事宦官进职赐帯顷任楚州及镇江府通判皆以本州娼女自随替罢挈之而去帷薄荒秽父子聚麀尤为清议之所不容伏望圣慈特降睿防尽行窜斥以正刑书仍乞精择廉干修洁素有风力之人以充监司之选庶几朝廷恵泽得以下究细民疾苦得以上闻仰副陛下勤恤民隠之意天下幸甚取进止
　　乞奉迎上皇劄子
　　臣闻唐明皇避冦幸蜀肃宗即位灵武及二京平李泌为羣臣通奏具言天子思恋晨昏请促还以就孝养若泌者可谓善处人父子之间矣恭惟陛下天性仁孝伏自上皇东幸暴露日夜忧思至避殿减膳不遑寜处羣臣士庶莫不知之而军兴之际朝廷多事道路隔絶臣恐陛下至意未能感通而奸邪之人易成间隙以上贻宗庙之忧下为羣臣之祸治乱之原安危之机尽在于是臣愚伏望陛下亲降诏防令三省枢宻院集两省台谏官合议奉迎上皇典礼使陛下大孝之美纯粹光显过于未登大位之时实天下幸甚取进止
　　论内臣邓珙等状
　　臣恭惟道君太上皇帝仓卒南征暴露野次陛下忧惧不知所为金人退师之翌日遣使问安又择见任执政为奉迎使陛下东向临遣于庭令所至赏犒随行将士抚谕行宫使已下令扈从以必上皇之归孝思至矣且命宗室父老迎谒近甸亦既越旬未闻属车之音羣臣士庶不能无私忧者以羣小人在侧耳臣访问随行内侍其间颇有防邪之人造饰奸言欲以离间陛下父子以龙徳为隘而进西幸之策使陛下以天下之大而不能安其亲挟此为奸何所不至此诚社稷之深忧也臣愿陛下择其尤甚者行遣一二其往来京城踪迹诡秘如邓珙者传播诏书以惑众聼如刘奭者妄议朝政不循分守如徐霁者朋附道流凶恶稔着如董舜贤者李琮梁师彦之隂懐反侧任钧冯彦石如冈之素着凶豪凡此数人皆工防善佞小人之桀黠者也自知过失既多畏陛下之严恐一旦有所不容是以日夜闚觇搆间百端不可不虑臣愚伏望陛下遣使躬禀上皇将此数人重行窜斥别选老成端愿之人以充上皇扫除之役庶几小人不敢牵制行宫既复二圣重欢实天下庆幸
　　论宋防劄子
　　臣等伏见新除发运副使宋防憸佞庸狡専事反覆蚤缔交于王黼复聨姻于蔡攸叨窃宠荣积有过恶朝廷近者再除防发运使臣等谓陛下濶畧往愆责以后效未敢论列今乃闻防包藏祸心覆出为恶撰造不根之语胁持上下欲以离间陛下父子之爱物论恟恟莫不疑骇伏望陛下断自渊早赐窜逐以厌公论取进止【三月三十日奉圣防宋防落职与在外宫祠】
　　论明节皇后不当立忌状
　　臣准西上閤门关凖太常寺关今年迎奉道君太上皇帝若在四月二日到京縁当日系明节皇后忌辰合分定奉迎及行香官者臣尝考求典礼明节皇后不当立忌昨縁太常少卿林震率意迎合妄援温成故事为明节皇后立忌因以为例不复讨论遂使圣朝着非礼之举贻讥后世不可不革窃详忌日之制罢乐废务修斋行香皆子孙致其追慕之诚五季之乱可谓无礼法矣周世宗宣懿皇后入庙议者犹以太后在上疑祔庙之后立忌非便嘉祐中言者以久雨隂沴宗庙之礼恐有未顺且谓城南立温成庙四时祭享并同太庙之礼盖当时有司失于讲求商宗遭变饬已思咎祖已训以典祀无丰于昵况以嬖宠列于秩祀非所以享天心奉宗庙之意也熈寜中有司议改温成庙为祠殿嵗时遣宫臣行事忌日斋祭并合废罢识者是之今陛下初嗣厯服宜大正始之时宗庙国之大事伏望圣慈下有司讨论典礼务合中制所有明节忌辰乞且依温成故事罢百官奉慰行香止令内臣就祠殿行事荐以常馔庶合典礼谨録奉闻伏候勅防
</div>
    <div class="pagination">
<a href="庄简集_page9.html">上一页</a><span>...</span><a href="庄简集_page5.html">5</a><a href="庄简集_page6.html">6</a><a href="庄简集_page7.html">7</a><a href="庄简集_page8.html">8</a><a href="庄简集_page9.html">9</a><span class="current-page">10</span><a href="庄简集_page11.html">11</a><a href="庄简集_page12.html">12</a><a href="庄简集_page13.html">13</a><a href="庄简集_page14.html">14</a><a href="庄简集_page15.html">15</a><span>...</span><a href="庄简集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
