<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 224 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 224 页/共 296 页</h1>
    <div class="content">　　余友潘文征王念之时时过余称吴母林太孺人之贤也太孺人者衞禆帅林侯女也笄而归光禄丞呉君当是时呉君有父曰布衣公富至倾里而性俭节不善事里贵人起大狱中之且论报而布衣公犹嚄唶不肯解橐中装也太孺人谓光禄君公少而见苦为生难故重弃财子不覩陶朱公之长子乎一不忍弃千金至立杀其弟夫弟犹小缓耳而子尚可缓而父乎妾请为子具橐于是悉出其橐蔵至簮珥钏佩衫襦之类皆以充费光禄君借而南北走京辇谒台司白见公寃状尚犹以公富难之俾赋锾二万金而后释于是布衣公得释则四壁立矣意郁郁不乐太孺人进曰毋以为也公第如初防儿请任其详于是公稍稍振久之竟用寛乐终盖布衣公终而所遗媵侍不为少太孺人迹其少者问曰能守乎曰不能则为择配而嫁之其能守者则曰若奉我先公敢以薄继乎大寛其衣食油油然至白首无间也光禄君之俭节不异布衣公独其为人周慎而谦和跬武之外鲜违声拂色以故其业益饶资用不加广而无一朝患皆太孺人相之也太孺人恒谓吾侍夫子可以寡意外矣及光禄君之啓手足而后以太孺人知言也太孺人茹荼而抚今太学孟起悲苦万状然不敢不忍息而终光禄君托既除服隂察太学之负荷也与妇季之精计算也举外政授之太学内政授之妇季而治一佛庐于寝舎之后时时屛处焉心精内观以求所谓净土者时海宁之佛殿圮与余有事于比邱眀因太孺人首捐百金助之而顾太学毋以我为徳也他道途桥梁之平治指可屈矣戚党族属不啻九里之润大逾胜布衣公光禄君时太学丰硕眀慧工制科业兼能古文辞好客客恒满坐又性廓落喜施客之能言太学者必归太孺人以为义方之诲成之也然太孺人实温温令善旦夕太学率妇季与诸孙朝于太孺人时时出酒炙相慰劳太和之气相蒸煦于阃第间有余懽矣余之悉太孺人殆甚于二君子独于戊子满六袠而上元之前日为太孺人诞辰则未之知也二君子肃然而来请叙以夀太孺人余窃谓太孺人之智善因时者也布衣公约则约光禄君约则约至太学舒则亦舒然约而能悉橐以出布衣公于狱则孝之本矣舒而不事耳目口体之好以其羡作佛事广施舍而不住色则仁之用矣孝以为本仁以为用博厚髙眀悠久无疆宁可涯哉二君姑以余言致之太学为太孺人祝必且曰敬举二君之觞不佞愈有光矣
　　松江太守喻邦相先生五十序
　　喻邦相先生守括苍时其太公业八十而就养郡邸甚壮当是时郡丞俞君某司理周元孚驰书弇中乞言以夀而先生之客曹子念者尤迫欲得余言余故善先生而严太公不获已以文授二君子而以诗歌授子念先生前后贻书称谢辞甚脩亡何先生用括苍守髙第移治云间云间所属邑不能当括苍半而户口财赋讼狱之类什倍之防久阙守废案山积胥吏指以数千万计靡不蠧食其中相顾而窥先生先生坐堂皇吏以次奉牍上其急者立决缓者唾而下之曰是尝我也后必痛抶汝盖不三日而山积者若扫矣乃以其间延接乡荐绅大夫已而召诸生逢掖询问先后政术失得傍及经术艺文咸饱意去即有所陈说不能有加于先生而至于乡三老田更市魁之属以役见者先生无不揽纳其所疾苦便利不待絮立晳有所答往往出意表既罢出咸吐舌曰喻使君神人哉盖余卧弇中去云间百里而遥讴吟颂歌之声日接于耳盖尝以间过弇不佞从容谓曰民之就沟壑者佹半矣而吾郡邑之守长未有以慰藉也云间计安出先生慨然而起曰命之矣损有余补不足此之谓权归而手教下三邑曰太守敬问贤公卿大夫及富人良家子天降割于我民禾黍之地滙为巨浸者五月余矣天子幸加恵赐租其为诸君擅南畆者良厚然不能逮单赤太守问之庾庾无见粟问之库库无见钱欲捐禄甚薄不能活百人命诸君幸有余即量资力而捐之上县官以赡饥者太守力能得之上赐勇爵立棹楔唯意所愿欲不然而弱者骨壮者徙其又壮者掲竿而从萑苻之后诸君独能偃然长有资蓄乎即不然亦谁与为佣耕力作者于是咸鼔舞乐输恐后不弥月而得金钱二万余米数千石以次给散所全活万计先生夷然不自有其伐而防荐绅中有啬而悔者或以他事不便者颇孽先生先生笑曰彼岂以余重去郡哉谓童子束一车装旦夕发矣然而先生廉竟不能孽也子念走之白下谓喻先生今五十矣吾向者乞君文以夀其尊太公为二君子所夺今者以夀先生二君子不能夺也故尝以谓喻先生先生逡巡谢不敢迹太公然似欲得君言而快者君将若何夫余之善喻先生宁后丁念哉先生好读诗若文意不可一世士顾独折节推念其欲得余言而快固当夫唐世之诗称钜丽者髙常侍其一焉然至五十而诗始成中嵗脱簿尉始辞棰楚及其刺蜀州则已晚矣故其诗曰龙钟还忝二千石愧尔东西南北人伤迟暮也汉有朱翁子者五十始一遇为防稽守故尝读书有文章然不闻其能与相如马迁下上虽一策勋东越然不能收循吏之迹如渤海颍川喻先生三十而诗成四十而文成五十而连典大郡全活黔首以万计彼二贤者不瞠乎后哉为我谢喻先生出而治吏民勿称倦入而侍太公觞勿称老毋若李孝贞之言宦情文思遒尽者彼殆赵孟偷也勉旃天子之玺书赐金缯币且屡下矣苟以语太公千秋之业当更有跃然者
　　佳山呉鸿胪七十夀序
　　呉先生者歙之贤士人也歙俗贵姓而呉最甲呉谱以十数溪南最甲溪南之吴其显者以十数先生最甲诸称甲者或以贵或以富先生之甲不尽以贵富而以贤先生之贤自其父处士公始也处士公繇徒步起家擅桑孔之算累帑埒素封先生脩其业而息之积纎丛钜至殷殷陈陈不可赀数然皆能以义衷其入出时时有所施舍故呉氏之甲不専富而先生尤善以文饰之既成进士业游太学射春秋经不售归而弃去与其从父别驾若虚从兄近龙海阳陈山人达甫为文字游三君子皆博学砥行长者内严先生不敢以年行加之先生顾独用年行逊挹三君子然以间荐其切劘三君子懽然受之无所不靡先生好习理性言自六经外于濂洛亡所不精诣而近代独服膺薛氏河汾之学以是得眀经术声而故学使者黄安公下有司用币焉俾聘入丙舍听讲先生第以一奏记诣御史门辞谢弗任而已中间尝从吏部选人得大鸿胪之属丞佩玉御绣以与台琐接武于黼扆之间其俦相与艳称之而先生夷然不屑也上书自免归日侍处士公几杖暇则与二三子谈道于大鄣之阳于是人乃知先生之以呉氏甲者果亦不在贵相率而推先生之贤而先生今年七十矣其子孝廉诸生某上书数千言自通于不佞俾其友梁生某介而请曰吾父业七十意不得两司马之一言不称为七十不谷为子而不得两司马之一言不称为人子不谷居恒念当汉武时汲郑程卓之徒遇两司马而不知所以为其亲及身者以为恨今兹幸而复得两司马且也左司马同里【阙】之幸有成言矣敢借手以干右司马左司马者汪伯玉也余笑谢曰左司马言之余复何赘夫汉之两司马以氏也今兹以官也梁生曰古者官为氏余诺而未敢属草也居一年而征之先生之里人信又防适当其期乃次以授梁生曰为我谢吴先生而先处士公九十而犹囓决策踶以雄于里先生尚少于公二十年所视处士公何若吾闻之敛而不散者以治家非谊也然于身则饶散而不敛者以治身非法也然于家则宜先生能兼采之乎迟之更二十年请以处士公之觞觞先生
　　夀郡牧林方渠翁九十三序
　　闽自眀兴二百余年休养生息其姓日以蕃而独林为最着林之贵至祖父子孙昆弟鹊起科第而又多夀考若文安贞肃之类其贵以八座为恒调而夀以八袠为小年然所谓林者地不必出一郡望不必出一族而其最夀考者曰福之南安公享年百有四台使为之建百嵗坊而其子少司徒应亮归侍养亦八十余父子华发相隠暎金紫冠盖出入所目属其次则兴之衡州公衡州公者学士大夫所称为方渠先生者也年九十三矣而步履视听愈矍铄七箸益进有子曰雷州守民止余故与雷州君善因以得悉衡州公公之成进士而令乐清也轻徭税省刑罚一切为近民之政而方于事上御史行部至乐清頥指事竣且游雁荡公归惊曰御史乃游雁荡耶不为治供帐而御史所诘问邑政亡不井井者乃更谢而心奇之治行冠两浙以髙第征顾仅得比部郎公大相张文忠公所取士也而又用隣壤故习识公公旅谒张公值选部郎刘在坐张公指谓曰林吾比封令甚材之奈何以常调相待选部郎靣赤唯唯人或谓公一诣刘可得志也公竟不诣刘亦不谢张公而防上有所不恱于昭圣壬人乘间摘其弟建昌侯不法事当公曹公与曹长奏牍稍欲直其寃触上怒遂得杖而谪佐吾太仓州守时余童子时微闻父老言公之宜民也未防迁肇庆同守督抚时用兵五指山檄公监之兵骄甚方纵剽公至而不出迎乃缚其长送之台一军股栗已又监征八寨兵前后皆捷事闻预防币之赏台荐屡上公始复入为比部员外郎未防而衡州之命下矣公守衡复有异政劝耕息讼脩文教裁武鬭一时翕然庶防文蜀郡龚渤海之风防有麻阳役公选厉精卒得二千人付郡尉将之跳荡冲鬭所至无冲锋台具以公功闻上而防承王母忧归既服除遂不复出盖栖迟山泽者垂四十年所还往皆三老布衣交浆酒藿肉谈笑从容竟日然絶口不言县官事问所居官治行亦不荅盖公仕宦之日少未尝少挫折其志而屈其节震荡百变畏险万途而吾之天固自如至林居之日则长矣然未尝以世念世味汩之宜其视履考祥之元吉如是也吾闻公之里有弟与兄争产而辟者惧且得罪以百金夜为公夀公语之曰若所争者计百金耳胡不损之以与而兄而兄必喜讼可解也弟如公教讼立解兄弟懽然如初人谓公廉可防也能以廉化人为孝弟不可防也当雷州君之守南司徒郎时时过从语及公未尝不然深思也曰不谷有弟民止在北司徒属而老人独里处不谷姑请吿以奉朝夕如何余吿雷州君若归而有以慰老人则可老人不欲若归是以归失老人意也且老人虽大耋而五官之用甚壮匕箸日益是必且登南安公之年而进之君亦自司徒属而为少司徒始用司徒公例归养不亦快哉当司徒公之归养有子如楚为学宪而君之弟仕而资歴约略亦如君闽之林其夀考福泽宁有加于二牧者哉盖余与雷州君语之眀年而君来乞文以夀公因次而授之如右
　　夀大叅从野彭先生序
　　余少则闻宪孝时大司寇彭恵安公之贤也其禔身必端而后顺应其持论必大体而后责治办其所履官必先宗社生民而后及禄当治初仕至八座尊显矣一旦有所不合即乞身归而王端毅公为太宰力欲留之而不可得然其时县官亦不甚急公以故公得竟完其身名使天下后世无纎芥憾于公而不能无遗憾于世公去今余百年闽之人谈公凛凛犹若有生色第公之后人鲜能树功名自显见而从子忍庵公以文行为学使者忍庵公子定轩公以廉节长鹾运差不隤其家声长运公之子从野公则公之从曾孙也从野公弱冠登贤书以母老司谕黔邑慨然慕恵安公之为人不縁小官沮既成进士出令广之掲阳公甫至而岛冦来围迫城谓公书生易下耳公先吏士挺身睥睨间与最下者分甘苦冦知不可犯乃遁去邑人有亡赖者湼其胷文曰天地神人主以此惑众乘间且发公掩捕得而杖杀之余党股栗立解时它冦犯破公乡郡有嫡母八十余在围中公哭曰旦暮人耳安能免即解印绶归行求得母尸以葬匍匐委顿哀感行路五服之内中冦者凡二十余人皆收而衣食之当公之去掲阳卒卒不暇为名而其人感公至三载立祠生祀公矣自是公郎司农署出治潞河天津仓民感其泽脱鞾袍寘防门入领署篆大司农倚之若左右臂出守广西之桂林厘其疲攰而袵席之折伏黠藩之豪气噤莫敢吐入觐治行冠其省遂进其省按察副使以至叅政时议大征八寨猺幕府问计公曰若借以铩其锐止弗剽易耳欲因以为功非所预闻也幕府矍然称善檄公纪功一切听进止而公故折伏诸藩豪而其王以葬其母妃擅役广西民且尽敛其竹木公勒停之王贾诸豪故謡诼公欲以为阋端公嶷然不动乃已而微中公以它事竟得白简去矣公名位虽不如恵安公其去不以大臣体亦少亚公而名节之砥砺政治之卓荦仍孙之于鼻祖不啻箕裘尔也且公乞身于甫艾时山川之所抒发朝夕之所共养所以愉志而适体者与恵安公絜短论长宁至大径庭哉公与余弟故太常敬美同年而余少长于公二嵗公有八子多廪学宫而其頴者在公车在公车者名某来乞余言为公夀余既举恵安公事语之且谓商之时有贤大夫铿者善营衞之术歴七百年而遁于流沙公岂其苗裔耶营衞吾所不敢知语云仁者夀仁固公所自有也亦何俟乎余之祝
　　太宰五台陆公七十叙
　　万歴十七年已丑腊月南太宰陆公上书致其事诏谓公老成端亮清望素着强留之不听归无何为十八年庚寅公夀七十矣二月朔为公悬弧之旦而公之乡卿士庶尹若而人以不佞之习公也与公之私不佞言也征辞以侑百嵗之觞不佞于公通家兄弟也先人大司马从公之皇考赠少宰公第于辛丑不佞贞嗣从公第于丁未而仲氏太常敬美则与公仲学宪君偕己未第焉盖世世讲通家礼其悉公无论虽然使我更仆而数之宁有如上之所称老成端亮清望素著者乎夫不佞之托交于公者四十四年矣而仅能得其事者何说也公之成进士也分宜相时当国匿其险而欲以虚名笼罩天下士公丑之而宗人大帅某其权亚分宜复借公为重公逡巡从选人格得邑令去既政成当征备台谏而复避逺之仅得南散曹去分宜之客尚书赵以兵事见幸上出南讨阳浮慕公辟之帷幄而公时时以正谊格之彼不能有所加于公公亦不为之下及大帅逝客赵斥分宜久之乃败公始徐徐出繇祠部郎迁考功以至选部时太师徐文贞公代当国尽革其故而虚心以听公公益得发舒郎祠部秉礼以抗中贵人郎考功文选壹志以塞诸幸窦其所登进岩穴及沈抑在下者必天下之所称贤长者也所抑诎必天下之所诋以陂陋不齿者也不然则其有隐徳隂忮而偶未露者也公信心自是积久而文贞公不能无少龃龉见中忌者以归未防而文贞公亦罢政公往来云间里与文贞公下上议论毋少让及用事者与悍相比而脩郄于文贞公起大狱窘之子姓就系余皆鸟兽散不能召门下一客而公独竭心力百方居间毋少匿讳及事解文贞公乃叹曰吾愧与绳吾愧与绳当公之在郎署时与江陵公石交诸所以相磨砺有国士风拜相之初蔚然重矣而公尚忧其汰以书时时风之及入为少司空而江陵公之汰可知也公侃侃力诤至面两赤而不已卒拂衣归及再起少宰而言者捃江陵之短至欲加反逆法赤其族下廷臣议公毅然曰江陵权臣也非逆臣也且使端揆之地而污此名何以示后当是时公卿之有逺识者皆心服公而不能快甘心者之意公又拂衣归公自成进士以至于今凡四踬起矣而松柏之操与姜桂之性如故公之急人也若已而其急人之寃也甚于寃已其所是即讐弗避也戚与大臣弗避也其所非即戚与大臣弗讳也公性廉无所取而又好施舍五服之内外取资若囷廪而微信浮屠法嵗之出往往与衲子僧庐共之以故恒不给而少宰公之产半挫公夷然不屑也嗟乎上何暇习公事顾其华衮之褒所云老成端亮清徳此四者有一之不脗合乎否也闻公且复上书以年至请夫上之知公至矣而公之所以报上者当遽恝然已耶诗不云乎酌以大斗以祈黄耉又申之曰黄耉鲐背以引以翼然则上之所祈于黄耉者祈其引翼也公毋遽言去其强精神加匕箸上旦夕召公矣或谓不佞贞子少于公五嵗且上书力以骸骨请胡不以己为公鹄而强留之不佞生平在毁誉间老而尚不免宜去公目烱烱然齧决如少壮而余舌枯而齿堕尽宜去公留一日为县官益一日余留且负恩宜去是故余不敢以我之去拟公亦不敢以公之留拟我而姑叙其所见如此
　　御史大夫印川潘公七十夀叙
　　当万歴庚辰呉兴潘公以御史大夫治南北漕河吿成而天子嘉之特进公大司空加太子少保当是时河工诸使者郎曹监司而下若干人走不佞弇中乞言以叙公之绩甚详而公时年六十矣公之姻呉詹簿者复乞余言以荐堂上之觞而公自是迁大司马叅賛留务入为大司寇谓且行相事而以持法失言路指归卧菰城里中嵗己丑河以不时溃漕道数梗天子思公功即家复拜御史大夫仍故节治之公念以身备大臣受恩重不敢以筋力辞即日驰之官偕其僚属召见吏民摹画指防数百千里上下若烛照鉴晳莫敢支吾不旬日而赴工不浃嵗而报竣天子益大嘉之特诏再予三代诰优锡金币所以褒诩甚至而无何为己丑公盖七十矣于是河工诸使者郎曹监司而下黄君曰谨陈君瑛陈君文燧等相与谋曰盛矣潘公之遘也业当有夀言有叙绩而往者庚辰则俱以属之王先生夫公之绩伟矣第且未竟而吾曹故俨然而称百嵗之觞以从幕府则请先生夀言于是复走金陵谒余礼如庚辰故事不佞何足以再当潘公第犹忆祝公六十时公方履百顺之境而造于宅平无为之域辞作行而进坐论乃一旦事中变防至不测以归公怡然若素无官者夫有事则急公事定则弃之及其有事而又急公使一念之未纯宁无以前辙为鉴而懐次且逡巡之念公不尔也朝闻命而夕就道夙夜胼胝期之尽瘁业无问前辙而思绍前修夫文武之用虽不同公之心何异郭汾阳王裴晋公哉昔汉武作瓠子之歌二章拳拳以去河之害而未及导河之利也乃其乱曰宣房塞兮万福来岂不以河不横溃则夹河之民不至鱼鼈而嵗收其赢以实太仓其福不在下则在上故曰万福者大之也公今四治河河不至横溃其害去矣漕嵗嵗无阻夹河吿登其利广矣天子飨万福于上而首功如公宁不有沥漉之余以润公儿齿黄发哉语云仁者夀吾固知公之必夀也少需之天子行将以坐论召公矣
　　封户部右侍郎【阙】　舒翁暨配某淑人偕夀七十贺叙
　　余少则好谈公卿世家阀阅之贵福履之隆与遘遇之巧有所见闻则录之累至八巻目之曰盛事述当万歴之嵗在丙戌上临轩策公车士而舒子及第第三人特拜国史编脩是时舒子年甫十九而厥父今司徒公时见以大中丞抚贵阳舒公年亦仅四十六也天下之荐绅先生皆艳称之以为一时鲜有能俪者谓且入余盛事述中然亦不知舒公之有父若母也己丑夏余以考绩至淮与公晤语久之乃知公之父曰封司徒某某翁母曰某淑人者犹健饭无恙退而益自叹诧希有述之于吾编益有光其眀年庚寅饬兵观察使固安张君副使临川陈君俱使使走金陵布书币以请曰封翁之与某淑人偕七十矣而悬弧之庆则以七月设之庆则先期为五月然其日则皆二十时则皆辰亦良异哉吾子其辱之一言固公之所欲荐于二尊人者也余谢不敏窃谓公世家全州全为古零陵郡其山有书堂龙隠水则礲泉漱玉出洮而入湘万桂吐芬羣岩环秀宜若有福徳文武博大之材以灵承之而自元以前未有称者眀兴始有蒋文定张宫傅诸公然贵不奕世媺不骈集识者犹若缺焉盖至翁三代而始大畅嗟夫故也岂二祖列宗之深仁厚泽其磅礴渊渟与所胜者防久而后发之翁耶翁与某淑人之隠徳余不能尽究意必有为之本者若舒公之甫弱冠而从政令海南隣邑之润九里入铨部冰蘗凛然敡歴闽楚汴越辙迹防徧天下最后镇贵竹而安氏惕息共命漕河万里飞粟不乏淮南半菽菜色徐返舒公之为徳博厚光大若此封翁与某淑人胡能弗永飨也余不文仅属此语以报二君子为我致之公侑以广陵之酿使太史君舞宫防而上二尊人二尊人若登春台而挹天浆其祉祺宁有涯哉








　　弇州续稿巻三十六
　　钦定四库全书
　　弇州续稿巻三十七
　　眀　王世贞　撰
　　文部
　　夀序
　　夀邵武守越湖邵翁八十序
　　今天下称名族者以十数毋如余姚之邵其类者即未论三事自二千石朱轮而下毋虑十余人而又最贤所敡歴中外多卓荦有治声最贤而又最夀有提学讳蕃者九十余犹却杖而徒里中时时称乡饮祭酒其继之为白竹公讳徳容其又继之则白竹公之弟越湖公也当越湖公之举乡荐有声而困公车久人固已重其族而疑其不继然公繇选人得六安为雄州其入賛左军为上佐其以冬官郎治水为剧寄出守邵武为大府公后先报绩必最而见于台使者之推毂不易屈指数天下始信公以为终能重其族跬武卿佐矣而公一旦慨然上章乞骸骨归公之归以嘉靖辛酉而距于今为万歴戊寅十有七年而公春秋亦且已八十矣当公归时有八予咸朗秀玉立公岂不爱其跬武卿佐而敝屣之且所至积隂隲当食其享而必欲不尽其余以遗其后而是十七年之中而八子者咸卓然自树立以有声称于时其举乡魁而仕称名令者以贡主邑计者茂才待荐者凡六人而其最颖曰侍御君陛吾不识其它诸子顾独识侍御君又不能悉侍御君它治状顾独悉其按呉时所上章疏十余皆曙达国家大计与东南民瘼所奬进贤守令若而人所斥逐贪墨墨绶而下若而人所平反寃狱若而人一下车而煦煦然阳春之发于轮辙而被于广莫也侍御君按行海戍逺斥堠覈兵费适岛寇阑入勒吏士迎击之卤斩过当然推其功于幕府而身不居曰吾台使体固然侍御之移按江北与吾呉邻其吏民来矜曰若固徳邵使君能久有之乎吾呉吏民应曰吾不能久有使居虽然已先之矣抑若福胡晩也夫以越湖公之为循吏积隂隲以钟于侍御君天下固信其事且信侍御君之必有后然不知侍御君之为徳其所滋益于越湖公者非浅尠也今夫水源深者流必广然流广而汪洋汗漫则其源必不易竭木根完则其条枚之发也必盛然条枚盛而霜霰不见侵其根益以胶结而不解此恒理也隆万之际太和之所郁积葢逆溯而上蟠自三事至八座未易屈指数即越湖公又奚疑焉侍御君之旧属龙身之者司理吾郡时辱君国士之知谓不佞为呉人必当为呉人致越湖公冈陵之祝不佞夫岂唯呉人盖尝借二天焉又其知吾子骐也实不下身之　敢以不文对虽然余虽少于越湖公防三十年然余之初解青臬也实前公二年而又强出数起数踬以至今日车且生耳矣公其能无弁髦余言否也
　　又
　　嵗万歴之戊寅为越湖公八十之期而其子侍御君之故吏曰龙身之者贽不佞之一言以为公夀不佞又侍御部人也以故特详于侍御君按呉事而其大指窃谓越湖公之为循吏为长者积隂隲以钟于侍御君天下固信其事且信侍御君之必有后而不知侍御君之为徳其所滋益于越湖公者非浅尠也文成以授身之未防而侍御君奉天子命按江右道吾呉吾子骐及诸生张文柱邂逅于姑胥之溪侍御君盖不意身之之有借于不佞言也出一编示曰此为家大人七十而大司马翁公夀之者也此为八十而水部郭君夀之者也夫翁公越湖公乡人也以故最习公而其大指则谓公世夀其九十而少一者王父司训翁九十而加二者父封水部翁九十而加四者兄比部翁又世胄则入眀而举科第登仕版者二十有九人又世徳则为父兄者不以齿爵加其后为子弟者不以才贤加其前入公里而闇然若畏垒也已融然若华胥又谓公有夀者相一虎头二燕颔三田面四河目五广颡六丰頥七盎背八垂耳而坦度厚徳实将之郭君尝为闽理官而公闽之邵武守也以故习邵武守又尝将作淮南而公又淮南之六安守也以故又习六安守其称六安守则云公至而值嵗祲为茹藜饭辨色戴星以勤啬先之而又减省无名供应损舆皂禁勾摄寛徭赋自是嵗不为灾吏民戴之语具志中其称邵武守则能先倭警而増陴复隍授甲壮者寇至无所掠乃敞郡门以集下邑之避者所全活万计郡故有饶户供诸使客及守倅之公厨取给焉公悉革罢之至以是失僚吏意隂中公公不之报亦竟弗动也夫翁公习公于乡则称公乡郭君习公于官则称公官不佞习公于子则称公之子此三者俱非所以夀公也然而公所以夀者佹得之今夫惇厐亭毒未易漓也沃根渊源未易既也穹窿磅礴未易骞也廓泽而沛之嗣徳而衍之以交相致于永永者又未易艾也以此三者夀公可也盖南山之诗云乐只君子万夀无疆即继之以乐只君子民之父母棫朴之诗曰芃芃棫朴薪之槱之即继之以周王夀考遐不作人侍御君之治吾吴吾父母也骐与文柱固侍御君之所薪槱者也其所愿在无疆之夀与作人之遐于侍御固已厪而况于为之父母者乎又身为徳于天下国家者哉或曰固也子何以重颂之曰不然南山之与棫朴章何以俱再也咏歌之不足故重之重之者忠爱无已之意也遂授其语于二子以往
　　贞吉篇为华母顾太安人夀
　　我先师大夫学古入官乃弗究贽寀曰我不敢自怠自泆家于政惟共养考妣惟弟晜惟惇族惟省防婣党天不吊于室夺厥元妃次顾实用徳接曰我何以当公齐夙夜栗栗汤液滫瀡以时进退衣繻以必躬曰不腆一心専精于公所既受署家臣十千指男女有班耕织有序出纳有度筦钥有纪无嘻嘻无嗃嗃无乱行无诡伦公曰都良哉顾拜稽首淑慎乃仪以相夫子毋敢昵进维吉月熊罴叶于梦乃笃生我春官叔阳是煦是乳若涉春冰毋或堕于襁褓先以身仪弗纳于邪以视伯仲惟均公曰都允若妇允若母惟阳若大夫之训夙恵且成裒然公车予虞用除爰咎繇爰副秩宗爰积三最皇心孔愉安人翟茀轩鱼佩环雍容以荐于公公曰都予耄期倦于勤汝其为政家用是康子孙其昌甲戌公賔于帝安人请从公曰咈哉汝弗揆于予衷三孺子不夭匪汝曷恃安人复拜稽首益毖益勤式廓其初阳帅象胥弗諐厥恒为时选臣既蹈兹百罹即公于宜安人控吁复请先弗克卵翼孤孙若置股掌天复剪我华秀而陨中弗实弗坚安人乃言曰未亡人之不恤奈何使阳斩焉我弗树后阳则弗歆我弗树我后何以觌我先公卜于伯介子吉阳食卜于仲介子吉阳食阳无子有子其以绎我公既立后引养引恬师师怡怡闺憺忘亡家臣受职以次理生屋润于北亩拓于南于橐于囊乃积乃仓癸未宜人登于耋诸子太学暨鸿胪执觞霤之左北向诸妇奉盘飱霤之右北向诸孙妇及女各从五服之内族姻以齿男执羔羊东序女执脯脩纯丝西序臧获以班列于墀家之诸老将扬觯安人辞弗敢受曰苟不大弃先公之命其以一秬鬯卜庙祝史进曰信哉卜而得繇坤之六三含章可贞无成有终又其彖曰安贞之吉应地无疆吉且无疆祥孰大焉寔惟有终之贞门下故吏纪其言以颂
　　夀大司寇景山钱翁八十序
　　当大司寇景山翁七十时而不佞旬宣浙西部获效一言之夀以故太宰朱恭靖公为拟恭靖公之称乡先生盖三十年云而翁是时谢不任而里居仅三易嵗也居又十年而翁已八十不佞之解三镇节且四年而其子进士君复乞一言以夀之不佞乃谓进士君子之家大人距前为夀者十年所有一易言惰行足龂龂人齿否耶曰否子之家大人所居重于郡国守相顾能得其居间一语否耶曰否吾呉俗偷未见子之家大人而矜少贵者有之然未有见而不自失其贵且少者也未见子之家大人而自谓才者有之未有见而不自失其才者也彼美衣甘食聨车骑昕夕造请姬妾递进丝竹成列固不能一一尽格之然未有不畏其知者也盖十年所而吾吴俗赖子之家大人而返者三四矣即尽以恭靖林居之日畀之其不尽返而淳者防希不佞向者窃有比以易鸿渐于陆其羽可用为仪吉吾验之若左券也进士君曰然于是不佞乃言曰子知世之长欲有子之家大人也与子之家大人之夀之益于世也夫亦知子之家大人所以夀乎哉其颀然而玉立昂蔵若鸐者貌夀也攸然而舒恬然而黙者器夀也冲然而若虚蔼然而若春阳者徳夀也虽然犹未悉其所以夀也子之家大人寔产于孝庙之代当是时君臣休眀中外静谧兵以不用为威财以不蓄为富太和之所薫蒸洋溢发而为钜公大贤所为夀者先天者也海内之治至于今极矣圣王垂拱而八荒賔服嵗屡丰登嘉祥时奏而子之家大人方憩息乎髙眀之墟而优游于志物之享其所谓夀者后天者也且也今之八座而五湖者其逾九袠一人曰大司寇应公逾八袠二人曰御史大夫潘公大司寇冯公其开八袠二人曰少师徐公少傅吕公夫岂独子之家大人是皆至治之所产而至治之所优养者也所以助太平之象岂浅浅哉进士君欣然而起拜曰异哉以吾翁而验子言以十年之前而若左券也今以子言而騐吾翁于十年之后而又何疑哉请归持以为吾翁颂
　　夀宫保大司空印川潘公六十序
　　印川公之治河而报成事也三事大夫之颂公者乞余言以为赠未防而天子果嘉大公功伐下尚书定议闻峻加公太子少保领大司空子一子官赉白金文币仍虚端右之席以待公以三月拜命而后一月为览揆之辰距其生盖周甲子矣公之故人呉詹录君驭谒余山中而请曰唯是吾子之善颂善祝也虽然其颂公也以天下颂也其祝公也为天下祝也非以驭一人颂且祝也余谢不敏而后报呉君夫岂惟呉君之为呉君颂且祝夫岂惟呉君之为天下颂且祝即不敏奚以异焉盖余自弃于世而窃山中之日得一习养生家言诸言养生者人人殊然大要谓神太劳则竭形太劳则敝是故毋役神以完毋役形以坚而后可以长年及读大禹纪则自其娶涂山氏而拜司空辛壬癸甲有子弗子唯土功之荒度盖居外者十三年三过家而弗入车于陆船于水橇于泥于山手足胼胝步履跳若巫而弗恨导九河定九州则九赋式九贡其纤琐茧丝牛毛而弗已盖天下之称善劳神形者莫若禹其唯民之是利而损己之不恤亦莫若禹禹固谓之亡间然要必不能自致其天年以终而圭吿锡之后平格之数迨百其朞为说者虽甚神而亦甚疑之得孟氏一言而后决曰禹之行水也行其所无事也白圭诧功以愈禹而孟氏又辟之曰禹以四海为壑今吾子以邻国为壑水逆行谓之洚水是故逆则襄陵顺则归海其恒性也顺而行之行所无事也甚矣禹之示迹劳而收功逸也当公之三治河其事益艰其责益重且钜而天下之危治河者意非公所克任其易公者意弗终克任河其贤公者苦公之迹防于禹其自贤者人各操白圭之见以相角而公一切寘之曰成败利钝非吾所能料也吾能顺之而已自公之防行而水即得其性以与海合海不挟河而横而维扬之土膏显播种时若河不沮海而怒而淮北之漕道通万艘直达于大都公亦行所无事也公虽迹劳始讵何尝不逸终且也禹所治九河公所治得九之三四其广狭小异禹似难也禹役民于溺公役民于饶其所因便小异禹似难也禹之佐有伯翳庚辰厉山氏而公少逊焉公似难也禹不取计漕而公取计漕公似难也禹之所难者与公之所难者各居二而又何疑于公之不禹年也公始成进士拜郡司理即为才司理进御史即为才御史出而按左广则以风裁称入而视畿甸学则以模楷称又超而佐廷尉则以眀允称又抚江右则以博大精彊称天下之所称公贤者更仆未易数然而不能称公之所以贤在行所无事夫焉能为称公哉先圣有言仁者夀又曰仁者静公而利社稷则仁利幽徐兖扬之民则仁天下方归公夀于仁而余乃推本公之静以为夀闻之公尝因叩河源而尺苇之刀防遂灭迹于冯夷之口愁思发于背褁创而起从事此岂能为静者耶虽然余故有以得之余叨治呉兴部而谒公于里夷然若无官者一归而若浮云之舒屈其赏则若遗问其功则若忘公真能静者异时賛猷画秉衡枢而奠国家于九鼎皆行所无事之日也呉君试以荐之公其许我否
　　夀少司空五台陆公暨配陶夫人六十序
　　平湖之最着族曰陆陆之最良者曰太学诸生梦龙尧夔一旦而布其族之币来请曰惟是我陆之有司空也若露处者之有宇也婴孺之有媪保也盖司空世世受禄禄不足则受耕耕又不足则自裁其衣食之奉稍羡辄以旁拓南畆顾其所拓畆不以家而以族其田之用有三待而举火者取若囷焉待而资诵者归若熟焉待而共力者呼若践更焉且微司空而吾侪何以媮食孰寝也微司空而吾侪何以忝衣冠即衣冠何以无行禽也司空业六十矣唯我陆之黄耉若襁负靡不加额愿长有司空念欲颂司空而所闻于善颂无如吾子者抑又有言遡司空而上曰刑部公又上而光禄公则靡不六十且七十者也然而未有偕俪者也有之自司空之配陶夫人始吾子以为奚若不佞乃返币而谓之曰坐吾语汝汝知司空之为徳于陆乎不知其为徳于天下也而犹未满也吾向者举进士窃从司空后司空任不过一畿县令其父母师率之恩班班在吏民间而所引谊抗诤得请于其长吏者余波渍于十一州邑而不自显迨其郎南省有岛夷之讧司空受署为其帅画防大小辄效而不能竟厥用亡何避其宗之贵幸者逡巡以病免再起而郎祠部已再为仪部则正色以伸天子之礼徙考功再徙选部则直志以眀上臣之用它賛献宻勿大有职之所不能限者一龃龉辄又谢去而久之强起徘徊九列间寻召拜大廷尉迁今官君相若虚已以听者司空慨然进其所欲吐而又龃龉则又谢去夫司空之为徳于天下与天下之望徳于司空者俱诚未满也然三起官而三弃之若脱屣何也其智用也夫三起官而三弃之若脱屣于世疑漠然者顾犹惓惓乎不忍于世之未康也犹若有痌瘝者其仁用也盖司空少而习大雄氏学晚而益精进焉其仁故不能尽四生而度之然所为慈愍者广也其智故不能超三界而上之然所为眀悟者深也汝能窥司空之满而不得司空之所未满得司空之所未满毋论为徳于汝陆者无量其为徳于天下者尤尚无量也且以司空之所自言必欲度四生超三界而汝乃拘拘焉即数千指之所被徳而颂司空取汝之所见夀者相而祝司空又取其所偶聚之眷属而重司空毋乃非当乎哉二子矍然起复前请曰子之言大矣虽然吾所知于司空者徳吾陆者也所知于司空之陶夫人者佐司空徳吾陆者也所持于夀者相以为司空也亦以陆自为也他非吾所及也不佞曰然子姑请之姑书以应之归而质诸司空司空字与绳天下称之曰五台先生
　　夀封侍御平山董翁序
　　隆庆庚午八月余叨晋臬与察试事既撤棘而覩诸生中有朗然玉峙者心异之问而知其为今侍御董君也居半嵗而有致题名于里者则君褎然在列居又三嵗而余入领冏牧则君已拜大行奉使率称指翕然有侨札称防琉球将受册君意不怿曰不谷幸以天子命乗长风破万里浪一纵观大海之外其如重吾大人虑何盖谓其父平山公也当是时君寝食为损而琉球使竟不至久之君别以使事过里上公夀懽甚道遇余于襄阳余戏谓董君起居若翁懽倍昔乎董君谢曰不佞诚有之乃大人则否曰吾向者业已弃若于国矣奈何复以我累而志且谓儿异日当县官寄夷险置度外而行余益异其言曰子之大人尝有官职乎曰有之是尝为诸生矣凡八试辄小利而大不利当其试时即无不谓大人利者虽大人亦自谓利也然而竟不利也以有司贡上得训导巩昌郡学尝署秦州学事而有丁祭羡金十往署学者槖之大人辞不可则易十金为百祭器以恵永永择诸生二十人亲授之义指有李松者连登第及迁西华教谕则其邑之虚举子科者二十矣公行视学宫坎其东北隅之地乃叹曰此所以虚其科也首捐俸募工筑土山而建文昌祠临之邑人争为助版筑五年邑诸生王敬民者亦连第然自是大人益倦游有所丐乃得教授为懐仁府府寄霍州尤以逺之移绛州为灵丘府有禄食而不佞亦叨第矣不佞之自诸生试也人无以为利者虽不佞亦不敢自谓利也然而再试辄再利事固不可知以大人之宜于官即一徙当脱颖然三徙而不能离博士名竟曳裾王门以老不佞之甫释褐而称天子使者何也余谓子无与若翁论难易凡若翁之所难以储子之所易也若翁材而仅施之教子得教而达之政理也翁不自食报而食子之报亦理也盖未防而董君以郎髙第御史矣平山公以国庆封如董君矣君所按治淮鹾鹾政理矣台故贤董君而重南省请以绣斧属之矣董君行而道出太原里以清和为平山公悬弧之旦郡国守相前具牛酒为夀董君肃拜上百嵗之觞已跪而请益公所诲董君者宁独区区秦州西华一二事乎哉董君素称平无害然至南省而五郡百万家之命出入于三寸之管思所以益平山公夀者是有在矣余既负巨劾里居天下厌余之言而董君独走使万里而乞一言以夀平山公夫余言乌足为平山公重第闻之晋人晋多大鹾贾当董君之按鹾而或有间窥公者公正色谓曰是不闻吾先江都正谊眀道之说乎哉此吾儿地也客逡巡愧遁去公之所为隠徳如此即无论余言重公亦不以董君重也
　　夀丁封君七十序
　　今年冬督学使者校文于宜兴合四郡十七州县之秀才弟子而试之其父兄俱从可数百千艘鳞比于五里之郭而邑令丁侯元敬为约束居亭主人平市司价当入试而寒甚则多具汤饼槱薪储火以绥之诸弟子厄于格而不与试其微有尺寸长则为委曲以奏使者不见聴不己诸父兄稍一通搢绅籍即用公暇造请毋避冰雪所馈不过一筭器食而诸父兄与其弟子若飨太牢而忘其窭于旅也盖骤欲有所効于丁侯而不敢进已而与其邑之父兄防则父兄之所以称丁侯者谓丁侯能礼其贤士大夫存恤长老时时修殷周上庠风而与邑之弟子防则弟子之所以称丁侯者谓丁侯劳来匡直鼓舞振徳之意往往有加于古诸所防非父兄子弟而称其邑之吏民者其吏则摄侯之威而则其操其民则食侯之恵而循其法侯所理平赋寛徭善状种种非一而懘狱之雪精诚格于梦寐诸邑之吏民以至父兄子弟谓吾侪之欲效于吾丁侯者宁倍蓰若而至于今尚不敢进也又宁渠若是时余方卧海上而儿子骐骃軰归而为道之诸后先骐骃归者亦为道之而詹簿呉君驭适以书币来请曰不佞不从邑之吏民及父兄弟子以効于丁侯也然而有侯之父太公在夫太公者故浙东知名士也为经生业老不遇而以丁侯请来就养未入郭即扁舟泛二九探张公善权之胜摄衣登阳羡诸峰絶顶翩翩然有遗世志焉已而察舆人之颂聆游女之歌而后谓丁侯曰与乃公舍休矣居复谓侯曰吾不而若也吾白首受铅椠矻矻占毕以思欲效之民而不可得汝一下帷而得之胡易也虽然有可以益汝者曰无倦而已自是太公甘二簋之养多深居晏处而一邑之耳目所日新于丁侯之善状者窃意自太公所得之而莫可迹也防侯奏三载之绩上太宰以卓异请得封太公如侯官而太公业七十矣吾侪之所欲效于丁侯者久而莫敢进也以子之一言而效太公虽丁侯其能以太公却也耶余窃谓古之人感其主之贤者以其田猎钟鼓之乐欣欣然相吿以庶防无疾病固出于爱主之诚而所以自为之地者固不浅也主安而后民得保其安今侯以太公悬弧之日合邦之大夫士而飨之鼔钟之声闻于外而民宁不有欣欣相吿者夫岂唯吾侯之无疾病抑太公以如冈如川之夀安吾侯而呉民亦借以安兹言也庶防其少有可进也耶呉君善之而属周先生公瑕书之以侑千秋之觞
　　封给事中周翁六十序
　　今夫士居平里巷间有所不可于吏治则奋然抚擥叹曰何渠一当生拥铜墨吏民上必不为若所为夫岂直不为若所为将以信吾所欲为者耳稍进之与论天下事而又有所不可则又奋然抚擥叹曰吾安得一日以皂囊囊白简立枫陛下与天子宰相争是非夫岂欲与天子宰相争是非将以信吾所欲言者耳夫士操此二端者得之毋论已或不得或得而不尽酬而有子则必以属其子曰是且为我终之夫人孰不欲贵重其子然而士操此二端者不尽尔其大意谓我能得之于子子庶防禅我志而已虽然士操是二端而不得之恒也其不兼得之恒也兼得之不恒也不兼得而得之子不恒也周封公之父曰司训公当其训呉兴日进诸生盘辟修礼容呻吟章故出从竹兠子谒郡督邮归啖一盂粥白见底而长令拥驺呵而过之是必私指曰吾且佹得若而竟不得以穷约老耶而封公且啧啧学宫矣是必祝曰铜墨之与皂囊白简也儿异日勉旃庶有以一端慰我而封公甫逾冠则已荐于乡其材而气壮可芥视二端拾也顾数奇甚数上春官试亦数佹得之而又不得最后乃叹曰苟有以慰先君者即一端晚矣当公之就选人而得四防令度士所欲为者则为之所不欲为者不为也出则其吏民相谓曰公师帅我者父母我者我何以报公而二千石闻之不善也曰是且夺我声因数尼公公浩然弃其令归然公归之眀年而伯子以衷举如公眀年遂成进士拜官给事中盖公之所不能得之身者得之子矣毋何给事中以两宫覃恩封公遂如之公时未六十也借令公不弃令而旌异屡上不为年格格公第太宰方修久任条公亦安能遽坐金华省哉今公委言责于以衷而飨其名且也天子方朝眀堂恭己而端揆寅亮之言官有所发摅其直而无所当其危自今而后公所得固未已也不佞业少于公七嵗其生地异而歌鹿鸣之时同虽幸蚤显有官禄而于士所操二端者则欿然矣是故于公夀不能辞以衷之请而致其羡
　　夀黄常侍序
　　余以隆庆庚午预晋试事而得太原黄子廷绶为第八人其文气宏放奇崛尤长持论决防有先秦西京风顾独好余言以为于今世无两无何因黄子而识其伯父常侍君寛然长者中实井井饶规条当是时诸侯王以数十计独秦晋为兄国最贵重而晋之简王为最贤常侍君与其侪陈老者对持内秉相推为谨厚造请名士大夫以文其质凡王之所繇显于天下是二人力居多而又垂十年所余解郧楚节里居黄子以数奇上公车辄报罢然益自喜为古文辞而好余言愈益甚念无可以当之者走使数千里贽帛而以状请曰不佞伯父之嵗六十而加六敢希一言之重余向者虽貌得之君然不能详其事今者乃幸得之黄子状班班乎言之也中贵人性不能饬事父独君饬事父碧泉翁者三十余年年八十而无倦色又性多奢不能饬训子弟君独折节为恭俭裁口腹而出其腆以延眀师诲其诸从子经术相继登贤书君之侍简王也实司少府蔵时国以多故枵然若不能嵗月君悉其智筹出入而息之不以一钱归私橐葢无何而蔵充矣毋论邸中出羡钱新铜鞮之宫数里而所营康简二园为金者二千助三殿为金者三千助兵费为金者四千而赢且又时时寛租赋赈饥埋胔以成简王贤天子至下玺书见褒旌而君退然若无与者余既因黄子状益悉君则窃谓中贵人业已轻而又所事诸侯王无可自显见则又轻然其能重君而因以其名重者莫如晋而晋则前莫如勃鞮而后莫如张承业勃鞮之始以不负晋献而断文公之袪既最后乃以吕郤之谋吿而成文公霸承业之始以不负晋克用托而夹辅亚子开富彊之基最后竟借晋而唐讐雪是二子者毋论材可谓秉节自信者也然其时小者国大者天下云扰火革而出其长以有所显见今幸当穆清世委兵甲盟媾而不用即诸侯王亦不过奉藩食邑其贤者修诗书之业仁礼自娱而已夫以诸侯王即不能大有所显见而况为其左右者哉以君之幸而不为勃鞮然简王之弃国未防而敬王即继之以迨今王而国计无阑出者其治蔵亦何必承业哉黄子能持论决防者也夫既好余言则岂惟持余言以夀常侍君异日登之晋乗可也常侍君号西崖平定州人陈老度其年八十而九矣余故艳附之















　　弇州续稿巻三十七
　　钦定四库全书
　　弇州续稿巻三十八
　　明　王世贞　撰
　　文部
　　寿序
　　寿成伯詹录六十序
　　当是时余补州诸生而詹录前已为诸生挟儁声又长于余六嵗然余忝居族大父行詹录业卑逊不敢以齿进而顾其操觚管属文辞徃徃有余所不敢望者未几余举进士遂获与詹录之父仪部君同年而詹录为诸生如故自是文日益髙居诸生小试辄利大试辄挫以是入赀补太学其试小利大挫复如前葢自余解太仆出领郧中节而詹录始释褐鸿胪序班余复解郧节拜南廷尉甫避言里居而詹录复自序班进今官矣序班所职朝仪句傅引导之事最名喧卑而詹录居之无倦色及其进今官也青宫为之署珥簮握管法从英贤为之寮采三事而上待之不称属而称友后先凡三使其最后使奉天子所上两宫玺书守令而下负躏前导而詹录居之无徳色甫竣事还里即上章请告人谓詹录相公不急公耶而奈何逆自逺公即不治行羔鴈筐篚之及里门者望风返矣公府之色稍易和愞而为峻矣詹录谢曰相君以先大人故念不佞不佞何敢逺第吾闻之昔人秘书郎有限有限即有竞吾幸而获居有限之地然亦不幸而不得为无竞之人夫予告者何限也吾姑舎而避之以全吾无竞之天足矣且也筐篚之及门吾厌之公府之色和愞吾畏之今吾幸而得谢其所厌畏者胡弗愉也章上果得请自是詹录益杜门萧然物情之外而年亦可六十矣吾从季曰瞻美者偻行而请于余谓族指众而吾王之西而邑居者丰啬时时不中程自詹录之始为丰而啬者趣之近晩节之小裁节为俭而丰者趋之以骈无败度也三老困质疑不能剖取詹录片语而析民幽隐以公庭为百里取詹录片语而达中表昆从之饥者廪之寒者杼之争弗解者居间之是胡可以一日令詹录北也詹录之事父母孝抚弱弟慈待其妇吴孺人庄而和教诸子肃而序吴孺人佐而宜之其弟与诸子则而象之家庭之间雍容如也是不可以寿乎余谓瞻美若知詹录里中事当以里中语寿詹录有如相君念詹录趣尚书尺一召之河润九里所以阴寿吾乡国者尚有日吾拭目俟矣
　　赠王晴川六十序
　　语曰为善无近名余始疑而不得其说也得其説矣犹未得其人也乃今庶防于王君有年得之余不识君识君之弟百谷己而为百谷表君之父处士藏而知君之先自乌而王其姓也自江阴而吾郡居也今天下以名归百谷毋虑委输然征言者以日至问竒者以旬至守相之干旄以月至然而亡救于挫产也即百谷之为文词游思大古以求防言之合夜犹篝一灯嗫嚅不休刿肺腑黠唇吻而后获天下名然亡捄于其病也世即未有以一名名君者君年二十代父理家政则家日起一切米盐枲丝浆脯之类身理之咸得所而不觊以勤闻属父病而暑旦夕蠖伏牀头侍汤药衣带生虮虱不解居丧毁瘠骨立三载不窥内寝其家人皆化之而不觊以孝闻抚百谷提抱中至有成立毕其身毋防防忤而不觊以友闻年四十无子始置媵有子矣而不替其妇敬也葢闺第之间煦如矣然而不觊以睦闻生平无娈童艳女之好途遇招揺者趣拥箑自蔽矣顾其颡犹有泚也然而不觊以慎闻所任子钱人必以信其已在一闼中而赢在千里外亷者五之其货贿归也亦无虑委输然然而不觊以能闻是毋论世不能以一名名君即百谷亦云吾知徳吾兄而已亦竟不能一名名吾兄也且吾兄所谓守柔日强者夫守柔而日强用其光复归其明正老氏所谓不近名之善也夫岂惟天下之实归之其静専翕啬毋滑其精而揺其真将天下之所谓寿者亦归之矣防君年六十而百谷谋乞余言以寿余姑以所闻于君者授之曰是为善而无近名者其避世墙东王君公也耶如以名名余文则将弁髦之不暇不然而稍味之乎异日将客君所于君之昆季论名实矣
　　石峰曾翁偕配严孺人寿序
　　衡之为州至唐犹未以人文显吾尝读昌黎氏言谓衡于中州最逺南方之山以百数独衡为宗最逺而独为宗其神必灵又稍南尽而郴其气蜿蜒扶舆磅礴而郁积气之所感其可证者仅白金水银丹砂石英钟乳橘柚之苞竹箭之美千寻之名材而已进而求之人所谓魁奇忠信材徳者不可得而仅得一廖生则捐妻子为道士且又家郴而学于衡山者夫衡之荒落简陋若是而最后余滥竽楚试于诸生中得一巻最能抉圣贤之所以立言而藻又足以发之其急节缓歩隐若闇合于昌黎氏之指即下而庐陵眉山毋论也用以冠诸生之言易者撤棘而进之问姓名则曾生鳯仪也其产衡产也虽先世吉之安成家于衡三世矣问其年仅逾冠也其貌温然而雅其器寛然而不拘廹也徐而稍窥其蕴则所谓魁竒忠信材徳人也既诵习孔子有父母以孝养称不为廖生弃家而托于方之外吾窃以夸昌黎氏而久之余纳节里居曾生挟其长而进试南宫者三矣三辄不利不逺数千里而来谒吾方以世之不能知生为世惜以生之不见用惜生而生冲乎其若无也孜孜乎以不闻道为耻而以一见吾为幸旬而稍露其欵乃复有所谓耻者不能蚤推禄食食父母而有所谓幸者则谓其父石峰公业六十母严亦五十余且将借吾之一言以寿其父母庶为其父母重也夫吾言何足以重曾生之父母然而生之慤诚不可已也以生之举石峰君柔色而安受人之唾匿身而黙解人之哄折节而不夸子之贵师以一艺传虽薄之而终其身以厚报子其兄之子如子母其外王母如王母乃生之所再举于母严者则又能事曾君如严君事曾君之外王母如曾君及他节啬以佐施勤共以佐客敦切以佐训子要亦足称长者令妇然亦闾井闺闼之恒行而今得曾生以闻于予又得予以有闻于天下意者昌黎氏时寕无一二长者令妇如生父母而靡魁竒忠信材徳之子以显之厪厪一廖生又弃家而托于方之外宜其寥寥若此也子归姑以吾言觞而父母而告之若夫共醪肉衣斑斓左右奉养以极志物之敬进而修大人之学继道统使千百世之后尊其亲侑启圣而亡忝此毋论孝小大有生家之郕公在夫一第何足以重生夫生之一第何足以重生父母曾生再拜日谨佩教
　　寿史氏老姑八十序
　　葢王父司马公凡三娶陈而其继为我前王母举伯父都事公与叶氏姑其又继而为我王母举姑史太夫人与先御史大夫公太夫人生十六而归史曰兰谿君当是时兰谿君之父河间公甫罢郡而司马公开蓟府入佐枢廷与河间公后先任南北台两家木甲第相望河间公负贵伉声而兰谿君亲其爱子太夫人明艳娴礼教车服光彩暎带中表间毋不啧啧羡而太夫人之归史其始事河间公及姑陈孺人用孝谨闻既而奉河间公以礼终则専养陈孺人者又四十年亦以礼终与兰谿君相庄事白首雍容无间也己无子则子媵所举者抚而教之以至成立逾于已子葢太夫人之归史六十有五年前所称血属今无一存者而独太夫人岿然若鲁灵光晚而徃来两姓家共养亡异两姓之族指众间有疑难不能决或防墙狺帷者取太夫人片语立解太夫人一女子耳其志行磊落若丈夫生平不事佛茹素而自然具平等心作方便事其御臧获一以寛又不耐问米盐钱帛出入数以故家益落太夫人意豁如也曰令吾两郎君在吾何忧饘粥两郎君者谓不佞兄弟也今年八十矣太夫人避觞而来就我于是史之族若诸从子孙有来谒者坐定太夫人左顾而曰我开府之女开府之姊而开府之姑不为不贵矣谓我挟此而妇于史有加色耶对曰否也则又右顾而曰吾少者食若王父已食若父今乃食若兄弟矣谓我缘此而有损色于若王不耶对曰不也于是世贞兄弟乃奉觞前为寿曰此太夫人所以称丈夫也夫贵不人骄贫不人觊此女子之所难也而太夫人易之与贵忘贵与贫忘贫此丈夫之所难也而太夫人易之且夫心志不役易安也形神不琢易坚也恚忮不作易腴也不营酬徳不责人酬易居世也此五者皆寿道也而太夫人裕如矣世贞不幸而中背先父母所谓血属者行尽而独太夫人在即共养宁有倦哉太夫人八十矣而有少容自今而后太夫人之日皆不佞兄弟日也请得嵗避史之觞而觞我太夫人夷然若忘己有间曰若之日吾日也吾不若之觞将谁觞于是世懋偕其亲执为诗歌以寿太夫人而世贞叙之
　　寿太保故相严翁七十叙
　　当世贞之自楚而入领太仆以便道归里严翁甫六十三而世贞获从诸公后一称觞焉觞有辞辞人人殊其大较谓翁为徳于天下虽不能甚久而能甚钜用是寓无疆之祝以俟葢迨于今七年矣而翁貌益进而童发益进而鬒天下之望益进而山斗世贞之受知翁益进而深然后廼愧向者称翁之徳未尽夫翁之徳固不惟钜而且甚久也试屈指而迹今之天下不亦蒸蒸治哉宫府之昔棼然丝今较若画一矣大司农水衡之昔惄然饥今饱而思溢矣九边吏士材官之昔累累然尫今勇夺有生气矣边塞之外骜然而羣萃我以逞今纳琛委质称臣妾矣数千万里之逺其居黔首上者不敢饰情以苟避县官三尺为之下者不敢小爱其财力日夜委输而惟县官之是供即不敢以痛且竭告此无他吏治澄故也夫吏治之所由澄则非一朝一夕致也当分宜之用事而中外之心固甘于海若聚溷之瓠而忘其臭其精神意气与苞苴并而注之幸门者知退而稍割其羡以自肥而已虽其人之骤败足以为鉴而世犹内疑而莫知所决从自华亭公代为相而严翁拜太宰如冰玉之相辉照以故杜襄阳荀青州之饷有望车门而却者有中道而却者有将发传而却者葢世贞时时晤今陆司空与绳司空故以郎事翁宗伯又事翁太宰间谓不佞严翁夷然坐堂室郎有所建白小中窽翁毋弗唯唯听也中防贵游有所居间郎不可翁又毋弗唯唯听也即主上有所俞咈而法当持诤以告翁翁又毋弗唯唯聴也事立而天下归重于严翁翁逡巡谢曰此非力所任郎某某议也间一二失主上意或中涓贵游有所指摘翁又逡巡谢曰老臣誖有之郎无与也葢未防而翁入相华亭公恃以左提右挈而翁念其二尊人老遂予告归矣翁虽去国十五年而太宰宗伯絜法有不奉翁画一者哉而况公车之所抡荐启事之所嘘借防徧海内羔羊素丝之三事大夫有不自翁出者哉余故曰吏治之所繇澄非一朝一夕葢指严翁也者则谓翁今去国而乡十五年其所为徳不能钜而能甚久夫久则信然其谓不能钜者非也夫严翁世庙之师臣也握统均佐调燮至贵倨也而挟齿徳以祭酒于吾吴之邦诸邦君大夫非门生而故吏里舎中称觞者非孙曾则亦子姓行也然翁方恂恂然不以尊而踞邑令之庭自胜衣冠而上者靡不讲均礼也严翁虽不至虞饘粥然非有安昌鄠杜之产也而赋率先其里豪五服之外至于稍半面称识者靡不衣食于严也故去严翁之归而十五年其鲜衣怒马盛气而加闾左者鲜矣出而家于官归而家于郡邑而傍操其权者鲜矣矫辞诈欺为侩驵行者鲜矣夫严翁者表也表正而景从之夫严翁一为徳而缙绅以仁让成其俗于上父老子弟以谨厚成其俗于下何言非钜也于是严翁之所共为徳天下者华亭公长于翁八年矣而家居在二百里内翁差少而又最壮有如天子脩明堂辟雍之政以三老五更聘二公而亲袒割焉既乃左顾严翁谓公幸未老其强留以陪左右翁亦宁能曰老臣不能敢捐精神与乡之泉石而竟恝然辞哉是言也翁之二子乡进士治太学澄实征之虽然防二子世贞亦乌容以无言也
　　少岳华司谕先生七十序
　　江以南文献无虑数十百家毋如锡山之华其着于华者无虑数十百人毌如故秋官大夫补庵公余以通家子获从公游而是时少岳先生为秋官公伯子博学工制科业补诸生籍籍有声秋官公未悬车而谢南曹政老于家诸家秉悉以委先生伺其所出内操纵咸中窽大器之指而顾其臧获曰此真而主也秋官公性好书又时时受征逐有文役而皆苦爱力或以属先生草及讐校靡不当公意则又大器之日此吾益友也公好客先生则亦好客客若文待诏父子彭孔嘉陈复甫周公瑕袁鲁望辈其果胣脯充溢酒不罍耻而间汰其下者无敢以便佞进公好施先生则亦助之施素侯之产割以赡五服衣食所流羡踈戚尽洽而裁损其滥者毋敢以侥幸奸公又大器之曰此吾畏友也当是时以先生子故众归徳公以公父故众归名先生而先生独坐数竒不获一防辟书目其学益博制科业益精旁及古文辞多瑰伟而试益不利最后应贡谒吏部选得应天训导人或谓先生贵家子奈何挟一苍头青衫瘦马躄躄长干里中先生甚乐之曰官长不吾讁吾得以其便泛澜三山大江之胜何幸也则又谓先生饱膏腴一旦而改舌以干半菽浆藿之味习乎何自苦为先生又甚乐之曰禄易塞使我摩腹而受竹素更以其暇教授诸生何幸也于是人人谓先生宦薄也而有味乎言之寻进上虞教谕未上而持母夫人服归既除先生循其髪叹曰我头颅之何谓而人且以我有味乎薄宦也遂絶口不复挂仕进葢未防而先生年七十矣其歩履矍矍然其颊腻晳而丰肥见者以为五十且未六十人也顾先生少而能以施予奉客益秋官公徳晩节时杜门门鲜刺秋官公为宏厦奥房茂林曲池以居先生弗居居茅茨广袤不数武公遗阿锡檿丝之服先生弗服服十征布公所常蓄古金石图籍以观先生弗观观止诸生时书厨人荐公所食臡葅羶芗之味先生弗食食仅取一鲑菜于是人人乃谓先生向者非有味乎薄宦也其天性然也先生闻之曰不然夫岂独天性哉老氏三寳吾师也余虽从秋官公游第游先生之日长而以爱女女先生少子其知先生最深先生丈夫子五皆美而材诸孙十余人兰玉茁茂当不下万石五桂君第闻先生居恒持家秉余不佞少于先生十五年而饘粥之遗尽捐以付儿辈束身一亩宫与世事辽矣敢荐綦缟之贵昌葅之甘而为寿曰先生能从我游乎哉信尔百嵗殊未足多也
　　寿观察使观海顾公六十序
　　始公之为孤童而依太夫人也其受伯氏经而夺于生且不继人谓两司諌弓冶不中芜乎两司谏者公伯父父也公自奋下帷昼夜不辍而成进士其释褐继其父为行人人乃相诧是必亦司谏弓冶今不芜矣而公逡巡数引郤念太夫人老而轻其身于多讳之年则不忍且谓二父所终位也于是得稍转尚书郎郎都官部诸系囚当谳者咸自以为不寃郎称平矣而又出而守饶州饶饶地也以数困重赋故而公袵席之稍稍称其名亡论公洁亷自励冰蘗所兴革梳爬其弊殆尽恵利孳孳深单赤不知于黄颍川召杜二南阳孰为右然公居恒谓颍川何自数奉玺书赐金增秩召杜何自市父母称夫取名骤者实必不深洽识者以公殆胜之自公之饶髙第而得副宪也人谓去九列歩武耳而公一日复念其太夫人老而乞归养诸所以备物承志毋纤芥憾葢太夫人以显融终而公孝亷声籍籍朝野间公尤不欲自见其徳而部使者数上书具其事天子异之即家补广右入贺万寿还道迁贵州右叅政而令子太史公首自公车擢读中秘书公乃引疾乞骸俄复迁广西按察使而公不为动其请益力遂得予告归公虽归望日以重葢荐公者无虚嵗而公始欿然不自安也久则夷然忘之今年壬午公寿六十诸欲公出者曰公必出是甚健耐饮食其出外之而联百城寄则当为县官拊循元元提纲挈纪饬武吏坚储胥以毋烦宵旰内而与君相筹于细旃墄圮之上使墨者望而饬簠簋苛者望而恻疻痏躁竞者望而黄其马尚亦有利哉乃其中外之宗戚与所识穷乏则不然曰公幸毋出公出谁与囷廪我谁与衣槥我即小自饬而干旄之下谁与扬我寃谁与白我公且强我为处可也人或以语予予叹之曰夫言公出者非当言公毋出者亦非当公方栖神于恬淡之境顺适于无何有之乡以与造物出王汝执以为出处而彼视以为浮云之巻舒而曹奚择焉然则为而计者愿世之长有公而已今夫敦璞不凋易完也澹泊寡嗜易足也顺事恕施易慊也固啬不漏易永也此四者公之所富有而曹之所忽而吾老子以为寳以为深根固蒂长生乆视之道而又何疑焉公顾氏葢江左之着姓曰顾梁氏以嫓吾王氏而公父司谏公繇丁丑成进士公之成进士癸丑而太史公复为丁丑吾王父司马公繇辛夘举于乡吾父司马公亦繇辛夘举而不肖以癸夘王与顾世世为婚姻而余少于公三嵗先后备朝列晩而归共一衣带水徃来无间从子一纶于公为内戚尤迩故摭余说以侑公之觞
　　贺大司空阳白曾翁七袠荣封序
　　曾翁葢家郢中云郢故献皇帝王时国也昔周之兴文王以缉熙令徳假帝而钟其休嘉砰隐之精于贤士大夫故其诗曰思皇多士生此王国王国克生惟周之桢言周之圣贤君臣交相用也而文王厚为之滋培之槱薪棫朴其材芃芃然茂也故其诗日文王孙子本支百世凡周之士不显亦世言周之圣贤君臣之用衍而代相禅也以我献皇帝之令徳将何下文王而肃皇帝之丕承式廊抑于武有光以故人才之生寖明寖昌至于今凡三易世而愈盛坐论作行之烈冠千古而郢最为敦睦便章之地曾翁之生属正徳嵗癸在酉葢献皇帝久道之化已成其和气上蒸与贞元合而为翁翁甫有室则又笃翁以贤子大司空公又姑为之缓翁之达而速司空公之成欲以交观其一时之用而翁遂后司空公而应公车辟翁之为尚书刑部郎持平无害天下翕然称为长者翁念且老而司空公公望日益重乃慨然曰夫善敛者识防者也勇退者晳分者也吾老倦游矣即仕不止而奈何异日以九卿下迁避三公儿也己又谓司空公太上所立与若交勉之言则吾何敢让焉尔其骏发厥功以毕我之志于是翁甫迁叅议岭南行省而司空公持中丞节填抚全蜀翁遂上书以不任告得请归里翁故工古文辞其在郎时固已为操觚翰者所指慕而至是益纵放其志意以与古之作者下上自署其斋室曰阳白阳白者谓阳春白雪亦故郢语也翁自以即寡和而通国中有数人者于念已愉快而识者不谓然曰而郢非故郢也其被献皇帝化若南国之所谓江沱汝汉兴于文王者哉而于文辞不若屈平宋玉之牢骚而冶靡也温厚和平庶防所谓国风之周召清庙之颂若雅哉即和者不一人胡累盛也于是曾翁之辞益脩其体力益胜而司空公奏中丞绩则进翁中丞奏左司马绩则进翁左司马今而复以大司空绩最天子褒嘉之复进翁如其官而翁之春秋届七秩其悬弧之辰与锡命之日相差次公卿搢绅若而人相与艳归之环郢而从翁父子后者若而人相与侈张之为颂赋之类如千万言而谓不佞某亦郢人也其先世徙蜀蜀又司空公填抚地其知翁父子当最深强而属之叙不佞何能知唯窃窥夫献肃之际宛然文武之隆而遐不作人以效成康之用者大而姬公伯禽召奭次而太史司寇蘓公辈所谓不显亦世者其气象可挹想而人可指数也今而后愿翁専精神加匕箸进而八十九十以俾司空公毋内顾则翁之年皆司空公之年司空公务益精白一心以左右王室进而襃翁八命以至九命则司空公之绩皆翁之绩而又何间焉夫君臣父子之盛成周为烈史册固详之以视今未易轩轾也独其时有降岳之吉甫则必有穆如之山甫为颂以扬诩其盛而不佞非其伦也姑即所闻纪其大都云尔翁毋曰之子也为能和郢者也
　　赠赵伯子【阙】　五十叙
　　先御史大夫之成乡荐南都而领荐者赵伯京先生当是时先生之文天下莫不知而及其成进士更歴中外者久之而以按察佥事需次归里先生絶不肯复出日赋诗饮酒终其天年天下以为屈而先生夷然更以为快先生之伯子曰【阙】　甫十余嵗即出应有司试其文烂若舒锦而貌则冠玉一时啧啧以为无让潘安仁而为诸生久之辄不利于省试伯子一日忽自叹曰舎吾好而逐时趣即得之不以适而况不必得也且夫日去我驰矣夸父之捷而逐之竟无及我又安能为邓林槁也于是悉谢去所习制科业而业古文辞彬彬可自显见矣复去之曰舍吾好之大而逐吾小非防也且夫身后者吾所不及知也吾安能役吾之精神以供人目无已而又供人齿于是日嗒坐一室室无它设一几一榻而已壁无它庋六经外老庄圆觉维摩楞严而己伯子故从其父徙郡而有田在吾州可耕人谓区赋长亦易践奈何不一省视之伯子笑曰夫长五湖者何人也而乃一区长也卒弃之如瓯脱以故家益困而伯子亦不顾都布袷嵗久敝则缉之不胜缉则累累下垂防躠草屦第毋令足趾出外而己脱粟不舂时摘园蔬摘拱啜之如享太牢闲出歩中庭小卉草间如登春台唯意所畅寂寥篇什韵之喉咽鍧鍧如奏金石伯子既已挫锐匿声毋论天下即乡之人不能名其屈而伯子抑且陶陶然并其所谓快者而忘之迨伯子之忘其为快而人且以为木鸡乎过其里以为畏垒乎而余独闻之以为善屈者莫伯京先生若也善学先生者莫伯子若也今夫人必至于忘其快而后可以言快余既已持是説而遇伯子之子某乃戚戚语余以伯子文髙而不被名有家而不肯治即窭可具中人衣食而不肯御有美男子四而失其二意者生而见畸于造物者哉乃日覩其冺冺嘿嘿即欲伺所好慕厌斁之一端不得也自所庋诸经籍外息而手一编则维吾子之弇州集数读数頫首而乙之已寻乙复读将无稍有当乎则又谓余吾父今者五十当有贺牢醴羔帛之陈以渎吾父必不得请以乞诸公卿贵人奓大其辞必不得请子之言吾父所数读頫首而数乙复读之言也庶防其有合乎余谢不敏谓某而之父防于道矣而又何所事余言且而之戚戚而以造物畸者而父之陶陶而以造物赢者也而父闭关余亦闭闗而父不问产余亦不问产而父敝衣蔬食余亦敝衣蔬食然余染之深厌而后离之不若而父之离于未染也今夫脩有器而受有根其根器完者未染者也其根器损者染者也驷马髙葢其祸甚大是余危而而父安也知我者希则我者贵是余贱而而父贵也余方求去余之所以危者贱者而犹惧其及之是乌足以当而父虽然必欲得余言则而父壁所庋者足已得鱼而忘筌则而父之室一几一榻足已凡有言皆赘也于是某强伛偻书之归以告伯子
　　寿少保兼太子太保左都督南塘戚公六十序
　　徃余与左司马汪公伯玉为石交而伯玉实进今少保兼太子太保左都督戚公元敬于余则竿尺时徃反焉葢嘉靖之癸亥也去于今二十五年矣隆庆之戊辰元敬自闽帅御追锋而北偕伯玉访余弇中弇中故尚称小祗林盖三宿而后别与谈兵事亹亹时娄有边警天子倚元敬若左右臂元敬亦慨然有犂老上庭封狼居胥意寻佩大将军印畀南兵三万人俾训之蓟门边塞间慑元敬威名风尘宁戢而元敬得以其间益治边备边备益饬天子嘉之累进秩至三孤而是时大相实器重元敬以是得展布无所顾忌最后邉警寂然天子之顾渐怠大相坐它事以身后忤防而元敬屈矣忌元敬者方引绳批根之而元敬亷功名特盛亡可媒孽乃移之左广位寄亡所改而阴夺其权则又屈元敬之在左广嘿嘿不能有所发舒忌者犹挠之俾以故侯需次里中则又屈若伯玉之踵元敬而出出而佐治夏官也予告者十载所矣则亦屈余亦踵伯玉而出出而至抚郧御史中丞以不称归里无所言屈也伯玉年六十元敬自左广属余一文为称觞之侑天下方推伯玉不朽于立言伯玉尚厌薄之精心于太上所谓何敢澹辞以功名进其明年余次六十方抱蓼莪之隐谢客客无以祝来者而元敬还自左广乃走谼中乞伯玉着所谓沧州三防记奉而赠余其辞皆防契着潇洒物外语也余喜甚要元敬宿吾弇复得三日与之谈亦多防契着潇洒物外语而察其际不能无露壮心葢又二年而元敬亦已六十矣蓟门之人推元敬之训士若李临淮课屯田若赵营平筑垣垒若内史雅歌投壶若祭征虏以为前后无两而有识之士则谓天下名为治平而中实鱼馁即缓急非元敬孰可当艰钜者故力荐之朝而卒无以勤天子之顾而塞忌者口元敬葢又屈矣噫将无触其所谓壮心而有不释然乎抑归于所谓防契着潇洒物外者乎是道也庄子能言之而独郭汾阳能知之夫判二君子者若泾渭若夷戎而为此説者何君臣义也无所逃于天地间此庄子言也以汾阳之所知者仅是乎朝而弃之夕而用之即出朝而用之夕而弃之即归用而弃弃而用而我何与也投散地而无觖中委重寄而无徳色出入万死而不慑魄穷极奢侈而无快志此其得于防契着潇洒物外者当何如也卒之位上公爵真王享上寿多贤子婿保有令名垂之八极此数者庄子托而等之于殇贱愚不肖而其中未必尔也吾从子公艺谓余于元敬谊当有所酬因序而寓之元敬业首肯则当更质之伯玉筮之易曰云上于天需君子以饮食宴乐夫饮食宴乐若非所以为训养其身以有待也是故曰需若余则所谓枯木朽株人也而谬见收以留省之兵事夫余能知汾阳不能为汾阳能为汾阳者元敬与伯玉也余且从吾庄子曳尾耳










</div>
    <div class="pagination">
<a href="弇州四部稿_page223.html">上一页</a><span>...</span><a href="弇州四部稿_page219.html">219</a><a href="弇州四部稿_page220.html">220</a><a href="弇州四部稿_page221.html">221</a><a href="弇州四部稿_page222.html">222</a><a href="弇州四部稿_page223.html">223</a><span class="current-page">224</span><a href="弇州四部稿_page225.html">225</a><a href="弇州四部稿_page226.html">226</a><a href="弇州四部稿_page227.html">227</a><a href="弇州四部稿_page228.html">228</a><a href="弇州四部稿_page229.html">229</a><span>...</span><a href="弇州四部稿_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
