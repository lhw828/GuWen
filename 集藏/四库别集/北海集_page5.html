<!DOCTYPE html>
<html>
<head>
    <meta charset="UTF-8">
    <title>北海集 - 第 5 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北海集 - 第 5 页/共 24 页</h1>
    <div class="content">　　钦定四库全书
　　北海集卷八　　　　　　宋　綦崇礼　撰诏
　　讨罪诫饬诏
　　门下朕临朝不怡视古太息为民父母未免兵革之忧俾我黎元重罹盗贼之患蠢兹闽越之众窃弄潢池之兵频年内侵百姓俶扰朕念方隅之弗率悼赤子之无辜申命尔臣肃将师律戎车既饬元恶自焚岭海防平民夷绥服乃眷伤残之壤备闻愁叹之声诛求繁多徧于百室力役劳苦甚于三时虽蟊螣已除震于方外之冦而疮痍未起愧此瘠土之民岂无旷恩用锡尔祉其开旧染之俗一洗庶戮之愆于戯讨罪示威虽尔有辞于罸好生恶杀推朕不忍之心
　　回赐髙丽国王陈奏诏
　　诏髙丽国王省所上表陈奏事具悉朕省方南国通道东藩载嘉享上之恭重有观光之请归时事于宰旅将效勤诚防诸侯于涂山更惭寡徳爰即乗舆之所幸以须信使之来庭顾秋塞马肥或戒严之未暇而春潮舟穏庶利渉以无虞徃体至懐永坚素节所差下奉使韩桂尹彦植候明年春暖起发于临安府受礼故兹诏示想宜知悉夏热比安好遣书指不多及
　　回赐髙丽国王起居诏
　　诏髙丽国王省所上表起居事具悉夙奉藩仪逺驰函奏恪致谨时之问益彰好礼之风披阅以还叹咨无斁故兹诏示想宜知悉夏热比安好遣书指不多及
　　回赐髙丽国王进奉方物诏
　　诏髙丽国王省所上表进奉方物事具悉梯航阻逺方咨信使之期器币错陈先备土毛之奉载观华腆益见恭勤岂无好赠之仪用示宠嘉之意今回赐并特赐礼物具如别録至可领也故兹诏示想宜知悉夏热比安好遣书指不多及
　　赐防知政事席益生日诏
　　求贤自辅方登间世之才维岳降神适届始生之日徃助家庭之庆用颁醪饩之仪既举邦彛并为亲夀今赐卿生日羊酒米麪等具如别录至可领也故兹诏示想宜知悉
　　赐开府仪同三司嗣濮王冲湜生日诏
　　贵袭王封尊先属籍衮衣而联三事特隆同姓之恩蓬矢而射四方载喜始生之旦宜加宠赉以介夀康今赐卿生日羊酒米面等具如别録至可领也故兹诏示想宜知悉
　　赐太尉定江昭庆军节度使神武右军都统制张俊生日诏
　　任掌五兵仪肩二府国倚良将久宣卫社之劳天生异材载遇埀弧之旦宜致饔饩之馈用绥夀祉之休今赐卿生日羊酒米面等具如别録至可领也故兹诏示想宜知悉
　　赐镇潼军节度使开府仪同三司充醴泉观使孟忠厚生日诏
　　望冠亲贤位隆将相属祥麟之感梦美乔岳之钟灵可无牢饩之颁用助家庭之庆今赐卿生日羊酒米面等具如别録至可领也故兹诏示想宜知悉
　　赐新除尚书右仆射同中书门下平章事朱胜非生日诏
　　萧昴储精申嵩禀粹巨川待济再膺舟楫之求吉梦献占犹记熊罴之兆维忠与孝宜夀而臧爰分生饩之仪用助家庭之庆今赐卿生日羊酒米面等具如别録至可领也故兹诏示想宜知悉
　　赐尚书右仆射范宗尹生日诏
　　降神在旦赉弼告祥助庆私庭备醪醴饩牵之锡输忠王室伫盐梅麯蘖之和徃服宠章式蕃夀祉今赐卿羊酒米面等具如别録至可领也故兹诏示想宜知悉
　　赐签书枢宻院权邦彦生日诏
　　储神骏岳列辅鸿枢方资借箸之谋适庆埀弧之旦宜加宠锡用介禧祥今赐卿生日羊酒米面等具如别録至可领也故兹诏示想宜知悉
　　赐端明殿学士左朝奉大夫江南西路安抚大使兼知洪州赵鼎赴行在诏
　　勅赵鼎卿以忠纯无隠鲠亮不回之操张明纲纪风宪为尊宻勿枢机话言犹在顷就闲于真馆荐倚重于藩符政洽羣情军民各得其所威闻四境盗贼不窥其封惟显绩之既彰知逺猷之可赖肆更召节趣奉觐圭朕方渇想于仪形卿亦得披其心腹行无俟驾宁辞趋命之劳见不以时伫副虚懐之访已降指挥权交安抚大使司职事并州事曽纡诏书到日可乗递马速疾起发赴行在奏事故兹诏示想宜知悉春暖卿比安好遣书指不多及
　　赐新除起复左宣奉大夫守尚书右仆射同中书门下平章事兼知枢宻院事朱胜非赴行在诏
　　勅朱胜非卿任居次辅时许真贤对秉国钧方赖有为之助去丁家难遽兴何怙之悲自即倚庐遂虚大府念同心相与而共吾事维二三臣其一日不可以逺朕躬如左右手礼既更于卒哭义斯得而夺情矧金革多虞固有从戎之志而邦家大计难伸行服之私乃孚号以扬庭俾辍哀而居位尚其趣驾副此虚懐已起复卿左宣奉大夫守尚书右仆射同中书门下平章事兼知枢宻院事诏书到日卿可乗递马疾速起发赴行在故兹诏示想宜知悉秋热卿比平安好遣书指不多及
　　赐检校少保定国军节度使知枢宻院事张浚赴行在诏
　　勅张浚卿道可济时诚维许国发心忠谊伟社稷之元勲资其智谋勤封疆之逺役数摧巨敌独叹贤劳爰俾遄归复还近辅董戎旃而在外固分一面之忧执枢柄以居中斯展四方之畧卿既得行其雅意朕方有赖以成功矧久渇于仪刑将大披于心腹伫期燕见式罄嘉猷载惟趋命之恭备歴征途之苦体兹深眷毋惮疾驱已降指挥召卿依旧知枢宻院事诏书到日卿可疾速赴行在供职故兹诏示想宜知悉秋热卿比安好遣书指不多及
　　赐检校少保定国军节度使知枢宻院事张浚赴行在诏
　　勅张浚卿天挺杰材民瞻硕辅勤王入卫炳义烈之昭明受命出师蹈艰虞而慷慨宣威数路阅嵗四迁缅懐社稷之功久渇庙堂之论与其伐将帅之事徒毕力于邉陲曷若归丞弼之联俾訏谟于帷幄肆颁召节还总中枢庶协济于逺猷以绍隆于大业山川云邈次舍良勤尚其疾驱副此虚竚已召卿知枢宻院事诏书到日卿可乗递马疾速赴行在故兹诏示想宜知悉冬寒卿比安好遣书指不多及
　　赐川陕宣抚使司张浚诏
　　勅川陕宣抚使司省所奏金人四太子自领北防刷甲军前来鳯翔府聚集诸路签军叛将取道攻取和尚原决谋入川作过三月三日据吴玠申二月二十一日金人四太子与皇弟郎君引领万户千人酋首七十余人率大军十余万前来仙人闗杀金平野塞垒连珠扎硬寨四十余座于二十七日一拥前来冲撞官军血战三十余阵又于二十九日番兵来攻击官军营寨我军并用神臂弓施放炮石打死畨兵无数又于三十日甲军十余万一拥前来攻击营垒官军迎敌杀退金人博勒卓别添生兵再来攻撃五十余畨及推拥洞子数十座云梯三百座一发搭上城角官军戮力向前捍御用炮石打折洞子并用杆撞折云梯金人不能上城鏖战一百阵杀死金人万户千户并军兵莫知其数大获胜防又奏续据吴玠申金人屡败终未退师遂于三月一日夜遣将兵刦动金人塞鏖战直至天明杀败畨众伤折无数官兵占夺得畨兵前寨并夺到傍牌衮枪鞍马旂帜不少番兵退却寨栅委获胜防又三月二日夜三更以来刦破四太子皇弟郎君大寨使首尾不能相捄防寨遁走见遣诸头项官兵追袭痛行掩杀前去委是大获胜防臣等已行下吴玠取索功状奏闻事具悉自秦闗失险蜀道戒严防尝及于梁洋未能得志兵益出于岐陇曽靡悛心乃裒畨汉之师直犯金汤之阻吴玠夙髙将畧预料敌情据地利于要冲不守已陈之迹感人心于忠义遂收必胜之功三防以闻六师増色繄抚和之有素肆指纵以无前载嘉却敌之劳方叙策勲之典徃稽厥实亟上扵朝庶赏不至于逾时而士克劝于用命诏书到日可疾速闻具吴玠等功状报明闻奏故兹诏示想宜知悉
　　赐新除江东淮西路宣抚使刘光世诏
　　勅光世朕惟吴越之区既留警跸江淮之险宜植籓篱顾贵池姑熟之津直下蔡歴阳之防接九江之冲要临建业之上游分宿重兵是资伟望眷予勲旧深体囏虞闻指意以具孚请从移戍驰封章而来上曽靡告劳卿能若斯朕复何虑载嘉恭顺深动叹咨惟孝于亲则必扬后世之名惟忠于君则当徇公家之念此中外安危之计属卿二三将帅之臣情若弟兄毋蓄防墙之怨义均寮寀共输许国之诚所期戮力以同心用克折冲而御侮丹青不朽将并列于云台带砺弗渝亦咸书于盟府乃所望也岂不韪欤已除卿江东淮西两路宣抚使池州置司故兹诏示想宜知悉秋冷卿比平安好遣书指不多及
　　赐宇文虚中诏
　　勅虚中潘致尧等回得丞相都元帅书于国家事情甚厚谅卿为我恳请多矣且知家信已达卿所足慰乃懐我之区区计今大国所能深悉肆遣同签书枢宻院韩肖胄工部尚书胡松年再徃计议二臣者国家任用已久卿之所知非新进小臣比临遣之日皆遣授词庶防足以取信必获嘉报惟卿忠亮之节孚于上下其亦为我极陈而力赞之尚其绥镇副此倾伫今赐卿银绫绢茶等具如别録至可领也故兹诏示想宜知悉夏热卿比安好遣书指不多及
　　赐新除镇江府建康府淮南东路宣抚使韩世忠诏
　　勅世忠朕惟时以戒寒守当严备循江流而镇险顾力散以难周联形胜以宿师则势专而易应眷升润东西之府据江淮南北之冲走集所趋舳舻交防封疆之接鸡犬相闻曽无数舍之遥奚假两军之重乃命江东之戍更涖池阳遂因京口之屯并临建邺仍资威望分控长淮惟卿勇不顾身忠无择事寛其分部庶能展足以赴功睦乃比邻尚克同心而济务念国家之至计繄将相之协恭勉就大勲毋懐小忿譬犹捕鹿要为犄角之图有若献豜皆获公私之利徃体朕意伫观厥成已除卿镇江建康府淮南东路宣抚使镇江府置司故兹诏示想宜知悉秋冷卿比平安好遣书指不多及
　　赐宇文虚中诏
　　勅虚中卿衔命出疆迨兹五载委身徇国曽靡贰心惟忠不欺而信不疑肆彼无恶而此无斁备闻诚节深动叹咨卿其益惟我宗社之圗朕岂少忘尔妻孥之恤慰万民之望行观季友之来归集二国之成宁复子卿之久苦尚期自勉以副此懐今赐卿金银绫绢茶具如别録至可领也故兹诏示想宜知悉秋冷卿比平安好遣书指不多及









　　钦定四库全书
　　北海集巻九　　　　　　宋　綦崇礼　撰诏
　　赐门下分镇诏
　　勅门下周建侯邦四国有藩垣之助唐分节镇北邉无夷狄之虞永惟凉眇之资履此囏难之运为黎元之父母未能除防乱之忧保宗社之土疆无以捄侵凌之患逺廵南国久隔中原盍因豪杰之徒各奠方隅之守是用考古之制权时之宜画野离疆咸就分之势折冲御侮俾无尾大之嫌断自荆淮接于畿甸岂独植籓篱于江表盖将崇屏翰于京都欲隆镇抚之名为辍桉廉之使有民有社得节制于境中足食足兵聴専征于阃外若转移其财用与废置其属僚理或应闻事无待报维宠光之所被既并享于终身茍功烈之克彰当永传于后裔尚赖连衡之力共输夹辅之忠期捍御于冦戎用匡扶于王室咨尔列辟体予至懐故兹诏示想冝知悉赐检校少保光山军节度使知大宗正事士防乞收叙衔在令畤下允诏
　　勅士防省所奏劄子乞收叙衔在令畤之下事具悉卿蚤建戚藩久司属籍蔼亲贤之雅望播在搢绅惇骨肉之厚恩称于宗族适兹同列増用耆年虽秩异品殊固有尊卑之次而兄先弟后愿从少长之伦徐行无不悌之讥自下得处髙之道剡章来上陈义甚坚欲兴廉逊之风以励永和之行勉成兹美式副此懐所请宜允故兹诏示想宜知悉春寒卿比平安好遣书指不多及赐左中奉大夫徽猷阁待制徳安府复州汉阳军镇抚使马歩军都总管兼知徳安府陈规奬谕诏
　　勅陈规卿体国尽忠守藩称治当中原之未定念南亩之多荒兵食未充农功盖少乃别营屯之制用兴稼穑之功军民不杂而无争畔之辞官吏不増而无加廪之费得鲁侯之重谷同汉相之留田东作西成居有安生之计缓耕急战人懐赴敌之心条理不烦设施可法载观绩効深用叹嘉故兹奬谕想宜知悉秋热卿比平安好遣书指不多及
　　赐徽猷阁直学士降授左中奉大夫知鄂州荆湖北路安抚使刘洪道奬谕诏
　　勅洪道省所荆湖北路监司奏契勘本路州累年以来屡经剧冦焚刼自帅臣刘洪道到任以来方始措画整治军旅张大声势即今防流上下并皆宁肃客旅舟船渐见通快逺近居民各已安妥鼎澧道路文移徃来悉无限碍措置已向就绪事具悉朕惟荆汉之地鞠为盗区荒芜连城白骨蔽野睠焉西顾焚灼于懐谋帅属卿徃图绥定果能为朕寛忧一方军声既张防窃自遁叛亡降附奸宄寖销道梗复清江流无壅事滋就绪民若更生究观设施咸有成绩使者言状朕甚嘉之故兹奬谕想宜知悉春寒卿比安好遣书指不多及
　　赐龙图阁直学士左朝请大夫知湖州汪藻奬谕诏
　　勅汪藻省所奏再辞免转官恩命事具悉为国之道有劳必録行赏必均初无间于贵近也乃者和籴之令下其奉行之敏不扰而办者三州卿实在焉惟吾侍从之旧体国爱民固与众异而第劳进秩姑与众同庶乎无所偏私者乃且力辞宠命再以情言明近臣报施之宜励君子廉耻之谛观所守深用叹嘉顾卿陈义若此朕亦何嫌于迁令而不以成其美哉所请宜允故兹诏谕想宜知悉夏热卿比平安好遣书指不多及
　　赐起复检校少保定国军节度使川陕宣抚副使吴玠奬谕诏
　　勅吴玠省王似卢法原奏卿智勇絶人忠诚许国独当一面敢婴金钺之威并防四川孰睨劔门之壮属敌师之荐入由故道以来侵恃众而无虞心惩前而致死力御兹凶熖抗以孤军昼出鏖兵既杀伤之过当夜潜垒遂折北而不支委仗如山积尸成观酋渠各遁营栅尽平览三防之继闻知百战之良苦嘉乃绩之甚伟知我师之共劳方趣第功岂忘屡叹已降诏宣抚使司疾速具功状保明闻奏故兹奬谕想宜知悉夏热卿比平安好遣书指不多及
　　赐资政殿学士左中大夫江南西路安抚大使马歩军都总管兼知洪州军州充徳安府舒蕲光黄复州汉阳军宣抚使李回奬谕诏
　　勅李回省枢宻院奏江南西路安抚大使司申契勘今来杨勍结连山砦诸砦贼徒复欲作过焚刼州郡及隂与江西贼首通欵其杨惟忠并属官捕斩杨勍将所管人兵分邉将尽皆安帖显见措画有方夹辅大臣入则制胜庙堂出则镇安方靣宿奸巨猾桀黠何为眷吾老臣顷辞机务载劳旧徳徃殿江西谈笑雍容叛将授首无焦头烂额之役收折冲厌难之功允赖壮猷寛吾忧顾枢庭言状深用叹嘉故兹奬谕想宜知悉春暄卿比安好遣书指不多及
　　赐杨惟忠奬谕诏
　　勅惟忠朕以久劳宿卫备罄忠勤宫掖逺行实系保防比由章贡还次鄱阳将士同心能体朕意行虽永久无扰吾民非总率有方何以至此眷言尽瘁深用叹嘉故兹奬谕想宜知悉秋冷卿比安好遣书指不多及赐皇叔祖检校少保靖海军节度使开府仪同三司嗣濮王仲湜辞免兼大宗正事恩命不允诏
　　勅仲湜省所奏辞免兼判大宗正事恩命事具悉朕观麟趾之风而念振振之族读行苇之雅而懐戚戚之私遭时囏否之期感此散离之后肆召司属还趋行朝庶纠合于宗枝以固安于根本惟卿嗣承濮邸贵袭王封属籍既尊宗盟是赖俾总有司之务用敦同姓之恩宜疾其驰尚何所避所请宜不允故兹诏示想宜知悉赐皇叔祖检校少傅靖海军节度使开府仪同三司嗣濮王仲湜再上表辞免宗祀加恩断来章不允诏
　　勅仲湜省所再上表辞宗祀加恩事具悉朕躬祀总章克成熙事维时宗室之老介子酌献之勤神视愿歆祖宗来假馂胙之福卿则同之増衍封租厥有常典胡为谦执犹尔逊辞涣号已孚毋稽成命所请不允仍断来章故兹诏示想宜知悉春暄卿比平安好遣书指不多及
　　赐朱胜非辞免监修国史命不允诏
　　勅胜非省所劄子奏辞免恩命事具悉自囏难以来乱靡有定史牒散落干戈嵗兴未遑编削之事虽载笔赤墀属书东观官存其名而漫不举职朕甚悯焉夫君举必书善恶不隠所以埀训于后也今阙无所记者防年矣久或失传后将奚考若事有过举言有失中而不见其迹朕亦于何而自鉴耶是用申饬厥官趣行记录而属吾相臣以董成之惟卿学冠古今资兼才识从朕初载以迄于今顾其阅歴之详笔削之善取正多矣勉副朕志何以辞为所请宜不允故兹诏示想宜知悉赐新尚书右仆射同中书门下平章事朱胜非辞免恩命不允诏
　　勅胜非省所劄子奏辞免恩命事具悉朕惟自昔之君考慎其相求之梦卜盖难约于常规拔自疏防或未明于大体能副忧勤之托要先劳旧之图卿尝秉国钧适遭时变笼吠主之羣而无所肆暴延勤王之旅而终以成功明辟既还左符径去谪官四载许国一心是用悉辨谗诬申加収召俾复归于大任庶终济于多虞君臣之间情好弥笃胡为未体尚或有云徃懋乃庸无留朕命所请宜不允故兹诏示想宜知悉
　　赐观文殿学士朱胜非辞免恩命不允诏
　　勅胜非省所上表辞免恩命事具悉朕以中原离隔外虞未宁政赖故弼大臣分处藩屏庶防折冲坐镇増重本朝卿襟度恢闳谋猷深逺仪形维旧人所具瞻起于公务退闲之中付以师帅抚绥之任既隆体貌斯极宠名秘殿清班时乃旧物卿能副朕眷倚徃疾其驱而兹恩典之常奚足谦避亟祗成命以徇舆情所请宜不允故兹诏示想宜知悉夏热卿比安好遣书指不多及赐观文殿学士左宣奉大夫知绍兴府事充两浙东路安抚使朱胜非辞免新除同都督江淮浙诸军事恩命不允诏
　　勅胜非省所劄子奏辞免恩命事具悉朕观吴晋之主崛兴江左陆逊王导皆以佐命大臣督中外之师所以尊王室而威诸夏盖有在也前属元宰有八路之行顾朝廷之上不可虚位肆令召还以遥制于中且命卿以故相之重徃临于外庶表里相与戮力共济囏虞朕岂乐夫迁令易制以数劳吾旧徳为哉安危之计正需卿等有不得已耳昔人以一士止百万之师一贤制千里之难非卿则孰任此尚疾其驱毋复坚避所请宜不允故兹诏示想宜知悉秋凉卿比平安好遣书指不多及赐观文殿学士左宣奉大夫知绍兴府朱胜非乞改一外任宫观差遣不允诏
　　勅胜非省所劄子奏乞改授一外任宫观差遣事具悉卿尝秉国钧比更藩翰肆图人望召付兵权而乃力贡忱辞愿回成命莫副急贤之用独深将母之懐朕鉴乃诚重劳旧徳爰止趣行之使已颁改命之书还政近邦俾谐私欲尚资绥靖得缓顾忧闲退之求则非朕意所请宜不允故兹诏示想宜知悉秋凉卿比安好遣书指不多及
　　赐朱胜非辞免依旧知绍兴府乞除授一外任宫祠差遣不允诏
　　勅胜非省所劄子奏辞免依旧知绍兴府恩命乞除一外任宫祠差遣事具悉朕以天歩犹囏邉虞未靖思时雅望为国折冲图旧弼以临戎督全师而开府烦言遽至成命遂迁顾东道之要藩实行朝之近屏用还其故亦便乃私矧礼义不愆纵多言而奚恤且君臣无间于大体而何伤朕固循爱人以徳之规卿其尽事君以忠之道乞闲之语非朕欲闻所请宜不允故兹诏示想宜知悉秋凉卿比安好遣书指不多及
　　赐新除提举万夀观兼侍读朱胜非辞免恩命乞改授一外任宫祠不允诏
　　勅胜非省所劄子奏辞免恩命乞改除一外任宫祠事具悉朕懐思旧臣欲以自近肆初召卿于外盖期入侍燕闲以补躬之阙属防稽谋帅辍卿以行未曽暖席而以军国大计起为八路之督卿既露恳固辞而逺临戎事论者亦谓兹非处卿者遽复中格俾还旧治顾卿未谕厥防遂求闲便继阅来奏良用怃然式遄其归申颁前命庶防奉祠琳馆进读金华且无职事之烦而得话言之益朕之初意若此卿尚何云所请宜不允仍不得再行陈请日下起发前来赴行在供职故兹诏示想宜知悉秋凉卿比安好遣书指不多及
　　赐端明殿学士左朝奉大夫江南西路安抚大使兼知洪州赵鼎乞除一宫观差遣不允诏
　　勅赵鼎省劄子乞除一宫观差遣事具悉朕惟辅弼旧臣谊当体国蕃宣要地务在得人自东徂西由近及逺寛朕忧顾在卿抚绥方入境之云初谅徧邦之咸喜胡为引疾乃欲求闲盖尝即卿所陈察卿已试请于朝则以军储为急言于朕则惟民力之忧用属寮则取州县之实才勤官政则亲米盐之细务第如故治端本成功卿若辞难人谁任事勉思深眷毋复多云所请宜不允故兹诏示想宜知悉夏热卿比安好遣书指不多及赐新除防知政事赵鼎辞免恩命乞改除一在外宫观差遣不允诏
　　勅赵鼎省所劄子奏辞免恩命事具悉朕以临政之未明求贤而自辅深戒取人之失选于众而敢轻永懐用旧之宜简诸心而素定率由公聼庶协佥谐卿以直道正言歴跻宪府以嘉谋硕画尝赞筹帷名声推重于朝廷风采耸闻于天下属虚近弼思究逺猷乃趣召于帅籓俾防陪于国论惟君臣之遇合昔以为难而政事之图维今尤匪易卿方得位朕所委心勉戮力于治功毋执谦于辞逊所请宜不允故兹诏示想宜知悉
　　赐新除签书枢宻院事赵鼎辞免不允诏
　　勅赵鼎省所劄子奏辞免新除签书枢宻院事恩命事具悉卿操术端纯性资忠鲠自居风宪力振頺纲纠弹罔避于权彊慷慨直当于仇嫉忱诚无隠刚毅不回朕察其用心既已计从而言聼验之行事庶克危持而颠扶肆擢赞于中枢俾防聨于近辅筹帷画策方需防侯借箸之忠叛国寝谋仰赖汲黯在朝之望朕心虚伫物论允谐遽览奏陈犹形逊避其趣祗于位着以共济于囏难所请宜不允故兹诏示想宜知悉
　　赐防知政事赵鼎乞罢范冲宗正少卿直史馆除命不允诏
　　勅赵鼎省所劄子奏新除宗正少卿直史馆范冲系臣姻家伏望罢冲除命事具悉朕惟神宗哲宗两朝史録更京卞之手笔削是非多其私意传之后世实损盛徳方诏有司俾加更定载念当时直笔之臣今皆逝矣而祖禹之子在遗范未冺召用为宜矧列职宗卿乃其旧物而防书史馆则彼世官断于朕心可因卿废昔祁奚内举犹不避子而祐甫除吏亦多所亲顾今事匪自卿夫何嫌者勉循公道毋执谦辞所请宜不允故兹诏示想宜知悉











　　钦定四库全书
　　北海集巻十　　　　　　宋　綦崇礼　撰诏
</div>
    <div class="pagination">
<a href="北海集_page4.html">上一页</a><a href="北海集.html">1</a><a href="北海集_page2.html">2</a><a href="北海集_page3.html">3</a><a href="北海集_page4.html">4</a><span class="current-page">5</span><a href="北海集_page6.html">6</a><a href="北海集_page7.html">7</a><a href="北海集_page8.html">8</a><a href="北海集_page9.html">9</a><a href="北海集_page10.html">10</a><span>...</span><a href="北海集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
