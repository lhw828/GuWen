<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 207 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 207 页/共 256 页</h1>
    <div class="content">　　以心意事三者论，诚有如少汾执事之疑，若不能分疏矣。水之说则就修学言之，故心可以该意事，而徒用於意事者不可以该心。盖物有本末，务本则愈光，逐末则愈下。有一种擅巧思治事之人，而材料或不真正，工夫或不牢固，或数十年即坏。若正心有道之人，材料未有不真正，工夫未有不牢固，是谓心正而意事举，虽数百年不坏者。杨慈湖亦贵心而贱意，吾亦尝疑之，今思亦得其一二。而先师石翁亦有「莫巧於心，莫拙於意」之说，此意乃意必之意，非诚意之意也。 
　　
　　　问：上下察一句，窃谓旧说亦不为差。盈天地间何物非道？何道非我？鸢鱼飞跃，即此理之明著於上下者也。孔子川上之叹，茂叔庭草之爱，意皆如此。若以其字指诗人言，而於得见鸢鱼之时，必待察识天理，乃见活泼，则是人心一理也，鸢鱼又一理也，悟此而后可以通彼，非二而何哉？下文察乎天地，察字又当如何看？ 
　　
　　旧说童稚所习闻，所以於心未合者，以一章之内两察字而义不同，而以察为昭著，从古经训所未有。孟子察於人伦，习矣不察，皆察识之义。鸢鱼川上庭草，自鸢鱼川上庭草，不察则乾我何事？盖人心与此物一体也，恐非二也。察乎天地，正同章首察识之义，谓诗人此言盖察识此理矣。造端察天地，乃为学始终之贯也。未知当否？幸详之。 
　　
　　　问：人性最难言，分作两项说固不是，若以为一，则人品有许多不齐处，乌得而一之？孔子曰：「生知、学知、困知，及其知之一也。」知之一，则人性之同可见，而生与学与困，明是差等相悬。天地气质之说，其无乃自此始与？此皆实疑，统惟指示。 
　　
　　分天地之性与气质之性，恐终未安。程明道曰：「性即理也，理无不善。」最为明尽。且性字之义从心从生，谓心之生理也。若为气质之偏，即非本心生理之本体矣，何以谓之性？性只是一性，理只是一理，若其非一，则何生知、学知、困知，安行、利行、勉行，知之而成功一也？初尊谕所谓人性之同，可见得之矣。 
　　
　　　　冼少汾问目五条 
　　
　　　桂奇问：昨观闽中沈希周之问，谓良知者心本体也，师翁答之云：「知之中正乃为本体，而天理见矣，乃所谓良知，即下文爱敬真心云云。」愚谓爱亲敬兄，人孰不知，而孩提之童未有他知识，然亦知之，故谓之良耳。试观鸡雏莫不恋恋於其母，易以他母即不肯恋而皇皇焉，此亦非良知乎？及其长也，则不知其为母，至有相残者矣，为其偏而蔽故也。孩提知爱，长不知敬，亦未得为良也。知爱且敬矣，然有爱其亲而杀人之亲，敬其兄而杀人之兄，如师翁赠陈豹谷所云者，非达也。要之天理二字浑全无弊，良知良能滚作一片，无少欠缺，无少渗漏，遇亲而孝，见长而弟，爱其亲以及人之亲，敬其兄以及人之兄。天明地察，神明以章。此皆自然感应，不待安排，故谓之天理也。自途人至於尧舜，此理也。学问思辩笃行，所以体认此也。勿忘勿助，所以调停此也。愿与精舍诸友以此自勉，著实用功，毋事口说，庶不负我师翁诲人不倦之意。何如？此段更有警策。 
　　
　　　奇问：世有爱人道好，怕人道恶者，每事强制得，若皆善无恶一般。又有见得自家道理是如此者，率情而行，不拘小节，即天下诮之而不顾。此二人者立心公私如何？此二人立心公私便有水火冰炭相反，不可同日语。先师诗云：「多病为人未足羞，遍身无病是吾忧。」正谓此也。 
　　
　　　奇问：尽心知性章，朱子以知性为物格，恐非。夫知性是圣人的事，以是责初学，难矣，而阳明先生以尽心知性为生知安行，存心养性为学知利行，修身俟死为困知勉行，亦恐未然。愚谓此章言知天事天之学，曰心曰性曰天，一理也，故尽心则知性知天矣。心有未尽在，存之而已。养性云者，知所有养所有之谓也。夭寿不贰，修身以俟之，言事天之功，死而后已也。至是则命自我立而天可知矣。是否？ 
　　
　　心性一也，性者，心之生理也，紧要都在尽心存心上。[心]尽即存，只是一段工夫。心之本体本自广大，本自高明，惟有所蔽亏而不尽，如鉴之明，尘埃蔽之，日月光明，云雾蔽之，是以不尽其广大高明之体。尽则这■生理自见，而天不外是矣。常常如此，便是存心，自[一]念之微以至事为之著无不如此，则生理日长，而[事]天之功在是矣。尽心一段是知，存心一段是行，知[行并]进即是修身之功，久而熟焉，非但知天事天，天即在我，而命在我立矣。若谓前节为圣人之事，次节为贤人之事，第三节为困知勉行之事，则圣人有知无行，贤人有行无知，而困知勉行者果能立命乎？ 
　　
　　　奇问：理义一也，自吾心之浑然言之谓之理，自吾心之处事得宜者言之谓之义。朱子云：「在物为理，处物为义。」我师翁易物为心，云「在心为理」，得非以其涉於义外乎？然物即人也，此理，人物皆有之，言物则人可知矣。朱子之说似未害於理也，如何？ 
　　
　　文公之说不是如此说来，更思之，还从吾之说为是。 
　　
　　　奇问：人只是一心而已，心只是一理而已。言心则性情在其中矣，言存心则节情复性在其中矣。然心外无理也，理不可见，只於心之存主感应各得其正处见之。故学者之学，存心焉尔。宋儒乃拆心与理言之，学者往往把理作一件物事求之，於心又从而存心，节情复性，名义既多，工夫益烦，大道愈裂，反为异端之所笑，可叹也！奇今一味存心，只於独知处用功，如何？ 
　　
　　然必尽心知性，则存心之功有所措，知所有然后存所有有实功。 
　　
　　　周学心问：同人扁堂之义，未蒙明教。窃谓天之生人，其初皆同，故人之为学亦不过学同人耳。同此天则同此气、同此人，虽古今四方之人无有不同者，虽感应有万变之不齐，亦无有不同者。同也者，天之理也，天理自然而同也。其有不同者，只缘气习之偏，心蔽於邪念，学蔽於意见，循其偏而不觉，遂凿其同耳。此等病痛从上古皆然，故伏羲立同人之之卦，今日诸生来学，亦学复乎同人而已。学到同人处，便自同心同见，更无疑惑矣。文王曰：「同人於野。」野者，旷远之地，言地则四方古今举之矣，通四方古今之人之心而同之，同之大也。然同人之心又无处可见，惟於勿忘勿助之间见之也。其间绝无丝毫人力，而察见本体天理之自然，便与天地同其高厚，日月同其光明，四时同其不息，生生不穷，物我一体，痛痒相关。感於亲便自然生的孝出来，感於君便自然生的忠出来，感於师便自然生的尊敬出来。当恻隐处便恻隐，当羞恶处便羞恶。凡有所感，无非天理自然之发见，此伏羲文王所谓同人也。生辈只依如此涵养，直到大同处，则同伏羲文王而伏羲文王，同四方古今之人而四方古今，同喜怒哀乐亲义序别信而喜怒哀乐亲义序别信，何有窒碍？何有□□□□□□□□□蔽而不觉而不同人者矣。心愿与同门诸友□□忘於躯壳之外，打作一片，混混沦沦於大同之中，以不负居此堂也。未知是否？望示教。 
　　
　　看得最是。识得与天地万物同体，则便大同，其亲义序别信，万善皆从同体胸中流出。贤与诸贤，以此自养。 
　　
　　　谢锡命问：生数夜与福建沈希周、萧师孔同在静坐，颇觉有益。沈希周所学皆主阳明先生之致良知，以致字为要，其人资禀不凡，能信老先生自然之说。师孔云：「城中学者多有疑老先生勿忘勿助之说，以为离却集义。」窃意程子所谓勿忘勿助之间者果何物耶？便不识天理矣。未知然否？ 
　　
　　振卿说每夜与朋友静坐，病中闻之一喜。沈希周一向未知其意，今闻如此，不易得也。昔者阳明公云：「吾只与学者凿粗柸，待甘泉与出细。」今沉子先元阳明之学，则有可入细之机矣。可问何谓良知？如何致之？紧要识此自然二字，勿忘勿助之间，乃有事规矩，即集义也。不识此便没些工夫了。 
　　
　　　锡命问：沈希周帖云：承问如何致良知，窃意[所谓]良知者，心之本体也，即夫子所谓天理也，自然[也]，非知觉之知也，自然而然，不待有所作为意必於其间。如加此意思作为於其间，即助也；少些意思於其间，即忘也。所谓致者，至也，知至至之之意，求至天理，无纤毫欠缺，即夫子所谓体认也。何如？ 
　　
　　知之中正乃为本体，而天理见矣。所谓良即下文爱敬真心，非知觉之知句好。忘助二字不可两开看，差之毫厘，缪以千里，此言最精。尧舜大圣亦只是舍己从人，然非圣人不能也。若有私毫旧见在心，犹是不能舍己也。有些吝留意思，即是不能舍己也。舍己事最难，虽打叠得两漏三漏子，令他空空地，乃能受善。若将旧见留在这里，将新闻来比，安能受善？如此者是不爱其身者，如人有病，传得旧方来用，虽不效，犹自乐其所以亡。虽有卢医扁鹊过之，语之不入，宁没其身而已矣，可谓爱其身者乎？非知觉之知似好，但人心只是一个知，何常更有别知？第须识所知者何事。 
　　
　　　锡命问：昨蒙批示勿忘勿助之间，乃有事规矩，即集义也，反复思之，盖勿忘勿助之间，停停当当，中中正正，其心之本体矣乎！此真千□□□之要，□著些意思不得，即师翁所谓自然，朱紫阳所谓全放下，程伯子所谓不容丝毫人力，孔孟之教人毋意必固我。若稍著些意思，则必滞於一处，而非助即忘矣，如何集义？又阅批沈希周帖云：「忘助二字不可两开看。程子勿忘勿助之间乃一时看。」是此之至精至妙处惟在之间二字，会此则天理见矣，良知亦有著落矣。师翁所谓天理莫非良知矣，少汾(汀)所谓天理二字浑成无弊，良知良能滚作一片者是矣，学者亦惟了此而已矣。未知然否？ 
　　
　　正如是观。吾振卿知此，便有下手处矣。良知良能滚作一片看，则良知方有落著。下文知爱亲敬长之知乃良知也，今只举良知，非孟子本意，下文两知字即上文良知之知。昨批答振卿帖可送入，欲寄少汾看也。渠极好善，待送还，还即复。自今幸与诸君静坐切磋，勿虔过也。适观沉生帖子，颇见根基，可与入细矣。尚有障隔，待数时他有疑处，乃可下手也。柯生前日亦往樵来斋戒数日，亦不轻易也，独惜其训诂意见又闭障也。沉生肯住三年，以赡谷供之，成大事业也。 
　　
　　　锡命问：命尝验白沙先生静中养出个端倪方有商量之语，此端倪人人有之，但人为习心物欲蔽之，故失了元初本体。白沙先生说出□□□□□个端倪来，正欲人在端本澄源上用功，□□□□而敬以养之，使此虚明之体隐然澄露，渐而充之，以至於广大高明之地。我师翁发明此指，则曰：「此端倪非他端倪，乃孟子所谓四端也。」夫孟子四端乃感物时见之，而此端倪恐只是洁洁净净，绝无物欲夹杂於其间，便自有此。未知何如？ 
　　
　　此端倪即良心发见，但其发见汨没之后为最微，孟子子夜气章所谓其好恶与人相近也者几希是也。久之则全汨没似无矣，所谓若彼濯濯也。须於静中涵养久之，其善端发见，其参前倚衡者此也，其见孺子入井而有怵惕恻隐之心者此也。此个善根与生俱生，何尝泯灭？如草木至冬枯落，至春其生意萌动如旧，不为尧存，不为桀亡也。 
　　
　　　锡命问：气之中正者即性也，而谓气形而理赋焉，二之也。如是而论性气，圣人复起，不能易之矣。故答少汾之问曰：「天地之性落在气质之中。」以彼落此，则似犹有二。后又答少汾之问曰：「形气性命不是两件，有形气而后性命有所寓。」夫谓有形气而后性命有所寓，则似分理与气而为二，而与少汾天地之性落在气质之中，朱子气以成形而理亦赋之语，不知亦有分别否乎？愿决其疑。 
　　
　　气之中正即性，易曰「一阴一阳之谓道」，形气即道，道在形气中，如易在乾坤，乾坤毁则无以见易，易亦乾坤，乾坤亦道，阴阳即道，道亦阴阳，形气即性，性亦形气，只须如此说，非二也。 
　　
　　　锡命问：新论中云：「以书蔽志者，穷年不能明其理。以鉴掩面者，终日不能见其形。此非善读书者也。故主敬而后我立，我立而后不蔽於物，必如是而后为善用功也。」而又曰：「物物穷格而天下之理得。」夫物者，理也；穷格者，至其理之谓也。「分殊有止而理一无穷」，先生有是言也，今而曰「物物穷格」，岂非理理穷至乎？锡命求之理一无穷之旨，有未契合，窃愿闻之。 
　　
　　非求於物物也。於应接事事物物之时体认之，则天下之理见矣。观书不可滞於词。 
　　
　　　锡命问：尝观论语弟子入则孝出则弟章，乃是圣人教人大人的学，以此弟子专就童蒙，恐非也。孟子曰：「尧舜之道，孝弟而已矣。」即此则入孝出弟也。中庸曰：「庸德之行，庸言之谨。」即此之谨而信也。程子曰：「与天地万物为一体。」即此之泛爱众也。夫子曰：「就有道而正焉。」即此之亲仁也。易曰：「君子多识前言往行以畜其德。」即此之学文也。夫从事於孝弟、谨言、慎行、广爱、亲仁、古训，圣人之学备矣。人之终日，其身只此而已矣。以是而专就童蒙发乎？凡人有父兄，虽年至於六十七十，亦弟子也。未知然否？ 
　　
　　此章先儒都不曾认得。入孝、出弟、谨信、爱众、亲仁，即小学进退应对、事亲敬长、隆师亲友之事，其学文即大学格物之事。若如旧说，先行后知，则似倒做了。 
　　
　　　锡命前与曾廓斋论武王伐纣，夷齐叩马而谏事。廓斋曰：「所处之地位不同。在武王不得不伐，在夷齐不得不谏。」窃意夷齐既知其当伐，则不当有是谏矣。恐夷齐不能如武王之大，还在躯壳上起念头，恐蒙此不忠之名染著，所谓言必信，行必果。在武王则言不必信，行不必果，惟义所在，故夫子称之曰：「汤武革命，顺乎天而应乎人。」苏东坡曰：「武王非圣人也。」盖不识武王矣。未知是否？ 
　　
　　街，非也。使不倒戈，亦只如汤放桀於南巢耳。苏子谓武王非圣人，非也。吾谓此武王之所以圣也，非圣人做不得此事。?以所见大小偏全看者是。如坐井观天曰：「天。」亦天也，在井上见天之全体乃其天也。周公太公诸圣臣所见亦大，故辅武王以伐纣。伐纣只是躯之使不害民耳，而前徒倒戈自杀之，非武王杀之也。悬头於 
　　
　　　锡命问：先儒教人尝一敬字，我老先生亦尝以此而教人。窃意所谓敬者，圣学功夫之要也，内外一致，未尝有所偏废。敬则胸中无物，虽种种应酬而自不劳，其放逸流滥者固不在言矣。若以擎拳曲跪，矜持拘迫为敬，则似劳攘，硬而不活。中庸之戒慎恐惧，孟子之勿忘勿助，何等自然。未知是否？ 
　　
　　敬则胸中无物一句最好。主一之谓敬，无适之谓一。无物故一，有一物则非一矣。勿忘勿助即是敬，戒慎恐惧即是敬，文公加一畏字，则似大严，却成助长了也。而吾振卿看出自然来，可喜。於戒慎恐惧勿忘勿助中见得自然，乃真敬也。 
　　
　　　锡命问：向闻古林说孟子说大人则藐之章，彼此较量，便觉微有动心处，窃以为然。周濂溪云：「铢视轩冕，尘视金玉。」白沙先生谓此盖略言之以讽始学者耳。人争一个觉，纔觉便我大而物小，物尽而我无尽。夫无尽者，微尘六合，瞬息千古，生不知爱，死不知恶，尚奚暇铢轩冕而尘金玉耶？观此则白沙先生真能不动，而与舜禹之有天下而不与之心同一揆也。何如？ 
　　
　　孟子濂溪皆是为众人说，未可以此断其动心也。孟子只为说大人者说，濂溪只为始学者说耳，不可以看低了二贤也。 
　　
　　　锡命问：道本不远，在於人伦之间。故我老先生云：「大道求於人伦之间，真心见乎感应之始。」命欲养此真心而未能，举以问於道林。道林曰：「只在无欲。无欲则能与天地万物一体，无往而非痛痒相关之情，真心即此而形见，大道即此而在矣。」命从事於此而若有验焉，不知此果得乎求真心之指否也？愿示端的。 
　　
　　勿忘勿助之间，真心自见，而无欲一体在是矣。只要无欲及与天地万物一体，何可得乎？只是想象耳。道林亦说得是，但似倒说了。得真心则自无欲，非待无欲上乃求真心也。盖人人合下便有真心，若无欲则圣人地位矣。故孟子只说寡欲，寡之又寡，以至於无。人少则慕父母，知好色则慕少艾，有妻子则慕妻子，仕则慕君，不得於君则热中，至是真心亡尽矣。　锡命问：命近觉得曾子三省之省字却甚警拔。盖此心纔省，则警觉而生，而天理之几见；不省则昏寂而死，而虚明之体塞。其心之生也死也，乃系乎人之省与不省耳，能勿忧乎？白沙先生所谓此心通塞往来之机，生生化化之妙，其紧要在乎此省也。我老先生所谓随处体认天理者，不息乎此省也，於此可见千古圣贤(此)同此一段工夫也。随处体认天理六字，不益信而益笃乎？或以为外者，盖亦不知天理之在吾心，而体认之者，省我之心也。何如？ 
　　
　　此段看得甚亲切，以省不省说生死，甚好，随处体认天理，功夫全在省与不省耳。白沙先生与周、程、孔、孟、文、武、周公、禹、汤、尧、舜，等而上之，千古圣贤，同条共贯，皆此心学也，而谓体认天理为求之於外，不知天理外乎？体认外乎？非义外之说乎？盖以体认天理为外，则三省吾身亦在外矣乎？此皆缘未识内外合一之道，反有外物之心也。不知省处从何处起，可哀可哀。 
　　
　　　萧时中问：今之学者多未察老先生随处体认之说，以为逐外，盖俗学溺之也。周子之作太极，张子之作西铭，以杨龟山、陆子静之明哲，尚不能无疑，朱紫阳乃各为论说，载在简册，而二先生之道遂昭然大明於天下后世。中不自揣，欲作随处体认天理论以明之，何如？ 
　　
　　孟子七篇昭如日星，至宋大儒犹多疑之。今我朝乃定，何怪乎人之疑也！恐不足与辨也。 
　　
　　　吴齐龙问：子曰：「非其鬼而祭之，谄也。」盖祭非其鬼，则鬼亦不享，虽欲谄之，奚可得哉？夫大夫祭五祀，礼也。然户、?、中溜、门、行，皆庶人之所有事，不知何故而不得祭？齐龙窃谓虽祭之亦不为过。朱子以庶人祭旁亲远族为非其鬼，然旁亲远族，其始也皆原於一本，或以无后，或以功，或以贤，祭之何故不可？窃谓虽祭之亦不为过。又先贤如祖师白沙先生、王阳明先生，门人有司固尝立庙以祭之矣，齐龙钦慕，固图其像貌，每朔望必悬之於壁，焚香恭拜，彷若临之在上，而一毫非僻之心自不敢生。兹欲每岁薄具尊俎，祭之於书堂清净之所，以申一念之诚。且朋友终岁不宴会，亦无以洽情将敬，遂因之而延同志，又安知无所触发乎？但不知於理当否也？ 
　　
　　凡主祭者，必其分之相等，乃可相通。天子为天之子，故得祭乎天地，而凡天下之人，戴天履地，皆有报天地之恩，皆举之矣，然必天子乃可祭报，即天下之人之报也。诸侯大夫之祭山川五祀，即所封境内之人之祀也。譬如子孙皆受祖考之恩，然必宗子嫡派，然后与祖考之气相通，乃得祭宗子之祭，即通族之人之祭，支子不得祭。支子为大夫，则以上牲祭於宗子之家，此礼有明典分也，大理之品节也，犯分则得罪於天，希孔以为不为过，误矣。至於旁亲无后，或以功以贤，亦必有当主祭之人，如殇祔於祖而不祔於考，惟祭祖之人得祭之。先师成我之恩，立庙祭之，宜也，然必有主祭之人，其余则从长者行礼，至於朔望焚香瞻拜，以致诚意，以兴景仰之心可也。 
　　
　　　齐龙问：小学大学乃圣人因人施教妙法，而小学之教，首曰：「元亨利贞，天道之常。仁义礼智，人性之纲。」齐龙窃谓此奥义恐非初学者可与骤语，不知果何以也？ 
　　
　　诚似躐等，不知文公何意？此予古小学之所由作也。 
　　
　　　齐龙问：许鲁斋治生之说，后世多非之。然今之学者贫乏不能自存有矣，如之何治生可废？夫位天地，育万物，学者之实用也，且不能自存学乎？ 
　　
　　治生止於竭力耕田而已，外此加毫末，便不可入尧舜之道，更学何事？ 
　　
　　　齐龙问：「色厉而内荏，譬诸小人，其犹穿窬之盗也欤！」齐龙终日钦钦，尝恐对此四字不过，不知何以致力而得免夫此也？ 
　　
　　只是主敬则内外合一，何患不免？敬则诚，诚与伪相反。色厉内荏，伪也。 
　　
　　　齐龙问：程子尝云：「贤且学他是处，未须论他不是处。」齐龙每见今之学者多有於人之善不肯虚心效法，又从而诋毁之，惟恐人之有善也。及见人说为不善，更不察其爱憎，不原其心迹，一唱百和，惟恐人之无恶也。齐龙尝以此自警，於人之善则学之扬之，於人之不善则省之隐之。然学人之善而不能及人之善，隐人之恶而反致人忌，何也？ 
　　
</div>
    <div class="pagination">
<a href="泉翁大全集_page206.html">上一页</a><span>...</span><a href="泉翁大全集_page202.html">202</a><a href="泉翁大全集_page203.html">203</a><a href="泉翁大全集_page204.html">204</a><a href="泉翁大全集_page205.html">205</a><a href="泉翁大全集_page206.html">206</a><span class="current-page">207</span><a href="泉翁大全集_page208.html">208</a><a href="泉翁大全集_page209.html">209</a><a href="泉翁大全集_page210.html">210</a><a href="泉翁大全集_page211.html">211</a><a href="泉翁大全集_page212.html">212</a><span>...</span><a href="泉翁大全集_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
