<!DOCTYPE html>
<html>
<head>
    <meta charset="UTF-8">
    <title>白香山诗集 - 第 35 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>白香山诗集 - 第 35 页/共 63 页</h1>
    <div class="content">　　吟四虽【杂言】
　　酒酣后歌歇时请君添一酌听我吟四虽年虽老犹少于韦长史命虽薄犹胜于郑长水眼虽病犹明于徐郎中家虽贫犹富于郭庶子省躬审分何侥幸值酒逢歌且欢喜忘荣知足委天和亦应得尽生生理【分司同官中韦长史绩年七十余郭庶子求贫苦最甚徐郎中晦因疾防明余为河南尹时见同年郑兪始授长水县令因叹四子而成此篇也】
　　裴侍中晋公以集贤林亭即事诗二十六韵见赠猥防徴和才拙词防辄广为五百言以伸酬献
　　三江路千里五湖天一涯何如集贤第中有平津池池胜主见觉景新人未知竹森翠琅玕水深洞琉璃水竹以为质质立而文随文之者何人公来亲指麾疏凿出人意结构得地宜虚襟一捜索胜槩无遁遗因下张沼沚依髙筑阶基嵩峯见数片伊水分一支南溪修且直长波碧逶迤北馆壮复丽倒影红参差东岛号晨光杲曜迎朝曦西岭名夕阳杳暧留落晖前有水心亭动荡架涟漪后有开阖堂寒温变天时幽泉镜澄怪石山攲危【已上八所各具本名】春葩雪漠漠【谓杏花岛】夏果珠离离【谓樱桃岛】主人命方舟宛在水中坻亲宾次第至酒乐前后施解缆始登泛山逰仍水嬉沿洄无滞碍向背穷幽竒瞥过逺桥下飘旋深涧陲管去缥缈罗绮来霏微櫂风逐舞逥梁尘随歌飞宴余日云暮醉客未放归髙声索彩牋大笑催金巵唱和笔走疾问答杯行迟一咏清两耳一酣畅四肢主客忘贵贱不知俱是谁客有诗魔者吟哦不知疲乞公残纸墨一埽狂歌词维云社稷臣赫赫文武姿十授丞相印五建大将旗四朝致勋华一身冠臯夔去年才七十决赴悬车期公志不可夺君恩亦难违从容就中道俛僶来保厘貂蝉虽未脱鸾凰巳不羁厯徴今与古独歩无等夷陆贾功业少二疏官秩卑乘舟范蠡惧辟谷留侯饥岂若公今日身安家国肥羊祜在汉南空留岘首碑栁恽在江南祗赋汀洲诗谢安入东山但説蛾眉山简醉髙阳惟闻倒接防岂如公今日余力兼有之愿公寿如山安乐长在兹愿我比蒲稗永得相因依【谢灵运诗云蒲稗相因依○立名按韵语阳秋张衡诗客赋醉言归主称露未晞白诗有客告暮将归主称日未斜载观此注可见公极平易句亦必有本盖唐人最重文选也】
　　晩归香山寺因咏所懐
　　我年日已老我身日已闲闲出都门望但见水与山关塞碧岩岩伊流清潺潺中有古精舎轩户无扃关岸草歇可借径萝行可攀朝随浮云出夕与飞鸟还吾道本迂拙世途多险艰尝闻嵇吕辈尤悔生疎顽巢悟入箕颍皓知返商顔岂惟乐肥遯聊复袪忧患吾亦从此去终老伊嵩间
　　【立名按剧谈録乐天为少傅分务洛师情兴髙逸卢尚书简辞有别墅近枕伊水冬日与羣从子侄同逰倚栏眺嵩洛俄而霰雪微下情兴益髙因话亷察金陵常记江南烟水每见居人以叶舟浮泛就食菰米鲈鱼近来思之如在心目良久忽见二人衣蓑笠循岸而来牵引蓬艇船头覆青幕中有白衣人与衲僧偶坐船后有小灶安桐甑丱角童煮茗泝流过于槛前舟中吟啸方酣问之乃是白傅与僧佛光自建春门往香山精舎此一段可谓天然图画】
　　张常侍池凉夜闲防赠诸公
　　竹桥新月上水岸凉风至对月五六人管三两事畱连池上酌欵曲城外意或啸或讴吟谁知此闲味逥防市朝客矻矻趋名利朝忙少逰宴夕困多眠睡清凉属吾徒相逢勿辞醉
　　和皇甫郎中秋晓同登天宫阁言懐六韵
　　碧天忽巳髙白日犹未短玲珑晓楼阁清脆秋丝管张翰一杯酣嵇康终日嬾尘中足忧累云外多疎散病木斧斤遗鸿羁绁断逍遥二三子永愿为闲伴
　　送吕漳州
　　今朝一壶酒言别漳州牧半自要闲逰爱花怜草緑花前下鞍马草上携丝竹行客饮数杯主人歌一曲端居惜风景屡出劳僮仆独醉似无名借君作题目
　　短歌行
　　世人求富贵多为奉嗜欲盛衰不自由得失常相逐问君少年日苦学将干禄负笈尘中逰抱书雪前读布衾不周体藜茄才充腹三十登宦途五十被朝服奴温新挟纩马肥初食粟未敢议欢逰尚为名检束耳目聋暗后堂上调丝竹牙齿缺落时盘中堆酒肉彼来此巳去外余中不足少壮与荣华相避如寒燠青云去地逺白日经天速从古无奈何短歌听【一作空】一曲
　　咏懐
　　髙人乐丘园中人慕官职一事尚难成两途安可得遑遑干世者多苦时命塞亦有爱闲人又为穷饿逼我今幸双遂禄仕兼防息未尝羡荣华不省劳心力妻孥与婢仆亦免愁衣食所以吾一家面无忧喜色
　　府西亭纳凉归
　　避暑府西亭晩归有闲思夏浅蝉未多緑槐阴满地带寛衫解领马稳人拢辔面上有凉风眼前无俗事路经府门过落日照官次牵联缧絏囚奔走尘埃吏低眉悄不语谁复知兹意忆得五年前晩衙时气味
　　老热
　　一饱百情足一酣万事休何人不衰老我老心无忧仕者拘职役农者劳田畴何人不苦热我热身自由卧风北窻下坐月南池头脑凉脱乌帽足热濯清流慵发昼髙枕兴来夜泛舟何乃有余适祗縁无过求或问诸亲友乐天是与不亦无别言语多道太悠悠悠悠君不知此味深且幽但恐君知后亦来从我逰
　　新秋喜凉因寄兵部杨侍郎
　　外强火未退中鋭金方战一夕风雨来炎凉随数变徐徐炎景度稍稍凉飚扇枕簟忽凄清巾裳亦轻健老夫纳秋心体殊安便睡足一屈伸搔首摩挲面褰帘对池竹幽寂如僧院俯观游鱼羣仰数浮云片闲忙各有趣彼此宁相见昨日闻慕巢召对延英殿
　　嬾放二首呈刘梦得吴方之
　　青衣报平旦呼我起盥栉今早天气寒郎君应不出又无宾客至何以销闲日已向微阳前暖酒开诗帙朝怜一牀日暮爱一炉火牀暖日髙眠炉温夜深坐雀罗门嬾出鹤髪头慵裹除却刘与吴何人来问我
　　六十六
　　病知心力减老觉光隂速五十八归来今年六十六鬓丝千万白池草八九緑童穉尽成人园林半乔木防山倚髙石引水穿深竹虽有潺湲声至今听未足
　　三适赠道友
　　褐绫袍厚暖卧盖行坐披紫氊履寛稳蹇步颇相宜足适已忘履身适已忘衣况我心又适兼忘是与非三适合为一怡怡复熈熈禅那不动处混沌未凿时此固不可説为君强言之
　　洛阳春赠刘李二宾客【齐梁格】
　　水南冠盖地城东桃李园雪消洛阳堰春入永通门淑景方霭霭逰人稍喧喧年丰酒浆贱日晏歌吹繁中有老朝客华髪映朱轩从容三两人借草开一尊尊前春可惜身外事勿论明日期何处杏花逰赵村【洛城东有赵村杏花千余树】
　　寒食
　　人老何所乐乐在归乡国我归故园来九度逢寒食故园在何处池馆东城侧四邻棃花时二月伊水色岂独好风土仍多旧亲戚出去恣欢逰归来聊燕息有官供禄俸无事劳心力但恐优穏多微躬消不得
　　寄李苏州兼示杨琼
　　真娘墓头春草碧心奴鬓上秋霜白为问苏台酒席中使君歌笑与谁同就中犹有杨琼在堪上东山伴谢公
　　和裴令公一日日一年年杂言见赠
　　一日日作老翁一年年过春风公心不以贵隔我我散惟将闲伴公我无才能忝髙秩合是人间闲散物公有功德在生民何因得作自由身前日魏王潭上宴连夜今日午桥池头逰拂晨山客砚前吟待月野人樽前醉送春不敢与公闲中争第一亦应占得第二第三人奉和裴令公三月上巳日逰太原龙泉忆去嵗禊洛见示之作【依来体杂言】
　　去嵗暮春上已共泛洛水中流今嵗暮春上已独立香山下头风光闲寂寂旌斾逺悠悠丞相府归晋国太行山碍并州鹏背负天龟曵尾云泥不可得同游
　　【立名按公集杂言对偶者今本皆作律诗然公与元九书云有五言七言长句絶句自百韵至两韵者谓之杂律诗未尝及杂言也今俱附格诗盐官胡氏本则别长短句一体以归之】
　　忆江南词三首【此曲亦名谢秋娘每首五句】
　　江南好风景旧曽谙日出江花红胜火春来江水緑如蓝能不忆江南
　　江南忆最忆是杭州山寺月中寻桂子郡亭枕上防潮头何日更重逰
　　江南忆其次忆吴宫吴酒一杯春竹叶吴娃双舞醉芙蓉早晩复相逢
　　【立名按郭茂倩云忆江南一曰望江南乐府襍録曰望江南本名谢秋娘李德裕镇浙西为妾谢秋娘所制改为望江南】
　　泛小防二首
　　水一塘防一只防头漾漾知风起防背萧萧闻雨滴醉卧船中欲醒时忽疑身是江南客
　　船缓进水平流一茎竹篙剔船尾两幅青幕覆船头亚竹乱藤多照岸如从凤口向湖洲
　　白香山诗集巻二十三
　　钦定四库全书
　　白香山诗集巻二十四　　　歙县汪立名编后集四【格诗凡八十六首】
　　题裴晋公女几山刻石诗后【并序】
　　裴侍中晋公岀讨淮西时过女几山下刻石题诗末句云待平贼垒报天子莫指仙山示武夫果如所言克期平贼由是淮蔡迄今底宁殆二十年人安生业夫嗟叹不足则咏歌之故居易作诗二百言继题公之篇末欲使采诗者修史者后之往来观者知公之功德本末前后也
　　何处画功业何处题诗篇麒麟髙阁上女几小山前尔后多少时四朝二十年贼骨化为土贼垒犂为田一从贼垒平陈蔡民晏然骡军成牛戸【蔡寇号骡子军陈蔡间农骁鋭者人畜牛者呼为牛户】鬼火变人烟生子已嫁娶种桑亦丝绵皆云公之德欲报无由縁公今在何处守都镇三川旧宅留永乐新居开集贤公今在何官被衮珥貂蝉战袍破犹在髀肉生欲圆襟懐转萧洒气力转精坚登山不拄杖上马能掉鞭利泽浸入地福降自升天昔号天下将今称地上仙勿追赤松逰勿拍洪崖肩商山有遗老可以奉周旋
　　洛阳有愚叟
　　洛阳有愚叟白黒无分别浪迹虽似狂谋身亦不拙防检盘中饭非精亦非粝防检身上衣无余亦无阙天时方得所不寒复不热体气正调和不饥仍不渴闲将酒壶出醉向人家歇野食或烹鲜寓眠多拥褐抱琴荣啓乐荷锸刘伶达放眼防青山任头生白髪不知天地内更得几年活从此到终身尽为闲日月
　　饱食闲坐
　　红粒陆浑稻白鳞伊水鲂庖童呼我食饭热鱼鲜香箸箸适我口匙匙充我肠八珍与五鼎无复心思量扪腹起盥潄下阶振衣裳绕庭行数匝却上檐下牀箕踞拥裘坐半身在日旸可怜饱暖味谁肯来同尝是嵗太和八兵销时渐康朝廷重经术草泽捜贤良尧舜求理切夔龙啓沃忙懐才抱智者无不走遑遑惟此不才叟顽慵恋洛阳饱食不出门闲坐不下堂子弟多寂寞僮仆少精光衣食虽充给神意不扬扬为尔谋则短为吾谋甚长
　　【立名按周益公必大云居易以长庆二年过汉江诗云秋水淅红稻朝烟烹白鳞今复云红粒陆浑稻白鳞伊水鲂盖于一饮食间黙寓忠爱不忘君之意所谓造次必于是者时文宗虽恭俭儒雅而中人之祸巳萌其云朝廷重经术草泽捜贤良盖谓不能用刘蕡也又云尧舜求理切夔龙啓沃忙言上虽鋭意于治而王涯等为相非徒无益也又云懐才抱智者无不走遑遑指李训郑注等也明年而甘露之乱果作居易其知几乎】
　　闲居自题
　　门前有流水墙上多髙树竹径绕荷池萦逥百余步波闲戏鱼鼈风静下鸥鹭寂无城市喧渺有江湖趣吾庐在其上偃卧朝复暮洛下安一居山中亦慵去时逢过客爱问是谁家住此是白家翁闭门终老处
　　览镜喜老
　　今朝览明镜须鬓尽成丝行年六十四安得不衰羸亲属惜我老相顾兴叹咨而我独微笑此意何人知笑罢仍命酒掩镜捋白髭尔辈且安坐从容听我词生若不足恋老亦何足悲生若苟可恋老即生多时不老即须夭不夭即须衰晩衰胜早夭此理决不疑古人亦有言浮生七十稀我今欠六嵗多幸或庶几傥得及此限何羡荣啓期当喜不当叹更倾酒一巵
　　风雪中作
　　嵗暮风动地夜寒雪连天老夫何处宿暖帐温炉前两重褐绮衾一领花茸氊粥熟呼不起日髙安稳眠是时心与身了无闲事牵以此度风雪闲居来六年忽思逺逰客复想早朝士蹋冻侵夜行凌寒未明起心为身君父身为心臣子不得身自由皆为心所使我心既知足我身自安止方寸语形骸我应不负尔
　　对琴酒
　　西窻明且暖晩坐巻书帷琴匣拂开后酒缾添满时角尊白螺琖玉轸黄金徽未及弹与酌相对巳依依泠泠秋泉韵贮在龙凤池油油春云心一杯可致之自古有琴酒得此味者稀祗应康与籍及我三心知
　　雪中晏起偶咏所懐兼呈张常侍韦庶子皇甫郎中【杂言】
　　穷隂苍苍雪雰雰雪深没胫泥埋轮东家典钱归碍夜南家贳米出凌晨我独何者无此复帐重衾暖若春怕寒放嬾不肯动日髙睡足方频伸缾中有酒炉有炭瓮中有饭庖有薪奴温婢饱身晏起致兹快活良有因上无臯陶伯益廊庙才的不能匡君辅国活生民下无巢父许由箕頴操又不能食薇饮水自苦辛君不见南山悠悠多白云又不见西京浩浩惟红尘红尘闹热白云冷好于冷热中间安置身三年徼幸忝洛尹两任优稳为商宾非贤非愚非智慧不富不贵不贱贫冉冉老去过六十腾腾闲来经七春不知张韦与皇甫私唤我作何如人
　　和裴侍中南园静兴见示
　　池馆清且幽髙懐亦如此有时帘动风尽日桥照水静将鹤为伴闲与云相似何必学畱侯崎岖覔松子
　　春寒
　　今朝春气寒自问何所欲酥暖薤白酒乳和地黄粥岂惟厌馋口亦可调病腹助酌有枯鱼佐餐兼防蓄省躬念前哲醉饱多慙忸君不闻靖节先生尊长空广文先生饭不足
　　菩提寺上方晩望香山寺寄舒员外
　　晩登西寳刹晴望东精舎反照转楼台辉辉似图画氷浮水明灭雪压松偃亚石阁僧上来寒汀雁飞下西京闹于市东洛闲如社曽忆旧逰无香山明月夜
　　二月一日作赠韦七庶子
　　园杏红蕚坼庭兰紫芽出不觉春巳深今朝二月一去冬病疮痏将养遵医术今春入道清净依僧律尝闻圣贤语所慎斋与疾遂使爱酒人停杯一百日明朝二月二疾平斋复毕应须挈一壶寻花覔韦七
　　犬鸢
　　晩来天气好散歩中门前门前何所有偶覩犬与鸢鸢饱凌风飞犬暖向日眠腹舒稳贴地翅凝【去声】髙摩天上无罗弋忧下无羁锁牵见彼物遂性我亦心适然心适复何为一咏逍遥篇此仍着于适【适疑作迹】尚未能忘言
　　梦刘二十八因诗问之
　　昨夜梦梦得初觉思踟蹰忽忘来汝郡犹疑在吴都吴都三千里汝郡二百余非梦亦不见近与逺何殊尚能齐近逺焉用论荣枯但问寝与食近日两何如病后能吟否春来曽醉无楼台与风景汝又何如苏相思一相报勿复慵为书
　　闲吟
　　贫穷汲汲求衣食富贵营营役心力人生不富即贫穷光阴易过闲难得我今幸在穷富间虽在朝廷不入山防雪寻花翫风月洛阳城里七年闲
　　西行
　　衣裘不单薄车马不羸弱蔼蔼三月天闲行亦不恶寿安流水馆硖石青山郭官道栁隂隂行宫花漠漠常闻俗间语有钱在处乐我虽非富人亦不苦寂寞家僮解弦管骑从杯杓时向春风前歇鞍开一酌
　　东归
　　翩翩平肩舁中有醉老夫膝上展诗巻竿头悬酒壶食宿无定程仆马多缓驱临水歇半日望山倾一盂借草坐嵬峩【并上声】攀花行踟蹰风将景共暖体与心同舒始悟有营者居家如在途方知无系者在道如安居前夕宿三堂【三堂在虢】今旦逰申湖【申湖在陜】残春三百里送我归东都
　　途中作
　　早起上肩舁一杯平旦醉晩憩下肩舁一觉残春睡身不经营物心不思量事但恐绮与里只如吾气味
　　小台
　　新树低如帐小台平似掌六尺白藤牀一茎青竹杖风飘竹皮落苔印鹤迹上幽境与谁同闲人自来往
　　睡后茶兴忆杨同州
　　昨晩饮太过嵬峩【并上声】连宵醉今朝餐又饱烂熳移时睡睡足摩挲眼眼前无一事信脚绕池行偶然得幽致婆娑緑阴树斑驳青苔地此处置绳牀傍边洗茶器白瓷瓯甚洁红炉炭方炽沬下麴尘香花浮鱼眼沸盛来有佳色咽罢余芳气不见杨慕巢谁人知此味
　　题文集柜
　　破柏作书柜柜牢柏复坚收贮谁家集题云白乐天我生业文字自幼及老年前后七十巻小大三千篇诚知终散失未忍遽弃捐自开自鏁闭置在书帷前身是邓伯道世无王仲宣只应分付女留与外孙传
　　旱热二首
　　彤云散不雨赫日吁可畏端坐犹挥汗出门岂容易忽思公府内青衫折腰吏复想驿路中红尘走马使征夫更辛苦逐客弥顦顇日入尚趋程宵分不遑寐安知北窻叟偃卧风飒至簟拂碧龙鳞扇揺白鹤翅岂惟身所得兼示心无事谁言苦热天元有清凉地
　　勃勃旱尘气炎炎赤日光飞禽飐将坠行人渴欲狂壮者不耐饥饥火烧其肠肥者不禁热喘息汗如浆此时方自悟老瘦亦何妨肉轻足健逸髪少头清凉薄食不饥渴端居省衣裳数匙粱饭冷一领绡衫香持此聊过日焉知畏景长
　　偶作二首
　　战马春放归农牛冬歇息何独徇名人终身役心力来者殊未已去者不知还我今悟已晩六十方退闲犹胜不悟者老死红尘间
　　名无髙与卑未得多健羡事无小与大已得多厌贱如此常自苦反此或自安此理知甚易此道行甚难勿信人虚语君当事上防
</div>
    <div class="pagination">
<a href="白香山诗集_page34.html">上一页</a><span>...</span><a href="白香山诗集_page30.html">30</a><a href="白香山诗集_page31.html">31</a><a href="白香山诗集_page32.html">32</a><a href="白香山诗集_page33.html">33</a><a href="白香山诗集_page34.html">34</a><span class="current-page">35</span><a href="白香山诗集_page36.html">36</a><a href="白香山诗集_page37.html">37</a><a href="白香山诗集_page38.html">38</a><a href="白香山诗集_page39.html">39</a><a href="白香山诗集_page40.html">40</a><span>...</span><a href="白香山诗集_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
