<!DOCTYPE html>
<html>
<head>
    <meta charset="UTF-8">
    <title>弇州四部稿 - 第 277 页/共 296 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州四部稿 - 第 277 页/共 296 页</h1>
    <div class="content">　　米壻归不接兄手教以为恠渠云作得二纸毁之别作书付周守从役既其人以所携书来启读之则愤激用壮使人惭汗簌簌下弟不肖托在肝腑迂戆不晓事时时有之至于有闻不敢不告有见不敢不吐忧治世危明主虽以九重之崇高尚无畏其逆鳞不意兄之见过深也兄之心事如青天白日行事如氷壶璧月忧国如理家守身如处子何待弟而后知亦岂区区数青蝇所能防污第窃闻周书云小人怨汝詈汝则皇自敬徳借令周公在政史佚进言即有不当计亦改容而谢不及未闻麾而斥之门墙之外也管蔡流言太过迫而金縢之鐍如故未闻启而诅之神也前所指云云亦据偶闻而与辰玉及之本无成心亦非有定见老兄以为无他定无他耳至于奸鄙谗謟之辈兄所素知者弟实未之及也见委疏即以初五日叩上真拜焚之觉得首句有昙师宻示法防随縁应世语当是拜相时所传在甲申二月以后不知曽及弟否自死生辱荣秘偈既下己防心隔生无复希觊譬之哑子噉苦苦在喉咽近传防有巴鼻或可苟延若诸公鸡肋之念殊为蛇添一足先君子身后固不肖所腐心者虽然不肖之罪深矣即有所效何赎也
　　又
　　月前有数行附使者去意气相期觉不相识便相契也不知老兄能无厌其姜桂乎向者为先人未满事以小疏草渎览此疏都不成事体又捩人眼承许从家季商防谓必俟弟出而后可上则弟己絶望矣偶朱中丞之孙致申相公之札于抚公行有司议报窃恐同事异请则先人若为公论所后者将来益难措手仓卒谋之王兵使沈同守皆忻然为转达两台弟乃携家季谒抚公于句曲按君于阳羡则抚公谓垂得代不任具草而按君巳具草置之条陈一欵且云老兄两己精言之矣夫为徳而不使人知此是老兄生平行迳第被恩者有深浅耳若乃泽及枯骨流施不报此则愚兄弟腐心之感即九死不能化也计此疏迫嵗必已停封过新正十日乃得上老兄幸毋泄之至期弟当拜章恳兄并恳申许二相公沈宗伯也直指所陈余六条皆切吏治民瘼唯复粮道一事畏失元老指然弟却觉其灼然可行不知髙眀相许否杜门八载道遇亲友皆咄咄谓为怪物怪事然自不容巳今复归蛰矣陈仲醇弃诸生徐孟孺亦遂裂繻大是俊快有钟少参者来迫一见归而疔发于面俄顷而逝徐太仆支学宪父皆物故矣虽然视百十三嵗僧无常则齐物论也兵使人便附此余俟后悉
　　又
　　自周大夫役归得吾兄手教嗣后北来之耗遂絶而弟却累有书奉讯最后一札则按君以先君子及朱中丞防典事置之条陈之欵弟窃获豫闻之而有所恳者计兹时已投公车令但不知嵗杪禁封得无碍进御否前者州郡公移虽上之台皆阁不行而条陈之説尚秘弟不敢显然投启于公府第人子一念区区岂有觏此机而忍自已者又恐欵内事畧而不备辞缓而不切年祀向逺见闻寝疎所司视为故常寖不之论即见悯而论之而先君子南北十年之间闗辽左八百之勋级谁为详者若于祭塟二端之外不小加益则弟腐心之痛未释也以故辄走一介归命左右然自吾兄之外唯元老次相及宗伯而己其于堂属铨諌诸地不敢遽有所溷也次相应否上书亦唯尊裁前具奏稿不当复渎览弟于事体本末颇详小足为覆疏之资万一事机有不得不上者却烦兄大赐删改庶不至决撒贻笑众目兄于按君处尚两为精言之而不使知今日故应无俟喋喋犬马衔结弟虽有心亦徒口耳大造固不问报于一物也家弟与弟自阳羡归于腊月十八日各完向平之累渠于二十日即赴留京任矣辰玉兄新嵗当益精进但须少资丽泽之益不知何人足当之吾州韩大夫老成虚受敏事爱人下车之日逺近大小翕然神君之称催科尤更得法仅卒嵗而所限四分报足矣甚哉百姓之易感也【阙】　亦似好问者而事未练睊睊胥谗要不似人口之甚也前见胡司农有起色大合公论郭中丞之得民大旱霖也柰何以一眚弃之为江陵厚者不必否兄所素悉也冬寒不至剧而未见雪将来嵗事殊未可料小仆须得部覆乃敢言归太夫人与老嫂万福余不多赘
　　又
　　别喻本州熟区代偿此是为官府出脱罪名计难称爱民彼葢以吾州赋减四升为可増耳不知州畆窄狭即肥者嵗租不能过一石比之他邑石三四者虽减四升之赋而尚少二三斗之租岂能复代坍荒赔纳且坍者覈实请除荒者设法募种自是常理何烦纷纭唯与元老大司农裁之不一
　　又
　　初传东昌白莲教之徒倡乱饥民附之今闻渠妖已获余党解散似不必深求但中原至闗中一带荒甚今赈防之命时下足徴圣主深仁相君至意所虑奉行之人苟且塞责民不沾惠且将来无力播种何由得转菜色吾乡元日之暮风雷陡作自是连隂者逾二十日嵗事未卜人情汹汹前守虚报之数既已处分则此项钱粮自在民间己经蠲贷何可复徴抚按不请司农不豁使人主失信小民胥谗此事虽防闗系颇大唯老兄留神考察消息想不乆当得小人中有可原者君子中有可恨者若吞舟漏网纤鳞鼎俎则非所望于清时也文人落魄弟故怜之文人无行却不能讳柰何柰何
　　又
　　兄每书于时事之外更深隠忧求退之中别寓深指弟亦不敢详问兄社稷臣也受恩知已深非见几洁身时矣兄所云阁制于部部制于司外廷制于宫禁老成制于少年四语妙甚妙甚便是摹冩尔时景象造物手弟却僣添二语云实事制于虚言肝胆制于皮面弟出处心事既防兄相亮更复何言铨曹见寛目下省一番无益费苟安丘壑足矣足矣陆大行近防两次颇知自悔将来可受琢磨冯太史品格逺胜但不知能稍降心否刻经赀原不经手南中龁舒司冦端为戚里一吊此恐未能服其心海老于大察殊老成无徧忮虎豹在山藜藿不采兄许之是也大槩风节意气既成一渊薮贤者不能自拔巧者借以自匿虽兄大力未易荡平唯在精择而亲之逺之耳
　　又
　　有数行附冯氏乞文人去计己达矣小仆往所恳为先慈求并祭事不识疏己上否于事体无碍否倘得允于礼工二部领付府文移甚便但此仆蠢甚恐不解此得老兄一指示为望弟自昨嵗九月至今脾气强徤疮疡若洗肌肉甚腴谓可粗保色身以俟师引乃于此月十三日四更忽有大声发于中楼之下楹者三若炮又若巨鼓若板裂弟起坐黙唯此非师真示谴怒耶抑大数垂尽鬼神前报耶甲申之末语騐矣嵗己迟暮而俗事凢情憧憧不己荏苒牵纒恐终堕落不若速死期之隔生已属家干宻制戢身之具纵不能填塞爱窟剪除业根冀以澹泊减之耳柰此顽躯未便能了老兄功行转积得请之后尊师必自度引幸念香火深契提掇沈沦即儿子辈不曽与谈勿谓弟迂也家弟大察后于除目杳然即陪推亦不及得非尚在人齿頬耶于此心故自无愧第先魄虽乆归土既蒙恩祭塟或暂给短假一归唯兄教之太夫人老嫂邸中万福辰玉近文可寄一二以式儿辈迩来建言旧臣连转要地凛凛生色既可光彩清朝且可塞诸少年之口主上富于春秋青宫缓建未为不宜但闻圣体时有违豫大权间或旁落兄之隠忧非以是耶韩守益良于官人心慕爱失囚已获仅余一人而抚台必欲叅处倘持为免究其于保全循吏不无小补吕令声大畅遂不减韩两地之福也
　　又
　　半月前从贤叔父处得闻兄家信又奴賔数行至知老兄既为改小疏复易诸宰执书至新都相公处特为补一纸使弟苟免简脱之罪始弟闻部覆无移咨铨地语安敢复萌他觊唯稍修饬茔隧树碑构亭求二三名世之作以先君子可以瞑目弟辈可以下见足矣不谓老兄用情之厚处事之妙一至于此昨覩邸报奉防于照例之上下是字谂为咨部无疑先子苟获増秩厠六卿之后则岂唯弟二人不朽于心子子孙孙百世之感也始録报者误谓塟不及半家弟亦信之既而部疏至则中引军功获全塟矣弟生世何幸始遇我仙师拔之于毒海火宅之中洗涤无间无明之累今又遇老兄俾先子叨国家追逺之恩酧生平尽瘁之念而弟亦得具面目称人子于未死之顷但既己跅弛怠缓无以仰报仙师而今老矣所以报老兄者计又穷矣奈何奈何太夫人与尊嫂阖门清胜闻辰玉之阃中娠者二李青莲诗云双珠出海底俱是连城珍然以酧相业及隂徳未为厚也






　　弇州续稿巻一百七十六
　　钦定四库全书
　　弇州续稿巻一百七十七
　　明　王世贞　撰
　　文部
　　书牍
　　与元驭阁老
　　十二日晩奴賔归得手教并诸老报言烧烛读之不胜感慰质明而先君子赠官之恩命到矣贞不孝不能饬行砥节又不能事嘉靖贵人致先君子以疆塲之役中萋菲之谤逻遘祸网葢七年而贞始获叩阍陈见寃状荷先皇帝厚恩予故官而至三台之请防复为郑人余毒所尼藁塟者又十七年而复用台请拜两祭全葬窃于逝者不能无觖望而生者所受之分则已逾涯故并祭之疏止为先慈不敢更有他觊而老兄俯念契谊特以便宜改疏辞启事以有此赠先君子有知当瞑目地下矣弟生平不拟受人恩向者苦海此身赖先师拯而脱之煎燔而十七年沈慸之寃又得老兄而拔邉臣希絶之典得老兄而举世世子孙犬马兄家尚不称报塞也谕文既媺且详兄言出自元老尤见至意縁盛暑不便行礼家弟心不自安拟请一假虽不知果否然须至季秋乃敢举乡土不幸呉天降割自五月四日至六月十四日滛雨连绵洪流泛滥呉江昆山常熟及吾州之西境皆滙为巨浸自此以东绵花积潦根茎萎烂蔓草侵凌唯海濵贵庄附近畧有存者然不过十分之一耳抚台报灾按君闻亦继之但传彼曹子意似执改折存留二端而又欲置吾州于末区区涓滴之泽何以活涸辙之鲋哉乡人望二相公殊不浅但鄙意以为老兄与元老之蒿目岂但桑梓其剥肤岂直身家但自赵宫庶疏后上意不能无疑于吾地而今仅寂寥二疏宁足感发宸衷黯澹长语岂能预折部计意欲各差与道府连疏叠上庶几召对赐问可据以为垂死之民请命縁弟分守呉兴时率黄守各上一疏不闻朝论以为非果沾旷荡已力与当事者言之不知其见聴否也
　　又
　　前者一书附曹氏人去颇极纾区区衔结之感其后祗为故乡滛雨为灾不减嘉靖四十年而民之积困又有甚于彼时者今惟抚台上疏按院继之恐圣意未尽信司农不敢请而两相公不免桑梓之嫌以故欲各差与道府并上而莫有能慨然者谓无此例不知呉民之阽危宗社之大忧已在旦夕而尚可引例自尼乎前书为曹氏人所却而有舍亲之探亲者辄附之去不知其能达相府否按院非时得一见亦甚惓惓韩守之恳切为民毕竟目前所少吾乡韩襄毅岭南勋烈真光絶前后而报功颇防燥发知读书即为扼腕今其家庙亦见夺于徐氏嫡裔衰落见者怆然渠似有所陈渎虽年祀小逺而物情未厌老兄一赐吹嘘固贤者所不避也然弟可谓满腹不达时宜家弟给假有疏否余不敢悉
　　又
　　前徐使归得手教两纸中间老兄见慰之切与悯念贤妹骨肉至情一一领悉弟以先君子荷圣恩崇赠兼祭塟二典俱从优处昨覩邸报题给诰命想非乆可得己树二亭于墓道左右刻石以章如纶大礼苟完下见逝者地下足矣唯是衔结君相一念耿耿于中不知何所报塞家弟乞假亦为交戚中以君亲事重相责不得己有此举老兄沮之亦可家事任长有弟在政不须归也读教辞重为舒司冦张宗伯惜且示将来赐环之意而于向所云诸少年一切寛之不吝拂拭诸葛武侯裴晋公以上作用深服深服主上富于春秋储嗣藩衍岂复有渐邸之虞兄片言斥之彼当魄夺口噤何当挂念
　　又
　　周郎归得老兄手教具悉近况所喜太夫人清宁虽小有系念不至过伤兄阖门平善辰玉将有充闾之庆日夕伫想汤饼胜防至期当亦与儿辈举觞遥贺也七月中风猛雨复作诸水区苟存之圩复时时溃溢而吾乡花损亦不细尤可恨者外状尚不甚狼狈不免防有异议耳今东南无地不水灾中原及西北无地不旱灾而宫费邉费转繁浩所望诸老回天之力不浅韩守忧民之心与防民之政万口啧啧若处曹郎悍仆事殊不为过弟先巳为解纷曹郎归强其引慝谢诲渠即行奠彼此释然矣弟以老妻病废牀笫怱怱医药今始小定可延月日寻先府君防圣天子大恩与老兄高谊以有兹非常之遇拟九月行礼后驰疏谢恩并陈咫尺之书于三大老以布区区即此生之事已毕而忽闻有袁公推毂杨太宰覆用明防报俞此蛇足也弟岂敢偃蹇朝章亦岂能芥屣名位祗为年事侵寻香火萦挂耳倘得自此寝推深纫体念若遂冒北除必不能赴勿怪弟作何思也
　　又
　　前日按台与兵道差人俱有一信附去计己达记室矣唯中间有一小封乃传喻君法不无误否自七月后风潮海濵之花俱横摧挫虽外示生色而一盘不留俱己成齐物论矣此间物情汹汹望恩甚深流言甚讹弟极知兄与元老苦心但国用如此其窘而江南处处灾伤岂能徧行蠲贷弟三儿俱以造宅贴居延医请祷酒鎗法书之类悉锢人质库中行贷无所伎俩已尽非不欲沾旷荡之泽令儿辈小展眉头诚知其难处也
　　又
　　宻纸所示语语肝腑字字涕泪弟昨覩郡公云得自抚台漕粮蠲免四分改折六分而改折者又于明后嵗带徴此则圣主之至仁与三相大司农之訏画而老兄于其间苦心尤更百倍呉中士民当已知之但不能如弟知之切耳国本大计虽一时醉语要自根心所发诸公但宜静以待之伦序故在不宜更有所激幸羣珰中未有识汉宋故事者万一黠慧贪功之徒凿破混沌一时回天未能碎首无益此自书生腐见不知可裨智者千虑否所云先后发使宻访灾伤江南处处洼者鲛宫高者瓯脱彼必不能大枉其实弟窥九重防指似属贪酷官吏若遽以此塞责不无枉滥且将来恐如成正故事却大可忧耳江南设水利宪臣议尚未定或有以为当设佥事者或有以为宜复御史者或有以为宜特遣大臣者复御史不过仍委兵道多挟郡僚恣行威福滥馈津要临期一以文移塞责而巳下僚多一番应承百姓多一番骚扰至于添设大臣尤属童稚之见彼岂有不避艰劳不求速化如夏忠靖周文襄者况年力愈衰体面愈重费用愈广何益之有无己则佥事乎于民为近于检为慎所见目前如某次则某皆其人也然鄙意则以未烦铨曹议定官府先须抚按计处钱粮今东南民力竭矣救死不赡安能枵腹而事版筑若损官储而借之赈饥则可然仓庾竭矣何所请发而以供役徒且今嵗之潦在湖海之涨下流满而不受不在上流阏而未泄也弟以为此事宜小缓唯先有司帮筑圩防为主葢费小利大目前之至计也家弟病根颇深迩虽小间尚未全复休沐故园静以需之此实上防弟力防其归幸勿相沮
　　又
　　旬日前有张防戎役去縁其人轻行易达亟为附一书因附述鄙见计当不浮沈也十九日守臣衔上命于先冡行礼时积雨乍晴风日清美道路纵观草木吐润弟以脾疾积弱尚能勉强拜舞悲感摧咽追唯先君子不冺之心与弟终天之痛虽荷圣恩浩荡得小解释至于终始曲成老兄一人之力也今具疏陈谢并二老处亦申区区感激乃于吾兄毋论尺丝寸缕不敢有所效虽一言亦嗉捄而不能吐窃恐失吾兄宰相不収恩之指宁使弟负草木不谢荣之罪也日来闻主上霈发明防沟壑之枯暂苏目前但不知将来何如耳入城谢守臣及诸戚执觉闾井尚自繁雄十里之外一望然室鲜下趾野无寸土真堪痛哭若使侦伺者迹稍及逺此情亦必上闻但虑其妄希内意罗摘事端作将来祸萌如弟前所云奈何适覩邸报老兄再恳疏乞休圣眷若此岂能俯遂高致第借以感动天意或开悔悟之端风示具僚使知易退之节则可耳弟为先君子神道碑求元老传求颍翁却不揣奉恳为我破例赐一赐葬记葢此事之顚末非尊兄不能详悉亦非椽笔不能发挥岂惟令逝者不朽存者子子孙孙奕世之光也所应给诰命已具题不知出何公手亦无由通问计进呈后幸发副本来砻石乆矣度此月贤子舍当免身而未见熊罴之报望之长君塲事近矣惊人一鸣尽洗前相门曳白之耻周郎转益潇洒无异寒素渠兄亦可人坚吾业行俱进贤从近考亦优取弟赖庇荆妇虽展转牀褥可不死矣舍弟病势殊可忧今以医药将摄体气渐复而根尚未除须静养经年庶保元吉移疾之举毫非有它也前者请急兄似不能无疑而见尼之使弟独疲然又幸其不归归则委顿矣
　　又
　　前有小仆去上一书计已彻览矣寻得九月初八日信知可作归计弟固未敢许也无何勉留之防娄下至鸿胪宣谕累朝所以待元辅者圣向可知尊兄亦不得坚其卧矣苐此举絶不可少万一帝聪感悟而求其端羣珰慴服而反其故其为益非浅鲜也区区十月来饮食差健精神亦王但以家弟病乆寝瘦削旅进旅退根株未除而乡间第四弟竟因此症长逝令人且痛且骇且忧幸圣思寛大诸老见亮获遂生还弟得朝夕医药维持或不至狼狈耳每念兹时辰玉兄当有充闾之庆未见报至前月十八日大儿妇幸举一雄虽儿障上肩道业退尽而于家庭之慰亦粗足老荆渐自持支三儿不废开巻第大者日寻土木拟于腊月移居此防嵗极为不易耳郡邑诸生愈汹汹日于台司齮龁凌氏若仲子不出诸长遁将来祸竟不可解如何七十老翁链尽世事不能戢一朝之忿殆天也弟追思往因蒙蔽之害毛骨尚悚先君子诰命不知可领得否求尊兄与二大老文不敢相促弟此心真若饥渴兄必不忍不终其惠也徐卿二雏以徙箸小静叠且姑任之所怆然者念南野无令子耳贤妹有尊兄当无所忧张平野读易纂刻完附去两部刻手颇似精弟初诺其请序不免露丑尊兄宁能斳一言之重耶水田黒若鲛宫高乡白如瓯脱献嵗前后必多苻之变幸有李使韩守在庶不至决撒也海大夫遂不起万里孤榇可怜此老一出无所建白然终有虎豹在山藜藿不采之势袁太宰是达道但施之于弟不免知人之累耳
　　又
　　初五日黎明北门王大谒选来索书云以陆路行易达故述所欲报者付之不谓此子以槖澁捃拾尚在呉阊可笑也是日午方与儿辈拥膝作诞辰小饮而急足以南副枢之报至次早即买舟候病弟于毘陵丹阳间八日夕而始得面覩其瘦削之甚虽食噉复故而病根未除今获生还从容医药倘保无咎皆尊兄赐也弟之忝窃实尊兄与裕春兄力然不敢与先君之防病弟之归同感葢弟之私心有不能不出者三有不可出者七所云不能不出者乙酉之秋因有戒心于乡落复徙城居稍牵家门遂涉官府见娆族党蔓及亲交加以笔札自贻之戚觞酌流连之累日鲜虚晷坐不暖席私甚苦之而南省散寂稍堪杜门谢客其不能不出一也昨春得尊兄书示此意弟虽力辞而再及之则不能絶起色今忽为坚卧之举是以不诚卖友若何矣其不能不出二也先君子蒙被上恩于身后粗备未能报塞万一今复偃蹇朝命以退为名则君臣之分义其不能不出三也至所云不可出者向己心许仙师弃官学道中间服膺安土之训沈痛隔生之期若无甚系于出处者然名动之根未断而好爵之縻遂安其不可一也差可解者博兄为先登耳然兄之出繇圣主之简眷物情之欣拥片言而海内蒙福小动而朝宇改观弟有一于是乎其不可二也弟之出苟以酬恩为辞然此南省之佐优游伴食何政可効何恩可酬倘自此而渐有委寄衰年谫才迂癖懒病宁保其不落夹乎其不可三也弟残嵗一转首便六十三矣过此则卦数尽矣仙师不云莫待年龄八八元精已去难収今此林居虽未防授道亦未尽守戒然与其出而见弃之深孰若处而见责之浅其不可四也弟即出多不能一年少不过七八月即谋拂衣耳迩者老臣乞骸往往报留小则姜司冦傅司马白简青蝇大则海大夫一棺万里弟既知之而坐蹈之乎其不可五也弟素乏墙壁濒年以来始则依贤者以逃毁既则因韫椟而长价一出则尽失之矣昔有教沐猴捧茶而献客者甚恪客戏以栗投之弃茶于地而取器尽碎弟得无类之乎其不可六也家弟之受疾颇近膏肓其在白下忧之恨不能缩地一往今幸获谐对牀之守而忍复成隔谷之叹乎其不可七也反覆思之即弟未脱凡情尚萦时趣然何忍以其三不能不出而易其七不可出哉凢此情事既不敢轻渎于斧扆之前亦不及尽露于旃厦之上惟尊兄肺腑之契方敢冒昧以闻小疏得从防裁允成就弟小结果大幸也海大夫直臣赠官易名恐未可亡区区尚谓艾穆邹元标邓以缵当及时用之东南水利觉尚可缓目前若必用大臣则郭中丞思极李兵宪涞徐尚玺贞明皆可仗节仍乆而任之郭才高李心实徐其亚也然须以资储为本先君子赐垄非得尊兄椽笔终是缺典于待弟谊亦似不容己二相公处亦恳一相促诰命得遂付前去役否
　　又
　　前发辞疏之半日而家弟所遣一介上病疏者以尊兄之手教来多公私大计欲作报则无及矣弟之前疏及小启其时出意尚十三不出意尚十七及日视家弟之病旅进旅退肤色枯瘁根株未除自此入春将有大可忧者老荆因卧牀笫展转须人病女命仅悬丝旦夕鬼録且大珰所云云虽于此心无毫髪愧然张宗伯縁此拂衣而弟可冒此命驾乎故因徐侍御便附此倘得从防赐保丘壑尊兄之大惠也不然槖如洗矣再疏当得七八金付去力又左右无可使者兄忍坐视之乎袁进士查税粮应除豁者不下数十万此君之苦心极矣然弟窃疑其无此理及道使以府中条荅见示细阅之大都有以别増派而并入正额者以此额而挪应彼役者有虽系近増而必不可省者有可省而部必不肯省者中间可以通融裁节恐不过十之二耳弟劝道使将应减之数无论可否悉达司农聴其裁处其必不可减且有着落者开欵晓谕百姓知之不然是袁以虚言任德而诸君以实心任怨也此君欣然许之矣水利若设佥事闻南兵曹有倪冻者可用若御史中丞则弟向所举或不负耳
　　又
　　昨见内臣看记法司一防尚书何罪可认先朝何事可法李公似宜执请乞归不望如林见素得作熊北原周贞庵可矣此大隠忧也弟所上乞骸小疏不知可见允否后疏无可措辞而家弟病不知可以情恳否袁进士所条列见以为名美而实不尽然兵公屈之来方与面对可行者行之所谓寛一分民受一分之赐但大司农未必如所请耳京考取进士及近省推官知县固忧其不能无弊终视老教谕为优且庶几无鱼目夺明珠之恨记得辛夘两京时用主事博士中书行人两三人尤不可测何如昨闻有请巡按主内帘者又闻江南进士不差巡上江此何例也至因而请改北道又何例也兄传石司空语可怪可笑毋论弟不曽与兄齿及张大理此君于弟有知已之契虽梦寐亦不曽訾及之王稚川先生与之儿女姻也前事了不相及后事絶无所闻青天出魍魉兴妖作孽此君遽信之亦不足道矣当弟燥髪时即熟闻韩襄毅公威名且筚路篮缕以开岭南功甚大赏甚薄而后之冒功者却甚厚偶遇其子来请聊为作数行诚不虑及嫌疑之际有如兄教者死罪死罪余不悉
　　又
　　新正两得尊兄手教而积奴归则亹亹一纸爱弟靡所不肺腑诲弟靡所不药石服膺之感匪直书绅而已弟于菩萨行毫不肖似老婆心间有之然亦不至热拍也止是面皮软不能力拒人而已只如韩氏子初为徐少参陵夺其先祠托戚友引诉弟无辞以对姑善待之以后复来出一疏稿相示云欲诣都上疏求数行达尊兄弟以年乆逺劝其勿轻动此在广中抚按或彼地人在台琐者明扬乃便偶见其稿太芜杂据案小抹削之实不为具草及防其行也襄毅公之勲劳有庙有諡而无赠廕虽若阙典在逺且嫌不为之处可耳乃至动元老之骇烦尊兄之虑则弟罪也弟既不遂乞骸之请贱体粗顽健又不能以巵辞再渎天聴拟仲春十三日戒行三月朔履任所携不过束书旧衣五六苍头而已杜门读书抱闗击柝当一一如喻决不敢蹈好名生事作众生夀者相但遇事激中或有不能自制者且卦数行尽来日几何时想师真五内如裂度必不能乆幸兄体亮病弟势虽半减根尚可忧痰或壅阏喉咽秽气渠亦自能解脱不以功名为念而俭嵗不给教儿过终不似乃兄之迂散也诚难舍之而出且病妇展转牀席大少生趣病女告革在呼吸间方汩没尘事与搆接鬬此时景象兄以为何如耶谂太夫人万福辰玉兄竒进兰玉安长所以慰其心者至矣騄侄却是可望骏儿依稀分数然皆少年儿不足婴虑独骐儿髪种种矣要之非仕路人任之而己凌司马事赖二老主持后两数中寝名位虽损身家可保矣然年来营菟裘太费帑藏渐虚不至如人所言当时抚公守君在郡若小振威怒以泄众愤时有操纵以寓保全可自定矣计不出此而惟务模棱致万口腾沸所在蜂起大臣之体与士子之习两败俱伤岂不痛哉兄计欲徐尚玺治水甚当且召邓艾诸贤尤见至意第兄谓五品以下官高自引重睥睨山中以要朝廷破例此恐是宋世程朱家风非今人行径也但患其不肯卧与卧而不高耳且所谓例者嘉靖末年与近日例也非初年及宪孝时例也袁太宰遂成一完人朝家待之若此真是美事又闻为此公及陆平老议夫廪平老八十郡议优礼上之两台可得崇进否州大夫之贤明至矣独小纵其僚蚕食少一段风裁松江喻守果敏任事尚玺之流亚也性小急卞近防常博士将来一能吏袁黄进士一段为民苦心弟力劝兵使察其中可行者一一呈两台或题奏或径处即不可行者亦乞抚台咨部斟酌毋使小民怨讟兵使欲定画一之规不必嵗嵗府议颁降使吏胥得以上下其手此防却佳第未知能果此举否先君子诰命事复荷周旋没者存者未知何以为报因便附谢
　　又
　　积奴归拜手教寻又于使者处得一纸具仞念存出处之际弟窃揆之心既不敢以病辞又不敢为名计暂拟小出以答君父大恩庙廊知己但念至师诲八八之期此中辄如猬磔而病弟进退尚在医药次且不果者月余而病者渐露起色谂非咽证故以此月十三日发舟拟三月朔履任途次不甚迫促顽徤胜常深惟染指之后竽禄少时即寻猿鹤旧盟天上故人于兹时见亮不竟汩没苦海乃为终惠耳正月类恒隂晦幸元旦谷日上元花朝皆开朗此月雨旸防调田家始有生望第民食已尽饿莩狼籍剽掠纵横古刹丛祠日有缢者或溺或僵无地无之中户以上既困徴输又须修筑坍塌圩防慰留逃死佃人以图秋事求贷则无贷者鬻田则无买者仰屋窃叹计无所出此则弟体贴实际语也吾州荒水区不甚多而所谓熟区者花田十之八九与荒水无大异故韩守欲均派灾伤弟不敢阻之而劝其姑缓荒水将来或有恩贷或不能全足皆以属之然他邑不尽尔抚台行府议分荒区之折一二以与熟区葢为熟区之不尽熟而荒区之不尽荒故也此何所不可而士夫复羣起而呶及之水利之役属徐贞明甚佳何以尚杳然也闻豫州之境草根树皮一空至有人相食者秦晋齐鲁次之目前之苦可悯将来之变可虞弟昆冈顽石耳尊兄当局者何以厝懐
　　又
　　前一书乃京口舟中修得者以待朱郎之人而愆期不来弟亦不能待廿八日抵龙潭明日宿栖霞颇染指江山之胜又明日止郭外以本月朔履任留都部规差整肃初至即有阅三城试武学之役佐以人事寝食不遑更三五日差得息肩小绎恬憺之防暂博闲居之趣此间无大可喜可愕可愤懑者但得病弟日见起色老妇卧牀笫暂伴一年半载食此后却求尊兄放生耳应天常镇地方比之吾乡小有半収然京城内外饿莩不絶漕卒罢役者旧规仍给月粮军余亦给七分而使之包办一项工料往年汪司农别处工料而悉革之今嵗罢役者多米价腾踊脱巾之声渐闻穿窬之事实繁今两部拟稍给之防疏今上恐大司农嚄唶唯尊兄一主之部长隂公寛厚精宻事事得体所见若王复庵之清简陆五台之伉爽方采山之质素李岷山之恬慎皆佳品也王麟泉以江警出巡未返余俱在途姜鳯阿果势壮往精神奕奕大似其家子牙少年辈必欲勒之归而挫其锐何也王继山华松俱长者而实井井继山寓公署不庇风雨皆迟暮可悯有许京兆者朱考功者材气一时白眉也向云倪冻驾部真可任艰剧顾观海留数世之利于诸军皆此子成之世乏全才缓急之际拖泥带水不可少此等人赵司成意气虽欠和平居官甚得体台谏中亦有以危言间之者弟劝其一切勿聴省多少闲气管东溟不知可小破例否
　　又
　　三月中赍疏人去及王华松光禄便役共得启事三纸计俱已达左右矣伏惟太夫人万福老嫂清胜辰玉兄防疴就安尚羊经秇步武千里兰玉芬滋当复吐新萌矣得家信病弟比之昨秋虽小轻而视春初未见减目下不便至狼狈将来殊为可忧病妇若足延嵗月而乆卧牀褥多恚多躁甚难调摄袁氏女夭后血亦絶老兄看弟况味何似若更上乞骸之章迹涉躁妄且难为主爵者第一思之愧悔无及至于念庚辰之心盟五内如磔目下姑以恬憺御之将来更从尊兄结一放生縁耳草茅防见不无一二然稍大则见以为妨窒稍逺则见以为迂阔稍细则见以为琐屑稍近则见以为庸凢不取厌于苍老即贻轻于少壮且作无口匏伴食许时而已海忠介公前有寛减夫役条陈固不尽妥而于都人实有防惠业巳行矣而御史台复议更减其大指不过为各直宅夫有五名者有三名者以北例之小不平耳然不知南北异势此间私居宛若公署窎逺荒凉干陬单薄僚长因覆疏太迟虑吴有督过之意径欲从革而卿士大小嚣然弟劝其为调停计五名者量减一名其他亦有裁省然不能多姑以塞白而已僚长有霜露之恙其稿乃弟草也若倪冻郎中之处船政嵗省费及全活疲卒皆以万计却是留京第一佳事与此等虚言不同要之都人不苦编差之少繁而苦编差之不均其权葢属兵马兵马之不才五城使者右之也剧令人思海公唯有此老墙壁方能为此老弹压使更平气晓事何以加之
　　又
　　自离娄浒抵白下七十日凢三附起居而为启者四縁被吾兄之爱深自忘其势分之悬絶也北来消息谂太夫人万福尊兄老嫂令子兰孙俱胜常为慰南中部事稀简应酧粗毕山水园林之胜差足逰目以其暇杜门养拙胜里居矣而家弟病势旅进旅退春末痰咳拥逆喉咽作气粥量顿减十之六七瘦削枯稿仓皇析资产治后事使弟闻之肝胆寸裂既不能裂冠毁冕欲上书乞骸势必不得请中夜起坐唯以眼泪洗面而已最后得一信于立夏之日痰忽下降火不妄冲食不抢逆健进匕箸神畅肤腴者半月矣得九夏长若此便可望八九月起色但病根已深恐终无济理渠书辞亦欲以兹时要弟归视唯尊兄悯而存之可也春雨连绵二麦皆萎黄幸旬来颇晴霁高原晩穗或可希觊三四传闻故乡水复涨低田弥漫不便揷莳且米价腾贵己半嵗余而北方流移至者踵接虚馁之腹受粥过分立胀而死粥复告尽矣无论都城内外流民近八千人弱者沟渎强者萑苻固仁人之所深痛而智士之所隠忧徐给事言之恳恻特以误闻南仓有储粟九百万石故请粜三百万石致骇物聴仓中实积仅二百六十二万石计嵗出八十四万石得三嵗储耳三嵗之羡尚可三十万石以此平粜亦可苏江南北目前大司农酌而裁之亦不为难事而迟疑不覆使鹄形之民延颈愁叹且漕粮请留仅准二万又定价七钱是为国家作商贾也昨奉明防谆切且禁革遏籴尤要江北剽抢近少敛而太湖中啸聚千人声势颇张抚按督率便宜诛捕不知肯如谕奉行否
　　又
　　旬前有小启奉问计己达矣赍奏千户归复拜尊兄手教知道体甚胜唯臂脾作楚此不闗计且就愈矣蒭荛之见无所不垂采第传闻圣上弥月不朝又不见公卿问安之疏或以为欲修嘉靖故事如尊兄所示未免小违豫不可不慎重也兄股肱重臣主上所眷倚岂可用去意杂之如弟失志一出处处皆悔尤耳病弟消息近颇佳若稍进退则八九月间大可虞渠亦忧之弟欲于兹时归里一周旋七月初不免乞骸惟兄亮之悯之南中虽米价如故而已乆晴二麦之存者尚可望半収闻故乡亦然吾州稍有栖畆又得李使韩守之优防比之他邑防见一二生气太湖啸聚似不至如所闻但不可不扑散如明谕尔周郎纯雅清澹乃兄亦尔竒进縁系曽经以南告北于例小碍赵司成于此处见斡旋渠所陈请多见行想必为之一快也潘司空以御史大夫起治河中外翕然推服圣度之与诸公之推毂首珰之贤要当在懐恩覃昌伯仲弟岂肯以前所云云语人也朱考功清望甚重要不是留省物先公诰命拜领文不敢称颂即书笔絶似率更子孙世世之寳也此君容専谢周郎行附此不一












　　弇州续稿巻一百七十七
　　钦定四库全书
　　弇州续稿巻一百七十八
　　明　王世贞　撰
　　文部
　　书牍
　　与元驭阁老
　　赍疏人归得尊兄手教骨肉之爱种种恳悉而至于奬亷直急材谞覈实用于上臣之谊宛然敬服敬服此间即积潦之后骤得晴二麦差回十之三四而一晴遂至四十日中间虽有小雨未成霡霂麦租既以潦萎麦穗复用旱枯为天公者亦不仁哉南北米价有及二两者熟地亦不能不一两饿莩载涂流尸蔽水中户以上目前尚可支吾闰六七八九月何以度日兴言及此心胆寸折太湖寇势颇猖獗闻欲发兵取之不知可成擒否自奉明防严抢夺之刑申遏籴之禁物情稍定南都卿士大小迩来无一败羣者济济可敬弟欲求异材可以寄缓急硕徳可以寄表仪者似难其人杨震老今晨北首矣兄为何以尚鸣不平为艾穆推毂阳秋片语便足吐气钱非致政方伯耶弟初颇疑李见罗乃有此事昨果闻滇中宦游者与之讼寃以为未至如直指所陈许京兆至欲为之辨疏具草一揭徧达政府亦自成议论一者见友道之不薄二者彼法门中殊有护法人
　　又
　　弟以闰六月十八日自莫愁湖归忽得亡弟书一纸葢十四日午时絶笔也字虽不甚楷而遒雅有法首云前已作死计不意复延百日余事体一了当夫复何言此畨种种恶证俱集力惫气浅甚难支持恐在旦夕矣弟性敏而有胆决加以学力定力故遂能轻死破恋但不能受苦为仙师窥破今日方死手下此工夫宁耐不然躁与乱遂不能摄持矣惟日请印师辈诵佛千声余无事也六亲既己无情即见吾兄犹如不见天下虽饥荒圣主能蠲赈事尚可为惟愿庙堂勿固宠勿近小人勿聴人言勿搜人过诸君子勿徧见勿立党勿思报复则世界自平矣此外又有百余言只是寄嘱留都故人语絶不及私结法无一笔误弟尚谓可得三五日延别发骐儿信则遽以是夕逝矣呜呼痛哉痛哉儿书谓神色虽萎损而气度如常妻子有问者皆不答苐云但看四月内遗嘱而己街鼓动忽唤水浣足巳据胡牀而坐左目瞑小时右目亦瞑问不昏散否犹防头顷之脱然蜕矣有目来未见比丘道人能若此者在彼教中尚不谓奇我法中自是磊落男子汉独弟过恶丛累晚路小警寻复蹉跎致觏此变六十三年去死何几而朝夕茹荼饮痛也且大马之齿逾亡弟者十矣私意非乆当挂冠相守小时以一把骨付之今即死后亡弟矣亡弟死犹有兄兄死谁为之弟者曩时窃忧其不能过秋令渠亦自忧之故欲及其存日乞骸一归诀而今竟何及也老兄生平视吾两人真逾骨肉且此子年位名行约畧与次公鴈行展弟书必至痛哭流涕亡弟所云庙堂四语不惟道兄不着亦似与诸老无干但将死之言毋论其善与否一采之可也若诸君子云云弟当觅何人道道之亦水投石而已四月遗嘱必欲以志铭奉恳葢以海内知巳无兄似者计必不忍以例却弟于兹时方迷乱不复能具行状当俟后期旬日以来昏昏惘惘形神不相属或梦或醒或嘘或泣中得絶句诗数之凡二十四首竟不知作何语今録以奉吾兄并示辰玉欲令知吾痛而巳万夀在迩不敢辄露章移病九月间必欲伸此念归理塟事草状请志并为刻其遗文辞慰藉孤嫠惟兄怜而放之勿视为秦越也宁但情所不能留四十二年涂抹至此而尚不知休不中为后生辈唾杀
　　又
　　旬间有户科赍奏人去附报亡弟讣音并叙苦情一二计当达记室矣昨徐似野之壻呉生来得尊兄手书尚以亡弟向安为慰读之转更悲咽耳弟自十八日晚得信次日即苦脾疾强进药饵乆之乃愈愈数日复发今尚在料理老泪渍目眦烂睛昏过午辄茫茫疻痏徧两手股竒痒竒痛而为乡里戚执诸太学及荐绅慰唁者所苦褦襶报谒归而霣泣自念生平奉先君子讳奔太夫人丧并此为三虽号躃小减却有一种单防衰防之气总之生趣尽矣弟自思年来不能守师真之教虽作官人强酧应饮酒噉肉犹有可解者曰不甚累方寸独文字一障觉负吾师不浅耳亡弟真是一佳士亦足称能臣有识见有志力有胆决直为事事求胜人役此心至构奇疾以死杀我身者名防哉吾曹大抵无不愧见吾师者亦防觉吾师大漠然异日谁与充五陵弟子者如何如何兄书所云陈心谷中丞弟不识其面闻此公甚正而慤禁籴亦未可全非台抨偶值上怒去之可惜
　　又
　　赍册人回接到手教凡二纸皆极国事家事身事之详字字肺腑但尚以亡弟之向安为慰何南羽之未易北达如此诵及使人长恸不自禁七月念六日敝僚之长隂司马尚与弟同阅监生巻出榜觉有病色劝且出部静养小时至廿九日己刻痰忽上涌喘急医不及呼药不及进即时絶矣如来所谓命在刹那间岂诳语哉此公虽仅小于弟一嵗然容色壮丽鬂髪利齿政如四十许人弟老态种种毕露安敢望乆存于世也归思郁浡不可言念未过万夀节且部中乏人方当署篆不敢遽请然出则骇故人奄忽之不再归则痛亡弟防驾之莫追且以四十二年科第迟暮龙钟跬步牛后所谓不自了断断如张君者当亦了之耳潞邸之国羣议遂谓册立之事决在明春言路便欲借以了前件不知上意纵有之不欲令出臣下大抵喜事者多知事者少只难为把舵者邸报第四皇子薨逝诏从简节足占俭徳今又有一种妄谈谓夀宫利长不利少恐起衅端又谓郑畹尝诉人失圣上万福椑木甫童何縁有利不利齐东之语此焉足揺撼哉方署事而北兵咨到除留黄马快船巳入湾者外尚要三百只限在冻前不无促迫计亦不至误也故乡得雨今嵗似可望収而民困己甚私槖如洗新赋或可支吾旧逋恐难议偿也周元孚尚未到任此间欲仗为益友当调其英鋭使就老成但弟非能乆待者三进士似可収矣春时李武定以书币相闻甚输写而尚未能答之如兄所云便使元孚有虞芮之愧王中丞天真烂然乆自可敬大鸿胪明年七十矣光禄次之何惜靳一归老之秩成其恬澹耶陆司冦时时欲折台臣角一叚直气英气弟甚畏服之南中所见无非君子或神采少不胜北然此地亦何烦神采司马精宻周慎忠厚老成失此国器可惜弟欲为之请防而无其例俟其子到后图之兄言董其昌春间曽一再接见匆匆未能叩其详闻此子综博尤精内典而文义深至与辰玉作战场未知谁胜负也
　　又
　　呉给事之役归拜手教满纸大为亡弟伸骨肉之戚而曲为弟慰解以纾其肝腑之痛而挽其埀尽之命真情语故自逈异弟非不知感知悟勉强裁割但情发去来寘之实不毕耳欲草一祭章而不能下笔何况行实须归后大恸三两畨方有条理前得兵部咨潞王之国需马快船三百勒于河冻前抵湾以事体重大急即将见修明年贡船迸完重九前一日开遄发矣但本部止有船六百而前发进贡者己二百四十其见存者仅六十耳而工部复有咨行令苏松杭三府采办栝松千株俱责取部船装载期在二月间葢前发之船未还见存之船无几而太庙荐鲜又不容缓矣万不得己欲将前项松株委解于浙直抚臣葢采彼之材因彼之力于事势稍便计尊兄与二老在政必不至抵牾也条陈十事多琐屑无闗治体然皆卑卑可施行者惟傅颍公冯宋公追封諡防一条见之不以为迂阔无益则以为乆逺难明虽老兄意亦当尔但弟则谓此国家最大最缺之事所以救髙帝之薄而二百年怏懑之在人心者实不可己也至于孔庙之复全盛典与十哲之斥宰予冉求两庑之进范仲淹弟此念蓄之巳乆老死之日岂敢复留臆嗉间即诸公不遽行作异时公论张本何如李本宁有一书极感兄维持其弟事本宁之待弟可谓观过知仁此兄年来甚老成呉明卿屠长卿巳矣汪伯玉复不振老兄幸曲培此硕果以示右文之意何如骐儿附张大行舟北上此畨似能少克偏性兄痛棰防之渠不至作前时冥然悍然也夀宫扈从劳当备常弟自得逝者信即病虽强起应酧殊觉狼狈撤棘之后与三儿慰解遂大能饮噉体气殊王得非悔星且尽乎一笑
　　又
　　七日前传辰玉领解信深为国家得一真才庆若老兄盛徳之报与髙门故物不足异也知当过自挹损然太夫人与老嫂之喜慰可想苐二人之张与苐三人之董皆名士翘楚又出一防大奇弟前妄谓董必不能敌辰玉兄似输一筹也昨始接兄八月二日教乃刑部赍奏人归所致者濡迟可恠兄极言陈中丞之贤然横为佥壬所排一归便须三四载只如许府丞为友辨揭固不甚雅然其人实有才在应天政事殊卓荦此御史者不为不迎合也见邸报觉得上意似有所动以左班官相率为回护兄与二老不在急切挽回而在从容开晓然大臣与台諌亦思有所以自树立者奈何纳招欵于左右也兄前所云云弟求其人而不得今乃得之耶异哉异哉王中丞真佳乆始悉之兄胸中水镜自别亦要防其沽入而直者及此诡不在彼党者未必皆洞达底里者也弟前防只是闻见中小条目孔庙一疏若迂若滞然自谓生平定论不知兄能首肯否张肖甫变亦在闰六月黄杨之厄一至此哉
　　又
　　五日前得老兄报书及辰玉见寄试巻读之大呌絶倒得未曽有闻张董巻亦己梓行但尚未见郑生者何人乃亦在防耶兄言欢喜障业己知之何待弟赘若弟则仅有烦恼障而己入冬差徤饭髀肉亦小长而月来脾泄间发一行即止而忽有亷将军之累者一以故迫欲归尤不任北耳今已杜门待命不当复与外事弟念旧僚长隂司马之勤慎穏惬清修详雅目中所希歴官三十三年无公私小擿且系在任病故恐蜀中抚按不便题故与代者呉司马议防请而弟为之草不知易名之典可不恡否肖甫大司马事体何似弟窃谓此兄功业与其乡人余肃敏公相伯仲有兄深知不至竟忞忞也弟用儿曹见以一封事塞白而后成归然疏节阔目发不中窽且畏首畏尾身其余几庙廊之上得无咲其言以为黔之驴乎即驴非驴马亦非马矣今昼则了笔砚债夕饮数杯就枕辄梦返故乡与先父母周旋恐亦非长乆物得早归附于白香山贺四明之末足矣言官疏多留中似非盛世事当康陵世瑾宁彬乃有此厌匿伎俩某给事一讁不知何縁人人快心然弟尚窃为政体惜也俞守雅量能积隂徳苐如法纪何所传有司颇与袁抑之不甚异兄亦谓此老无分寸也喻君己明无所复置喙晋陵之谤渐白而才实可李使君呉中福星也韩守吾州福星也【阙】　　之行外议殊汹汹虽不能如兄所示之确要自大失故步弟尚疑之此君一介不取且无子求归其情甚真且乆何以狼狈乃尔得非中贵人心恨之故颠倒破坏其名耶若【阙】　之徒不能忘情于江左而南冠君子大有为之内应者天若祚朱必无此事言之自君实而君实竟不免可畏哉天乆当更定也周恭先者几就绪而毋不待矣雷轰荐福信然哉
　　又
　　前者接老兄十月初七日书更后逾旬而九月念七日之书始到葢差官在彼覆本至十月垂尽而始发故也贡船求小缓与松枝付之本地此皆赖老兄之力得寛弟入部时船政乆己毕但见疲卒得苏嵗省万计彼哓哓者宁足顾哉孔庙一防弟故知庙廊之不易行但留此议论以俟异时若出諌官之口恐宗伯不便束髙阁也他所条陈皆琐屑不足道若傅冯之事以为迂阔则嘉靖中兴灭继絶四侯一伯何以不名迂濶也今之贤者所见惟目前诚不愿老兄之明睿而亦为此见也贤叔父于月朔遂不起一嵗间吾州遂失三善人真可嗟叹老兄上奉明主下奉慈闱万毋以此无益之悲娆乱灵府但渠身后少老成知事者而兄家老干前又物故不可不一整顿约束汪司马出固佳不出亦佳惟时时人荐剡使文社生色少傅之厚冡宰之裁各行其是可也
　　又
　　弟上疏乞骸当于亡弟初报讣之时而以部阙署人蹉跎至十月则己晩矣肌体虽渐腴而脾气尚滑酧酢小寛笔砚转迫骨肉乖离知已凋谢故欲乗老兄之在柄恳请骸骨归哭亡者作杜门计私冀万一得复承师真謦咳不终堕落而防诚不亮更厪温防赐留欲遂坚凿坏再寻前请恐咈老兄及元老宰公至心若便出视事却更成一叚虚套付少年唇吻非闗触藩实乃维谷如何如何献嵗以后当再图之兹时却烦老兄不浅向者狂谈孔庙事体逆谂其难行有老兄一人鉴赏足矣弟以考察古人见咲则不敢心服试与兄屈指自孔孟以及宋氏诸儒谁不考察古人者嘉靖中两庑大有进斥岂其时人独明晓而至弟独迂濶耶张肖甫司马实有胆局树南北勲颇伟但于情字不能裁洗濶畧小节耳若以簠簋之微饰而苛夺其易名之典则杨文襄王襄敏王恭襄又何如也杨震涯己莅任弟牢落中之一慰也王鸿胪明年七十正月拟乞休必无缺可处以沈三洲淮例优进以全其雅尚如何沈银台进士淹滞可悯何以尚尤铮铮者何以许而不与老兄幸念之骐儿极感周恤厚爱得时赐循循之诱不落魔境于弟心足矣功名事大而渠父福薄不敢他有所望也弟恒勉之以人品必称吾兄时义必规辰玉莫更防拖如父拮据如叔也部咨尚未到未敢出视事于元老亦未敢轻凟乞一叱贱名不备
　　又
　　廿九日部咨到奉防有屡荐起用字面留省丞郎所不易得此皆尊兄与元老优假至意而部覆语亦以兄故相慰借殊至但非过时衰劣之人所敢当耳归日境界亦大荼苦弟留此絶无意味业识茫茫前路无据奈何月朔只得强出了升散而巳向者条陈以在南无故牍可考又不敢一切诹询以故多所抵牾仗尊兄裁鉴大半允行迩新宗伯忽有一书极言孔庙之疏当行而有沮之者其辞颇情恳不知的出真意否吏曹言颍宋二公録防为无有承当之人恐生冐滥是也若赠官易名有何妨碍且嘉靖初颍公已特奏専祠滇中论巳定矣大抵前事实系面上眉言之者故自迂濶窃谓当今之世似不可废面上眉毛亦不可尽亡迂濶也
　　又
</div>
    <div class="pagination">
<a href="弇州四部稿_page276.html">上一页</a><span>...</span><a href="弇州四部稿_page272.html">272</a><a href="弇州四部稿_page273.html">273</a><a href="弇州四部稿_page274.html">274</a><a href="弇州四部稿_page275.html">275</a><a href="弇州四部稿_page276.html">276</a><span class="current-page">277</span><a href="弇州四部稿_page278.html">278</a><a href="弇州四部稿_page279.html">279</a><a href="弇州四部稿_page280.html">280</a><a href="弇州四部稿_page281.html">281</a><a href="弇州四部稿_page282.html">282</a><span>...</span><a href="弇州四部稿_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
