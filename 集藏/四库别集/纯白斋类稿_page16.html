<!DOCTYPE html>
<html>
<head>
    <meta charset="UTF-8">
    <title>纯白斋类稿 - 第 16 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纯白斋类稿 - 第 16 页/共 19 页</h1>
    <div class="content">　　万顷烟波万叠山几人来往换朱顔孤舟夜泊钓台下月在桐江深处寒
　　禅悦庵
　　松下清斋共老禅一声幽磬出茶烟山深春色无人见自折岩花弄石泉
　　玉绣毬二首
　　刻玉为花似月圆晴空一树雪团团飞来蛱蝶无寻处絶称豪家碧玉栏
　　碎璧妆成月斧脩日光莹洁最风流缟裙练帨夸秾李不见东皇万玉毬
　　寻僧
　　独寻僧舍穿蒙密冷翠重重巾履湿水际柴门敲不开鹭鸶飞上青松立
　　鳯凰台
　　江绕空台山四围大书深刻谪仙诗海隅均被文明化祗恐鳯来人不知
　　畵马
　　伯乐王良不再来空留韩笔貌龙媒圉人饮喂殊知性尚想开元立仗囘
　　渡水罗汉
　　锡杖浮沉浪拍天神通万变转堪怜不如归去石桥畔闲与白云相对眠
　　王陵母伏剑图
　　宽仁必起暴终倾多少英雄见不眀一死翻成男子事千年生气尚峥嵘
　　瓦缶浸梅戏成二首
　　谁向寒斋伴瘦身清泉瓦缶一枝春金屏华屋岂不好恐对此花无此人
　　细开香雪案头花风味独宜防井茶明月自教牕外过只将灯影照横斜
　　桂花
　　金华仙子碧霓裳夜半乗鸾上帝乡消受广寒风露老人间无地着清香
　　枯木
　　落尽毛皮玉寒无穷古怪出毫间幸逃斤斧千年永乞与幽人作假山
　　盘菊
　　风惊短世制頽龄不赴重阳晚自荣三嗅馨香顔色好令人长忆故园情
　　畵马
　　驽马纷纷一洗空何人貌比玉花骢谁知万里腾骧意却在奚官鞚御中
　　次韵书懐
　　黒貂敝尽履防穿几度逄人强粲然江上春风吹水緑归心已堕白鸥前
　　春雨书懐二首
　　野兴飘然在緑蓑江头水长白鱼多闭门三日聼春雨南浦青青恨若何
　　防笔何心赋落霞牕间暝坐只思家暮春风雨寒扵臈何处园林更有花
　　赠相士周可山
　　摩挲病眼近前看爱我神清不寒莫趁世情轻许可野人无梦到金銮
　　送周良臣补广东书史
　　重酌贪泉吊隠之瘴烟窟里要驱驰乾坤一様梅花月不问南枝与北枝
　　题良道人房
　　诵罢南华宝篆微山中凉气逼秋衣风吹小雨妨逰屐湿遍松云鹤不飞
　　发建康二首
　　青天杳杳长江北歳暮眞州又扬州少壮几何悲老大京华聊欲及春逰
　　颇怪清寒似鹤身不栖林涧走风尘明朝又过钟山去山下梅花冷笑人
　　寓居夏日二首
　　风物萧然引兴长不知蚁穴梦侯王屋头千尺髙槐树付与诗人一夏凉
　　战胜纷华乐孔顔索居深巷独能闲午牕睡觉无人见唯有清风到竹间
　　题黄清夫秋江钓月图二首
　　嫋嫋秋风鲈鲙肥几廻南望白云飞钓竿自倚瑚树月满江楼人未归
　　故人天子徴不起相国新知即赋归今古高风宁有意秋江眀月满蓑衣
　　都下春日即事十首
　　上林车马日纷纷千树红香露蕚新亦拟看花沽一醉未应虚过帝城春
　　用不能行舍不藏京华几度见春光烟消薄冻宫沟绿日暎祥云御柳黄
　　银瓮蒲葡尽日倾流莺乳燕送春声醉来箕踞梨花下更聼琵琶到月明
　　凄迷苑草无情緑窈窕园花随意红但得尊前开口笑不将心事怨春风
　　煑茗烧香破愁顔隔牕春鸟鸣百般中台花木正阳艶借与江南客子看
　　乾坤生物不停机三月正当桃李时借问走尘投漫刺何如对酒赋春诗
　　五云宫阙漏迟迟上苑芹香入燕泥想见江南烟水阔河豚欲上荻芽齐
　　五更残月杏花枝归梦惊囬百舌啼曲水泛觞寒食近倾城士女踏春泥
　　无多欢意强追随颠倒纶巾尘满衣一笛春风牛背上兎葵燕麦亦芳菲
　　心清絶俗澹无言惟有逄春忆古园满地梅花人万里柴门应鎻月黄昏
　　次韵春日漫成二首
　　午困抛书自煑茶东风僻巷岸乌纱幽禽也似知春意飞下苍苔啄落花
　　清明时莭晓犹寒辇路无尘小雨残愁絶春光人不见梨花如雪在东防
　　和马伯庸送南归韵三首
　　水际丹枫早晚霜秋花无复旧时黄北来一觉南柯梦归去灯前説帝乡
　　应奉銮坡冰玉清三长笔削眼増明贤愚公论终难冺留取千秋万古名
　　谁与渊眀敢雁行衣发白理归航太平时莭桑榆暖一任幽人钓野塘
　　挽三十八代天师步虚词十首
　　宗风重振广微君叱咤云雷走百神精爽在天功在世前身观妙即今身
　　静肃渊居荅圣仁明成防宇奉元君飘飘仙驭今何许龙虎山高空白云
　　雨风雷电起青霄妖分殱夷海沴消自有神功侔禹凿底湏强弩射胥潮
　　濯热谁翻马上瓶稿苖千里变青青淮南黔首何多幸迎送云轺屡乞灵
　　清浄无为黙賛尧京畿亢旱不能骄瑶华瑞意天顔喜金盌琼浆下九霄
　　西沙投劵鹤羣翔水际辉辉秋月光塡海曽闻鬼神泣潮流深处复耕桑
　　三朝异数无人并一品留封祖有光畴昔山林吹缟带翩然翳鳯广寒乡
　　华林圃擅髙闲何许人来问大还竹石云龙俱道妙几多遗落在人间
　　纂纂图书垂万籖功行满三千玉棺飞出身先蜕宝箓延生世永传
　　道舘仙宫山水秋云车颷驭清逰神灵炳炳兼忠孝合是天人第一流
　　初度寓普照院
　　五月正当十五日揆余初度寄僧家廓然无物酬天地一炷清香诵法华
　　豳风图二首
　　播谷执筐同永日授衣剥枣及凉风使无冡宰陈王业应笑一生田舍翁
　　农事开基八百龄圣人制作自天成万方今日如豳俗何幸穷经见太平
　　花下口号
　　自从池上海棠发终日危然坐锦窠时举一杯非好饮当春不饮奈花何
　　湖上
　　步苏堤消永日緑隂古木渐成稀西林桥上遇微雨却唤扁舟湖里归
　　旧内白塔寺
　　江山满眼畵图开废苑秋风自草莱输与残僧无一事倚栏日月防潮来
　　九日感兴二首
　　三径荒凉落水秋登高时莭若为酬自从彭泽归来后不了黄花一叚愁
　　佳节追欢老更狂紫庾黄菊满清觞莫嫌醉后乌纱落正要人看白髪长
　　夀星寺
　　牕飞寒碧静娟娟野衲何知此胜缘独立移时清思极直疑修竹是坡仙
　　偶题
　　倦书投笔酒罇开言笑春风落野梅但怪牕前渠水满不知江上晚潮来
　　送祝丹阳链师祠武当山三首
　　仙宫通籍奉天香万夀贞符应武当绛莭旂春婀娜木精山鬼夜潜藏
　　按行福地两鳬轻瑶岛琼枝入眼眀欲覔还丹延短景道人指掌授长生
　　断崖苍树水洄洄鹤迹年年印古苔玉磬风微清醮罢天池日静碧桃开
　　和道心侄湖上三首
　　一片湖光静如练白衣大士坐中间玉盘夜向波心堕水冷鱼沉万象闲
</div>
    <div class="pagination">
<a href="纯白斋类稿_page15.html">上一页</a><span>...</span><a href="纯白斋类稿_page11.html">11</a><a href="纯白斋类稿_page12.html">12</a><a href="纯白斋类稿_page13.html">13</a><a href="纯白斋类稿_page14.html">14</a><a href="纯白斋类稿_page15.html">15</a><span class="current-page">16</span><a href="纯白斋类稿_page17.html">17</a><a href="纯白斋类稿_page18.html">18</a><a href="纯白斋类稿_page19.html">19</a><a href="纯白斋类稿_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
