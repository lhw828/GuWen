<!DOCTYPE html>
<html>
<head>
    <meta charset="UTF-8">
    <title>容春堂集 - 第 51 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>容春堂集 - 第 51 页/共 59 页</h1>
    <div class="content">　　福建都运张公致仕归之十年今上初元公夀七十八月八日其生之辰也其子瑭等请予文以祝之礼也公初弱冠受学经师而馆诸僧寺也朝夕敬恭晨钟夜烛寝兴唯度知者谓公有志既逰庠序课业爲诸生先人曰有学既领乡荐入太学声名隠起而滋益共人曰有德既登进士观政大司徒奉使逺藩事治而不劳人曰有才既授官职方出镇山海守国东门公以其才与学施之号令布之文告以行其志以辅其德以宣圣天子之化被于逺人罔有内外人曰有政比代而归补司寇之属逾月而罹无妄之灾或谓公盍辩焉公曰命也辩则必求求则必屈遂不辩人曰有节公判顺德司马政蕃息之余能赞其守以古循吏之道既擢东平再擢黎平政如顺德而加敏焉东平以冲黎平以夷治冲以逸治夷以简既遭宄瑾以非辜废起守太原未行而改今官人皆曰公将由斯以阶峻陟乎既乃致政以去人曰公位不满德夀其未可量已不然有志如公有才与学如公有德如公有政如公有节如公位不极夀其不极乎夫位人爵也夀天福也天其不终胜人乎礼七十老而传公今老矣诸子者皆克有肖诗书冠冕公其有传矣公其有传矣耋矣期矣而臻上夀吾恐其未止也于是公奉诏进阶嘉议大夫故夫人莫不祝之矧惟其子予以不文将爲不敏之谢念知公莫如予请遂质言之秦进士思鲁公壻也时亦在坐予谓之曰何如思鲁曰文患不质公之言然足以夀吾舅矣诸子具简请书以归
　　邑令畅侯考绩诗序
　　嘉靖元年六月某甲子吾邑令陇西畅侯既满三载当考绩于朝于是前巡按监察御史天台叶君华州东君莱阳王君京兆许君今巡抚太子少保工部尚书兼都察院右副都御史西蜀李公继有疏上侯嘉绩矣至是将行吾党诸大夫士饯而赠言礼也先是乡贡进士葛豫志行来请言于二泉邵某某曰此固宜之然有长者吾不敢专乃属吾姻友茹少叅世和遍告诸君子者而胥防于二泉之亭某乃言曰畅侯政成入觐清风之诵固诸君子所欲作也窃谓古称当官有三事又称守令有六事请分题以赋何如皆曰然于是陆临江宗仁赋三事之清而许司训克寛许商城朝仪赓之张都运元之赋三事之慎而许武定时正余琼州一之赓之少参赋三事之勤而呉宪使逊之罗建宁文徽赓之蔡光禄嘉防赋六事之学校兴者而施平乐克和尤苍梧遂良赓之冯佥宪廷伯赋六事之田野辟者而秦京兆国瞻马岳州惟馨盛都运尧卿赓之六事之户口増属盛都运舜卿赓之者谈司城文祥方抚州日升也六事之盗贼息属张户部敬止赓之者陆户部节之潘平阳之达也六事之赋役均属谈大邑文瑞赓之者吕太仆仲仁华吏部子宣也六事之词讼简属顾少参与成而赓之者顾大行与新钱常山国章而曹司谏于德殿焉尚年也诗既成什复防于亭传而观焉某既卒业作而叹曰盛哉沨沨乎三体具矣六义兼矣作者之志殆无不尽矣观侯之德者舍是何之矣观侯之政者舍是何之矣又叹曰古人于祖也祝于旅也语爱莫助之不以颂而以规盖皆有之今何爲独不然宪台谏院惟侯是期髙明逺大惟侯是望某不佞即欲有言其何以加于此侯伟人也执觞而聪听之能无犁然于心者乎于是诸君子各书于册越明日具官某序
　　魏文靖公集序
　　宋资政殿大学士参知政事赠太师鹤山先生文靖魏公集若干巻爲诗文凡若干首故有刻本自宋迄今凡三百余年矣其废缺鲜传无足怪者今太子少保工部尚书内江李公以公蜀人爲乡邦先正抚政之暇访而得其什九輙用勘补以从梓事其什之一将别图而补焉间命吾令畅子实属序于某某晩学荒陋向往于公岂不勤且乆哉序则何敢虽然盖尝尚论之矣宋之有道学也始于周子盛于两程子邵子张子同时并作继乃成于朱子盖后乎孔孟千有余年而先王仁义礼乐之懿日可复兴正矣大矣精且备矣夫然故天下学者心悦而诚归之抑亦有乐其名而归之不由乎诚者门焉户焉腾兹多口而小人之丑恶正直者乗之是以僞学之论起焉而谤遂及乎大儒君子夫人也其皆非吾徒也已不然何伪学之禁一行遂灭迹以逃惟恐不絶至或反戈相攻也哉当是时公与西山真公二人者虽罹媢嫉屡见疏斥罢于出入而讲明之功持守之力弗替益勤立朝领镇忠言嘉政岿焉爲吾道衞翼国史立传列之儒林爲道学之亚厥惟允哉公家食时读书白鹤山下在靖州有鹤山书院及登政府赐第平江至厪理宗御书院额之赐所至学徒不逺趋赴盖忌之者虽多不能胜信之者之众且深也公之大节史传已具君子尚论其世则所谓集云者将可无乎平江今苏州府公生所逰死所归藏也司空公以孤卿之重兼御史中丞抚我南甸瞻谒公祠如将见之集之传也固其平生之志也司空公之名德海内属焉乆矣后之视今安知不犹今之视昔乎诗曰维桑与梓必共敬止某请爲蜀人诵之又曰蔽芾甘棠勿剪勿伐某请爲苏人诵之又曰髙山仰止景行行止某请爲天下之人诵之
　　倪氏二先生集序
　　国朝永乐景泰间吾锡倪氏有二先生焉祖孙相望以文章名节重于朝廷天下称之其祖曰峻字维岳洪武庚午举于乡累官至兵科都给事中亷正守道尝上书谏佛事人以儗韩表文庙怒寻迁行人三使占城以折之至则礼折骄王尊我国体归遂请老以正学敎后进凡十余年卒于家学者称静寄先生其孙曰敬字汝敬正綂戊辰进士官监察御史崛强有大节景帝末上敬天修德疏直言忤防谪宜山典史稍迁至右军都督府都事从征广西以总戎专令诱杀不署功籍归卒京师学者称月楼先生二先生之于吾锡可谓望矣然君子固曰天下士也非一乡之士也盖吾尝论士于天下才德之辩尚矣吾不敢赘然文章才之形也而本之者德不然则泛沛曼靡而雅道微名节德之属也而发之者才不然则徐佪郑重而直气沮夫然故人兼之难兼而世济焉者尤难而况于今有若倪氏二先生者哉夫以静寄之靖共而复继之以月楼之英迈谏垣宪府言责惟均正色危言独立不顾虽遭斥逺间闗岭海之死靡他其名节于古人盖不多让然皆名能文章而尤长于诗静寄之诗和平清适有一唱三叹之音月楼之诗奔放豪逸有万人独往之气要之于古作者各有合焉传曰商者五帝之遗声也齐者三代之遗声也明乎商之音者临事而屡断明乎齐之音者见利而让论诗于二先生孰爲商欤孰爲齐欤必有能辩之者乌乎锡之文献宜无大于是矣而其集之传乃乆缺焉者何哉乡贡进士容静寄之孙月楼之再从诸孙也绩学有高志搜诸遗稿校録入梓而其父乆斋先生之诗附焉梓成介潘继芳甫来请序于是乎言乆斋吾友也讳祚字相承防孤力学志于用世未遂而隠以卒其诗有家法其言行在予所爲传
　　四朝恩命録序
　　四朝恩命録者今致政少傅兼太子太傅吏部尚书武英殿大学士防庵杨公之所辑也公少以神童绩学翰林弱冠登进士爲中书舍人厯事宪宗孝宗武宗三朝四十有五年十二迁而至今官其命于上者在成化时则有中书勑命提学佥事勑谕在治时则有提学佥事副使勑谕左副都御史督理马政巡茶巡抚经畧诸勑书及诰命在正德时则有总制军务勑书再起西征总制提督军务奨励召还诸勑书尚书少保诰命陞官手勑及致仕褒谕诸勑书凡若干通正德初公以疾予告家居尝録总制以前所得者通爲一卷目曰三朝荣遇又以始起家及厯官以来被荐及辞谢诸疏所防温防者爲下卷附焉既皆刻之梓矣今上嗣位赐勑遣官存问又给少傅大学士诰命公以爲不可无纪也因追録前后所得者并武宗南廵幸第赐诗十二章俱序入前巻而今得勑诰附于其后又以再起以来累上乞归及辞谢恩命诸疏所防温防者爲续集而廷臣荐剡及谢辞章疏所防褒防者附焉通若干巻綂更今名録既成谓寳私淑晩进不鄙其愚辱以见示寳庄诵之有以见公不器之德焉有以见公素位之道焉有以见公勤劳之义焉德成于已道济乎时而义从之义之所安道斯行焉道行而德之用博矣抑岂易言哉盖自君子不器之説发于先圣凡能兼众长者皆可以爲称至要其极必识通天下之志才周天下之务动而弗动而弗而后能成天下之物可以言乎不器然君子不能自用用之在君或坐而论或起而作理与事实相成焉而不能相兼兼之者其时乎时不在我而吾之道足以应之素位而行无乎不可虽从容庙堂不动声色而不见其逸驱驰疆场不遑暇食而不见其劳皆所以行吾之义也公于是实有之初公以文学师道称重于朝于藩既而擢太常周旋两京若不知有邉隅事业者及进都宪茶马之政甫成继之以巡抚经畧又继之以总制而事业满邉隅矣中忤权奸去位再起视师遄靖西夏之变入爲司徒以固邦本公于是时诚无愧于古之泽被生民功施社稷者虽然未足以尽公也葢至于位冡宰而统均弼亮之功着至于典机务而经纶爕理之功至于进师保而表仪啓沃之功宻公之于天下于是乎成而见几勇退君子犹以爲有遗用焉然出入进退道以行之义以安之在公有固然者非生禀间气闳深博大俊伟光明学究圣贤之蕴而识明力定始终无间其何以与于此仰惟三圣重光知公深至前之敷遗后之图任如出一心而公服休若采如处一日至于今上之存问有勑有诰又皆出恒典之外美矣盛哉虽隆古君臣相遇又曷加焉且诸剡交上称公之贤者不谋同辞不和同声凡所批答如向斯应舆论攸归孚于上下又有不可诬者耆耇元德独能无余哉斯録也其侈上赐而传诸不朽乎无穷之报固于是乎在此公自以爲家集者也乃若观国史者将亦不能不是之参焉寳不敏窃谓非公一家之书而天下之书也旣僣以是为公复敢复为天下道之
　　五峯遗稿序
　　方伯秦公以文与政望于时其政之大且著者载诸金石两朝实録收之其小者士颂民歌有公论焉乃若其文陈义永言有怀必露无所叩而不应往往为吏事之饰意其必有巨编数十而公当作时多不稿即稿亦輙弃去存者什四三耳公卒之二十三年其子太学生国英检故箧而手録焉又録于人仅得若干篇既属潘君继芳校而成帙则来视寳寳以公雄才博学施诸有政宜其入賛谟谋岀任经畧俾泽被海内乃迟廻郡藩而疾病及之论者谓公以英特取忌于时夫固若有然者若夫文之残逸抑又何哉寳昔在京师隣于罗太史圭峯圭峯建昌人也于公为相知尝论公文寳谓公始爱柳继充之以苏又益之以欧诗始驰骛中唐久之得其风格旣而读杜时取而出之复参诸苏黄以下数家故所就如此圭峯曰然然公才裕矣气亦昌矣迈矣论者固当先之予亦曰然今是稿也出将不谓予与圭峯然乎初国英手是稿也其从兄瑞安尹国重见之曰瑞安多刻工吾将任梓事乃用书告其从弟今御史中丞国声于湖南中丞赞之加亟且谓序宜属寳寳生也晩于公之父修敬先生尝拜忘年之辱至公加引重焉以齿以德公皆前辈行也序吾恶敢顾国英再请益勤遂书所尝论者归之公归筑草堂龙山第五峯下稿是焉藏故名公讳防字廷韶举天顺庚辰进士歴官南京兵部主事员外郎郎中武昌建昌知府福建参政江西右布政使致仕以卒其世裔事行具铭表诸作
　　三山郭氏族谱序
　　谱也者一家之书也而有关于天下一家之书曷为而关于天下也天下之史所以纪天下之事也纪天下之事则天下之人亦与载焉天下之事二在朝廷则为典礼为命讨在郡邑则为风俗为德行以言乎人则内之为公卿大夫外之为士农庶品莫不出于家焉书之所载而美刺行乎其中矣而旌别存乎其中矣而因革而防通寓乎其中矣若是而谓非关于天下乎故天下之史得则郡邑同之其不然者史失而求之志志失而求之谱亦理势之所必至也有家者可以不愼于谱哉谱而不详不覈将郡邑无据焉将天下无考焉其顚倒是非以变乱名实者又不必论也是故家必有谱谱必如志志之法无他信而已矣志必有史史之法无他亦信而已矣然人鲜能之者夸与忽病之也家而无谱者十九谱而如志若史者什一谱而不如志史犹无谱也家而无谱犹无家也而何足以为天下之事之人之地也哉谱称有志若史法者吾见亦多矣近吾得之郭君某焉君福之三山人辛巳进士时其家食也尝从其乡大老泉山林公治其谱也得以览观诸谱焉而知某之谱如志也某之谱如史也又知夸与忽之为病也内愼诸心外愼诸笔不敢以一家而自外于天下之论其自待其身与其家也重矣比来治苏之长洲政暇有事于谱而问法于吾友都先生敬敬固知为谱而有志若史法者也郭君闻而信焉故其所载断自所知名实相副文献足徴君子谓之善谱间过无锡征序于某某何以加于此哉吾素重君之为政观于政可以知谱遂论谱之关于天下者归之
　　抱拙先生集序
　　永乐宣德间锡有隐君子曰抱拙秦先生雅学笃行教授乡里晩称耆德为乡饮大賔者若干年当是时有薛恒履常者有杜纯守德者有冯善择贤者有朱经公纪者皆以荐起为令为丞为学博而先生独偃蹇丘壑以终诗咏考槃非其人邪先生之曾孙今大司徒国声公始起家进士遂大贵以显勲业在天下乡之人之颂司徒公者必追称先生天之报施善人不在其身在其子孙固有若符契者邪先生平生著述吟咏散落乡人者往往有之其稿存于家者无几矣司徒公既辑録得若干篇又从潘继芳莫如山所得若干篇二君且遍访以益之共若干篇分四巻将梓之司徒公北上别予而属以序越三月其子乡进士泮再告某生也晩闻先生之懿于莫澄心翁翁先生门人也于吾祖三益公尝请文于先生为澄心赠则先生固吾曾祖行吾与司徒眞所谓累世通家者矣于乎以吾所见而征诸吾所闻吾所传闻观秦氏今日之盛者固当自先生始易曰不耕获不菑畬先生之盛德岂将为后世地哉天道不爽无庸论者而先生之诗若文必至于久而后传则亦有数焉耳矣先生之时皇运方隆贞元之气方醇而未醨方朴而未散故其所作典实脩雅虽词采声调畧而未讲而道之所存盖有余味焉君子读之犹可想见其惇厚忠谅之气象于百载之前也其后之克昌也不亦宜乎先生讳朴字物初其世为宋淮海先生若干世孙其子景薫其孙霖皆以司徒公贵赠都察院右副都御史司徒公行且进秩赠典将及先生矣
　　九峯歌序
　　九峯歌者太师李文正公赠大司徒孙公致仕归而作也司徒公有书屋在九峯山中得安陆之胜因号九峯居士当朝政之暇盖尝与文正公言之比致仕时文正公谢机务已数月矣湖南山水夫乌得无情哉其视欧阳公赠刘凝之庐山高之作可谓异世同心者矣公归至继阳手録寄予俾继其声于是予病新起实始执笔以复四方君子闻而和者益众迄今七年总得若干篇公亦倚而和焉间尝叙録成帙将传视同志以无忘文正公曁诸君子之意伻来用书属某数言于首公荐歴清要由少宰擢冡宰南京召入为大司徒凡若干年平生志节以古人自期而临事精宻图归于正士论归重文正公在秘阁知公特深公之归也累疏不己文正公闻而惜焉是歌也上为天下而下致其私虽寓情山水草木之间而意则逺矣诸君子之和之也言人人殊意皆不出乎此异地相感继自今岂无覩是编而复和之者乎公功业在国史而山林之趣则于是编焉在某病余芜词方愧厠于其间何敢复致吾喙哉顾公意远属而其子温州君惟一以考绩过我二泉山中再请益勤于是乎书
　　送户部尚书秦公序
　　南京兵部尚书凤山秦公奉勑参赞机务之二月户部尚书安陆孙公请老而归廷推属公上俞焉公得报上辞疏以俟于家上隆防促之而后赴阙将行谓予当有言初公爲户部侍郎之二年通前副都御史三品九载乃擢南京礼部尚书以来人曰公自进士释褐爲户部主事员外郎郎中凡若干年而有按察之擢公在户部叅阅章奏凡若千年盖民生之休戚国计之舒缩邉储之饶乏疆埸之遐迩险易漕挽之便不便孰爲经常孰爲权变进退推移考求厥中盖了如也及再入爲亚卿斟酌经画而施之有政如已试之药有不投投必有济而将之以盛德而受之以宏量又如长江大河莫测其际司徒之任非公其谁宜之而必南礼之之也或曰不然公于文学尝提学河南称贤宗师三礼之典是故公所宜也公至礼部甫五月有参赞之命人又曰公文武长才尝以都御史巡抚湖广而赞理其军务躬綂大众戡定寇乱南人以宁论功受赏纪颂在碑留都根本之地保厘之寄非公又谁宜之至是户部命下则又皆曰是果慰前论者之望矣公不器君子也何所不宜而于户部尤合迟任求旧之言官哉惟其人哉予闻之亦以爲然惟周官大司徒之典尚矣今户部尚书实惟其职而于古不能无所异同所谓析敷典于宗伯者不与焉天下之事若权衡在县低昻万变厥有定分有才而无学才则不经有学而无识学则不达有识而无业识则不切有业而无绎业则不广故遇事而高谈者有矣率坐是数者而莫之遂也而一是茍简之弊又乗之以起虽一邑一郡不可以理况天下乎予昔爲郎尝获与公同侍太原东山洪洞灵寳数公每燕居论事必曰曲成而继之曰不失其正盖所谓经权者于是乎在公行矣朝廷有所举置待公而行无小大无易难徴之畴昔之所已试而槩之吾心将有不合者乎有不合则从而思之或仍之惟其宜或更张之亦惟其宜皆厯试之力也如是焉而或挠之吾有执之而已矣天子圣明能无从乎然非有才如公有学有识如公有业而能思如公有盛德宏量而厯有年如公其孰与于此某也何敢以是望之今兹之歳东南之饥极矣予忧居且病不敢致吾私敢以天下爲公计之公以天下爲心乌得遗东南哉公曰此固吾旧寮之言也适乡大夫士有赠言者遂书以爲序
　　无锡过氏族谱序
　　过氏之祖始于宋徐王郡马公孟玊郡马公以上不可得而知矣自郡马公扈髙宗跸始来江之南长子殿帅炳从驾居杭第二子焸留无锡景云乡居焉是爲始迁之祖自焸至我外祖时明府君九世矣盖在宋季者若干世在胜国者若千世在我明者若干世世有所分在外郡者若干支在外县者若干支在外乡者若干支总凡若干百人族之蕃衍可谓盛矣旧未有谱六世仲铭府君尝一修之至十世野舟府君又尝一修之而未克就藁藏故箧遗至其孙辑始克成之自野舟而下又四世矣前乎逸者不可不求后乎生者不可不续乃以属诸十三世孙栋执笔从事栋尝请法于寳寳以吾邵氏谱编于文内翰征仲者授焉既月且旬遂克成编始用苏氏法参之以欧阳氏法图焉表焉传焉而碑志等文附焉盖先之以图若掌之指次之以表若指之屈次之以传若面之觌次之以文若声音之接譬之于史纪传编年殆兼之矣于乎如是而后昭穆序如是而后宗祖尊如是而后伦理明如是而后恩义惇如是而后文献足谱于是乎可观矣虽然此正族之法也族正则家齐矣自家而要之于身自身而要之于心一人正则一家正一家正则一族正合羣族无不正天下之正亦于是乎在夫谱不可以不修尚矣徒修而无本亦焉用是爲哉寳过氏之甥也祖犹吾祖也宗犹吾宗也族犹吾族也谱之序虽不敏吾乌乎辞诸夫是以爲之僣论如此若夫过以国姓实自有夏之世不可考矣亦不必考也即今之谱而补之续之以衍之于无穷敢再拜以告其后之人其散处于三呉两浙者或宗于殿帅别有谱焉不书
　　胡氏正德集序
　　正德集若干卷苏州守胡君世甫之所着也盖戊辰至辛巳凡十有四年君自翰林出佐嘉定州召爲南京户部员外郎吏部郎擢守安庆凡五徙厥官四易厥地而苏州未与焉总之今名志其时也其门人太学生江隂徐中孚请而梓之君子观政于文文曷爲而可以观政也政与文皆出于学深于学斯深于文斯深于政矣然则观文于政可乎政固有不出于学者而何以观之故观政于文可观文于政不可之人也吾见亦屡矣近吾得之君焉君天资高明前知师古而后不屑于今之人者书自六籍之外非两汉以上无读也极其所见有独抱遗经之志君往歳以公事至无锡予始与游二泉山中君视予所着往往出人意表比守安庆以来又得读于椷寄而斯集也乃今见之蔚乎雅哉视古作者盖以登其録矣君昔在嘉定吾不及知己留省事简无君之爲者安庆当兵荒之余而不见其艰苏州居赋之防而不见其剧从容时措视古政人殆无与让君之文何其似君之政也曷不观君子之学乎学古人之学而文有不如古者乎而政有不如古者乎文出于学有用之文也政出于学有本之政也由今以往君之任当进而益显以要以言乎文尚有大制作焉以言乎政尚有大举置焉待君而爲之者若今之所至其何以尽君哉而观之也虽然观诸今而来者可知己徐生请序遂书之君名纉宗别号可泉世甫其字也陜之陇西人
　　左觽序
　　予昔读左传盖志于求经故于其辞不求甚解非不欲解也思之不得故遂已之尝叹杜子美所谓读书难字过者之不诬壬午夏仲暑雨连月斋居无事乃属塾师高子明取而读焉予隠几听之遇难解处则稽之疏义而参诸他书纵横推度往往有得得輙呼笔记之于简是秋读毕叙録成帙凡若干条疎陋之见不知于丘明之意果有得欤否也抑诸生占毕或亦可爲之资乎故名之曰左觽俾里塾藏之觽解结之具也
　　叙养晦夀涂封君
　　封试监察御史涂翁鳯占字应吉别号养晦直谅庄雅自壮至于老乡邦称之无异辞者其少也孝而聪警年十九痛父邱山翁逺逰而没于蜀冐险奔焉至则以力不能归其丧也且得吉壤遂葬其地事母喻得子道甚母卒且葬以逺故不能合乃叹曰合葬非古吾将援焉非得已也厝之室东之地侧而庐墓朝夕恸哭致毁少习易长于吟咏居家训子弟业诗书而治园田时以吟咏娯情诱善疾恶义形于色明决练达平心率物人讼曲直不之官而之翁者比比有媿不敢见望闾而返者既有子女女择所归子分所业御史梦卜相其冢嗣也既第进士命其仲治家曰汝事吾事季逰庠序治经学曰汝绍而兄论者谓翁不越厥分而好修自成称其所号养晦者嘉靖改元梦卜既入台爲试御史防有徽号恩典念父母春秋高而未得与也乃与同官十九人上疏以请上从之翁与其配杨孺人皆受封如制今年且耋矣而康强如耆艾者梦卜以广东巡按之节将复命于朝便道过家称夀先是具事状专使请予爲叙借手以拜予昔视学江西与闻御史之进今既能其官而请文不持一物亷介得宪臣体可以观孝矣君子曰养晦有道乎养晦有道明而已矣顺而已矣晦也者时之所不能无也故时乎晦也天且不能违之而况于人乎夫晦于德爲贞于歳爲冬于日爲夜其于人也爲处爲黙爲逊爲隠其究爲主静君子所以顺乎时也及夫时之显也行焉大行焉亦未尝有所加焉是故晦逆境也惟顺爲能俟之不然则否然非明于消息盈虚之道者其孰能与于此诗曰遵养时晦武王且然而况于人乎又曰既明且哲以保其身养晦有道其在斯乎其在斯乎涂翁其近之矣
　　王元信切字正谱序
　　万籁生于动复动之端也故黄钟得声气之元有气而后有声有声而字从之字不足以尽声声而不当其字则字不职职字不职职而能物天下之物乎字有母母呼子应而反切之语介于其间四声七音于是乎出昔人拟字诀二十六皆从天韵盖所谓阳起于复者其端甚微而其极至于无穷是故鞮鞻可译鸟兽可解况堂堂之夏声哉王君元信防便韵语中歳静居益有造焉尝取所谓韵母者日事吟讽乆而觉其未尽乃爲谱如左又取周氏千字文一一反切俾声韵皆叶各归于所盖若以爲例然凡占毕者得之置之几格岂不有与矣哉律吕之未敢轻议尚矣然或谓是爲小节而忽焉亦非君子之志也予尝谓律和声和以天也今于切字亦云
　　鹤坡奏稿序
　　鹤坡奏稿四卷凡三十五通监察御史朱君士光录其所上以藏于家者也自正德丙子至嘉靖甲申凡九年歴南北二台内而京城外而诸郡邑凡若干差遣其所言者皆在去年冬廵节至无锡谓予旧知特出以视予击节而叹焉欧阳子有言天下事惟宰相可行之谏官可言之然言之道有二曰直曰讽直而不激斯谓之直不然则讦讽而不狥斯谓之讽不然则谀讽所以行其直也古之善諌者率不出是虽然知而言者存乎忠言而尽者存乎诚诚而通者存乎识通而博者存乎学博而贯且辩者存乎才非言之难忠与诚之难也才与学与识之难也五者不具其何以与于此哉今观诸疏上自宗社乘舆次及执政下至闾阎边徼得失利害皆究极几微而要其流弊盖关于天下之故大矣昌言盈廷侃正色指斥忌讳不避险危而自牖之道行乎其间且其文出入汉宋从容大篇率能尽其所欲言繁无冗语简无缺词始而读之不觉其入也继而绎之不觉其孚且沃也圣明在上有言如此能无从乎即有未从能不嘉答之乎台端轻重舎士光其谁归它日超而逹诸上位居可行之地执此以往而贞恒以始终之其于天下也何有予昔视学江西得士光于文字间盖知其頴异素矣别来数十年乃不知其造诣建立如是予衰病林居无能为世道效力于是乎有国有人焉之感遂书诸首简以归士光其以为何如也
　　秦氏两生更字序
　　秦生汶予甥也与其兄濓学于予予喜其业有益欲字称之而怪其有所雷同也两生因告其父韦轩君请予更焉许之濓曰楚南汶曰齐南或曰其然哉殆疆域之志尔于义何居不曰有所志则有所思乎濓出道州楚地也其南有苍梧之山焉望苍梧者能无舜之思乎汶出莱芜县齐地也其南有防鳬绎之山焉望防鳬绎者能无周公孔子之思乎因其名志乎其地而千古之思系之二南之为义大矣或曰濓周子所产汶闵子所尝逰也曷不是之思也舜至矣周孔大矣重华之陈于鲁于道之变葢昔人之志则然矣周若闵舜周孔之徒也吾敢忘诸乎









　　容春堂续集卷十二
　　钦定四库全书
　　容春堂续集卷十三　　　　明　邵寳　撰墓表【九首】
　　墓表
　　明故山西布政司左叅议王公墓表
　　王公廷瑞葬泰州某原之若干年其子扬州府庠生延祀始克表于其阡渡江东来请予爲文其季女壻某官某爲之状公予同年友予爲户部郎中时又尝同官公之墓固予所当表也况延祀再请益勤予其何辞按状公姓王氏讳璠廷瑞其字也陜西巩昌府宁逺县人国初有以人才官其县者后遂居之高祖谦曾祖仲荣祖兴咸隠弗仕公之父永升举景泰癸酉乡贡授河间府知事以公贵累赠奉议大夫户部郎中母贾氏赠太宜人河间四子公其季也少颖敏不凢河间竒之遣与其俊彦者游公弱冠河间当考最叹曰吾观吾子惟璠也伟其将以材显乎吾髪种种尚可仆仆人下乎遂辞职去归其乡命公入邑庠戴恭简公以按察副使督学见而器之防同舍生侵学傍隙地众愬于官以齿推公爲先公素伉直颔之事阁不行众更诡爲文投之县代署公名非公意也寻觉发于巡按视原文有公名例出爲掾戴公闻之曰吾识王生岂爲是者哉然莫能救也是歳癸卯当乡试戴公乃牒县以掾入试遂得举自逮事至是凡八阅月耳明年甲辰登进士第河间疾且革闻报喜曰吾愿毕矣寻卒公闻讣奔归伏地大恸以禄甫及而亲不待有终天之恨焉筑庐墓傍手植松楸置祀田百畆服阕奉继母徐氏之京授户部主事监督临清水次仓同事中贵剥尅万状酷流诸郡公力与之诤朞月间缚奸胥辈二十余人皆寘于法时有真部使之称进员外郎丁内艰服阕进郎中奉敕总理辽东粮储兼管屯种于是邉费每告乏公杜请托谨权量尺布斗粟必亲稽焉阅实使至得羡米若干万数考以称最奸商射利不遂者朋诬于廷公防上其状下御史台治而法之凡百十余人故事征商额外有楮价充公用公悉罢之既还朝补贵州司奉敕儧运漕河时值某藩之国河道壅滞公夙夜乗小舟巡视衣不解带者四十余日上便宜数事诏皆行之人以爲便寻擢山西布政司左叅议分守冀北道冀北古云中地敌兵出没不时戍卒餽饷恒虞不继公多方调画邉镇倚爲重壬戌朝正考覈群吏钧阳马公在铨部方以公爲材而濠梁顾公以都御史叅防竟以台评罢公马公争之不能屡称于人先是山东叅议某者以分守在辽东与公不相能其兄司徒公每平之公之被黜人谓某有力焉公初被黜上防自叙其课绩所得词语大意谓外铨籍而信流言蒙名士以重谤请下台司根究属藩府暨镇抚臣亦有上防留公者诏命之辨公再防摭台评之失云云且谓臣犹出妇借得复归亦无顔与娣姒相见请雪其寃而许之退事下臬司公三防请稽报不时上之故语益峻切防孝庙崩事遂寝逆瑾窃柄时有劝公赴愬者公笑谢焉曰吾以吾行之不白故忿而有言今就傍途吾之心事谁欤白者言者愧而去公在京师乆之南游至江淮爱扬爲文献地又以女归兵部储郎中洵可依以家也遂卜今居未几以疾卒年五十三论者谓公天性亢爽痛厌世之龌龊忍垢者事多直遂名以是得而谤亦随之然夙负干局尤习吏事使究其用当必有所树立而仅止乎是知者惜之乌乎孔子曰人之过也各于其党观过斯知仁矣吾于公有感焉公自爲诸生伉直自许羣议攻人轻于一诺遂防不韪至落士籍及居官奉使知有国法不恤毁誉当商利交征之时独搜刮弊端以贾羣怨察入渊鱼亦或有焉而心则共且勤矣论者媒孽而指擿之公抗章自辩至于再三词气俱壮逮权奸当路一言投隙立可甘心于人乃退然止缩虽或劝之不爲动也公于是时宁忍一时之愤而不欲伤朝廷之大体宁受终身之玷而不欲壊士夫之大节此其心爲何如而凡前日所谓过者可一言以释之矣然则所谓观过知仁者吾不于公有感乎今公已矣墓之草不知凡几宿矣公之心固有不待白而自白者予昔与公并署颇号知公惜公之心于他人殆倍焉因延祀之请于是乎表公长子某夭延祀生时公年已若干矣女若干人壻爲某某洵其季也爲吏侍文懿公从子云
　　明故四川按察司提学副使卢君墓表
　　监察御史卢君师邵既擢四川按察副使奉玺书提督学政取道省其父封御史某庵公于呉将行暴疾而卒又明年癸未封君以其子应圻葬之于西横山之原某官某既爲之铭又明年甲申其弟兵部主事师陈以使事归乃立石墓上以其所自爲状请予表之予昔请养归之三年屡得先师文正公手书称君之贤时君方爲御史公致政家居数相从论议比公薨而君以四川巡按过锡予始得相见师陈继脩君好及提学再见方约防于山中乃愆期数日而讣至矣予方恨一吊之缺今见师陈如见君也其能已于表乎予尝闻今之君子之论君也由其言于上者谓之贞臣由其行于下者谓之才臣由其润于身而表章乎古人者谓之文学之臣吾徴之状君初登进士而观政都察院也于羣众中独留心吏事凡章程法比皆习而通之时都御史三山王公见其所拟吏牍惊曰此法家言老吏所不及因荐试河南道御史巡西直门继巡东城于是武宗方鋭意北狩督宣府建行宫急而都御史某附丽承望其势张甚君上防请罢行宫之役而斥某邪秽庸劣不宜任用言极激切廷中耸然比既实授清戎至东光见长宁伯某侵夺民田横敛子粒往往逮系死诏狱君上防极论请释无辜而还其侵地皆从之或言长宁贵戚权幸君清戎有职何得出位君曰风闻言事御史职也况目击其事何可忍也巡按初至四川首劾巡抚都御史某某隂附当路黩货殃民莫敢指斥后虽坐他事逮黜亦以君言故由是一方肃然人谓得巡按大体是故谓之贞先是巡城者务繁科条以钩摭爲能所闗决多家人细事君曰御史所治止是邪悉纵不问所治惟宿奸巨蠧要束详明发擿敏利誉籍籍起河间旱奏请免赋减科讁尽出所储藏镪贷民全活甚众四川地逺惧狱之乆淹也檄所司月报而时遣发之朝使方取材西南又邪人迎佛亦道境内属歳饥民不堪供输君材择周慎而昼夜拊循之民得不扰妖人甲善幻术能刳腹出肠胃惴人徼利又能吐火烧民庐室民益惊畏求罔不获或捕之輙説校以逸殆不可方物君密饬各郡同日逻捕术穷皆伏其辜某郡人乙慓悍强御椎埋自恣君虞其隂贼多党援急或生变乃先扬好言卒以计擒杀之犍爲之蟇頥滩温江之三渡皆湍急善溺舟君择材干吏委以凿治人知其去险即安而不知劳费是故谓之才君天资有大过人者性尤嗜学平居手不释卷程文若拟古诗词清润圆融不事刻削而新意层出少受知于太保呉文定公太傅王文恪公都御史泾徐公入朝尤爲太师李文正公所喜有相见之晚之叹所着有方舟聮舫二集及奏防诗文总若干巻藏于家按治所至以余力建学申教大兴文治荐起贤士大夫不可起者必造其庐礼焉死者吊祭其墓尤乐表章先贤尝建董子毛公二祠及浣花三陈东坡遗直四书院家居时请立石湖书院祀宋范文穆公又求其遗像及所书田园杂兴手摹勒石其中以文穆故居湖上君与邻焉用是致景行意遇古迹及山水竒胜处多所题咏是故谓之文学夫三者有一已爲人望而况兼而有之乎且贞而不迂济之以敏才而不浮持之以重文学而卒归于雅将之以德盖不惟成章而已殆知所以裁之者故虽未见其止即其所至亦可以称于天下矣君讳雍字师邵某甲子举于乡登辛未进士凡在官若干年卒是爲正德辛巳九月九日年四十有八娶薛氏赠孺人继张氏封如之子一人即应圻女一人适陆希奭卢氏系出范阳世居苏之昆山五世祖吉仕皇朝爲青州通判自昆徙呉县越来溪上厯四世至士诚士诚子即封君讳纲有学行爲士夫君子所重师陈于君有师友之义故爲之图不朽者甚勤吾于是乎感焉因并书之
　　明孝子秦公墓表
　　养恬秦公永孚孝行既着成化间有司上于朝而旌之越十有一年治改元孝宗皇帝诏加冠带又三十有四年嘉靖改元公年八十七矣今上皇帝诏赐粟帛诸物明年癸未公以疾卒又明年乙酉其子镗葬公龙山第五峯下从其父封武昌知府脩敬公之兆又明年丙戌其配张孺人卒又明年丁亥镗也祔葬如礼而请予表其墓上之石公之葬也予既爲之铭表不已复乎予是以辞镗称韩子于太原王氏事固以请予乃爲之表曰乌乎此明孝子秦公之墓也其妻张氏孺人祔焉于乎天下之言德者莫大于孝也尚矣家得夫人则家重父若母莫不愿以爲子也邑得夫人则邑重郡得夫人则郡重守若令莫不愿以爲士爲氓也国得夫人则国重君若相莫不愿郡邑之有是且日以众多也愿之故重之重之故表之所谓树之风声者今之道犹古之道也嗟夫刺血刲肉闾巷匹妇往往能爲之公之事盖类焉然非其人也公生长世族有盛宋文儒淮海先生爲之逺祖有乡称钜人长德封郡太守脩敬先生爲之考有名藩方伯文章政行称重一时中斋公爲之兄公读书防艺名自己致秉节醇谨好行义事由壮至于老勿替益隆称贤士夫而孝行大矣方公之未旌也乡上于邑邑上于郡郡上于朝固其所也脩敬素称退让君子于此亦听焉至于张孺人则固与于行孝之事者也孝也者人之同心也于是乎可见矣故孝行成而众美归焉百福萃焉不惟人旌之而天亦申佑之公与其配皆登大耊昔也同室今也同穴可谓有终镗爲之子有学有行以举于乡望于太学将荐于春官奉对大廷服列官序孙四人淮漳瀚涵者并防庠序文学之声相埒也可谓有后论福者皆归公之德盖荣终其身而犹未艾也不亦可爲人人之劝爲圣朝清化之助哉嗟乎孝表于宅里有诰防在无庸賛矣其诸福德不表则人莫之知也予是以特书之秦之世在脩敬公中斋公碑表详矣公讳旦永孚其字养恬其别号其行若生卒嵗月在予所爲志张之世爲江隂流璜望族孺人之考则封东平知州养浩先生廷美弟则今致政福建都运使企斋公元之其详在企斋所爲志其称贞静纯懿者与予称养恬公沈静醇朴者嫓德君子曰嘉耦允哉
　　明故福建布政司左叅议节庵茹公墓表
　　吾姻友节庵公既卒且葬张都运企斋爲之铭其子防等复以墓上之石请予表之予与公爲相知者四十余年于今矣公之葬予既以太淑人初丧弗克与于铭今于防之请也能无言乎公以布衣举应天成化庚子乡贡治庚戌登进士第授唐县知县擢宁波府通判再擢江西饶州府同知推迁福建按察佥事寻迁今官遭其父新宁公丧归服阕遂倦勤不起盖在官凡若干年又若干年乃卒公爲进士观兵部政以使便省新宁公于家乡人荣之比官唐县遂迎养焉县有牧马孳息爲难富人避牝牝归于贫至鬻子女不能偿公一反之民纳薪于易若运载价重公既爲减五之一复四其限置集于军城以便贸易时皆称便虽邑多中贵家不敢以势挠法既去而人思之宁波专司赋公至条约既具首革西军储积弊老奸避服出纳清允乃以余力修诸邑闸百七十所民免水患中有以公姓名之者修鄞宁二邑之学嵗歉以廵守檄赈饥全活甚众又奉朝使檄清屯田于昌国诸卫武臣皆弗敢异同伍都宪朝信时爲郡守事必咨公公亦賛之以诚比至饶州郡守方缺公摄其事抑强扶弱惟当而清戎一事专于公者尤称督造瓷器内臣在饶境欲以非礼屈公公从容拒之势爲之敛饶民頼焉士以恺悌君子民之父民八字爲韵赋诗颂之在福建奉敕整饬兵备兼理屯政分巡漳南公持宪体惟肃惟慎漳有巨奸将图巡捕爲利者公发其奸而寘之法武平有免死戍边辗转规避者公立遣之汀漳地介江广羣冦负险往往发作正德己巳尤猖獗公合三省军民兵御且勦之擒其渠魁数人斩若干人馘若干人仍单骑造其穴开诚谕之盗皆感服上功于朝将有显擢又奉巡视海道兼督之敕公爲叅议仍守其地防布政使缺巡按檄公署其事而新宁公之讣至矣君子曰诗有之靖共尔位若公者可不谓其人乎而谦以持之谅以本之温敏以出之上官以爲才且贤固其所也顾以不能追逐时好虽迁叙如常弗克大展比进臬藩又未见其止谓之何哉然所至有善政溢于人口迄于今不衰老归其乡优防康适孝友恭慎之德益着夀考令终诒谋燕翼以启后人绰有家政若是而称名进士爲乡邦贤士夫于奕世衣冠有光耀焉公亦何负于平生哉公姓茹氏讳某字世和初号熈斋晚更节庵其先盖中州人宋南渡时始居无锡元有讳元字良夫者执义不仕其所生子三人循仁处仁居仁循仁生文逹文逹生洪以书画重一时永乐中被征至京师与大典事授山东夀光丞卒其妻陆氏以守节旌其子即新宁公由国子生爲令尹晚以公贵敕褒之加文林郎新宁配安人金氏生公谓之南宗循仁生文中文中生敬以医从太宗至北京从事太医院因籍焉文中从之英庙复辟初文中以夀百有四嵗召见文华殿赐冠带袍靴宴于顺天府仍命诸卿贺于其家今其孙乡贡进士仕者一人曰均州知州鸣玊以进士仕者二人曰光禄寺丞鸣凤曰某官鸣金谓之北宗盖文献之盛如此公娶顾氏先卒赠孺人其继杨氏封孺人爲都宪宜闲公之从孙有子三人防霓霦霓爲公弟世资后女若干人归某某卒以嘉靖壬午八月五日葬以卒之又明年三月某日墓在某之原防先请状于广东按察佥事冯君廷伯公门人也故知之详予于是乎采之其世系则又予闻之防防闻之公云
　　封刑部主事前建安训导徐先生墓表
　　是惟建安训导封刑部主事方竹徐先生之墓先生殁后若干年其配封安人陶氏卒其子临江府知府问啓而祔焉礼也既而请表于予按状先生姓徐氏讳玊字德卿方竹其别号也世爲凤阳临淮人宋南渡时徙常之武进至先生之大父承生二子伯湖州府推官敬其仲毅先生父也隠居读书乡称孝友旁通医方兼善占候尝刲股以疗父疾先生幼而好学稍长以礼经游邑庠台试优等遂廪焉七举应天不利而声闻日起恽副使巍孙御史方邹郎中輗軰数十人皆从之请业素以刚直自许郡守某性卞急多所凌傲先生于众中独以正言格之守亦爲之少抑由是人加敬畏乆之以贡授训导于建安分教有方弟子请业者与之讲説无异在郡庠时尝以清苦养心行义济世爲吾儒分内事者谕诸门人监司至者应对务尽事理不爲势分少贬故往往有忤者且建当路冲多迎送先生弗任劳也将告归或止之先生曰官以达志非是将焉用之人各有能有不能戾吾性以安斗粟非吾所能也遂弃官归于是问举进士由广平推官擢刑部主事三载考绩先生受封如其官阶承德郎居三载问称疾请告归省乆之将遂不起先生力劝之出曰汝年尚少退其可轻言哉复以所尝教人者数言恳切语之问佩服惟谨其文学政行重于缙绅论者归先生之教云先生奉亲以顺志爲事兄卒后抚孤侄绶如己出季弟既析产而贫复挈之同居谢官后即所居种竹成圃作一室徜徉其间故旧过从周旋宴如若不知有家事者问以时事不对居若干年乃卒夀六十八陶安人武进人也其父武冈州学正永通经博学爲后进师以贡入官安人生于武冈笄而归先生凡若干年其封今号也与先生并命又若干年年六十九卒自初归至从官建安俭勤自持与先生无违德且有相之道焉其出奁物以助不足者不论也先生之忤上官也安人屡劝之逊及不变则又劝之亟归无及于祸曰吾能甘淡薄无以无禄爲虑也先生之卒既襄事问起复由刑部调兵部擢知登州府继调临江安人皆不就迎养盖以幼时备厯江湖风涛之险之故问屡防乞归安人辞焉而疾不起矣予与先生同郡而未之识间识问以道谊爲知己既又闻先生于徐司训东之谓其能以一节自守真有可以警流俗者使其得一郡一邑而爲之将必有以自见而民受其惠乃迟廻庠序仅领儒官以去又以直道不乆于职虽有淑人之具诸生者不多被焉其所未竟将在其子乎虽然先生之志高矣而陶安人又能安贫乐退以成之论先生者曰直而介论安人者曰顺而约盖有合于易交相爱之义予表先生能独遗安人乎先生卒以正德乙亥八月十四日葬以丙子某月某日安人之卒则嘉靖癸未十一月二十八日也葬爲某年某月某日子男四人长学后先生若干年卒次即问次思郡庠生次辨例授冠带女二人孙男四人女孙九人
　　范君民泽墓表
　　范君民泽乡贡进士来贤之父讳霖民泽字也其先苏郡人系出宋文正公之裔先若干世自郡城徙居常熟之福山高祖叔辉赘吕庄王氏是爲吕庄之宗曾祖文伯祖端本父崇望皆入赀受服崇望号思养尤有令闻于乡邑娶陈氏生子六人君其仲也资貌秀硕性复警悟读书知大义范故有物产崇望又振起之晚嵗倦勤君辍学承家弱冠如老成人凡公私应有余力思养忘家虑焉性笃孝以母不逮养语及輙呜咽尝诵孟东野寸草春晖之句恻然感之故自号草心友爱兄弟寝处一室非有故不离规过朂善公于财帛来贤思养冢孙也思养濒终尝命以百金资其学费君竟均之其丧思养人谓之治征文于名卿以表其墓且裒其遗稿而梓行之费自己出不以烦诸昆季防葬者千人君性诚直见于色辞冠服雅素举动有仪人望之若儒者襟度坦厚其于人成美掩过解纷平怨一以平心处之卒不爲累雅好义族属贫病姑姊妹失所割产出资赒防之无吝无倦至于食流莩収弃孩埋遗骼凡目所见而力能及者亦往往有之若蠲租已责则常事不论也来贤以俊异逰邑庠继入太学寻领壬午顺天乡荐公遗书勉以逺大所居当山水胜处偕一二胜友出入觞咏有脱俗之兴自三呉至于钱塘乗舟出逰徘徊吊古归方将爲莵裘之营以自老焉无何以痰疾不起嘉靖乙酉四月二十九日也来贤卜以卒之又明年十二月三十日葬君于虞山南麓先期奉其师表叔前浙江道御史陈君状来请表其墓上之石吾闻诸孟子君子之泽五世而斩此泛爲君子言之若夫大君子则异于是盖文正公至于今凡若干世矣而其旁支遗裔异邑别宗亦往往有贤者出焉如民泽者况尤克念先德躬脩孝弟以自树立于乡里哉又况来贤方出贤科将逺大是图其进未艾哉铭其幽不足而大书以表之爲他日地固亦宜之其诸事行具志铭者不书
　　曹母王孺人墓表
　　妇人之墓无特表者曹母表焉贤而悼之也且梅隠之阡始葬者母不表则恶乎志然则何贤乎母贤其善教子也初母之夫今饶平知县邦彦君领治戊午应天乡荐于是其子今户科给事中懐年才六嵗饶平三上春官及再入太学母居家躬督绩学朝夕无间不知饶平之在外也比给事领癸酉乡荐上春官归母督之益力及登丁丑进士改翰林庶吉士读中秘书母闻之曰是可以大成吾子之学矣既賛饶平君贻书防励即遣其妇往共内事且戒之曰朝廷于诸吉士饔飱膏烛防不有给欲其专于学也而可溷以家事乎况今在旅汝往惟共无俾懐也有内顾忧且北门之王与东门之曹世望相埒吾之归曹曹业方落而装出于王者先燬于火吾不敢怨躬井臼以与汝舅周旋至于今日而弗闻乎母于是盖有余教焉郡邑中称善教者宜莫如母抑何悼乎给事方授官有禄饶平亦自新喻教谕擢今职母从而南朞月遇疾不起给事既未遂养又弗躬含敛其情有不胜悼者故人亦爲之悼之也给事归以先茔地狭乃卜吉于惠山寺西梅隠后冈之原营而葬焉先是尝请铭于今太宰藁城石公爲铭比葬复立石墓前介吾姻友秦君国英请表于予予交曹氏父子间乆不能辞也母姓王氏邑之江隂里人父某敦朴有行义母朱氏亦善教子母之弟惠以癸酉乡荐今官广西桂林通判母之善教盖亦有所自云母生成化乙未九月二十五日十七归饶平又二十八年庚辰七月二十三日卒年四十有六而已子五人长即给事懐娶徐氏其次者夭又次性娶惠氏情聘邹氏悰聘王氏女五人其壻曰许某侯某叶某张某盛某孙男一人柯聘葛泉州女女孙四人聘于王卿氏华麟祥氏邹炫氏邹諲氏给事奉母之防以某年某月归自饶平以卒之又明年壬午十月二十四日襄事太宰公志列母内行如太史陈先生鲁南状尚多予以表事体大故特举其善教所以称母者爲后人告
　　谈太恭人钱氏墓表
　　太恭人钱氏莱州府知府秋云谈公讳纲字宪章之配也莱州公以进士爲南京刑部主事员外郎郎中太恭人先封安人继封宜人公擢广信知府更莱州乃老后太恭人以子贵加封如公秩礼也公卒之十八年恭人卒其子一麟一鳯以卒之明年十二月某日葬于防来坞之原从公兆也浙江提学按察副使盛先生既铭其幽复树石墓上奉建宁知府罗君状请予表之予室顾淑人谈出也且辱莱州公知乆于太恭人能无言乎按状钱氏裔出呉越武肃王之后讳进字寛甫者自嘉禾徙无锡世居湖头余百年矣国初有子正子义仲益并以诗鸣蔚爲族望子正之曾孙叔简娶张氏生太恭人幼禀聪慧父母爱之适莱州公丧其配赠宜人朱氏其父封奉政大夫南京刑部郎中采芝公谋于其配茹宜人遂聘焉厥既来归及见叔舅佥事公泰公兄主事公经外内上下交贺得妇未几二公继没门户渐衰莱州公方爲诸生恭人相之绩学益力天顺壬午举于乡明年防试遇贡院灾阽危而免恭人闻之忧以致疾且斋而祈焉甚恳公既第进士恭人之京弟坦送之归而道卒恭人曰弟由我死盍于我殡于我葬既而防其寡妻至于成节被旌凡若干年不衰当公以进士使山东劳瘁成疾而几危也泣叹而告恭人曰吾与主事兄以吾亲之教皆获登第封典未及而亲年已老吾死不足惜如不瞑何既而闻有输粟例恭人即脱簮珥劝公爲奉政公先受服焉公疾瘳授主事南京再进至郎中恭人皆奉茹宜人以养及携主事公之子一诚延师教之与其子等奉政公卒莱州公与仲兄成章庶弟防及一诚四分其产既而恭人告公曰一诚也贫柰何乃悉推其分与之姒氏丧一诚继之其殡葬皆于恭人乎具公之广信恭人迎茹宜人养如南京比更莱州茹宜人已逾耊道路且逺公欲请终养恭人曰吾闻之人臣不以家事辞王事礼也吾以妇奉姑而子代父养将不可乎公独行之任恭人家居养事修备宜人安之越二年公归宜人年益高恭人从公同侍朝夕四年年九十有一乃终先是伯子一麟例贡需次家居其仲一凤以乡举署桐庐训导恭人谓公曰二子既登仕途君亦老矣不及时自娯将何待乎凡家事一自任之不以烦公公得逍遥林下专心著述焉凡数年卒时一麟候选都下一鳯转教谕桂林恭人躬治丧事兼综内外无拂礼俗比一麟等奔归则丧具备矣服阕一麟授南京东城兵马副指挥一鳯改进贤教谕二子交使迎养恭人曰此固吾从子时也从必于长遂之南京暇日谓其官渉刑狱因举常劝莱州公者戒之且终以欧阳崇公求生不得死者无恨之説葢隂有祈嗣之意焉一麟泣受唯谨明年三姙皆男人谓恭人言不诬防一鳯迁应山知县而归恭人与二子各膝置其子以相娯顷之以莱州公不及见又相对泣叹临行一鳯跪请教恭人曰公勤亷慎缺一不可吾无多言既而一麟进中兵马指挥于是恭人有加封之典一鳯由应山调平江改四川大邑莅任三月思恭人老谢病归见之甚欢寻以徽号恩诏赐粟帛诸物恭人犹躬拜之一日夕食毕濯而就寝无疾而逝人谓太恭人殆神仙家所谓尸解骨蜕者葢其轻财好施天惟昭鉴之而彰其报者于是乎在此其説固未足信若夫天意则有之矣洪范五福其卒曰考终命命有定数顺受而无亏斯其正矣然或臻乎其数而身罹疾疢不暴颠蹶则积痿痹痛苦百出至于不可胜而毙焉者虽上夀其得谓之考终乎由是知太恭人之得报于天者之至也是故君子必爲之表焉不然则不务德而惟神仙方外之术之求者有之甚则流于符箓之説皆指太恭人以取信岂不爲女德之累也乎太恭人卒以嘉靖癸未正月二十五日距其生正统戊午二月二十七日享夀八十有六子男二人长即一麟娶华氏赠孺人继蔡氏封孺人次即一鳯娶呉氏女四人长适杨頥次适光禄典簿华亢次适华球次适义官华爵孙男六人恺邑庠生娶朱贡士廷补女悌聘秦贡士国和女愉聘华国子文成女忱聘华指挥腾霄女慎聘华国子国仪女其少者曰恒孙女七人长适吕国子亨夫次适茹国子钊次适华干次聘于浦义官君万子称次聘于罗建宁文徽子汝推次聘于邹指挥邦翰子应参次聘于殷司训时衡子旦谈氏自始祖夀斋由汴扈宋南渡遂家无锡数传至封监察御史公礼礼以上世以医名礼之子若孙始用儒显莱州公其最盛者也文学渊其著述多行于世云
　　明故耕云处士董君配江浦太君杜氏合葬表
　　耕云处士董君克振之配江浦太君杜氏年九十五以终其葬也其子江浦知县遵之友四川按察佥事姜君仁夫爲之铭其曰太君而系以江浦者仁夫因江浦士夫君子之称称之也而遵以善政得于其人以成太君之教者盖不待终诵而知之矣且其铭之称有曰爲妇则妇崔氏之唐爲母则母尹氏之陈允哉言乎吾因遵而知母姜君云吾亦云再考其叙之称其俭节共惠于太君皆常事不举其曰耕云没遵治丧用礼修殓法屏佛事宗戚病之太君不爲挠又曰大姑黄老而病疮家众疑不敢近太君羞馈候寝抑搔痒疴如他日姑陈病风手足挛巻太君任盥栉跪榻前饲饮食煑药爲汤抱之坐盆上熏且浴三年如一日乌乎太君之孝其他可能也其事二姑于疾如此非其心之纯笃虽一时不能勉而况于乆乎其丧处士能听其子之用礼不以宗戚言动尤有古贤母风致四十而寡望百而终子遵入官厯教与政由南昌训导溧阳教谕乃至江浦前称贤师后称贤牧东西迎养太君志体兼豫凡若干年防以时艰辞政就教防上忤当道顾得琼州感恩之调间闗海道有不遑将之叹未几乞终养归相见驩甚不啻融泄焉者又凡若干年乃卒中经今上嘉靖改元与于追尊诏恩高年粟帛之赐嵗时坐慈夀堂上遵率诸孙捧觞上夀邑大夫躬来加礼谈者荣之夫以太君之贞心苦节限于年令而不得与旌典命也遵学成行修屡试于有司而不得防名荐书以阶显仕贻太君封亦命也虽然由君子观之今之所谓荣殆无异于旌与封者况天与之夀既若是其高且获康宁以享之子亦老矣侍而待瞑葬铭出于知者不朽之托于是乎在近与南昌张东白先生所爲堂记逺与处士之铭于开化吾先生表于枫山章先生者存没辉映其荣多矣而其事尤难遵吾斯文知己也昔在江西有官属师友之分既葬太君乃用书及志刻遣其子汝俛来请表予谓处士既有表太君祔焉表则爲复然前后葬日有不可不书者第愧吾之言不足爲太君重耳其表曰明嘉靖五年十有二月二十有四日壬申江浦知县兰溪董遵葬其母江浦太君杜氏于东湖之墓距其父耕云处士君葬于成化甲午十有二月庚寅凡五十三年啓而合焉礼也杜亦兰溪人其先爲五高先生之裔其父曰景福母张氏其详在姜志
　　冯氏青山阡表
　　正德辛巳二月丙申广东按察佥事冯廷伯迁其考赠承德郎刑部主事观省公暨其配封太安人秦氏之柩于龙山之墓廼即青山新阡而葬焉先是治乙夘刑部公卒丙辰以葬己未秦安人卒庚申以葬既封既树于今二十有三年或有以下湿为言者廷伯旁视而信惟是焉惧往来山之前后相求吉壤乆而后得于斯后负龙山第三峯惠山左峙璨山右掖前抱梁溪襟以重湖湖外诸山隠隠可望堪舆家曰善卜筮恊从乃勤坦墉乃肇茔域将改图焉于是廷伯生母李安人以庚辰六月四日卒遂卜襄事左公右安人易地而兆如故李母右而稍后礼也君子谓古之人通乎幽明之故专精庙享而不修墓况于迁乎墓之迁也仁人孝子必有甚不安焉者矣凡葬言水深土厚土之不厚则水或浸淫越棺若褊祔以侵于肤势宜有之春秋讥世室屋壊为乆不修也墓藏体魄独可若是恝乎此廷伯所以歴询葬师披榛涉莽防履嵓嵚而夙夜不遑者也冯氏世为锡望自宋信州知州梦得十一传而至刑部公之考望江教谕戒轩先生起家布衣斆学著述彬彬成章为贤师儒公承其绪由贤科再擢而典教阳谷善诲之声于戒轩有光晚得廷伯为名进士歴工刑户三部官至宪台秦安人实相公教昔者二铭皆予执笔葢叙之者悉矣今兹之迁廷伯又属予言予故约书之以告夫过而谒焉者乌乎刑部公才浮其位秦安人德称其配而丕显于廷伯文学政事懋着中外君子犹以为未究其用焉冯之后其将益昌乎帝锡之章贲及林麓予何敢賛一辞哉观省刑部公之别号乡大夫士称之廷伯名防秦太安人吾邵氏之甥也李安人于令当有封而命不时受廷伯言輙悲之



　　容春堂续集巻十三
　　钦定四库全书
　　容春堂续集卷十四　　　　明　邵寳　撰
　　传【四首】行状【二首】碑【二首】
　　传
　　白中丞传
　　公讳圻字辅之自号敬斋常之武进人太子太保康敏公第二子也其世具康敏公传母一品夫人蒋氏公生颖敏过人年十八以诗经举于乡十九第进士观政戸部请告归娶授南京户部主事所莅称治三载考最未几陞南京刑部贠外郎夙夜治刑书听防明慎寻进郎中以疾告归乆之改戸部郎中奉敕督运有声于漕于是康敏公致政矣便道获侍疾比卒亲侍敛焉起补工部都水郎中寻迁浙江布政司叅议分守浙东诸郡有希权贵意请开处州诸银穴者公从鎭廵往视具列利害议嵗输代课以息防敓公私称便金衢二郡饥且疫公举诸荒政乐清豪徐总纪谋杀人乆不服上命给事中御史来治公与按察副使彭济物讯得其情遂寘之法安吉知州廖纪为豪右诬赃罪听者率避嫌弗为辨公曰知善良而不之扶若公道何即详谳白之日本使有自鄞以去者鄞人将奏留焉公验无奸听逸去温金二郡多伪吏蠧政公黜三百余人长兴有重税田八百余顷洪武间冲于洚水遗税病民公请去之杭郡大饥公再举诸荒政宁绍台三郡大疫公药病敛丧尤加之意陞福建左叅政仙逰汀漳诸县防起民悉奔窜公适病疟即舆而徃率民兵追之至大田驿相距二十余日防鎭东福清官军至合追至宏路驿贼渐散去既而贼围武平公复画防防御督共饷不絶贼遂逺遁民则安堵琉球贡舶至以风故违所公验逸之如鄞故曰柔逺道当如是泉州倅纵墨而抗于分司蔓起大狱歴数年不决公详阅而折之转右布政使寻转山东左布政使时秋大灾公通三十县轻重其征中监某致香于泰山因要重贿公婉谢不应贼初平恤残旌烈诸政公举之亟鲁王当袭封未有适立公与议焉论者称允迁应天府尹覩郡学礼殿坏首修之师生廪久缺为之措补招复流民凡千余戸申康敏公丞府时所定义役法仍条上不敢擅者七事皆切时弊擢右副都御史敕总督南京诸仓场公简率官职唯谨又以京储日匮而吴楚诸郡兵荒不继请议节革冗耗劾坐军职不法者三十九人管屯官病军甚又劾坐若干人千戸郑僖王忠挟势强支殴监仓主事王瑞之且诬致重罪公疏白其枉蔽罪僖忠于是太夫人夀八十乞侍养不许乃迎致台舘集公卿为夀盖出莅官政入视寝膳者一年太夫人思归因防乞休致不许太夫人归以疾终公号恸奔归乃敛既而追思成疾卒年五十二配何氏累封至淑人子二长说次谊皆县学生所着有奏议集东廵纪兴诗各若干巻邵寳氏曰昔人谓年少登髙科为不幸信斯言也宜莫如吾白公然公自筮仕至佐都台凡三十余年职职而举而总储时尤振肃称良宪臣以显荣终则何不幸之有初公以进士请告归娶此着令也疏既入予问曷日行公曰命未下敢先日乎此其事与汉石庆不轻对马相类盖公之醇谨夙成如此书曰谦受益公有之而何不幸之有同年年与公下上者有山海崔锦世美太原车相进贤皆未官以死昔人之言岂二子谓邪
　　郭氏二节母传
　　泰和郭氏当洪武永乐中有贞节之妇二人萧氏者为彦清甫妻彦清当元末兵乱与其父徳祥甫率众保障乡里入国朝以董赋为千长年若干卒有子三人可权可行可平皆防萧氏曰吾事也抚之成立以老事见少师戸部尚书萧公尚约所为夀萱堂记后可权早卒其妻刘氏生二子长者七歳曰克哲其次曰克咨才三月刘氏曰吾姑能存诸孤今赖之吾安敢不力二子长有室有孙若干人亦皆成立曰任者克哲之子也正徳戊辰进士今为大理寺正文而有政尝作显庆之堂今都御史刘公咸栗为记陈按察文鸣其姻友也又为之叙述云君子曰易坤之六三文言称地道无成有终而以妇与臣道并言之臣之道不难于常而难于变变而能恒其徳是谓贞臣惟妇亦然是故有贞臣而后能国有贞妇而后能家郭氏姑妇二贞继延家祚皆可书也吾闻郭出汾阳忠武王唐季有讳瞿者避黄巢乱始由金陵徙吉之龙泉乡其八世孙逴又自龙泉徙泰和之千秋乡防溪里盖世有仕籍至元之世无闻焉要皆束修自好乡里归重也而徳祥甫尤读书乐善称隠君子盖世积之节义乆矣二母之贞厥亦有自哉
　　邹贞妇钱氏传
　　贞妇钱氏者无锡钱孟深女也年十九归邑人邹翃时扬数月时扬病钱左右侍汤药无违夕露祷请身代曰夫冢子也妇可死夫不可死越二年时扬卒钱年财二十有一恸而无怨既除丧遂屏华饰弗御亲党有怜其少者为之重叹钱敛袵谢曰命也退无他言当是时邹氏方饶于赀钱日处中闺事妇事唯谨纺绩有间则独坐未尝越中庭一歩舅姑娣姒下至媵婢皆曰难哉若人盖至于四十五十犹其初也既而丧明继以衰病卧牀褥数年卒年六十有四先卒数日念时扬祀无主谓其从子太学生望曰叔氏亡矣在诸子惟汝奈何图之望曰母吾世母也葬固吾分若夫祭也则从伯氏翃之子叶也可遂以叶为后君子谓钱知礼无媿古贞妇云越三年望以叶葬之九曲河之原从时扬兆太仆少卿吴郡都敬铭之二泉邵子曰妇以从一为贞贞之渝也论者一归之寒饿其然哉太史公称蜀寡妇清世有丹穴以财自卫不见侵犯秦皇帝以为贞妇而客之为筑女怀清台乌乎节成于志志茍不坚在贫则迫在冨则荡其不克终一也不然太史公何特笔于清也哉吾闻钱氏事有感焉于是乎书
　　和坦齐传
　　和坦齐周思文养子也周金陵人其先湛为戎州通判徳祐间家尽俘于元兵思文之父泰独以从舅官海南免后卜居无锡治春秋屡荐不起尝愤权奸误宋乃以忠臣飞芾天祥之姓名思文兄弟三人致景仰焉泰之名思文亦繇是起义以志敌雠也元季天兵围无锡张翼率父老谕降莫天祐思文与往和坦齐曰周族丧败惟我一支存耳此行若不讳如宗祀何儿当代往脱不还第为我抚二女足矣既天祐降余党迟疑和坦齐趣之进遂被杀思文葬且祠之厚抚其女详见王学士逹所为墓志泉史曰当是时翼之义髙矣思文与翼同以义望于乡者也其往也死生未可知也不往则谓之曰不义将焉逃之和坦齐之往知代其死而已而不知免之于不义也义重于死君子之论也盖和坦齐其取义者矣
　　行状
　　太子太傅礼部尚书赠少保諡文简毛公行状曾祖伯振
　　妣张氏
　　祖弼累赠资政大夫礼部尚书
　　妣王氏累赠夫人
　　父升累赠资政大夫礼部尚书
　　妣范氏累封太宜人累赠夫人
　　公讳澄字宪清姓毛氏别号白斋晩更三江学者称三江先生世居苏州府昆山之东隅治间割其地为太仓州遂为州人自考以上继有善闻于乡公生资性明粹神采秀朗容止端洁行歩未尝左右顾七歳善属对间为诗歌传播人口嵗时与诸兄谒姻戚长老或赠以金钱归即弃之曰要此何用吾不欲违其意故携归耳陈武选恺闻而竒之许妻以甥年十七充太仓卫学生清苦力学每试有司輙入优等成化丙午中应天乡试归遂遘疾明年治戊申丁父忧哀而尽礼服阕卒业胄监学思兼进徳器聿成所作程文及拟古文凡若干首皆善体认而词气超脱然意不自满悉取而焚之人或窃诵一二吴中晩学传以为式癸丑中礼部防试廷对赐及第第一人授翰林修撰公感激奋励益究心道德之蕴及礼乐名物之故精思实践融会贯通涵养之乆襟怀澹如随所应接务合理道丙辰同考防试得人为多三载考绩进阶儒林郎赠考如公官封母太安人妻徐氏安人已未再考称职充大明会典纂修官庚申二月充经筵展书官是嵗八月援例请告送太安人还乡于是大父夀百嵗中朝缙绅为赋咏以彰世徳者若干人有司为建人瑞坊壬戌赴阙癸亥三月会典成进右春坊右谕德仍兼修撰预修通鉴纂要甲子二月充东宫侍班官八月充东宫讲读官公声音精切义理明畅时武宗为皇太子进讲称旨入言于孝庙曰今日讲书毛先生是苏州人说书却眞正明白孝庙甚喜方中秋设宴遂彻以赐乙丑二月充经筵讲官武宗登极推恩宫僚陞左春坊左庶子兼翰林侍读九月赐金厢束带及上两宫徽号遂加赠考如公官加封母太宜人妻宜人是年修孝宗实録充纂修官正徳丁夘正月闻太宜人疾请归省不许讣至匍匐归哀动里闬既葬避居北郊未尝一入城府或为郊行从一苍头遇幽胜盘桓乆之与乡人处由由然絶去边幅及干以私则正色却焉巨室有被诬者当道将奏没其产初求救于公弗许既而廉其罪不至此邂逅为直之其人报以数百金公尽却去曰吾公道扶人安能以贿为尔役邪其光明清介类此嵗已巳逆瑾谓会典出内阁意凡所陞秩悉夺之公亦落庶子止余兼职是秋起复仍官侍读庚午陞侍讲学士八月主顺天乡试九月署国子监事辛未充殿试读巻官寻陞学士充日讲官壬申掌院事奉命教庶吉士君子谓公言动可法不止文字之师甲戌主考礼部会试寻陞吏部右侍郎乙亥陞左侍郎尝署选事人服其公丁丑正月三品一考进阶通议大夫诰赠祖考皆如公官祖母王及范太宜人徐宜人皆赠淑人廕子希原为国子生六月陞礼部尚书侍经筵戊寅武庙南廵公倡议谏止防凡数上期于必还兵部尚书彭公泽初为左都御史尝奉命制陜西边事时土鲁畨侵轶哈密彭公既处分奏行奸宁不悦忌彭者遂文致为罪将置重典于是有集议之防公言彭某有功无罪都给事中王爌石天柱亦如公言彭遂从轻明日王石皆降外任或嗾宁撼公公弗为动隂伺月余无所得廼已逆濠未反时奏欲令抚按诸臣朝服进见有请公奏行者公据故事条上濠居母丧伪为孝行胁镇廵请旌表公覆奏引孝经诸侯之孝云云谓今所上与此不同事皆得罢濠与其党甚怨之公如弗知也己夘春赐大红蟒衣一袭玉带一围先是二品赐玉者三人公与焉左右不悦公者匿弗予至是驾自西旋将郊公当导驾度弗能终匿乃始出之庚辰会试充知贡举官五月尚书一考例有兼职左右有沮之者止加散官赠祖考皆如公官祖母以下皆夫人逆濠既获武宗驻跸通州朝制宗室有罪下诸王府议然后告庙行之左右言濠多内应恐入京生变召文武群臣出防议公正色云前有宸濠朕自有处置之旨必发书告庙一如旧制不宜在外草草成狱奸彬在列为之吐舌自是法官执奏皆以公言为据论者谓当是时群奸窃柄且握重兵人人自危而公议不少沮可以为朝廷重矣明年三月武宗崩慈夀皇太后有旨往迎今上皇帝入继大统公与使焉既得命兼程以进比至有议行五拜三叩头礼以见者公曰今遂如此后当何以加之且将来劝进辞让之礼行乎废乎上闻而是之赐防叚十表里白金千两下及仆从皆有赉驾行前后扈从备竭勤诚上每加慰劳既即位复念前劳赐白金防叚各若干又赐罪人家属一人寻奉防议兴献王主祀称号公会文武诸大臣议引汉成帝立定陶共王子为皇太子立楚孝王孙景为定陶王奉祀共王事云云谓今皇上既以兴献王长子入奉大统无他兄弟宜别立献王后以主祀事以兴献王亲弟九人伦序推之宜令益王第二子崇仁王袭封兴王继献王后奉承祭祀献王长为一国始祖万世不毁称号则引宋英宗以濮安懿王子继仁宗后程頥所论云云谓今兴献王于孝宗为弟于皇上为本生父亦犹宋濮安懿王之于仁宗英宗皇上既入嗣大宗宜称孝宗为皇考改称兴献王为皇叔父兴献大王兴献王妃为皇叔母兴献大王妃凡遣官祭告兴献王及上笺兴献王妃皇上俱自称侄皇帝名隆重正统尊崇本生无所不用其至可以为万世法奏上有防若曰事体重大其再会议来奏公又议得兴献王宜令崇仁王暂以本爵奉祀兼理府事俟山陵事毕及三宫尊号礼成再请防议定夺兴献王称号制皇帝于宗藩尊行止称伯父叔父自称皇帝而不名今皇上称兴献王曰皇叔父曰大王又自称名尊崇之典可谓至矣复备録頥文随议以上有防若曰还博考前代典礼再防详议务求至当来奏公复议臣等前所引程頥濮议皇上称兴献王为皇叔父兴献大王此孔子所谓事之以礼者此外推尊之説称亲之议则似乎孟子所谓非礼之礼孝子岂忍以加其亲而忠臣岂忍以导其君哉推尊之非莫详于魏明帝之诏称亲之非莫详于頥之议頥议前已録上兹録明帝诏文并乞赐览有防再议复议得先王制礼本乎人情人无子以兄弟之子为之后为之后者谓其所后曰父而所生曰伯叔父此皆人情之所安也人情安则天理得矣臣等不敢以他説进奏上诏还再议既而内阁亦奏如公言有诏卿等委曲折中为朕申笃孝之情云云公疏犹云礼可以义求而情不可以言尽仰体圣心揆量事体使协乎情而无悖于义密勿谋猷腹心忠爱非臣等有司所敢专得防有考据精详议处停当之语继奉慈寿皇太后懿防称号遂定主祀事寝后有奏于安陆州立祠祭署设丞二员以戚里子孙为之者公复据前议执奏事皆详具奏牍是秋吏部尚书缺廷推首属公公固辞曰人岂不自知吾才岂堪此哉时秉笔者左侍郎罗公钦顺必欲推公公曰公同年岂不知我他日偾事公亦与有责且乔司马有何不可乃欲强我声色俱厉罗公知公意坚遂以乔公首荐公次之闻者嘉其退让山陵事毕再疏乞归俱荷温防勉留明年春纂修武宗实録充副总裁每朝罢入史局多所笔削出理部事日宴始归尊号礼成録迎立功加太子太傅廕子一人锦衣卫世袭指挥同知五辞不允公亦不敢受寻奉昭圣皇太后懿防主选大婚得女子七人其一人为刘鎭抚某女故宦官某族人也故中人多助给事中底蕴以告公稽武选贴黄而信即具奏上俄有左顺门议事之防公意其为此誊贴黄以进其事遂止册礼行公充副使比终事赐绮币者三公素有脾疾及迎驾议礼精力继疲至秋乃病尝候早朝昏移时及兼史事重以冢妇若孙之丧病遂日侵冬月益甚疏乞骸骨不允寻命医调治及遣中使问以羊酒蔬米明年正月以生还乞复不允仍命充会试知贡举官疏三上内阁拟俞防进上览之愀然曰此辈老臣方切委任何遽至此医问如前比四疏知不可起始许之加太子太傅赐勑给驿遣其属一人防送还乡命有司时加存问月给米四石嵗给舆四人勑有朝茍康复暮即起用之语濒行又遣中官致寳钞为道里费公感激泣下谢表恳笃有余忠焉既而治装出都门防病少间朝绅饯者盈道人以为疏傅复见行至兴济病作卒于舟中上闻之震悼辍视朝一日遣官谕祭者九命工部营葬赠少保諡文简仍以迎扈功廕子一人为中书舍人公少时尝夜读母夫人遣女婢叩门送膏烛不应伯兄洪自起呼之乃出虽盛暑家人未尝见其露体简淡寡欲悉以世产让其兄弟上赐金币散诸宗党故旧有差室无妾徐夫人没三年始买一婢及病厚遣归其家公性嗜诗亦颇喜饮每把酒吟哦不辍伺成章书之意格髙古音律和平闻者耸听疾诵一二过輙火之曰吾以适吾意而已平生言行无少伪犯而不校遇事正直不以利害少屈然务韬晦故实浮于名位既通显济物荐贤恒如不及而未尝自言其人或知而来谢则曰余忘之矣当正德时士风竞进公独絶口迁叙嵗月亦未尝一造要人之门每语其子弟曰莫非命也彼不顺受何为者哉遇故人过从笑谈终夕或酒酣頽然而卧若不知有世间事者公在礼部乆诸王府陈乞一裁以法上在藩邸顾独以此知公及奉迎归圣眷遂深方将大用公天下亦望公朝夕入辅而公归且逝矣配夫人徐氏子男一即希原女一适南京礼部主事王世芳孙男三与防与立与恭孙女一许聘金允若曾孙女一与几先公一年卒公卒癸未四月九日距公生天顺庚辰八月二十二日春秋六十有四希原将以卒之又明年正月一日葬公于盐铁塘之原合徐夫人兆先期衰绖杖走无锡以状属寳泣而言曰先公与公道义相知几三十年公先太夫人之铭先公得状于杨村舟中力疾起诺孰谓越三日而遂不起乎言讫又泣若谓寳虽在丧有不可辞者寳违朝省乆矣公之事不能备知然希原之情可念也乃受其手録事实略加次第为状如右以备立言大君子采而书焉谨状
　　先母太淑人过氏行状
　　先母封太淑人过氏无锡黄藻里人宋宗室徐王郡马孟玉十一世孙其先自宋以来隠德相承至于我外祖时明翁娶于周泾周氏而生吾母于女行为季年十九归我先考赠奉直大夫许州知州加通议大夫都察院右副都御史纯和府君讳溥字惟渊寳生三年先考病卒葢吾邵之先宋以上谱逸无征元季我七世祖容春府君髙不仕之义与倪处士元鎭为文字交国初五世祖仲容府君始以人材起试职知州以卒高祖叔安府君从学周正言士衡而与王中书孟端为友能自受益以资践履士望归之至我曾祖存一府君博洽经史终身由礼隐然山泽之儒寳犹及见焉其卒也与吾先考同时于是门祚衰薄母鞠寳惟谨既除丧二年又遭我祖母杨淑人之丧以寳襄事诸父有利吾产者百方震凌将夺之节当其肆暴母至携寳匿曾伯祖母王安人所然不为变既而析产争取金帛泉货母独取存一手校先世遗书千余巻昌言曰吾冢妇也此书当与吾儿读之袭而庋之牀顶然以爱故尚未令就外傅寳九嵗始延里师俾授句读继遣从经师受学寻防邑庠中应天乡试试春官不利卒业太学凡数年间母鬻旧产暨诸服饰共给殆尽寳二十五得进士授许州知州迎母就养封太宜人歴陞戸部贠外郎郎中江西提学按察副使浙江按察使右布政使湖广左布政使都察院右副都御史总督漕运母自四十六至七十凡二十五年皆就养时寳以逆瑾属劾平江伯不从矫诏勒致仕家居越数月起廵抚贵州勉奉母以行至长沙有户部侍郎之召而还于是母年七十一病衰不能就养再请终养未许寳至京师数月又请至再许省视抵家三月又请乃许侍养于是以诏进今号又八年寳进南京礼部尚书疏辤逾年未报母得中风疾往往而剧吏部以请得先帝俞防今上登极上辤疏诏趣起莅事恳辞许之且命有司以礼存问于是母年八十有一矣寳入致命母病不能起犹加命服于身为叩头状寳惟吾母贞心保孤壮老安节如一日例以受封不敢请旌先是封太淑人之诏有矧予风纪之臣上有贞节之母之语至是继被殊典于诰有光尝请于今致政少傅震泽王公作贞节碑树之寿藏之左是嵗冬十一月病复剧十二月二日遂终适寝乌乎哀哉寳忆少时每夜读书母必手女红以相之常谓读书在勤然须节劳无致成疾秀才家书尚多非力莫能读也故戒勤之意率逾于警惰其迎养在官凡政事若罔闻知曰妇无外事况官事乎朝夕定省惟以共勤戒之而已在许州奉诏毁淫祠寺观有为请于母者母曰此朝廷事吾儿不敢废格吾敢阻遏寳祷雨斋戒母率家众亦素食至旬日不怠曰吾在官敢独肉乎寳以一年俸米还前官之母之棺价不足又假诸同官寳重于告母曰此义事也儿第为之我当节用而已夀日不纳女宾曰此谒阶也虽旧有之吾不敢踵在江西长壻来迎妇同官谓廨近察院戒减用乐母命彻乐不用寳视学外郡母在廨日惟买一肉一菜外无一人出入寳归宪使周文化以告且叹曰何太夫人之清慎也寳以问母母曰宪台之法吾固当为儿守之在淮鎭寳以忤瑾听逮京师母闻之忧惶驰系疾病几殆比退休归病即日愈大喜无怨既得告而有召命人或谓母曰太夫人盍行乎母曰吾老矣儿亦多病非做官时也夷然而罢及初病命启诸箧笥检旧衣分诸女孙或意母养于官乆必有珍竒重货及启皆无之虽寳亦叹吾母之廉也存问礼至邻媪谓母曰母何物报上母曰天之恩岂物所能报哉惟有叩头而已媪曰母在牀其何能叩母曰吾儿代我叩矣呜呼言犹在耳色犹在目今而后不可继矣呜呼哀哉母生正统辛酉閠十一月癸未享年八十有二子男一人即不肖寳娶顾氏累封淑人女一人殇孙男三人曰德孙曰佛眞俱殇曰一母命为寳后者也女孙三人长适义官华珉次适邑庠生吴汝宪次赘邑庠生秦汶夀藏在惠山绣岭之原去先考墓数百歩而近卜以今年癸未冬十月十日丙午启而葬焉距先考葬五十九年矣念惟体魄乆安不敢议迁爰制衣衾棺而合之寳不天先考背弃太蚤惟母之恩实兼父道寳不孝无能为养仰荷圣明锡之晩福又弗克承借以登上夀踊地号天无所逮及惟襄事有期所以埋铭树表于墟墓之上者不假大君子单章片辞以为不朽之地则寳不孝之罪其终何以逭诸用是抆泪为状仰干于下执事惟少矜其志焉而亟赐之也寳不胜哀苦祈望之至伏纸悲咽不知所云谨状
　　碑
　　通奉大夫福建布政使司左布政使华公神道碑铭
　　正德辛巳冬十二月十二日福建左布政使华公以疾卒于家先是秋八月公以上初嗣大綂奉表朝京师称贺十一月还过家上冢启行而病三日大病又明年嘉靖癸未春正月十又一日其子琢琭等葬公于分龙之新阡惟着令神道有碑乃以公诸孙进士子宣所为状请文于寳按状公讳防字文光别号梅心更号双梧居士其先本春秋宋卿族散处四方其居无锡者葢逺矣在南齐有孝子寳者其族之望也宋有曰荣者以仕居汴至其曽孙原泉当南渡时始复居锡之隆亭胜国时友闻提领州税璞辟晋冀屯田总管铉为都功德使司都事皆未显若功德之子防武乡称栖碧先生先生之子宗鞾鞾子兴叔叔子宗隆则皆隠而望于乡焉葢自宗鞾徙鵞湖三世而业益盛宗隆之子封戸科给事中听泉翁守庄娶杨孺人而生公实始以文科进封及父母位至二品葢前此未之有也公性严简卓荦器识凝重弱冠入邑庠即谓天下无难事敏而力学初讲业于长史淡成杨先生继闻今致政少傅守溪王公以翰林编修居忧洞庭山中遂与钱郎中世恩过太湖即其墓庐而学焉凡二三年文誉益起学亦滋博治壬子发解南畿越三年丙辰试礼闱得魁选既赐进士改翰林庶吉士每阁试輙为大学士宜兴徐公学士四明杨公所称许然同辈亦不能无忌徐公既致政公当授官得戸科给事中公慨然曰吾于是得言天下事矣会已未防试主司有起物议者公奋然曰此而不言尚何待乎遂入劾防诏付于理乃并逮公言官杨方震林粹夫辈力为公救而廷议亦多归公孝庙知公直谅而重于国体既免所劾者官亦迁公南京太仆寺簿去国之日赠言者若干人有拟之唐子方者公至滁阳首去输马逾期之罚又禁卒勿薪于琅琊山麓归薪于僧以茗逰客有属吏诡常例以赂公公法而戍之滇南曰吾其以惩官邪公暇课诸生以经学皆谓得师三载迁寺丞又三载擢守韶州先是至京师或劝谒执政可得异擢公谢之比至韶猺襍民居郡境者辈持一器果来谒公谕之曰我无汝烦汝无我梗汝耕我牛且汝种谷贸易无汝禁辈受一果遣之欣跃而退有怙终者必置之法诸洞帖服时会府征乐昌檄调韶兵万人与狼兵俱公防遣如数帕首以赭自殊于狼台司见之叹曰华某文吏不虞其知武如此诸生讲课一如在滁时科目乆虚至是乃有人焉人归公功歳乆旱公祷而雨君子谓其祝文有古文遗意癸酉供职乡闱实兼校文盖廵按御史衡阳王君昊征之曰是论科场弊者可以为重矣彻棘得解元黄佐人归公识丁外艰归弃堂食不取凡若干金事见去思碑未几擢贵州叅政服阕改四川会诏取大木公率众入梓潼诸山或以险沮之公曰君命也不听适骤雨至笠而立者越宿群木浮涧而出人归公诚分守西川守备内臣欲通茶于畨以规私利匦金餽公公怒而却之茶议遂寝嵗丙子乡试又称得人郡守有先为御史负风裁名者寮长将以罢议黜公昌言止之而不受德君子曰古人之道也迁福建右布政使于是军士以食缺唱哗群情汹汹公至曰食缺之故吾知之矣支不折食固不缺议请于朝而更之群哗乃定复梓行八郡均征之籍以杜后弊清戎之政故属藩右率以官重弗躬公曰国事有大于此者乎遂亲歴八郡无弗至者嵗己夘乡试又称得人贼彬窃柄要赂诸藩脇以奇祸公不为动彬校入境遽去逾年进今官方将有所罢行而皆未之遂也惜哉公孝于父母友于其兄在官如家逾耆不忘其初尊师亲友始终无间予与君有鼓箧之义公之初归胥会锡山驿执手语平生倾写肝胆至于垂泣盖畴昔欵洽未有若斯者也岂公将属吾铭邪公生于天顺己夘十二月之晦年六十有三配朱氏继惠氏赠封皆孺人子男四人长琨先卒次即琢太学生次即琭次珩女二人长适江隂郭让次适邹焘孙男一人蜀信女孙一人所着有双梧集若干巻铭曰孝考嗣宪如舜承尧逹聪明目群贤满朝公在谏垣出自中秘有怀輙陈为国劼毖矧兹贤阶天下为公厥或诬上臣实是恫惟直动天震威虩虩凡都人士乃罔不帝意玉公南司牧人公拜稽首惟帝之仁牧规既申郡尔南服扁舟两童矢作民福乃叅乃伯既西而南如疾在躬惟彼肆贪人亦有言麟祥虎猛公令轩轩公心耿耿汉有戅汲宋有孤唐公念斯人曰笃不忘孰矜能廉孰断能果公隧有碑千载笔我
　　江西左布政使致仕陈公神道碑铭
　　公既致江西政归之五月以疾终于正寝其子金等先尝为公卜夀藏于邑扬名乡漆塘山之原遂以其年十二月某日葬焉惟着令神道有碑则以状来请文予与公同里闬仕同为戸部属相知为深义不得辞公讳防字嘉言别号蓉湖世为无锡人曾祖夀益祖友文皆敛德市隐父野葵翁璲慷慨直谅好读史传有古烈士风以公贵累赠奉直大夫戸部员外郎子五人公其仲也防有异质读书骤进然性鲠介不能同人遂以布衣应试翁卒后长兄荣有宿负让居室于公公为代偿不足复益之人曰义哉而难其贫则应之曰吾不能笔耕矣乎于是请业修贽者日众以所入供其母王太宜人治已酉领乡荐癸丑登进士授戸部主事进员外郎郎中擢知江西饶州府越四年调浙江严州擢福建左叅政超擢江西左布政使凡在官若干年公为主事监通州仓有中贵挠法抗言不避继监徐州仓法更振肃为郎中时三边弗靖军费浩繁公以敏练承檄往江浙广东三大藩督其逋公访究丰凶及侵蠧主名微施通融之法不朞月而足又处其纲解如法盖凡若干万皆济边乏陜西告急朝命侍郎顾公往备兵食公从焉顾公与公咨议相可否比至长安执其要而御之不数日刍粮渐积将士増气敌乃北走不敢渡河于是闻太宜人之丧而还哀戚以治逆瑾以微眚逮公未几事白公至饶州姚源洞防与官军相持五年矣公廉得其情新其约束罢行唯便纵滥系者若干人乃单骑入防巢谕以逆顺祸福降之后公朝正去郡洞防复作朝廷方发兵南下公适还先驱入犁壁山营而居夜忽大惊士皆甲而哗公卧不起顷之稍定连战数日防败散去公以洞僻且逺奏请置万年县自是不复叛政暇修郡志志外有搜访名胜为诗咏之凡若干首内翰陆先生深见之曰此非古观风遗意乎公之调严也盖以姚源复叛追咎抚故抑其功然德在郡民其行也举王梅溪徙防故事断虹桥遮留之严属地有银鑛发则相攻公谓争利杀人非生财道也令封之其所为政务持大体不屑细感今吊古有余怀焉其大者登冨春山修子陵之祠祠有希范堂赋盖九阅月而福建之命至矣时汀漳防方炽鎭廵举公往征之道经同安巨防苏世浩势尤猖獗公首降之遂携焉以临汀漳汀漳气夺榜到之日先降者争出见公因抚而谕之曰吾欲返尔田宅亲戚尔顾欲肉喂鸱鸦乎众皆稽首曰公推赤心人腹非昔御我诈者比此固我命尽日也敢以死请公皆遣之汀漳按堵如故省城军士有因前政给粮逾朞而唱哗如叛状者逹官里居者三人出而沮之未信曰必得陈防政榜文公虞反侧未即给也惟以利防其党而涣之渠魁既得余悉弗问省城无恙公以民苦急征军乐早支乱是之由乃防请嵗留余银九万两以为仓卒小警军饷之备时纪功者尚斩获公之功乃不上逹不平者往往鸣之赋咏公泊如也既而论功仅加俸一级遂迁江西左布政使公至之初宸濠虽就槛车而武事犹未戢公既涣群党之逸者乃警城墉籍府库惟谨复以地方凋特甚请给银数十万两赈其余民己夘废科士有滞才之叹请壬午倍额取之藩府诸祀坛无主请属之布政司凡三疏皆见施行鼎建鼓楼于司之东改宸濠所建阳春书院为贡院圣母北上舟经九江公往迎之需无阙者及壬午场屋事毕自顾疲惫乃驰奏曰臣备员方岳行年六十复值衰疾失今不去妨病之罪曷能逃之疏上吏部请从致仕之例公既得命浩然南归终日黙坐家人侍侧唯见风髯萧然而已公在部在郡凡三被赏赏必感叹曰吾何以称上德其监徐而还悯兄之二子贫各为之室与产平居推诚任眞不立崖岸及当大事酬抚周密动中机会雅好吟咏李文正吴文定储文懿诸公皆盛奬之而程文尤长闽江二省试所刻文公皆与笔削焉所着有某藁若干卷公卒嘉靖癸未六月八日距其生天顺戊寅六月十三日享春秋六十有六配宜人范氏有子三人长即金次銮次鏊女子二人张渭华治安其壻也孙男五人士魁士元士清士洪聘皆名族女孙六人许嫁亦名族详具山东叅政俞君国昌所为志铭曰虞牧十二周伯维九子我天民纪纲群后今之布政宣化承流仰若古代前虞后周晔晔陈公其才孔硕有德以将与与翼翼郎署十年继守两郡兵荒荐臻公靖以训乃叅闽省左辖于洪长揖悍帅阃臬生风大慝既除与物更始闾有友婚室有妇子嵗月迁叙可省可台公曰倦矣遂乞归来湖上有田有水有山胡不少留笑歌其间爰卜夀藏遂营以葬隧道有碑既穹且壮谓我公友爰请我词我征公行刻此铭诗容春堂续集巻十四
　　钦定四库全书
　　容春堂续集巻十五　　　　明　邵寳　撰
　　墓志铭【一十九首】
</div>
    <div class="pagination">
<a href="容春堂集_page50.html">上一页</a><span>...</span><a href="容春堂集_page46.html">46</a><a href="容春堂集_page47.html">47</a><a href="容春堂集_page48.html">48</a><a href="容春堂集_page49.html">49</a><a href="容春堂集_page50.html">50</a><span class="current-page">51</span><a href="容春堂集_page52.html">52</a><a href="容春堂集_page53.html">53</a><a href="容春堂集_page54.html">54</a><a href="容春堂集_page55.html">55</a><a href="容春堂集_page56.html">56</a><span>...</span><a href="容春堂集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
