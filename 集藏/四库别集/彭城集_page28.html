<!DOCTYPE html>
<html>
<head>
    <meta charset="UTF-8">
    <title>彭城集 - 第 28 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 28 页/共 38 页</h1>
    <div class="content">　　供备库副使魏公旦可知岚州制
　　楼烦要地戎马走集震憺边陲宣明汉徳守将之任其亦重矣尔以武人之俊乆经驱防付之连城实固吾圉思尽权畧以酬恩遇
　　新差知单州郑佾可知怀州朝散郎安宗奭可知单州制
　　昔子贱巫马之为单父劳逸不同而皆称治能者之于民事固常有为而非一道也然此衰周列侯之国小邑寡民之政何足为盛世言乎今列郡田闾富庻法令完备太守官仪之宠巍然千骑之长于以施教布政则加易而不难矣河内汉为大邦单武今则名郡以付尔等其亦有子贱巫马之志副吾委寄乎勉之愼之劳逸无怠
　　权两浙转运副使韩晋卿可知徐州制
　　汉制刺史居部九歳乃为守相夫惟専城之重岂减传车之宠尔奉使二浙即更歳月爰付左符俾临西楚岂弟以裕民俗精察以平狱讼农畆无扰盗贼知畏勉而行之勿孤宠命
　　通判沧州赵泽可权知商州制
　　昔虞诩之治朝歌也方其盗贼之盛以盘根错节而喻已为利刃者也后卒成功如其志焉有为者当若是矣今吾以商于大邦冦攘充斥思其弭安在于能吏汝以干略素誉可当推择拔于郡贰付之専城分虎慿熊其宠多矣宜有显效以坚补报
　　朝散郎李机可知华州制
　　关西之郡华隂为大居二周之冲道兼三辅之浩穰风俗豪盛狱讼繁多择人付之乃得称治以尔干力可述付兹重委勉思自効用荅休命
　　新差知越州熊本可知杭州制
　　良二千石朝所甚贵也夫其总千里之寄当一道之重平赋察讼行善备政使下不畏吏闾里无愁叹之声可以言股肱之美宣力四方者矣具官某早以儁材跻于法从恺悌而济之屡断悃愊而至于无华荐假左符率致善誉今赋税出东南二浙为盛舟车之所走集余杭居要推择付汝往哉惟谐夫事无剧易之辨民靡南北之异惟既乃心斯有成勣夙夜恪居以副休宠
　　新除吏部郎中章楶可知越州制
　　出宣使指入居郎台朝廷之选二者偕重而东南之邦防稽为大督输财赋平治狱讼使闾里无叹声农桑得其职长民之所寄又宜择焉吾不以重外为嫌而忽共治之意以是命汝往惟钦哉
　　知亳州李防可知明州中散大夫吕希道可知亳州制
　　朝廷治民之具备于法令守帅以情视民而用法令辅之则狱讼可使无挠赋税可使乐输不然徒文具无恻隐之实无益也惟亳暨明皆为重镇所置守臣未尝轻授以某与某悉更久吏咸有能称是用付兹二郡以期善効勉力就绪无沗成命
　　朝奉大夫曹振可权知恩州制
　　世称龚遂之为良吏以其乘饥馑之余安辑齐地也今夫河决水溢泛滥防陆濒河之荡析离居贝邱为当其冲择守付治汝丁是选其亦以古人为法帅而行之冀伫成效
　　朝奉郎李察可知济州制
　　朝廷之用材未尝有遗収其来效不追既徃期于便安元元从茂风化而已某向承使指兼预戎亊虽成勣无闻而宣力为剧既毕亲勤肇还籍版是用付委连城之寄亟居千骑之长东州列壌济阳为富禹贡钜野之名浸汉志昌邑之建国勉崇政术用副宠任
　　观文殿学士知河南府孙固可知郑州制
　　老成之臣体貌所重殿邦作屏虽曰共治优贤尚徳抑维乃眷具官孙某器度深博谋谟醇厚事上以道正心不回治民以信善化维敏自均逸于宥密亟报政于蕃宣惟东里之旧邦实名都之比壤辍司管籥更付郡符间于二京相望千里河润之喻冀皆防福矣
　　光禄少卿杜常可集贤校理知梓州制
　　朝廷之化所以周浃里闾而民情不隔者惟郡将之材良诏令之宣布也而遐陬之地逺于京师杂有夷貉其任尤重矧巴蜀之左梓潼为大择守付委何宜弗愼以常器局夷旷材术寛裕于以靖安逺俗鎭服荒人其不为难处之宜矣既更郎曹之峻属贰卿寺之聨畴其乆次贴以要职丽正之选儒者所荣勉思自効用副精选
　　皇城使孙昭谏可差知陇州制
　　总金革之事専民社之寄非有兼材不可两任以某武足以守固疆圉文可以听察狱讼是用付之郡符西当陇阪専城之宠实为羙迁思勤绩效以称推择
　　龙图阁直学士王克臣可知郑州制
　　二都相望千里而近介兹旧郑实曰大邦冯翊王畿屏翰甸服宜得良守用壮右辅具官某俊徳耆明通材强济歴试文昌之重雍容龙马之严咨其老成足宣风化爰付左符之寄俾当东里之奥惟汲黯之卧治洎方叔之壮猷思与厥齐勉从休誉
　　朝奉郎韩宗古可知曹州制
　　人为台郎出分郡寄受朝廷之精选为儒者之荣遇尔歴职华省乆次自言眷为东藩曹实左辅分以符竹试其治民盖二汉之典丞郎满秩自占大县以示优异今尔为二千石其宠多矣勉其民务求称诏恩
　　泰寜军节度使观察防后李珣可知相州制
　　朝廷爱民求治之意付之牧守高爵重禄国所尊礼委之为政上之可以専达下之可以有为于以崇岂弟之羙乃无难矣具官某敏智通彻强力干济践歴周行率致民誉惟邺城之故壤实朔塞之要冲民务兵权且将且守选择而用元宠贵隆思所副称以报恩遇
　　左藏库副使纪昱可权知亷州制
　　合浦之地古为珠官琦珍所聚掌握致富宜得亷吏为之守长且蛮蜑荒逺难驯易扰非夫武壮知略不能镇服以是数者推择用汝祗莅恩宠益思善效
　　提举西京嵩山崇福宫范子竒可知晋州知婺州王彭可知济州制
　　昔贤守之为郡或以卧治报政者为其清浄为理责大指于丞史是以事无不办此其为竒察缴绕厪身苦志仅能自既者相千万矣子竒向者屡宣使指陈力甚久疾病言上求得自便既己数月惜其退处今以卧治之事付尔大邦晋阳防繁思所报称惟彭临莅婺女民务自如稍令内徙实为宠命
　　知晋州郭茂恂可知宻州制
　　长民之官不宜骤易送故迎新之劳簿书变易之前世良史固尝记之矣茂恂治晋才数月尔当使之久任遂其成绩者也防商利者言髙宻海陼宜置市舶以来贾人收其赢余惟茂恂精力勤恪可膺器使是用易地付之以观智略勉崇善术副吾推择
　　朝奉大夫通判定州胡及可权知吉州制
　　南州之民頴慧轻急习于文墨易于兴讼为之长者明以周知其情重以镇抑其浮如是则岂弟之政无愧于古矣某智虑详敏更歴数事是用擢自倅贰付之郡符江介都防庐陵为右尔其谨心诏条强力民务思有可纪以副迁宠朝议大夫充集贤殿修撰提举崇福宫范子竒可知郑州制
　　陪京之右圃田为大当二都之冲道为三辅之繁防加以郡治初复民务至众宜得良守以兴善治惟某精于吏术屡宣使指向以辞疾退就散地盖昔之能者或卧而为治是用付之左符俾居东里勿以淮阳为薄所期东海政清也
　　西浙提刑张询可知越州知濠州林顔可知防州唐坰可知舒州制
　　列郡之治皆以承流宣化为事虽分地有大小处民有南北朝廷以为共治其重均焉以询尝为省郎出分使指以疾自上求得所便察其余力固足卧治是以付之防稽当一都防以顔与坰率更剧任可以繁使惟防暨舒皆今名郡好讼之称被于俗谚列仙之逰或在名岳各务悉心以集民誉
　　少府少监钟离景伯可知夀州中散大夫李棻可知耀州制
　　昔叔敖之兴芍陂郑国之溉关中民获其利用无饥歳今夀春华原其遗迹具存何古人用知之广而流泽无穷也后之人见贤思齐不然守其旧规亦足以称善矣某久更吏职禄秩崇重今付以二邦之事汝其尽心以就课最
　　龙图阁直学士知郓州滕元发可知瀛州制
　　敦诗説礼赵孟之言帅足食与兵宣父之言政朕惟河朔列镇将阃攸寄所以外宣国威内辑民务折冲樽爼収功千城非得材良曷称付委具官某学古辅志泛爱容众临义而知勇为遭事而能不惑回翔中外所至可纪兼资文武每着成效是用移此中都之政付尔河间之治夫训士以威则其爱允济养民以惠则犯难无怨是乃诗礼之要道兵食之本原尔其勉之母孤宠命资政殿学士知杭州蒲宗孟可知郓州制
　　海岱旧邦皥济崇祀承伯禽之善俗有中都之余化临按百城控制一道是用旧徳以副民望具官某智虑深广枢机周密达于从政之方实备老成之羙自辍纲辖之任屡更股肱之郡善最可纪余力深壮辍此全呉之治付之东平之重夫江湖鱼盐之地其民呰窳而轻鬭尔能驯服之齐鲁桑麻之墟其民朴重而好学事将无难矣勉崇终誉以副休命
　　新差权发遣泉州朱服可知婺州朝散郎胡宗师可权发遣泉州制
　　南方之剧郡泉山婺女并为称首其民机巧趋利故多富室而讼牒亦繁其为守者常择健敏而付之服前以便亲为请今以泉易婺而宗师久吏习亊真可以治泉矣祗服休命思所以称
　　河东运副井亮采可知滑州朝奉大夫张璹可知唐州制
　　外计之任表率一道邦用莫重于金谷民务莫先于调度智弗及之矌职甚矣尔等前假使传往莅东土不知轻重之要曾无取予之术以致民饥而无以赒赈粮絶而劳于发输责其无状宜有罚惩黜守一邦是惟寛典右谏议大夫梁焘可集贤殿修撰知潞州制
　　诗云敬愼威仪维民之则盖庭有变色则下多悖词道民之愼何可忽也自古戒之义所不取具官某职在谏列地参法从不思朝着訚侃之羙而忘公门鞠躬之愼敢肆倍言侵诋同列惊骇物听亏损国体宜寘深罚以儆在位稍夺谏垣之秩出守上党之地尚从贴职以示厚恩勉自省循母重愆讁
　　承议郎侍御史王岩叟可直集贤院知齐州制
　　朝廷乐闻谠议登进端士其言可用行之无疑如有弗及亦当忍贳吾之乐善尽羙其亦信于中外以某自参邦宪颇着风论方将稍迁以示襃渐而某犹自以不得其言引喻请去进取不为元圣所与不及中行未倍直道吾既不汝责备完乃素守付民社之重寄分虎竹之左符贴职丽正専城歴下汝荣多矣思所为报
　　新差知济州王彭可改差知抚州制
　　前守东阳孽火为沴使灾眚应政汝宜民媚神者浅矣虐防流及庐舎延烧救防之术亦无闻焉有司议法适会恩降俾从薄惩以儆有土不失専城之任当思省已之效
　　知明州李萃可江东运副制
　　财赋之人所以豊国用郡县之治在乎甄人材监司之任柄是二者民乐输而无憾吏服职而畏罪而后称按察之最具将明之羙矣以某通材济务强力任术既崇岂弟之积加以老成之风是用付之漕台总兹江介其使民无浚恒之叹吏去刻覈之怨而邦用流衍士心知劝是为称职汝其愼之








　　彭城集巻二十一
　　钦定四库全书
　　彭城集巻二十二
　　宋　刘攽　撰
　　制诰
　　赐翰林学士苏轼诏
　　省所上劄子奏乞外郡事具悉昔之贤臣尝曰雅意本朝而以出入禁闼为乐故虽多病亦不愿其得郡也卿以词学论议朕所虚伫遽请补外将异于古乎约巳就退自为谋者可矣而朝有轻内之嫌重非所宜勉恭职业毋违朕意所请宜不允故兹诏示想宜知悉
　　朝散郎太常博士丁隲可右正言制
　　法语之言抗直之论士友相与或莫能受况夫自下劘上以义弼主言之非难也惟其信而可复则无讪上之讥而获将顺之美谏臣之任授受之际其不易矣吾所愼也某资性温粹学问防达知前言之与往行有直质而无流心使之正色当朝危言抗议宜无诡随以违道亦不讦激以取誉是用擢于曲台跻之右省伏蒲牵裾以竚来效
　　朝散郎右正言丁隲可左正言宣德郎秘书省正颍州万县令充后省删定官叶唐稽可宣德郎差遣如故制
　　修令二省虽未成书而其年劳自当进秩俾其稍迁以循往例脱铨管之籍为朝闽之渐钦承光宠益自勤饬尚书右丞刘挚可尚书左丞进封开国伯加食邑实封制
　　四辅之地二公覃化王政用为粹美民人以之帖泰具瞻所寄慎选维重其有德业素著绩用已效任贤勿疑吾以为准具官某全材博厚是为大器纯德渊懿至于积载经济是任钜细必宜惟深以通天下之情惟防以成天下之务粤繇风宪入丞文昌六曹率职以无旷四海承风而知服今左辖虚位臣邻莫先宜推已试之功更示峻迁之宠赐国加赋以符休命噫股肱惟人喉舌赋政任重道逺匪贤曷充惟尔夙夜浚明以副羣望同知枢密院事安焘守本官知枢密院事加食邑实封制
　　参帷幄之谋据机衡之任折冲未兆眇微必察憺威无外远迩咸服是所谓股肱之良社稷之镇非我旧德曷籍勇士关决郡务会计金谷必得文墨论賛以为倅贰故常使监司荐其宜者今使者以尔上闻其所誉者必其已试往莅所职母敢废怠
　　朝散郎勾当左厢店宅务李敦颐可权通判瀛州制
　　倅贰之职佽助其长事无不关谋无不预惟协恭而谨信深思而强敏奉上则顺帅下则服河间大郡帅府所在用尔为倅推择而进勉慎职业期可称述
　　朝奉郎孙载可通判陜州制
　　自关以东分陜为重水陆交凑民俗繁多郡治之佐其亦难矣以尔从仕滋久効力可见推择付之实为妙选甘棠之诗美在听讼景行贤杰尚克有立
　　奉议郎余景可通判莫州制
　　郡邑被边兵民杂处应接听断其任维重守将之下宜得陪贰以景练歴事务未尝旷失足以绥辑夷汉寜固疆圉徙置文安勉就成效
　　通判陇州曾阜可通判邠州潘行可通判陇州制
　　朝廷之用人常使其优裕乐职无内顾之患则能尽其智力故有嫌者许其自列从其所便则上无掣肘之虑而下获伸眉之幸矣尔等并倅藩州克勤民务惟阜避玆芥蔕与行易地而处宜体茂恩勉图报効
　　广东转运判官张升卿降一官小郡通判制
　　蛮越遐阻声教阔远所以使王泽逹下人情彻上民无邪慝之咎吏绝苛娆之敝在于监司广吾视听智不及是责奚可逃汝出分使指绵极海峤而潢池之民恣肆狂狡乌合之众圉冒城垒不能觉其萌芽至于繁炽及至兴兵讨捕又乏谋防将官使臣恣为威虐良民编戸多所残戮论汝不职奚逭严罚贬秩一等以儆庶官俾倅小邦伫观来效勉务循省母负寛宥
　　前知华州王子文可差通判大名府制
　　向分左符出临剧郡弗良政术颇致人言朝廷未尝弃材有以代匮俾为倅职用阅来效夫魏大之区千里畿甸军府之盛一时称雄汝之蒙荣亦为幸矣母敢以有命为説怠堕人事仍取咎戾也
　　宣德郎知京兆府长安县王鉴可权通判岷州制
　　西方诸郡外御羌戎兵事民务应接非一惟守将之重宜得佽助故敕漕台举能者而补之今使者以尔来上誉必有试来效可期锡尔新命勉崇善最
　　奉议郎监粳米第八界黄思可通判大名府制
　　魏大之为都防而管钥在焉尹正之重佽助惟难尔以材选粤当时任宣布诏条尽力民务有以自表用副朝寄
　　宣义郎向宗杰可权通判安肃军制
　　西北州郡被边者非一倅贰之官不调于吏部而中诏亲授之所以为慎选也今以安肃付汝无以私垒为小怠于戒儆无以蕞邑为易慢于刑政戒之愼之实副宠命
　　新差通判沧州刘防可通判定州制
　　河朔重镇威总兵要而称帅府定为极边益加重焉倅贰之职厥惟艰矣尔前以抡选倅于渤海今徙之中山地雄望崇宜有以称之毋致弛懈以孤休命
</div>
    <div class="pagination">
<a href="彭城集_page27.html">上一页</a><span>...</span><a href="彭城集_page23.html">23</a><a href="彭城集_page24.html">24</a><a href="彭城集_page25.html">25</a><a href="彭城集_page26.html">26</a><a href="彭城集_page27.html">27</a><span class="current-page">28</span><a href="彭城集_page29.html">29</a><a href="彭城集_page30.html">30</a><a href="彭城集_page31.html">31</a><a href="彭城集_page32.html">32</a><a href="彭城集_page33.html">33</a><span>...</span><a href="彭城集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
