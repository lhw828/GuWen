<!DOCTYPE html>
<html>
<head>
    <meta charset="UTF-8">
    <title>高阳诗文集 - 第 53 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高阳诗文集 - 第 53 页/共 76 页</h1>
    <div class="content">　　岁乙亥春正月冏卿念翁王先生年伯寿七袠其嗣君司马浦鹤方主职方政假使命便道归里为先生寿于是同籍官都下者从浦鹤以寿先生不佞某职在修辞且浦鹤同师门也次当搦管因念先生立朝大节备在中外而康祺多福又念在先生之身几无可执为先生颂者独念天生豪杰其进官退家动关天下世徒见安烦恋剧为世显人之叶而不知岩居山观抱幽贞之为大故惟天能用天下之豪杰或就所公予以为济或就所私咈以为维亦惟天下之豪杰能用其天或就所显予陟于朝或就所默注贲于野益世人急于身以外之爵富遂忘其身及内顾其身而又遂其身以后之子翼孙谋以留于晜云之远乃天之若予若夺若予以为夺若夺以为予其挹注于彼兹裒益于多寡实酌焉而不可假而天下之小人意所欲百计索之意所忌百计倾之当其既索既倾自快其得志于天而不知天实为豪杰留未尽之康祺多福以近及林泉远及子姓而按豪杰之所遭即无小人亦必有然者而小人所矜诩造化固揶揄之矣然则天下之君子若以道其德仁义不便小人之贵富而天下之小人反以其权力机术助成君子之福泽乃知天生君子以摄小人而世有小人亦以成君子也当癸甲之际要人之雄抗公议以熏燎世俗而天下既藉以邀润屋之微泽时亦有张圣贤之籍者以葱蒨声名奔走天下而身私托公行污寄治天下纷冀其衣餙以分宵烛之末光葢一时就以为利抗以为名諈然如啜热羹而不知置也譬之宅庸神于伟干而筋骨挺解四支委随无待颠朐而知其病者先生于时怀文抱质恬淡寡与即避权远腻而未尝涴人以自洁未尝刓人以自全乃蔑势而为势所厄矣蔑名而为名所指矣故其身终不得安朝廷之上然而后贤相继登朝既以补其未罄而十余年来身益强徤道益尊崇一时游名势之场者久而服其大譬之登高眺连务极崄搜而力罢气索亦复羡卧游之为安然则合先生所进而谔谔用于齐楚之实退而冥冥用于林泉之大殆天所以寿先生而先生所自为寿也葢豪杰用天而为天用也唯此身不可磨之气先生冷峭尠附疑于孤高然而昭融宜朗其气之棈华直与恒汾俱远至其贞不绝俗行不近名则淳庞浑厚又以还天地之元朴而维近世惨礉浇薄之行且九陔八埏合为一局而朝廷非豪杰宁?草泽非豪杰宁光故要人能铲忠直之彩不?朝廷而必不能夺幽人之贞不光草泽是豪杰之材人忌其成而天实留遗老以膺世之显名使其康祺多福以永钖难老者鼓动一世之人心念天下知身佚而及其后遇绌而永其身夫身与世孰多遇与年孰永然则谢不待年官不满德殆天所以寿先生而先生所自为寿也予不佞几无以颂先生矣虽然先生既以豪杰之材用天自完而其嗣君浦鹤复以逸羣绝伦之豪杰荫藉高叶以展错名世二三兄弟窃愿用先生之孤峭束修至行用先生之朴忠剖拔世局葢惟以绍行庭闻为世而不以传袭青紫为远则先生之精神命脉得后人而益光乃不佞辈所为寿先生也于是次其辞从浦鹤为先生寿 

　　○寿述庵杨太翁七十序 

　　盖闻家之亲三士之行百而九族系在同襟一至辄称小雅故大人修平章于北屋匹士酿玄漠于笃行而情缘害性疏分问亲遂至豆味同根瓜谣抱蔓绰绰不赋泄泄希声而况风撼鸰梭波索雁影言非味尚可食也盟非衣尚可寒也其有远联鼻耳之懿亲近笃玉金之友爱气既敦于连气生不愧于复生而鞠兄子于藐孤比仲叔于严父则亢小遂计久长发念巳跻仁寿岂非德擅独行之尧舜业征一室之唐虞哉文宁待探龙珠于一圆抚铜芝于三秀而脯璧黄麟蜚乘赤鲤乃翩翩乎仙也予友杨伾南仲父述庵太翁少从研比长避墙东良侠和以龙谦心勇合于布诺谢巷同居之雅姜帏其被之仁风雨巳惊心于岁月氷霜尚疑梦于云天而歌捸方标杞梓抚床辄感人琴于时伾南君硗硗头玉岳岳情崪名义先开蜡凤清操顿发家麟而循陔徒勤趋庭何学翁于时感双壁之既剖抚我明珠念义之中折视尔佳器尔其调驹齿于龙文助长风于万里饬敦厚于刻鹄防佻簿于焚囊春塘野渡怜小阮以倚门宋艳班香祝阿宜子旧第葢芝兰玉树愿长庭阶竹室铜盘独隆周慎而一枝揽秀于桂林则三荆之欣聚也九苞刷羽于驺凤则四鸟之悲呜也盖恩流德秀之潼逸警淳于之捶真冀以光我素棠酬彼先谟詧门户之寄于环图将相之寄于??咅宁独希燕私于乌衣徼不痴于回策哉而伾南君方且抚研泣心提觚尝胆防闻过于伏波绝营私于文正率仲容之贤迈迹诸逸佩几卿之训自致青云迨夫玉昏蜚香花封腾茂一脂昭?鸟羽遂重蒲轮尔其怀三釜于匪莪而速诸父以乐之伤累裀于不逮而藉犹子以尊之然后知八分亦足以张吾十起不减于通夕而弟不忘兄其敢忘兄之子遗子不忘父其敢忘父之介弟既属餍于膏泽鱻芗更光融以令名工善于休哉玄微妙析于床头湛所以服济也才略展错于肥上玄所以副安也五礼借封于兄子微所以抚慈也乐安分爵于从兄基所以报乔也孰与三珠不萎于榛梗四壁自绝于雀鼠庐室独承于荒顿弓裘克绍于薄游而吹箎和埙不间于隔优龙劣虎乃底于成昔人不云乎兄子巳子不以巳身为亲疏各子各妻终繇笃厚为悖慢葢人身之寿命如人代之纲维朝不欲有全躯保妻子之臣家宁宜有偏爱私货财之督而翁能戒尺斗之不容痛花萼之既错永矢紫叶之感坚持黄叶之箴则顺你杯隙于妻孥和衷独葆于肺腑又况乎晚食安步不?鼻世饵琢玉追金蔚为国章则神完寡嗜爱广成人而气顺者内患不于衷和者外祲不沴神完者集百顺以承众福爱广者合众欢而延大年其视情涂轸于业风气岸颓于沉念宁翅起飡霞之孤楼以俛蓬蜾鋉及景之精气而吓鼠腐哉我闻紫山之液炼则飞仙墨山之芝服则五百而翁以和顺征为服食德爱凝为丹液即兄子荣名纔足以加一匕而陈人俚语宁堪祝曼龄乎无亦觇九族于三亲窥一至于百行标雝穆之清衷为门闲之赤志云耳 

　　○寿刘伯母章淑人九袠序 

　　虞丘于高阳樾相接也故两地多婣娅兄弟之好即内德或以相闻往予在诸生辄闻刘氏有佛子之自葢是时太翁以臬佥里居而两侍郎公方以名德官禁近太夫人时佩俭勤佐太翁综家??秉而督两公于醇和诸所振务庇人避津让路曾不见业竞于里名竞于朝而厮隶驯于仆愿即族子无敢复豪于里故捆内外雝雝如也肃肃如也斯何假寻欢喜之园对醍醐之沼乃称三慧哉洎予解褐登朝则长公既以不合执政辍讲还里而次公无几亦以太翁罢镇归予间渎长公五情三乐诸疏什抑何宛委笃挚至称石门孝友莱舍斑斓遂不知天壤间更有累累若若怀黄横玉之叶唯是日与次公侍太夫人七箸为娱乐岁时诞日更迭称觞上曼寿暇或奉板舆周览郊原当是时两公德善勋劳中外共推而长公以太夫人命命次公出効于国乃独以其身依廷帏□葢长公陈情固曰报主欲笃其志体臣不废其孝两公殆身有之□夫世之大爵显名拖朱曳紫有之至两是二难同环大列则难即父子兄弟门戟床笏有之至踰七里六侍九袠于谖背而岁称曼寿则尤难然则繇斯以论太夫人之德福宁待裳明霞饮沆瀣汝胜鬟御飙轮始翩翩僊佛也且自古贤母以其子内或无以报朝廷以其子外又或无以娱膝下太夫人独以两公各分其责共成其大则乘轩结驷之荣蒹舞彩厕牏之乐而太夫人始以一身收忠孝之实于两公又闻大夫人佐太翁教两公也其操直如程夫人于二苏其学道如侯夫人于二程其勅从正人不谐不谑如朱夫人于二张以故两公以直亮公忠仰承圣天子宠沃而抗权远腻各以其身系天下之重郥太夫人于两公不独属餍于膏鱻芗泽而实光融以上善令名且长公身依太夫人而天下正人君子惟恐一日不出次公心依太夫人日夜乞归而天下正人君子惟恐一日或去故天下望两公重则愿太夫人深而一时能言之士既颂德于慈谟且祝福于遐算乃知太夫人以闺阁之身系天下安危自合天下之祝愿祷颂以为寿又宁独鹤发鲵齿綘色庞眉之为称也宋张平章母八十余至勒人主嘉叹福寿赐手诏存问乃贾参知母遂蒙召见赐坐赋诗比教子于子?血母今　主上孝事慈宫方且召长公于田间与次公共秉国成一旦询问大臣母夫人如先期故事宗不斐尚得从史局赞一辞哉春三月之九日为太夫人九十帨晨长公帅诸子姓朝南陔次公亦以其嗣君从夫人相次舞阶下知太夫人喜为加一匕也不肖兄弟辱在婣属敬修酌辞从次公以达长公而进太夫人用佐凤笙之祝长公幸颔而旅进之曰可 

　　○寿李太君某太夫人九袠序 

　　葢天地冲和淑嘉之气散为吉祥善事结为大年若听天下恣耴而不为禁然符秉箓应默有综核其抱直而往如质当之家必有一物为质然后随所意欲恣予之而不恡故膏梁纨绮或凋耗不能留而孤钩寡弭至戬谷多益永锡难老葢六一公曰有力而不好好而无力虽近且多有不能致予诵其言为近之予同年李以仁给谏王母某太君当其相南里公郎民部则中翰公洎陈孺人实奉板舆太君于是时抚佳儿佳妇含饴为乐矣既融融化为呱呱而茕婺藐孤操作佐读其荼宁堪茹焉无何以仁成进士为　天子耳目之臣称名给谏于天下其奉太君不独以鱻醲香泽而直以上善令名当是时李氏之天始定乃予谓天道如家然家之储众用之易尽即一用之而众亦易尽唯南里公父子用德饶用世寡天若厚负其质而太君以孙谟为子翼以桮桊比子须糜丈夫其用天益寡故以一身承所久负而天之倍偿之必大而且久葢南里公不以子若妇遗太君而遗之孙子若妇不身事太君而以其子若妇代所事故拮据于两从之既失倍苦也雝容于一经之既成倍乐也然则太君之寿天藉以成给谏亦藉以偿太君而给谏之用远则天之偿之未艾葢天生英贤以砥世波必先留圣善以撑拄家秉而太君以中阃之身萃天地之冲和更留其余生成名世以补淑嘉于大造而佐朝廷耳目腹心之用则太君不独用天寡而且厚予其值于天给谏以少年娓娓谈天下大政若倾所素注而不佻不激葢有远局焉则天又若重负于向而且厚耴于今我且得徐计其质以劵索于天繇斯以谭天之偿太君果未艾而太君所自为寿也即摘宝文之初蕋拾穆陀之末叶宁足为寿太君者然予往闻龙山晋泽间有铁镜焉其背之词曰金水精日月光炼大阴献尚方风雨开离未藏辑百厘寿且康此其词倘可举为□□寿乎抑以鉴随遘为应具有天道其大善多福天鉴实式临之乃太君谓未亡人久不窥于结镜尚以授孙子其辨忠邪分白黑也如鉴太史氏闻而颂曰予方以天鉴属太君太君且以人鉴属给谏夫征天以人给谏之用鉴远则太君之德益大大则久敢以为太君寿 

　　○寿李年伯母张太恭人七袠序 

　　予友李季重觺岳一官而崭崭特立生平耻市盈于修橐而戒盱衡于噉名曰先大夫之训也母夫人之所安也今年冬十月之某日为太夫人帨辰一时同籍官都下者修酌为太夫人寿而属辞不佞因忆季重述家猷尝语不佞曰母恭人性正而静归我先大夫遂佐先大夫囊雪之苦以仰承我王母卮匜欢当先大夫单车之陇西家无介俌而代条董荁至拮据于大故而先大夫三千里归无纤懎也家政肃肃严如朝宁训藐诸孤为节介诸家介及臧获慓不爽一武葢先大夫贵而能贫恭人怡然安之即不肖亦得効先大夫之贫于贵以安吾恭人不佞闻而忻然曰安贱之贫易安贵之贫难太夫人之安之也太夫人为寿矣昔谢太傅居东而内讽以家闻之富不安其贫也陶大夫务大而内讽以令尹之贫不安其富也然谢妇不安贫而谢甘小草于后陶妇不安富也而陶巳大竞于先其孰与太夫人贵而安贫之怡然于前后也世人当负戴盟韨佩犹醘鸡然未得之虞人之先之既得之虞人之夺之希于不可知之境图贻于所不可知之人然石生璞而剥木生虫而食天下贵富之物谁非销我气神者故捐一切而聚货货聚矣捐一切而聚神神聚矣君平不云乎益我货者损我神柰何以神易居奇也汉大尉震以四知自将以清白遗后无论后人世其素风而凛然于天地人我其人至今有生气宁至如曹蜍李志奄奄人世且意其家妇子肃肃柏与安于清白而无交谪遂以共结无穷之休问于百年万亿而不朽然则清白之遗远而奚尚鲵齿鲐背为寿也夫人遗以危我遗以安昔□言之太夫人以身所以安者贻季重而季重穴?臦辙所至无不拾清白为橐是太夫人以安遗后人而后人安太夫人所安以相衍于无穷太夫人所自为寿也又何能以燕喜多祉为太夫人寿虽然漠间之禄地九世而不收其所耴薄也天于人时有河雍之赏而人或不甘沙石也再世而收矣愿季重视清白之遗比于漠间是天下所不争而世世食太夫人之遗以安太夫人于安也敬以是上太夫人百千寿 

　　○寿吴年伯母史太孺人六十序 

　　今上辛亥之明年春正月吴上于翰编母夫人寿六十今年夏四月上于图归上曼寿适当事不得请乃具疏控陈至于　主上亦若鉴其恳裒者特予归不佞犹忆上于登第后不数月辄归归辄恋恋以身依太孺人膝下每从邮筒谈芝兰玉树相次朝南陔而含贻舞彩致足乐也数年而北则又恋恋以心依膝下而车方驻再疏归矣即今读其倚门伏枕之辞抑何宛委笃挚至曰爵禄亦人情所爱而较性命则轻母子本天性之亲而当疾病尤甚遂不知天壤间有累累若若怀黄握玉之华吾侪欲从上于祝鸠笻寿顾安所从置一辞者念上于以上第为　天子侍从间者奉制词命服以进而珠襦霞绮在侧琼浆琬液在俎计太孺人抚而喜曰此未亡人脱珥之遗也加一匕又念上于以直亮愽硕仰承圣沃而束躬洁巳砥节首公以身系天下之重则太孺人于上于不独属餍于膏鱻芗泽而实光融以上善令名计太孺人抚而喜曰此未亡人和胆之遗也加一匕既又念骤贵而喜者必其尝骤贫而蜚彼其视贫若不可一朝居而立就通显之为快太孺人当结褵时辄历富贵之会即母家数十万之资散落何人相视为空花幻泡曾不一意蔕于中今上于令德荣名岂不堪朵颐独窃计太孺人必且俛糜而酹曰先君子以藐诸孤遗未亡人一旦徼　主上宠灵亦唯是遗菑登获于孺子敬姜不云乎瘠则劳劳则思沃则逸逸则忘未亡人去次即瘠得劳于善以无陨先君子之问孺子方去瘠即沃尚忘善是愳以图报　上恩而念先君子即未亡人尚有获于孺子当是时计上于闻而唯唯顿首受命称曼寿葢吾侪所鈝以寿太孺人太孺人冲乎不自有也安所置一辞为寿然予以为是太孺人所为寿也何者炎冷之场人情易感即须麋丈夫或意陨秋萚而气扬黻佩若夫□□之秀释共纨缟彤髹重橑兼豆之纤华而骤投以椎布中更孤钩寡珥以慈谟代义方之训几二十年而阃内于于如也昫昫如也不闻以一语伤物此其中岂以物喜以巳悲者夫不可诧谇不可叹嘻不可惨悒不可宴娭古云我守其一处以其和故千二百岁而形未尝衰无亦元气不佐喜怒则气固真神不挠境遇则神全太孺人方且会天地之贞一以为福德而一时能言之士尚不得以裳明霞饮沆瀣侈其绛色庞眉之似而乃掇拾乘轩结驷之叶以张太孺人荣遇哉在昔桓少君屏侍御服餙提饔出汳而传子及孙贵昌三世此天所以启鲍氏也上于令德荣名不翅鲍氏桓而行汲挽鹿之风实在太孺人乃独鹄之感倍怆于桓然□天之启吴氏远矣 

　　○刘孺人六十寿序 

　　余读戴记称母偏亲父偏尊比于天地水火及读易至家人则母与父并称严君而列天地之大义乃知记之谭特世媪俗解而严固母所以成慈也予邑王太君殆慈而严者太君为令驸马都尉王明先母蚤以都尉贵封孺人而文林公均得称太孺人今年夏六月帨辰且周甲矣都尉将率介弟归称觞而同郡交都尉者以不佞属在葭莩谊得修祝辞佐都尉寿太君余闻太君性慧爽雅有介分背谖之家??秉不异椿庭其于拊肺懿亲若族里伦不贵加茕不厚遗叙不长挟而捆言不槩及絮缕钟区不槩予榛栗脯修之问不槩出意俞则都尉若两茂才唯唯不敢谓不俞意咈则又否否不敢谓不咈至都尉两茂才事当则太君色喜不敢不力不当□色不喜又不敢不更夫以　帝称阿家主勤□饎受谒受中堂东序以成国家之美岂不□□裾而踆踆让齿婉婉朵颐亦可谓□□□□□侔月望矣若夫玉鸾之梦初践钱簪之画方存佩刀之恩未艾袒鞴之报方殷而家课铜车之训室糜银堑之叶宁独警痘檠于斑管抑以视墨帷于金屋也葢太君以口授为义方而三君仰慈闱于严父以故都尉抱忠孝大节侃侃论天下大计雅不欲白纷于秋药阳阿之间而两茂才翩翩豪隽亦且搏南溟之九万斯亦严之効巳余请终严之说于家人以寿太君葢人之寿命如历数而精神之在人如天之有纪纲纪纲不维不恒张精神不敛不恒运故严以象风火之不可狎乃可久而恒而家人六位之中巽以闲剂爱以威调嘻以嗃反亦唯是维之以严使父子兄弟闲以未交嗃以未失威以终吉则一代之祚永孚于休而此身之精神有所敛而恒运亦如天下之纪纲有所维而恒张故家人风火主严而必象曰恒恒者天地万物之情所以立命也而惟严斯立故严用之国绵历用之身延年顷都尉君以断望　主上尚犹用此道也斯太君所自为寿哉柱下史闻而忻然曰泰之帝祉系于归妹而二以刚主泰道在不遐遗夫不□为慈也主刚为严也严成其慈而上应□手之祉太君之恒德远矣遂次泰之义合家人为太君寿 

　　●高阳集文卷之十四 

　　高阳孙承宗稚绳着 
　　门人茅元仪止生较 

　　策 
　　疏 
　　表 
　　笺 
　　经筵讲章 

　　◆策 

　　廷对策 

　　○廷对策 

　　臣对臣闻帝王之恢鸿业而经远猷也必有不自逸之心以勤天下而后可以握天下之治本必有不自用之心以公天下而后可以收天下之治功何谓勤涵诸渊微之中达诸经纶之际内与外不贰其衷始与终不携其念操精明严恪之虑以风厉人羣而无敢戏豫者是巳何谓公矢诸宥密之微通诸任用之显上与下联为一心远与近合为一体执含宏光大之德以天覆埏垓而无敢昵私者是巳有勤以为之运则精日与天下相流通而上不为隙下不为乘天下日以棈饬而运治之本以端有公以为之主则神日与天下相浃洽而上不为侵下不为旷天下日以神孚而图治之功以举古帝王所以身不下阶序而忧勤四达于寰区道不出庭帷而覆露远施于海宇用此道也不然勤之不继而徒以其督责之术为把持则精有所不通即规恢日课于外而祗为法制之麤何以布一人之志意于天下公之不举而徒以其总揽之权为伸缩则神有所不浃即威福日归于中而仅为粉餙之文何以收天下之功用于一身此近世之陋术后王之浅效也其上以希纲纪法度之调而下以责辑宁安攘之治也其道无由矣钦惟　皇帝陛下抚盈成之运当鼎盛之年有聪明睿智之资有孝爱温恭之德宽仁愽厚之泽与河海同深神武不杀之威与风霆并迅盖巳收太阿于掌上臂使指而必从鼓大治于域中网在纲而不紊天下喁喁然颂唐虞仰尧舜矣乃犹不自满假进臣等于廷俯垂清问惓惓乎询无为之治而有共念分猷之思也此其心真不自逸不自用之心乎臣伏处蓬藋闇于治礼然不敢默默也臣窃念人君之于臣任使久或厌薄其言而独于其始进则导之言而犹恐不尽人臣之于君阅历深或顾忌不言而独当其始进则言之尽而可幸以无罪故臣且愿□生平而尽言焉臣闻人君之理万民也犹天之育万物也天以其于穆之精不息之徤握于□漠之表以昭帝载而扬诩之功日着于群生即以其四时之佐五行之吏赞于亭毒之时以鬯玄功而行生之宰日流于万品故人君所居之位曰天位所抱之德曰天德如其一念自逸则顷刻忘君天下之心何以法干行而厉臣下以莹精太平如其一念自用则独运非尽天下之谋何以代天工而成君德以无教逸豫故勤以运天下之大化而宵衣旰食不先其身而后天下者人主所以有为也公以寄天下之大权而任贤使能不矜其长而忽天下者人君所以无为也盖惟君所其无逸而猜忌嫌疑毫无所加于臣得以毕力予人□而不驰其神于法之外亦惟臣代其所劳而□腹肾肠毫无所匿于君□其君得以坐治于穆清而不役其神于法之□是以古之明君不以兢业而废羣策亦不以□策备举而辍兢业古之良臣不以艰难而委□治亦不以平治无虞而忘艰难如尧以钦明为登庸舜以温恭为辟询启万古之文明而不自功开百王之治绪而不自有故当其时禹稷夷皋忘身家而殚心思四岳九官十二牧启耳目而绥远迩日以庶事万几经理中外而尧舜于省成率作之外不为侵以示之隙盖其求贤劳而不自逸故其得人逸而不自用然则唐虞之治固臣之力而实君之力欤洪惟我　太祖高皇帝肇造区宇饬励臣工其谕廷臣曰朕观书以元首喻君股肱喻臣自古君臣本同一体君独用则臣軄废臣不任则君事劳谕外臣曰贤臣之事君也视君如亲视国如家视民如子凡可以安国家利民人者知无不为若避难而惮劳则事不立矣夫以　太祖神圣而所求乎臣者如此故其时法天泽之履以肃堂帘而忻合之气日联于一德効天地之泰以通上下而咸熙之化日普于两间则其业侔勋华而世跻唐虞固其率作之勤亦其任用之公盖得臣之力也而微独臣之力也十一朝仰同心之谊亿万载宏保治之谟岂无自哉至　皇上绍述而光大之祗遹先猷精思上理比年以来洽天下以敦厚之福肃天下以震迭之威虽深居而几务常亲虽静摄而章奏毕览兢业远同于尧舜惕厉近符于　高皇固宜袭珪组者畅仁风安桑麻者乐世业青衿有棫朴之休比屋有弦诵之化兵食足而奸宄消祯祥呈而灾祲退于以表独断之治可也夫何心勤而事左志切而效疏吏治非不日饬也而贪婪屡见弹章民生非不日厚也而流离益多于图奏广励学宫矣而谗谲公行于逄掖表别井闾矣而浇薄日甚于枌榆甚之司农仰屋于持筹军中作好于纨袴奸宄徂伏于□毂沴异迭是于天章诚有如　圣训所谓事左而效疏者则以浮虚之习胜翫□之弊滋避难惮劳者多而殚忠竭勤者寡也盖　圣祖固尝言之矣何也上以实责下而下以名应上则虚浮之过也上不以法谩下而下敢以法逃上则翫愒之过也浮虚则实亡翫愒则法坏是惟有忠信诚悫之臣而后有清和咸理之治有精明强毅之士而后有整齐严肃之功故得人以饬吏则必褒酌泉于簠簋将苞苴绝而暮夜无投金之吏矣得人以安民则必照逃亡于绮罗将案牍清而蔀屋无悬罄之忧矣得人以正士习同风俗则必重行谊于提衡严等威于奢溢奇衺之行移郊遂仁厚之德泽溢闾左矣得人以司帑藏实行伍则蟊食不假公以实私橐债帅不行私以弱公卒将冒滥之费清于根源占役之苦均于疏通矣得人以上格神而下固吾宇则消萌于未然以伐其奸修救子将至以预其备将要荒濯沭甸内匝洽而地天効祯山川呈瑞矣盖不自逸故不自用惟不自用乃不自逸然未有人主之精神与人□不合而百事得人者亦未有大臣之棈神不自相合以合天下而万几得理者何也天下一身也腹心与手足不贯则手足失持行之职天下一家也主伯与亚旅不接则亚旅无左右之能臣伏读　圣制曰朕见人臣自为谋鲜不臧者谋国则否臣以为欲臣之身视国也则愿　陛下勿自逸于身而身视国也臣又伏读　圣制曰人臣自拮据其家无爱力而让能者干国则□臣以为欲臣之家视国也则愿　陛下勿自□□家而家视国也盖上行之则下必効之君好之民必从之然以臣观于天下之人心虚浮诚有而约结更甚于虚浮翫愒诚多而掣肘更甚于翫愒频年以来众以为不可行而坚意行之行之而卒无害也众以为不可格而坚意格之格之而又似无害也故圣神之名独归于上愚陋之名偏归于下自予以神圣之名则矜与狎相生而俯视天下无可与共功予天下以愚陋之名则猜与鄙相待而自顾一身无能与并智是始以逸成其私终以秋成其逸也独不思□气之难炽而易糜也若爝火也倾江河以沃之而孰厉其气士节之难植而易什也若秋蓬也振迅颷以撼之而孰立其节假令举朝咸化为挠指之柔而一人独成其刚愎之用无乃自逸之心愈遂自用之心愈坚而身□事家视国者愈不可得乎盖臣窃愿有献焉臣闻人主之精神日为天下所系命天下之命脉日为人主所注神顾人主无所注则必有所炀有所在则必无所窃故欲无遗埏维之遐必不躭几席之近欲无狎龙德之臣必不溺燕尾之庞欲无拂补牍折槛之直必不任谗謟面谀之口然其销□刚心而蔽塞正念者莫如利欲此唐虞诸臣所请格其君于勋华而辨其道于危微者也伏愿陛下□干之徤以去其自逸宪天之时以去其自用洗濯其利念以与天下更始而夜分读法鸡鸣御朝使勤与公合也天下幸甚臣愚幸甚臣草茅贱士不识忌讳干冒　宸严不任□栗陨越之至臣谨对 

　　◆疏 

　　灾变陈言疏 
　　请宥戚臣王昺疏 
　　拟御制安边疏 
　　拟缓举三殿及朝门工程疏 

　　○灾变陈言疏 【 编修时上】 

　　奏为天心仁爱异常　圣意实修特切恳乞亟除弊政以图消弭事臣顷闻雷火烧毁　长陵明楼不胜惊惧旋奉　圣谕谆切其自责则曰哀痛悚栗誓修实政其饬厉臣等则曰在京文武大小官员俱着痛加修省尽心佐朕共图消弭毋事虚文臣有以仰见　圣衷勤■〈忄貇〉真足挽回天意慰绥　祖灵既可无俟臣言而台省公辅俱有论说又可无需于新进小臣妄于　天听苐臣虽?么下位然亦有尽心佐　陛下之軄分且拔自草茅诏直史馆向者拘于尺幅未尽衷愫而　陛下修省之旨大小官员俱着尽心是　圣意原不遗于微小而臣亦可得以言进臣闻尊者之劝诫人也始则徐导之不从则渐以色加之又不从则声色俱厉而又或怒及其尊且亲者以儆之今　孝陵灾于火　皇陵灾于雷　长陵明楼灾于雷火此亦声色俱厉之时也而况又最尊且亲者乎顾频年以来灾异虽仍而宣捷献俘之庆屡见修省虽勤而游观快意之事不辍故庙堂不闻罪巳之词海宇鲜哀茕独之政天心愈数而愈厉人心愈数而愈玩厉则不可久维怒或变而为忘玩则不可久恃平或易而为倾然承其怒勿致于忘持其平勿至于倾总不出　陛下悚栗誓修之一念而实之与虚如嘘之与吸嘘则成温吸则成寒臣请历数今天下之所不便而后可以按病以投之剂盖天下之大义上与下皆有事于天下而分不可越势不可倒今郊社禘尝天子之事而尽以委之臣下钱谷兵刑臣下之责而或以揽之朝廷才聚而上谓之升而反投之野财散而下谓之涣而反壅之朝爵以待忠贤而或炀于宵小刑以待恶德而或加于正人忠言逆耳利于行而掩耳不听襄说逊心蠹于国而开襟以延人可进而恡予进遂令进者解体而无固志人可退而不予退遂令退者借口而有竞心欲为明而反以伤明欲为威而反以伤威力之之所不及简而乘为窃威之所不及临而缘为假当今事有可为者臣下得以上所不为而槩罢之事有不可为者臣下得以上所为而槩成之上为下以弋其怨下托上以行其私天何忍以　祖宗艰难之天下而令屑越如是　陛下□何忍以上天仁爱之真心而玩弃如是臣为陛□计曷不坦然布其心腹肾肠于天下而蔼然收其手足耳目为一身六曹之柄还之六曹勿以总揽之名成窥窃之实台省之言付之台省勿以狂日?噪之戒开熟愞之途侍讲读者日令其亲就勿徒以空言为启沃直史馆者日令侍起居勿徒以章奏为笔削至于二三大臣时时延见时时论说谕以同心辅政艾呖味之相济而不为同若兄弟之相友而不为异可进则进诚心以任之而不猜不忌以展其能可退则退隆礼以优之而不羁不挫以全其节在　陛下则总揽大纲躬亲大政严于敬民勤于法　祖不侵其权乃可以责其旷不掣其肘乃可以尽其心且频年以来上与下相隔中与外相否惟是矿税耳夫财竭于下则致怨者深聚于上则生心者众其巳聚之上者或不肯散而方取之下者断不可复复之不罢则怨盈于天罢而不复则恩彻于地且此事一罢则清明湛一之衷如日中天何难于朝祭何厌于陈言何罪于圜室之官何苦于铨补之贤将一举而上下相通中外相庆国计运而不积人心鬯而不欝所谓誓省实政者不竟为虚文　陛下试思矿税当此时不可以巳乎臣廷对之时曾以不自逸不自用之两言进而总之在去利欲望　陛下为尧舜而臣得以处唐虞之世缀乎禹皋稷契之末谬蒙采择擢以上第而赐之官乃数月以来圣心深微不可测而未见施行者何事夫因其其言而录其人乃录其人而不用其言则是　陛下以制科为故事而臣从以口语蒙　陛下之录用如古董贾之流而不适于用是　圣明轻于官人而臣幸于得位也臣窃羞之故不胜惓惓辄因雷火之异而稍申前说以尽其愚伏冀　陛下留神观览稍见施行使天下后世诵陛下之明不遗微小而重制科岂非千古盛事哉臣不胜大幸臣无任陨越待命之至 

　　○请宥戚臣王昺疏 

　　奏为言臣既释戚臣当原恳乞大霈天慈以宥戆愚以全肺腑事臣窃见故驸马都尉王昺以四十三年蒙钦谴于今六年矣昺与臣同里当臣请告里居各遭病丧不甚往还顷臣以升任还朝诣昺苫次见其貌瘁神伤鬓须半白盖泫然涕下自悔以戆愚负　陛下深恩也臣忝居侍从窃见昺剏艾巳深未蒙恩贷即昺不足惜乃　陛下于肺腑亲臣毕世而怒其关系　圣德甚大遂妄効款款之愚惟　陛下垂察焉臣闻延庆长公主无哃其墓在都城西昺既弃远谁视松楸一坏茂草几■〈牜骨〉狐兔昺一念及未尝不涕覆面也嗟乎生为帝女殁为馁鬼　陛下忍之乎延庆固　圣母爱女延庆逝止遗一女嫁彰武伯嗣子昺一弃远遂成生别母恃既绝父怙终远臣犹忆此女纳采之日　皇太后问遗络绎不绝即　陛下尝累有钖予窃意昺即有罪仰于　天慈　陛下何忍使　圣母遗慈不竟于延庆而茕茕弱息思母思父无巳时乎陛下同气几人在者惟瑞安长公主耳潞藩之厚非它臣可布即都尉炜倍受恩泽都尉拱宸得官庶嗣臣知　陛下笃念同气不间存亡独昺以戆愚自取弃远然　陛下天慈笃厚试想圣母爱女深心必有不忍于妹而念其女者忍使昺不与两都尉同乎昺天家贵壻也一朝弃远溷杂隶氓步出里门人不让路臣顷在里中闻　大行皇后丧议迎讣诏而丙遂自刻庶人不侪绅弁即其母殁例有恩恤而不敢请每抚棺流涕自怨其以戆愚累母窃见　陛下于两都尉予官阶予肩舆而昺不能及其母昺非木石岂不知　陛下劝惩大法而痛自创艾且若辈食粗退税胡不快心而昺独美忠直为言　陛下览天朝掌故二百余年来曾有几都尉言者昺诚戆而志洁行芳可为戚臣生色　陛下不拔之为戚臣树赤帜而登忍锢之国家大政大臣言之谏臣言之宗臣戚臣又言之此清朝盛事故天下嘉刘御史未尝不直昺昺固谓御史当宥　陛下宥御史自不缘昺乃昺言不既中乎臣知　陛下必有以待昺矣臣闻　世宗肃皇帝亦曾谴邬都尉景和旋以景和请守公主墓予环　皇上动法　皇祖岂景和可徼恩皇祖而　陛下忍终恡于昺臣又闻宗臣充鱼?牙与昺同罪似可并及干宽然臣不知其事独以与昺同里遂妄及之至若监生陆宗本生员刘如砥皆素有名行昺之封事实不关两生倘念匹夫衔冤亦于天和则又当并议准复者非臣所敢必也臣仰见　皇上笃念同气而昺属肺腑懿亲故敢掇拾琐细以动　天慈若其材识可充任使尚不当约结于爵禄而况并其爵禄夺之伏乞俯念戆愚不当久怒肺腑不当终远早霈天慈大懭　圣度特赐召还与宗臣同复名爵其光益　圣德无涯矣 

　　○拟御制安边疏 

　　臣闻盛世不袭安而忽意外之防谋臣不避忌而忘局外之虑是故防谨于所巳安而虑严于所必忌若夫情形既露而为众意之所及事任在肩而有成局之可按如今之边务而可不一综核之也臣观九边如藩垣而战与款相半款者既不敢言战而战者兼言款以撦力克非有远而五路之雄非有元昊之黠也乃□既以款而兼掠更以掠而挟款我既以款而畏战更以战而兼款夫款败必战即款不败何可忘战故臣请以必战为安边之大要而其机宜方略臣得而畧言之夫边臣按月岁而上封事枢臣按款数而覆成说振执弩之勇则曰简外宜先养超距之气则曰衣食宜备而谨出入之防则曰边口宜修杜窥伺之巧则曰侦谍宜慎然此文武将吏所得为而三年无一效者人心隳于款而将不得其人也何也朝廷公以金缯出而市款贡马来而中外弹冠矣将吏私以金缯入而市官暮夜投而旌旄□日矣以故人心日玩边备日弛虏□日肥戌卒日瘠无论苟且夕之安者不肯为经久之谋即欲为经久之谋者亦不能有旦夕之安盖人乘惰窳之后即以其惰窳为成规众苦振刷之劳反以其振刷为多事骄卒奋臂而呼蝮吏设阱以待将不能徙戎而能以巧誀持异已者之短长士不能荷戈而能以狂呼扼风力者之腹背沿至于今非独将士不乐予战也即督抚之治以惴惴然求毕其局而徒以节省报耳又非独督抚不敢定战也即中朝之臣亦惴惴然求消其衅而徒以罢兵解耳夫天下之最可痛心者莫大乎支吾于旦夕而□其至不可捄之地而今日之最急者必始察其将之所由出与喜其将之所为任今有母钱数百万以为源则懦如鼠而不得不推其毂将之所由出者臣下得而言也挟金钱数百万以为流则奸如山而不得一问其喜于将之何由任者臣不得而言也斯其人以数千万之金以内饱欲而攫市金之不暇而暇计边乎故臣□为欲择廉勇之将当塞纳-马恩省贿之途使奥不得为之援钱不得为之神而督抚无傥荡之才则不足驭羣力无谙练之识则不卟侒羣心无豁达之度则不足合羣策是当得荡佚简易敏而有度者任之然后本兵不轻于推毂而督抚不重予荒奸则将得人将得人则款与战为两设而互用曰惟所陈说直一将任耳臣当为之先曰帷幄之地清则幕府得行其权将帅之任正则甲士得毕其力是在　皇上与二三大臣日夜申计之察其所以为将者而边计又定也百撦力千五路曷论哉不然畿甸之流移岩邑之矿卒一旦横发乎不虞恐且费劳　圣虑也臣不胜杞人之忧惟　皇上垂察幸甚 

　　○拟缓举三殿及朝门工程疏 【 神宗】 

　　臣闻圣哲之主不托私于公以实琼盈之积老成之臣不议嬴于诎以袭太平之观故天下之物力克盈而因陋就简非所以肃朝尝而为观于天下也天下之民力殚竭而狥名废实非所以恤人瘼而弥患于方来也臣观今天下有易为于上而不肯为冀幸于下而不能必狥其名则以为不可缓核其实则以为不可急者如今之三殿朝门工程是巳夫三殿朝门　陛下所以接羣辟而修庶政也数年来朝讲辍而不举典礼行而几罢则以为是未成之故即中外大小臣工咸喁喁曰安得不日成之然臣窃以为是可缓也何也被絺绤者不苦郁燠袭狐貉者不畏盛寒有其具者易其备也今天下之财下出而不得入上入而不肯出将作之开纳悉而氏不应它曹之借索烦而求难给独有大内之积可以易其备而臣又窃意　陛下之未肯遽也何也频年来未尝不托言之而卒无一有也夫将作既不可支而内帑又不肯遽独有索之百姓耳秦陇之材非无胫而至工役之腹非画饼而实　陛下诚思今天下百姓尚堪此乎唐魏征曰民欲静上重扰之民方穷上重蠹之今之谓巳臣观今天下之民方大病而未苏调之以参苓摄之以梁肉尚可以生即不然而听其自息自便而不扰亦可以苟延倘如严家之隶力疾而作岂　惟下不胜其役而上亦不安其适何也久张之弓易顿方骇之马难策也臣不敢□茅茨之说以久稽大观亦不敢拾庄丽之□以狥众听惟愿　陛下缓之缓之者非躭延于今而遗患于后也执大尊以酌天下之人心体百姓以培无疆之命脉勿藉工程之役而为分外之诛求勿信貂珰之口而动巳疲之大众如莹精太平临朝愿治则文华武英未尝不可联泰交而布政大于臣民也且如　文皇帝时物力何如今日而三殿之成尚需于后岂今日之百姓独不可缓乎臣望　陛下仰承　文皇帝慎重之心俯察臣民艰难之意先苏大病之民徐修寒暑之具然后一举而成之未晚也臣不胜大愿 

　　◆表 

　　贺光宗皇帝登极表 

　　○贺光宗皇帝登极表 

　　伏以　天锡元符懋衍万年之景祚　帝凝鼎命丞承一统之洪基汉宗光启于冲龄华祝载勤于多福三灵偕鬯万国维新恭惟　皇帝陛下刚徤文明仁慈孝友圣绪揭升恒于宝运英函日月之光华宸元开久大于瑶图德合乾坤之易简昔我　皇祖以孙谋为子翼默贻大业于云仍今我　皇考借后箸为前筹亲属诸臣以尧舜守成致盛正周成王访道之年纂大承庥适　肃皇帝开天之岁唯继其志以缵绪实顺乎天而应人臣等猥承五几之丁宁矢佐金瓯于巩固捧赤文绿字快瞻嘉祉之叶征仰虎步龙行预识太平之有象圭璧欢腾禹会墄坪瑞映尧云伏愿出入起居必钦前后左右皆正膺　列圣无疆之箓迈汉唐宋以为君体　先皇未竟之谟兼夏商周而卜历臣等无任瞻天仰圣欣跃抃舞之至谨奉表称贺以闻 

　　◆笺 

　　拟初劝光宗皇帝进笺 
　　拟二劝光宗皇帝进笺 
　　拟三劝光宗皇帝进笺 

　　○拟初劝光宗皇帝进笺 

　　伏以道隆继体古今垂久大之经国有长君社稷奏灵长之福惟　圣世洪开大业实天心永锡元符钦惟　大行皇帝刚徤粹精圣神文武绍天庥于大备享隆昌四十八年重国于于元良昭启佑百千万世敬惟　皇太子殿下聪明天挺仁孝性成电绕神枢一索蚤符于出震日新　圣学大横适兆于乘干比受遗谟仰承大统垂衣裳而天下治莫攀恋于遗弓执球玉而万方来同归诚于主器幽冥叶赞遐迩具瞻伏愿　陛下勉体先猷蚤膺宝箓跃天龙于幼海神渊会合风云扶　帝座于一星继照光生日月元首明而三灵恊鬯开万年有道之长圣人作而万国咸宁衍　列圣无疆之祚 

　　○拟二劝光宗皇帝进笺 

　　伏以九昊祚神明之统元良早系于人心万年垂经久之谟克长式谐于天序方祗受承祧之托忍久虚凭几之言再沥丹诚上于　宸听洪惟我朝功高汤武扬大烈于显承德迈唐虞沛深仁于熙洽逮我　大行皇帝明伦察物奋武揆文执大纲以绥靖华夷缘独运而弥纶天地奉三无于大计重一有于元储敬惟　殿下文武英明慈仁孝友燕翼丕承骏命龙濳共叶鸿猷顾　圣怀之凄怆方深乃羣望之允俞未遽臣等窃惟民生有主天位难虚惟善继乃以永孝思虽圣人不能更旧典伏望深惟远虑勉抑哀衷体遗诏而率旧章蚤副皇天之眷命守成业而致盛治下酬黎献之欢心 

　　○拟三劝光宗皇帝进笺 

　　伏以简嗣序以元良固以投艰遗大承　先皇之付托其惟济世安民既为国家宗社之远谋岂拘士庶寻常之膺行仰于　九五不避再三敬惟　殿下五质龙章穆穆早瞻天表月将日就孳孳独懋　圣修顷承凭几之词宜践承祧之任而孝思罔极谦让未遑臣等窃惟民非元后罔以生国有长君遗之福讴歌嗣禹正攀恋于吾君继述守文乃善成其旧德况　先皇维新之末命允属后人普天待泽之同心顿开　睿虑几务不容少旷神器宁得久虚倘忍稽顾命之丁宁执谅阴之哀慕将　二祖　九宗之典章可易抑群臣百姓之惶惑靡宁伏愿稍抑哀情俯狥众望一统以均万国重明以照四方 

　　◆经筵讲章 

　　尧典 

　　○尧典 

</div>
    <div class="pagination">
<a href="高阳诗文集_page52.html">上一页</a><span>...</span><a href="高阳诗文集_page48.html">48</a><a href="高阳诗文集_page49.html">49</a><a href="高阳诗文集_page50.html">50</a><a href="高阳诗文集_page51.html">51</a><a href="高阳诗文集_page52.html">52</a><span class="current-page">53</span><a href="高阳诗文集_page54.html">54</a><a href="高阳诗文集_page55.html">55</a><a href="高阳诗文集_page56.html">56</a><a href="高阳诗文集_page57.html">57</a><a href="高阳诗文集_page58.html">58</a><span>...</span><a href="高阳诗文集_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
