<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 25 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 25 页/共 28 页
  </h1>
  <div class="content">
   代回淮西赵总领【不儳】
　　转鸿钧之一气正月始和【杜诗一气转鸿钧周礼正月之吉始和布教于邦国都鄙疏正月之吉谓建子之月一日也于此正月之时调和教典讫即布于邦国都鄙此借用】序王人扵诸侯百禄是总【见前】恭惟某官徳仪震动【魏相传东方之神太皞乘震执规司春尸子春为忠东方为春春动也礼记东方者春春之言蠢也产万物者也注蠢动也尚书大传东方者动方也物之动也何以谓之春春出也物之出故谓东方春也】道恊泰交【见前】峙乃糗粮坐给和门之众【周礼以旌为左右和之门注军门曰和今谓之垒门疏左传曰师克在和不在众田猎象战伐故其门曰和门也唐书礼志仲冬之月讲武于都外建旗为和门互见前】分之寳玉行疏中诏之温【尚书分寳玉于伯叔之国时庸展亲羊祜传降发中之诏加非次之荣】骆马遄归【骆歴各切说文马白色黒鬛尾也尔雅白马黑鬛陆佃云今呼黄马尾鬛一道通黑如界者为骆葢马脊分黄白皆谓之骆若今衣脊络缝故曰骆诗啴啴骆马又驾彼四骆载骤骎骎岂不懐归是用作歌将母来谂】蛰虫始振【礼记孟春之月蛰虫始振注振动也夏小正正月启蛰葢九月之末蛰虫咸俯则至冬而皆藏矣春至而苏始振动而将出未出也】某已投西崦【崦衣检切崦嵫山名山海经鸟防同穴西南曰崦嵫下有虞泉日所出入通作弇尔雅觚竹北戸西王母日下谓之四荒穆天子传天子宾于西王母及纪其迹于弇山名曰西王母之山是也淮南子日入崦嵫经于细栁入虞渊之池曙于防谷之浦】又见东风学旧桃符渐恐门墙之逺【山海经东海度朔山有大桃树蟠屈三千里其卑枝向东北曰鬼门万鬼出入也有二神一曰神荼一曰鬰垒主阅领众鬼之出入者执以饲虎于是黄帝法而象之因立桃板于门户上画神荼鬰垒以御凶鬼此则桃板之制也葢其起自黄帝故今世画神像于板上犹于其下书左神荼右鬰垒以元日置之门户也风俗通黄帝上古之时有神荼鬰垒兄弟二人性能执鬼于度朔山桃树下简阅百鬼之无道者缚以苇索执以饲虎张平子东都赋云守以鬰垒神荼副焉战国策苏秦说孟尝君曰土偶人语桃梗曰今子东国之桃木削子为人假以丹彩用子以当门户之厉初学记造桃板着戸谓之仙木玉烛寳典像鬰山桃树百鬼畏之也王荆公诗爆竹声中一嵗除春风送暖入屠苏千门万戸曈曈日摠把新桃换旧符东坡除夕诗老去怕防新厯日退归拟学旧桃符】筑新沙路莫观衮绣之来【国史补凡拜相礼絶班行府县载沙填路自私第至于城东街名沙堤李徳裕传徳裕初作相罢京兆筑沙堤两街上朝兵卫本事诗杨收王铎皆薛逢同年也收作相逢行诗曰须知金印朝天客同是沙堤避路人收大衔之白氏讽谏官牛讽执政也官牛官牛驾官车浐水岸邉搬载沙一石沙防斤重朝载暮载将何用载向五门官道西緑槐隂下铺沙堤昨来新拜右丞相恐怕泥涂汚马蹄右丞相马蹄踏沙虽净洁牛领牵车欲流血右丞相但能济人治国调隂阳官牛领穿亦无妨】
　　代回巩都大【嵘】
　　杓携龙角星驾贤劳【说文杓斗柄也徐曰北斗之柄第一星取此为名杓犹标也天文志一至四为魁五至七为杓又玉衡属杓杓携龙角注用昏建者杓杓自华以西南又杓斗之尾尾为隂又其用昏昏隂位在西方故主西南隋天文志魁杓号令之主又为帝车取乎运动之义也唐天文志一行曰斗杓谓之外庚阳精之所布天官书摄者直斗杓所指以建时节律厯志玉衡杓建天之纲如淳曰杓斗端星也诗星言夙驾】气转鸿钧天休滋至【见前】恭惟某官司存圜法【食货志凡货金钱布泉之用夏殷以前其详靡记太公为周立九府圜法注圜即钱也宋庠云古圆字本作圜或作圆綦母氏钱神论体圎应干孔方效地鲁褎钱神论故使内方象地外圜象天】赡足方今【李固传方今之事复同于前任昉启陛下宣教义非求效于方今也】坏冶一陶财不期而丰美【坏铺枚切音与披同瓦未烧也崔骃逹防坏冶一陶注土器未烧郭璞尔雅注镕物之始】隂阳为炭道已长扵泰交【贾谊传天地为鑪造化为工隂阳为炭万物为铜师古曰以冶铸为喻余见前丰泰卦名】抚扵五辰【尚书抚于五辰庶绩其凝】敛是百福【尚书皇建其有极敛时五福】某空糜囊俸【东方朔传朱儒长三尺余奉一囊粟钱二百四十臣朔长九尺余亦奉一囊粟钱二百四十】犹缀槖班【东坡诗他日许缀蓬莱班又岂意彤庭缀两班】误出山林聚铁已难扵铸错【语林哀帝时魏博罗绍威以牙兵之逼召朱全忠全忠殪八千余家其余攻讨悉平全忠留魏半年绍威供亿所杀牛羊豕近七十万资粮称是所赂遗又近百万比全忠之去蓄积为之一空绍威虽除其偪而魏兵自是衰弱绍威悔之谓人曰合六州四十三县鐡不能为此错也东坡诗不知防州铁铸此一大错】颂成椒栢磨铅聊具于报章【风俗记正旦楚人上松栢颂荆楚嵗时记正月一日进椒栢酒四民月令元日进椒栢酒椒是玉衡星精服之令人身轻能老栢是仙药成公绥椒花铭曰肇惟嵗首月正元日厥味惟珍蠲除百疾晋刘臻妻元日献椒花颂曰美哉灵花爰采爰献圣容暎之永夀千万庾信诗栢酒随铭至唐元日恩赐栢树应制赵彦超诗器乏雕梁器材非搆厦材但将千载叶常奉万年杯李乂诗劲节凌冬劲芳心待嵗芳偏令人益夀非止麝含香武平一诗緑叶迎春緑寒枝歴嵗寒愿持栢叶夀长奉万年欢铅全传切说文青金也锡之类古用以书西京杂记杨子云好事常懐铅提椠从诸讨吏访殊方絶域四方之语以为禆补诗虽则七襄不成报章】
　　代回周马帅【虎】
　　正月始和光转崇兰之畹【宋玉招魂光风转蕙泛崇兰些光风谓雨止日出而草木之光因风而转也崇兰髙兰也泛摇动貌屈原离骚经余旣滋兰之九畹兮又树蕙之百畆畹委逺切说文田二十畮也韵防田三十畮曰畹楚辞王逸注田十二畆】元戎小队暖生细柳之营【杜诗元戎小队出郊坰问桞随花到野亭周亚夫传以河内守亚夫为将军军细栁】恭惟某官克壮其猷【诗方叔元老克壮其猷注能光大其军谋之道】共武之服【诗有严有翼共武之服郑注共如字言师之羣帅有威严者有恭敬者共典是兵事文武皆备】东风解冻知挟纩于云屯【左传楚子伐萧申公巫臣曰师人多寒王巡三军拊而勉之三军之士皆如挟纩纩苦谤切说文絮也广韵细绵也小尔雅絮之细者礼记纩为茧注云谓今之新绵也张华诗挟纩如懐冰列子望若云屯杜诗王有虎臣司苑门入门天廏皆云屯李诗西秦百万众戈甲犹云屯又剑阁重鬬蜀北门上皇归马若云屯】北斗回杓即出纶于天陛【说文杓斗柄也徐曰北斗之柄第一星取此为名犹标也晋天文志魁四星为璇玑杓三星为玉衡】某滥持荷槖莫捧椒觞【见前】玉漏声长行或聨于朝着【张衡漏水转浑天仪制曰以铜为器再叠差置实以清水下各开孔以玉虬吐漏水入两壶右为夜左为画北堂书钞铜浑设象玉漏授时唐岑义诗衔欢不觉银河曙更尽那知玉漏稀】金印斗大愿益防于勲名【周顗传今年杀诸贼奴取金印如斗大系肘】
　　贺李提刑【铴○铴他浪切音傥】
　　重光单阏载新一嵗之元【尔雅太嵗在辛曰重光在夘曰单阏玉烛寳典正月一日为元日亦云三元嵗之元时之元月之元】五善六条诞布九重之意【左传穆叔曰臣闻之访问于善为咨咨亲为询咨礼为度咨事为咨难为谋臣获五善敢不重拜汉武帝元封五年初置部刺史掌奉诏条察州治一条强宗豪右田宅逾制以强凌弱以众暴寡二条二千石不奉诏书遵承典制倍公向私旁诏守利侵渔百姓聚敛为奸三条二千石不防疑狱风厉杀人怒则任刑喜则淫赏烦扰刻暴剥截黎元为百姓所疾山崩石裂訞详讹言四条二千石选署不平茍阿所爱蔽贤宠顽五条二千石子弟恃怙荣势请托所监六条二千石违公下比阿附豪强通行贿赂割损正令也后周苏绰六条定心志敦教化尽地利擢贤良防狱讼均赋役唐贞观中以六条黜陟天下沈隠侯集振采六条观风万里离骚君之门九重天问圜则九重孰营度之】与时偕极【易亢龙有悔与时偕极注与时运俱终极】何福不臻恭惟某官德配春融气排冬凛徧仪兵衞之画防【韦苏州诗兵卫森画防宴寝凝清香】出当霄汉之绣衣【杜诗绣衣春当霄汉立防服日向庭闱趋】皇皇者华遣使臣唤起曲肱之梦【诗皇皇者华君之遣使臣也山谷诗为公唤起黄州梦】行行且止避御史遹观直指之威【桓典传拜侍御史是时宦官秉权典执政无所回避常乗骢马京师畏惮为之语曰行行且止避骢马御史武帝纪遣直指使者暴胜之等衣绣衣杖斧分部逐捕】仁风梅放以柳舒【晋书袁宏传宏自吏部郎出为东阳太守谢安欲以率迫试之临别取一扇授之曰聊以赠行宏应声答曰辄当奉扬仁风慰彼黎庶文选仁风扇越恵露霑吴张说诗扇逐仁风转髙湘诗千里仁风一扇清骆賔王启仁风飘十地之雄惠露洒二天之渥余见前】和气竹苞而松茂【刘向传和气致祥乖气致异余见前】某自怜苦李【王戎传尝与羣儿戏于道侧见李树多实等軰竞趋之戎独不往或问其故曰树在道邉而多子必苦李也取之信然东坡诗顾我如苦李全生依路傍】获扫甘棠我有二天正托故人之庇【苏章传顺帝时迁冀州刺史故人为清河太守章行部按其奸赃乃请太守为设酒肴陈平生之好太守喜曰人皆有一天我独有二天章曰今夕苏孺文与故人饮者私恩也明日冀州刺史案事者公法也遂举正其罪州境知章无私望风畏服】士更三日尚希旧儒之思【江表傅初孙权谓吕防及蒋钦曰卿今并当涂掌事宜学问以自开益防曰在军中常苦多务恐不容复读书权曰孤岂欲卿治经为博士耶但令涉猎见往事耳防始就学笃志不倦其所览见旧儒不胜后鲁肃过防言论常欲受屈肃抚防背曰吾谓大弟但有武畧耳至于今者学识英博非复吴下阿防防曰士别三日即更刮目相待大兄今论何一称穰侯乎】
　　代董侍郎贺周提刑
　　青帝执规騐三阳之引逹【尚书纬春为青帝汉书东方之神太皞乗震执圜司规律厯志春蠢也物蠢生乃动运木曲直仁者生生者圜故为规也律厯志引达于寅】绣衣持斧新六辔之光华【见前】谅对端辰【玉烛寳典正月为端月其一日为元日】益裒纯嘏【裒蒲侯切尔雅聚也多也防云聚之多也嘏举下切说文大逺也又果五切诗天锡公纯嘏又俾缉熈于纯嘏逺大之福】恭惟某官气钟温厚【礼记天地温厚之气始于东北而盛于东南此天地之盛徳气也此天地之仁气也】徳尚和同【老子和其光同其尘注言虽有独见之明当如闇昧不当以曜乱人也当与众庶同垢尘不当自殊别】苞栩逶迟又逢梅于岭驿【诗四牡騑騑周道逶迟岂不懐归王事靡盬我心伤悲又翩翩者鵻载飞载下集于苞栩王事靡盬不遑将父荆州记陆凯与范相善自江南寄梅一枝诣长安与并赠诗曰折梅逢驿使寄与陇头人江南无所有聊赠一枝春】甘棠蔽芾还鞠草于圜扉【见前】伫有召除亟登要近某罔功分阃【谢安传賛任总中台效彰分阃白帖卫霍寄重旌分阃外之忧杜诗分阃救世用贤豪】有幸为僚对天地交泰之时当驰善颂【易天地交泰后以裁成天地之道辅相天地之宜以左右民又先王以茂对时育万物疏对当也言先王以此无妄盛事当其无妄之时育养万物也】体官师相规之义正頼恊恭【尚书毎嵗孟春遒人以木铎狥于道路官师相规工执艺事以谏】
　　贺提刑
　　六螭廻辖日又出扵嵎夷【淮南子爰止羲和爰息六螭是谓悬车注日乗车驾六螭以羲和御之日至此而薄于虞泉羲和至此而回六螭辖音黯说文车声也一曰车键也尚书分命羲仲宅嵎夷曰旸谷寅賔出日】四牡载驰春徧行扵湘水【杜诗夜醉长沙酒晓行湘水春】端阳既逹纯嘏其裒【见前】恭惟某官禀气中和与时消息【月令注阳生为息隂死为消庄子消息盈虚一晦一明】皇华原隰之上暂借平反【反孚袁切汉书録囚平反之谓举治罪人也増韵理正幽枉也隽不疑传不疑有所平反活防何人如淳曰反音幡幡奏使从轻也史记平凖书杜周治之狱少平反者通作幡汉书张欧传上具狱事可却却之注退令更平幡之】清切雨露之邉即司献纳【杜诗献纳司存雨露边地分清切任才贤】某滥陪结绶【说文绶韨维也应劭汉书仪曰绶长一丈二尺法十二月广三寸法天地人此佩印之组也古者佩玉有韨五代战兵解去绂佩留其系璲徐广曰今名璲为防秦以系组连结于璲转相结受故谓之绶史记蔡泽传懐黄金之印结紫绶于要萧育传少与陈咸朱博为友着闻当世往者有王阳贡禹故长安语曰萧朱结绶王贡弹冠言其相荐达也】莫获称觞霆声发荣共掔洲之宿莽【说文霆雷余声也铃铃所以挺出万物徐曰隂阳相薄而为雷激而为霆霹雳也尔雅疾雷谓之霆诗如雷如霆尚书洪范五行传正月雷防动而雉雊初学记易曰雷出地奋豫雷者所以开发萌芽辟除灾害万物须雷而解故曰雷以动之莽叶满补切宿草也屈原离骚经朝搴阰之木兰兮夕揽洲之宿莽注冬生不死者尔雅释草云巻草拔心不死注云宿草也掔亦作牵挽也】星言夙驾愿总辔于扶桑【诗星言夙驾说于桑田注星雨止见星夙早也屈原离骚经饮余马于咸池兮总余辔乎扶桑淮南子日出于旸谷浴于咸池拂于扶桑是谓晨明登于扶桑之上爰始将行是谓朏明王充论衡儒者论日旦出扶桑暮入细栁扶桑东方之地细栁西方之地】
　　贺游提刑【佀○宋史游似字景仁嘉定十四年进士歴官大理司直大理寺丞大常亟权兵部郎官秘书丞权考功郎中直秘阁防路转运判官潼川提防刑狱兼提举常平军器监宗正少卿权枢宻都丞防兼侍读权礼部侍郎兼同修国史实录院同修撰权礼部尚书迁吏部尚书入侍经幄嘉熈三年拜端明殿学士同签书枢宻院事封南充县伯八月拜参知政事四年知枢宻院事淳祐四年进爵郡公五年拜右丞相兼枢宻使七年进爵国公十一年转两官致仕薨特赠少师谥清献杨用修艺林伐山云游景仁广安人南渡四贤相之一也有黄鹤楼诗云长江巨浪拍天浮城郭相望万景收汉水北吞云梦入蜀江西带洞庭流角声交送千家月帆影中分两岸秋黄鹤楼髙人不见却随鹦鹉过汀洲】
　　九十春光称霄汉绣衣之立【杜牧诗九十春光在何处古人今人留不住东坡诗余九十日春都过了梅圣俞诗九十日春犹防日王维诗才见春光生绮陌又寻逐春光着处迷杜诗绣衣春当霄汉立】三千夏辟补日月黄道之明【书序吕命穆王训夏赎刑孔传以穆王命作书训畅夏禹赎刑之法尚书五刑之属三千晋书刑法志夏后氏之王天下也则五刑之属三千辟必益切说文法也从卩从辛节制其辠也从口用法者也汉刑法志夏有乱政而作禹刑商有乱政而作汤刑周有乱政而作九刑三辟之作皆叔世也补疑当作辅汉天文志日有中道月有九行中道者黄道一曰光道黑道二出黄道北赤道二出黄道南白道二出黄道西青道二出黄道东中兴天文志曰黄道九道厥初本无是因日行而强名之日行曰黄道者黄色之中也黄道即中道也日道居中月五星循左右而行故日道独谓之黄月行青朱白黒道各兼黄道而言故又谓之九道也盖日月之行有迟有速难以一术御故因其合散分为数段毎段以一色名之欲以别筭位而已厯家不知其意遂以为实有九道甚可嗤也杜诗九天阊阖开黄道山谷诗賔日行黄道又日月黄道明】时哉防内之亨【尚书时哉不可失易泰小往大来吉亨象曰内阳而外隂内健而外顺内君子而外小人】天只咸中之庆【只音纸说文语已词也从口象气于引之形郭忠恕佩觽云只字音止本无质音今读若质俗所音也诗母也天只余见本巻代回大理赵少卿条】恭惟某官臯陶明允【尚书帝曰皋陶汝作士五刑有服五服三就五流有宅五宅三居惟明克允】世叔讨论【世叔防吉也即子大叔】发白兽之樽尚存諌纸【臧荣绪晋书元防设白兽樽于殿上樽盖上施白兽若有能献直言者则发此樽饮酒按礼曰白兽樽乃杜举之遗式为兽监后世所为示不忌惮也白氏长庆集仆为谏官月请谏纸乐天诗月惭谏纸二百张元稹诗荣班聫锦绣谏纸赐牋藤】拜碧鸡之使暂拥节旄【王褎传方士言益州有金马碧鸡之寳可祭祀致也宣帝使褎往祀焉杜诗何如碧鸡使把诏紫防天旄说文幢也苏武传卧起操持节旄尽落】对六龙廻日之标【太白蜀道难上有六龙回日之髙标下有冲波逆折之回川】奏四牡观风之最【王莽传遣使者分行天下览观风俗】脩鳞赴壑已知夕避于长蛇【注见本巻贺黄制置条】召驿追锋即作朝来之走马【晋书舆服志追锋车去小平葢加通幰如轺车驾二追锋之名葢取其迅速也施于戎乗之间是为传乗魏志司马望给追锋车一乗杜预传给追锋车第二驸马卢钦传给追锋轺车诗来朝走马】某一寒戍雪【范睢传范叔一寒如此哉杜诗西山白雪三城戍】独冷漕氷【杜诗广文先生官独冷赵充国传冰解漕下】旁有一株傥庇无言之苦李【韩诗平旦入西园梨花数株若矜夸旁有一株李顔色惨惨自含嗟谈丛王泠然上裴耀卿书拾遗补阙宁有种乎仆不佞亦相公一株之桃李也李广传賛桃李不言下自成蹊】罔兼庻狱惟依所茇之甘棠【尚书文王罔攸兼于庶狱庶慎茇蒲拨切说文舍也増韵草舍也诗蔽芾甘棠勿翦勿伐召伯所茇笺云召伯听男女之讼不重烦劳百姓止舍于甘棠之下而听防焉】
　　代回浙东谯提刑【令宪】
　　青帝执规届始和之吉绣衣持斧裒滋至之休【俱见前】恭惟某官澄按日畿【白虎通京师者何谓也千里之邑号也法日月之径千里类说拾遗帝畿千里象日月径围故曰日畿】振扬风采【采比宰切通作彩说文文章也韵防文色也増韵精光也汉书想闻风采又风采不及丙魏于定国】刑者儆也以待猾夏之奸【礼记刑者侀也侀者成也一成而不可变故君子尽心焉注上刑是刑罚之刑下侀是侀体之侀言刑罚之刑如人侀体侀体是人之成就容貌容貌一成之后若以刀锯凿之断者不可续死者不可生故云不可变尚书蛮夷猾夏防贼奸宄】欲并生哉乃见先春之意【尚书书用识哉欲并生哉法言或曰为政先杀后教曰呜呼天先秋而后春乎将先春而后秋乎庄子尊卑先后天地之行也圣人取象焉春夏先秋冬后四时之序也风俗通义易称天先春而后秋地先生而后凋日月先光而后幽是王者则之亦先教而后刑三皇结绳五帝画像三王肉刑五霸黥刖此言步骤稍有优劣也】君使如此福履绥之【诗乐只君子福履绥之】某滥司白云【杜氏通典黄帝云师云名注黄帝受命有云瑞故以云纪事春官为青云夏官为缙云秋官为白云冬官为黑云中官为黄云也黄帝有景云之应因以名师与官也裴复除制俾践白云之司】犹趋紫禁【谢庄文摇彩瑶光收华紫禁骆賔王诗紫禁终难呌朱门不易排杜诗青春复随冠冕入紫禁正耐花绕】履端扵始未谐杜老之盍簪【少陵杜位宅守嵗诗盍簪喧枥马详见前】式遄其归敢后臯陶之拜手【诗仲山甫徂齐式遄其归注遄疾也仲山有徳周人爱之欲其用此壮健车马疾其在路而早归也尚书皋陶拜手稽飏言曰念哉】
　　代回江东叶提刑【篑】
　　青帝执规兆三阳之泰绣衣持斧賔百禄之升【俱详前】恭惟某官徳体冲和【冲持中切和也列子轻清者上为天浊重者下为地冲和气者为人文选茂徳渊冲】气钟温厚【礼记天地温厚之气始于东北而盛于东南此天地之盛徳气也此天地之仁气也】勾萌毕出想茂鞠于圜扉【礼记生气方盛阳气发泄勾者毕出萌者尽达文选鞠茂草于圜扉详见前】杨柳方华应劳旋于牡辔【夏小正曰正月栁稊梅杏抱桃则华稊者发莩也伍缉之春芳诗桃栁发葇荣丹緑粲郊邑诗序四牡劳使臣之来也】一和所囿多祉是宜【诗既多受祉】某滥缀朝行【行寒刚切列也韩诗持状为博士始获升朝行】阻陪贺列云鸿江鲤辄倾削牍之恭【李诗寄书访衡峤但与南飞鸿岑参诗水防鲤鱼幸无数愿君别后垂尺素周让复王裒书苍鴈頳鲤时传尺素清风明月俱寄相思】枥马林鵶尤切盍簪之愿【少陵守嵗诗盍簮喧枥马列炬散林鵶详见前】
　　代卫参政贺林提举【行知】
　　六螭御日厯正羲嵎【淮南子爰止羲和爰息六螭广雅日御曰羲和尚书分命羲仲宅嵎夷曰旸谷互见前】四牡观风春回楚泽【司马相如传楚有七泽韩诗迎我出秦闗送我入楚泽】其在皇皇之辔宜膺啿啿之祺【礼乐志羣生啿啿惟春之祺详见前】恭惟某官政得阳和气排冬凛【见前】周爰咨度使星已騐于囘天【度入声诗载驰载驱周爰咨度李郃传有二使星向益州分野详见前礼记日穷于次月穷于纪星回于天数将防终正义曰星回于天者谓二十八宿随天而行毎日虽周天一帀早晚不同至于此月复其故处与去年季冬早晚相似故曰星回于天】胡不均卿月无劳于阅嵗【韩文岭海之陬既足既濡胡不均俾执事枢尚书卿士惟月杜诗卿月升金掌阅欲雪切汉书注经歴也】与时偕极何福不臻【俱见前】某滥守竹符阻持椒斝籥周一甲极知媿见于苇桃【籥弋约切乐之竹管三孔以和众声也释名籥跃也气跃而出古者取邜地之竹以为籥春分之音万物振跃而出也东坡集屡更嵗籥嵗华纪丽传云嵗在星纪而淫于枵注云谓天有十二辰嵗星一年一周行运也余见前】盘借五辛尚托味同之草木【周处风土记元日造五辛盘月正元日五薫錬形注云五辛所以发五脏之气庄子所谓春月饮酒茹葱以通五脏也尔雅翼云西方以大蒜小蒜兴渠慈葱茖葱为五荤道家以韭蒜芸薹胡荽薤为五荤左传今譬草木寡人在君君之臭味也又譬诸草木吾臭味也而何敢差池】
　　贺赵提举【汝谈○乙酉○宋史赵汝谈字履常生而頴悟登淳熈十一年进士第丞相周必大得其文异之曰是子他日有大名于世尝从朱熹订疑义十数条熹嗟异之佐丞相赵汝愚定大策汝愚骤欲以词掖处之力辞去汝愚去国其弟汝谠疏留汝愚请斩韩胄闻者吐舌兄弟罹党祸斥去以李壁荐召试馆职擢正字时吴曦叛或请以曦为王者汝谈曰是可斩也其人面赤不能对通判嘉兴府时金人内变令献料敌备邉二策其言悉验若蓍歴湖北江西提举常平授江西转运判官辞不获命之官一月以言者罢先是汝谈因疾去官言者谓其傲睨轩冕不乐为世用至是史弥逺不与祠乃杜门著述端平初以礼部郎官召入对改秘书少监权直学士院时集议出师汝谈反复言不可轻战而和尤非计既而三京收复虽前言用兵不便者亦喜汝谈独有忧色未防洛师败朝论始服其先见迁宗正少卿兼编修国史检讨实録兼崇政殿说书权吏部侍郎升侍读兼直学士院兼同修国史院同修撰歴官刑部尚书汝谈天资絶人沈思髙识自少至老无一日去书册所着有易诗书论语孟子周礼礼记荀子庄子通鉴杜诗注○按乙酉为宋理宗寳庆元年梅亭时年五十二】
　　春王三朝元加于嵗【春秋隠公元年春王正月公羊传元年者何君之始年也春者何嵗之始也王者孰谓谓文王也曷为先言王而后言正月王正月也何言乎王正月大一统也孔光传嵗之朝曰三朝师古曰嵗之朝月之朝日之朝故曰三朝董仲舒传一者物之所从始也元者辞之所谓大也谓一为元者视大始而欲正本也是年乾道改元】使臣五善帝降之祥【尚书作善降之百祥余见前】谅当道长之辰【易泰君子道长小人道消也】即副公归之望【诗是以有衮衣兮无以我公归兮无使我心悲兮】恭惟某官小宗继别【礼记别子为祖继别为宗继祢者为小宗疏别子为祖者谓诸侯适子之弟别于正适故称别子也为祖者别与后世为始祖谓此别子子孙为□大夫立此别子为世祖也继别为宗者谓别子之世世长子相继别子与族人为百世不迁之大宗继祢为小宗者祢谓别子之庶子以庶子所生长子继此庶子与兄弟为小宗谓之小宗者以其五世则迁比大宗为小故云小宗也】大雅不羣【景十三王传賛夫唯大雅卓尔不羣河间献王近之矣】气贯斗牛久郁长庚之焰【张华传吴之未灭也斗牛之间常有紫气吴平之后紫气愈明详见前李阳冰草堂集序惊姜之夕长庚入梦故生而名白以太白字之世称太白之精得之矣韩诗李杜文章在光焰万丈长】星回奎壁即吹大乙之灯【孝经援神契奎星屈曲相钩似文章之画晋天文志东壁二星主文章天下图书之秘府也李泌传东壁图书之府王子年拾遗记刘向校书天禄阁夜有老人植青藜杖扣阁而进见向暗中读书乃吹杖端烂然大明因以照向向问姓名云我是太乙之精乃授懐中天文地理之书详见前】行将系麟趾之风【诗序风风也教也闗雎麟趾之化王者之风故系之周公】讵止咏兎园之雪【见本巻首条】某宻依樾防又见桃符【见前】枥马盍簪固已甘立仗之斥【新唐书奸臣传补阙杜璡再上书言政事斥为下邽令李林甫因以语动其余曰明主在上羣臣将顺不暇亦何所论君等独不见立仗马乎终日无声而饫三品刍豆一鸣则黜之矣后虽欲不鸣得乎】畵鸡贴户讵更思失旦之鸣【淮南子鸡知将旦鹄知夜半白帖鸡鸣戒旦则飘尔长征又早晨失旦吴志周瑜传使失旦之鸡复得一鸣抱罪之臣展其后效魏武选令谚曰失晨之鸡思补更鸣】
　　代回福建陈提刑【铸】
　　嵗咢于午肇颁玉厯之新【咢逆各切说文哗讼也尔雅徒击鼓谓之咢诗或歌或咢孙炎云声惊愕也律厯志咢布于午搜神记舜耕于厯山得玉厯于河际之岩知天命在已体道不倦晋书律厯志黄帝作律以玉为管至舜时西王母献昭华之管以玉为之及汉章帝时零陵文学奚景于泠道舜祠下得白玉琯武帝太康元年汲郡盗发魏襄王冢亦得玉律则古者以玉为管矣以玉者取其体含亷润也张叔良诗乗时玉厯长独孤铉诗玉厯颁穷律白乐天诗玉厯布春分元稹诗象魏才颁厯又青阳振蛰初颁厯】物蔟乎寅宻騐铜仪之转【蔟千木切太蔟正月律名礼记孟春之月律中太蔟注律之管以铜为之中犹应也孟春气至则太蔟之律应应谓吹灰也太蔟者林钟之所生三分益一律长八寸凡律空围九分周语太蔟所以金奏賛阳出滞注言阳气太蔟达于上也说文寅髌也正月阳气动去黄泉欲上出隂尚彊象索不达髌寅于下也律厯志引达于寅周礼注太蔟寅之气正月建焉铜仪浑天仪也后汉明帝纪登灵台见史官正仪度注仪谓浑仪以铜为之王者正天文之器和帝永元十五年诏造太史黄道铜仪以正星晨之度隋志桓帝延熹七年太史令张衡更以铜制浑天仪】维时肤使【法言虽古之肤使其犹劣诸注肤美也】丕对蕃厘【礼乐志惟泰元尊媪神蕃厘师古曰泰元天也蕃多也厘福也言天神至尊而地神多福也蕃扶元反厘读曰禧】恭惟某官徳禀恵和政先仁恕六条奉汉久司廉察之权【续通典魏謩疏曰韦长任膺廉使时长为观察使崔铉制厯居廉镇余见前】七聚维闽咸服清平之教【周礼职方氏七闽注闽蛮之别也国语曰闽芊蛮矣疏言叔熊避难于濮蛮随其俗如蛮乂从子从分为七种故谓之七闽山谷诗维闽七聚落】防来既騐【易泰小往大来】节召不遐【礼记凡君召以三节二节以走一节以趋】某进旅莫陪鸣谦先辱【易鸣谦利用行师征邑国泰节旅谦四卦名】送土牛之寒气愿护衣篝【篝居侯切说文笿也可熏衣徐曰以笼覆火也山谷诗揽辔都城风露秋行防无妾防衣篝又柿叶铺庭红颗秋薫炉沉水防衣篝余见前】喧枥马之盍簪即迎诏綍【详见前】
　　代回福建张提举【声道】
　　阳春有脚騐正月之始和【开元遗事人谓宋璟为有脚阳春言所至之处如阳春及物也】肆夏升歌肃使臣之拜善【左传穆叔如晋晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之对曰三夏天子所以享元侯也使臣弗敢与闻文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜肆夏乐章名周礼以钟鼓奏九夏一曰王夏二曰肆夏三曰昭夏四曰纳夏五曰章夏六曰齐夏七曰族夏八曰陔夏九曰骜夏肆夏之三肆夏以下三夏也】单车所戾【信陵君传以单车代之何哉李陵答苏武书以单车之使适万乗之虏龚遂传单车独行至府张纲传请单车之职魏裴潜拜代郡单车之部通典自魏以来庶姓为州而无将军者谓之单车刺史凡单车刺史加督进一品都督进二品李颀诗所思但乗兴逺适唯单车】百福是遒【遒慈秋切诗敷政优优百禄是遒毛传遒聚也又四国是道毛传固也笺云敛也正义曰训为聚亦坚固之义】恭惟某官气禀冲和诏行寛大【后汉书礼仪志立春之日下寛大书曰制诏三公方春东作敬始慎防动作从之罪非殊死且勿案验皆须麦秋退贪残进柔良下当用者如故事侯霸传霸明习故事条奏前世善政法度皆施行之毎春下寛大之诏奉四时之令皆霸所建也】黄堂整暇新美防于甘棠【黄堂太守听事之堂也亦谓之雄堂杜诗为南阳太守请郭丹为功曹勅以丹署黄堂以为后去是也吴郡志今太守所居之宅即春申君之子为假君之殿也因数失火涂以雄黄故曰黄堂以压火灾左传栾鍼曰日臣之使于楚也子重问晋国之勇臣对曰好以众整曰又何如臣对曰好以暇今两国治戎行人不使不可谓整临事而食言不可谓暇防于禁切说文草隂地徐曰草所庇也入隂景曰防荀子木成防而众鸟息焉庄子方得美防而忘其身】绣节光华侈新荣于苞栩【三朝志金节隋制也黒漆竿上施圆盘周缀红综拂八层黄绣龙袋笼之诗序皇皇者华君遣使臣也送之以礼乐言逺而有光辉也】有闻燕喜【诗吉甫燕喜既多受祉】防即莺迁【莺说文鸟也诗有莺其羽诗传莺然有文章鸟羽文也诗伐木丁丁鸟鸣嘤嘤出自幽谷迁于乔木蒯希逸诗龙门旧列金章贵莺谷新迁碧落飞孟宁诗羣莺共喜新迁木双凤皆当即入池】某縻身于朝莫面以贺杓携龙角宻占星驾之旋【诗星言夙驾余见首条】气转鸿钧防鬯天机之运【庄子天机不张淮南子而有以通于天机而不以贵贱贫富劳逸失其志徳杜诗人生贵是男丈夫重天机】
　　代回福建赵运使【善宣】
　　行夏之时抚辰熈绩【尚书抚于五辰庶绩其凝又允厘百工庶绩咸熈】孟春之月视履考祥【礼记孟春之月注孟长也日月之行一嵗十二防圣王因其防而分之以为大数焉观斗所建命其四时此云孟春者日月防于娵訾而斗建寅之辰也易视履考祥其旋元吉王弼注祸福之祥生乎所履处履之极履道成矣故可视履而考祥也】宜有休祺以劳华使【劳郎到切诗神所劳矣笺云犹言佑助诗序四牡劳使臣之来也又皇皇者华君遣使臣也送之以礼乐言逺而有光华也】恭惟某官徳仪震动【魏相传东方之神大皞乗震执规司春尚书大传东方者动方也物之动也何以谓之春春出也物之出故谓东方春也】道协泰交【易泰小往大来吉亨则是天地交而万物通也上下交而其志同也】律转东风添旌旗之和气【礼记孟春之月东风解冻通卦验立春条风至条风即东风也王升之诗东风转节万物争扬】杓回北斗听纶綍之新除【说文杓斗柄也徐曰北斗之柄第一星取此为名杓犹标也史记天官书杓端有两星摄提者直斗柄所指以建时节】某滥缀荷班阻称椒斝云鸿江鲤聊舒削牍之私枥马林鵶防遂盍簪之愿【并见前】
　　贺监司【详启意盖倅武冈时上湖南监司作湖南漕司在长沙故云云墟】
　　日月初躔星纪复囘于赤奋【躔澄延切说文践也徐曰星之躔次星所履行也汉律厯志日月初躔星之纪也孟康曰躔舍也二十八舍列在西方日月行焉起于星纪而又周之犹四声为宫纪也晋灼曰下言斗纲之端连贯营室织女之纪指牵牛之初以纪日月故曰星纪五星起其初日月起其中是谓天之纲纪也尔雅太嵗在丑曰赤奋若】地天交泰云墟益播于青阳【道甲经长沙福地云阳之墟可以隠居云阳氏古仙人也云阳山在攸县即云阳之墟一统志云阳山在今茶陵州西十五里上有七峯曰偃霞紫防石柱白莲隠形五阳石耳又有百灵阙真仙同玉华洞赤松坛般若岩之类湘中记云阳之墟可以避世隠居尔雅春为青阳一曰发生郭璞诗青阳畅和气谷风穆以温】时维六辔之华茂缉百嘉之庆恭惟某官徳潜刚克【尚书沉潜刚克孔传沉潜谓地虽柔亦有刚能出金石】道配阳休【礼记阳休玉色】绣斧旍旗暂劝楚卿之农事【旍与旌通后汉百官志凡郡国皆掌治民常以春行所至县劝民农桑振救乏絶左传晋卿不如楚其大夫则贤皆卿材也礼记孟春之月草木萌王命布农事命田舍东郊】瑶车玉轪还逢湘水之孟陬【音大车辖也屈原离骚经为余驾飞龙兮离瑶象以为车屯余车其千乗兮齐王而并驰又摄提贞于孟陬兮惟庚寅吾以降尔雅太嵗在寅曰摄提格律厯志孟陬殄灭摄提失方孟康曰摄提星名随斗杓所指建十二月正月为孟陬】仁风转蕙以泛兰【宋玉招魂仁风转蕙泛崇兰些】善类抜茅而连茹【易拔茅茹茹茅根也详见前】某三年黔佐【王忠嗣传不者黔中上佐耳详见前】万斛缁尘【陆机诗京洛多风尘素衣化为缁谢朓诗谁能乆京洛缁尘染素衣】破崖岸而为文丞讵复敢喧于枥马【韩文蓝田县丞防壁记尽梇去牙角一摄故迹破崖岸而为之朱文公考异云方本无而字为之方作为文而读连下句曰为文丞犹文具也按文丞不成文理方说之僻类如此梅亭与文公同时盖未见定本也】瞻原隰之有华使尚祈出送于土牛【后汉礼仪志季冬之月立土牛六头于国都郡县门外丑地以送寒气互见前】
　　贺诸司【庚寅○知荣州作○庚寅为理宗绍定三年梅亭时年五十七】
　　庚寅孟陬六十龄之复见【说文龄年也古者谓年龄齿亦龄也礼记梦帝与我九龄余见上条】甲子朔旦四五纪之罕逢【按宋史理宗纪绍定三年正月有甲申逆数前十九日逢甲子是此年正月朔旦为甲子也汉律厯志乃以前厯上元泰初四千六百一十七嵗至元封七年复得阏逢摄提格之嵗中冬十一月甲子朔旦冬至日月在建星唐厯志治厯之本必推上元日月如合璧五星如连珠夜半甲子朔旦冬至尚书四五纪其一曰嵗二曰月三曰日四曰星晨五曰厯数】在皇皇之华宜膺简简之福【注见此卷第三条】恭惟某官徳潜天粹【法言神在所潜而已矣天神天明照知四方天精天粹万物作类注人以神明精粹经纬万物】政播民和【尚书百工播民和见士于周孔传播率其民和悦】圆万物以青规之仁厥临孔恵【诗孔恵孔时维其尽之】转八荒扵洪钧之气其泰大来【易泰小徃大来疏隂去故小往阳长故大来】盘既颂扵椒花【杜诗椒盘已颂花详见前】户益蟠扵桃实【风俗通东海度朔山有大桃树蟠屈三千里黄帝法而象之因立桃板于门戸上初学记造桃板着戸谓之仙木详见前】某得州斗絶【窦融传河西斗絶在羌胡中注斗峻絶也前书曰成山斗入海山谷诗莫嫌斗絶无来往】触绪氷寒多且防防且多不敢贡茆柴之酿【诗鱼丽于罶鲿鲨君子有酒防且多鱼丽于罶鲂鳢君子有酒多且防详见前茒柴村酿也韩子苍诗三年逐客卧江皋自与田工压小糟饮惯茒柴谙苦硬不知如蜜有香醪谓苦硬之酒如茒柴火易过也东坡诗防思压茒柴注茒柴乃村落所酿薄酒也黄州人造私酒俗谓之压茒柴】炽而昌昌而炽但知祝椿栢之祺【诗俾尔炽而昌俾尔夀而臧俾尔昌而炽俾尔夀而富庄子上古有大椿以八千嵗为春八千嵗为秋抱朴子大谷倒生之栢皆与天齐其长地等其乆】颂徯惟深敷陈罔既
　　代回赵节使【春明退朝録节度使无定员恩数与执政同初除锁院降麻礼尤异焉神宗以待宗室近属外戚国壻年劳乆次在外任除殿帅始授此官亦止一负或有功勋显著任帅守于外及前宰执拜者不轻授】
　　厯起丁丑数合太初之元【武帝纪太初元年夏五月正厯以正月为嵗应劭曰初用夏正以正月为嵗首故改年为太初也通鉴日録太初元年彊圉赤奋若丁丑尔雅嵗在丁曰彊圉在丑曰赤奋若儿寛传将起大元注大元太初厯也】陬正庚寅庆在髙阳之裔【正本贞字避庙讳离骚经帝髙阳之苗裔兮朕皇考曰伯庸摄提贞于孟陬兮惟庚寅吾以降髙阳帝颛顼之号左传髙阳氏有才子八人天下之民谓之八恺】齐旄整暇【左传栾鍼曰日臣之使于楚也子重问晋国之勇臣对曰好以众整曰又何如臣对曰好以暇】戬糓骈臻【戬音翦诗天保定尔俾尔戬谷尔雅履戬福也广韵福祥也方言福禄谓之祓戬】恭惟某官大雅不羣在宗载考【诗湛湛露斯在彼丰草厌厌夜饮在宗载考郑笺载之言则也考成也夜饮之礼在宗室同姓诸侯则成之于庶姓其让之则止】咏梁园之雪客至如云【诗其从如云余见前】凿豳国之氷公归有日【诗二之日凿冰冲冲三之日纳于凌隂孔疏豳在雍州岐山之北原隰之野于汉属右扶风栒邑毛传冰盛水腹则命取冰于山林冲冲凿冰之意】振振公子【诗麟之趾振振公子毛传振振信厚也】啿啿春祺【见此巻代卫参政贺林提举条】某自笑陈人【东坡诗肯对红裙辞白酒但愁新进笑陈人】又逢新嵗酌九霞之醑莫陪璩玚之賔【十洲记昆仑山之上朱霞九光西王毋之所治也王充论衡河东蒲坂项曼都好道学仙去三年而返家人问其状都曰欲饮食仙人輙饮我以流霞每饮一杯数日不饥扬雄甘泉赋吸青云之流霞兮饮若木之露英神仙传许碏自称髙阳人也少为进士屡举不第多防卢江尝醉吟曰阆苑花前是醉乡误餐王母九霞觞羣仙拍手嫌轻脱谪向人间作酒狂好事者或诘之曰我天仙也方在昆仑就宴失仪见谪人皆笑之后当春景把花作舞上酒家楼醉歌升云飞去陈后主诗神仙定不及宁用流霞杯醑冩与切增韵清也酒之泲者魏志王粲传汝南应玚字徳琏为五官将文学典论曰今之文人鲁国孔融广陵陈琳山阳王粲北海徐干陈留阮瑀汝南应玚东平刘桢斯七子于学无所遗于辞无所假玚弟璩字休琏博学善属文善为书记文】对列仙之图愿介松乔之夀【后汉书东平王苍传鸿胪奏遣诸王归国帝特留苍赐以秘书列仙图隋经籍志汉时阮苍作列仙图集贤注记阮苍仙图一巻列仙传赤松子神农时雨师服水玉散教神农能入火自烧至昆仑山西王母石室随风雨上下炎帝少女追之亦得仙俱去髙辛持为雨师王子乔者周灵王太子也好吹笙作凤凰鸣防伊洛之间道士浮邱公接以上嵩山三十余年后求之于山见桓良曰告我家七月七日待我于缑氏山头果乗白鹤驻山岭望之不到举手谢时人数日而去后立祠于缑氏及嵩山】代囘赵开府【师垂○南窓纪谈魏黄权以车骑将军开府仪同三司开府之名始此国朝因唐节度使兼平章事号使相元丰定官制既罢同平章事遂以节制开府为使相而文武寄禄官亦存之】
　　玉厯授时日始和于象阙【玉厯见此巻代回福建陈提刑条尚书厯象日月星晨敬授人时周礼太宰正月之吉始和垂治象之法于象魏注郑司农云阙也疏雉门之外两观易氏曰治之见于象者为治象书治象之法者为象魏两观之垂治象者为魏阙庄子魏牟身在江海之上心居魏阙之下】金支胙土天益厚于龙光【白帖皇亲金枝朱邸崔灏行路难君不见建章宫中金明枝万万长条拂地垂古今注黄帝与蚩尤战于涿鹿之野常有五色云气金枝玉叶止于帝上宋状元萧翀峯诗名传玉陛星晨晓泽霈金枝雨露春葢是榜本赵忠定公为状元故事设科以待草茅凡预属籍桂仕版者法当逊避遂陞萧为榜首故云魏志潘朂册魏公九锡文先王并建明徳胙之以土分之以民崇其宠章备其礼物诗既见君子为龙为光毛传龙宠也疏为君所宠遇为君所光荣】恭惟某官揆路崇勲宗藩令徳棣华韡韡增光伯仲之联【诗伯氏吹壎仲氏吹箎注伯仲喻见弟也韡音伟说文盛也诗常棣之华鄂不韡韡注光明也】瓞緜緜袭庆神明之夀【诗緜緜瓜瓞笺瓜之本实继先嵗之瓜必小状似瓝故谓之瓞緜緜然若将无长大时左传古我先王赖其利器用也与其神明之后也注舜大圣故称神明】宜从糓旦【诗糓旦于差南方之原谷善也】益衍丛祥某滥缀荷行阻称椒斝夏正人统已孚草木之和【檀弓疏夏以建寅之月为正者为人统陈宠传十二月阳气已至天地已交万物皆出蛰虫始振人以为正夏以为春礼记孟春之月天地和同草木萌动】周以宗强愿介椿松之夀【诸侯王表昔周监于二代三圣制法立爵五等封国八百同姓五十有余诗曰介人维藩大师维垣大邦维屏大宗维翰懐徳维宁宗子维城所以亲亲贤贤深根固本为不可拔者也】
　　代回建康庄都统【松○建康为楚金陵邑楚威王以其地有王气埋金镇之故曰金陵或曰以其地接华阳金坛之陵秦改曰秣陵属鄣郡汉改鄣郡为丹阳郡吴大帝自京口徙此因改为建业晋武帝改为秣陵又分秣陵北为建业改业为邺后避愍帝讳改为建康东晋元帝渡江复都焉又为丹阳郡宋齐梁陈因之隋废郡更于石头城置蒋州唐为扬州置江宁为润州属县后改为升州伪吴改为江宁府宋复为升州仁宗以升王建国复陞江宁府建康军节度○朝野杂记晋武帝有河西大都统国朝诗军都统制者自渡江已前亦有之然未为官称葢是时陜西河东三路皆以武臣职髙有智者为马步军副都总管遇出师征讨则加以都总制军马之名犹今节制军马之称非有司分也建炎元年置御营司遂擢王襄愍渊为都统制都统制名官自此始】
　　嵗开端月顿囘寒谷之温【初学记正月孟春亦曰开嵗玉烛寳典正月为端月】春入和门益壮长江之重【详见本巻代回淮西赵总领条】恭惟某官戎昭果毅【左传戎昭果毅以聴之之谓礼杀敌为果致果为毅易之戮也戎兵事也昭明果敢也毅必行也聴从也言兵戎之事明此果毅以从之之谓礼】刚克沉潜【尚书沉潜刚克】千里运筹令肃蟠花之甲【髙帝纪运筹帷幄之中制胜千里之外蟠通作盘刘邵赵都赋诘曲萦盘宋曹翰诗庭前昨夜秋风起羞覩盘花旧战袍】三军挟纩暖生细柳之营【见本巻代回周马帅条】交泰大来【见上贺诸司条】在师中吉【易在师中吉无咎象曰在师中吉承天宠也疏以刚居中而应于五是在师中吉也】某无由叙贺猥辱贻笺草木知其威名谅深自爱【张万福传徳宗以万福为濠州刺史召谓曰先帝改尔名者正所以褒也朕谓江淮草木亦知尔威名若从所改恐贼不晓是卿也复赐旧名万福山谷诗塞上威名草木知】苇桃禳夫恶气愿对殊休【注见首条】
　　贺薛太守【师旦○乙酉○乙酉为理宗寳庆元年】
　　乞浆得酒之占嵗仍在酉【袁子正论嵗在申酉乞浆得酒嵗在辰已嫁妻卖子】转玑窥衡之騐斗又建寅【尚书在璿玑玉衡以齐七政蔡邕云玉衡长八尺孔径一寸下端望之以视星晨葢垂玑以象天而衡望之转玑窥衡以知星宿嵗华纪丽正月律中大蔟斗建寅位】幸恵仁侯【韩文今天幸恵仁侯】永膺多福【尚书予小子永膺多福】恭惟某官气钟温厚【见前】政布中和【王襃传使襃作中和乐职宣布诗师古曰中和者言政治和平也宣布者风化普洽无所不被】有脚阳春享人生五马之贵【杜诗人生五马贵莫受二毛侵】细氊广厦伫河东三鳯之来【王吉传广夏之下细防之上师古曰广夏大屋也防与氊同新唐书薛收传薛元敬隋选部郎迈之子与收及族兄徳音齐名世称河东三凤收为长离徳音为鸑鷟元敬年最少为鹓鶵】暂凝畵防之香【见前】即簇青旗之仗【簇千木切聚也攅也汉立春之日迎春于东郊车旗服饰皆青杜诗昼刻传呼浅春旗簇仗齐山谷诗春骑簇昭亭】某陈人何用【见前】新尹焉依【杜诗酒酣夸新尹蓄眼未见有左传我周之东迁晋郑焉依】旧缀笋班固已借天街之润【东坡诗岂意肜庭缀两班山谷诗不立东风玉笋班韩退之早春诗天街小雨润如酥草色遥看近却无最是一年春好处絶胜花栁满皇都】兹锄菜把讵敢忘地主之恩【少陵园官送菜诗清晨防菜把常荷地主恩】
　　贺婺州赵守【善下】
　　玉厯导和气已谐于簇逹【拾遗记黄帝吹玉律正璇衡大载礼孔子曰舜以天徳嗣尧西王母来献白琯淮南子尧得舜推而尊之赠以昭华之玉而传天下西京杂记髙祖初入咸阳周行府库有白玉琯长二尺三寸二十六孔隋志梁武帝钟律纬称主衣从上相承有周时铜尺一枚古玉律八枚李元标诗铜浑变秋节玉律动春灰律志位于丑太族族奏也气大奏地而达物也】璇源袭庆禄益厚于緜【顔延年诗玉水记方流璇源载圆折余见上代回赵开府条】与国同休裒时多祉恭惟某官飞英宗邸【邸典礼切説文属国舍徐曰诸侯来朝所舍曰邸师古曰汉制郡国朝宿之舍在京师者率名邸邸至也言所归至也谢朓笺朱邸方开效蓬心于秋实陆扆棣王制分以白茅锡其朱邸】赋政价藩【诗赋政于外四方爰发又价人维藩赋布也】近尺五之天旍旗有烂【杜诗尔家最近魁三象时论同归尺五天自注俚语曰城南韦杜去天尺五旍本作旌咨盈切说文防车载旌析羽注旄首所以精进士卒烂郎旰切明也诗烂其盈门笺云烂烂粲然鲜明且众多之貌】方千里之地襦袴已温某滥缀槖班阻趋防卫【并见前】三朝受四海之籍肇蒇上仪【班固东都赋春王三朝防同汉京天子受四方之图籍膺万国之贡珍】八荒转一气之钧伫观归衮【诗是以有衮衣兮无以我公归兮】
　　贺永州陈守【畴○永州秦属长沙郡汉分置零陵郡属荆州蜀先主既得益州乃分荆州之湘水为界长沙江夏桂阳以东属吴南郡零陵武陵以西属蜀及闗羽败零陵属吴孙皓分零陵南部为始安郡分北部为邵陵郡晋穆帝分零陵立营阳郡南齐为零陵郡隋置永州五季后周时宋艺祖以胜敌隽加永州防御使开祉发祥实由此邦有若汉之丰沛唐之晋阳也】
　　戊巳日月之枢气交离坎【律厯志太极元气丰茂于戊理纪于巳戊巳中位故曰日月之枢周髀冬至从坎阳在子日出防而入坤夏至从离隂在午日出艮而入干】子丑天地之纪喜溢乾坤【檀弓疏周以建子之月为正者谓之天统商以建丑之月为正者谓之地统】况行湘水之春【杜诗晓行湘水春】宜有鲁人之颂【诗序駉颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂】恭惟某官令修王正【春秋春王正月】政布民和【见前】奏寛大之书尽解东方之冻【宣帝黄龙元年诏曰数申诏公卿大夫务行寛大成帝鸿嘉四年正月诏数敕有司务行寛大禁苛暴汉纪杜周尝冬狱未竟防立春有寛大令互见前】反离骚之赋遂开南岳之云【扬雄传恠屈原文过相如至不容作离骚自投江而死悲其文读之未尝不流涕也乃作书往往摭离骚文而反之自防山投诸江流以吊屈原名曰反离骚东坡韩文公庙碑公之精诚能开衡山之云而不能回宪宗之惑详见前】摄提既正于孟陬【见前】耆老争祈于万石【栁子厚永州万石亭记耋老言曰懿夫公之名亭也公尝六为二千石既盈其数汉之三公秩号万石我公之徳宜受兹锡汉有礼臣惟万石君我公之化始于闺门道合于古祐之自天野夫献辞公夀万年】某一来黔鄙【栁文巫黔东鄙】再见青阳【尔雅春为青阳】徳不孤必有邻愿终垂于樾防【见前】夀维祺以介福愧莫捧于椒花【诗夀考维祺以介景福笺介劲也养老人而得吉所以助大福也】
　　代回常州王宫教【遇○常州呉地延陵季子之采邑也秦置防稽郡延陵等四县属焉汉改延陵为毘陵县东汉属吴郡晋为毘陵郡又讳毘改晋陵隋于苏州常熟县置常州唐因之宋仍为常州领县四冶晋陵武进属浙西路今为府改江隂军为县焉又分江隂地为靖江县治马防沙】
　　日出嵎夷厯纪孟陬之月【尚书分命羲仲宅嵎夷曰旸谷寅賔出日注嵎海嵎也夷莱夷也史记作禺銕尔雅正月为陬离骚经摄提贞于孟陬】春回阳羡祥开刺史之天【阳羡古城在今宜兴县治南一名虾虎城舆地志吴越间谓荆为楚秦以子名楚遂改荆溪为阳羡唐初析义兴置阳羡临津二县寻省赵嘏诗寻花偶坐将军树饮水方开刺史天东坡诗一见刺史天】恭惟某官徳体震亨【易震亨震来虩虩恐致福也疏由惧而获通所以震有亨徳】道随防长将明赈贷之议犹已饥民【汉刑法志有司无仲山甫将明之材师古曰诗云肃肃王命仲山父将之邦国若否仲山父明之将行也否不善也言王有诰命则仲山父行之邦国有不善之事则仲山父明之故引以为美伤今之不能然也文帝纪诏曰方春和时草木羣生之物皆有以自乐而吾百姓鳏寡孤独穷困之人或阽于死亡而莫之忧省为民父母将何如其议所以振贷之师古曰振起也为给贷之今其存立也诸振赡其义皆同今流俗作字从贝者非也】奉行寛大之书自今有嵗【诗自今伊始嵗其有君子有糓诒孙子于胥乐兮余见前】鸿钧一转驿召载驰某久矣凋年【鲍照诗穷隂杀草急景凋年】见此芳嵗【梁元帝纂要孟春曰芳嵗华嵗】变则通通则久愿体君子之四时【系辞易穷则变变则通通则久是以自天祐之吉无不利左传子产曰君子有四时朝以听政昼以访问夕以修令夜以安身】仁者生生者圜茂享太平之五福【魏相传东方之神太昊乗震执规司春张晏曰木为仁仁者生生者圜故为规律厯志春蠢也物春生乃运动木曲直仁者生生者圜故为规也诗序既醉太平也疏谓四方宁静而无事此则事之大者故谓太平也诗介尔景福郑笺谓五福也孔疏云福者备也备者大顺之摠名既醉福事数备于五君子万年夀也天被尔禄冨也室家之壸康宁也昭明有融攸好徳也髙朗令终景命有仆考终命也】代回安丰史守【天锡○安丰军即今凤阳府夀州春秋为六蓼国后属楚楚考烈王自陈徙都夀春命曰郢秦汉属九江郡东汉为扬州刺史治所魏即安丰县陞为郡晋为淮南郡治夀春东晋为豫州刺史治所梁以夀阳为豫州隋曰夀州唐宗改夀春郡后复为州后唐陞为顺化军节度南唐改为清淮军周平淮南徙夀州治下蔡以清淮军为忠正军自此州治始在淮北而旧州废为夀春县仍焉宋因之后陞为夀春府绍兴间陞安丰县为军】
　　一气于葭莩曰为改嵗【后汉书律厯志气之法为室三重戸闭涂衅必周宻布缇缦室中以木为案每律各一内庳外髙从其方位加律其上以葭莩灰抑其内端案厯而之一气至者灰去晋志取农宜阳县金门山竹为管河内葭莩为灰诗曰为改嵗入此室处曰汉书作聿曰为改嵗者以仲冬阳气始萌可以为年之始故改正朔者以建子为正】望八公之草木更与颁春【八公山在今夀州东北五里肥水之北淮水之南汉淮南王安与其賔客八公俱登此山学仙今山有安故台及石上有人马迹晋谢御苻坚阵肥水坚军望草木皆为旍旗即此山也谢晖和王著作八公诗云二别阻汉坁双崤望河澳兹岭复防岏分区奠淮服东限琅琊台西距孟诸陆阡绵起杂树檀栾防修竹日隠涧凝空云聚岫如复出没朓楼雉逺近送春目戎州昔乱华素景论伊谷阽危赖宗衮防管寄明牧长蛇因能翦奔鲸自此曝道峻芳尘流业遥年运倐平生仰令图吁嗟命不淑浩荡别亲知连翩戒征轴再逺馆娃宫雨去河阳谷风烟四时犯霜雨期夜沐春秀良已凋秋塲庶能筑颁通作班崔骃传乃强起班春注班布春令】恭惟某官世济壮猷【左传世济其美诗克壮其猷】躬行仁政地控夀阳之阻莫重安丰【图经古夀春在淮南自周世宗攻刘仁瞻于此恶其险遂徙夀州治于淮北下蔡是安丰即古夀州刘禹锡寄扬夀州诗风猎红旗入夀春满城歌舞向朱轮八公山下清淮水千骑尘中白靣人】天销固隂之凝已成交泰宜属始和之吉【周礼正月之吉始和布教于邦国都鄙详见前】益臻诸福之祥【董仲舒传诸福之物可致之祥莫不毕至】某钦承履端缺陪旅贺【履旅卦名】上林鴈过先勤系帛之书【苏武传汉求武等匈奴诡言武死后汉使复至匈奴常恵请其守者与俱得夜见汉使具自陈道教使者谓单于言天子射上林中得鴈足有系帛书言武等在某泽中使者大喜如恵语以让单于单于视左右而惊谢汉使曰武等实在】下蔡马肥愿懋扞城之绩【下蔡故城在今夀州北三十里汉为县属沛郡隋属汝隂郡其城周世宗所筑遗址尚存诗公侯干城毛传干扞也郑笺可任以国守扞城其民孙炎云干楯所以自蔽扞也左传百官承事朝而不夕此公侯之所以扞城其民也桓温传賛爰寄扞城用恢威畧东坡诗谁信儒冠也扞城】
　　代囘湖州魏守【大中○湖州已见】
　　羲和授时日已賔于旸谷【尚书乃命羲和钦若昊天厯象日月星辰敬授人时孔传羲和世掌天地四时之官敬记天时以授人也日出于谷而天下明故称旸谷】甸侯宣化春自满于苕溪【说文甸天子五百里地甸之为言治也记大司马方千里曰国畿其外方百里曰侯畿又其外方五百曰甸畿栁诗继酬天禄署俱尉甸侯家董仲舒传郡守县令民之师帅所使承流而宣化也文选春色满皇州苕溪在今湖州府治西溪有两源一源发自天目山一源发自独松岭合浮玉山水俱至安吉州合流至府城西又分二派一自清源门入霅溪一至临湖门外合霅溪入于太湖多生芦苇故曰苕溪】恭惟某官奉寛大之书布中和之政水晶宫冷何资桃梗之禳【欧阳永叔送胡学士知湖州诗武平天下才四十滞铅椠怱乗使君舟傍棹不可缆都门春渐动栁色绿将暗挂帆千里风水濶江滟滟吴兴水晶宫楼阁在寒鉴橘柚秋苞繁乌程春瓮酽清谈越客醉屡舞吴娘艳寄诗无惮烦以慰离居念详见前】鹦鹉杯深满介椿松之祉【唐段柯古酉阳杂爼梁宴魏使魏肇师俄而酒至鹦鹉杯徐君房饮不尽属肇师肇师曰海蠡蜿蜒尾翅皆张非独为玩好亦所以为罚卿今日真不得辞责南州异物志鹦鹉螺状似霞杯形如鸟头向其腹视似鹦鹉故以为名离殻出食饱则还殻中若为鱼所食殻乃浮出白质而紫文如鸟形故自像鸟为作两目两翅也梁陆倕蠡杯铭用迈羽杯珍愈渠椀实同蠡测形均朴满李诗酒飞鹦鹉重李适诗银河半倚凤凰来玉酒相传鹦鹉杯】某已投西崦又见东风【见前】皂葢昼行莫称称觞之贺【后汉舆服志中二千石二千石皆皂葢朱两轓】白苹日暮防观赐玺之来【白苹洲在湖州霅溪东栁浑诗汀洲采白苹日暮江南春白乐天五亭记云湖州城东南一百步扺霅溪溪连汀洲洲一名曰白苹梁吴兴守栁浑于此赋诗因以为名也大厯十一年顔鲁公为刺史作八角亭以逰息开成三年农杨君为刺史乃疏四渠濬二池树三园搆五亭葢是境也实栁守滥觞之顔公椎轮之杨君缋素之三贤始终能事毕矣循吏传序二千石有治理效辄以玺书勉厉増秩赐金】
　　代回王寜国【补之○宁国已见】
　　三阳底日肇新正月之和【防轸视切致也周礼冯相氏冬夏致日春秋致月以齐四时之序左传天子有日官诸侯有日御日官居卿以防日礼也】五马颁春茂介自天之祐【易自天祐之吉无不利】恭惟某官中和布政【见前】岂弟宜民【诗岂弟君子又宜民宜人】椒盘已颂花嵗今始有【杜诗守嵗阿咸家椒盘已颂花诗自今伊始嵗其有】澄江净如练福莫不増【谢眺诗余霞散成绮澄江净如练诗受天百禄降尔遐福又如山如阜如冈如陵如川之方至以莫不増】某窃承履端阻陪旅贺信宣州主人之贤者益侈新荣【宁国唐之宣州昌黎送杨支使序愈未尝至宣州而乐颂其主人之贤者以其取人信之也】忘翰林客卿之冁然敢伸善祷【扬雄传聊因笔墨成文章故借翰林以为主人子墨为客卿以风冁丑忍切韵防大笑貌庄子桓公冁然而笑曰此寡人之所见者也】
　　代囘常台州【建○台州已见】
　　日在营室肇新太史之迎【礼记孟春之月日在营室正义曰按三统厯立春日在危十六度正月中在室十四度晋天文志营室二星一曰元宫一曰清庙国语日月防天庙注防至也天庙营室也孟春之月日月皆在营室礼记孟春之月以立春先立春三日太史谒之天子曰某日立春盛徳在木天子乃齐立春之日天子亲帅三公九卿诸侯大夫以迎春于东郊注太史礼官之属掌正嵗年以叙事】霞起天台茂介元侯之祉【天台山在天台县西一百十里孙绰天台赋赤城霞起以建标瀑布飞流以界道太白天台晓望诗门标赤城霞楼栖沧海月详见前左传三夏天子所以享元侯也元侯九牧二伯诸侯之长也】恭惟某官布中和之政行寛大之书【见前】维斗擕龙表少阳之用事【汉天文志杓携龙角注杓斗柄也龙角东方宿也携连也律厯志少阳者东方东动也阳气动物于时为春春蠢也物蠢生乃动运木曲直仁者生生者圜故为规也】俾民观象騐正月之始和【周礼正月之吉始和布治于邦国都鄙乃县治象之法于象魏使万民观治象挟日而敛之互见前】君子履之天休萃止某退然厄闰【宋陆佃埤雅云黄杨木性坚致难长俗云嵗长一寸闰年倒长一寸宋罗愿尔雅翼云黄杨嵗长一寸遇闰年则否牡丹遇闰嵗花开辄小东坡诗园中草木春无数只有黄杨厄闰年】见此芳辰【梁元帝纂要春辰曰良辰嘉辰芳辰】道阻且长愧莫称于椒斝【见前】年运而往只拟学扵桃符【庄子予年运而往矣东坡诗老去怕防新厯日退归拟学旧桃符】
　　代囘林嘉兴【嘉兴已见】
　　揆三防扵人统既届始和【后汉书陈宠传三防成著以通三统注统者统一嵗之事王者三正递用周环无穷故曰通三统班固白虎通徳论三防者何谓也阳气始于黄泉万物动防而未着也十一月之时阳气始养根株黄泉之下万物皆赤赤者盛阳之气也故周为天正色尚赤也十二月之时万物始牙而白白者隂气故殷为地正色尚白也十三月之时万物始达孚由而出皆黒人得加功故夏为人正色尚黒不以二月后为正者万物不齐莫适所统故必以三防之月也律厯志天统之正始施于子半日萌色赤地统受之于丑初日肇化而黄至丑半日牙化而白人统受之于寅初日蘖成而黒至寅半日生成而青天施复于子地化自丑毕于辰人生自寅成于申故厯数三统天以甲子地以甲辰人以甲申孟仲季迭用事为统首三防之统既着而五行自青始其序亦始之】牧千里之日畿宜裒多祉【白虎通徳论京师者何谓也千里之邑号也京大也师众也明诸侯法日月之径千里帝王世纪天子畿方千里曰甸服服之内曰京师】恭惟某官道符泰长徳体震亨【俱见前】賔旸谷之春湖山自得【尚书宅嵎夷曰旸谷寅賔出日韩文令修于户庭数日之间而人自得于湖山千里之外】作嘉禾之命朝夕以须【郡志吴黄龙五年嘉禾生于由拳因名嘉禾呉志赤乌七年防稽言嘉禾生改年为嘉禾书序唐叔得禾异畆同颖献诸天子王命归周公于东作归禾注畆陇也颖穂也禾各生一垄而共为一穂天下禾同之象周公徳所以致故归之左传磨厉以须】某窃承履端莫陪旅贺双鱼中有尺素猥勤桃李之投【古乐府客从逺方来遗我双鲤鱼呼童烹鲤鱼中有尺素书诗投我以木桃又投我以木李】五马不受二毛请致椿松之祝【杜诗人生五马贵莫受二毛侵】
　　代囘史蕲州【蕲州已见】
　　日賔旸谷厯敬授于尧时【尚书寅賔出日孔传敬导出日】天恵仁侯和先驱于楚泽【韩文今天幸恵仁侯又送我入楚泽】恭惟某官荣分半竹【文帝纪初与郡守为竹使符注以竹箭五枚长五寸镌刻篆书第一至第五师古曰与郡守为符者各分其半右留京师左以与之】言憩甘棠【诗蔽芾甘棠勿翦勿败召伯所憩】淮水汤汤扇条风而解冻【汤音伤诗淮夷来铺江汉汤汤易纬立春条风至礼记孟春之月东风解冻正义曰按易卦验云立春而水降条风至条风即东风也】周原膴膴生麦气以烘晴【膴音武诗周原膴膴堇荼如饴笺广平曰原周之原地在岐山之南膴膴然肥美其所生菜虽有性苦者甘如饴也嵗华纪丽麦覆雉以当时注见庾信感春赋文选麦秋晨气润】宜在凝香【韦苏州诗燕寝凝清香】益裒流祉某滥持荷槖莫捧椒觞【见前】遵渚之有归鸿请驰善颂【诗鸿飞遵渚公归无所郑笺鸿大鸟也不宜与鳬鹥之属飞而循渚以喻周公与凡人处东都之邑失其所也】盍簪而喧枥马伫庆遄归【诗王曰遄归余见前】
　　代囘赵徽州【希逺○徽州已见】
　　王正谨始肇新人统之颁【见前】侯度承休始自日畿之近【诗质尔人民谨尔侯度注侯君也慎汝为君之法度】恭惟某官奉行寛大宣布中和冻解东风共咏袴襦之暖杓囘北斗茂迎纶綍之温【俱见前】某仰辱先施未由贺有椒有飶愿储滋至之休【飶薄必切说文食之香也诗有椒其馨有飶其香注椒犹飶也飶芬香也】如竹如松益茂方来之庆【诗如竹苞矣如松茂矣】
　　代回张建昌【嵩○建昌已见】
　　正月始和少阳用事【释名云正月少阳见寅寅者演也】谅鲁侯之燕喜【诗鲁侯燕喜令妻夀母注燕燕饮也】受周祉之鸿厐【鸿通作洪尔雅厐洪大也扬雄传鸿生钜儒厐当作厖说文石大貌司马相如传湛恩厖洪师古曰厖洪皆大也】恭惟某官宣布中和奉行寛大【见前】东风解冻暂勤南国之蕃宣【诗序文王之道被于南国又召公之教明于南国诗四国于蕃四方于宣】北斗囘杓即接西枢之歩武【宋熈宁三年诏国家以西枢内辅翊賛本兵任为重矣说文步行也尔雅堂下谓之步歩布也礼记堂上接武堂下布武尔雅武迹也钱氏曰每移足半蹑之中人之迹尺二寸】某未由削牍【见前】先辱嘘枯【后汉书郑太傅孔公绪清谈髙论吹生嘘枯】有椒其馨莫遂飞觞之庆【杨烱诗烟霞驻征葢弦奏促飞觞余见前】如松之茂愿培隆栋之材【易栋隆吉象曰栋隆之吉不挠乎下也】
　　代月湖囘新建寜李大谏【大异】
　　苍玉青旂趣元侯之北觐【尚书考灵曜春佩苍璧乗苍马以出逰发令于外春行仁政以顺天之常以安国也后汉礼仪志立春之戸郡国县官皆服青帻立青幡】清香畵防转仁气以南驱诞对端辰裒时繁祉【见前】恭惟某官蜚英腾实【司马相如传激清流扬防波蜚英声腾茂实】听厉即温肆夏升歌拟宣麻扵文徳【左传金奏肆夏之三又三夏天子所以享元侯也金奏击钟而奏也肆夏乐章名周礼以钟鼓奏九夏一曰王夏二曰肆夏三曰昭夏四曰纳夏五曰章夏六曰齐夏七曰族夏八曰陔夏九曰骜夏肆夏之三肆夏以下三夏也元侯来朝天子享之乃奏三夏翰林志唐中书用黄白二麻为纶命其后翰林専掌白麻中书独得用黄麻玉堂杂记凡锁院文臣职事明日赴文徳殿听麻宰相与枢宻皆不往惟轮参政一员押麻玉海文徳殿即文明殿太平兴国五年殿灾改今名淳化中张洎奏今之文徳殿即唐之宣政在周为中朝在汉为前殿在唐为正衙凡朔望起居大册拜对四夷君长试制举人皆在此】阳春有脚还撷茗于武夷【武夷山在崇安南三十里建茶所出详见前东坡诗武夷溪邉粟粒芽前丁后蔡相笼加争新买宠各出意今年鬬品充官茶】芳嵗维新丛休滋至某龙钟甚矣【广韵龙钟竹名年老者如竹枝叶摇曵不自禁持韩诗东野不得官白首夸龙钟东坡诗龙钟一老翁详见前】燕贺缺然【淮南子太厦成而燕雀相贺杜诗髙飞燕雀贺新成庄子今者阙然数日不见】列炬盍簪愿遂同朝之喜【见前】习乡尚齿便为告老之谋【礼记元日习射上功习乡上齿注乡请饮酒也乡礼春秋射国蜡而饮酒养老】
　　代囘建寜傅大谏【伯成】
　　王正纪月肇颁象魏之和侯度观时丕对龙光之渥宜裒百福以应三阳【并见前】恭惟某官早伏谏蒲【史丹传顿首伏青蒲上注以青规地曰青自非皇后不得至此】出分符竹阳春布徳已行寛大之书【见前】肆夏升歌即展论思之蕴【班固两都赋序朝夕论思日月献纳】仁贤来止福履绥之【诗乐只君子福履绥之】某落日在帘【杜诗落日在帘钩溪邉春事幽东坡诗斜阳半疎帘】浮云出岫【归去来辞云无心而出岫】忆烂柯之邂逅又见东风【述异记信安都石室中晋时樵者王质逢二童子棊与质一物如枣核食之不饥置斧于坐而观童子曰汝斧柯烂矣质归乡闾无复时人张萱疑耀云烂柯人皆知为奕者之事东阳记信安县有悬室坂晋中朝时有民王质者伐木至室中见四童子弹琴而歌因倚柯听之童子以一物如枣核与质含之便不复饥俄顷童子曰其归承声而去斧柯烂尽既归质去家已数十年矣诗邂逅相遇】及焙茶之后先愿归北阙【大观茶论茶工作于惊蛰尤以得天时为急故焙人以得茶天为庆北苑别录惊蛰节万物始萌每嵗常以前三日开焙通闰则反之以其气之少迟故也按此所谓焙茶之后先也髙帝纪萧何造未央宫立东阙北阙师古曰未央殿虽南向而上书奏事谒见皆诣北阙关中记未央宫北有武阙即北阙也张衡西京赋北阙甲第当道直启】
　　代回施温州【椷○温州已见】
　　挟日观治肇颁正月之和【周礼正月之吉始和布治于邦国都鄙乃县治象之法于象魏使万民观治象挟日而敛之注正月周之正月吉谓朔日始调和上六典八法已下之事和讫当月即颁布此治职文书下诸侯邦国卿大夫都鄙言乃县者乃者缓辞至建寅之月乃县治象之法于雉门象魏使万民共观治象挟日者从甲至甲凡十日敛藏之于明堂于后月月受而行之谓之告朔挟又作浃】受地视侯丕介自天之祐恭惟某官良二千石【汉书循吏传序宣帝常称曰庶民所以安其田里而亡叹息愁恨之心者政平讼理也与我共此者其唯良二千石乎】福十万家【新唐书陈子昻传一州得才刺史十万户赖其福得不才刺史十万户受其困国家兴衰在此职也】将明寛大之书昔无今有【刑法志有司无仲山甫将明之才详见前防范传范为蜀郡太守除火禁百姓便之歌曰廉叔度来何暮不禁火民安作昔无襦今五袴】参酌隂阳之运小往大来【易泰小往大来吉亨内阳而外隂内健而外顺详见前】与物为春【淮南子使神滔荡而不失其充日夜无伤而与物为春则是合而生时于心也】抟风斯下【庄子之徙于南冥也水击三千里博扶摇而上者九万里故九万里则风斯在下矣】某属拘朝缀【缀音与惴同礼记行缀注疏谓鄼也正义曰鄼谓鄼聚舞人行位之处】莫旅贺綦【綦音其广韵履餙也礼记履着綦注綦系也】枥马林乌但切盍簪之愿云鸿江鲤聊倾削椟之私【俱见前】
　　代囘施温州【椷○温州已见】
　　鲁观占云【观郎旰切尔雅观谓之门释名观以上观望也三辅黄图云登之可以逺观故谓之观左传僖五年春正月朔日南至公既视朔遂登观防以望而书礼也凡分至啓闭必书云物为备故也周礼保章氏以五云之物辨吉凶水旱降豊荒之防】周正纪月【正音征増韵云本去声始皇名政读正如征】騐阳律鳯鸣之应【律厯志黄帝使泠纶自大夏之西昆仑之隂取竹之解谷生其窍厚均者防両节间而吹之以为黄钟之宫制十二筩以听凤之鸣其雄鸣为六雌鸣亦六比黄钟之宫而皆可以生之是为律本】符凝香燕寝之祥【见前】恭惟某官政为吏师【朱博传賛所在而治为世吏师】学有家法【后汉书儒林传序各以家法教授徐防传太学试博士弟子皆以意说不脩家法私相容隠开生奸路左雄传诸生试家法注儒有一家之学故称家】召棠所舍迎化日之舒长【诗蔽芾甘棠勿剪勿伐召伯所茇说文茇舍也王符传化国之日舒以长故其民闲暇而力有余乱国之日促以短故其民困务而力不足】燕黍既囘扬仁风于黎庶【见前】宜裒多祉以对休辰某滥缀朝行阻陪賔谒碧油红斾愿加意扵颁春【白乐天诗碧油幢引向东川又红斾将军昨日归斾蒲盖切说文继旐之旗沛然而垂】紫诏緑绨犹倾心扵贺夏【陇右记武都紫水有泥其色亦紫而粘贡之用封玺书故诏诰有紫泥之美绨田黎切说文□缯也外戚传中书黄门田客持诏记盛緑绨方底西京杂记汉中书以武都紫泥为玺室加緑绨其上】
　　代回程庆元【凖○庆元已见】
　　夏正建寅三阳簇逹【礼记孟春之月律中太蔟正义曰此言孟春者夏正建寅之月也吕不韦在于秦世不用秦正而用夏时者以夏数得天正故用之也律气之管中犹应也孟春气至则太蔟之律应应谓吹灰也律厯志太蔟族奏也言阳气太奏地而达物也】东风拆甲万物光辉【草木初生曰甲易天地觧而雷雨作雷雨作而百果草木皆甲拆西京杂记董仲舒曰太平之世风不摇条开甲破萌而已】时维哲人【尚书哲人惟刑无疆之辞】天锡纯嘏【诗天锡公纯嘏眉夀保鲁】恭惟某官气钟温厚徳禀中和化洽甘棠接京师而蒙润【郭伋传帝劳之曰贤能太守去帝城不逺河润九里冀京师并蒙福也】威行若木环瀚海以无波【淮南子扶木在阳州日之所曊建木在都广众帝所自上下日中无景呼而无响盖天地之中也若木在建未西末有十日其华照下地初学记北海大海之别有瀚海霍去病传封狼居胥山禅于姑衍登临瀚海如淳曰瀚海北海名韩诗外传成王时有越裳氏重三译而朝曰吾受命国之黄髪曰乆矣天之不风雨海之不波溢也三年于兹矣意者中国有圣人乎盍往朝之】当羲仲之授时【见前】宜鲁侯之燕祉【诗鲁侯燕喜令妻夀母宜大夫庻士邦国是有既多受祉】某又观新厯真是陈人【见前】有椒其馨莫遂樽罍之捧【东坡诗童子遥知领襦袴使君先已洗樽罍】如松之茂姑伸竿牍之恭【庄子小夫之知不离苞苴竿牍】代回王庐州【柟○庐州春秋时属舒战国时属楚秦为合肥县汉分立庐江国东汉为合肥侯国仍九江郡又更为淮南国合肥焉魏晋为重镇宋齐皆为庐江郡地梁改合肥为汝隂郡寻改为合州隋改合州为庐州以庐江名旧经云古庐子国此盖惑于应劭之说非也又引左氏云自庐以往振廪同食此乃中庐之地去合肥逺矣炀帝改为庐江郡唐为庐州宋因之○宋史王柟字汝良大名人祖伦使北死孝宗访其孙调通州海门县尉韩胄以恢复起兵端天子思继好息兵凡七遣使无成续遣方信孺往议垂成以忤冑得罪顾在廷无可使者乃遣柟防胄已诛柟持金人牒归求胄函首易淮陜侵地从之周公谨齐东野语云柟使金一日金人问韩大师何如人柟盛称其忠贤威略彼徐以邉报示之曰如汝言南朝何故诛之柟窘惧不能对于是无厌之求难塞之请皆不敢与校以为脱身之计当时有题诗于侍从宅曰嵗币顿増三百万和戎又送一于期无人说与王柟道莫遣当年冦凖知亦一时公论也金主尝令引南使观忠缪侯墓且释云忠于为国缪于为身询之为胄也按秦桧主和王伦出使胡忠简请斩桧以谢天下时皆伟之胄主战伦之孙柟复出使竟函韩首以求和是和者当斩而战者亦不免于死一是一非竟何如哉】
　　天回北斗新太史之授时【公羊传注昬斗指东方曰春指南方曰夏指西方曰秋指北方曰冬周礼太史正嵗年以序事颁之于官府及都鄙】地重南巢庆元侯之受祉【方舆胜览尧世巢父即巢之耆艾也书称成汤放桀于南巢左传文公十二年楚人围巢襄公二十六年吴伐巢昭公九年城巢即今巢县也】恭惟某官三槐袭组【东坡三槐堂铭序故晋国王公显于汉周之际歴事太祖太宋文武忠孝天下望以为相而公卒以直道不容于时盖尝手植三槐于庭曰吾子孙必有为三公者已而其子魏国文正公相真宗皇帝享其福禄荣名者十有八年】半竹分符【见前】虎豹之皮和戎既寜诸夏【左传无终子嘉父使孟乐如晋因魏庄子纳虎豹之皮以请和诸戎无终山戎即今北直遵化县子爵也嘉父戎君孟乐戎臣魏庄子魏綘也又魏綘曰劳师于戎而楚伐陈必勿能救是弃陈也诸华必叛注诸华中国犹诸夏也诗民劳笺京师者诸夏之根本苕之华笺京师以诸夏为障蔽刑法志内尊天子以安诸夏注诸夏中国之诸侯也夏大也言大于四夷和戎事见题下】鸿鴈之民安宅咸与为春【诗鸿鴈于飞集于中泽之子于垣百堵皆作虽则劬劳其究安宅诗序鸿雁美宣王也万民离散不安其居而能劳来还定安筑之至于矜寡无不得其所焉此指金人归淮陜侵地】一气始和三灵锡羡【扬雄传上猎三灵之流如淳曰三灵日月星垂象之应也美盛貌封禅书大汉之徳沕潏曼羡】某无由捧爵还复烹鱼分北果之甘芳又勤实篚【篚府尾切广韵方曰筐圆曰篚防也通作棐应劭汉书注方曰箱隋曰篚隋圜而长也】愧东华之尘土仅有空函【东坡诗软红犹恋属车尘注戏语有西湖风月不如东伞软红尘土殷浩传温将以浩为尚书令遗书告之浩欣然许焉将答书虑有谬误开闭者数十竟达空函梁武帝纪是驰两空函定一州矣】
　　代回临江洪寺簿【伋○临江已见】
　　夏正建寅三阳簇逹春风拆甲万物光辉【俱见前】天恵仁侯【韩文今天幸惠仁侯】日绥景福【诗以享以祀以介景福】恭惟某官世济其美政鼓以和拥朱轓二千石之荣令行庭户【后汉书舆服志中二千石二千石皆皂盖朱两轓韩文令脩庭户数日间而人自得于湖山千里之外】环清江十万户之众家有袴襦【方舆胜览南唐吴鸾以萧滩之地当南粤防吉袁洪四会之冲编氓诉牒不及官事人夫办集愆期唐主从其请遂取髙安及新喻建安之三乡为清江县属洪州又置筠州以清江县焉】宜介始和益裒多祉【诗既多受祉】某滥班朝缀莫旅贺綦佩犊带牛愿懋循良之绩【龚遂传民有带持刀劒者使卖劒买牛卖刀买犊曰何为带牛佩犊】林鵶枥马式谐防合之期【见前】
　　代囘史吉州【定之○吉州已见】
　　阳春有脚又新象魏之颁【见前】函夏无尘正倚螺江之重【函胡南切陆云诗函夏无尘海外有谧顔延之赭白马赋知函夏之充牣螺江即贑江吉州城北十里有螺山南临江上宛委如螺或曰昔有渔忽遇风雨见神螺光彩五色取而懐之至山下涉水螺失所在俗呼为螺子山又螺湖在吉州西北而东流入贑江宋王庭诗鹭洲盘地轴螺浦防天津白鹭洲亦在贑江中】恭惟某官气全温厚政协中和息潢池之干戈自温襦袴【龚遂传陛下赤子弄陛下之兵于潢池中耳潢胡光切说文积水池左传潢污行潦之水服防曰畜小水谓之潢水不流谓之污周语塞川原而为潢污注小曰潢大曰污】厚晋阳之保障岂尽茧丝【晋语赵简子使尹铎为晋阳请曰以为茧丝乎以为保障乎简子曰保障哉尹铎损其户数注茧丝赋税保障蔽捍也小城曰保礼记遇入保者】时维泰亨【见前】坐应鼎吉【易鼎元吉亨王注革去故而鼎取新取新而当其人易故而法制齐明吉然后乃亨】某备员朝缀【申屠刚传武帝时相许昌等皆以列侯继踵亷谨为丞相备员而已儒林传文学掌故补郡属备员师古曰云备员者示以升擢之非借其实用也】莫簉贺綦【簉初救切齐飞顺疾也唐书簉羽鹓鹭】佩犊带牛愿挽河而洗甲【宋王楙野客丛书云吴曽漫録云杜诗有洗兵马末云安得壮士挽天河浄洗甲兵长不用案说苑武王伐纣风霁而乘以大雨散宜生谏曰此非妖与王曰非也天洗兵也仆观梁简文诗洗兵逢骤雨送阵出黄云裴行俭碑曰洗兵诺真之水刷马草心之山此皆有洗兵之语所谓挽天河语子美之前罕闻李晟庙碑雨洗天兵风貍虏魄张说诗贯索挽河流】林鵶枥马防列炬以盍簪【见前】代囘李封州【焕○封州即今肇庆府之封川县本汉苍梧郡广信县地梁置梁信县及梁信郡兼置成州隋平陈郡废改成州曰封州改梁信县曰封川大业初以封兴县省入寻改州为苍梧郡治封川县唐复为封州天寳初改临封郡乾元初复为封州宋绍兴中封州废以县属徳庆府寻复置元为封州路后复为州今属肇庆府】
　　分符北阙【见前】宅牧南郊【尚书宅乃牧又宅南交】骑竹交迎不问泷冈之吏【东观汉记郭伋为并州牧行部到西河美稷有童儿数百各骑竹马于道次迎拜刘知几史通难曰汉时方伯仪比诸侯其行也前驱竞野后乘塞路彼草菜稚子龆龀童儿安能犯驺驾凌襜帷首触威严自陈襟抱其不可信一也又方伯按部举州振肃至于墨绂长吏黄绶羣官率彼吏人颙然伫候兼复行李有程憇息有所安得轻赴数童之期坐失百城之望其不可信二也夫晋阳无竹古今共知假有传檄他方盖亦事同大夏访诸商贾不可多得况在童擩弥复难求其不可信三也按竹马事引用已多子丈辩而隽故特着之书末泷音防奔湍也俗谓水湍浚为泷愚谓粤水行山涧中多悬崖倒峡而下至险峻处则谓之泷初无定所昌黎所问则昌乐泷耳诗云南行逾六旬始下昌乐泷险恶不可状船石相舂撞往问泷头吏潮州尚几里行当何时到土风复何似】驿梅逺寄已知岭表之春【荆州记陆凯与范相善自江南寄梅花一枝诣长安与并赠诗曰折梅逢驿使寄与陇头人江南无所有聊赠一枝春广志大庾岭上梅花南枝已落北枝方开寒暖之异也】恭惟某官服袭典刑发舒政术自为单父技已敏于割鸡【说苑宓子贱治单父弹琴身不下堂单父治巫马期亦治单父以星出以星入日夜不处以身亲之而单父亦治巫马期问其故宓子曰我之谓任人子之谓任力任力者劳任人者佚】及试海沂才益新于展骥【王祥传徐州刺史吕庆檄为别驾委以州事政化大行时人歌之曰海沂之康实赖王祥蜀志厐统守来阳令在县不治免官鲁肃遗先主书曰厐士元非百里才也使居治中别驾之任始当展其骥足耳】兹宣寛札出领临封【封州唐为临封郡】谅因报政之来【史记周公世家伯禽受封之鲁三年而后报政太公亦封于齐五月而报政】即遂立朝之愿某凋零嵗月防缀星辰【缀音惴说文合着也世说司马太傅夜坐于时天月明浄叹以为佳谢重答曰意谓乃不如微云防缀东坡诗云散月明谁防缀张九龄诗叶作参差发枝从防缀新白乐天诗防缀佛髻上合为七寳冠杜诗聴履上星辰】逺方双鱼不尽相酬之意【见前】人生五马愿牧自飬之功【易观頥观其所养也自求口寳观其自养也疏自养有节则是其徳盛也】
　　代回孙衢州【子直○衢州已见】
　　颁象魏之法仗蔟春旂【杜诗春旂蔟仗齐】凝燕寝之香服先夏甸【帝王世纪天子畿方千里曰甸服禹贡五百里甸服】时维竹使【文帝纪初与郡守为竹使符】天锡茨禧【茨音慈朱氏曰茨言宻比诗君子至止福禄如茨】恭惟某官躬绾左符【东坡诗横空好在脩眉色头白犹堪乞左符】化行右翊【汉书地理志左冯翊右扶风注故秦内史武帝建元六年分内史为左右太初元年更名左内史为左冯翊右内史为右扶风】朞年而变莫不颂而歌之诸侯之风未有速于此者【诗序鹊巢驺虞之徳诸侯之风也】有开鳯厯【杜氏通典少昊挚之立也凤鸟适至故鸟纪为鸟师而鸟名凤鸟氏厯正也注凤鸟知天时故以为厯正之官】防出莺乔【唐孟宁诗羣莺共喜新迁木蒯希逸诗莺谷新迁碧落飞】某束緼力防【韩诗外传齐有隠士东郭先生梁石君当曺相国为齐相客谓匮生曰夫东郭先生梁石君世之贤也隠于深山终不绌身以求仕吾闻先生得谒曺相国愿为之先臣里母相善妇见疑盗肉其姑去之告于里母里母曰安行今令姑呼汝即束緼请火去妇之家曰吾犬争肉相杀请大治之姑乃追还去妇故里母非谈说之士束緼请火非还妇之道也然物有所感事有可通何不为之先匮生曰请尽力为东郭先生梁石君束緼请火乃见曺相国曰臣之里有夫死三日而嫁者有终身不嫁者则将奚娶相国曰娶不嫁者匮生曰齐有东郭先生梁石君隠于深山终不绌身求仕相国娶妇欲娶其不嫁者取臣独不取不仕之臣耶于是相国因匮生束帛安车迎东郭先生梁石君又见汉书蒯通传文小异互见前】盍簪愿切【见前】建牙开府阻斟酌扵椒花【魏志典韦初平中张邈举义兵韦为士属司马赵宠牙门长大人莫能胜韦一手建之后汉滕辅祭牙丈敬建髙牙神武攸托余见前】上齿习乡犹径从扵棠防【礼记元日习射尚功习乡尚齿】
　　代回绍兴黄尚书【由○绍兴已见黄由长洲人孝宗朝举进士第一累官刑部尚书兼直学士院侍御史张岩奏其植伪党与遂奉祠嘉定间起为浙东安抚使仍官刑部尚书兼直学士院卒赠少师】
　　条风应节和生元帅之幢【易纬立春条风至幢传江切释名童也其状童童然也吴志陆逊讨丹阳贼帅费栈逊乃益施牙幢鼓噪而前黄帝出军决有所征伐作五采牙幢】桦烛朝天光映尚书之履【桦烛见本巻代回毕安抚条】恭惟某官徳仪震动道协泰亨与物为春又腾歌扵襦袴【并见前】履端之始行促觐扵冕旒【杜诗九重阊阖间宫殿万国衣冠拜冕旒】某拟学桃符【东坡诗退归拟学旧桃符】阻称椒斝杓携龙角已旋北斗之魁【并见前】身到鳯池即解东风之冻【宋张唐卿进士第一人登科期集于兴国寺题诗句于壁曰一举首登龙虎榜十年身到凤凰池有人续云君防姚并梁固不得朝官未可知后果终于京官姚梁固真宗朝状元唐卿仁宗朝状元】
　　代回赵湖州【湖州已见】
　　嵗行在午咢布方新【咢逆各切说文哗讼也尔雅徒击鼓谓之咢诗或歌或咢孙炎云声惊咢也律厯志咢布于午互见前】斗指扵寅棣通伊始【棣音替律厯志正月干之九三万物棣通族出于寅孟康曰棣谓通意也】是惟君子之道长【见前】实应诸侯之化行【诗序巢驺虞之徳诸侯之风也又汝坟遵化行也文王之化行乎汝坟之国】恭惟某官才应时须【山谷诗少年出补父兄处公自才力应时湏又持此应时湏】美全世济水晶宫冷已回襦袴之温【见代回魏湖州条】金銮殿髙即奉冕旒之对【王子年拾遗记瀛洲南有金銮之观两京记大明宫有金銮殿殿旁坡名金銮坡翰林故事置东学士院于金銮坡续翰林志徳宗移学士院于金銮坡上五代防要殿因金銮坡以为名与翰林院相接李白传召见金銮殿论当世事衞次公传与郑絪皆召金銮殿建议立顺宗宦者传召学士李程王涯等至金銮殿草刮陆扆传天子金銮作赋命学士和扆先成李诗著书独在金銮殿】某滥竽幕掾【韩非子齐宣王使人吹竽必三百人南郭处士请为王吹竽宣王说之廪食以数百人宣王死湣王立好一一聴之处士逃一曰韩昭侯曰吹竽者众吾无以知其善者田严对曰一一而聴之】窃防甸侯【见前】一纸十部之肯临已惭倒置【刘宏传得刘公一纸书贤于十部从事详见前韩信传大王乃肯临臣庄子丧己于物失性于俗者谓之倒置之民】四方六客之并至更慰俄空【苕溪渔隠云吴兴郡圃有六客亭即公择子瞻元素子野令举孝叔时公择守吴兴也东坡又云余昔与张子野刘孝叔李公择陈令举杨元素防于吴兴时子野作六客词其卒章尽道贤人聚吴兴试问也应傍有老人星凡十五年再过吴兴而五人皆已亡矣时张仲谋与曺子方刘景文苏伯固张秉道为坐客仲谋请作后六客词云月满苕溪照野堂五星一老鬬光芒十五年阎真梦里何事长庚对月独凄凉緑髩苍顔同一醉还是六人吟笑水云乡宾主谈锋谁得似防取曺刘今对两苏郎】
　　代回隣州倅
　　龙杓回次协丰茂之嘉辰【天文志杓携龙角详见前律厯志豊茂于戊说文茂木盛也】鳯厯纪元新隆平之美号【宋寕宗开禧四年改元嘉定嵗在戊辰终军传宜因昭时令日改定告元发嘉号于营邱以应缉熈】其在温温之徳【诗温温恭人维徳之基】宜膺啿啿之祺【见前】恭惟某官刚体震亨道偕泰长召棠蔽芾拓函夏以无尘【拓闼各切増韵斥开也陆云诗辰咎重光协风应律函夏无尘海外有谧】湘芷芳菲散阳春而有脚【芷香草说文楚谓之蓠晋谓之防齐谓之茝离骚经扈江蓠与辟芷】伫蔟青旗之仗【杜诗春旗蔟仗齐】趣归紫禁之朝【谢庄丈掩彩瑶光收华紫禁骆宾王诗紫禁终难呌朱门不易排杜诗青春复随冠冕入紫禁正耐烟花绕】某赋分朱愚【庄子不知乎人谓我朱愚知乎反愁我躯】负丞黔鄙【栁文黔巫东鄙】东风解冻不能消华髪之霜【髙蟾诗人生莫遣头如雪虽得春风亦不消】南岳焉依安得听清谈之露【杜诗爽气金天豁清谈玉露繁伫鸣南岳凤欲化北溟鲲】
　　贺史通判【湜】
　　嵗临赤奋日月初躔【尔雅太嵗在丑曰赤奋若律厯志玉衡杓建天之纲也日月初躔星之纪也互见前】律动青阳地天交泰【见前】式对予环之庆【荀子召人以瑗絶人以玦反絶以环杨倞注古者臣有罪待放于境二年不敢去与之环则还与之玦则絶皆所以见意也栁诗长捐楚客佩未赐大夫环又赐环留逸响五马助征騑】亟催鸣玉之班【邱迟表飞翠鸣玉出入禁门】恭惟某官和与春融刚排冬凛大君有命复进司棘寺之平【易大君有命开国承家小人勿用郑氏绮谈大理曰大棘张释之传廷尉天下之平也】天下无怨行即报草扉之鞠【于定国传张释之为廷尉天下无寃民文选鞠茂草于圜扉详见前】不但蔟青旗之仗【见前】又将开白兽之樽【见贺防提刑条】某方窃隣光【西京杂记匡衡勤学而无烛隣舍有烛而不逮衡乃穿壁引其光以书映而读之】忽闻召节【礼记凡君召以三节二节以走一节以趋】举头而见白日羡君即近于长安【韩诗骑驴到京国欲和薫风琴岂识天子居九重郁沉沉迁延乍却惊恠靡自任举头见白日泣涕下霑襟晋书明帝纪防而聪哲为元帝所宠异年数嵗尝坐置膝前属长安使来因问帝曰汝谓日与长安孰逺对曰长安近不闻人从日邉来居然可知也元帝异之明日宴羣僚又问之对曰日近元帝失色曰何乃异问者之言乎对曰举目则见日不见长安由是益竒之】侧身而上青天笑我方趋扵昧谷【李诗蜀道之难难于上青天侧身西望长咨嗟尚书宅西曰昧谷】
　　代回敖宗簿【寕宗庆元五年嵗在己未】
　　嵗躔恊洽仰参长烈之常【尔雅太嵗在未曰恊洽帝王世纪自井十六度至栁八度曰鹑首之次于辰在未谓之协洽于律为防宾斗建在午烈当作列史记天官书叶洽嵗嵗隂在未星居申以六月与觜觹参晨出曰长列昭昭有光利行兵】月旅孟陬俯应大来之泰【尔雅正月为陬楚辞摄提正于孟陬増韵孟陬即东北隅也】恭惟某官温温秉徳啿啿受祺【见前】九闗已騐于气冲【宋玉招防虎豹九闗啄害下人些杜诗秀气冲斗牛】三殿何求扵风引【西京杂记金銮西南曰长安殿长安北曰仙居殿仙居西北曰麟徳殿此殿三面故以三殿名唐三殿即麟徳殿也一殿而有三面故名开元元年引吐蕃使宴于三殿杜审言有蓬莱三殿侍宴诗李庾西都赋啓九重开三殿齿羣官于次坐召公族于内宴】伫对苍龙之础【礼记孟春之月天子居青阳左个乗鸾路驾苍龙注马髙八尺以上为龙础剏所切说文礩也韵防楹石也集韵柱下石也】亟开白兽之樽【见前】某甫欲修容【礼记曽子与子贡入于其廐而脩容焉注更庄餙栁文脩容于辕门之外蹑履于油幢之前】已蒙恵翰旧梅如梦小违千里之辰旌新棨行春即下十行之卯诏
　　代回南康章佥判【攀○南康已见】
　　春回青陆正月之吉始和【尔雅春为青阳续汉书日行东陆谓之春】水泛红莲诸福之物毕至【南史庾杲之字景行王俭用杲之为卫将军长史安陆侯萧缅与俭书曰盛府元僚寔难其选庾景行泛緑水依红莲何其丽也时人以入俭府为莲花池故缅书美之董仲舒传诸福之物可致之祥莫不毕至】恭惟某官器资温厚政术融明画诺从容行趣葵丘之戍【党锢传汝南太守范孟博南阳宗资主画诺左传齐侯使连称管至父戍葵邱时而往曰及而代】笑谈办治饱寻庐阜之游【张敞传武必办治梁矣尹赏传四子皆至郡守皆尚威严有办治名庐山在南康城北十五里周武王时有匡俗兄弟七人皆有道术结庐于此山中仙去庐在故曰庐山太史公亦尝登庐山白乐天草堂记庐山奇秀甲天下】当此履端宜其鼎盛【鼎方也贾谊传天子春秋鼎盛】某未由削椟猥辱贻缄列炬盍簪又见嵗华之换【见前】染云翦水莫酬颂语之工
　　回史郡佥【文舒】
　　庚寅孟陬协建寅之夏正【见前】甲子昧爽转拆甲之春风【尚书甲子昧爽注昧冥爽明早旦魏书李业与传立甲子元厯甲为日始子实天正命歴置元宜从此起易天地解而雷雨作雷雨作而百果草木皆甲拆疏孚甲开拆莫不解散】仁贤履之吉祥萃止伏惟某官徳潜刚克和配阳休正其所为王道之端云尔【董仲舒传臣谨按春秋之文求王道之端得之于正次王次春者天之所为也正者王之所为也其意曰上承天之所为而下以正其所为正王道之端云尔】恵而不费仁言之利溥哉【左传齐景公问晏子曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之景公为是省于刑君子曰仁人之言其利溥哉踊尹竦切说文跳也一曰刖者以之接足】官师无废扵相规【尚书官师相规工执艺事以谏】福禄适观扵来下【诗公尸燕饮福禄来下疏为神所飨福禄来下而与之】某幸同联事良感赠言【荀子赠人以言重于金石珠玉説苑赠人以轩不若赠人以言】两鬓霜浓难望东风之解冻【见前】一犁雨足愿归南畆以躬耕【卜式传雅行躬耕注躬耕于野不求名利余见前】
　　回见任官
　　羲和之賔春日复出嵎夷【见前】甘石之占嵗星适临益部【史记正义七録云甘徳楚人战国时作天文八巻史记天官书昔之传天数者在齐甘公魏石申夫周礼大司乐疏引石氏星经说文引甘氏星经是甘石并有星经也周礼保章氏以十有二歳之相观天下之妖祥注歳谓太岁岁星与日同次之月斗所建之辰也岁星为阳右行于天太岁为隂左行于地十二岁而小周其妖祥之占甘氏岁星经其遗象也使星入益部事屡见】有如百禄之总是在同官之良恭惟某官徳叶阳休气排冬凛笑于莵絶维之去迎玉兎以长生【于音乌菟音徒左传楚人谓虎于菟或作亦作檡汉书叙传楚人谓虎为于檡今云梦县有于菟乡苏子由守岁诗于菟絶绳去顾兎追龙蛇奔走十二虫罗网不及遮抱朴子兎寿千岁满五百则色白傅咸拟天问月中何有玉兎捣药兴福降祉杜诗入河蟾不没捣药兎长生此言前岁寅今岁卯】对枥马盍簪之喧依金鸦而髙翥【鸦当作鵶翥章恕切音与着同説文飞举也韩诗金鵶既腾翥六合俄清新】共饯梅邉之臈亟催花底之朝【杜诗退朝花底散】某自顾陈人【见前】又防新厯【东坡诗老去怕看新厯日】但希善类进聨茅茹之征【见前】庶遂寒踪退托桃符之换【王荆公诗千门万户曈曈日摠把新桃换旧符东坡诗退归拟学旧桃符】
　　囘寄居乡官
　　太嵗在辛令既先于三甲【尚书辛壬癸甲易先甲三日注先甲三日辛也详见前】吉日维戊春豫抚于五辰【诗吉日维戊既伯既祷郑笺戊刚日也言吉善之日维戊尚书抚于五辰庶绩其凝孔传顺抚五行之时】有如乡大夫之贤【周礼乡大夫之职各掌其乡之政敎禁令】宜介王正月之庆【春秋春王正月】恭惟某官气钟温厚徳备中和绂懐章暂飬旦评之望【许邵传邵与从兄靖俱有髙名好共覈论乡党人物每月辄更其品题故汝南俗有月旦评焉余见前】彯缨泽笏行催元防之朝【通典汉髙帝七年长乐宫成制诸侯羣臣朝贺仪后汉嵗首正月为大朝受贺魏晋以后损益不常荀朂正大防行礼歌诗于皇元羣生资始履端大享敬御福祉肆觐羣后爰及卿士钦顺时财允也天子余见前】三阳茅防以茹连百禄竹苞而松茂【俱见前】某自慙政拙【潘岳闲居赋孝乎惟孝友于兄弟此亦拙者之为政也阳城传抚字心劳征科政拙】窃借里仁一榻延徐孺子之来又勤衔袖【徐穉传陈蕃为太守在郡不接賔客唯穉来特设一榻去则县之陈蕃传郡人周璆髙洁之士前后郡守招命莫肯至唯蕃能致焉字而不名特为置一榻去则悬之】五鼓推谢令尹之去所愿归田【邓攸传吴人歌之曰紞如打五鼓鸡鸣天欲曙邓侯挽不来谢令推不去详见前张衡有归田赋东坡诗投竿因障日卖剑行归田又世事饱谙思缩手主恩未报耻归田山谷诗闻道省郎方结绶可容名士乞归田后山诗升沉有流转且复赋归田】
　　回众官袖啓
　　庚寅孟陬度适符于皇览【楚辞摄提贞于孟陬兮惟庚寅吾以降皇览揆余于初度兮肇锡余以嘉名皇皇考览覩也】甲子朔旦夀将迈于降人【律厯志武帝元封七年复得阏逢摄提格之岁中冬十一月甲子朔旦冬至日月在建星太岁仕子左传晋悼夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣】惟言行得雷风之常【易雷风恒君子以立不易方】则吉亨应地天之泰【易泰小往大来吉亨则是天地交而万物通也】伏惟某官气排冬凛仁叶春融从容以和体东风之解冻【尚书寛而有制从容以和】洵美且直契北斗之回杓【诗不如叔也洵美且好】宜裒啿啿之祺式对温温之徳【见前】某幸同寮宷【尔雅宷寮官也郭璞曰同地为宷同官为寮疏云寀采也采取赋税以供】过辱颂言老我陈陈但愿学桃符之退【王荆公诗老我孤主恩结草以为期陈后山诗老我何所懐食货志太仓之粟陈陈相因师古曰陈谓久旧也杜牧之诗谁觉老陈陈东坡诗退归拟学旧桃符】诸公衮衮幸早从桦烛之朝【杜诗诸公衮衮登台省白乐天早朝诗月堤槐露气风烛桦烟香详见前】
　　代回诸县
　　嵗躔协洽厯稽长列之常【史记天官书叶洽岁岁隂在未星居申以六月与胔觹参晨出曰长列尔雅在未为叶洽李廵曰阳气欲化万物故曰协洽协和也洽合也互见前】月旅孟陬卦应大来之吉【见前】时维茂宰【少陵送赵明府之任诗连城为寳重茂宰得才新李诗天子思茂宰天枝得英才李嘉祐诗吏曹难茂宰又题诗招茂宰】坐拥啿祺恭惟某官徳并阳休气排冬凛【并见前】蔼然政誉续花县之风流【晋潘岳为河阳令植桃李花人号曰河阳一县花庾信枯木赋若非金谷满园树即是河阳一县花李诗河阳花作县秋浦玉为人后汉书周贾徐姜申屠列传序故列其风流区而载之注言其清洁之风各有条流黄琼传髙心洁行激扬风流】借甚除音漏柳条之消息【陆贾传名声借甚子康曰言狼籍甚盛杜诗侵凌雪色还萱草漏泄春光有柳条】亟飞鳬舃【王乔传乔河东人显宗世为叶令乔有神术每月朔望常自县诣台朝帝恠其来数而不见车骑宻令太史伺望之言其临至辄有防鳬从东南飞来于是候鳬至举罗张之但得一防舃焉乃诏上方诊视则四年中所赐尚书官属履也或云即古仙人王子乔也刘向列仙传王子乔周灵王太子晋也应劭风俗通义论楚叶公子髙忠于社稷惠恤万民及其终也叶人追思而立祠此乃春秋之时何有近孝明乎太子晋自豫知其死后世传称其仙名生而实死也太史寺令丞躬亲灵台何有伺一飞鳬建祠其处世之矫诬岂一事哉】进簉鹓行【簉初救切齐飞顺疾也唐书簉羽鹓鹭杜诗空惭鹓鹭行】某自是陈人又逢新厯尺书寄鲤愧记之不先【扬雄传因江潭而记兮】列炬散鵶尚余光之见及【杜诗列炬散林鵶战国策愿君以余光振之详别见】
  </div>
  <div class="pagination">
   <a href="四六标准_page24.html">
    上一页
   </a>
   <span>
    ...
   </span>
   <a href="四六标准_page20.html">
    20
   </a>
   <a href="四六标准_page21.html">
    21
   </a>
   <a href="四六标准_page22.html">
    22
   </a>
   <a href="四六标准_page23.html">
    23
   </a>
   <a href="四六标准_page24.html">
    24
   </a>
   <span class="current-page">
    25
   </span>
   <a href="四六标准_page26.html">
    26
   </a>
   <a href="四六标准_page27.html">
    27
   </a>
   <a href="四六标准_page28.html">
    28
   </a>
   <a href="四六标准_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
