<!DOCTYPE html>
<html>
 <head>
  <meta charset="utf-8"/>
  <title>
   刘蕺山集 - 第 6 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   刘蕺山集 - 第 6 页/共 9 页
  </h1>
  <div class="content">
   （明）刘宗周 撰
　　○墓志铭下
　　大中丞张浮峯先生暨配胡淑人合塟墓志铭
　　大中丞浮峯张先生卒将八十年而其闻孙孔时氏始以竁中之石请铭于予葢前此先生卜塟未定也方伯公方逡巡有待以迄于今而孔时乃修厥旷典自非当世尚论君子不足以与于斯而予岂其人哉然予既辱交孔时有年窃有闻于阳明先生师友渊源之际不禁其向往之私有不容己于论著者葢先生固文成高弟子也文成以良知之说教天下一洗学者训诂支离之习返之践履而要归于当念卓然孔孟之旨也乃学焉者往往不得其说动求之狂慧不免转增元解解愈元而知之良愈晦浸淫趋于邪说下者仍不离训诂而已文成在日目击及门之士固已知其不免明示诋诃独横山东郭中离数君子佩其师说不忘而在越复有先生云文成常曰吾门不乏慧辨士至于真切纯笃无如叔谦叔谦先生字则先生之学于文成可知也居恒每谓学者曰孔子之道一以贯之孟子之道万物我备良知之说如是而已又曰学先立志不学为圣人非志也圣人之学在戒惧谨独不如是为学非学也其发明师旨类如是迨文成没而慧辨之业日新月盛先生独以反躬鞭辟卓立其间使后学有所持循则良知宗旨传之至今不尽为邪说所蚀先生力也先生宦辙前后在江西最久政事之暇日与东郭念庵洛村枫潭诸公联讲会以订证文成之学因辟正学书院于省会羣彦士而修业焉先生岁时进考其成喁喁如也异时名世巨儒多出其中已又建懐玉书院于信州以处湖东诸郡士且特迎龙溪绪山两先生逓主讲席江右宗风丕振遂留绪山卒文成年谱之役相与上下其议论踰年而竣先生之有功于师门如此先生有至性甫二周而丧考郡守公辄知哀慕饮食居止异常时年十六自塾归猝逢虎患伤其臂神色不渝识者知其气量及旣登文成之门笃信其师说而力行之大端以戒惧为入门而一意求诸践履事母唐恭人终身孺慕不衰闺门雍肃服官莅政所至有建明不愧其学同门之士称纯粹似伯淳笃诚似君实云晩年见地益高尝掲座隅曰惟有主则天地万物自我而立必无私斯上下四旁咸得其平亦足窥先生所至所著语录及文集若干巻殁祀瞽宗又陪祀文成于天真于越允矣其有光于吾道也先生讳元冲世家山阴白鱼潭里自皇考少叅公以来累世簪缨为于越鼎族先生弱冠举于乡五上公交车登嘉靖戊戌进士筮仕中书舍人改吏科给事中疏论分宜入相谓其心术不光不宜在天子左右分宜憾之又疏罢中官之遣织造者迁工科都给事中时世庙方事元修居斋宫日久先生数以视朝请不报同时言事者祸不测咸为先生危之弗顾也顷之出为江西叅政晋广东按察使视海道缚海贼徐碧溪何亚八叙功赐白金大计考天下第一丁母唐恭人忧服阕补江西右布政转左寻以都察院右副都御史巡抚江西会闽中流贼犯境势披猖先生疏请旗牌行便宜命将出师日以斩获闻余党方次第授首而汪副使出战忽为贼所戕赣院被论落职省中忌者复及先生并奉旨回籍公论为不平而先生处之怡然代者未几觧兵事乃追颂先生云先生归二年卒于里门年六十有二配胡氏封孺人以子方伯公贵封太宜人而孔时列状称恭人佐夫子以恭俭则成其令德启哲裔以义方则世其家声悉而数之其事上也敬其御下也严其接姻党族里也惠而周葢内德之茂有如此者享年若干而卒斯足以征先生刑于之化也子一即方伯公一坤而孔时则仲孙镃晋府左长史皆世其家学其它详状中先生生于弘治壬戌卒于嘉靖癸亥恭人生于弘治丙寅卒于万厯乙酉始方伯公塟先生于麟宝山越若干年而孔时卜之不吉乃以某年月日改塟先生于秦望山之阴某山恭人合焉是为浮峯先生合塟墓始先生读书浮峯寺文成顾而登其巅曰此山卓絶不羣叔谦似之为题浮峯书室而去故学者遂称浮峯先生
　　铭曰浮峯高高不可极何年耸出神鳌脊昆仑一气于焉息溟渤流沙尽挥斥蓬莱之岛洞天侧朝宗远近培塿匹惟有浮峯立如壁傍睨恍惚争辟易岂知平地无竒特实者其履虚者识合下良知独为则渊源紫阳相羽翼终古灵光且不蚀秦碑夏简遗文寂紫气还浮读书室
　　征士印台章公墓志铭
　　予少孤养于外家年十七从塾师假馆于印台公予于公中表行而公已俨然前辈不敢进而论席砚交间聆其言论风采未尝不望以为天下长者既谢去稍稍阔疎于公而公名德日积而施于乡予过母党询人物无不首屈指公者无何公遂以仲子黻委禽予女益习公平生及公殁而公诸子持公状以乞予隧道之铭予何能辞公章氏讳怀德字天成印台其别号也世家会稽偁山里代有令人科名爵位炳朗三朝而以德行称者于今则推征君焉始公以诸生进胄监需次日久谢去晩由廷臣应诏荐公有治郡材被征不起终老于家故称征君云公考静斋公蚤世公进承其大父少叅公修趋庭之业顾不屑章句而惟谨身饬行以敦儒风期不堕少叅公箕裘而已少叅公宦槖不踰中人公力佐以俭约且耕且读迨少叅公殁而公竟起家至素封予每见近世士大夫以墨著者辄不及一传而败少叅公之所遗子孙者戋戋耳而独能取偿于今日葢世德相承服礼秉度之效非徒居积致然也少叅公继配董夫人生子英少公十龄而公事之如严父析产之日惟董夫人指己又掖英起家行业与公埒世以为难又推以及里党贫乏者多待公举火絶无沾沾市恩意与人无竞而中实介然不爽泾渭与之谋必尽其心动鲜败绩论事尤有远识故人皆不忍欺公亦不能售以欺也间有匄贷负公者公视其力不任辄焚劵而已以是公终身不投牒官府虽处殷盛门庭阒如尝于元旦启门获盗者即其逋佃客也跪而请曰久负公德故自缚来谢耳公曰劳苦尔亟饮之酒而遣之命佃如故其好行其德类如是或方之陈仲弓云公虽终老儒生守耕桑以为业声施不出乡里而寛足以得众辨足以知人亷足以镇物慎足以当机令得筦郡邑符一展其所蕴蓄功名岂遽出龚黄下汉世得人多取之孝弟力田贤良方正诸科公实无愧焉今上鋭志中兴将罢科举行古初制而公竟以石隐终葢是时公年已老矣海内被征者若而人辄续食公交车无所表见致以虚声诟处士竟格荐举行科举如故人多思公者临殁谓诸子曰古人积德如耳鸣自闻近名何为又曰信吾初心即是善行有意为善丧厥善矣公内行尤醇备详载章爰发所为传中公生于某年月日卒于某年月日享年七十有二以某年月日举塟于某里初娶袁氏生子黼太学生继倪氏生子某某皆邑诸生其婚嫁皆士族少叅公讳礼世所称稷峯先生以经术盛鸣海内者也系之铭
　　铭曰信尔心成尔行积尔德韬尔名耳薨薨达帝廷月旦孚贤良征公不起薄樊英吁嗟乎士以征重兮抑还以士轻后有作者式公平生
　　特进左柱国少师兵部尚书都察院右都御史总督贵湖川云广五省军务兼巡抚贵州等处地方恒岳朱公墓志铭
　　乡前辈恒岳朱公自辞学政家居足迹未尝入城府宗周无由一奉颜色接其绪论居恒心仪公亷静长者当坐至公卿未必尽了天下事既而公起陇西厯蜀右左辖累擢巡抚总督控制西南所至平大难策大勲始知公之才有大过人者当祖宗全盛时声灵震詟四海犹不能靖安南至麓川之役糜敝天下十年仅博中国一大县而当事者犹徼封侯赏至今有遗议焉以公而观竟如何者葢时事至今日而难言矣自边事告警以来海内骚然蜀中遂有奢酋之变奢酋者苗属也世居蔺州为蜀外徼与黔徼安氏为界皆爵宣慰而世相雠杀雄长于诸司天启辛酉奢崇明以应调出兵重庆乘衅贼杀督抚以下各官遂据重庆一呼得二十万众分道进成都所过郡县望风瓦觧时公先以左辖入觐就道矣省会无主势汹汹蜀王亟率士民出东门遮道留公公慨然曰事不避难臣之职也立返旆治兵为守御计约二十余日得胜兵七千佐以乡勇而贼已薄城下公出誓众曰必致死无二心众皆感泣遂登城分屯四门贼百计仰攻不得利乘贼懈直闯贼营揉之斩馘千余生擒贼目数人因得贼中要领一日尽搜城内间谍诛杀二百人出示贼益出竒用间多方以误之而贼将罗干象来归贼计始穷有退志我兵渐出营城外毎接战公辄当阵前矢石如雨而目不瞬诸将感奋殊死战久之援兵大集战益急贼乃溃奔越明年正月成都之围凡百日而觧公始得巡抚报矣贼退至叙州复合攻城公以大兵倍道逐之又先勅所过郡县截其归路所杀伤过当贼前后死者数万人乘胜逐北定叙州复重庆斩其骁将樊龙贼乃渡泸水去会饷乏不及穷追又明年三月加公兵部侍郎总督川湖陜西七月遂入蔺州清其巢穴拓地千余里公因请以外四百里膏腴地隶永宁卫内四百里蛮瘴之乡分给各降将使世为藩卫诏从之无何安氏复反水西至是安奢觧雠贼逃水西界上互相唇齿还拥众掠蔺公勒兵败走之会黔抚覆没于大方甲子公出师遵义为黔声援晋兵部尚书时黔师屡衂贼势复张廷议改公专征赐尚方移抚贵州节制贵川云湖广五省军务公受命还镇重庆大治兵分道并进别用降将招奢氏其亲拍登等斩崇明之子寅首来献寅最雄狡寅诛而崇明益无能为公遂一意讨水西寻以父丧归公旣归黔事大坏己巳仍起公贵州总督如故安氏之乱于兹九年矣公莅事具陈从前所以坐败之故与之更始首断以战为抚破一切欺罔之习于是选将练兵大悬赏格募敢死士招耕垦以资屯粒为久驻之计而公复徧厯险隘定营垒因势乘便以规进止遂会黔滇蜀三方之师进攻各絶其犄角之路公督大军驻六广逼大方谍安兵有抵赤水者令首将佯北以诱之贼深入至永宁大兵出其后奋击贼背腹不相顾大溃遂斩崇明及安邦彦等余贼窜匿计一鼔殄之而蜀将以争功故拔营先归示以瑕隙于时安位年幼为远近诸种目所胁复羣起抗我师公度水西山溪险阻雾瘴阴毒不辨昏朝难与力争务以计困之屯兵近地相持百余日稍出游兵四面迭攻渐蹙以进焚其积窖断其樵牧贼饥坐困别将刘养鲲密遣人入大方烧其宫室安位大恐乞降公弗许要以四事一贬爵二削水外六目之地归朝廷三献故贼杀王巡抚者凶首四开通毕节等驿路位皆唯唯惟命遂率首祸纳款而黔人不乐罢兵复起衅相雠杀公立诛首随机数人乃定丙子移师诛摆金两江巴香狼坝火烘五洞叛苗益剪水西羽翼滇中沐氏土舍普名声作乱公会师讨平之名声伏诛蜀帅侯良柱贪横不法公劾奏有旨劾议而侯以奥援行反噬且修向者争功之隙因指水西侵地齮龁公谓公曲庇安氏并奉旨行勘坐诬既而安位死黔人复欲用兵且构老乌等酋叛黔以为公罪公一战而定仍以款终自此贵阳上下六卫及楚之清平偏镇四卫计道里一千六百里皆设亭障通商旅无窃发之虞方蜀事之初定也诸将吏咸欲郡县其地公曰尔等徒自为功不为疆域万世计轻言改设酿衅异时咎将谁诿夫苖疆不可以中国之治治也其地深箐而徼荒其民鸟兽聚散耳力持不可乃寝诸将吏闻之皆不喜遂启异日争功之端及安氏之乱公既以款终力寝郡县之议遂上奏曰臣惟邉徼虽安不可忘战制冦之法必先固本水西自河以外六目九司之地亦颇广衍今已悉入版图沿河要害臣所筑城三十有六所近者控扼边地制出入远者联滇蜀通商贾皆立邸舍缮邮亭建仓廪烟火相望部曲相保堑垒木谯联络不絶冦必不敢卒入为祸鸭池安庄计河旁可耕之地通沟洫者不下二千顷事定之后无虑常屯万人人赋水田二十亩旱田六亩稍益之使自赡盐酪刍茭出其中诸将士皆身经数百战披草莱立城郭咸愿得尺寸以长子孙即割新疆授之使知所劝谨条便宜九事不设郡县置军卫不易其俗中外相安一也地益开垦聚落日繁经界既正敌不得以民借口不耕地渐侵轶二也黔地险瘠仰食于外今自食其土省转输之劳三也国用方匮出太仓金钱以劳诸将不足以爵酬之爵转轻不若以地于国无损四也既许世其土各自立家计经久永远为折冲五也大小相维轻重相制无事易以安有事易以使六也春夏治农秋冬治兵耀旗河上扬威武使冦不敢窥伺七也从兵民之便愿耕者给之且耕且戍卫所自实八也军耕抵饷民耕抵粮以屯课耕不拘其籍以耕聚人不世其征使各乐其业九也臣布置有绪昧死以闻其后蜀人争功不已又欲得水西地以自广公复上奏曰臣惟御边之法治以不治既来则安不专在攻取也今水西既已纳款残蔺安敢负固惟当明定疆界使诸酋自耕牧遵往制职贡赋数世之利也若设官屯兵臣愚以为不便夫守边者但闻扼险不闻入险此地陡临贼穴四面孤悬中限河水不利应接筑城守渡转运繁费捐有用以资无用且内激蔺众必死之斗外挑水西扼吭之嫌兵端一开未易卒止如臣袭雷同忘本计夸开疆辟土之功此人臣一时之利非疆场之福也奏上明诏诘责数四公持议益坚及安位死无嗣朝议必欲用兵郡县之公复奏略曰水西各酋恃其险固向阻声敎今安位殄絶疎族远支纷然争立臣奉明诏一切禁止圣威远扬有苖来宾纳土献印相继于道臣惟水西有宣慰之土有各目之土宣慰公土宜还朝廷各目私土宜畀分守籍其戸口征其赋税殊俗内向同于编氓大方西溪谷里比那要害之地筑城戍兵足以丕振国威永销反侧夫西南之境皆荒服也杨氏反播奢氏反蔺安氏反水西滇之定番弹丸一州为长官司者十有七二三百年未闻有反者非他酋之好叛逆而定番之性忠顺也地大者跋扈之资势弱者保世之策也今臣分水西之壤授诸酋长及有功汉人咸俾世守凡酋俗虐政苛敛一切除之使叅用汉法可为长久计累诏可否竟从公议迹公前后条奏真得古王者驭边之策动可以为后世宪当羣议沸腾贪功喜事之辈后先接踵蛊惑朝论致天子不难镌公一官谢黔人而公卒毕诚身任不以利害毁誉动其心决国家长久至计倘公智不出此为西南宿祸本中国之忧自此方大此予所谓度越前人者也公为人悃愊有识量知人善任人乐为用其用兵谋定而后战尤善用间因败为功矢石之下神气愈闲指挥不乱至为降将罗干象抢首曰公天人也敢不为公死乎后干象屡立战功其御边一以恩信未尝妄杀一人故所至为人归附既没皆罢市巷哭始公起陇西以剿矿冦至临洮行经首阳山下遇一老人与之谈当世事甚契因载归授以竒门遁甲六壬观占诸书尽得其术故公尤长于占候而内江有牟康民隐者也精术数之学预卜西南有事定之者朱公云公初释褐授大理评事虑囚三晋有囚某犯殊死而豪力走权贵公未出都门有暮夜投金为囚地者公毅然却之后按某坐杀多命辞验公特疏论辟事闻廷中称平擢苏州知府清羡余慎刑狱恤灾伤政务毕举又以暇集诸生执经问业风采卓然擢广东督学副使濒行郡中以织造监激变啸聚数千人将甘心于中贵人诸大吏抚之不能定公片言而觧在粤力任风纪谢一切请托按使者林某累牍荐士公却之最后竟以二十人檄藩司应试棘院公不可曰侵官非法仍榜其姓名于市林恚甚即诬公他事朝论竟直公谪御史在粤六年所拔多名士及公告侍养十年而再出迁蜀右辖时朝廷方以营造殿门采木于蜀积二十年费帑数十万官吏坐瘐死者相望而寸木未达于京师责在右辖公心疑其事趋驾至涪州木厂会官司立第其上下而去取之以其不中程者给商人为道里费以北进五日而竣役又清通省漏籍田若干亩岁抵新饷七万五千有竒蜀人德之及水西底定即其地筑城建堡设公署开荒屯种诸役皆公身自经营犂然可记而费则取之公余公才之不可量如是然居恒则事韬藏谨绳墨絶无岸异于人识者以是愈窥公微葢尝尚论公沉毅如魏公忠诚如汾阳练达如文饶亷正如孝肃而将略大类赵营平允为本朝经济名臣冠冕终愧予知公之晩也公讳爕元字懋和别号恒岳世居山阴白洋里始祖琛以次子辛从龙功世袭寿州卫千戸封武畧将军长子昻传絅四传导弘治壬子举人任内江知县五传箎正德庚辰进士任监察御史六传京七传璘配赵氏生三子而公其季也公生神骨清异识者早卜为伟器少读书警敏十岁能文二十举万厯乙酉乡试成壬辰进士累官至少师兼太子太师兵部尚书都察院右都御史戊寅三月二十四日卒于官祭塟如例享年七十有三距生嘉靖丙寅配庄氏封一品夫人推恩三世皆如公阶子男四人长兆宁以蔺功世袭锦衣卫指挥使无嗣次寿宜承袭三兆宪以水西功世袭锦衣卫指挥佥事四兆宣官生任南京后府都事婚配别详女一适太学生祁象佳赐茔在九里山其塟也以某年月日
　　铭曰川岳储精笃生人豪东南巨镇禹穴胥涛世为才薮有誉斯髦我公崛起参井之交孤城一战如虎怒虓席巻千里深入不毛讨贰舍服同归覆帱要荒之义厥贡包茅于昭圣武不僭不慆丰功大节麟阁名高臣宁不侯臣职无逃我思颇牧中外建旄九原可作指挥萧曹爰勒斯铭式歌以铙永尔万年惇史孔褒
　　北渠章公暨配顾安人合塟墓志铭
　　会稽章氏予母族也而北渠翁为先外祖族叔予太公行也忆予少孤依于章巳乃析翁舎而居之奉翁父子间最久是以知翁最悉翁讳渐字某北渠其别号父某母某氏世系出全城练氏为偁山里人族最繁盛代有显者而翁以穷约废弃儒术翁平生质重敦尚孝义里中称为长者家故贫稍稍贷赀观货邓林之材走闽歙三衢间终不徙业以老然仅给饔飱而已翁虽隐商贾中未工垄断也翁既殁诸子或耕或仍父业渐以起家配顾安人出上虞右族与翁守寒约椎作备尝晩而佐诸子起家后翁十年而殁先是翁得疾危甚安人露祷请以身代度不可则刲股和药而进之疾遂瘳里人颂之安人没诸子后丧踰前丧哀毁骨立叔子天祚素食三年既免丧思父母不置木刻二像奉于龛盥栉起居如平生出入必告有事必卜吉而后行宗周闻而嗟异之礼失而求之野矣世传丁兰刻木疑不必有是事何意得之翁子哉抑亦与安人刲股事后先相感者与其事近愚而其心无所为而为亦匹夫匹妇之至性也斯二者胥足以劝矣宗周感其事为翁志之墓石翁生四子长某娶某氏次某次某次某翁生于某年卒于某年享年若干安人生于某年卒于某年享年若干卜兆在范桥之阳则天祚妇翁陈岐阳实有造焉其塟也以某年月日既塟若干年而诸子始得备墓石且以其舅工部郎回澜先生之述来请铭于予思以不朽其亲也呜呼吾未见庶人而寠而塟其亲有如此者是宜铭
　　铭曰范桥之阳有悬者宅望气如虹其人孔硕元扄千年维旧之德旧德伊何陈门弈弈旣卜旣瘗旣封且植宜尔子孙其丽不亿生我者三天也罔极载镂之金载刻之石礼失求野孝思维则
　　从祖太虚公曁配沈安人合塟墓志铭
　　予刘氏之聚族水澄也深巷数百武门第相属无他姓错处其间其风声习尚往往自成一家葢家世诗书而鲜生计又挟市廛下流故其人文弱而儇中世士大夫益习为浮华以导之青青子衿羣居狎处每竖牙颊月旦人以为高人至相戒不敢出其里辄曰水澄水澄云当是时有足不踰限目不习交游终岁扄戸读书不辍若处子者独吾从祖太虚先生一人自此子姓有望先生而趋者水澄之俗为之少变乃自先生殁而巷无居人矣恐后之视今甚于今之视昔悲夫太虚先生者予先君子始终同学忘分交也又居比舎无一日不聚首谈艺或砥砺名行以为常及先君子殁先生抚而哭之哀予小子以遗腹生稍长登小楼与姊妹行窥西窻听吚唔读书声不絶夜或篝灯火光自帷中映彻心喜之后予去故里渐识人事始稍稍向慕先生间谒先生道先君子同读书事予低头不能仰视久之先生年浸高及耄私心耿耿拟操短章为寿一道平生而先生已卒矣然则今而后苟可以不朽吾先生者非予小子责耶会从叔氏仪以志请怃然太息为志其墓曰先生敦朴笃行古君子也其事二亲孝晨昏寒燠之节斤斤如礼疾则吁天愿以身代居丧哀毁骨立孺慕终其身其处昆弟垂白无间言又推其谊及诸父诸父以析箸有言几投牒于官矣先生从中力剂之辄乘间进曰兄弟手足也奈何以争财伤天性诸父大感动遂为欢好如初尤穆然敦源本之思宗祠圮身先拮据者数年乃还旧观尝辑宗谱承司马公遗绪百年间世次名第皆可考信晩年益虔祠典或间日至祠拂拭几筵如生事礼且以训宗人其处家庭雍睦与其配沈安人朝夕相庄白首如宾家人化之其待亲故咸有恩戊子大饥舅氏困先生分饔飱给之有佃者告急稍捐租与之为粥糜以食全活颇多其它好行其德类是其自奉甚菲粝食布衣自少至老不改步而中心安之即衣食不给宴如也其持己介耻干谒云间何士抑素交也后司理吾郡数年先生不一通竿牍从弟蕺崖殁有张姓逋负百余金先生索偿之不私一钱其与人冲然无竞无少长见之皆抑抑自下然终无媚骨其动容有常度行不趋立不倚坐不箕笑不至矧怒不至詈性喜读书厯寒暑不炉不扇垂老一编不去手絶无丝竹博弈曲糵之好雅志在青云之业蚤年奋励尝以诸生高等食廪有年方待贡太学而尼于例竟以庠序老命也呜呼此亦足以窥先生之槪矣善乎仪之状先生曰先子胸次粹白无纎介欺隐不虚设一事不妄发一言口不谈道学而平生处心积行无非真道学者嗟乎此先生屋漏中所自考镜也外人何自而知之乃予小子质以目所覩记而信其有然者所称古之君子人与先生讳炯字仲灵先世出宋五忠臣裔始祖文质公八传至父西河公某母王氏以某年月日生先生庚申补邑庠戊寅食廪丙午鹾院举德行庚申今上登极覃恩遥授训导即以是年某月日卒安人生于某年月日卒于某年月日与先生同德同寿先生之姱修懿行安人动有相焉向所谓白首如宾者也生子儁娶傅氏仪邑诸生仪娶季氏女二长适邑庠生陶允敎次适六合知县沈绾儁生子钊文女二仪生子鋐文女二以某年月日合塟于河塔山阳予小子重念先君子当年于吾宗同学相切劘者自先生而外为赠驾部玉笥公州刺史昆仑公皆莫逆也二公或发于其身或于其子即宗周最不肖犹得藉先人之泽以邀一第独先生阨穷以死后之人亦无能振起为先生吐气惜哉然先生风仪高整而为德不倦里中仰之若陈太邱王彦方二子恂恂又足以承父教一门孝义挽近难之则先生之为刘氏重而传世家于不替也固不必以区区名位矣是宜铭
　　铭曰浮华蚀德木讷近仁外求不足内遡厥根于时保之其仁肫肫率而履之弟友子臣虽曰未学孰此之真悠悠澄水弈弈德门不禄而富不爵而尊其所未竟以俟后昆
　　陈母刘氏姑妇同圲志
　　蠡城西数里青甸之原有姑若妇同穴而圲者为太学生陈至仁之配刘氏生子邑庠生刚其配亦刘氏也于陈为姑妇而于刘又姑侄之亲也予先从曾祖少司马艮所公有孙曰某为先伯考太宁公娶某氏生女仲予姊也而继室至仁其妇则予之女也太宁公有文学行谊绳其先德故姊素娴于阃敎归陈执妇道性勤警鸡鸣而起督臧获咸治事舅思石公起家素封独以内政委健妇钱榖米盐之类靡不操其键而出纳之惟允用是益以陈氏大生一子即刚数岁而议姻予女则太宁公主盟焉及笄归刚吾姊私以侄之亲抚怜之特甚为妇五年舅姑及太舅姑无不籍籍称贤者相其夫子勤于学凡以吾姊之敎也朞年而生女彭又二年生子春又明年生子夏将弥月以产疾死舅姑上下皆哀之思石公曰入门五年而耳不闻有新妇声姊哭之曰事我五年而无忤色其宗人因诔之曰孝哀呜呼哀则哀矣何孝之敢闻及女死五年而太姑徐卒又五年而吾姊亦卒其年女子彭继殇陈氏之祚非复向者三世伉俪兰芽玉茁之盛矣里之人且有追吾姊之徽以及其媳者孰谓妇人女子不闗门祚之兴替也家司马世遗清白后人食贫姊自归陈未尝一钱私外家间修鲜膬之奉于母氏取豆鼎而已临终床头有金一镪出以犒侍婢余者归其夫子其卓然不乱如此及其死也诔曰孝恭视吾女为称情云女之生也为母章初乳及见予先贞节氏故名曰祖爱字贞元自少婉娩听从授以论语孝经列女传次第成诵颇知大义及其为妇之日无几也故无善可称然而不若于训者葢亦寡矣法不当天而夭且亟予是以哭之哀又十年而哭予姊其感予懐当何如哉姊生于某年月日卒于某年月日享年五十一女生于某年月日卒于某年月日享年二十一姊塟于某年月日而其年冬后迁吾女之殡而祔之祔塟非礼也生而戚死而依情也是宜铭
　　铭曰人孰无姑妇而尔之生也同祖生孰非姑妇而尔之死也相聚孰为尔夫孰为尔子能不憾百年而心腐赖有斯文也以慰尔私还托尔以千古呜呼懿哉永昌尔佑
　　刘子曁配诰封淑人章氏合塟预志
　　呜呼淑人辞我而即世者二年于兹九原长夜将谋诸隧道之石以为不朽计顾余自顾奄奄安所称鸿妻莱妇相引以为重而卜诸彤管甚可愧也亦姑存吾淑人而已淑人会稽章氏予母族侄也父巨川公仕华母弈氏生七岁而孤家且贫母鞠之备劬长而学绣刺即工时以其力佐母乏日无停晷当冱寒挑灯至漏尽即十指冻裂不辍也以是得贤女声吾母择妇令母姨往视之曰女有福乃启舅氏而聘之不备筐篚年十九赘予越三日来我舅氏以予生而孤长而育于舅氏也至是已析箸家无应门淑人亲操井臼奉吾母惟谨至备尝艰苦予惟下帷攻举子业而已入夜仍挑灯佐读往往后予而寝先予而问旦无忝鸡鸣之风偶予网髪巾未具淑人辄手结一巾遗予数年乃除去筮仕以来终不能备淑人翟冠耿耿予懐矣淑人归予之明年为万厯丁酉予补郡庠旋领乡荐登辛丑进士时吾母谢世惟淑人视含殓稍拜官行人复承先大父重自此予抱羸病会淑人亦病一榻相对者三年支离之状极人世所不堪予病稍起又拙于逢世因而坐废家食者前后计二十年淑人日御裋褐操作畧不自识为官人妇也又以其间嫁二姑娶一从叔妇娶一再从叔妇抚一孤甥娶甥妇以及孙甥孙甥妇皆淑人黾勉以相予而予乃食贫日甚且与淑人将终身安之越天启辛酉熹庙改元予自行人起礼部主事连擢光禄丞尚宝卿太仆少卿淑人一随尚寳任仅数月偕予谒告归一年起右通政会逆珰魏忠贤乱政辞遂坐削夺崇祯戊辰今上改元复官诰起予顺天府府尹淑人再随任踰年偕予谒告归乙亥廷推阁员奉召赴京丙子以工部左侍郎谒告因寄津城上书刺时宰误国状奉旨削籍归则淑人寝疾于家浸剧未几卒时丙子十二月十五日申时距生万厯戊寅九月十七日申时享年五十九与予同庚后予八阅月淑人乃竟止于是乎始以予官仪曹封安人继官仆少进恭人继官京兆进淑人中年生二子长汋以官京兆遇今皇太子册立恩补官生次者殇女四长适陈刚次适王毓蓍三字章黻殇四适秦祖轼皆士人汋娶周氏举二孙曰茂林邓林呜呼予于淑人重有追感焉淑人始归予予性多恚旹遗淑人诟语致上忤吾母淑人从容进曰子为人子事母可如是耶予大悔恨辄自创久之淑人喜告所知曰吾夫子能改过矣吾母晚年体浸癯淑人躬承起居凡巾栉匕箸皆服其劳母事事宜之依若左右手及大父病予滞京师淑人典簪珥以奉汤药周旋问视间如其奉吾母也晩年晨起必盥栉谒于祠堂然后理家政十余年如一日则予之有愧于子职多矣予坐逆珰之废朝论汹汹欲杀予视东林六七君子淑人闻之必勉予忠义无偷生予方自危若朝露而淑人意自若也予因之感奋曰彼妇人乃能如是及守京兆都城被围火光彻衙署家人皆号泣欲遯独淑人不动曰予从夫死予曰何至是淑人曰子几幸乎予又因之感奋曰彼妇人乃能如是则予之有愧于臣职多矣淑人颇信佛氏言日夕持经呪数十年予挽之不顾殁之前病痰喘甚苦屡絶问以鬼神事曰无有乃曰生老病死人人不免耳终无一乱语翛然而逝若淑人者殆有得于生死之说与淑人性刚明处心行事动禀质诚一生无谑语举止端重虽处闺合无惰容筦家政数十年虽出入米盐斤斤节啬而恩施上下必均以有礼又以其暇躬纺绩为婢妾先至老不衰斯可称妇德矣及其死也予哭之曰失吾良友因题其旐曰孝庄是为孝庄淑人志客闻之而叹曰美哉淑人朂哉君子其相与以有成如是予曰有是夫因冠以刘子称合塟预志后有求刘子者亦于此得之昔乡前辈钮石溪公自述墓志以病天下之谀墓者予闻其风而悦之因并不自志而稍附淑人以自况君子有以哀其志云刘子晩号克念见志也
　　铭曰此累然而起者为谁氏之圲不名不行返其天先不日不月不纪岁年先萎非促后死非延清风明月白石丹泉时与俯仰一气翛然噫嘻我偕淑人兮非言之传
　　刘蕺山集巻十三
　　●钦定四库全书
　　刘蕺山集巻十四
　　（明）刘宗周 撰
　　○墓表　行状
　　丁长孺先生墓表
　　记白沙先生传罗文毅公曰伦必为君子不为小人无疑私心讶之以文毅之贤而犹致审于君子小人之际以定其品何也世有真君子必其能自别于小人者也自别于小人而小人嫉之还以为小人则其负世俗之疑必甚此在文毅且然而况后之君子乎白沙盖有感于斯也后文毅百余年有君子之榜曰东林于吾浙得一人焉为丁长孺夫世有弱冠策名终其身不遑一席暖于朝顾孜孜切切饥溺当世有物于中必欲一吐之君父而后快虽刀锯鼎镬有所不避斯其为人则亦今之文毅也呜呼已矣宗周椎鲁愧无能为役如白沙而辱知颇深后死之责非予而谁请摭其平生大者表之墓曰长孺先生丁氏讳元荐别号慎所湖州长兴人生而慷慨负竒气遇事直前无所回互然一本之忠孝恻怛尝从无锡顾泾阳先生讲紫阳絶学于东林书院先生深契之又学于其乡许恭简公自此趋操日益髙明梦寐先哲奉为矩矱及见世道陆沈慨然有矫励澄清之思于富贵利达视如敝屣不屑也少有异姿弱冠録诸生髙等廪于庠即从顾先生授尚书已请益冯具区司成遂擅经生业北游太学举万厯乙酉京闱成丙戌进士丁外艰家居八年以癸巳谒选授中书舍人甫匝月上封事万言极陈时弊可寒心者三可浩叹者七坐视而不可救药者二皆闗天下大计旹贞皇帝储位未定有三王并封之议先生封事中多责备娄江娄江恶之寻请使事去还朝丁内艰己亥以京察镌先生不赴调者乆之积十二年庚戌起广东臬司经厯寻召为礼部主客司主事又踰年以辛亥三月之官时京察甫竣大宰孙富平为反噬者所讦其党和之举朝鼎沸度无能解之者先生乃起而抗疏胪诸奸罪状并发其邪谋害正凡数千言识者以为经世之文其党转攻先生先生再疏以争又发三疏皆反复君子小人消长治乱之机而攻先生者益急神庙并留中不报先生乃谢病去家居不胜忿乙夘复驰疏阙下语多激壮亦不报丁巳京察遂以不谨削籍是役也一网道学清流尽矣因刻程朱道命録以见志天启改元渐起废籍诸臣至先生独以察典格士论不平乆之台省交讼起刑部检校寻晋尚寳丞少卿而先生已病会小人复起用事挟中阉大创门户先生病中辄扼腕旹朱元宁罢相归询及时事故答以谬语先生怫然起口喃喃骂挥手而别前易篑数日也卒未几诏削先生新官诸正人坐门户者多寃死诏狱独先生先期获免今上圣明建极反政由旧而先生之言往往竒中人于是知先生昔之矢口而争其为世道虑至深逺也当先生之在礼曹也福清当国且待以少卿先生不应丁巳之锢或谓稍通款要人可免也先生曰此膝一屈可复伸乎及熹庙初沈乌程以大拜趋朝向慕先生甚邀西湖邂逅谢不往再邀前会江都先生笑曰岂有白首曹郎舣小舠于相公舟侧者乎沈怏怏去谓人曰丁仪部强项未易用也魏孔时给谏还朝过髙梁溪先生在焉因请先生一交给谏先生曰吾老矣不能涉嫌要津便飞棹而返后孔时夺官归方通尺素定交先生虽雅志世道而风仪介然耻为人所援故晚年同志诸君子无不起弹冠者惟先生终老林皋予常以为空谷音不虚也先生自谪秘书归即小筑北山之华濑溪时集同志读书谈道有终焉之志间往来梁溪商订学术是非陶然乐也而乃心实惓惓君父晚年及神光熹授受之际每语及辄呜咽流涕欲借剑而无从赍志以殁识者恨之初先生考少叅公虑先生以肮脏取祸辄加裁抑先生曰宁璧碎毋瓦全公临终执先生手曰勉之无忘前言其家庭相砥砺如此先生事二亲和婉备至虽贵而劳不色忤事继祖母吴曲有礼意忘其非吴出也母夫人殁而事外祖母陆如母存林卧十年奉陆以终舅应奎非陆所出而渭阳之眷弥笃又推少叅公意恤及祖母之族蒋时时待以举火公有侧室严无子而矢栢舟先生事之惟谨既殁力请于当道旌之其推恩九族与故人子弟无所不厚也岁甲子元旦贼吴野樵等二十八人斩闗入县署刼令君库狱不屈死之并杀徐主簿家人皇迫请避先生叱曰义不共国无可避也且吾一举足如全城何立召思义等设殊赏杀贼且飞书告当道乃入县抚令尸恸哭而出丞若尉于頺垣积薪中相与洒血誓众当擒贼首吴野樵追至西门又擒杀数人余党走遁事甫定而城中民讹言杀令者屠城自辰至酉窜匿殆尽有素憾令君者因倡为报雠之说先生晓谕居民使各安堵而诵言令贤无报雠事人情汹汹一夕数惊谓先生袒令君将不利于阖城先生处之兀然不少动三日殓令君如礼冯推官来署县事益相协谋为善后计人咸颂先生之功先生自少励亷节所居郡邑谢一切造请以是为诸大吏所严重有投以暮夜金者峻拒之或亷其枉而解之亦不令人知也先生通籍四十年前后服官不满一载其废与起必闗世道污隆昌言劲气一时诸君子争视为前矛而小人嫉雠之特甚其论娄江也于先生为举主则以为叛师辛亥之疏摘及其同乡友人又以为卖友身既废矣复起而论天下事则以为怼君三者皆不能无疑于天下而先生断断有以自信实本之所学如是党论初起元黄未判而先生抉之最蚤独扶君子之正气于众口谣诼之日使世道终赖以不坠则学焉而见道之真其必为君子又何疑焉卒年六十六所著有西山日记及奏疏杂稿若干巻藏于家其生卒世系子女详状中配臧氏继娶吴氏皆有贤徳呜呼后之为君子者尚有感于斯友人刘宗周曰初予于先师许恭简座中见先生抵掌谈天下事神采溢发辄叹服谓非当世士遂相与定交然间与师语及先生之为人必曰意气意气先生闻之戄然夫子不得中行而思其次则曰狂简夫惟狂简乃能卓然有立所由与浮沈当世者异矣
　　资政大夫礼部尚书兼翰林院学士加赠光禄大夫太子太保谥文介淇澳孙公墓表
　　今上御极之八年念前此置相不得其人无由建太平之业也始大破资格进羣臣于廷亲试才品拔其尤未厌复用夙望即家起毘陵孙公属公已婴疾闻命力趋间闗水陆疾浸剧抵国门上亟趣公陛见而公竟不起上惊悼良乆下所司议恤赠公太子太保祭葬如新衔仍任子一人皆异数也易名文介识者以为称情云予尝私慨谓今天下安得古之大臣以道事君者而用之以致君尧舜坐奏升平之业则心仪孙公一人当世士大夫方推毂公无虚日而为之小人者独害公致公前后困折濒死晚际圣明殷懐梦卜虽害公者不得不聴公一出乃公卒不及大用以死天乎人耶公死而若后先并命之文公震孟林公钎亦相继死吾党不禁人亡之恸呜呼公死矣予请尚论公大臣之道公起家词林厯编修中允庶子少詹事皆职在编摩不具论论其大者方公之以礼部侍郎视篆也值神庙端拱乆诸典礼废弛公首疏闗治乱者数事遂及福王之国期当是时福府挟母爱以有宠于上诸窥伺者乘之致东朝积处危疑二十年廷臣争册立争并封争出阁无虚日而坐落籍永锢者半天下也既而廷臣屡以之国请至四十一年癸丑始奉旨卜吉明春贵妃犹日夜巧营上前至庄田取盈四万顷捜括数省旷日持乆不可得举朝患之公奋然曰此礼臣责也疏八九上辄谓人主当以大信示天下不得以难继之土田借口辄奉旨切责又连请东宫出阁亦不报一日内降旨更期后年且责政府以必行无附和廷臣烦聒政府惶恐持未下公立率九卿以公疏争度不可得则举朝伏阙而公方待命时出入殿廷与诸大臣旅会辞气慷慨曰今日是某死所还揖诸政府曰今日是相公死所九卿相顾皆感激争出危言佐之声朗朗彻大内政府乃得以前旨反汗顷之戚畹私人有侦公者公与之语所以为福王母子地且曰自古国家何代不封王何王不之国而动烦过计留千古不决之疑上闻之大感动于是贵妃令王自请减庄田以行而大典如期告成是役也赖神庙始终英断不难割数十年椒房之爱奠国本于泰山而苟非公忠诚贯天壤仰邀帝鉴亦何以得之于是人多颂公功者公谢曰聊逭礼臣责耳又数年有妄男子张差闯青宫梃击事人愈推公为曲突徙薪而忌者遂曰居功其它若慈圣太后庙号王贵妃迁主诸王选婚皆闗圣孝圣慈之大者公动持典礼争屡忤上意乆之多得俞旨公遇事必核旧章杜侥幸风采肃然尝有中官非例索内供金钱至持驾帖坐需公执不可召役于庭而呵之中官口噤而去一时直节声震内廷故自天子以下皆严惮公公于是得行其志焉楚狱乆寃赖公平反释其幽滞者数十人代藩废长立少公念其事正与东朝类亟正之以杜奸人窥伺者庚戌科场之弊羣小荧惑乆滋盈廷议卒按法持之又请从祀豫章延平皆报可在部踰年请告去去八年继为礼部尚书而鼎湖再泣矣先是先帝疾大渐有鸿胪丞李可灼者因政府方从哲进红丸先帝连服之崩廷臣交章劾可灼聴引疾以去从哲亦引疾去公以为未正厥辜甫入朝即抗疏劾从哲畧曰春秋许世子进药于父父卒世子自伤与弑不食死春秋不少假借直书许世子弑父然则从哲宜何如处焉伏剑自裁以谢皇上义之上也合门席藁以待司冦义之次也乃宴然傲然支吾纷辨至满朝攻可灼仅票回籍调理是可忍也纵无弑君之心已有弑君之事欲辨弑君之名益难免弑君之实并及贵妃以遗诏封后神庙拟谥恭例贬李选侍不蚤移干清宫有垂帘之渐皆坐从哲不能先事匡正为弑逆显据语加峻切得旨九卿科道议议上诏夺从哲官而戍可灼朝野快之当公建白时御史大夫邹忠介首袒公以为即不杀从哲亦当直笔书信史为后世戒于是公论翕然归公独二三宵人不怿也顷之以争秦藩封爵非例忤旨又请告去自神庙以来士大夫以学术持清议者积为羣小所不容相沿有门户之说公既去侍郎值京察竟以居功定策纠公坐永锢矣至是小人益嫉公如雠公去之明年会逆阉魏忠贤用事声势灼天下羣小附之遂修门户之怨抵诬正人无遗类又明年大起诏狱副院杨公涟而下死且戍者若干人越丁夘公议戍得宁夏极边因以公论红丸合之刑部侍郎王公之宷争梃击杨公论移宫为三大案特修三朝要典颁布天下坐公等皆罔上不道公得之欣然曰何不遂从杨公地下遂戒行天佑皇图其年秋今上以藩邸继熹庙大统赫然正始诛逆珰及其党与乃诏恤死事诸臣而公解戍复原官其时珰孽犹布满朝署多尼公出者独词林倪元璐南铨臧照如发愤为公上疏既而廷臣交荐公戊辰改元始以原官恊理詹事召公三辞不允珰孽闪烁尼公八年如一日上不能无疑亦不强起公公已若将终身矣晚年特召当羽书狎至圣天子斋宫引咎之日公义不俟驾途次谒告奉温纶公捧而泣恨余生不能报主悲夫始公为侍郎方争言国事而枚卜及公叶文忠当国雅知公则私谓公曰少委蛇相矣公曰吾敢以一官误国家大事争益力及公再出文忠再当国旦晚且相公竟以讨贼一疏而罢人多惜之公状貌不踰中人而性独鲠介孤行岸立不可一世嫉恶既严即于贤者亦未尝苟同故人莫得而用之然一日立朝断大事决大疑动为国家树典礼之极用是夹日两朝功存社稷即不相天下其声施固已宏逺矣临革谓子比部君士元曰吾辈若将道理不让与圣贤自然君父念重身家念轻何事不济又曰吾平生于出处最分明呜呼公真凛凛以道事君不可则止者与公讳慎行字闻斯别号淇澳晚好石更号石斋以自况生有异姿母唐氏荆川先生女也故渊源有自举万厯乙未进士第三人始入词林以文章负盛名独扄户读书不妄交与谢一切竿牍非其义一介不取世咸称为苦节至居家处乡曲动有坊表士大夫以此益髙之卒年七十二配封夫人李氏无子子其兄之子即比部君生卒世系皆详状中始予官仪曹尝备公属员引予知己追感同心之谊良用耿耿遂因比部君之请据状为之表诸隧道以示永乆刘宗周曰予读文抄而知公之学出入于辞章佛老无所不博继读困思抄而知公之学一禀于正折衷羣儒克继絶学读慎独义百通而知公反约之功依乎中庸读一易二易三易四易而知公屡絶韦编探河洛之源心存忧患与时消息于戏尽之矣及读公奏议若爱栀爱画病龥里居曳尾诸记而知公于出处显晦生死之际无一不以言顾行子臣弟友归之慥慥之地是谓禀龙徳而正中志天民之所志后千百年庶几有以尚论公世与
　　亚中大夫江西布政使司右叅政诰赠太常寺少卿养冲姜公墓表
　　今天下所急者事功所需者干济才而置理学行谊风节文章于不问以为此皆啖名者之所务而乱天下之嚆矢也数十年来转相祖述积为驱除禁锢之术乆矣乃今天下未尝乏才也疎阔而取之狼籍而用之上之人从而颠倒乎其间宠异而摧抑之者百方而竟无一割之效可以备缓急致国事于累卵转増乏才之叹岂非所用非所长所急非所习之故与宗周因而追感徃事吾友有姜养冲者固所称理学行谊风节文章之标凖也而竟坐是不得大用以死后之人尊事先生亦止知先生学养如是意者持论有余而试之用或不足耶即可以大用而不可亵用犹然啖名者流耶乃先生固有不然者先生筮仕为户曹主事也甫弱冠耳旋出而司仓徐州徐仓以储该卫官军俸月粮及所至领运官军行粮故事仅支放而已先生独留心军民利弊计及纎微放粮必稽日月为次第先是有预放因有压放皆至一二年至是通行平准夙蠧一清收粮则稽地方逺近积逋不得借口那借先是各地方坐派仓粮不载考成先生特与申部题准入考成自此得按期征解解至仍聴与候领官军交兑无停刻而胥吏不得措其手又徐左二卫之有军便名色也扣军粮为免役钱称便军实以厉军逺年逋役无可稽考递相干没而卫官与部使者亦染指焉一军化为空籍至是一切报罢且永着为令至舳舻往来榷课概与以寛政而岁入反浮于前异时收税聴左右纵横为市奸利者得以行其私先生示画一使不为行役者病其发奸擿伏往往老吏不如则先生之用一效于钱谷者如此既而以按察副使视学三秦先生念秦士朴厚可教也首肃宪范彰轨物有以夤縁进者即入彀必摈置之以示惩风采凛然尤加意士行既公核之里举矣又使就试诸生各举所知合之学博有司之所举者以定优绌乃大启秦中书院进诸生之文行兼优者而深造之资以饩廪肃以规条主以博士先生之贤者仍分立五会一曰经学二曰史学三曰理学四曰古文词五曰昭代典故聴诸生各占一会或二三会会之日各以其学互相质难收丽泽之益以底于成材又拔其尤立定性堂以处之俨然积分之法时引其儁者从容凾丈以牖启之如家人子弟又于书院中立祠祀三秦名贤逺自苏子卿而下近自靖难死节张公纮而下各若而人凡所以示鼔舞激劝者备至异时醇儒名世背项相望咸归先生陶淑功实前此所未有也于是壬辰大计诏録先生卓异为天下冠则先生之用再效于风纪者如此其后即家起江西驿传当事者以供应不给议加编先生曰民困极矣居官者苟能身视民家视事邮事亦何弊不厘于是一意奉功令去汰去奢而立寝加编之议方神庙之以中贵人视榷省直也所至拥传而行例得専制不闗主传者或水陆兼支或溢额数倍莫可谁何先生曰吾职掌何事乃不敢问传客往来遂勅有司一概无私应而中贵人以他事衔命者皆不得専制矣仍立循环二簿一给有司一给夫马户即乘传贵人供应一夫一马必以登候岁季查考悬以厉禁并夫马折干有禁额外需索有禁夫马工食之稽迟有禁掊克有禁一时津人候吏不啻出自汤火而地方岁省金钱以万计遂用节省所余免派进贤十县岁供七千余金次及各府州县尝一视学篆举祀其乡之贤者南塘王公蒙山陈公専祠祀健斋曾公孺东徐公又祀江右督学名臣黄公仲昭而下若而人在江右二年江右人戴之如慈母严师则先生之用三效于簿书期会间者如此而先生自此罢官归矣初先生通籍为郎即与海内名贤及同舍诸正人定交遂慨然以世道自任会神庙始不视朝国家大计未定柄人相继工炀灶之术以笼络天下诸言事者纷纭斥落先生扼腕益与诸君子风义相期在徐仓疏列四事一杜留中二延忠谠三举召对四躬节俭自徐还部应诏陈言请册立储宫并请宥廷臣之言储宫得罪者既而以郎署起补则疏荐直臣邹公元标吕公坤亷吏陈公有年许恭简先生而下各若而人至是以江右赍俸复疏荐邹忠介等而刺政府不能容贤娓娓数千言时李晋江方新入叅知嫉先生疏语以王介甫刺已竟奉旨降广西臬佥寻以御史宋焘疏救遂谪先生兴安县典史归田十五年会顾端文主盟东林先生率诸同心左右之风期达于海内而先生每谓性命之学政无取于髙谈但四端中于羞恶辞让是非不见讥于有道即是真学问闻者韪之先生自少奉宗伯公家教既通籍益以古人树立自期孜孜问学其乐善慕义之懐尤得之天性故人品日粹而物望亦隆隆起谓旦暮且柄用而先生泊如也既守难进易退之操又念宗伯公及母贺夫人年髙数请终养前后栖迟子舍者复十余年以此不尽究当世之用而识者谓先生前后诸论列皆闗系国家治忽大机使其言次第用而先生亦以其身阶众贤而进将跻一世于平康正直之路无难也则先生之用而不用终不讳其大用又如此先生居家孝友两遭大故皆毁瘠至哀慕终身操履严洁不以一介自苟而独喜周人之急至捐宗伯公所遗产之半以赡宗戚故人无所靳于此亦足窥先生学行一斑而先生用世之畧其得之素所藴蓄者盖有本矣徃者先生督学秦中适哱承恩反宁夏宁镇则先生属也闻变即驱车而往会贼已阖城拒我师先生周旋营垒间以待事平既入镇城访诸生之死义者优恤而旌之其学博鼠窜者立罢去一时人心震悚呜呼是岂可以声音笑貌为哉今日者诚得若人布之有位何至流冦之警举世望风尽成巾帼此固先生所为干济才也即先生之理学行谊风节文章也而世犹用是诋吾党曰啖名曰乱天下亦已过矣先生讳士昌字仲文宗伯公督学蜀中时夜梦文星入室越日贺夫人举先生于官舍故名长而丰神秀朗濯濯如仙子读书不再过蚤以制义擅名年十九举于乡明年登万厯庚辰进士厯为郎至副使叅政既谪籍物望益归晚以太常寺少卿推者再皆留中光庙登极将録用先生而先生已即世熹庙初遂锡赠典如原推士论以为未厌云卒于天启辛酉年六十一配于淑人名臣景素公女也子男四长志亷举万厯戊午举人次志颍志沂志濝皆世其家学宗伯公讳宝以嘉靖癸丑进士第三人厯官南京礼部尚书加太子太保世家丹阳宗周姑志其大者表诸墓使后之人知所矜式焉
　　勅封侍御盘石金公墓表
　　古之君子修之于家献之于天子之廷岂其身独优为之盖所谓父兄之教不速而成其政不严而治也况又重之以师友之熏陶乎后世父兄师友之际多旷于教非豪杰士自命其能崛起大业一举而声施人国乎古今人之不相及以此予比叨纪纲一席得与天枢周旋一堂之上莫逆于心每至人才进退国是可否之际未尝不奉天枢为蓍蔡天枢亦不予弃也而时时匡予所不逮方期艰难共济仰佐圣明属有中左召对之役予以捄言官触圣怒祸叵测天枢起而申救予甚力由是两人同罢天枢当外谪因子请终养而封公盘石先生之讣至矣天枢徒跣归以不逮含殓毁甚乆之将奉先生之灵返葬于椒先生世椒人故从治命云于是天枢缄书以先生墓道之石属表于予予则何以表先生犹忆天枢将发都门流涕为予言先生属纩之际勉之以言临风北睇曰诗有之夙夜匪懈以事一人又曰既明且哲以保其身儿勉之又进之曰上不负天子下不负所学语不及私予为之咨嗟心折曰有是哉先生之言醇乎醇允矣其为臣鹄也盖先生之学所以本诸身者如此因以教于家启其后人至仓卒不乱如临师保如式珙球闻先生之风亦足以兴矣既又读其门人方曼公翰简之状得悉先生平生如约以褆躬俭以训家惠以和乡里皆缕缕可述而大端一本之孝弟盖自髙祖东园公以儒术起家再传至存吾公稍进为教官及先生昆季而日大先生遂授之天枢父子兄弟世以学行文章相友入其门雍雍如也先生垂老犹手持一编率诸子课业风雨晦冥不辍金氏之兴有由然矣先生虽不遇以韦布终犹及得之天枢不啻其身亲之也是为施于有政呜呼先生其古逸民之遗而中伦中虑者与是宜竖之丰碑昭示千古令过者矜式先生讳九殿字承明配某氏享年七十有五天枢名光辰即先生仲子而先生旧以光辰御史得晋封故又称封公其它详状中
　　表曰遡潜徳于东国以箕以裘五世而昌绍家声于儒术递相师友再传而益光蔚起中台蹇蹇谔谔不负天子不负所学庶几夙夜永有誉于先觉
　　累封太恭人加赠淑人刘母贞节周氏墓表
　　予与去非同举南宫三十年出处去就多歩去非后尘称同志去非少而孤育于母周太夫人以有成视予所遭又有同者忆癸亥同官尚玺时去非每念太夫人年髙欲谢去已而竟去将发闻艰予为之分痛相别六七年又得聚首京师老而益亲每论心道故忘其非同气也乆之去非迁南司马行矣遂持太夫人状而请墓道之文于予予读之复痛痛去非之母似吾母也嗟乎非予又谁为去非道母徳者因特表之墓道曰刘母贞节太夫人周氏女中须眉也有古孟欧之风焉生而端慧父曰鹿野公择婿得赠公于归若干年而赠公奋自诸生登隆庆戊辰进士世称华江先生褎然儒者也未拜命以疾卒于邸时太夫人偕来京师所举二子长者十四龄曰炅次五龄曰定国即去非也皆遘疾且剧二女子又殇太夫人且顾且号昼夜不交睫而忍死以二子扶榇归涉江遡河凌风涛不测中几葬鱼腹者数矣太夫人辄拿他舟载二子而身依赠公榇攀号以济自此稍稍病悸病中取女红自力不辍乆之复病痿宛转床褥三十年时诵佛号皈依净土称未亡人而已初太夫人之称未亡也抚棺而泣曰死非吾所难念君读尽天下书常扼腕当世之故颇欲有所发明而竟赍志以殁吾姑留此身以待二子闻者哀之比二子头角渐露则次第授以父书诫曰在昔尔父坐一室披简编如对严宾耳目无他营卒底于成尔曹能如是吾亦何忧二子益奋乆之长君以万厯戊子举于乡去非则迟至辛丑成进士太夫人为之色喜犹时饬二子曰幸有今日无负尔父志可也其后长君自滕县令考满貤封积官至同知去非扬厯中外遭时中废会贞皇帝登极三起官至尚玺丞犹不忍割裾太夫人曰三命异数也而忍傲之如臣谊何且幸际覃恩进尔父清华亦慰吾志耳去非跪受教上京师改官太仆少卿晋赠公如其官太夫人垂病闻之含笑而逝乃者去非又以光禄卿晋赠公如其官且推赠公所生如其官而去非自为令积至今官所称慷慨发明当世者亦已见其大概今而后太夫人可以报地下矣呜呼一妇人耳相夫有成矣又翼二子有成以继志不愧其言如握劵而偿生贤于死多矣抚棺一恸皎然志气感天地泣鬼神世以为纯贞其它妇徳多可纪者太公即世时赠公方上春官诸含殓皆太夫人身任之而衷于礼不遗赠公以所憾其教孝如是赠公游学昆季私析产太夫人持之不得仅取所析之余者示承祖意及茕茕抚孤之日昆季欲还所让产不可曰此夫子志也其教弟如是伯翁守泉公晚举子而有佚志太夫人身任母道闲之惟谨卒以成立其亲族子女之无依者往往收抚之继以婚嫁其教慈如是方归赠公颇食贫则尽出其簪珥绮缯以椎布自前身操井臼既寡贫益甚日以女红给饔飱且佐二子束修从师而口啖饘粥竟坐是以癯其教勤且俭如是节啬之余又得羡金稍拓厅事基曰吾后必大又喜周人急宗党中诸爨火不能举者病无医者丧无具者率走向太夫人为之经纪晚贵视二子禄渐厚益好施不倦未尝读书识字而能辨古人大义或以事质者得其片言冰解而去视二子所交客时从屏后侦辄知其端衰即端士勉具饮食资丽益非是坐趣之去其种种才识如是方之孟母欧母间当无所轩轾卒启去非为时名卿宜矣卒年七十八两封太孺人进太恭人加赠淑人先是督学使者钱公槚奉诏旌其门曰贞慈荣寿而太守卢公复采懿行载之郡乘呜呼视予在妊而孤长而不逮一日养终愧显扬其亲者竟何如耶因洒泣而系之词附之碣后
　　古亦有言殉死非难孰解斯义乃笄者流生不读书坚持其志志之所之精以诚通鬼神可避之死而生肉我良人重开国瑞厥瑞维何如璞斯剖瑚琏未试爰启后人善贷斯息一本双穗靖共司马承考轶兄曰母所畀母今已矣若母吾母渊然雪涕
　　光禄寺少卿周宁宇先生行状
　　明兴二百余年至神庙之世士大夫涵濡于道化日乆争自奋励进之为功名退之为义节为理学文章彬彬盛矣然考其时大抵犹矜声名声名盛而标榜随之遂有朋党之祸君子惜之独吾乡周宁宇先生迥然自树于风气之外虽屡进屡退率随所至为表见而终不依附当世独完大道于浑朴之天可谓盖代典型后之论世者尚取衷于斯先生讳应中字正甫宁宇其别号也先世出宋相益公后自江右徙居睢入国朝再徙会稽从戍籍也始迁祖曰徳辕公徳辕生二庵公二庵生朴素公朴素生古愚公古愚生仁斋公则先生考也世有隠徳而古愚公尤尚义好施人称为长者仁斋公娶沈氏生二子长曰岐山公次即先生先生生未弥月而沈宜人殒于蓐育于伯母王宜人故伯考慎徳公遂子之先生之生也沈宜人梦豸入室祥光回绕而王宜人亦梦日投懐以是卜先生他日必贵先生生而岐嶷弱不好弄长励志读书至忘寝食屡应童子试不售而家贫无继晷资度读书无成两父强之改业时年已二十余矣有卫尉者以军余坐先生转漕先生不应拘而庭辱之乃不胜忿弃其家北上京师落魄日乆得给事少京兆府中治简牍少京兆邢公见先生气貌异之呼而前曰子尝读书乎曰然应举乎曰然即试以文亟加称赏立进为馆师以其子受业焉竟以邢公得占籍顺天补博士弟子员会予外王父章南洲先生以名儒开绛席都下名噪公卿间先生从之游三年尽得其所学又与闽中名士林璠及北地李海石辈下帷窟室学益进隆庆庚午举顺天乡试明年辛未举进士时先生年三十二未有室也始聘里中陶氏奉旨归娶未期而陶殂继娶陈氏谒选授直隶元氏知县先生起家赤贫十年颠沛淬砺冰霜又得南洲先生指授蚤已立志不羣矣既下车元氏则慨然慕古循吏之绩亷洁自持留心吏治所至与民兴利除害无所挠避民以事至县庭辄相与延问如家人即受讯者多所恩宥所持三尺独以绳豪右不贷一切苞苴竿牍不得至门居一年政绩伟然有巡方使者驻元氏候代日乆先生以邑小供应不堪一日馈进四菓曰枣梨圆柿巡方得之悟曰岂欲我蚤离元氏耶即日移节去而心重先生遂举以调真定真定隶郡下冲繁特甚先生一意为民如元氏不以簿书期会扰民其最著者为筑城之役真定居京师右辅邻边徼无城岁遣防秋戍卒自别郡至者若干人则岁有戍卒金钱会承平日乆秋防祗文具而所设戍卒金钱多属文武吏士瓜分袭为故事先生曰莫若城真定也亟请于当事当事争难之度不效谁任辜者而太守某持之尤力先生请身任其役即不效亦身任其辜当事不得已姑聴之先生乃召邑中诸父老与谋计里而派役欣然受命因起土为砖采石为灰其衡量度数与良楛之品多先生手自监定乆之城工成万雉巍然甲于三辅仅取县赋及防秋钱一岁而足上官大惭先生又疏滹沱河以通水利教民种稻田北方水田实自先生始其后徐尚玺贞明踵而行之邑患盗先生以保甲法清之有兄弟三人为盗者讯得情特贳一人以全宗祧其敷政寛猛相济多类此民有一亷如水万井风恬之谣会梁尚书有子怙势横乡里先生惩之以法中贵冯保为其父母茔地树崇楔先生独不署名并憾之切骨而江陵相于先生为南宫举主又尝移书刺其夺情在位亦大恚于是向之争言筑城不便者咸以先生为贽当大计遂诬以赃私过吏部堂堂上大呼曰周知县贪先生亦大声应曰知县不贪顾问真定守守曰委不贪苐坐傲耳乃调湖广崇阳崇阳岩邑也积弊相沿闾左民为势家供繇役苦不堪则逃亡转徙邑乃大困时朝廷有清丈天下户田之令有司多文具应之先生徧厯穷乡赤日中行陇亩挥汗如雨遂逐亩逐户一体起科人无漏者而赋役以均小民如出汤火然势家终病之有缙绅招饮投蔓毒害先生归至夜半毒发一呕而解先生亦不言苐亟着册而崇府审理之报至矣顷之上官已遣署篆者亟索篆先生持篆弗与曰公事未竟时庭中郎吏皆散去先生手自持篆印戸田册日夜以万计目不交睫者浃旬册成召主者一一给之又存册于官以为永宪而先生乃行崇阳之人至今呼其田为周田先生又着便民三苦论言言可涕也后入县志云庚辰大计仍以诸权幸下石复列不谨坐锢先生旣归田宦槖萧然时慎徳公已捐馆而仁斋公遐龄在堂贫无以养也先生率陈宜人躬执爨以侍晨昏或时治圃与佣奴杂作所以承欢者百方备至仁斋公亦安之忘其子之在锢籍也越二十余年都御史艾穆特疏荐先生时陆庄简公为太宰号怜才素知先生独病察典二百年成例难破及得中丞疏喜甚即会访九卿科道百口讼寃遂奉旨起先生原官补直隶曲周知县不数月升河间府同知连擢山西潞安兵备佥事故太宰王国光里居坐不法有司多不敢问先生按治之王竟伏辜而其私人在朝者百足挤先生复论调家居七年壬寅再起湖广荆南道荆地临长江漕舟时虞覆溺先生酌为帮运支收之法官民两便之楚藩构乱杀巡抚赵某独惮先生威名闻先生至拱手就缚先生复疏请为未然之防在荆南三年于民生吏治无事不讲求既一一得其要领则着风宪録行于世而三年中所积锾金以万计悉推以惠地方或设赈民仓备赈或疏沙市河便涉或所在起义冢或缮城或建闸皆百世利也朝廷有知先生者内擢光禄少卿将大用之而荆州司理王三善佥邪士也先生尝以法惩其胥役坐憾及先生去任竟以大计中伤于史按君转嗾南北交章复论调然公道愈彰当事者方悬霸州兵备待先生需次巡抚先生曰吾老矣不能事羣少年再辱也遂抗疏自理枉状故事坐察无自理者因奉严旨归先生雅负经济之畧虽遭中废时时不忘当世及再废再起益侃侃发抒思得一当以展平生而竟为宵人所构不究于用识者恨之濒年时事孔亟内地戒严真定人多追诵先生筑城功朝士传之皆倾慕争欲推毂先生而先生老矣杜门却扫不以姓氏通人间亦絶口不道平生事即海内知己如北地赵梦白吴中姜仲文及吾浙丁长孺数人间相闻问亦落落间阔梦白起冡宰尝移书先生欲为先生进一阶先生不答及梦白坐党人祸遣戍始答书唁之其介如此先生林居后终日危坐一编课子暇则覃思著述积至数百巻皆道其胷中所得与身所经厯处一字不蹈前人非文章非语録信手疾书其深处徃徃与图书之言相表里一夕梦神人嘱曰子著述盈箱尽泄天巧犯造物忌自今当还之造物弗着一辞先生戄然悟遂絶笔焉时戊辰长至前一日也明年冬先生年九十先期语诸子曰吾将归矣及属纩家人忽闻空中车马声填然而先生遂逝先生广额丰颐神采英毅双眸炯炯望而知为正人其处心积虑动可质天日切切以康济生民为己任居恒抱拙自守若一无用于世者至临利害遇事变奋然肩承百折不挫自少厯艰苦敝衣菲食于耳目玩好一无所庸登其堂凝尘满座入其室残书数巻而已蚤年意气豪举不可一世中更困折深自动忍一变为温恭矫轻警惰时时若将不及顾専用心于内敛迹韬藏其深造自得有人所不及知者始先生以幼失怙抚于王宜人非为人后之义也及县令考满颁纶命先生曰育我者已矣非一命无以慰九原生我者尚有待也遂貤封慎徳及仁斋即世且无后先生从里居上疏归宗并乞覃恩封典于所生朝廷许之因赠仁斋亦光禄少卿异数也子三人女二人皆陈宜人所出长惺例贡生后先生数月卒娶刘氏予族姑也生子熈干邑庠生次正国太学生娶陶氏继娶赵氏生子祖清祖献次愰邑庠生娶秦氏生子熈咸祖茂女一适陶崇烈邑庠生一蚤卒先生生于嘉靖庚午六月初五日卒于崇祯己巳十一月十二日墓在破塘里之某山陈宜人先先生卒葬已若干年自有状至是启圹以先生合葬则庚午之十二月某日也正国辈既襄厥事乃手撰先生行实造宗周而请状焉宗周不敏以外王父通家之谊辱先生爱最乆谊不得辞敬为之诠次如此宗周束髪侍先生以迄于兹每见先生进道之力岁异而月不同晚年徳盛礼恭渊乎莫测涯涘窥其所得殆尧夫茂叔之流近世儒者不足道也近复得其遗稿读之益为之敛袵顾予犹自愧管窥不足模先生万一尚俟立言大君子详核其所未尽而志之而传之以垂不朽则世道幸甚谨状
　　先考诰赠通议大夫顺天府府尹秦台府君暨先妣诰赠淑人贞节章太淑人行状
　　不肖生不及见先君子长而仅获所闻焉音容行履总归惚惚无端绪可纪重以茹痛之极即在先慈膝下亦不忍致询生平始末以故益不详向有短状藉以请志于大人先生如黄口小儿作啼声未有当也荏苒岁华滋惧潜徳未彰为千秋遗恨谨更端次序以及先慈太恭人如左
　　先考秦台府君刘氏讳坡字汝峻行第四十七位世家山阴水澄里先世出汉苗裔始家山阴者曰县幕公文质五传为赠兵部右侍郎怡轩公铎怡轩生守直公济守直生茅山公槩茅山生兼峰公焞兼峰公娶陈氏生三子长即府君府君生于嘉靖戊申十二月初三日丑时越乙丑年十八补会稽县儒学生戊辰娶我太恭人又九年病卒是为万厯丁且八月二十三日夘时府君先举一女既卒之明年正月而子宗周生又二十三年辛丑宗周举进士甲辰授官行人先是辛丑九月神庙册立东宫覃恩宗周已身逢庆典至是授官例得貤赠府君修职郎行人司行人盖异数也又十有七年今上改元天启辛酉宗周自废籍起官仪曹郎复周登极恩晋赠府君承徳郎礼部仪制清吏司主事又二年癸亥宗周连擢冏寺卿复用皇子生恩晋赠府君中宪大夫太仆寺少卿乙丑宗周即家起右通政辞遂奉严旨削籍并夺府君诰呜呼家门之祸尚忍言哉府君生而瓌秀弱不好弄大父延师教之授以举子业甫龆而能文年十二试童子邑令杨公赏之録名上府太守某公偶顾府君则讶曰孺子乃得滥竽何令君之眊也即留侍席间面试立就出语多警拔则又诧异曰果佳儿也然不宜速成锡以楮笔而出顷之丁陈安人忧既免丧而进胶庠则名籍籍起艺林矣嗣后三举棘试庚午癸酉皆为巡按御史识拔御史临场试通省士百不收一二得儁者为殊遇人或贺府君曰刘君见小敌怯见大敌勇迄于丙子竟未及聴鹿鸣而卒府君体素羸每入棘闱辄眩愦日中乃愈一拭目操觚疾书不加点只字而文理丰美人尽以冠军期之外大父南洲先生夙负人伦鉴每射覆科名士十不爽一二而独失之府君府君之弗售殆命耶乃宗周读府君遗书二十年而脱颕去抑又何也宗周少多病岁读书不能以日月计自愧疏略而每获侥幸从天启入棘闱若有神助人皆曰此先公之灵也及宗周既第又不能入官数请告家居忽起又废又起未尝及一考竟得以三命貤封皆覃恩异数事若非偶然者人又曰此先公之灵也洵然哉府君春秋仅三十而以所未尽者凭于遗腹子之身如取诸寄即曰不于其身于其子犹二之也乃今者以宗周不肖事明主自干大戮致上累府君呜呼痛哉府君性至孝丧陈安人时年甫十五六哀毁踰成人大父感之不再娶以义夫终府君既失恃则恃于祖母茅安人及茅安人殁府君哭之哀如丧先妣时有科举之试县已拔髙等及府试遭丧辄告罢或曰国制无期丧不应举者府君泫然曰方寸乱矣岂能操笔作试牍竟不可夺府君尝读书罗文懿公家乆之归谓大父曰比处罗氏见其父子兄弟皆有礼教不似吾门苟简者儿愿取以为法大父闻而喜之府君素褊急自此力加矫治徳器日底于和粹而家庭间风尚几一变接吾太恭人相敬如宾友无故不昼处于内见烛乃入即内处亦无不冠不履时女兄育于乳媪府君未尝手授提抱必自太恭人转相接也其矜严好礼如此府君褆躬岸饬动履必谨所御衣冠图史皆有常度无或即于亵居恒闭户读书目不习浮薄之态意惟恐凂之所交里中长者里中人皆爱而敬焉呜呼天实锺府君之徳以孝弟礼法为士林坊表而竟啬于年未试于用宜有后人起而藉府君之灵以为身后之荣而今也佹得之宗周而又失之倘世有凭而吊之者曰有是父乃有是子则宗周不肖之戮永永不朽而府君之灵亦于是不朽矣乎
　　先慈章太恭人系出会稽道墟里父颕以学行为海内士人师称南洲先生母杨氏太恭人生有懿质自少闲静寡言笑先生钟爱之因命名为淑且卜曰他日必贵为择配而难其人会先生教授吾族水澄里府君年方舞象而■〈女间〉于文客偶遗所作至先生所亟赏之问是谁家儿曰吾择婿如是可矣先大父因纳采而杨安人有难色曰奈无姑氏何先生曰嫁女嫁儿郎何姑之问意遂决比归府君则既游胶庠矣太恭人肃雝以相有鸡鸣昧旦之风事大父及曾大父母咸得其欢里中人无不啧啧称贤妇者积十年而府君捐馆舍太恭人年二十七手抱一女子而宗周犹在姙也则誓以死殉先生慰之曰儿即死奈尔夫无后天道有知假尔生男以报地下死未晚因操文祭府君曰尔欲有后上叩帝阍且哭且酹而太恭人勉称未亡人以待既弥月宗周生当是时大父之室罄洗矣先生素爱女而杨安人又怼先生之择婿也曰仅恃此藐诸孤虑谁为托命者因趣返太恭人于家太恭人辞以舅氏在堂不得尽妇职岁时往来起居不遑顷之水澄之居舍又他鬻大父去而依所亲韩氏太恭人尚徃来韩氏家不絶踰年韩见却大父挟两叔氏投山庄遂聴太恭人大归母家矣时杨安人已殁伯仲舅敦手足之情无烦孤寡拮据太恭人顾刻苦自励躬操纺绩习寒暑以为常迨宗周胜句读出则随先生而入侍太恭人课读机杼之间未尝不篝灯相向也太恭人竟坐是体日癯宗周年十二仲舅萃台公司教寿昌先生从之任太恭人虑宗周之失学也特遣之寿昌从先生时酷暑徒步九十里至即病一足挛中冬持病侍先生归明年春足疾瘳复侍先生之寿昌旋病目经年而愈又明年归已复侍先生之寿昌又病目又明年萃台公迁官去任宗周随之归年已十六矣五年中三上寿昌道千里而险太恭人无丝毫姑息又屡撄疾不顾而宗周竟以是读书有成年二十游胶庠是秋随荐于乡时刘氏不识所谓宗周也一孺子养外家一日而成名人始知先生之教而推本于太恭人三遣寿昌不啻孟氏三迁云然太恭人未尝一色喜也意若转自伤者每谕宗周曰勉之无负尔父之志会女兄嫁于章者复寡太恭人哭之奄奄成疾庚子冬宗周依恋膝下不欲上计偕太恭人促之行明年辛丑宗周试南宫得儁发榜之明日太恭人遽以一疾不起人方颂太恭人之教不衰而又伤之曰子可以禄养而母不待惜哉又有解之者曰此未亡人志也一日而立孤一日而殉死者于地下足矣奚其待宗周闻是言而深痛如不欲生也先是大父居山庄日乆两叔父继殀无依宗周年且长太恭人数遣宗周迎大父至外家尽晨昏礼大父处之不乐也旬日复去太恭人彷徨累日岁时必遗之甘脆太父每叹曰吾不能抚孤反以累妇时大父年已暮且撄病及得宗周捷音而霍然则谓宗周曰非汝母吾安得有今日人又称太恭人纯孝云岁癸夘御史马从聘按浙采其事上之朝奉诏旌表贞节之门而浙东观察使王公时熙特下所司竖坊于里中颜之曰宇宙完贞辛酉以宗周官仪曹郎赠安人癸亥以宗周官冏卿加赠恭人天之所以报太恭人者至矣惜宗周之不能为子也始宗周宴鹿鸣而归天且暮便服谒见太恭人太恭人恚曰尔幸为举子岂无举子服而以亵服见也简亲弃礼恐自此始矣宗周急更衣谢罪终不怿而罢一日宗周随众谒当途以贿闻太恭人又恚曰尔母之为乎母则有旧飦粥在尔胡出此惧尔福祚之不长宗周得而改之又见宗周气宇轻浮则时时勅曰无多言多言败徳无多动多动败事又常曰人须有刚骨方能自立不然鲜有不败者其它因事督责类此宗周奉之兢兢不敢忘及违太恭人日逺致过日丛材日薄为明时所废家食二十年一日立朝思得当以报圣明因上书论政事指斥权珰天子薄其罪不深坐会党人议起宗周投劾归未几党祸作遂奉旨削夺上及太恭人呜呼宗周惟不克终奉太恭人教以至于此天乎母之无罪也故宗周仍称太恭人以志痛云太恭人幽闲静正得女徳之纯居恒自操女红外辄扄户静坐终日不移席动止雍容一中规矩步趋而裳襞不动謦欬之声未尝闻厅除处外家子弟往往不言而化有忿争者得太恭人一言即罢去太恭人喜愠不形每事有不可于心惟终日不语而已笑不至矧怒不至詈其天性然也宗周自少及长奉膝下有年见太恭人一言一动无不闲于内则其处心积虑纯乎坤道之隤然而刚方之操凛不可犯方之古人栢舟而下不知于孟母何如彼所谓得其子而名益彰以视宗周今日又何如耶昔范滂以钩党坐戮其母谓之曰汝今得与李杜齐名虽死吾亦无憾若滂母者世所称贤母犹不免以声名动其子稍戾圣贤中道假令太恭人逮今日会见其子坐钩党之戮知其智必出滂母上矣太恭人卒于万厯辛丑三月二十八日未时距其生为嘉靖辛亥正月初二日夘时其卒之年偕府君合葬下蒋之原同邑陶文简公既志其墓而徳清许恭简公又为贞妇传行于世
　　刘蕺山集巻十四
　　●钦定四库全书
　　刘蕺山集巻十五
　　（明）刘宗周 撰
　　○传　赞　祭文
　　大司成芝台陈公传
　　天启崇祯间有经济名臣曰大司成陈公讳仁锡字明卿别号芝台吴之长洲人登天启壬戌进士第三人授翰林编修丁母忧服阕起补原官充经筵日讲以忤逆珰忠贤削籍归今上御极用廷臣荐起原官寻晋春坊中允改国子司业再补经筵晋谕徳谒告越二年即家起南京国子祭酒甫拜命以疾卒是为崇祯甲戌年五十六天子念讲幄旧劳赐祭塟而乡人仍祀公学宫录贤也公著述甚富其大者凢若干种各若干巻行于世君子以是窥公夙抱之大云公生有异姿自少辨博屈其宿老益务攻苦治举子业蚤有儁声年十九荐于乡明年下第父崇徳君谓公曰儿不患不贵显正患知遇早学殖不固他日无以报君父耳公唯唯乃大肆力于古人之学首读孔孟书曰吾向者所治帖括之说微言大义不在是因日积所疑抉其指要乆之得数十万言于是有四书语录已闻毘陵钱启新先生倡道东南尤喜与学者言易公复负笈从钱先生受易学乆之印可钱先生恨相遇之晩也于是着渊天绍易羲经易简录等书公既治经学有闻乃进而旁治史家言遂留心经济之学始公父为崇徳令公读书署中习知民艰念东南物力已竭而惟正之供不尽归朝廷弊坐中饱因核掌故纪见闻为吏治砭石于是为赋役一书以今而观吏道之污抑又甚焉时公固经生也而熟筹天下事早已井井及公既遇矣职在编纂益取史家言商搉古今理乱兴亡之故无不洞如观火读资治通鉴曰美哉辨忠邪审治忽箴谏深切其启沃之资乎于是有通鉴论校纲目会纪二编一时传者纸贵既晋经筵会魏忠贤专国命时事日非公进讲之下惓惓以博谋广询进贤逺奸为言其党闻而恶之一日忠贤以军功冒爵上公给世劵公当视草辞不可或怵以祸公曰死即死耳劵不可草忠贤乃别属所私而寻以朋党谋报复坐公削籍词连文文起翰撰欲并杀文起公去惟阖门待死而已顾乃心不忘当世复考经济之说兼总条贯以类成编于是有经济八编每顾逆焰日张衣冠之祸不已辄饮泣曰吾终无以报君父乎会今上临御天日重朗次第进用而公着通鉴一书上巳从藩邸蚤尘乙夜之览以是颇知公进用之公之晋司成也佐祭酒顾公锡畴申饬祖宗积分法为储才地而公则时进国子生谕之曰吾所司何业德业乎学业乎功业乎教不行而败若类如旷官何闻者相顾色起会先朝余孽犹时时布要地锦衣某者忽蜚语中公祸不测未几锦衣自败获免公遂以官谕捧节周藩役竣请告还里公前后輶轩所至若边陲要害建置沿革及一切吏治民生无不得之咨诹一日读西山氏大学衍义好之已读文庄公补义犹病其漏也间取时务之要续补之于是有衍义合刻有皇明衍义刻而公复冁然曰详于古而畧于今艳记载之空言而忽祖宗之成宪非所以昭法守也于是又仿二氏之意为皇明世法一编纪髙皇以后累朝创守鸿模于天德王道之间炳如也公一生著述之文莫大于是然心神亦遂已殚竭犹力疾成书竟以不起至公所扼腕于当世之故者一则曰重阁权则旁窃自杜阁臣得人则阁权自重一则曰任将者刻于持议而寛于课功故不能不事欺罔将兵者掣肘平时而责成临敌故不得不出而败衂又曰天下事尚可为惟言路与阍人隔絶虽刘瑾汪直不乆当自败乃者中外之故难言之矣流冦交讧积十余年不解圣天子经营祸乱之日乆亟思得帷幄臣以责干济意未尝不在公也即海内识不识无不注意公一人旦晩且相而公已先卒不及待岂非运会之阨使然乎始公既乆困公交车念母吴夫人老不欲应举会神光二庙相继宾天公泫然曰吾独非显皇帝所录士而废草莽之义乃进请于母曰儿将此进哭二陵乃图终隐母颔之壬戌之役既上春官即策蹇走西山拜二陵徘徊洒泪而去其至性天植如此是年竟上第后公除母服正权奄肆虐彪虎纵横之时公欲弗起因谋之文起诸君子佥日国事至此某等坐废无可为者子尚寄朝籍而图洁身自便乎公感其义幡然起当是时朝士称上公劝进忠贤无虚日致伏谒称九千岁宗社大命危于髪丝天下已无君臣之义矣劵诰一拒凛然掲一代纲常还之君父卒启今上中兴之祚可谓功在世道而识者终惜公之未大用也公束髪以天下为己任又痛崇德君蚤世不竟所施輙奉其遗训一生孜矻大要归之经术经世晩筑无梦园读书其中公之自命居然逺矣而卒限于年稍读公无梦初稿亦足想见其先忧后乐之致云初崇德君蚤世而太翁太母皆尚在耄年衰病公承欢昕夕代崇徳君终子职者八年太翁毎叹曰吾儿不亡及二人相继谢世公哀毁一如丧崇德君也母殁痛含敛不逮庐于墓所者三年尝出前后经筵所赐镪及八年余俸置庄田若干亩赡族最后又推以及姻友及病亟犹勉裁成籍以示后人于是有病中一念录是为公絶笔公英敏博逹志气伟然济之以学遂称通儒其于出处去就间介然中立不激不随渊乎其近道则得之学易居多故公于钱先生没辄制一主私祀之终其身其笃于友谊又如此予生也陋不及交公然蚤知公为正人心相许也比公殁而公子济生偶顾予辄以公千秋之役见委予以不文辞越二年公倩吴子守质又来而吾会邑周令君又代为请者再谊不得辞遂夲经世之志以缀公传补杨太史所未备俟史臣兼采焉崇德君讳允坚万厯乙未进士仕终崇德令其它世系卒塟别见令君为公礼闱所录士来治吾会稽有声予又因会稽以知公也
　　外史氏曰熹庙初海内正人自皇祖五十年培飬以来一朝而毕聚于朝其间髙者谈理学次之树风裁下亦不失为慷慨气谊相与狎主齐盟共効澄清之志惟公及文阁学最晩进已褎然坛坫而公独一意弢光敛锷矻矻铅椠间谈经济业人莫窥其际后诸君子次第坐钩党或废或死或郁郁牖下说者已为门户之祸诸君子与有过焉公虽不幸免实爱其死以有为而所谈经济业卒不显呜呼宋之衰诚正而迂矣即陈同父不能开南渡之运公亦何负于清时乎
　　征君辛复元传
　　征君辛子讳全字复元山西绛州人崇祯中廷臣交荐学行以贡入京师待诏故称征君云征君生而岐嶷丰度玉立识者知其非常人九岁入小学通孝经论语会族人诬构繇役事破其家征君遂废学去而治生或谓其父小亭公曰而子千里驹也而局促辕下终乎遂听之竟学时征君年十六矣则从塾师读书太山祠偶及程朱行实心慕之以圣人为必可学而至也遂焚香端坐纪录言行其立志如此顾犹未知所入年十九读读书录知入道必自敬始作主敬箴以自朂自此弃去科举之习一意圣学时人闻而笑之弗顾也未几小亭公卒以七戒名所居荤酒笑游歌咏燕会及诸吉事皆屏絶着孝经阙疑年二十三门人始进征君益深自期负玩心髙明悟河洛之说因以契天名斋自称天斋子郡守张公某闻而异之叩其学大惊以为程朱复出即向之笑者至是侦其敦笃严苦状皆折服于是门人日益进年二十七始就室于张补行冠礼于学宫之明伦堂从学师曹公茂孺请也其年督学南公居益校士至绛特延之就试而终不以举业应因策以明体适用之说则条对井然遂令冠多士饩廪之学官檄赴秋闱辞明年巡抚吴公悌荐于朝不报又明年过关中执贽冯少墟先生先生称之曰辛子年少而知学充其诣薛胡不足多也又踰年过安邑执贽曹眞予先生自此征君之学益有师承风动逺近所至登坛鼓箧答问如响同志云集尝一会于垣曲再会于安邑三会于平阳四会于长安五会于洪洞六大会平阳二十四郡邑士于明伦堂皆从当道所请其守令而上有拥篲之风征君则益以名教是非为己任轺车所至必谒其里中先后名贤湮废者则请之当道表章之而于河津则谒薛文清于太平则谒王文忠尤以寄景行之思仍录其门人之贤者配飨于嗣为旧典所未载云天启中魏珰擅政屠戮忠良则为文以告关忠义闻者裂眦流冦渡河贡士卢若水首建义旗撄难及妇女王氏等皆不屈而死为着存烈编以哀之比岁凶饥殣载道征君绘图上之直指因上闻得发帑行赈其惓惓不忘当世类如此母陶安人卒哀毁如其考三年不入内室时征君年四十六矣居恒有感于当世之故尝着衡门芹经世石画二书拟效龙门故事上书以献既而不果叹曰资格不除科目不变而求人才饬吏治是却歩而希前人也先是巡盐李公日宣巡抚祝公徽又继吴公后先荐于朝皆不报及督学袁公继咸亷访所属人才得征君接以殊礼贡于朝至京入胄监大司咸倪公元璐令讲学辟雍听者环桥风动辇下一时荐绅先生皆折节下之会流冦孔炽震及凤阳皇陵征君痛愤着治平谋野拟上闻而上方下诏命廷臣各举贤良一人以备守令选遂中止而侍御路公振飞首以征君名应诏旋给假还里其后内阁贺公逄圣上书曰辛全忠孝特根天性尚友古人所谓穷不失义而得已达不离道而民不失望者全足以当之非守令噐也今卽用为守令臣亦敢为得人庆矣遂奉特旨召用而征君卽以其年九月卒于里门则崇祯丙子云年四十九疾革门人叩所学曰来时无一物去时无一物复谓其妻张曰吾始终止此持敬语不及私谥曰文敬先生因祀之养心书院即征君讲学地也先是绛守笪公继良拟为征君建讲院会选去则解所佩银帯贮库为他日鸠工赀至是成笪公之志以祀征君亦足以表一时人心推服之诚矣所著书数十种而四书说及养心录颇行于世其它语录复若干帙征君既殁之五年庚辰其门人贾黾来越请为之传因慨然许之
　　刘子曰予徃年赴召得接征君于邸且读其所著书数种未尝不向慕其人以为眞儒复出而征君方急于用世不惜援周流歴聘之风以自见意者大直若诎道固委蛇及徐考其平日立志之卓制行之醇已足为吾道建一坛宇则其于出处去就良非无据其眞闻龙门之风而兴起者乎自洙泗风微典型日逺士大夫溺于自私自利之说不复知有天德王道之大全乆矣征君不由师传蚤印圣矩遂毅然以世道为己任使得竟其用由赐不足让也而仅止于此乃其学则已升堂尔矣呜呼吾今不得而见之矣
　　文学沈本人传
　　予蚤岁得交沈子相处颇落落而心实器之晩益加严重引以为益友一日予卜葬内子犯人祖莹沈子来解予有难色沈子言未终而去予因自讼曰沈子竟以为不可乎自后毎见沈子必内愧乆之而事解得窃附于补过之列曰吾不敢负沈子也而沈子巳谢世矣悲夫沈子性坦直与人交语必由衷遇意所不可辄侃侃陈说或面折人短长当之者始若不能堪而卒亦亮其无他也其在邻里亲族解纷息争多一言而决与人期虽乆不渝遇急难辄多方周恤徃徃阴行其德而不以告人夫沈子虽困诸生中已隐然为一方中正有逹官贵人所不及者然居恒扃戸读书絶不妄与人事其于声利之途岸如也故终身不揖见一有司识者以是称其有士行予所为严重沈子者此也沈子讳祖诚字本人世家郡城西之霞头乡其王父龙津先生校以淳德见称父烈积学有声配谢继汪举四子而沈子居仲为汪出云少补诸生辄下帷攻苦数试有司不利年旣迟暮而志不衰乆之子姓多鹊起者顾兆锦梦锦曰二子勉之矣吾虽老当先尔着鞭及撤棘复报罢意亦豁如也父卒事其母汪极谨汪晚年痼疾沈子汤药必躬亲随卧起以为常昆季并长于文学而埙篪和鸣友爱备至伯兄谢出也先故无子为之定嗣且抚其所遗二女如已出兆锦軰早孤亦抚如已出人尤难之岁庚辰吾越告饥沈子独率其乡之人行赈里中全活者甚众明年饥益甚上官亷知沈子贤遂委以一乡之政而沈子征发期会次第井井至措置粥厂事宜纎悉皆具逺近就粥者归之如投怀而沈子益出其私捆不赀以佐缓急乡人皆相感而劝时酷暑中沈子徃来经纪竟以劳得疾既革犹惓惓言粥厂事不已乡人感之多为望祷云年五十六配章氏为予舅萃台公为汉长女而沈子竟无子既卒兆锦遂进为嗣子因思所以永其亲也向予稍述岸畧予喟然曰予志也具书之二锦皆从予游有志操赞曰仲尼论士首行已次孝弟次言行必于信果此外无闻焉呜呼上焉者吾不得而见之矣得见其次斯可矣后世士风日薄髙者驰骋词章下之奔走势利至有名噪公卿行同市贾以自夸诩于人曰名士而士亦争艳慕之以为荣使世道卒受其敝当是时求一扃户读书其人已如空谷音况进而语士行吾乃于沈子有余慕焉
　　外大父章南洲先生传
　　先生讳颖字叔鲁号南洲会稽道墟章氏章于会稽旧为望族而先生家世隐约父信斋公乐善好义里中称长者先生生九岁而母林卒则刻苦读书以承父志年十四五从上虞孝亷狷斋谢公受易公噐之已又学于徐公二公以易名其家后皆登进士第为名宦而谢公风节更着即世庙间以御史四劾奸相嵩者也先生英伟夙成长而渐被二公之教益挺挺自立杰然有尘视珠玉铢视轩冕之志乃大肆力于经术乆之遂以易学显名于时发为制义追琢古致而多独解一时知名士无不愿交先生毎邀先生联讲社得疑义必顾先生云何先生徐出一解则四座叹服因益奉先生为祭酒诸文懿公累上公交车不第一日过先生再拜请教先生具言其故授以指南公跃然复再拜谢去寻登上第因终身联为金石余所交知名士后先登第去者德先生不忘类如文懿公也少与族兄少叅公礼佥宪公焕号章氏三杰先生独数竒以郡诸生试于省者连十一举輙报罢年踰艾矣乃去而从所好以处士终始先生困诸生既乆一日以蓍卜遇蹇之谦其繇曰大蹇朋来则喟然叹曰吾其已矣将在及门二三子乎已而门人日益进数十年间吾乡以易显名制科者多出先生之门先生遂俨然为当世师无论识不识无不称南洲先生云先生之设科也量人材器而程之髙者抑之下者举之其要归于彀率发必命中乃已至率作之际风雷迅厉又使人鼓舞忘倦故及门多所成就始而教于族族之士无不争延先生者其后族孙如鋐以孝亷举已教于乡乡之士无不争延先生者若陶允宜以驾部郎显罗光鼎以比部郎显沈校杨大成并以县令显已进而教于郡邑郡邑之士无不争延先生者若冯景隆以大参显赵璧及吾族祖烶并以州刺史显宋某以县令显已进而行教四方及京师则所至皆争延先生者华亭徐文贞孙元春以进士举中州郭蒙吉以别驾显顺天周应中以卿贰显及其老而再游京师则朱张二翰学陶宗伯争延教子弟而陶望龄以南宫第一人举以司成显朱敬循以通政显张汝霖以宪副显张汝懋以御史显巳申少师瑶泉公独延教其壻郭生顷之还家年已七十余矣再延陶氏陶允嘉以鹾运副使显年八十而不肖宗周弱冠举进士则先生所手植而成者也及年几九十犹为诸孙授经周光禄闻之遣其子来学人以为伏生再出其它后先及门者不下千余人传先生经学世其家者又数十人乃先生虽不发于身而仲子为汉亦受先生一经举于乡为名邑宰先生之道不终蹇矣始先生教如鋐三年而有成曰鋐自此举矣然艰于第得周光禄曰竒士也但不宜迟暮则尽出其枕中秘授之曰熟习之取科第如寄光禄唯唯一举而连捷得陶司成曰吾非子师也行当大魁天下得朱通政曰子他日名位埒望龄及周光禄数起数仆则诫之曰子病太刚终不能大显朱通政以先生九十来称觞先生睇视其俯仰状私恚曰叔理不乆矣未几死自少爱宗周曰儿必有成宗周之举于乡也先生方随任仲子有粤西之行舟泊江干宗周出初场以试巻呈喜曰甥必举矣予何为事万里行遂辞仲子还而得宗周捷报然犹以少年登科第为不幸其负知人鍳一切竒中徃徃类是先生性豪爽嗜酒毎晨起为诸生授经毕輙会客饮饮醉后輙骂座不顾尊贵人尊贵人在座者次第窜匿去益逹夜饮不休甚则推食案鼎肴狼籍委地主人不敢俯而视又整席如初以进然此外不呼卢不射覆惟高谈古昔称经史及当世人物贤否而已故听者悚然忘倦酒罢复考诸生课一一劝诫有差而诸生益日夜进于学馆申少师邸一日偶自他所归夜深矣问郭生课不应先生震怒命长跪不起声逹内庭少师起而听翌日躬捧夏楚至谢曰愿先生终教孺子自今不率则请挞之复顾其壻曰世安得善教如先生者自此待先生礼益隆先生虽日馆贵人而语不及私未尝一渉足势利乆而隶卒皆信之听先生出入交游蚤夜不问两处师相家皆长揖上座或曰不已倨乎先生曰师道然也先生伟干修仪丰骨峻整面浮赭彩奕奕望之如神人而刚正之气得之天授当其发扬蹈厉一徃而前能令千夫辟易虽自谓贲育莫能当之先生常自称曰使予得志杨忠愍事业不足多也先生既有志不遇益愤嫉流俗徃徃发之酒后既老而骂座益甚常自笑曰气足以配道义又曰吾生平嫉恶太严然人有片长輙颂不啻自其口出与人交终身不替遇有德于己者一饭不忘友人朱在川尝助先生麦舟十金越数十年朱君物故其子落魄京师先生酬以夙金且给道路费命之归其子曰伯何赠之腆也先生具道旧谊因拜谢而去又喜周人急族子某某罹于遣戍皆藉先生援得解先生终不言德也族弟某与先生比邻子孙思欲并其第以自广一日陷危法乃书劵纳先生求援先生曰吾敢乘危以射利哉还其劵而解之晩年家居里有游手博塞斗狠无赖者必匿避先生即不及避必自缚悔罪乃去俗几一变云先生律已动循礼法虽造次不设惰容而心事磊落如晴空胷次洞然无纎毫隐伏故所至人望而敬之年八十命工绘青天白日图小影曰吾平生以之则先生所挟以师表一世者非偶然已又曰吾平生学行得之谢徐二师居多益以知教之不容己如此也先生配杨氏生二子一女长为云次即为汉女为宗周太恭人二子皆先先生卒而孙辈复世其家卒于万歴乙巳享年九十二疾革谓宗周曰此常事不足怖也先生所著易解存河南郭氏故不传而诗文杂稿藏于家宗周于先生孙行也然不敢言戚属而以师道事先生志不忘所教也
　　赞曰师道之重于世乆矣语曰师道立而善人多先生蚤传谢公之学拥皋比谈易数十年渊源所渐多成名士宗周龌龊不足道如周光禄陶司成二君子皆卓然树立其出处有无为世重轻而一出自先生之门则先生造就人才之功乃在世道矣周光禄尝谓宗周曰吾平生得之先生不啻先生之于谢公也呜呼今亡矣夫
　　章端斋暨配先姊合传
　　吾姊之嫁于章也其夫曰端斋处士有贤行而夭乆之姊复夭因合为小传以志予骨肉之痛亦大略尔矣且阅时既乆一二事状恍惚胷臆间莫能吐也一日复得其弟体衡君之状而读之曰有是哉乃复为着传曰处士讳养仁字完素而端斋者则处士既殁而其宗人之贤者私赠之以当易名者也处士生而端方性至孝方弱冠丧其母谢哀毁殊甚竟三年蔬食饮水终丧犹不御彩服人多难之苫次中手书孝经一巻详加考释以示幼弟妹读之志所痛也处士既丧母其父宾峯翁欲弗继娶则泣而请曰弟若妹皆幼失母大人弗继得母以儿长致有他虑乎若此儿以一人两伤父母兄弟心将不得列于人宾峯翁感之卒娶后妻陶而处士奉之惟谨得其欢且饬弟妹曰有异子无异母故孝必称舜弟必称闵汝軰识之于是弟妹亦能宜其父母如其兄庭无间言处士少读书不甚慧会宾峯翁岁岁客都下其兄某又随入都下不归以是处士稍长管家人钥而废读书然既长则向慕古人所传懿行毎事辄取法至所以检身克己时时常若不及然尝手署当户出入处曰为善难作恶易一日之内三省乎身故其居恒坐卧行止皆有尺度而遇吾姊尤庄姊于归数年絶不闻有宴昵嘻哑之状处闺阖之中肃若大庭见者或迂之弗顾也里妇有不洁者嫉之如雠即偶至其家去必浣其所经几席以示絶遇裸者于途望望然避之家居闻里人相诟声輙掩其外扉如不欲闻翌日或召所诟者理绳之其人亦惭服去以故邻有诟者辄曰不可使闻于执方先生族某者其塾师也夫妇反目数年不解处士多方解之卒悔过为夫妇如初毎曰吾赖此子得完一叚天伦其渐为乡里信服如此乃处士竟以母丧坐毁浸病瘵瘵数年不起年二十四予外大父南洲翁处士族伯也为易名端斋乡人以为信处士貌甚寝赋质尫羸宜无寿理然眇小丈夫而卓然至性过人虽未尝学问动律准绳有有道仁人之槩天假之年充其至曾闵可几也惜哉始予少不更事见人称处士执方先生予亦曰执方先生既别处士三十年予老矣自顾行履犹不能当此称使处士而在予将以畏友事之抚今追昔不觉流涕泫然其所以感予懐者深矣呜呼孰谓处士果不寿乎
　　姊贞范刘氏姊之殁也宗人诔之曰贞顺而弟宗周以为未尽其美也改诔曰贞范云父赠公某母淑人章氏始予母之称未亡人也姊方周岁而予在妊鞠育甚劬既而母子皆长养外家姊惟母之训起坐相傍未尝轻出外家户性慧朗蚤工绣刺而体颀然倩雅外父为择壻于族得处士方抱庐中痛不暇问燕尔姊因之益修妇道旦晚执馈以为常宾峯翁甚称新妇贤既免丧处士亦旋即病瘵乆之不起则姊年甫二十三遗一女一子次第襁褓中时予母子皆沉痛欲絶即其家人亦无不痛絶者且为姊难所处而姊拥衰终丧如礼哭泣之声未尝过厅除若不知人间有孤寡事者顷之孤子稍长则奉宾翁指延师教之渐有成而拮据米盐益勤时宾峯翁家浸落矣又终不得于后姑遂与分庖又数年病瘵以终时年三十八称未亡人者十六年而病而支离床褥者将十年则姊心死于处士之日乆矣心死之而心毁之以至于病而同穴之意又不欲见诸辞色以为近于情而远于义有伤处士之德也至此始以报处士地下昔敬姜昼哭其夫君子以为知礼吾姊乃以能为敬姜续者始能为端斋妻且不愧为刘氏女表以贞范有以也夫贞范生于万歴丙子少端斋一岁而死于万歴癸丑端斋生于乙亥卒于戊戌女适何光捷邑庠生子一匡邑庠生抚于予终姊托也后姊十年而匡又死妇朱氏守节于今有姑氏风遗孤孙安民聘俞氏孙女一未字
　　世父学可公传
　　宗周近辑宗谱见先世有日渉翁者其行义为先少司马艮所先生称述輙叹慕不已以翁之德即托志围林如靖节宜必有福祚流于子孙可操劵而俟及夷考其苖裔何寥寥也翁八传而与予同辈称孙枝者仅五七人其世嫡曰应麒麒考曰学可公亦以行义闻宗党而父子间式微日甚伶仃一线苟延门祚薄田不能给飦粥敝庐不能蔽风雨一二期功之亲又无论已予于是不能无感于天人之故予先所自出曰遂安即翁之仲兄尝三上黔中脱父戍世传孝子其后发予支千丁衣冠聚族人以为有天道翁大节让其兄成名而姱修笃行不愧其兄至食报后人若霄壤岂天道有定不定耶抑一乳而分挹于此注于彼耶公讳壮字汝男学可其别号世为山阴水澄里人始迁祖曰文质公而日涉其曾孙也公祖曰西桥公森蚤世配王安人励节抚孤乡里称之考曰列泉公庶配傅氏生六子二女祖考皆世有隐德而公加耀云公生有介节于声色货利处之淡然方盛年偶馆于僻巷邻有妇殊色忽暮夜寝室坏妇覆其下创甚大呼刘君救我公趋而掖出之时月色正皎四顾寂无人妇启公无遽归请逮于旦府君辞之妇曰非有他意处覆巢之下心神惶怖稍仗福人护持耳公许诺对户而榻自鸣衷曲至晓不二妇乃谢曰古有展禽氏君得非其后身愿君世世受天之佑公曰某固愿学古人耳因自号学可自此公意欣然若有得也益以向慕古人之道而学之因黙坐一室左右简编经数月不出检身益严日远于非僻之习自燕居幽独推之大庭无二履要在不欺此暮夜心而已如是者数十年人未有知者家贫岁为人塾师资馆糓以养未尝有戚容笃于事亲及母病剧尝刲股和粥以进母饮而甘之翌日乃瘳及丧公方出游在外忽一日心动趋归父病革矣踰日乃属纩哀毁终丧犹以无财不能为礼为恨至饮之终身遇诸弟妹友爱如孺子患难相恤不避汤火迄今再世合食人无私财子无常父皆公之教公之学其可见于躬行者如此虽未卜其道之有闻与否亦异乎占毕自侈繁多而实寡者矣公蚤业科举业有闻及一再举不售辄弃去以处士终享年七旬卒于万歴丙辰八月二十八日而距其生则嘉靖丁未八月初八也配顾氏生二女一子子即应麒颇能绳公志其后当有闻焉吾知公之学行且日光而日涉翁之裔未尝不积而大也此予所谓天道也
　　族子宗周曰刲股而伤生逮妇于旦而至于渎礼皆道之所不载而公安之正坐未尝学问耳公有感于是始有意于学而犹未卜其道之有闻则学亦难言哉昔孔门论孝弟为求仁之本而中庸言上逹天德乃在屋漏不愧始知乎此者虽谓公为知学可也
　　孝愍周氏传
　　吾乡故光禄少卿周宁宇先生立朝忠清一节有古社稷臣风即吾乡诸懿行未能更仆数乡人多化之者而先生又有令女孙曰周氏嫁于汪而死义君子哀之私谥曰孝愍言不愧为先生孙也礼妇人谓嫁曰归义重于夫恩轻于父矣周氏之为愍也曷不从妇而从子曰为义絶于夫不得为汪氏妇也不得为汪氏妇乃其为先生孙也先生长子曰太学君惺蚤故遗一女一子女即孝愍氏初太学君择壻而得萧山之汪某富人儿也先生有难色曰吾家儒素非若耦会中冓有主之者竟诺而归汪先生滋不怿也已而先生亦谢世其舅姑虽知先生亷苦犹觊宦门女不乏艶妆一日顾氏短褐椎髻状辄怏怏移侮母家姑赵又继母也不恤其子益开衅其妇时时诟谇不忍闻舅汪某时喜时怒喜则相尔汝追随爨下如厮养习为嘻嘻怒则助姑为厉而已氏乃还母家而雨泣也曰吾死不归汪矣此岂可与乆居者乎其母不解所以辄遣之如是者数年忽一夕缢死时其夫方馆于外亟走还视殓质明曳而葬之中野里人愕然有讣母家者曰死之夕汪某有兽行焉氏方厉声逐之而某走挟乃姑争持械来乱击其头额抱伤闷絶因阖户自尽其弟熙干讼之官阅三月起尸烈日中颜色如生然当事者竟无能断斯狱也予尝进熙干慰之曰舅不义而杀其妇还以舅抵是父子相杀也且氏固念之矣天下岂有无父之国哉辱亲之名以偷生杀人之父以立节无一可者熙干感之事遂已然而氏之志愈不可以不白也即汪氏可无妇先生不可无孙因作为孝愍传俟采风者择焉
　　外史氏曰予读书至中冓之刺庄公而丑之卫竟以是亡其国下及唐季高元之际何独不然当是时假令宣姜诸孽有秉孝愍之志■〈扌间〉然制人主之恶而不得肆国亦奚底于坏方且三纲由此而明九法由此而叙其有裨世教视栢舟一誓仅以从一终者节烈不更远哉然则孝愍固不特为先生孙也葢亦永为汪氏妇
　　章贞女传
　　予母族章会稽望族也风气岸直别于他着姓入国朝以来贞臣志士代不乏人即簪笄女流亦徃徃以德操着如先太淑人抚孤宗周尤其皎然者异哉于今又得贞女焉其父曰太学生方扬母刘氏为予族兄先方伯公女有贤行而蚤世先举子曰英士女子二人贞女其长也生而柔婉有至性母殁哀毁骨立既免丧遇忌必恸工于绣刺暇则学书史稍览诗易兼通释典长而闲于闺门之礼足未尝轻置户外也初太学君之考司城公方官京邸时王新建瑞楼公有子族壻也因以其孙求配于贞女曰此其为文成后者也司城公曰吾女孙得奉文成祀幸矣遂字之乃王氏之子固嬖人所生也一日家衅作瑞楼公遽出其子曰螟蛉也且以其事闻于朝太学君曰谁氏子也而称秦晋乎因絶婚王氏瑞楼报可然犹为族子所持未敢显言絶之也至己巳贞女待年二十矣王所谓螟蛉者自燕归乘瑞楼公故而阴觊世袭且来请婚时太学君方谒选都下托故谢之女微闻所以心窃自伤适有议姻于妹氏者贞女疑以为己也一日引佩刀自截其髪家人惊问故苐曰吾毁容自废得依吾父膝下终其身于愿毕矣如其不可请以死誓人孰无死者已而遂请疾不起疾数月时以不一面父为恨临革坐起持佛号而逝且谓家人曰吾死命也幸弗悲悼时即己巳之某月某日也呜呼女何为而死乎以为死所天谁为天者以为死所暴又未尝有鼠雀之讼也一日陶石梁先生与予讲居易之学人皆指处患难之中为蹈险者而先生以里中二女子为证曰只此是易二女子者其一为张氏女既聘于王而夫死竟归夫家易服守志其一即贞女此其事皆甚竒而贞女所处为尤难云方絶婚之议未决也英士尝谋之于予予无以应既思而得之絶婚义也完姻礼也与其废礼无宁废义葢亦为生女子地当出此耳不意女子能誓死女子死而礼与义两全无害又曲全于父子间岂所谓居易俟命者与险易之数贞于道不贞于遇如以遇而已苟且偷生动有完地何苦而以六尺从之无乃行险儌幸之至乎则贞女辨之审矣英士有志于学一日以其妹之状来请因有感而为传
　　共姑传
　　共姑者王父兼峯府君之女而宗周之姑也姑生六岁而陈安人卒育于大母茅年十九归章立镐时章门方汰而吾家中微非匹也甫入门即失姑母欢姑沈侍御女孀而悍视妇椎髻而服练则女奴畜之日开衅镐亦不礼焉沈乃锢姑别室听镐出而私外妇沈私其外妇犹妇也而益虐其妇朝一盂饭夕一盂饭穴而入日不饱姑处之惕然分也而恭顺有加口无嘅息声闻户外且日理麻枲组紃之职以为常沈稍稍感动虽妯娌及徃来邻媪见之无不泣下者由是出姑呼镐前复行同牢之礼顷之镐坐外妇故复不礼其妇还开衅其母又锢姑而虐之如前状乆之解又出姑呼镐为夫妇凡三为夫妇而姑始成章门妇会沈且死矣自此镐出入内外姑浮湛而已姑羞之亦不礼镐镐不悛竟以流荡破其家姑操家政黾勉力啬无可为者犹思以礼教延家声毎伏腊祀先岁时问遗亲故皆有节姑取诸女红或脱簪珥佐之镐不一问也闻之或反以为恚晚年益窘竟忧悴以死犹手遗飦粥田十亩听镐一朝而尽之亦死所遗三子皆侧出姑抚之如所生所生者二女子宗周少时从祖姨陈道先姑姑妇间忧衅状甚详姑之幽囚而不死且不至终逐则陈有力焉及宗周既长侍姑几二十年絶不道平生一字晚年偶及之方一二大略辄扪舌曰天击我矣一挥涕而罢且曰吾平日不言而今言之何怪也吾死矣夫已而遂不起呜呼以予所闻见我姑平生何异诗人之咏绿衣我思古人俾无訧兮我姑之谓乎求之图史盖姜诗妇鲍女宗之流孰谓古今人不相及宗周追感其事因私谥姑曰共而传之祖姨陈即陈安人之妹孝亷章孝泉公之妻而于镐族也孝亷死姨操方严以节行着云
　　张守斋像赞
　　行方而严制礼则谦学博而伟厥用则潜故所至望风郡邑奉为师表而王公失其炎炎呜呼先生不知其人视其所自占曰守之云乎庶几秉志不回古之矜而亷也与
　　黄白安侍御像赞
　　金玉精神凤麟仪止峩冠绛袍触邪则廌凛正色于兰台抗直声而如矢及夫一死与日月争光乆矣不愧男子而惜公者犹存乎少试奉公八年以徃之音容俨然皋夔自拟初试虞廷让九官而作士噫嘻曷赍公志以尔茫茫千载伊谁后死【侍御遗像得之官司理时距蒙难之日八年所矣故云】
　　王聚洲年友像赞
　　呜呼吾友以为馆阁之英也而雅志铮铮愿出入于禁庭以为公辅之器也而慷慨自喜耻浮沉于声利故上书挂神武之冠去国收党锢之籍为五湖长曳五岳屐终栖栖而皇皇奚丧家之足惜公且放比灵均而品则矫矫北海之匹与
　　陈中湛总宪像赞
　　进而奉公之教也戋戋愧相与之浅退而闻公之风也欣欣何慕用之殷一日得步公武而公其已矣凛秋棱之肃肃标岳峙以膴膴我瞻斯像三叹平生不有作者云胡以兴
　　祭赵侪鹤先生
　　呜呼莫髙匪山厥宗岱华先生以之峯巅高跨莫浚匪川其流河汉先生以之澄襟浩瀚伟哉先生旷世人英卓荦不羁还就准绳子长之才希文之志北海风标东山韵致蚤践铨司孜孜品槩洞观消长深维否泰六计是澄群小所睨沧桑几更屈指癸巳晩年一出鋭意太平激扬进退仕路以清庶几庆歴君子满朝旋开党衅席巻风飙辞连寮宷祸酷身家萧萧白髪万里黄沙怡然就道视险如夷执戟待尽邱首何期卓哉先生始终一节为国树人岁寒冰雪胡不憗遗再逢明圣天网新开秉铨谁竞回思哲人愈增叹息悠悠世道曷知其极嗟予鮿生慕交英俊晚获同朝惓惓后进登先生座光风吹鬓叩先生音兰芬玉润退而惘然消吾鄙吝一日归田银台三晋昌言不足手书以讯国士遇我一官相殉魂梦徒劳恹恹在疢云山万里遥闻旅榇先生已矣我来趋觐生死此心致君尧舜
　　祭孙淇澳先生
　　呜呼君臣相遇自古难之盖有有臣而无君者矣未有有君而无臣者也我圣天子御极九年求贤若渴金瓯徒卜梦寐时殷竟无有一副其望者已乃物色及先生不啻仪形傅岩之下特起蒲轮而先生已委顿不能就道矣犹扶病抵国门迁延陛见竟尔溘焉虚九重延伫之怀讣闻之日殷懃问故震悼靡宁同朝之士咸为嗟咨失色若摧孤栋然噫嘻何天之未欲平治天下也以先生之品之学而仅行其道于典礼一席或挽之或阨之次且将十年而一片爱君忧国之心无日不悬之魏阙也乃复佹遇而佹夺之抚今追昔人也天乎然先生之道虽未行于揆路而千古纲常待先生而扶植者已在典礼一席一时昌言伟议聚讼朝端九重为之动容羣奸因而落胆传之信史直与赵盾之书同严斧钺而先生不朽之功已在宗社矣乃者圣明昭鉴孤忠身后之典悉从异数亦可谓生荣死哀而先生之目其亦少瞑已乎宗周乆辱同心林皋相望千里迂回晚而从先生后尘复登朝右孰非先生余庇所及而先生已不我顾矣抚兰臭于当年怅萍踪于帝里能无引绋心摧临岐膓断耶敬陈一奠附以生刍冀先生之顾我也
　　祭魏廓园给谏
　　茫茫宇宙万古斯文阐为正学洙泗是尊爰及宋儒濓洛关闽距邪放淫益严以谨道之将行小人所病是非纷起邪或胜正伪学有禁伪党有碑围匡伐木先后一揆世道愈降如导岷江乱臣贼子日以披猖后之视今视昔尤甚煌煌大明而申学禁学禁伊何东林射的二十年来飞矢孔亟一朝发难忠谏骈首诏狱株连积尸如阜呜呼哀哉人百其身卓哉我公度越人伦我公之品冰寒玉洁壁立千仞轰轰烈烈蚤游梁溪与闻正学守学之贞信道之卓以此事亲以此事君以此事师以及友人戮力同心用补衮职遂忤权奸以中谗贼以进以退以荣以辱以生以死惟此学鹄是学非学请折诸圣是道非道请卜诸命致命遂志如此而已贤圣之学莫大乎是呜呼我公矢死靡悔臣罪当诛于学何罪讲之则明行之乃至抑之愈扬挫之愈厉世有升降道无污隆江河行地日月丽空所腐心者待罪友生千秋之谊定有前盟生离不逮死别徒云临风一恸仰叩帝阍
　　祭周海门先生
　　呜呼士有旷世相感不啻一堂而或觌面而失之其为人之贤不肖何能以寸乎有目而不覩辰星之丽谓之瞽有耳而不闻钟鼓之陈谓之聋士之于道也反身即是而不知求幸遇其人矣示我以明白坦易之说而犹不知求则亦聋瞽之夫而已呜呼斯道之不传于世葢千有余年而吾越阳明子以良知之说启天下及门之士于吾越最著者为龙溪先生又百年龙溪之门于吾越最著者为先生先生于阳明之学笃信而谨守之由祢而祖一嫡相承读其书宗旨有述宗传有编一时学士大夫又相与维持左右底于无弊懿哉先生其于道也可谓辰星之丽天钟鼓之在序凡有耳目者皆得而闻且见而况其闵闵焉望道而趋者乎始先生盛讲良知之学徃来吾越予髪未燥也及稍有知颇欲澡雪身心为受教地进而及先生之门而先生扬歴仕途云泥相失晩年悬车会遭学禁交游尽谢一日际圣明表章斯文首起先生为士绅蓍蔡冀天假之縁宗周不进而奉先生于朝亦将退而奉于野而先生忽已逝矣呜呼世有觌面而失先生如宗周者哉先生之于道固如是其明白而坦易也从之者徧天下而终不能得之于宗周此予所为聋瞽者也世之不为聋瞽者葢亦寡矣犹赖先生之学呼寐者而觉之自学禁以来诸名宿略尽正当斯道絶续之候而又不少留先生为后死者地则其所关于世道之不幸为何如者予能无泫然于先生乎哉先生捐馆之时正宗周趋朝之日不遑走哭姑临风洒涕一志平生仰止之私冀先生有知终不置我门墙外也呜呼业已聋瞽自废矣而犹知先生之道之可尊非良知有不昧者耶其先生之启予耶其即先生之启天下后世耶尚飨
　　祭张二无副院
　　呜呼孰有以一身之出处卜斯世与斯民且以一身之存殁关斯道之亨屯俯仰古今罕俪其人何意出处存殁交感一时独系之先生之身呜呼伤哉惟先生锺川岳之间气生有异姿夙契道眞少而学羲文之易晩而通河洛之神遂为东南学者领袖而举世亦望之如威凤祥麟故先生虽雅志林壑视珠玉如敝屣轩冕如土芥而世亦不能终废先生之儒而醇纪纲一席幸予以道契之雅参彚征之庆识者于此卜世运之维新夫何予既罪放先生亦以病请后先去位席不及温吾道穷矣尔生何辰阳九之阨一疾奄沦痛山頺而木坏在扵平昔从游之侣安得不念此而愈殷于斯时也既人亡而国瘁亦索处而离羣奕奕先生其重顾我于稽山镜水之间亦发宛委之鸿文予敢不践兹夙订请事逡廵行过仙乡惄焉如捣望灵輀之既返载生刍以遥陈敬临风而拜使恃肺腑之可申哀哉
　　祭丁长孺
　　呜呼弟今永与兄辞矣平生之谊若何可言日者兄病革犹切切念我二三友生以其子书来召而弟不果至未几讣闻匍匐来奔欲一见兄相与永诀而不可得岂不痛哉弟之初与兄遇盖在许敬庵先师之门时弟初向学见兄神气肮脏几不敢仰视乃辄有当于兄心相视莫逆既别去将十年弟兄踪迹阔絶而兄私于士大夫间推毂游扬无虚日一日缄书郑重不胜其爱慕之诚而弟乃辱与兄友其知我有如此者当是时庙堂之上党论初起兄首以直道见锢退而隠于合溪之上惓惓乎世道之忧生民之计凡有所见必于弟乎发之弟因得廓其蒙鄙以坚定其志出处进退惟兄之指是承十余年来不致以其身为小人之归者皆兄赐也一旦时事转移弟与兄先后起官弟出而兄不出居恒辄念曰吾愧长孺多矣遽投劾去会党论复起两人复相继削籍而兄已病且死兄死而二三友生祸日酷吾不知当日垂死时缱绻深情更何如者犹忆党祸之初起也兄谓门人陈子曰刘师得无罹不测言已泣下假令弟终罹不测兄真不难与弟俱死者惜乎兄死而弟莫之从也呜呼噫嘻彼苍者天实生吾党千秋上下寥寥几人其生也不偶则其出也有为孰是兄也学古人之道抱当世之忧竟不能一日试于清时卒江湖憔悴以死而生平肝胆徒激切扵二三友朋间恐其祸之不免而莫之救也天乎人乎其吾道之穷乎兄既死而二三友生遂已次第死于谗而杀于贼独弟尚偷一日之生亦伥伥如穷人终归一死以报知己而已日月云迈我心悠悠会弟有殇子之戚聊具尊酒遣一介之使进之几筵用陈永诀之衷知兄必有以鉴我也
　　祭张慎甫
　　呜呼三代以前士多尚行而后辞章三代以后士或尚言儒术渐龎及其弊也以文灭质道乃沦亡圣逺言湮人纲不振邪说披猖士生其间家置一喙如鼓如簧不有哲人尊经翼圣曷挽伥伥猗与先生英姿卓立敦毅刚方沉酣典籍渊源绍述直溯神潢拥皋谈易师严道尊朋来遐方爰及诗书春秋戴礼因略致详进之四书凡所折衷布帛稻粱非圣不读非学不讲梦寐羮墙九经卒业伯仲之间康成紫阳讵云训古实资羽翼斯文耀芒生平大业尽在编摩入室升堂呜呼老矣壮而不试蓬荜深蔵士命千秋区区青紫曷足短长矧其今日道丧千载长夜茫茫得我先生如炳以烛日入之光功存世道吾党小子庶裁简狂再窥先生实践闇修玉质金相非徒言之实允蹈斯为表为坊行年八十双目已废黙诵不忘真积既乆豁然一旦觌体承当古云朝闻又云闻知先生可方呜呼可矣人谁无死贤者流芳彼后死者悠悠天壤孰为韩张瞻望几筵言采江蓠以酹一觞灵其鉴我飘然乗风鸾驭相羊
　　祭王生金如
　　呜呼求友道于今日抑何寥寥乎葢势利之溺人深而讲学论道之风絶不闻于天下也始金如甫弱冠而及吾门负志不凡比闻已得所师承予姑逡巡谢之而处以朋友之间自此徃还无间每相见必以学问相切劘絶不及流俗一语至于患难则相恤徳义则相劝过失则相规者匪一而足当是时予以为求友于天下而不可得也乃得之于金如私心甚喜之金如亦不鄙夷予而托为同志者几二十年晚而相信益坚相切劘益挚毎有所规益予必改容以谢而金如自鞭自策亦不少恕也予辄因是以窥金如其超世之识过人之才随处倾倒之肝胆有非流俗辈所敢望其万一者古所称豪杰之士非耶而世已有知金如者矣天假之年我知其必有用于世即遗大投艰无事不办而何意其止于是乎乃予所尤憾于金如者金如有天下之识而不必印之于古有天下之才而不必韬之以静有天下之真肝胆而不必出之以养如是者凡以成其为金如之学而止即质之金如平日所志宜亦有未副焉者金如遂肯中道而止乎天假之年我知金如必有进也予犹记同社之席金如偶举立诚之说及省察克治之说予心喜而目之曰金如自此进矣竟以同人意见相左不竟其说而罢予即欲効一语于金如不可得以迄于今此事遂成空谷呜呼吾负金如矣若二三诸君子之辱交于金如者其所取舍政如人饮水冷暖自知固不能一一而要之百身之赎皆有同情古称三益金如近之予于是益知朋友之道不可一日不讲于世也呜呼今亡矣夫
　　刘蕺山集巻十五
  </div>
  <div class="pagination">
   <a href="刘蕺山集_page5.html">
    上一页
   </a>
   <a href="刘蕺山集.html">
    1
   </a>
   <a href="刘蕺山集_page2.html">
    2
   </a>
   <a href="刘蕺山集_page3.html">
    3
   </a>
   <a href="刘蕺山集_page4.html">
    4
   </a>
   <a href="刘蕺山集_page5.html">
    5
   </a>
   <span class="current-page">
    6
   </span>
   <a href="刘蕺山集_page7.html">
    7
   </a>
   <a href="刘蕺山集_page8.html">
    8
   </a>
   <a href="刘蕺山集_page9.html">
    9
   </a>
   <a href="刘蕺山集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
