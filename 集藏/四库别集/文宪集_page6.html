<!DOCTYPE html>
<html>
 <head>
  <meta charset="utf-8"/>
  <title>
   文宪集 - 第 6 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文宪集 - 第 6 页/共 29 页
  </h1>
  <div class="content">
   文宪集巻七
　　钦定四库全书
　　文宪集巻八
　　明　宋濓　撰
　　序【凡三十五章】
　　送刑部尚书李公新除浙江行省参知政事序
　　大丈夫生于世也先贵乎立志志既立不加之以问学犹玉巵无当其质虽美弗适于用也问学既充不遘其时犹操瑟立齐王之门虽有其艺而三年不得入也时既逢矣茍处之闲曹冷局淹回下僚犹瞻仰岱岳之巍峩亦未易叫阊阖而呈琅玕也古之人固曰不可企及亦其全是数者然后能立事功而埀竹帛也与晋康李公文彬器度宏伟昂然负髙志博习经史必期明体以达诸用当是时无有慰荐之者浮沈府掾中日以泽物为己任防海内不静羣盗磨牙吮血杀人如麻公集兵二万人保障封川肇庆新昌徳庆四郡凡十五年强兵如九江剧盗如三山龙潭卒不能犯境幕府上其功虽累加以重爵公惟知恤民为急而无所外慕由是荐绅之胜流岩穴之处士与夫技艺百工商贾之属咸驩然称之曰活我子女全我室庐存我金缯者其惟我李公乎公犹欿然每以为未足及天兵下广东徳庆侯实总戎事闻公之名遣使者聘起之既入见上署为中书断事官迁大都督府持法平允声誉翕然有闻寻改小司寇未几陞秋官又未几上御外朝亲擢为浙江行中书参知政事中外莫不慕艳之夫以公之贤能遭四海雍熙之世上简万乘之知入司喉舌翔翺法从出镇行垣仪刑州牧银章艾绶蔚乎其光华画省长棘俨乎其雄足以行所志而不负其学矣大丈夫之际遇有如此者可不谓之荣乎抑予闻岭南郡县以百余计而东广为最盛其出而仕者未尝无其人唯张文献公暨余襄公卓然清风振起百世公固广产也中朝士大夫宁不以望二公者为公望乎公之往也推体用之学以施于民凶奸之未屛也我则锄刬之仁化之未孚也我则宣布之人风之未淳也我则移易之民瘼之未瘳也我则苏息之水利之未修也我则平治之庶几无负圣天子宠眷之深意他日良史氏必录公之勲业焜燿简书较之二公未知其孰优孰劣此葢邦家之荣非一身之荣也公其朂哉
　　送张编修赴南阳教授序
　　河南张生翀奉防自国史教授南阳行有日甫拜请曰翀也区区一布衣遭逢有道之朝获肄业禁庭銮舆时幸而勅戒之恩荣所加乔岳不足为髙瀛海不足为深今者出典教一邦思所以敷帝训甚惧弗称愿闻一言以自朂者予曰古者设五经博士以教授所谓教授者非官名也以之名官自宋庆厯中始然有漕司所辟举或以兼官或以士人而犹未肄朝廷也其命于朝廷又自熙宁中始夫教授之职以经术行义训导诸生掌其课试之事而纠正不如规者其责实至重也生然予言否乎生曰然予曰未也冶师虽知精鐡必加陶镕而后成湛卢梓人虽知良才必施斤锯而后成宫室知之何难当思允蹈之尔生之往也取羣圣人之经列弟子于堂下啓之迪之优之柔之餍之饫之使心与理相涵事与心弗悖庶几材成而器良矣生然予言否乎生曰然予又曰未也教道所施贵在变通譬之木也视小大而加斤锯焉鐡也察铦钝而施陶镕焉一槩而视之过矣生之往也各因材之清浊学之浅深过者损之不及者益之毋骤语以髙逺恐其凌躐而不逊也毋使安于卑近虑其茍且而自画也毋过于严厉上下之情不能相通也毋失于寛纵长幼之节或致玩防也毋示之以非圣之书防其遁而离也毋习之以无用之文禁其乖而有僻也此六者皆变通之事也君子之立志不获髙位以行其政令幸而得掌教一州焉亦不翅足矣何也政令能禁民为非而施教者乃使民自不忍为非人伦借之以厚风俗因之可移顾有出于政令之上者岂细故也哉生能从事吾言庶几上不负天子下不负所学矣生其往哉思尽心焉可也于是生再拜谢曰翀虽不敏敢不夙夜祗奉予以生可进于道也次第其语而赠之生字凤举沈重有识量研穷遗经而造其阃奥出应书乡闱尝占前列云
　　送布政叶公之官闽中序
　　皇帝御天下之九年以诸行中书之设本于权宜之制中外并称失尊朝廷意乃诏丞相御史大夫及翰林侍从之臣议更其名职革行省置承宣布政使司司有使使之下有左右参政皆亲简在廷之臣充其职十年夏仪鸾司使叶公受命为使于福建凡与叶公往来者咸曰公之往宜哉福建大藩也统府惟八壤地二千里物产之富服食之华甲天下而使又一藩之长也凡事之当否左参政曰可右参政曰不可司之属曰然掾吏曰不然皆不敢自用其言白于使使可否之然后定其权之若是也而公又天子之亲信臣也公精志小心事上二十余年未尝有过上之器公非一日矣宜乎公之当此任也金华宋濓曰虽然天子用公者非谓旧也谓公贤也以公为使者非以荣公以公能任重职也不命之他司而之福建者非谓地广物富以去辇毂颇逺命公绥其民也夫国之建官立职岂以富贵其臣哉所以为民也天子与宰相运于内四海之逺兆民之繁安能毕得其情而遂其性哉故立布政之司以治之官以布政名欲其宣政化于下也有疾苦不能自达于上惟公得达之民有善可旌有恶可诛惟公得闻于上而旌诛之锄其彊悍培其良顺俾山巅海涯之民皆得安其生以乐太平之治斯则天子委任公之意也亦公报天子之軄也茍以位为公之荣岂知公者哉濓与公同朝最久知公之为人寛厚好善故具道建官之意以为公赠且以为公规
　　送张礼部兼晋相府录事序
　　皇明御天区宇敉宁文化洽熙罔间内外圣天子犹旰食宵衣欲图治安如黄虞时在野之贤无不遣使罗致于庭当是时锡山张筹惟中以监察御史荐上名铨曹四方来者云拥而林布铨曹各因其才命题试之而惟中前进士乃以经学对初覆考佥谓良才遂列为首选又明日丞相引见于奉天门上亲御翰墨疏其名下曰翰林应奉其次而下悉用奉天选授官则惟中特被简注可知矣已而惟中视草北门文辞雅驯而能弗悖上意于是日侍左右或讲说经史或应制赋古今诗未尝不再三称善甫一载特授礼部主事未数日防晋相府录曹阙官复命兼之命既下六曹之士咸曰学者当明体而适用茍学矣而不施之于政是玉巵之无当也奚补焉上之摩厉惟中者厚矣诗人颂文王作人之盛有曰肆成人有徳小子有造其今日之谓乎三馆之士又曰词林之设官自学士而下曰侍讲曰侍读曰直学士凡若干人而待制修撰编修之属不论焉夫以贤才如此之多其事始集惟中以一人独当其任亦未尝见其有缺败非其才之果良乎苟使议礼于仪曹賛书于宗藩其有不称职者乎传有之君子学之在躬当无施而不宜惟中其有焉金华宋濓则曰二者之论固当矣濓则以为天下才良者众矣能致万乘之知者几何人哉纵知矣论説或不合沈没于下僚十年不调者有矣纵调矣或处闲曹冷局首尾拘畏不能展其志者有矣今惟中以一布衣之防上膺宸选未久而三迁其官清要之重寄不知惟中何以报上之赐乎奔走承顺以为恭非报也出入谨饬而自防非报也唯精白一心以承休徳常如天日之照临有知无不为为之无不竭尽其智虑庶几稍无愧耳他日名存竹帛功在国家不于惟中之望而谁望乎防上锡晋王土田于呉惟中将履亩而实之过家上冡以为乡邦荣濓惟中老友也故于其行不敢佞而以规
　　送李参政之官广西序
　　大丈夫而遇圣神之主承信任之隆而居方伯之位得施赏罚号令于千里之内亦荣矣哉信荣矣而君子不敢以为乐也君信则望臣者深君之信任者隆则后世责吾者重所居者髙而所治者广则斯民议吾者众议吾者曰承君之任如是之大也而敷君之徳以泽吾民者犹有未至也后世责吾者曰彼之得君如此之隆也而其事业若斯之隘也吾之君如尧舜矣吾犹未及古之贤臣吾可不自省欤合三者而思之上恐负吾君中恐负吾民下恐不免后世之求备将日夜忧之之不暇矣奚取乐乎虽然吾才茍不足居乎位固不敢乐也诚有才焉斯民有未安也吾告于君而图安之斯民未入乎善也奉吾君之道而教之大而国家之法有未着也吾以所得者告于君为后世虑者或未至也吾将为之赞助焉则可以不愧吾之职矣吾职之不愧则吾心可乐矣岂若无能者而戚戚为哉天台李君守恒以美才为上所拔擢任内廷承顾遇者三年今由左通政为广西布政司右参政余知李君才甚充者也有方伯之乐而无其忧者也于其往道其荣且乐之故以告使致思焉
　　送晋王府王傅李君思迪之官诗序
　　成周之时王者必立师傅尊之曰公而不烦以政务广厦细旃之上论道而已自汉以来以王为一等之爵众建宗亲以为雄藩故亦设傅相辅之相则总其国政傅则导以徳义厯代相因未之或改我圣天子临御之三年思固泰山磐石之宗以奠安黎庶九子一孙同日封建为王所以敦展亲之道壮维城之势也于时晋王开国太原诏简在廷之臣以吏部侍郎李君为之傅命既下为士者曰我知李君文且贤也翩翩乎脩辞截截乎雅韵春花明而秋云敷江涛雄而蛟龙鸣出其绪余克擢髙第遂为甲午科名进士其膺是选也则宜在位者曰我闻李君贤且能也自来京师即膺宠眷居右史有献替之功佐延安有抚绥之绩已而召入郎曹直跻法从试之也既屡而用之也弥笃其膺是选也则宜金华宋濓则曰是固然矣然而皇上之意以晋国表里河山之固北控代朔南接闗陜其地为形胜其民俭啬而易化必得重厚诚慤君子辅王而安辑之此李君所以在选要不止前二者所云而已也今王虽未出阁李君之行浚治其城隍经营其宫阙劳徕其黎庶然后迎王就国日以法言大训陈于前俾王为哲王斯民为唐虞之民熙鸿名于无穷埀令徳于不刋在此举矣李君尚朂之哉濓也不敏待罪于国史他日幸观勲绩之凝必执笔书之曰出镇太原自晋王始其导王以徳义底于成功自贤傅李君始不其韪欤李君尚朂之哉濓之有望于李君者若斯而已李君名吉其字曰思迪济南人
　　送甘肃卫经厯张敏行之官序
　　长安张敏行至正癸卯进士也入国朝以来部使者荐起之擢为翰林典籍时四库之书多藏文华堂堂在禁中旧为诸俊秀肄业之所抵奉天门不百武车驾尝幸临之敏行蚤趋朝已即危坐堂中中使或传宣索书即啓钥以上如是者二年虽得时近日月之光然未暇谒其氏名一旦上御东房遥见敏行委蛇入堂召而前问劳备至且曰尔能诗乎对曰臣虽不能愿学焉乃命之题敏行研墨濡毫跪写以进上览毕恱曰诗甚佳北产如尔者诚鐡中之铮铮也由是日承顾问见其性秉忠慤可任以事特命为甘肃卫经厯赐内府白金五十两钱一万二千文以宠其行凡所与游皆为赋诗予时侍讲禁林送至都门外执爵立而言曰甘肃在汉为酒泉为张掖等郡初因张骞言建置城府稍发徙民充实之隔絶西域而断匈奴右臂当时匈奴悍彊西域未尽服故其策不得不尔也今皇明在御天威所至如雷如霆西域诸戎稽首称臣者接踵道路而元君之裔避居朔方遗留一线自保其身未尝持一矢东向非汉时比也圣天子特念生灵久罹兵变不得以自宁设卫寘屯一以备不虞一以招懐创残之民其责亦甚重也敏行亦知其所以重乎于斯行也当导宣上徳曰吾皇一视同仁罔间南朔夙夜唯尔民之忧恐尔寒也使来授尔裘虑尔馁也俾来给尔食或无以耕予尔牛或无以猎赉尔马若弓尔其宁哉氓纵曰愚离水火而升衽席云胡不乐将见荷旃被毳者于于而至矣经厯幕府之长无所不当问敏行宜以此报上毋若翰林时危坐咏诗而自逸也他日賛画成功乘赭白马周流吊古曰此霍去病撃匈奴处也此公孙贺败虏兵遗迹也挏马湩满壶白眼望天而饮醉后耳热发为声诗以泄生平磊磈之气斯亦奇男子之事敏行以为如何敏行喜曰先生之言至矣是为序
　　送王明府之官序
　　我国家重于民社之寄虽遐州僻壤必慎选守令以抚摩其人民苏息其凋瘵而擢用人才之道必以常从事于朝廷省部者为先以其厯练之精而深达于民情政体也防稽王君元凯受命出宰防之开县告行于余徴言为赠两川入我版图未久其民新脱于锋镝之余自非善于承流宣化者未易以涵煦生息之也庙堂之议以为元凯久以文墨议论賛佐春官仪文礼法谙集有素其为人持身砥行又端谨清脩克称兹选故有是命余闻昔子游氏之为武城也以礼乐为教而圣人喜之此千载牧民之良法而近世以来为县者率以法度束缚而操切之故礼教之泽不下流于民而醇风美俗罕或见之今元凯之往不惟使其百里之内政平讼理而安于田里其所以化导全安之者要必有其道矣他日观风之使有言于朝者曰西蜀之地有万家之邑其令之治先政教而后刑罚其民之俗好辞让而耻鬭争以故歌比屋而囹圄空虚虽在数千里之外而蔼然不异乎邦畿之中是宜旌褒其县大夫之能以为在軄者劝若然者必元凯之所治也余在礼部常知元凯之为人今守职词林秉笔史馆晨入夜归无敢暇逸故于元凯之请不及缀缉文辞为赠而姑道其所期望者如此朂之元凯其勿以余言为简也是为序洪武六年九月既望金华宋濓识
　　送魏知府起潜复任东昌序
　　皇帝奄有九围宵衣旰食以治安苍生为务凡守令满三载者朝京师诏铨曹考核治行其昭著者皆复旧职命仪曹燕飨之或遇有事郊社令被盛服从公卿大夫之后以与祀事上之意以为能勤民方可以对越明神葢异数云当是时桐庐魏君起潜自尚寳丞出守东昌三年政成来觐阙下有防俾复治东昌葢东昌古博州今辖二州一十六县正当燕齐要冲防大将军徐公统十万雄师北征漠北屯驻州境者三月起潜给舟车刍粮皆无乏絶兼能抚辑创残之民既煦妪之又从而劳来之和气所召邻郡蝗大集贼稼穑甚而郡独亡害起潜之来朝也民争攀辕卧辙有至泣下者呜呼此岂可以声音笑貌为哉使其复往治之宜也予见起潜之还也埀髫之童羣然迎拜马前曰我使君来也我使君来也脱昔我使君不徕饥孰儿哺寒孰儿衣乎黄髪鲐背之翁寛衣博带相与聚首而言曰吾郡自兵燹之后呻吟于灌莽之中暴露于风雨之夕今使君阖庐乎我矣生死骨肉乎我矣奈何一旦去之吾侪小人欲效河内之借冦恂虮虱姓名不能上干天聴幸頼圣天子明见数千里外复以使君惠我加我幸莫大焉予知必箪食壶浆争迎于道周矣岩谷之士方外之徒闻起潜之至亦必叹曰我等在山林槁项黄馘固无望于世然必无挠我无鱼肉我始得遂其恬淡之性使君之重来也吾等其安于所处乎夫然故起潜事书于信史名流于方今矣虽然靡不有初鲜克有终起潜宜益加敬畏之所敬者何天也所畏者何民也一民衔寃天为埀象君子葢甚惧之起潜能如是则功泽益深令闻长世不止如今日所称而已也抑予闻汉法郡守皆久任欲其与民休戚之相繋也非惟増秩赐金故或自丞相出膺郡寄或从方州入秉钧轴载之方策斑斑可攷也钦惟圣朝取法前王其久任之意实异世而同符有善者必旌褒有功者必超擢起潜他日之所至宜未可量也起潜尚朂之哉是为序
　　送刘永泰还江西序
　　圣天子以六合既宁益寤寐求贤而致时雍之治于是朝臣以永丰刘于先生闻初先生尝以贤良征因病谢归及是使者至即束行李东上洪武辛亥闰三月实来京师丙子吏部侍郎顾君刚中等入奏上召见于外朝俾讲説经书亲与之论辨先生敷绎详明上悦越翌日丁丑上御金水桥复召先生慰问良久勅仪曹赐冠衣又明日戊寅复召至便殿谕先生曰君子为学当见于世用尔自度其材可为郡县何职宜竭诚以对朕将官之先生曰臣于在前朝尝举进士试南宫不利终老弗沾一命今幸遭逢有道之朝登崇俊良凡有血气者莫不涵泳鼓舞于神化之中况区区草泽贱儒三瞻天日之表圣语丁宁又如此之至茍稍知君臣之义孰不感动以思报效第臣犬马之齿已衰筋力弗强聴恍恍而视茫茫若冒昧上承昭防异日倘有旷官之刺则负天恩深矣敢固辞上以其言诚恳而质直不夺其志亲御翰墨赋诗一首且命先生亦赋三诗以进上览之喜令内侍酌酒赐之俾其还山肆惟皇上以天纵之圣黄钺四征大统以定而尤亲近儒臣共图治安年髙而不欲仕者复以礼而敦遣之此如上天雨露之泽滂沛周浃万物咸頼圣徳神功巍巍煌煌固非前代帝王所可及然而欲治之主不世出当此明良相逢千载一时先生平日所学致君尔泽民尔一旦翩然西还傍岩以为庐结云以为衣菜有葅食有稻与鱼左图而右书于于而行沈沈以居先生之计则得矣其如苍生何虽然先生之志则有在也其意必曰我于催科听讼则年诚耄矣奔走承事则力诚不能矣若敷明孔子之道以淑后进使从之者知孝弟忠信变浇风而为厚俗是亦报上恩之万一也是则可为也呜呼先生之志果若此其于出处之义庶几两无愧乎先生将还士大夫多慕咏之相率作诗饯之而遣金华宋濓序之
　　送许时用还越中序
　　婺与越为隣壤越属县曰嵊有许氏居之世以诗礼相传为名门而时用则又其最秀者也濓家婺之金华距嵊为不逺在弱龄时即与时用相闻方以文墨自渐摩无雨风无昼夜危坐一室不暇见暨同试艺浙闱旅进旅退于千百人中无有为之先容者又不能见自时厥后时用以礼经擢上第为诸暨州判官金华抵诸暨比嵊为尤迩将骑驴走铃下而谒焉时用又入行御史台治百司其地清严虽时用亦不宜与人接又不敢见曽未几何金华陷于兵士大夫蝼蚁走唯流子里为乐土亟挈妻孥避焉流子里诸暨地在嵊之东南仅数舍即至濓时苦心多畏而土著民往往凌虐流寓者白日未尽坠辄翳行林防钞其囊槖物甚者或至杀人又不可见及至兵戈稍息予还金华日采药以自娯间念及时用即欲约二三子往之以解夙昔之思去年冬闻时用有弓旌之招使者趣迫上道急于星火又不及见濓窃自念时用英杰士此行何所不至鸾台凤阁将以次而升何日能赋归纵时用欲归上之人未必听也濓虽少时用一嵗则已皤然成翁度何由至南京既不能至又安能与时用一抵掌笑谈邪慨然遐思者久之防朝廷纂修元史宰臣奉特防起濓为总裁官使者亦见迫如前逮濓将戒行李时用至武林始旬日耳濓又自念史事甚重当有鸿博之士任其责者濓岂敢与闻借是以往或得一见时用亦岂非至幸欤濓来南京寓于防龙河上方求时用馆舍之所在忽有伟丈夫来见者问其姓名亟曰我许时用也子岂非景濓乎濓惊喜不及答亟延入坐备陈五欲见而弗能之故时用知濓向往之久亦相与倾倒毎风晨月夕无不相往来一旦忽凄然堕泪曰余先朝进士也春秋又髙矣不足以辱明时使者不我知委币而迫之来我不敢违今已陈情于丞相府矣丞相傥言之上得遂归田焉不翅足矣他日又来言曰圣天子寛仁今用丞相言如所请矣已具舟大江之濵吾子遇我厚幸一言以为别呜呼婺与越其壤相接迩其见甚易也乃积四十年而莫之遂厥后始见于千里之外既见矣逺或四三春秋近或及期相与论学以尽夫情可也未及两月而即去既去矣或买一小艇相随五六百里间采江花之幽靓殷勤道别亦云可也脩史事殷足不敢逾都门怆然而别既别矣一二年间或再得聚首如今日焉犹可也然向者已如此自今而后其可以必期而必取之耶人事之参差不齐何可复道尚奚言为时用之别耶虽然时用之归也其有繋于名节甚大时用采蕺山之蕺食鉴湖之水日与学子谈经以为乐者果谁之赐欤诚由遭逢有道之朝故得以上霑滂沛之恩而适夫出处之宜也夫道宣上徳以昭布于四方者史臣之事因不辞而为之书区区聚散之故一己之私尔则又当在所不计也
　　送天渊禅师濬公还四明序
　　文辞之美者见之于世何其鲜哉非文辞之鲜也作之者虽精而知之者未必真知之者固审而扬之者未必至此其每相值而不相成唐有栁仪曹而浩初之文始着宋无欧阳少师而秘演之名未必能传至于今盖理势之必然初不待烛照龟卜而后知之也嗟夫浩初秘演何代无之其不白于当时卒随烟霞变灭而无余者岂有他哉由其不遇夫二公故然尔此余读天渊师之所作其有感于中矣乎天渊名清濬台之黄岩人古鼎铭公之入室弟子尝司内记双径説法于四明之万寿寺近归隠于清雷峯中盖法筵之龙象也余初未能识天渊见其所裁与地图纵横仅尺有咫而山川州郡彪然在列余固已竒其为人而未知其能诗也已而有传之者味冲澹而气丰腴得昔人句外之趣余固已知其能诗而犹未知其能文也今年春偶与天渊防于建业因相与论文其辩博而眀捷寳藏启而琛贝焜煌也云汉成章而日星昭焕也长江万里风利水驶龙骧之舟借之以驰也因征其近制数篇读之皆珠圆玉洁而法度谨严余愈竒其为人传之禁林禁林诸公多叹赏之余窃以谓天渊之才未必下于秘演浩初其隐伏东海之濵而未能大显者以世无仪曹与少师也人恒言文辞之美者葢鲜呜呼其果鲜乎哉方今四海会同文治聿兴将有如二公者出荷斯文之任倘见天渊所作必亟称之浩初秘演当不专美于前矣或者则曰天渊浮屠氏也浮屠之法以天地万物为幻化况所谓诗若文乎是固然矣一性之中无一物不该无一事不綂其大无外其小无内诚不可离而为二茍如所言则性外有余物矣人以天渊为象为龙此非所以言之也天渊将东还贤士大夫多留之留之不得咏歌以别之以余与天渊相知尤深也请序而送之
　　送从弟景清还潜溪序
　　予从弟景清年七嵗入小学十三嵗即弃去为废举之术居物于家视其时之诎信而操其竒赢未几家大穰今二十有七嵗矣一旦发愤言曰吾以七尺之躯岂终溺于此而不知自返哉且货财造物所忌藏者在室而夺者已在门吾岂若眀仁义于身使人不得而攘哉于是即外兄贾思诚谋思诚喜曰此竒男子事也景清勉之景清乃囊书襆被不逺一百里谒予于东眀山具言其状予为之惊喜乃与之坐而语以孟轲氏夜气之说而悲世俗傎踬于利害之涂莫能自拔予言颇恳恻景清闻之辄蹙额敛容似欲泣者予知其可教乃处之萝山书室中萝山予新迁居地也距东眀仅三里日稍昃景清则挟防而来反覆诘难一字不解辄沈思良久期必通乃已至曛始罢去日以为常行迹盖可数而待也予间归萝山则又见其独坐亱将半犹闻读书声不休呜呼若景清之为不亦竒男子也哉昔苏公眀允少不喜学年二十七始大发愤闭户读书为文辞及举进士茂材异等皆不中乃悉取所为文焚之益大究六经百家之说由是下笔顷刻数千言一时学者皆取其文以为师法今景清之年正与之同发愤读书亦同使其志愈慤而不变学愈勤而弗息则今之景清恶知不为昔之眀允哉景清勉之虽然眀允之学志在文辞者也吾徒何事于斯必也学为圣贤有用之学达则为公为卿使斯道行不达则为师为友使斯道明如此而后庶几也予家自文通先生以来多励行于儒今族人之众防及万指罕有言诗书者窃喜景清之有志也于是东归序以赠之景清试往质之思诚又必有以相发也
　　送徐大年还淳安序
　　观人之法当察诸心不可泥其迹仕不仕有弗暇论茍其心在朝廷虽居韦布操觚染翰足以铺张鸿伟上禆至化脱或志不在斯虽绾铜章佩墨绶朝受谍诉暮阅狱案政绩藐然无称古昔君子盖独窃慎之余于徐君大年之归不能无所感大年生淳安万山中载籍兼该而辞藻丰缛有声于浙河东西当皇上龙兴招延儒雅大年驩然被山人服趋辇毂之下同脩前代史史成会有诏集诸儒议礼大年复与其事廷议将命官大年以宿疾辞去年秋中书奉旨纂修日厯朝绅各荐所知余以大年知本末义例可以观会通而无首尾衡决之患疏其名以闻使使者持书下郡国大年即驩然应命诣阙入馆之后俛首探刺唯恐一事有遗记注有阙畧悉补足为完文日厯成廷议又将锡之官大年固辞如初呜呼使大年初受命为一县令长不过簿书期会尔招徕抚绥尔又其大者教化行百里尔一旦白身召入史馆大书特书使圣天子宏谟骏烈烜赫万古与天无极此其功与试宰者孰重孰轻虽不仕犹仕也借令自兹终老山林可谓无负于国亦可谓无负于学世之好议论者见其辞禄而归揺唇鼓喙诩诩相夸谖不曰洁身而自髙则曰独善以固穷夫士遭不愿治之世披腹呈琅玕无有举目睨之者故不得已引退今当尭舜在上防龙满朝之峕以此疑大年者谓之诬士士不学则已学则必期世用有如大贾行废举术寳货填溢市区乃振铎号诸人曰我不售我不售万万无有此理以此窥大年者谓之矫矫与诬要皆非真知其心者虽然在昔宋室盛时布衣入史馆者仅六七人皆两制八座所荐引其任甚不轻大年虽不受褒宠而所被溥博汪洋有加往昔大年将何以自效且春秋犹未髙沈疴容有却药之时行当杖防造朝门尽展所蕴以惊动世俗使向之疑且窥者瞠目不敢吐一辞则出处两无憾不然长徃山林而弗思返日与猿鹤为友防霞云而潄泉石髙固髙矣如不仕无义何洪武七年春正月一日宋濂引
　　送戴原礼还浦阳序
　　医之为道至矣故周官有疾医视万民四时之病春之痟首夏之痒疥秋之疟寒冬之嗽欬二气皆分而治之验其状而制其禄甚为不轻也后世官寖失职故于其术每择之不精有人于此能合于古者之道岂不犹空谷足音之可喜者乎如吾同县戴原礼氏是已原礼生儒家习闻诗礼之训惓惓有志于泽物乃徒步至乌伤从朱先生彦脩学先生见其頴悟倍常倾心授之原礼自是识日广学日笃出而治疾往往多竒验予请得而详道之原礼从叔仲章六月患大热面赤口谵语身发红斑他医投以大承气汤而热愈极原礼脉之曰左右手皆浮虚无力非真热也张子和云当解表而勿攻里此证似之法当汗遂用附子亁姜人参白术为剂烹液冷饮之大汗而愈槠槩方氏子妇疟后多汗呼媵人易衣不至怒形于色遂昏厥若死状灌以苏合香圆而苏自后闻人步之重鸡犬之声辄厥逆如初原礼曰脉虚甚重取则散是谓汗多亡阳正合经意以黄茋人参日补之其惊渐减至浃旬而安松江诸仲文长夏畏寒身常挟重纩食饮必热如火方下咽防温则呕他医授以胡椒煮伏雌之法日啖鸡者三病逾亟原礼曰脉数而大且不弱刘守真云火极似水此之谓矣椒发阴经之火鸡能助痰祗以益其病尔以大承气汤下之昼夜行二十余顿减纩之半复以黄连导痰汤益竹沥饮之竟瘳姑苏朱子明之妇病长号数十声暂止复如前人以为厉所凭莫能疗原礼曰此郁病也痰闭于上火郁于下故长号则气少舒经云火郁则发之是已遂用重剂涌之吐痰如胶者无筭乃复初乐原忠妻亦苏人因免乳后病惊身翩翩然如升浮云之上举目则室庐旋运持身弗定他医饮以补虚治惊皆无验原礼曰左脉虽芤且澁神色不动是因惊致心包络积汚血尔法宜下之下积血如漆者一斗即愈留守卫吏陆仲容之内子病热妄见神鬼手足瞤动他医用黄连清心汤不中原礼视之曰形瘦而色不泽乃虚热耳法当以李杲甘温除大热之法为治即经所谓损者温之者也服人参黄茋而安他若此者甚众予备闻贤士大夫恒言之今不能悉数也呜呼有人如此可不谓之合于古道者乎夫医之为道本于素问内经其学一坏于开元再坏于大观习俗相仍絶不知究其微指唯执一定之方类刻舟而求剑者人訾之则曰我之用此不翅足矣又恶事内经为宋之钱仲阳独得其秘于遗经而扩充之金之张刘李诸家又从而衍绎之于是内经之学大明刘之学朱先生得之最深大江以南医之道本于内经实自先生发之原礼乃其髙第弟子其用心也笃故造理为特精其传授有要故察证无不中亦可贤也已矣近来京师荐绅之家无不敬爱之服其剂者沉疴豁然如洗或欲荐为医官辞不就遂赋诗以饯其东还且请予为序昔者司马迁作仓公传载其应诏所对自齐御史成至公乘项处凡二十有三书治病之状甚具予仿此义稍陈原礼疗疾奇中者繋之首简并告周官疾医四时治证之槩世之知言君子必有所择焉原礼之从父能轩翁予之同志友也幸以予言质之
　　送许从善学道还闽南序
　　闽南许从善自少好长生之术尝建一庵以欵真游之士觊得一逢而受其説已而闻龙虎山止庵邓链师得九还神丹之传逺迩之人皆知尊礼时链师侍祠南京从善不逺数千里而三叩焉三年之间至者凡再链师具以谷神不死之道开之以秘藏约之以黄宁从善欣然如获拱璧于其还也链师为索文赠之而同虚傅外史鬼谷方壶真人又咸为之请不知从善何以得此于方外髙士哉然予尝览刘向列仙传见其所载奇名诡姓与夫惊世骇俗之事甚悉而存链解化之术畧不一言之岂寳秘隂阳之机而不露耶抑亦得其人而后度耶虽然老荘文列四家之书亦往往及之矣要不出致虚极守静笃二句之外葢虚则洞然涵乎太一静则凝然萃乎太和虚非极无以收纯之效静非笃无以臻纯黙之功驯而致之与道葢不逺矣自时厥后灵均发为一气孔神于中夜存之言魏伯阳着为参同契复阳秘而隂泄之皆不敢畔其説也呜呼斯非学仙者之准绳也耶宋金以来説者滋炽南北分为二宗南则天台张用成其学先命而后性北则咸阳王中孚其学先性而后命命为气之根性为理之根双体双用双脩双证奈何岐而二之第所入之门或殊故学之者不能不异然其致守之法又不过一之与和而已吾知从善亦必究其説乎夫一者万之对也万则纷纭而不定惟一能贯之和者戾之反也戾则参差而不齐惟和能全之长生久视之道其不本于此者乎所谓安鼎者非闗一窍也安乎此者也采药者非龙虎铅汞也采乎此者也用火者非进退抽添也用乎此者也固不可有意而求亦不可防然而忘去也颇闻闽南有武夷山其髙万丈薄太清而凌飞霞多有隐君子栖遯岩穴间从善试以予言质之必大骇曰是儒何人其论九还神丹之道何其与吾党异乎又当辨其离合以告从善也从善名回号为还朴为人沈笃近道所以方外髙士极爱器之
　　送呉仲实还金谿序
　　金谿呉君仲实省其兄国子助教伯宗于成均伯宗以余友也偕其来谒仲实气厚而色温与之语秩然而有伦恭慎而甚文固已知其才矣既而复袖其诗十余篇以见发而观之辞繁而不浮理至而不俚其驰骋敛纵多态而有度问之以文学则鲜不能通劝之仕则曰未能也余于是益信焉士之患常在乎内虚而外学未闻道而慕乎爵禄之华内已足焉而外未能以动人犹以防锦也久则着而不可掩矣饰乎外而不务充其中譬之土木之质而文绣加焉其始非不悦目凝而视之则可丑矣古之君子是以勤乎其所当脩者而不敢计乎其外也今之士则不然未有善焉惟恐人之不知未有才焉惟恐世之不用其未得则沾沾以自既得之则又薄卑而思尊此崇替起伏所以数数然也其视仲实之既至而以为不足年及可仕而以为未能者何如哉仲实不见夫善贾乎当众人竞取之时则弃之竞鬻之时则寘之其不取则已取必穷海内之珍不鬻则已鬻必获钜万之富矣安知仲实之弃之非取不售之非厚售乎仲实归其兄之僚咸诗以送之余与伯宗善且知仲实之材也故叙以赠之
　　送邓贯道还云阳序
　　周官之制以乡三物教万民而賔兴之所谓三物若六徳六行六艺是也六行之中而婣居其一焉释者曰婣者亲于外亲也夫人之生也内则诸族外则诸亲驩然有恩以相爱粲然有文以相接葢一出乎彞伦之正故賔兴之际特于此察其行焉嗟夫世逺俗纷古之道不明久矣今于云阳邓贯道氏见之贯道本儒家富而好礼御史大夫陈公之女兄实归焉当家居时公与贯道无日不相亲或讲论道徳性命之奥或品量古今人物之盛以至云亭月榭酣觞赋诗以写冲和之情其乐殆驩如也及元季兵兴所在皆绎骚贯道避地岩谷间深蛰而不出公闲闗走江表择真主以为依归自赴于风云之会名誉日起而勋业日盛贯道之于公不相见者二十有二年矣洪武七年冬贯道思公之切厯湖湘泛大江直抵南京欲与公胥会公闻贯道之至亦喜不自胜出迎于龙江闗相与序兵火离合问故旧存殁悲喜交集举酒酹地各私相欣庆自是共周旋者且一月贯道以离家之久翩然动归兴有不可遏者予因谓之曰夫自辛卯以来龙虎雄争尘霾翳昏父子乎西东戚姻乎北南其别离之思葢有不忍言者今也六合清明车同轨而书同文水陆数万里山行水宿无一髪蜂虿之虞有亲婣在遐方者不行则已行则刻日可至贯道亦知所以然之故乎诚由帝徳广被如天之覆如地之载荡荡乎难名乃克致有是也颇闻贯道富问学能辞章何以不稍摅所蕴以禆治化乎贯道则曰吾老矣不能用也虽然云阳有紫防山七十一峰森列如画秀气甚磅礴也自汉以来为侯封之邦唐虽有肥遯之士而无大显融者至陈公始以正大亷平之学出佐明时而足以当山川之胜贯道之归也宜以公之事厯言于嵓穴抱道之士且告之曰圣天子在上可以出而仕矣予敬爱贯道笃亲婣之义故举周官六行之一序以赠之诗自侍讲学士乐公而下凡十八人分题为九咏古今诗各赋其一云
　　送陈生子晟还连江序
　　洪武七年十一月十二日皇太子临大本堂召东宫賛读及诸王府伴读凡二十五人立庭下谕之曰尔等离父母去坟墓者三年于兹冬气向深草木揺落宁不恻然动懐土之情乎吾已为尔请于上宜各旋归归即遄至无以久淹为也复命左右出内府钱若干以为道涂费众皆罗拜而退时闽之连江有陈生子晟者以周易中第三名文解上礼部既而台臣以其词章古雅选入为楚王府伴读朝夕陈説经义甚为王所賔礼及奉教令还闽诣予言曰子晟久侍几杖今将有三千里之行愿先生赐一言以自勗也予曰尔之从我者学为文耳文岂易言哉翻秋涛之汹涌屹乔岳而不迁沛元气之淋漓未足以喻其变化也能知变化则迁轹固蹴蔡驾韩然有光万丈矣孰能掩之哉尔以学止于是乎生曰然予曰未也圣人埀训皎若丹青所谓载道之经是已经则万世之准绳也推其训故以覈其原绎其文义以达其支使言与理相涵而无悖去之者方可排斥毛郑轻视王马而靡所不通矣尔以学止于是乎生又曰然予曰未也上天下地其中为人号曰三才功用则均上帝所降之衷日保守而弗失气或我梏也吾则廓而通之欲或我戕也吾则絶而逺之内外混融庶几与天为徒矣与天为徒则见诸用者穷则独善其身达则兼善天下无所入而不自得焉是濓洛之深而挹沂泗之清泠者也顾不韪欤生以为何如生避席而拜请书所与言者佩而行之予老且病四方求文者日相迫趣誓欲燔笔砚以自絶怜生之笃志于学因写以为赠
　　送黄赞礼涖祀闽省诗序
　　惟洪武七年十有一月庚辰皇帝御奉天殿视羣臣早朝太常卿唐铎奏曰臣昔受明诏天下行中书其祠山川百神或未致恪防宜令朝士涖之臣于浙鄂齐汴暨于豫章已尝奉命从事若晋若燕陜若闽蜀若广东岭南逺者七千里近亦不下四三千里宜预遣使者期以明年春二月集事臣昧死以上制曰可于是遴选奉常官属及仪曹主事凡七人时赞礼郎建安黄渊静实与其列越三日癸未陛辞上谕之曰敬恭明神古今恒道也况濒祭之时乎祭在他人亦所当慎况职在奉常乎已尽其职犹难况欲涖人而使其荘敬乎皆不可不察也尔等闻命之后虽防涉乎险阻一言一动有赫其临参前倚衡无乎不在勿使一髪非僻之干庶几不废朕命不然人非鬼责将不可逭矣众皆稽首至地而退既退复勅仪曹各赐衣一袭又明日甲申啓行前御史中丞刘公伯温参知政事陶公中立吏部尚书詹公同文今礼部尚书牛公士良咸以为渊静遭际昌期获将使指以临涖祠事可谓宠荣也已各赋诗以为赠而文学侍从之臣藩府成均之贤与夫方外岩穴之士亦见诸声歌以华其行渊静请予序其作者之意肆惟皇上宅中图治其对越昊天毖祀于上下斋祓一心凝神于惚恍之中如将见之羣臣之助祭者下逮胞翟之贱亦皆有孚颙若以致鸿休荐臻甘露霄降三秀呈瑞彩霞结凤白乌翔飞和气充牣化为丰年此葢精明之徳放诸四海而准无不骏奔走执豆笾以荐徳馨然犹虑藩垣之臣未尽体内廷之意遣使四出以监视之方于古昔帝舜之望山川徧羣神姬周之咸秩无文不是过也有君如此其忍负之今渊静之往也宜精白志虑灵承上训坛庙有缺圮者葺之服器有弊污者易之牲牷有不肥腯者罸及之将祭之夕端笏埀绅正立坛之左右申以圣天子成命使百司及执事之人祗奉明畏有若天威咫尺升降俯伏穆然无声牲俎苾芬庭燎有煇神灵洋洋昭格于上则夫蕃厘之锡渊静亦当与有之矣渊静行哉虽然神人相依者也南闽当兵燹之余黎民创残其或有失所者乎叹曰起之其兴利去弊之政或未能尽行乎渊静宜知之归告于上此于人神之道所谓两尽者也渊静行哉
　　送赵侍制致仕还乡诗序
　　洪武九年冬十一月丙申皇上御奉天门御史左大夫汪公右大夫陈公以国子博士赵先生本初年逾七十跽而奏曰博士臣俶以诗经施教成均者四年其弟子为方岳重臣及持节各部者往往有之是不为无功第以筋力寖衰而精神不完愿放还山中以尽其余龄制曰可且加其官为翰林侍制勅铨曹给诰命越三日戊戌俶具朝服诣丹阙以谢上诏之使前问曰卿何郡人对曰会稽上复问曰向为兵部侍郎出知莱州者卿之子耶对曰是也上曰卿诚耄矣归养于家为宜俶于是以首叩地而退越七日甲辰诏出内藏库钱二十五缗以赐先生将行二大夫各赋诗为赠京师人士复以越之古迹分题从而继作而司业乐君子善持手简授濓为之序昔唐国子司业杨巨源以能诗训后进一旦以年满七十白丞相去归其乡丞相爱而惜之奏为其都少尹又为歌诗以劝之京师长于诗者属而和之当时以为荣其事若与今相类然而圣天子优老养贤之意有非唐之所可及七十而容致事同矣天子召见亲加玉音而劳问焉则无之也陞之以官俾为乡人荣同矣出内藏之钱从而赐焉则无之也此葢皇上励精图治虽天下之广四海之众老者皆欲安之使跻于仁寿之域非特宠其致事之臣而已斯所以度越前古而无所与让也先生之归也见乡之子弟导宣上徳俾习为孝弟忠信之行出为时用是亦报国之一端若区区效贺季真盘旋于鉴湖一曲间自逸之计则得矣岂士君子之所望哉濓亦耄矣诏许献嵗归田乃于先生之行厯叙其故非惟赠先生也亦窃思以自朂焉
　　送胡十判官西还诗序
　　牵情缀思莫难于别离感物成声莫逾于歌咏是以汉士有河梁之赋唐人有芳园之集葢将序礼焯勤宣休埀烈嫓燕飨于周诗准乐律于商雅者也安定胡十判官辨章公之婣弟也頴标比栢茂质方琼苞韫三灵之秀潄濯六艺之府发为葩藻思仿枚邹征诸谋猷欲攀管乐顷绾贰车之绶佥伟右轓之选安西之幕府多才鳯阁之舍人有格遽投华簪寻盟杜若来游建业光映荐绅晴招钟阜之云晓勺秦淮之水冲孚洽清闻流滋暨其西还无不东企于是割鲛人之春绡撷鸾女之秋绮五色争灿八音允和既合比兴之则不殊韶濩之奏爽气浮游于前旌夜光陆离于行槖不鄙疏才得题雅制爰撃瓦缶之謡用相骊驹之什其诗曰
　　白鴈响遥渚丹叶蚀山樊繁霜一何胶萧晨孕枯寒激中方成纡别逺良独难江筵有笙匏纎簧扇防翰欲奏阳阿曲芳懐注幽散情长江流促人遐冈势漫何以寄所思袖有翠兰玕刻作双松栢持之缀君鞶
　　送和赞善北归养母诗序
　　太原和君希文吕忠肃公之髙第弟子也在胜国时肄业成均通诗之传疏积试八分将与有禄食俄丁外艰而去养母太行山中饮水著书以为乐以翰林待制征不起已而中原板荡大臣名将争辟以为属亦不起防兵荒相仍暴军掠人以充粮所向殆尽唯希文堡障获完希文昆弟之孤女十有六人当艰难险阻之中希文又能保全携持而卒归于士族故人见希文者咸称之为卓行云入我国朝大将军徐魏公闻其名荐而起之希文即束装就道见上于治朝与语甚恱擢为刑部郎中未几迁太子赞善大夫日侍书东朝间尝陈其情素云小臣有母春秋之髙至八十有四无他兄弟以为养臣行年亦且六十虽有子仅四嵗耳乌鸟私情其能自已乎言讫潸然出涕东朝以其言闻上恻然悯之即日遣北还夫君子之为学劬简编惫精神穷年矻矻犹以为未足岂务为哗世取宠之具哉亦曰学为忠与孝耳然其道无二致能忠于君必能孝其亲希文以胄监之俊英虽出而仕而念母之切惓惓不少忘所以终遂归养之志希文亦知所以致此者乎葢生逢有道之朝皇上执孝道以御天下故希文朝有请而夕戒涂也希文之还服五防斓斑之衣戏舞亲侧升堂为寿宜曰此非儿所能天子之恩也耆寿之朋簮缨之俦闻希文之归必行斚授饩委曲相问劳又宜曰此天子之恩非某所能也州里从游之彦尝受经希文者必罗拜后先问朝廷所以遣还之故又宜曰此非予所能天子之恩也希文果能之则诚知归美报上之义而无愧于学诗者矣虽然希文固卓行之士其能全家以智活乡党以仁裁出处以义固人之所难能然希文不可以是而自足尤当増益其所学他时杖防重来推内圣外王之道以辅我国家上跻唐虞三代之盛使事功勒之鼎彝名氏升于史册方无负忠肃公之教不可狥一夫之私行而遽已也传曰求忠臣者必于孝子之门予葢于希文望之
　　送叶别乘之官通州诗序
　　括苍叶君景龙新拜通州别乘之命将之官前御史尚书刘公伯温为率朝署簮缨之贤及山林华藻之士以杜甫诗勲业频看镜行藏独倚楼为韵赋诗饯之请予为之序余谓景龙生名宦之家自幼习闻诗书礼乐之懿谁不知之弗俟余言也其饬已亷介操心仁恕每有及物之功弗俟予言也至于践履中外渉厯礲切物态民情无不能周知亦弗俟余言也无已则有一焉圣天子在上所以宵衣旰食不敢自暇逸者岂非为斯民乎一州之民欲借以安者得非托之景龙乎景龙务勗焉可也予与景龙之兄景渊使君游姓虽异情则兄弟也于是为序其事复总用前韵作诗十解繋之首简云诗曰
　　大明丽层霄青芝吐葐蒀物防且瑞世人当建奇勲【一解】而兄我所敬华皓见须鬛谢却山中云遑遑赞王业【二解】矧君才思多锦绣照青春摛文追马卿哦诗学李频【三解】鹤汀接清煦蕙幌怯新寒引尊连月吸倚剑带花看【四解】一从离岩扃十年服官政炙灯竹素间无一非龟镜【五解】朱衣佩银鱼光彩耀一城自顾室磬悬无以赠君行【六解】幸有绿绮琴寳之如珩璜愿君日弹之勿遣匣中藏【七解】一弹浇风淳再弹民生足众生藿蘼中行见翘松独【八解】栩栩亦有徒如君世宁几不见庭前竹迎风自相倚【九解】官道年年别别君重离忧相思定何处邻笛起江楼【十解】
　　送安南使臣杜舜卿序
　　天眷有徳戡定四方以靖安生民于是我皇帝龙飞淮右仗剑渡江天下豪杰云合景从一鼓而江南平再鼓而汴洛定三鼓而齐鲁晋秦以宁四鼔而幽燕辽朔悉入版图厯数攸归大统以正徳威所及雷动风行浩浩荡荡覃及无际于时安南国王陈日煃鼓舞皇化遣使称臣帝嘉其向慕之诚诏翰林侍读学士臣张以宁典簿臣牛谅赐以印绶仍其旧封为王使者赍诏而行未及国而王薨其世子日防继志述事守礼惟谨遣陪臣少中大夫杜舜卿告哀于朝请嗣厥位帝帅羣臣素服受舜卿见于西苑之幄殿慰问良久皇情防然伤悼退而叹曰日煃率先内附朕意西南之民将有攸赖不知贤王何去朕之急也遂亲御翰墨为文一通以祭之辞意凄恻读者感动即日翰林编脩官臣王濓吏部主事臣林唐臣奉命以往且诏世子王其国取前使者所防王印授之其徳至渥也呜呼皇帝君临万国如天日之照光无不被而王之父子能守臣节如江水之流势无不东上以徳而化下下以诚而事上君臣之遇合可谓千载一时者矣然而汉置九郡而交阯居其一唐分岭南为二道置节度立五管而安南亦焉地虽僻在炎徼涵濡中华声教者已久固能尊事大国确守臣职昭被宸眷克保其土地人民与我国家相为悠久播之方今传之后世书之信史嘉名美绩焜燿铿鍧当非他国之君所可及不亦盛欤在昔之时君子有行役者必赋诗以闵其勤今舜卿崎岖万里而来中朝士大夫皆念其贤劳于其还也发为咏歌以道其事夫导宣上徳而布之四方者史臣之事也濓虽不敏乃本诸作诗者之意而为之叙云
　　送陶九成辞官归华亭序
　　君子其可必于仕乎曰否可以仕可以不仕曰仕而不仕亦繋其逢乎曰否可仕而不仕不可也不可仕而强于仕亦不可也唯其义而已曰义之所在奈何曰义者宜也当其可之谓也欲当其可非守道君子其亦戛戛乎难矣哉呜呼斯人吾不得而见之矣得见其次焉者斯可矣天台陶宗仪九成有学之士也侨居华亭之泗泾饮水著书多至一百余卷防朝廷设六科以求贤郡守遂以九成为荐将授之以官九成慨然曰不仕古云无义当草昧之初兵戈未息法制未定民气未苏吾不可以不仕不仕何以解生民倒悬哉今天清地宁六合一家论道经邦皆防龙稷契之彦趋事赴功多龚黄姚宋之俦四方人士乐观治化之成赢粮而驰骛者动千余人无事于吾也吾可以不仕矣去而为巢父为许由为严子陵撃壤而歌以为太平之幸民不亦可乎白之铨曹铨曹允之列之丞相府相君嘉之于是九成翩然东归荐绅之家咸唶曰九成之出处其亦合于义哉或曰非是之谓也九成有弟曰宗传近擢代县令曰宗儒妙柬为选曹郎官九成之意以谓一家不可以俱仕恐妨进贤之路故力辞之不特如前所云而已也曰是未知九成者也九成伯仲之才不为不美矣其问学不为不充矣九成之志岂不欲如河东之三薛清江之三孔虎林之三沈番阳之三洪蜚英声于当时树芳烈于后世其所以果于辞荣而谢宠者亦度其时可以不仕也避嫌云乎哉虽然九成之归也结庐泗泾之上日坐臯比横经而讲肄之子弟从之者皆知所以孝弟忠信出而事君又皆知能致其身之义九成有功于国比于他仕者留心簿书期会而不知教化者又为何如哉茍谓之仕亦可也抑予闻国家稽古右文大兴文治严禁林清切之选增成均弟子之员有如九成之贤其在所弃乎在所取乎九成行哉席不及暖突不暇黔予知鹤书之赴陇矣九成必不能于果不仕矣九成行哉
　　送国子正苏君还金华山中序
　　同郡苏君平仲成均教胄子者五年近臣有荐其才于上者即日召见亲擢为国史编摩之职平仲诣丞相府辞曰禁林地望清切日侍天子左右备顾问区区幼有瞆疾虽麄通文史诚不足以堪之敢辞丞相以闻上亦弗之彊已而铨曹将别奏官之平仲念去亲日久望天末飞云慨然有感于中复走白丞相许之戒行李且有日与平仲游者重惜其去咸发为声诗而以首简授予序平仲予素敬畏者也将何言哉以论乎家世则三苏之名闻天下其隆徳重望至今与岷峨争雄遗书流落四海日星赫而风霆喷璇玉缀而瑶球悬韶钧鸣而律吕谐师表百世人无异辞奚借予之言哉以论乎学术则嚅哜乡学之懿遡渊源于伊洛蹈轨辙于闗闽义理精防析如蚕丝训攷是非判若白黑亦既心凝而身履之矣又奚借于予之言哉以论乎辞章则体裁严比姿态横逸如春阳被物或根或荄或卉或条或小或大或圆或偏各随其物而畅之无有同者其视胶滞一体守常而不变者何如也是故大夫士卿公欲文词者必曰我征之苏君也隐逸及方外之人欲求文者必曰我征之苏君也平仲之令闻勃然兴煜然不可遏又奚借予之言哉无已则有一焉古者国有国史下至闾巷之间亦有闾史皆据官守勿失纪善恶以示劝戒其国史之法见乎书备乎春秋以事繋日以日繋月以月繋时以时繋年殆犹山岳之有定形不可易者太史迁别出新意轻变编年之旧创为十二纪以序帝王十表以贯歳月八书以述政事三十世家以录公侯七十列传以志士庶厯代史官遵之而春秋之义类隐矣荀悦萧頴士颇讥之而未能大有匡建至司马温国公光始取法于春秋采繋国家盛衰生民休戚之事起周威烈王讫于五代成一家言号曰资治通鉴刘恕直谓非迁之所可拟葢公论云然五代之后而宋承之宋之后而元承之宋有李焘虽尝着为编年异同之论皆并存之葢不敢当作者之任特广记备言以俟删削元史幸新脩纵有漏遗十四朝之行事亦颇粲然可覩有能搜纂以续司马之书者将不在今日乎平仲学术之富如此而辞章之美又如此其东还也晨昏定省之余集诸英俊繙阅新旧所藏独操笔削而成百代不刋之典将不在平仲乎平仲之家少公以马迁浅近不学疎略轻信上观诗书下考春秋及秦汉杂记成古史一书至今传之平仲因其家世之懿肆其鉴裁之公使人称之曰苏氏一门世济其美将不在吾平仲乎予也不敏以荒唐之学杂凡庸之识尝思有所著作玩时愒日莫能就绪今年已迈矣双鬓皤矣形骸弗强而精神寖衰矣徒持寸管为无用空文以应四方之求日不暇给茍不于平仲是望果谁望乎平仲将行率六馆之士祖饯于龙江之上睇晴云之孤飞观白日之易流酌巨觥而属平仲曰歳不我与睽离之言不足以污平仲予之所深望者不朽之盛事鉴世之元也平仲幸聴之愿举此觞为寿平仲曰敢不唯吾子之命一饮辄尽于是抗手而别
　　送翁好古教授广州序
　　郡府之设教授自宋之中世始然不轻以畀人严立试法即舍人院受题呈大义五道文入等者方白省臣用焉复虑无以统临之也别设官提其纲要司其举刺验其惰勤而惟恐有不及至于闾里有出为句读师者亦必从所属陈试经义弗悖于理者始听其法至详且宻矣或者犹病其不法三代大小学为教而徒泥于训诂文词之间呜呼可谓难矣近代以来急于簿书期会而视教民为悠缓司学计者以歳月序迁豪右海商行赇覔荐往往来倚讲席虽有一二君子获厠其中孤薫而羣莸一鼓吻一投足辄与之枘凿唯彼饮食是务号称子游氏之贱儒者日夕与居是故稍励亷隅者不愿入学而学行章章有闻者未必尽出于弟子员论至于此宁不为之长嘅今我皇明一遵三代为治初入小学习以礼乐射数及升大学则明修己治人之道且为之择师尤慎府设教授一员必试经义于铨曹文既中格然后白宰相署牍俾权教职三年有成始令为真其视宋益加宻矣四方风动无不淬砺濯磨以思显所学当是时越有翁君好古旧以名经举进士兼工古文辞有司荐之于朝将官于州县好古以目眚辞众惜其才不忍听其去乃试教官用为广州教授濒行陶参政中立朱太史伯贤既各有序赠之好古复来征予言予闻之师曰牧伯以政为治校官以教辅治其职葢钧重矣夫以一韦布之儒获际昌辰与牧伯分庭抗礼得以施化民成俗之道诚非细故哉好古之行也灵承皇上法古兴学之意而尽革近代循习茍简之弊闾里之句读师必月会之授以彝伦大义使渐摩诱掖之庶几相率而为进徳之归时虽不设提举官而府尹之统涖部使者之所覈实其法尤严也岂无以好古学政之善闻于上者好古勗哉毋徒泥训诂之繁文为也毋徒溺藻丽之词章为也好古勗哉
　　送会稽景徳辉教授乡郡序
　　成周之时自国都以达于家于党于术无不置学学必立师师必以仕焉而止及道明徳充者为之然以其国之贤还教其国之人不翅父兄之临子弟名实之素孚而不藐然无闻也情文之素稔而不涣然无属也于是其言易入其教易行秩秩而相亲欣欣以相爱恩义两尽薰为太和徳成材达有非后世之所能及也防稽古诸侯之国今为浙河东大郡防学官阙教授员乡之子弟咸曰言笃而行醇惟我景先生则然其黄髪老成人又曰擩哜经腴朝夕不自餍著述成书惟我景公则然既而郡僚闻之府公亦闻之相与谋曰府庠之无师二千石之责也景君之贤信如子弟老成人之语以乡人之所尊而为乡弟子之所师未见其不可也盍上其事于选曹乎选曹既从其请试景君以春秋经义一通白于丞相府报下如章景君将东还涖教事词林编摩之英成均宿学之士藩府賔僚之贤咸造文若诗荣之而以首简授濓序嗟夫师道之不立也久矣颇求其故后世拘于选格多用异邦人为之师其实未易孚其情未易稔往往若秦越之相视日夜幸代者之至则望望然去矣今景君之独能致是者何哉亦曰圣天子在上旰食宵衣以成周为法然后得遂其所志如斯尔景君之行也当思南渡羣贤之子孙咸萃是邦或以徳行文辞着或以道学政事闻世之相去未逺也文献犹有足征景君能于此尽心焉则移风易俗之效将粲然可观矣若曰吾耄及之他尚何所图不过便禄养于桑梓之邦而已岂惟非乡之父兄子弟之所望虽濓亦将致尤于景君濓知景君决不尔也故人有宋无逸许时用二君亦乡先生也闻景君讲道于乡也其将有以翼助之哉景君名升其字为徳辉云
　　送许存礼赴北平教授任序
　　鸿儒之胄传经为难非藏髓以接肌盍钩深而致逺欲承家学罔匪俊贤景伯之贯五经仲师之明三统咸号善继致宣令声有如婺郡许文懿公为武夷之世适作防内之人师茧丝马鬛析理义之精防粉墨铅黄发笺文之枢要完经翼传著述满家箪食瓢饮肥遯终世其克生于令子遂允蹈于前猷务纯楙以自持敛华英而弗耀倡道丹溪衿佩坌集扬徽京辇荐牍交驰天池卒驰于鲲鹏钟阜竟辞于猿鹤于是上名宰府试艺铨曹典五教于比藩列诸生于东序朝绅悦怿侯服推尊斜川无愧于小坡西平咸称为有子况当胜国之都尝为人物之薮教铎斯振壹是韶濩之音艺圃深培竚见菁莪之盛如濓不敏比徳知惭秋髪盈簪慨年华之易迈春花梦笔觉文彩之已非粗叨鼎钟之荣敢忘桑梓之敬偶他乡之相遇慰昔日之襟期把酒临风髙情闿朗炙灯论道义昭融胡墨突之未黔遽江帆之催发虽无藻思强缀芜辞继前古之芳音首羣英之雅制云尔诗曰
　　有菀者柳生于河麋折以送子而兴我懐我懐伊何乡之文献人逺言防不絶如线之子之生实绍前徽彬彬其文郁郁其仪兰在逺林其香苾芬岂期人知人辄有闻我传我经其谟孔臧以迪以将以牖其衷【叶】遥遥北藩在燕之墟土俗劲悍柔以书诗不见白云英英在山起而为泽卉木斯蕃教雨之施功亦如此茍专丘壑孰为杞梓学贵有用于子实多目送征颿其如别何其如别何献此春酒后夜相思白月在柳洪武九年正月十八日
　　送东阳马生序
　　余幼时即嗜学家贫无从致书以观每假借于藏书之家手自笔录计日以还天大寒砚水坚手指不可屈伸弗之怠录毕走送之不敢稍逾约以是人多以书假余余因得徧观羣书既加冠益慕圣贤之道又患无硕师名人与游尝趋百里外从乡之先达执经叩问先达徳隆望尊门人弟子填其室未尝稍降辞色余立侍左右援疑质理俯身倾耳以请或遇其叱咄色愈恭礼愈至不敢出一言以复俟其欣悦则又请焉故余虽愚卒获有所闻当余之从师也负箧曳屣行深山巨谷中穷冬烈风大雪深数尺足肤皲裂而不知至舍四支僵劲不能动媵人持汤沃灌以衾拥覆久而乃和寓逆旅主人日再食无鲜肥滋味之享同舍生皆被绮绣戴朱缨寳饰之帽腰白玉之环左佩刀右备容臭煜然若神人余则緼袍弊衣处其间略无慕艳意以中有足乐者不知口体之奉不若人也葢余之勤且艰若此今虽耄老未有所成犹幸预君子之列而承天子之宠光缀公卿之后日侍坐备顾问四海亦谬称其氏名况才之过于余者乎今诸生学于太学县官日有廪稍之供父母歳有裘葛之遗无冻馁之患矣坐大厦之下而诵诗书无奔走之劳矣有司业博士为之师未有问而不告求而不得者也凡所宜有之书皆集于此不必若余之手录假诸人而后见也其业有不精徳有不成者非天质之卑则心不若余之专耳岂他人之过哉东阳马生君则在太学已二年流辈甚称其贤余朝京师生以乡人子谒余譔长书以为贽辞甚畅达与之论辨言和而色夷自谓少时用心于学甚劳是可谓善学者矣其将归见其亲也余故道为学之难以告之谓余勉乡人以学者余之志也诋我夸际遇之盛而骄乡人者岂知予者哉
　　送王文冏序
　　上既立太学以育才俊士六七年间竒能足用之人骈兴错出布列乎内外为政咸有可称已而虑文学之臣未多见也乃诏丞相御史大夫择弟子员质美而能文者得三十有五人命博士躬与之讲説日程其业而歳望其功丞相诏诸生喻上防以为古之有文学者若游夏以降汉之司马迁班固唐之韩愈宋之欧阳修苏轼皆杰然自立于世后世从而师之至今不衰诸生何异于斯人哉乌可以不勉皆谢而退莫不思自奋拔以称上意上犹恐待之或未至也十二年春复诏大臣曰朕甚欲尊显诸生虑其未悉吾意诸生入学之日久矣其令归省其亲赐其二亲帛各四端有妻孥者携以来月与粟钱务得其欢心勿惜有司费于是防稽王生文冏承命将还造余请曰上之恩诸生者至矣文冏未知所报愿有以教之自昔国家之兴骏功溢宇内盛气薄日月天地为之磅礴山岳为之动揺必有异才之士出而宣之然后上下得其序神人和而庶物育否则灾害生焉皇上有天下今一纪宪章文物无让古昔思得异才出而宣扬盛美播于无穷而诸生适逢其时一何休哉是诏一出凡含声鼓喙者皆当奋跃以效才技况诸生躬承其宠而目覩其盛乌可不思报也士之有文者患不逢治世逢治世患乎无位不得被于人诸生以美才际盛时显位可必取诚能以游夏自视如上之所期岂非诚有志者哉文冏归见余友梁先生故太学师也尚从而质焉
　　送陈庭学序
　　西南山水惟川蜀最竒然去中州万里陆有剑阁栈道之险水有瞿唐滟滪之虞跨马行篁竹间山髙者累旬日不见其巅际临上而俯视絶壑万仭杳莫测其所穷肝胆为之掉栗水行则江石悍利波恶涡诡舟一失势尺寸辄縻碎土沈下饱鱼鼈其难至如此故非仕有力者不可以游非材有文者纵游无所得非壮彊者多老死于其地嗜竒之士恨焉天台陈君庭学能为诗由中书左司掾屡从大将北征有劳擢四川都指挥司照磨由水道至成都成都川蜀之要地扬子云司马相如诸葛武侯之所居英雄俊杰战攻驻守之迹诗人文士游眺饮射赋咏歌呼之所庭学无不厯览既览必发为诗以纪其景物时世之变于是其诗益工越三年以例自免归防余于京师其气愈充其语愈壮其志意愈髙葢得于山水之助者侈矣余甚自愧方余少时尝有志于出游天下顾以学未成而不暇及年壮可出而四方兵起无所投足逮今圣主兴而宇内定极海之际合为一家而余齿已加耄矣欲如庭学之游尚可得乎然吾闻古之贤士若顔回原宪皆坐守陋室蓬蒿没户而志意常充然有若囊括于天地者此其故何也得无有出于山水之外者乎庭学其试归而求焉茍有所得则以告余余将不一愧而已也
　　送防稽金生序
　　余居京师十余年四方贤士从余游者众矣晚得某生之才余爱之既甚凡见其乡闾及所与交游之人无不爱也今年某生以其友太学郭生濬来见郭生与某生同邑出其文数十篇读之善驰骤可喜与之语义理蔚然余又爱之既而郭生又以其同舍防稽金文举访予且称文举交朋友有义见人有才者事之惟恐不至善为诗太学之论诗者必称之余又以爱郭生者爱焉天下之人不肖者常多而材者常少不肖者如野蒿山不培而自长材者如灵芝瑞木举世不一二见灵芝瑞木之不易得如此见者茍不爱之非无目之人必无识者也是岂人情哉自昔国家盛时材士布列于朝与其同时者且犹爱之况今丧乱之余斯道之不絶者如发则才之生于此时者尤不易得也其可不加爱乎予怪世之士为识不见有才者位尊则忌其蔽吾名年少则恶其分吾誉交排竞讦伤至公之道益知某与郭之交荐其友为可爱而喜文举爱才之心为足取也及文举将归省其亲某生为之求言余故以爱才之説告之使见文举者若覩灵芝瑞木然而毋蹈余之所恠也
　　送李生序
　　善观璞者不观其形而观其色善观人者不于其材而于其气形可伪也色不可伪也材可强也气不可强也摩其外煇然而温栗然而润人虽忽之吾必以为良玉矣叩其气肆然而直浩然而正虽未措于世吾必以为美才矣古之育才者不求其多才而惟养其气培之以道徳而使之纯厉之以行义而使之髙节之以礼而使之不乱薰之以乐而使之成化及其气充而才达惟其所用而无不能加之以天下之大事而不劳优之于庙堂之上而不变穷居于荒陬陋巷而不忧其中有所受而然也故惟有所受者然后能有所为譬之大海然百川之灌千载之积受之而不辞然后能培万彚载舟楫而不难污潢之水一叶加之则胜浮之以桮则沈矣故君子贵乎有养也临海李生宗鲁在太学侃侃自许不逐时辈俯仰囊无一金之赀处之恒无忧色是非其气有足恃能然耶彼见宝货而喜者死于寳货者也以困贫为忧者终于困贫者也故惟安贫贱而后能脱贫贱轻富贵而后能享富贵安贫贱而轻富贵非善养气者乌能尔耶生之气美矣能养之以道吾未见其终贫贱也今年生归拜其亲其友某为余告且言生以布衣归未有以慰其亲请以言荣之余言不足以荣生或者因余之言以求生则知生之所得者过于人逺矣


　　文宪集卷八
　　钦定四库全书
　　文宪集巻九
　　明　宋濂　撰
　　序【凡三十一章】
　　送部使者张君之官山西宪府序
　　天地正气絪緼轮囷百折不回行乎太虚在物受之则为解廌为屈轶在人受之则为刚烈之士刚烈之士贵势莫能加威力不能变参乎气化关乎治体其重于物又不翅百千焉呜呼正邪不两立正气伸则邪沴廓清矣我国家始建国江左辄从秦元之请立按察司设官分职弹劾百僚所以伸正气也迄今埀二十年宪度益严遴官益精有若山西宪佥张君孟兼尤号称职者也孟兼性鲠亮不善为依阿人有曲必面白之虽惭沮羞缩不暇顾然亦无他伤当良朋盍簪酒酣耳热抵掌笑谈胷中森然芒角必尽吐出乃已其气衮衮不衰名上中朝选教胄子久之迁南宫奉常奉常南宫掌礼仪郊祀之事无以摅其耿耿及今出持使节知孟兼者讙曰孟兼行哉民生休戚无不得言吾见轺车夕至而封章朝上也贪赇舞法吏吾见望风畏詟解印绶而避去也民寃之不伸戾气欝结吾见涣然而氷释也孟兼行哉虽然鸷鸟之扬扬不如威凤之狻猊之彊彊不如祥麟之容容刑法之堂堂不如德化之雍雍人不务德则已茍有徳焉又何憸壬之不革行哉憸壬革行正气之复正道之行也孟兼盍于此而留意哉吾乡先达自宋以来绣衣持斧赫赫见称于时者凡六七人嗣芳猷而继遐轨窃于孟兼望之孟兼行矣孟兼精于古文辞前御史中丞刘公极称道之尤深名理之学其与李证应奉往复论性书上彻九重之听召对左掖门士林以为光荣云
　　送黄仲恭赴官余姚序
　　乌伤黄仲恭翰林侍讲学士黄先生之子也以廕补官同知余姚州事将行县大夫及乡之寿俊先生之门人咸往饯于绣湖之上离觞既倾县大夫进而言曰同知之职在昔为郡丞为别驾为司马虽均号上佐其实非事之长而州牧或得以辟置之今则出于朝廷之命事之大小无所不当问其职之不轻也较然矣奈何官失其分强者忿鸷自将与守抗衡弱者依阿取容又一切局于钳制不敢吐一气出一辞二者胥失也方今四海尘防财用乏絶民心危迫为天子佐二千石者当如是耶愿仲恭以此为戒乡之夀俊又进而言曰先王之制酒礼一献之间主宾百拜所以避其祸也后世为麯糵之托终日昏防鲜有不偾厥事昔之人尝有碎力士之铛破鹦鹉之杓者所以药沈痼拔深溺进新德也愿仲恭以此自朂先生之门人又进而言曰士君子非以传圭袭组为难能世其德业为难仲恭先居士以布衣欲借剑斩佞人头其刚大之气至今可掬先吏部又以学识受知丞相宦业益显今尊公先生又以文章为海内第一学者仰之如北斗如泰山继其后者不亦难哉愿仲恭以此自勉仲恭皆再拜曰梓虽不敏敢不夙夜祗奉嗟夫人之赠人以言者多贡以谀辞以相悦孰有如羣公者乎稽其所言县之大夫所以朂其职也乡之寿俊所以树其德也先生之门人所以昭其世也能是三者其何愧先生之子耶仲恭尚慎哉仲恭才赡而智周能力于行弗滞于物其必有以处之矣濂受学于先生最久而与仲恭游尤宻敢直纪其事复赋河有行舟四章以别诗曰河有行舟其水弥弥之子于征其去如矢河有行舟其水浪浪之子于征言戾海邦河有行舟其水沃沃之子于征曰佐州牧之子行迈我懐孔悲有椒有兰苾如芬如持以赠子缀之裳衣吁其别矣如何勿思
　　送吕仲善使北平采史序
　　皇帝即位之明年四方次第平乃诏文学之士萃于南京命官开局纂元史爰自太祖开国至于宁宗凡一百二十六年已据旧史檃括成书而元统迄于终祚又三十六年遗丈散落皆无所于考丞相具以上闻帝若曰史不可以不就也宜遣使天下访求之于是仪曹防诸史臣发凡举例具于文牍遴选黄盅等十有二人分行各省佥以为北平乃元主故都其文献必有足征者非精练博敏之士未易以集其事予友仲善方司膳成均实应其选戒行李且有日与仲善游者咸为赋诗以予尝与刋脩之末俾题其篇端呜呼传有之国可灭史不可灭然既亡其国矣而独谓史为不可废者其故何哉盖前王治忽之微兴衰之由得失之效皆可为后王之法戒史其可灭乎然自汉以迄于近世类多羣臣奏请始克缉成典籍惟我皇帝既承大统即蔽自渊衷孜孜以纂脩元史为意则其神谋睿断卓冠百王伟量深仁与天同大巍巍乎不可尚已仲善行哉采石室之遗余询名贤之纪录俾信史免于阙文传诸后世其不有望于仲善矣乎仲善行哉吊齐鲁之故墟探幽燕之陈迹呼酒长歌拔剑起舞将又不在于仲善矣乎然则仲善兹行亦壮矣若予者年逾六十髪白神耗不能逐车尘马足之间以摅写其中情仰睇飞云唯有慨然遐思而已然而铺张上德以昭布四方埀诸无穷者史臣之事也庸敢备书之以为序而区区离别之怀有不暇计也仲善姓吕氏章贡人有学有文其闻誉盖翕然云
　　送徐教授纂脩日厯还任序
　　洪武六年秋九月皇帝御谨身殿从翰林学士宋濂之请妙柬文学之士四三人纂脩大明日厯而诏濓与吏部尚书詹同司总裁事当是时杭州府学教授徐君大章实在选中开局于内府日给大官之膳而令中贵人护阍非奉勅旨不敢入其事至严也濂时与大章辰入而申出凡兴王出治之典命将行师之绩采章丈物之懿律厯刑法之详咸以事系日以日系月以月系年必商确而谨书之濂年加耄不能有所猷为唯发凡举例而已其助我者大章之力居多越四月书成共一百巻遴日上奏登盘龙金匮中奠于丹陛之下缙绅之家争欲荐大章入词林大章坚以足疾辞濂因为陈情于上乃诏赐文绮纎缯各三装钱六千文仍俾其职为真故事教授试职三年俟育材奏功方许真授大章时未朞年乃异数云大章将还莅教席濂饯之秦淮河上与之言曰教授之职虽设于宋其任亦云重矣在绍圣初诏令中制科及进士第上五人礼部奏名上三人府监广文馆第一人始令为之大章起布衣而辄膺其任岂无其故耶汉法太史公位丞相上天下计书先上太史公副上丞相由唐及宋宰相皆兼史官其重如此大章以一教授之微乃召入史馆与编摩之列又岂无其故耶盖大章博览载籍发之于词章霞灿波萦峻洁鲜朗威仪俨雅又足为后进师表声名籍籍起儒林间当此圣明之朝材咸求实不于其官于其人故大章致此无难也然而黄琮之贵必登于方明大雅之音必奏于清庙理势则然大章以温然之姿锵然之文乃鳃鳃下教于一郡如惜才之论何濂诚耄矣髪种种被肩矣聪明不及于前时矣词林清切之班非大章谁所宜堪行将力荐而用之脱使大章实不良于步趋虽卧治之亦可也大章以为何如明年春正月友生金华宋濂序
　　送王子充字序
　　同门友王君子充谓濂曰袆名凡三易初名伟次名后复更今名文虽易皆从韦者以其声之近也其名伟暨时乡先达内翰栁公文学呉公尝为之说唯今名未有畅其义者幸同游学黄文献公之门敢以累吾子尚有以详告袆也濂曰子充其欲存古之道哉夫袆之为物古之蔽膝所以被于裳衣之上覆前者也其制则上广一尺下倍之长又倍之颈视上广劣其半肩之革带视颈又去五之三其名则江淮谓之袆或谓之韨关西东谓蔽膝魏宋南楚谓之大巾齐鲁之郊谓之裧襦西南蜀汉谓之曲领或谓之襦韠又谓之襜焉陈楚谓之衳其义则古者佃渔而食因衣其皮唯知蔽先后而已后王易之以布帛而犹存其蔽前者不忘其初也今吾子充闲居乌伤溪上日求四库之书擩哜其芳润而驰骤厥辞藻火炎而交龙飞林艳媚而川花鲜翠霞萦而頳虹回可谓能一时之至文矣今乃以袆为名而子充是字殆欲存古之道以反无文之文乎无文之文其文之初乎于戏子充之不忘乎初者岂直文而已哉由是而充之酒醴嘉矣必思酒明水之为尚焉莞簟安矣必思蒲越藳鞂之为贵焉黼黻文绣美矣必思疏布之可登焉丹漆雕扆华矣必思素车之可乗焉昔者先王以此交神明而防民行者欲人反始尊质也子充率是道也太古醇之行可驯致矣夫以燔黍捭豚不可施于礼文繁缛之日巻领结绳不可用于太朴分散之时此无他势有不同也况为士者当与世推移因其所宜变而通之以润国家为务而欲泥古之质诋今之文譬犹圎枘而方凿必有不合者矣虽然此非所以言子充也子充厉古学而惇古行者其心亦岂恤戾于今哉盖古之士也确今之士也爽古之士也白今之士也墨古之士也靖今之士也莽古之士也贵今之士也贱子充欲存古之道者其将反始而尊质乎成已成物之道皆能由是而充之庶几无愧于名若字矣乎濂也不敏亦嗜古学者也姑因子充之请为详举诸经之疏及尔雅方言説文释名等篇而畅其义如此若所云妇人之袆谓缡緌也即香防也王后之服袆衣谓画袍也袆当为翚即翚雉也五彩纯备者也皆非子充命名之义也
  </div>
  <div class="pagination">
   <a href="文宪集_page5.html">
    上一页
   </a>
   <a href="文宪集.html">
    1
   </a>
   <a href="文宪集_page2.html">
    2
   </a>
   <a href="文宪集_page3.html">
    3
   </a>
   <a href="文宪集_page4.html">
    4
   </a>
   <a href="文宪集_page5.html">
    5
   </a>
   <span class="current-page">
    6
   </span>
   <a href="文宪集_page7.html">
    7
   </a>
   <a href="文宪集_page8.html">
    8
   </a>
   <a href="文宪集_page9.html">
    9
   </a>
   <a href="文宪集_page10.html">
    10
   </a>
   <a href="文宪集_page11.html">
    11
   </a>
   <span>
    ...
   </span>
   <a href="文宪集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
