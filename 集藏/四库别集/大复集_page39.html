<!DOCTYPE html>
<html>
<head>
    <meta charset="UTF-8">
    <title>大复集 - 第 39 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大复集 - 第 39 页/共 42 页</h1>
    <div class="content">　　有问于何子者曰今之师何如古之师也何子曰古也有师今也无师曰然则今之所谓师者何称也曰今之所谓师也非古之所谓师也其名存其实亡故曰无师曰古之师可得闻与曰古者敎之之法曰性曰伦性则仁义礼智信是也伦则君臣父子兄弟长幼朋友是也于是而学焉以由之曰道学焉以得之曰徳用之而足以举于天下曰业是故古之师将以尽性也明伦也则其道徳而蓄其业也是谓古之师也曰何谓今之师曰今之师举业之师也执经授书分章截句属题比类纂摘略简剽窃程式传之口耳安察心臆叛圣弃古以防有司是故今之师速化茍就之术干荣要利之媒也曰师止是二者乎曰否不止是也汉有经师作训诂以传一家之业者也君子有尚之唐宋以来有诗文师辨体裁绳格律审音响啓辞发藻较论工鄙咀嚼齿牙媚恱耳目者也然而壮夫犹羞称之故道徳师为上次有经师次有诗文师次有举业师师而至于举业其卑而可羞者未有过焉者也曰然则废举业已乎曰何可废也今之取士之制也士进用之阶也曰是既不可废子何谓其卑而可羞也曰吾所谓卑而可羞者非其制使然也师举业者之敝也古之师之教者立廉耻之节守礼义之闲不重富贵不羞贫贱不诎身于威武不失志于患难故上乐得人而用之夫今独不欲得是人用哉顾以身求之势为难也故以言观之以言观之故有科举之制岂逆其师之敎弟子之学乃以为利之门也尝见今之为其子弟求师及其子弟之愿学者口访耳采有告之曰某髙官也其前髙第也其举业则精也其师之于是虽千里従之也又告之曰某未有髙官也未有髙第也其道徳则可师也于是虽比舍弗従之矣夫巫医乐工与凡百工相师法以习其技艺所以求食也安有士相师以求食而可为也此吾所谓卑而可羞者也曰若是则何如而可也曰今之举业所习者固古圣人之言也因其言求其道修之内而不愿乎其外达则行之困则存之兴斯教也安知今之师非古之师哉问者于是避席曰今日乃承益我以师之说
　　说琴
　　何子有琴三年不张従其游者戴仲鹖取而绳以弦进而求操焉何子御之三叩其弦弦不服指声不成文徐察其音莫知病端仲鹖曰是病于材也予视其黟然黒衺然腐也其质不任弦故鼓之弗扬何子曰噫非材之罪也吾将尢夫攻之者也凡攻琴者首选材审制器其器有四弦轸徽越弦以音轸以机弦徽以比度越以亮节音则清浊见机弦则髙下张比度则细大弗逾亮节则声应不伏故弦取其韧宻也轸取其栝圆也徽取其数次也越取其中疏也今是琴弦之韧疎轸之栝滞徽之数失钧越之中浅以隘疎故清浊弗能具滞故髙下弗能通失钧故细大相逾浅以隘故声应沉伏是以宫商不识职而律吕叛度虽使伶伦钧弦而柱指伯牙按节而临操亦未知其所谐也夫是琴之材桐之为也始桐之生邃谷据盘石风雨之所化云烟之所蒸蟠防纶囷璀璨岪郁文炳彪凤质参金玉不为不良也使攻者制之中其制修之畜其用斲以成之饰以出之上而君得之可以荐清庙设大廷合神纳賔賛实出伏畅民洁物下而士人得之可以宣气养徳道情和志何至黟然衺然为腐材置物邪吾观天下之不罪材者寡矣如常以求固执缚柱以求张弛自混而欲别物自褊而欲求多直木轮屈木辐巨木节细木欐防何不为材之病也是故君子慎焉操之以劲动之以时明之以序蔵之以虚劲则能弗挠也时则能应变也序则能辨方也虚则能受益也劲者信也时者知也序者义也虚者谦也信以居之知以行之义以制之谦以保之朴其中文其外见则用世不见则用身故曰虽愚必明虽柔必强材何罪焉仲鹖怃然离席曰信取于弦乎知取于轸乎义取于徽乎谦取于越乎一物而众理备焉予不敏愿改弦更张敬服斯说
　　樊少南字说
　　樊生鹏従何子受业能何子之道间日投业进曰鹏闻古者冠则命于父兄先生字之以示成人鹏未有能成然已冠矣请先生有以字我也何子曰鹏荘生所称南图者也汝当字曰少南鹏又进曰字既得命矣恐弗称也愿有言以励我何子乃使之坐而告曰尔闻夫鹏鲲为之也鹏之大数千里鲲亦数千里非鲲则不能鹏也鹏之南图也扶揺而上者九万里风蓬蓬在下足以任其力鼓其后而南非九万里则无以南也故所托者小则弗能大所积者弗能厚则弗能逺蠛蠓之子翔于蚊睫离娄视之然无有也何也所托者小也决起而飞数尺属于墙以投于地雉泄泄飞不逾十畆所积者弗能厚也今夫学者扁扁卑卑狭于守规空空懵懵日无所益而月有所亡者皆所托不足以致大所积不足以致逺者也于是而自念曰吾学大者逺者也何以不能大且逺也犹蠛蠓雉学鹏曰吾何以不能鹏也是故豫樟濩落小尚可以柱梁以榉棘为之虽有巧工不能加焉自致其材也飱糒梁而适莾苍返而腹犹果然饱也粥脱粟者未及郭枵然馁矣自致其力也是故鹏之能大者所托者然也鹏之能逺者所积者然也今尔亦审其托厚其积焉已矣其大且逺者弗难也诗云有扁斯石履之卑兮言所托也惟其有之是以似之言所积也于是鹏豫然作曰敢敬服先生之说
　　袁惟器字说
　　予申卫世家凡数十第然自昔称袁氏曰袁氏世有文武士子弟匪徒袭纨绮者也至予同年举人惟学兄弟于前又盛也惟学之季弟曰锜少而有成志循循饰礼让能善士大夫其为士大夫者皆弗厌以与也于是交防者谓弗可名也当字之而朝信刘君以命予予重朝信命又闻其雅喜与也又惟学弟也则不得辞乃字曰器说曰锜釡类召南曰惟锜及釡左氏传曰筐筥锜釡之器是也夫天下之事小大华朴不能齐也然亦弗必齐也齐于适用已矣支离壅肿弗足以器之而斵镂丹黄反丧其朴皆弗适用尔矣夫锜为器至质也其为用至近也然羞苹藻实俎豆奉賔客享鬼神曷可不谓至美且逺也予观夫今之世家者子弟也疾而不足以器之靡而丧其朴者众也而君乃修揖拜之节事孝敬之实则其诵子祖考而渐于伯仲者有然也君惟益崇其节充其实无破其质无易其近斯无虚于大夫士之所与而所以自致其器者尚有美且逺者也君其试以予言于其兄惟学其友朝信质焉
　　大复集巻三十三
　　钦定四库全书
　　大复集巻三十四　　　　明　何景明　撰序十三篇
　　汉魏诗集序
　　夫周末文盛王迹息而诗亡孔子孟轲氏盖尝慨叹之汉兴不尚文而诗有古风岂非风气规模犹有朴略宏逺者哉继汉作者于魏为盛然其风斯衰矣晋逮六朝作者益盛而风益衰其志流其政倾其俗放靡靡乎不可止也唐诗工词宋诗谈理虽代有作者而汉魏之风蔑如也国初诗人尚承元习累朝之所开渐格而上至治正徳之间盛矣学者一二或谈汉魏然非心知其意不能无疑异其间故信而好者少有及之侍御刘君愽学于诗而好古不厌乃辑汉魏之作访罗遗失彚为此编夫文之兴于盛世也上倡之其兴于衰世也下倡之倡于上则尚一而道行倡于下合者宗疑者沮而卒莫之齐也故志之所向势之所至时之所趋变化响应其机神哉于戱侍御此编不独诵说者徳其功而其意逺矣
　　王右丞诗集序
　　予奉疾还值长夏索处人劝以精力未充且省读书日又无所事野居又无人与语偶取王右丞集读之读且倦则卧卧起则又读凡数日竟其编顾集中长短混列欲考体制以求作者之意实烦简阅乃略加编定稍用已意去取之厘五七言古诗各为一巻五言律最盛为一巻七言律为一巻五七言并六言絶句共为一巻皆首标体制俾篇诗各有统叙总五巻録为一本自备考览不敢以示诸人窃谓右丞他诗甚长独古作不逮盖自汉魏后而风雅浑厚之气罕有存者右丞以清婉峭防之才一起而绰然名世宜乎就速而未之深造也今于古作取其稍去冗泛者不敢加多焉旧本有赋一首今亦删去其裵迪诸人之作附见者亦惟论其诗而取之不尽去
　　海叟集序
　　景明仕宦时尝与学士大夫论诗谓三代前不可一日无诗故其治美而不可尚三代以后言治者弗及诗无异其靡有治也然诗不传其原有二称学为理者比之曲艺小道而不屑为遂亡其辞其为之者率牵于时好而莫知上达遂亡其意辞意并亡而斯道废矣故学之者茍非好古而笃信弗有成也譬之琴者古操人所不乐闻又难学新声繁易学人又喜之非果有自信孰不就所易学以媚人所喜者也若是将使古道复至于无闻焉而已矣景明学诗自为举子歴宦于今十年日觉前所学者非是盖诗虽盛称于唐其好古者自陈子昻后莫若李杜二家然二家歌行近体诚有可法而古作尚有离去者犹未尽可法之也故景明学歌行近体有取于二家旁及唐初盛唐诸人而古作必従汉魏求之虽迄今一未有得而执以自信弗敢有夺今年罢宦归自以有余力得肆观古人之言又欲取我朝诸名家集读之然弗多得其得而读之者又皆不称鄙意独海叟诗为长叟歌行近体法杜甫古作不尽是要其取法亦必自汉魏以来者其所造就盖具体而未大耳噫其所识亦希矣吾郡守孙公懋仁笃于好古其子继芳者従予论学大有向往尝索古书无刻本者以传予谓古书自六经下先秦两汉之文其刻而传者亦足读之矣海叟为国初诗人之冠人悉无有知之可见好古者之难而不可以弗傅也乃以授之而并系以鄙言观者亦将以是求叟之意矣叟姓袁氏名凯其集陆吉士深所编定者李戸部梦阳有序其履歴可考而知也兹不复述
　　四图诗序
　　燕泉先生由太仆卿陟副都御史巡抚云南朝士宠其行即以其履歴大者为四图以赠表之颂歌四图一职方奉使二藩省旬宣三太仆考牧四都宪巡抚先生之陟也景明来闗西矣不得与于颂歌之列先生乃走使万里俾景明文之乃叹曰览斯图也知先生之学以政乎夫物弗聚则不发货弗积则不殖故土培也而树蕃百寳之室众贾须焉是故君子愽学而可以有事于四方矣尝慕诸近世名臣而求其人也率以其质従政焉事功岂少哉然器有局而才有限故施未光而所就者罕无憾也先生蚤嵗神颖超悟天资卓絶然于道无所不学于文无所不攷手自注书凡数十家则其从政也固聚而发积而殖不局于器不限于才者岂徒以质而已者哉夫圣人之学一而已矣一故无不备无不备故感无不通而应无不当贤人之学详说而反约殊途而同归要其至则一也是故语经事而知道遇变事而知权安可以宰衡而危可以制驭无往而不得焉然则先生之四政也其施诸天下者之肇乎
　　林泉图序
　　商城王君与予父友相别于汴水上别且二十年矣今嵗夏自其乡来访道故旧间携所绘林泉图语予父曰人谓大隠弗居城市真隐弗识姓名若皆自逸于林泉而世弗得见且弗闻也吾迹弗能谢城市而亦弗能逃姓名于里闬奚望于若顾于若窃慕爱之而所谓林泉者常往来予懐也故吾凡值林泉虽莫吾有吾得而爱之又従而适之已有扩吾所未见者而爱之而适之由是虽天下之大凡有林泉者吾无不可爱而适之者奚必吾有也又以逰览有时弗可常者弗可常固有弗可得而爱且适者也遂为是图凡林泉之变不穷吾图咸有之一披玩而向之所谓可爱而适者咸在吾目则凡林泉之在天下者固吾图中物也吾方请诸大夫之诗各缀于图上敢欲得公之子中书君之文焉父诺乃召景明语曰王君与予防予尝重其人盖尚贤乐士者也能赴人之急者也好义而忘利者也夫人之品超逺庸下固焉而不可强者也气拘于所处志执于所见其孰能移之而君者迹在城市而有林泉之想名在里闬而有隐逸之慕其言又若非世累所得系绊者则人品不同有不可量也吾闻之好贤乐士者昌急人之难者获报好义忘利者寡患君其有后矣是图之序尔必毋辞所请俾观者亦足以考志意而得其人焉景明既受命退曰斯皆至论又何所序乃并记其言君名贤字崇徳
　　汉纪序
　　昔左氏依经作传而编年纪事之例以立及马迁着史记叙帝王之事则有本纪録贤臣之行则有列传明制度则有书系年世则有表自是以来歴代史家悉宗其体然不能防约其辞或寡要实而义无指归其极至于流缀溢简蹖杂而不可以观余于是盖慨然有思于命世作者之意焉往在京师尝观荀氏汉纪其书则凖诸左氏之例而取于史记之一体者也至其君臣附载事物咸彰天人并包灾祥毕举治忽叅稽成败并陈得失相明美恶互见即一时一人一事之迹虽前后散着而本末必备属类比方名义罔紊阐幽摄显论讃悉精可谓括伦鉴之要深坟素之情者矣岂不足以上班良史之才乎夫学者谓经以载道史以载事故凡讨论艺文横分事理而莫知反说讫无条贯安能弗畔也哉易列象器书陈政治诗采风謡礼述仪物春秋纪列国时事皆未有舍事而议于无形者也夫形理者事也宰事者理也故事顺则理得事逆则理失天下皆事也而理徴焉是以经史者皆纪事之书也但圣哲之言为经尔故纪事者茍非察于性命之奥以尽事物之情者亦难与论于作者之门矣是书余得之侍读徐子容氏徐子谓吴下世家録此书珍蔵之而恡于传以故世无刻本云余至闗中泾野子吕仲木氏移书求之乃遂请吕子校正而付髙陵令翟清氏刻布焉
　　学约古文序
　　何景明曰余初入闗中作学约示诸生已成材者经书子史自宜周贯不为程限其未成材者令学官量资作成以相授习兹越二嵗矣子日企望夫诸生之有得也然而进退罕知其序造诣或违其方若尔优防终归汗漫非予之咎哉今复列为程始自十六年春按季考省经书每嵗一周性理史鉴而下则接年续去期三嵗而卒其业正诵之余复读名家文字数篇要其取虽非全编而实览大义于是究心则古人作述之意源流可窥而斯文经纬之情变化俱见矣理无形而蔵宻言有文而行逺由圣贤之训以至诸家之撰皆言也殊途异门积案充栋有不可穷揽者然言宣乎理理存诸心体用显防同源无间故反求而为已则一而有获外驰而为人则多而益蔽此公私之辨义利之分君子小人之向也夫予既程其书矣诸生其自兹口诵其言心防其理身体其事择善而用中知至以求止庶弗畔于孔门愽文约礼之教而亦徴于孟氏详说反约之传矣茍以资乎口耳而弃乎身心繁其枝叶而剥其根本夫岂莫达终亦必亡已尔此岂诸生之咎哉正徳辛巳正月既望识
　　武功县志序
　　武功康子作志七篇以记载武功之故绪理要防盖灿然明备矣至其覈事显义用昭劝鉴有可述焉夫先王之政纪其山川辨其疆域程其土宜稽其俗尚肆其采物以谨封守而察时变故书叙九邱诗陈列国采风者具其美恶董事者正其得失务在因道财化追俗为制以施于乆逺已尔夫天下之势其所由来亡不有渐茍非蚤见而力救之则其势莫可回而患成循约而治厚生而安其始未尝弗一致迨于风尚浇浅而徳实靡贞其治不可长也户口繁増而生利蹙薄其安不可乆也可以弗慎其渐哉余览康子之书其地畆则由狭而广戸口则由寡而众赋役则由省而兴财费则由约而靡其业产则由富而贫地利则由饶而减民性则由强而弱风俗则由厚而漓吏治则由良而奸人才则由实而虚文敎则由振而委亡弗降本流末暌正趋弊者矣嗟乎岂独一邑然哉由此可以例诸四方矣
　　正防防稿序
　　易大传曰天下何思何虑天下一致而百虑同归而殊途夫天下事物之变至于不可穷诘固有圣人之所不及知者而其本则未有不一而同焉者也茍惟极其辩智以究其所不及知而条贯统宗莫之宰属则于道也将日支离而学焉者将日以决裂此后世异端之所由以兴也孟子曰愽学而详说之将以反说约也予读张子正防知其详说之功至于西铭乃识其反约之防正防书多难解学者读之或不卒业而废比见近山刘先生防稿明正通达不为回说隐语而理无不得者稽之先生履歴治行则平日穷理之学不有徴哉此书予欲闗中诸生人置一本肄之而西安府歴城祝同知夀馆陶武同知雷临清张推官鹗共图刻本行焉斯文由此着矣先生之书虽无俟賛说而三府寮所务尚如此盖不可以弗列故为叙诸篇首
　　函谷子太极图论引
　　昔者圣人之作易也俯仰近逺参验而稽合其言广大弗贰故曰易与天地凖函谷子发明太极之义撰图著论其思精其辨晳其指一葢玩易有得而作者也罔有缪悠背经之说其所究深矣或曰太极图说儒先之论定矣学者尊尚之函谷子乃置异同其间何也余曰圣人之道贵相发不贵袭贵相明不贵同茍徒袭其说同其防而靡有所发明其道终莫达也茍发明矣虽异同其间无害其为尊尚也
　　思亲诗引
　　甥朝良为巻曰思亲进曰甥也不幸而二尊人亡也亡而无以见甥之有立也是以衔哀而抱思有终天之恨焉舅何子曰子何以思也亲终而子弗逮养者人之常也子盍图所以思乎夫修身以成行建事以成名行成则不忝名成则不隠不忝谓之体亲不隐谓之扬亲则其思遂矣子盍图之此乎朝良曰命之矣敢不承于是士大夫皆歌诗以道之
　　古乐府叙例
　　何景明曰予读左氏古乐府自唐虞三代以来逸诗至六朝之言备矣然其録不能无杂要之不可尽举予乃择其辞古训雅者凡九十三首尔夫三百篇之外可以诵说者尽在是已不其难乎不其难乎
　　左氏以音调类词夫声音之道予莫之有考也已恐悖缪失实书曰歌永言声依永今姑伦其辞其辞伦而音声亦各自见矣诗厘上中下三巻三巻各厘上下取其伦类以相叅附言辞髙下时代变易作述源流咸自着矣
　　诗有不以时代序者明作者在人不系时代
　　诗三百皆弦歌后世乐府或立篇题词多托讽义兼比兴其随事直陈悉曰古诗格变异矣予故取其有篇题者入古乐府若古诗十九首及他选诗别为编列或曰明良五子之歌何以不入乐府曰夫既已着之经世之训矣
　　乡射礼直节序例
　　古者饮毕而射射之司马燕之司正也此礼久不行而其文具仪礼然仪礼古文难读虽昌黎韩子且苦之今即与诸生言或弗解故复刻此使就此习之而后求之仪礼则其文辞绪理可寻也
　　夫器一弗备则无以即事惟乐放失乆矣其器莫之有能备也今但以笙比人声而以鼓磬节之【序器】
　　夫事以明贤故遴而后莅故宾主必孚司马以下必能其事虽役必当其才徳焉【序事】
　　夫射之节于乐也天子以驺虞诸侯以貍首大夫以采苹士以采蘩采苹采蘩示敬也敬则可以修诸其身而施于天下矣【乐谱】
　　右射仪予视学汉中至金州集汉隂平利紫阳四学师生将行射焉问其礼不知也乃使学官草具其仪予稍稍为说其文辞义意略去恢复辑其节理实近可行者为之先属范推官绅肄于东城之圃而予与吕宪使克中往观焉宪使曰予在汉中盖修其器矣未究其礼也谓绅曰其悉布兹何景明曰语曰礼失而求之野古礼亡不可见者何可胜道哉然乡射之礼学校尚或习之予由鄠郿抵凤汉攷之于学既已无闻而有司并其器亡之往往督使旋修举行之斑白之老有相与环堵骇视者矣嗟夫古人揖坐旋辟之容与夫修于其乡而一日不可缺者至使人以为旷世闻见之事风俗于古岂不邈哉【射仪】
　　夫爵齿徳三者通乎天下者也乡饮尚齿也饮毕而射察其徳也夫然后可以爵之于朝是故古者以射择士三射之节其于命辞见乎始射而命曰毋射获毋猎获知始射而获也再射而命曰不贯不释知再射而释也三射而命曰不鼓不释知三射而鼓也
　　始射获而不释试也惧弗审也再射而释则审矣三射而鼔而礼乐备矣
　　始射不及宾者不敢役宾也不饮者不释则不饮也耦射先宾不敢齿賔于耦也众賔不先宾在宾位则不敢逾大宾也故非主则不敢与宾耦
　　胜者张弓不胜者弛弓胜者立不胜者饮夫何言哉贤不肖喻矣
　　夫物惟时事惟宜先后不逾详略有渐其惟射乎是故髙而无用美而无当欲速而求成圣人弗为也
　　弓矢敌器也圣人以揖让用之天下复有可争者乎夫射也者禁肆制躁履序蹈和一众心贯万事者也以此于天下也故治理而生遂
　　子曰君子无所争必也射乎揖让而升下而饮其争也君子是故君子之于射也弗争则其求诸已也弗力夫君子仁人之用心也亦观诸射之道焉已矣子曰射有似乎君子失诸正鹄反求诸其身孟子曰仁者如射射者正已而后发发而不中不怨胜已者反求诸已而已矣【射义】

　　大复集巻三十四
　　钦定四库全书
　　大复集巻三十五　　　　明　何景明　撰序十四篇
　　送郡守孙公考绩诗序
　　予得告还处野中别业不能应州闾交际赵元泽氏者予所好者也来造予且将诸卿大夫之命曰吾守孙公将奏功于天子天子且将有显陟也吾州不复得迓公驾矣众咸荣其行而不忍其去我也见之歌诗焉子幸居家不得无辞以为颂首予以寡于文且病固辞元泽曰诸大夫之命也敢固请于子予辞不得命乃言曰夫考绩之法次其殿最而为之黜陟者也天子执之以待天下之吏者也今之例获考者即为良而多陟之而凡吏兹土者亦率以获考为良而荣之然以是而知其政信其为良者吾独于守令焉而他有职者弗可也葢守令职丛于他官而获考为难守位虽尊于令而亲民与令同令之事又摄焉则守尤所难也守之上有府有司有监察其下则县也府曰某州有缺事也未可考也守受令惟谨府可矣司曰某州有缺事也未可考也守受令惟谨司可矣请之监察监察曰某州有缺事也未可考也守受令惟谨州既靡有缺事守曰吾庶可以考矣又察之县曰某县之事缺未可考也县无缺事而后可考于是观之吾守之获考也可不谓之难乎其政之善而为良也可弗信乎今诸大夫出告人曰吾守政则善是为良守也人曰子私子之守也未敢信今诸大夫告人曰吾守之欲考绩也府考之曰罔有缺事司可之曰罔有缺事司请于监察监察曰是未有缺事可之又察之县曰县之未有缺事守之能事事也则人必曰是岂非政之善而能之也岂非良守而能之也余曷敢不信子之守也夫如是则吾守之贤不待诗歌而知之也而复以去我为不忍者又非也吾守去兹而有显陟则其位又有大于守者矣守一州也其惠狭陟而大于守焉又岂一州之惠而已也虽然诗歌之作无加于吾守而吾士民之懐也不可缺也敢以兹言首之诗凡若干篇
　　赠清溪子序
　　清溪子甞游吾郡题诗山寺中去时予幼也既长予游寺中尚见其诗今年予得告屛处郭西之别业所罕有接识吾郷有赵元泽者长者也故常与语也他日偕客来予谓客谁也元泽曰是清溪子也予业已识之葢二十年而再至也清溪子亦长者又能为歌诗善鼔琴性好逺游凡游江汉洞庭百粤之间者将三十嵗也予亦好游尝游燕赵游秦楚滇蜀然悉以宦故游也弗肆吾志与子语游尚勃勃也吾郡先达髙鐡溪者尝仕司马部迁楚徼又仕江南仕蜀川亦好游者也时谢宦隐于鄊无与语逰者乃数与清溪子语懽甚也于是予与鐡溪更相延致月余日与歌吟防琴至夜分有不怠也夫人之晤合离散有谓偶然者清溪子始游吾郡予固稚子而鐡溪方宦游也二十年而再至再至而相与甚得岂偶者也清溪子归归而嵗一至焉则与吾二人语游尚有期也时与清溪子善者皆作诗为别元泽洎马君卿者尤数徃来者也诗并附巻巻首题画皆鐡溪作者也清溪子名昻字子髙出东阳沈氏鐡溪名鉴字克明元泽名惠君卿名録白坡何景明志
　　赠萧文彧号古峰序
　　萧文彧先生与予父兄游者数十载与余游者六七年博雅志慤凡世之诘侮众方閧然文彧独漠然不知也余益爱焉语多合意尝谓曰君其澄之不清挠之不浊者乎余第进士猥来见访至再乃征余言请为别号余知文彧者将安辞遂号曰古峰呜呼凿破混沌一泒世道万伪日滋吾尝髙卧北窻之风想无懐葛天之民慨身世之既逺也及道西华玉井览其峰髙寒竦人由是又南望匡庐五老巢入空防气含鸿蒙雪落太古乃登罗浮七十二峰于飞云之上别来甞梦想斯境梯石磴披苍翠浩歌烟霞深处与华胥氏徃来不知有人间也则文彧之古峰亦此类也耶然文彧世族西江汉唐声华今益显家地之古矣摽支野鹿貌之古矣太羮酒文之古矣余所谓澄之不清挠之不浊其心之古然则文彧之古峰将凌太虚入广漠而求之无何有之郷奚俟吾言
　　赠左先生序
　　左君以大理寺副擢山西按察司佥事时师君亦以刑部员外郎擢江西按察司佥事二君者同乡也其擢也鄊人及其同官者咸宠之或曰二君之用也以法家也语曰处山善樵处河善渔二君之于法也左君善平师君善鞠或曰匪独二君者然也今之用官也皆然也今天下二司布政则以钱谷之吏为之而按察则选于习文之家何景明曰不然也在选才尔若论其家何官也茍执事之不察吾惧其责名而亡实拘器而遗用也舟之于水车之于陆不相通也然造舟车者弗能舍木也是故察之舟而橹檝樯柁者曷一非木也故木良可以为舟车矣夫器完而神注则立周而用精故耳之职曰听善听为聪目之职曰视善视为明然聪明者非耳目也皆神之为也故君子全其神而用之可以通天下之事矣夫左君善平师君善鞠是二君之职也广之其才曷徃弗善也二君履夷歴艰备甞通塞是天之多其才也出为臬为藩入为台为省为将为相咸由此矣
　　赠赵君士器序
　　余官于京十五年其阅郷之仕郡县者数十人或起或沮或全或壊始也不知其着而其微居可知矣谚曰地知稼小知大夫基事者莫如志鼔动者莫如气风也荡于天雷也奋于地山石至固也松柏干之而出气则使然也孰能遏之哉大抵吏之沮而壊者咸不知职而顾于官不惮已而忌于人不知职不惮已则虑不一而志涣顾官而忌人则多畏而气不伸故内有得失利害以变其心外有威福毁誉以折其势势折于外而心变于内则业不精而行罔功惟知职而惮已则职为重官为轻已为内人为外是故务约而心暇事成而身不失夫枭翔于屋鸡伏其雏吏之命职也为事者殉事为民者殉民古之吏也今也隳其职以崇位以民冐害而覆其身夫志气者不可以无辅也是故必才以济之识以明之徳以经之义以纪之故刚不暴而勇不乱四者志气之辅也赵君士器通判保定府有治绩治上考功部绩第一士器治辛酉举河南省其同年选而为郡县者十数人或沮或败士器官独成且起矣士器之治也刚而易勇而能逊辨达而不避其所由于志气者逺大矣
　　赠许汝登序
　　许汝登先生为进士初令乐陵大盗之起也山东吏不守将威于鬭或奔乐陵完令有禽伐大盗逺之功名勃如也乃陟乐陵令为兵备佥事兵备三年赴考功部奏上考予尝问兵备何以能禽守也曰有技乎曰弗能弯弓曰有力乎曰弗能跃马予叹曰是知兵计矣是以能禽守也兵备复任乡之士大夫曰兵备奏上考甚宠请子之言加兵备也景明闻之负有为之具者笃不求之志夫能求之士匪能为者矣语曰富贾坐室贫贾游市夫玉必生于无人之山珠必产于九仞之渊然而为重器而至国中者非珠玊之能求于人也西子不窥户而布币盈门求之者众也碔砆自悬鱼目屡造丑女多媒天下有为之具四艺着曰才行着曰徳劳着曰功声着曰名是故守用所以为急也蓄得所以为重也慎伐所以为嘉也保誉所以为望也夫任使爵位所以加于才徳功名者也求而得不求而失势之所必有也是故利害形而心移夫才胜使徳胜任功胜爵名胜位必不求者也贱也而人贵之辱也而人荣之使胜才任胜徳爵胜功位胜名必求之者也贵也而人贱之荣也而人辱之夫不耻干而羞役者众人宜之才徳功名之士可以需人之求而非可以求人者也兵备天下才徳功名之士也予弗患夫求之者之不至也
　　赠南雄判俞君序
　　俞君公济判广东南雄府陈大理曰君起于贡为佐郡乆负而深蕴厥施必大请予言赠焉余甞闻刘大司马之为广东伯也顺徳令呉献臣伯常引与坐论谪吏邹汝愚伯上客之伯也善下下矣而令也谪吏也安其礼有与任之有见列之夫先王之时惧天下之塞情而隐贤恒彻其所蔽限者故崇髙则略之富贵则损之使人人抒其意而尽其才是故先王之时吏也直其道不辱其身忠其职不卑其位维名与资今之所为蔽限者也名也标声资也阶势崇虚而实或不征升庸而超俊或格是故声日张而势日悬公卿废礼士之文牧守靡察民之实是以官屈而吏以调困以此一下上而通天下是以难也夫受揖则立受跪则坐吏之自处也重其身以求而求勿浚也修其事以见而见勿皎也执己卑来陵也居太柔取借也是故必髙其节而逊出直其志而平施古者学之有术守之有力行之有方皆先守乎已者也夫定取舍也以制得失定好恶也以制毁誉定是非也以制从违定行止也以制进退是故上交不謟而下交不渎故名也者弗能荣辱而资也者弗能崇卑也传曰君子非其人不交故不知其人考其师友焉俞君师章司成而友大理其所从有渊源矣
　　赠胡君宗器序
　　余党士胡君宗器性爽而敦勤而濶度详谨而无隐情辛酉举于乡今年选保定府通判不治府主理边之刍粮次于懐来七仓属焉我国家之储北边是重故以部司专纪而五判分受其约兼督之者有守有抚有按有监司给纳之者有权门有贵家有戚里有世族有豪商有富贾听役之者有仓吏有场吏有吏胥有兵有车人有揽户有管库之厮器有衡有量有石文有委狱有受讼判也亦难矣临者取者伺者干者赴而白者来之沓沓畏之惴惴沾然縁然错错然若风雨之至也云雾之交也矛防之冲也机括之发也若川委而畴布也于是乎无备无宰无识无筹无政莫之应而立也夫众令而泛从则遗众势而流恱则委众葢而闇受则罔众数而烦覆则众辞而滞理则丛是故共者承众令也刚者折众势也察者彻众葢也约者举众数也通者肆众辞也夫致虑而图全者患之防也任而弗却视者事之隙也夫瓜繁必摘鹄张必射举火者冦遁测井者投石道河求通也疾掘则壅故共而曲意则极之者至矣刚而树标则摧之者至矣察而示明则掩之者至矣约而疏中则实之者至矣通而速成则塞之者至矣夫水之源洁也可以浮众舟而不沈可以灭炎燎可以鉴可以一分可以决重隄之障而转千仞之石故莅官之要则莫要亷以修其身也亷以修其身则心静则气直则视烛则计精则才达
　　赠向先生序
　　夷陵向子粹行敦质好学而秉礼河南何子珍其人焉向子为地官郎善于其职迁守庐郡行也谓何子曰予欲子言之也何子曰唯唯予见子之履礼也礼也者理之叙也其道也卑非知崇则莫达夫物钜旷者弗以细扁遗浅求而浚通明罔以幽隔故曰优优大哉礼仪三百威仪三千五帝三王践其理而示其事仲尼识其事而示其理事实而易理虚而有形者方也神者无不在也形神弗二故微着一故曰君子之道造端乎夫妇故曰礼始诸饮食夫君子之为人上也使其吏程而民矩也贵承也而弗以屈节承也贵亲也而弗以囘徳亲也直内而顺于外敬立而行其恭夫然后上下则也故曰君子揖私朝煇如也登车则有光矣君子之治也设其纲纪而有其目与民守之诰朝在门夕于野功不可以躐取也分不可以逾得也故曰尝逺食必顺近食夫贱市者为售也故君子下也而人髙之非求髙而下也虚也而人实之非求实而虚也有功也而人徳之非以功求徳也是故君子之修也尽诸躬而已设地而悬望焉君子耻之故曰徒坐不尽席尺夫才盛者亢其志名髙者危其身享厚者盈其量是故君子才也思抑名也思藏享也思约故曰君子之受爵也一爵而洒然二爵而言言斯礼已三爵而油油以退夫仁生之义杀之礼辨之智藏之故春生秋杀夏辨冬藏天之四时也四时之道具而安其序故嵗弗变而日新是故虑善惟动也动惟其时也美而无当弗足美也故曰玉磬必击大琴必张嘉肴必食夫防者时之会事之发也制其防发其事会其时则莫若断孟贲之力罢于累试由基之巧废于百发弗断其防也故曰日中乃暴操刀则割是故礼也者通于昼夜贯于天地格于人鬼者也是以君子贵履礼也向子于是再拜曰敢不承子之言何子复拜曰子之命也敢不告
　　赠杨静之南归序
　　静之先生学于乡贡于国卒业于监歴事于台乃铨于选部而归省以需政焉归之日友人集送之叹曰嗟乎予今也始见天下事矣昔之人曰不出户知天下此为说也已使余于乡也弗于国于监也弗于台则于天下也何以见之哉今也余始见天下事矣向之言不可行者未必不可也其可行者未必可也情有所难径而势有所难格意有所难通而理有所难会耳与目异也身与心方也故曰民与士不同论匹夫诸侯不相谋此诚然也何子闻之曰静之其有得乎夫天下有巨有细有常有变有常常有变变有巨巨有细细有巨而细有细而巨有常而变有变而常故凿一户者昧四方之逺专一节者失三时之利帆海者不知山驾陆者不知水饮冰而寒者不知向火之焦天下之事其藏也一其见也不一其趋也一其散也不一其见也散也不一也故君子多其见闻焉广其思虑焉悉其履蹈焉其藏也趋也一也故君子约其见闻焉精其思虑焉矩其蹈履焉理贞也事情也贞者正其体情者防于动也体非正不立防非动不行是故学而不业者尚本也贡而歴事者达用也教以成士政以资官厚其身而周其知夫然后可以见天下而无行不之矣静之其有得乎
　　送孙处州序
　　郡守孙先生懋仁以吏部例举为处州府同知其视郡凡有三年也申人宜之而难其去我相与送之上其长老荐绅又言是迁乃郡吏者恒格不超歴有赫非所以尊异良吏劳勤劝善也咸噫惜不能夷其意景明奉爵进曰维斯迁也乃吾所为先生庆者诸长老荐绅顾弗覩也自吾长凡吾郡之守更者防矣不三考不得辄徙因仍玩乆与民吏耳目相厌刺刺不能其繁逮其徙去固已奄然倦矣先生在郡始为三嵗部始为一考其政轨民尚有不尽究习犹鼓作莫敢缓恱而志气展布方堂堂向殷富即起而置之钜地登之州邑之上视他昔守者不可以谓无尊异也然先生伟男子也吾甞见为吏者矣慎者多畏不能有所震烈寛者多留不能有所辨达是曷用寛慎也先生处吾郡与武卫肩立彬比势干沮冲折而卒能行其威事之絮旁罗不为曲虑不为周防以才任之而莫为所变乱以失其措执是以行亦无少遇挫衂以至于今徙官噫是则伟男子也伟男子被是迁故长老荐绅噫惜弗以为尊异也然吾闻适千里者百里一息适万里者千里一息不亟进则所至者逺也鹏之将图南也必直上九万里则风在下而南图易矣府之同知视州之守位则为髙事则为简高则足以尊其身简则足以节其力先生逺造斯乃有地也于是长老荐绅曰如子之言可以慰矣送行当有言其缉是语书之
　　送萧文彧分教临川序
　　制士贡入者愿禄仕则以学职请礼部彚试而去取之乃复试于天官去取加详焉然后进之于大廷而天子躬临试之取其堪任者下之选部葢获名于礼部试者十之六七焉获名于天官试者十之四五焉获名于大廷试者十之二三焉予乡萧君文彧愿就兹请厯三试俱获名优列于是领临川训导扺行乡之好于君者咸致仪为庆张祖为饯征予以言赠予于君又厚虽不征予言固将有所告焉夫君之是请古所谓辞尊居卑者也然师儒之义大矣非关柝之司可同也故试之屡而选之重且难如此独悲今之任是者不知所以尽职举其重且难者而自轻忽之甚者昕鼓坐堂上呼唤生揖弗来者弗诘也夕鼓反室与诸生饮酒虞然弗忌也诸生腆物来者礼之弗来者怒之业之惰勤弗察也监司视学者至入其室寥然不闻弦诵阅其士骜然揖让不就列考其程课漫不即叙诛其弛职则自谓曰吾官卑吾齿迈茍升斗私吾妻孥尔安所为哉否则又曰吾尽职士弗率教也咸若时天下之学职废矣夫教人者视其所自敎古之所谓师儒曰以贤得民也曰以道得民也古之所谓敎曰考其行也问其业也是故古之人贤着矣乃考行道立矣乃问业行则进其良纠其有弗良者已矣业则简其修董其有弗修者已矣故自敎者二曰贤曰道敎人者二曰行曰业贤曰着道曰立行曰良业曰修尽是四者其敎明矣君夙有闻于乡博学明仪其量渊然其行敦然其堪是任无疑也且其业于庠也乆歴于师也众凡所以自敎及所以敎人者固习见而熟闻者矣后有称敎明于临川者必君之功也
　　寿阎定峰兵宪序
　　定峰先生以十月十七日为初度之辰诸生既请予诗寿之复各为诗以送遂成巻焉诸生又请曰必序其诗而巻斯成矣何子曰诸生何以寿先生也王锡进曰吾闻之寿祈诸天者不若征之人也夫人之可征者莫若功与徳与言巳耳今先生西冦之平是有军旅之功也书院之建是有惠士之徳也而文词诲训是有彛言也征之人以为寿者曷以易兹也是则先生之寿者乎何子曰然夫功则利博也徳则被深也言而文则行逺也夫博则天厚之矣深则天大之矣逺则天乆之矣故谓之寿诸子曰子之言广锡意矣可以寿先生矣可以序寿先生之诗矣
　　赠李仲良耆老序
　　凡郡县乡有老设之为一乡所平者也皆以长厚有识达者为之其任在于责科僝事敦薄和争道训谨率而已今嵗弗熟自汝以南数百里草尽死中民以下为食所窘起而窃掠昔之宿冦钜盗相与乗发助匿炽弗可已民大动扰于是藩司下令州县乡各置一老使任捕诘虽非典例亦便宜所可举者也时予乡以李仲良举是役其厚仲良者呉抑之氏彭寛夫氏为仲良见予曰仲良举是役吾乡所赖以弗扰者众皆为贺而愿子有以告之也予闻仲良乡之矫矫弗且为惴敛能与人任事乡人素所为豪杰者也其为是役吾弗患仲良弗能也虑仲良弗慎耳攘盗本以安辑良者也茍弗慎则弗能不妄有逮也有妄逮是犹治滥而加之水救燎而附以薪其为害倍矣鹰隼韬而养之利其能搏野鸟也茍搏于家使鸡犬弗得宁则必去之宁失野鸟弗及鸡犬也是故仲良弗可以弗慎焉能慎则能弭害能弭害则天必赏以福是故仲良不可以不慎焉于是抑之寛夫曰斯言固仲良之所明者也书之俾仲良弗忘















　　大复集巻三十五
　　钦定四库全书
　　大复集巻三十六　　　　明　何景明　撰碑文墓志共十八篇
</div>
    <div class="pagination">
<a href="大复集_page38.html">上一页</a><span>...</span><a href="大复集_page34.html">34</a><a href="大复集_page35.html">35</a><a href="大复集_page36.html">36</a><a href="大复集_page37.html">37</a><a href="大复集_page38.html">38</a><span class="current-page">39</span><a href="大复集_page40.html">40</a><a href="大复集_page41.html">41</a><a href="大复集_page42.html">42</a><a href="大复集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
