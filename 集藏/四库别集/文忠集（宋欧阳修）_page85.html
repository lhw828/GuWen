<!DOCTYPE html>
<html>
<head>
    <meta charset="UTF-8">
    <title>文忠集（宋欧阳修） - 第 85 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋欧阳修） - 第 85 页/共 103 页</h1>
    <div class="content">　　右唐孝子张常洧旌表碣文字磨灭仅可见其髣髴葢孝悌之为名人之所甚慕而旌表非为一世劝也故特録之者惜其将遂不见于后世也其文辞笔画亦自可嘉然不専取乎此也【右集本】
　　唐渭南令李君碑【圣厯元年】
　　右鸿州渭南县令李君清徳碑马吉甫撰按唐书则天天授二年析雍州之渭南庆山置鸿门县遂以庆山鸿门渭南髙陵栎阳置鸿州大足二年废治平二年正月十四日书【右真迹】
　　同前
　　右渭南令李君碑其首题云大周鸿州渭南县按新唐书则天天授二年析雍州之渭南庆山置鸿门县遂以渭南庆山鸿门髙陵以置鸿州大足二年州废矣【右集本】
　　唐流杯亭侍宴诗【嵗月见本文】
　　右流杯亭侍宴诗者唐武后久视元年幸临汝汤留宴羣臣应制诗也李峤序殷仲容书开元十年汝水坏亭碑遂沉废至贞元中刺史陆长源以为峤之文仲容之书絶代之宝也乃复立碑造亭又自为记刻其碑隂武氏乱唐毒流天下其遗迹宜为唐人所弃而长源当时号称贤者乃独区区于此何哉然余今又録之葢亦以仲容之书为惜是以君子患乎多爱【右真迹】
　　同前
　　右流杯亭侍宴诗者唐武后乆视元年幸汝州温汤群臣应制诗也李峤序殷仲容书开元中汝水坏其碑亭碑亦沉没贞元中陆长源为刺史以为峤序仲容书絶代之宝也乃为之造亭立碑自记其事于碑隂武氏乱唐毒流天下其遗迹宜为唐人所弃而长源当时贤者区区于此何哉然余今又録之者特以仲容书尔是以君子患乎多爱【右集本】
　　唐司刑寺大脚迹勅【长安二年】
　　右司刑寺大脚迹并碑铭二阎朝隠撰附诗曰匪手携之言示之事葢谕昏愚者不可以理晓而决疑惑者难用空言虽示之巳验之事犹惧其不信也此自古圣贤以为难语曰中人以下不可以语上者圣人非弃之也以其语之难也佛为中国大患非止中人以下聪明之智一有惑焉有不能解者矣方武氏之时毒被天下而刑狱惨烈不可胜言而彼佛者遂见光迹于其间果何为哉自古君臣事佛未有如武氏之时盛也视朝隠等碑铭可见矣然祸及生民毒流王室亦未有若斯之甚也碑铭文辞不足録録之者所以有【集本无此字】警也俾览者知无佛之世诗书雅颂之声斯民防福者如彼有佛之盛其金石文章与其人之被祸者如此可以少思焉嘉祐八年重阳后一日书【右真迹】
　　唐韩覃幽林诗【武后时】
　　右幽林诗庐山林薮人韩覃撰余为西京留守推官时因游嵩山得此诗爱其辞翰皆不俗后十余年始集古金石之文发箧得之不胜其喜余在洛阳凡再登嵩岳其始往也与【集本作以】梅圣俞杨子聪俱其再往也与谢希深尹师鲁王几道杨子聪俱当发箧见此诗以入集时谢希深杨子聪巳死其后师鲁几道圣俞相继皆死葢游嵩在天圣十年是嵗改元明道余时年二十六距今嘉祐八年葢三十一年矣游嵩六人独余在尔感物追往不胜【二字集本作可为】怆然六月旬休日书【右真迹】
　　唐武尽礼宁昭寺钟铭【景龙三年】
　　右武尽礼笔法精劲当时宜自名家而唐人未有称之见于文字者岂其工书如尽礼者往往皆是特今人罕及尔余毎得唐人书未尝不叹今人之废学也【右真迹】
　　唐韦维善政论【先天元年】
　　右韦维善政论著作郎杨齐哲撰维先天中为坊州刺史齐哲所撰其实徳政碑也特异其名尔余尝患文士不能有所发明以警未悟而好为新竒以自异欲以怪而取名如元结之徒是也至于樊宗师遂不胜其矣如齐哲之文初无髙致第易碑铭为论賛尔【右集本】
　　唐令长新戒【开元中】
　　右令长新戒唐开元之治盛矣宗尝自择县令一百六十三人赐以丁宁之戒其后天下为县者皆以新戒刻石今犹有存者余之所得者六世人皆忽不以为贵也宗自除内难遂致【集本作至】太平世徒以为英豪之主然不知其兴治之勤用心如此可谓为政知本末矣然鲜克有终明智所不免惜哉新戒凡六其一河内其二虞城其三不知所得之处其四汜水其五穰其六舞阳嘉祐八年六月十日书【右真迹】
　　唐华阳颂【天宝九年】
　　右华阳颂唐玄宗诏附宗尊号曰圣文神武皇帝可谓盛矣而其自称曰上清弟子者何其陋哉方其肆情奢淫以极富贵之乐葢穷天下之力不足以赡其欲使神仙道家之事为不无亦非其所可冀矧其实无可得哉甚矣佛老之为世惑也佛之徒曰无生者是畏死之论也老之徒曰不死者是贪生之説也彼其所以贪畏之意笃则弃万事絶人理而为之然而终于无所得者何哉死生天地之常理畏者不可以苟免贪者不可以苟得也惟积习之乆者成其邪妄之心佛之徒有临死而不惧者妄意乎无生之可乐而以其所乐胜其所可畏也老之徒有死者则相与讳之曰彼超去矣彼觧化矣厚自诬而托之不可诘或曰彼术未至故死尔前者苟以遂其非后者从而惑之以为诚然也佛老二者同出于贪而所习则异然由必弃万事絶人理而为之其贪于彼者厚则舍于此者果若宗者方溺于此而又慕于彼不胜其劳是真可笑也【右集本】
　　唐有道先生叶公碑【开元五年】
　　右有道先生叶公碑李邕撰并书余集古所録李邕书颇多最后得此碑于蔡君谟君谟善论书为余言邕之所书此为最佳也【右真迹】
　　唐李邕嵩岳寺碑【开元二十七年】
　　右嵩岳寺碑唐淄州刺史李邕撰胡英书英之书世所重也其文云寺后魏孝明帝之离宫初名闲居寺仁夀二年改为嵩岳寺也【右集本】
　　唐李邕端州石室记【开元十五年】
　　右端州石室记唐李邕撰不著书人名字考其笔迹似张庭珪书疑庭珪所书也【右集本】
　　唐独孤府君碑【嵗月阙】
　　右独孤府君碑李邕撰萧诚书诚书世多有而此尤佳碑在岘山亭下余自夷陵徙干徳令尝登岘山读此碑碑为四面而一面字完今人家所传秪有一面而余所得有二面故其一面颇有讹缺也府君讳册字伯谋河南人也其文不完故不见其终始【右集本】
　　同前【嵗月阙】
　　右碑在岘山亭下余自夷陵徙干徳令尝登岘山读此碑碑为四面而一面字完人家多有之而余所得葢二面也故其一面颇有讹缺也萧诚书世数数有之而此尤佳也【右真迹】
　　唐裴大智碑【开元二十九年】
　　右裴大智碑李邕撰萧诚书诚以书知名当时今碑刻传于世者颇少余集録所得才数本尔以余之博采而得者止此故知其不多也然字画笔法多不同疑模刻之有工拙惟此碑及独孤册碑字体同而最佳册碑在襄阳而不完可惜也二碑皆李邕撰而诚书【集本有焉字】治平元年清明后一日书【右真迹】
　　唐张嘉贞碑【开元二十六年】
　　右张嘉贞碑李邕撰蔡有邻立书【集本有按字】李绛论事集言吐突承璀欲于安国寺为宪宗立纪圣徳碑乃先立碑建楼请学士撰文绛疏论以为不可宪宗遽命以牛百头拽碑倒葢未撰文而先立碑建楼此碑有邻又【三字集本作丈】云立书亦应先立石矣今人立碑须镌刻成文然后建立葢今昔所为不同各从其便尔治平元年七月二十日书【右真迹　已上六碑类李邕所撰不以嵗月为序】
　　唐郭知运碑铭【开元十年】
　　右郭知运碑铭苏颋撰其书知运子四人皆有次第曰英杰英奇英恊英彦而张説亦为【集本有郭字】知运撰碑其书知运子与颋【集本有此碑二字】正同而唐书知运传书其子二人而无英奇英恊英彦但云二子英杰英乂而巳【十八字集本作英杰英乂而无英奇英恊英彦而苏张三碑又无英乂】英奇等三子在唐不显史家【一作官】阙畧容或有之英乂尝为西川节度【集本有使字】其事甚着史官不应失【集本作差】其世家而【集本有苏张二字】二公作铭在郭知运卒后不逺亦不应阙其子孙莫可究其孰失也姑志【集本作志】之以俟知者嘉祐八年十月十八日书【右真迹】
　　唐御史台精舍记【开元十一年】
　　右御史台精舍记崔湜撰梁升卿书读其文则湜于佛可谓极笃信者矣唐书列传云桓彦范等当国畏武三思使湜隂伺其奸而三思恩宠日盛湜反以彦范等计告之遂劝三思速杀彦范等以絶人望因荐其外兄周利正以害彦范等又云湜贬襄州刺史以谯王事当死頼刘幽求张説救防得免后为宰相陷幽求岭表讽周利正杀之不果又与太平公主逐张説其余倾邪险恶不可胜纪世言佛之徒能以祸福怖小人使不为恶又为虚语矣以斯记之言验湜所为可知也故录之于此其碑首题名多知名士小字颇佳可爱也治平元年三月九日书【右真迹】
　　唐西岳大洞张尊师碑【开元十四年】
　　右西岳大洞张尊师碑王延龄撰李慈书尊师名敬忠其事迹余无所取所录者以慈书尔慈之书体兼虞褚而遒丽可喜然不知为何人以其书当时未必不见称于世葢唐人善书者多遂不得独擅既又无他可称遂至冺然于后世以余集录之博慈所书碑只得此尔尤为可惜也治平元年七月廿日书【右真迹】
　　唐景阳井铭【开元二十一年】
　　右景阳楼下井铭不着撰人名氏述隋灭陈叔宝与张丽华等投井事其后有铭以为【集本作着】戒又有唐江宁县丞王震井记云井在兴严寺其石槛铭有序称余者晋王广也其文字皆磨灭仅可识其十一二叔宝事前【集本无此字】史书之其详不必见于此然录之以见炀帝躬自灭陈目见叔宝事又尝自铭以为戒如此及身为淫乱则又过之岂所谓下愚之不移者哉今其铭文隠隠尚可读处有云前车已倾负乗将没者又可叹也嘉祐八年十二月二十六日书【右真迹】
　　唐华岳题名【嵗月见本文】
　　右华岳题名自唐开元三十三年讫后唐清泰二年实二百一年题名者五百【集本有十字】一人再题者又三十一人【集本有录为十巻四字】往往当时知名士也或兄弟同游或子侄并侍或寮属相佐之咸在或山人处士之相携或奉使奔命有行役之劳或穷髙望逺极登临之适其富贵贫贱欢乐忧悲非惟人事百端而亦世变多故开元二十三年【集本有嵗在二字】丙午【集本作子】是嵗天子【集本冇躬字】耕籍田肆大赦郡臣方颂太平请封禅葢有唐极盛之时也清泰二年【集本有嵗在二字】乙未废帝簒立之明年也是嵗石敬塘以太原反召契丹入自鴈门废帝自焚于洛阳而晋髙祖入立葢【二字集本作自太原】五代极乱之时也始终二百年间或治或乱或盛或衰而往者来者先者后者虽穷达夀夭防差不齐而斯五百人者卒归于共尽也其姓名嵗月风霜剥裂亦或在或亡其存者独五【集本作有】千仭之山石尔故特録其题刻毎抚巻慨然何异临长川而叹逝者也治平元年清明后一日书【右真迹】
　　唐石台道徳经【嵗月见本文】
　　右老子道徳经唐宗注开元二十三年道门威仪司马秀等请于两京及天下应脩官斋等州皆立石台刋勒其经文御书其注皆诸王所书此本在怀州【右集本】唐羣臣请立道徳经台奏答【嵗月见本文】
　　右羣臣请立道徳经台奏答并书注诸王列名附唐宗诸子三十人其一是为肃宗其七不及得封而早夭唐书列传所载二十二人以注经列名于此者十八人按【集本有明皇既书道徳经七字】道士尹愔奏请怀州依京様摹勒石台乃开元二十五年也皇太子瑛以二十五年废二十六年始立忠王璵为皇太子二十七年始更名绍则当书注时不得有皇太子绍也信王珵义王玭丰王珙陈王珪凉王璿汴王璥皆以二十一年封当书注时皆年尚幼【集本有疑字】未能书而【集本作又】今经注字皆一体疑非诸王所书而后人追寓其名尔旧唐书以信王珵为瑝济王环为瓌夀王琩为瑁瑁名【集本有别字】见于武惠妃碑为琩与此同当为瑁也【集本无也字有不疑而二字】此碑列名既可疑则环瑝二名未知孰是也嘉祐八年癸卯九月十日书【右真迹】
　　唐陜州卢奂防事讃【开元二十四年】
　　右卢奂防事讃唐宗撰并书奂为陜州刺史宗行幸过陜州书其防壁而刻之【右集本】
　　唐鹡鸰颂【嵗月阙】
　　当皇祐至和之间余在广陵有勅使王元吉者以唐明皇自书鹡鸰颂本示余把玩乆之后二十年获此石本于国子博士杨襃又三年来守青州始知刻石在故相沂公宅熙宁三年五月二十八日书【右集本】
　　唐宗谒元庙诗【嵗月阙】
　　右谒元庙诗唐宗撰并书余尝见世有宗所书鹡鸰颂与此字法正同碑在北邙山上洛阳人谓之老君庙也【右集本】
　　唐裴光庭碑【嵗月见本文】
　　右裴光庭碑张九龄撰宗御书按唐书列传云光庭素与萧嵩不平及卒博士孙琬希嵩意以其用循资格非奬劝之谊諡曰克平帝闻特赐諡曰忠宪今碑及题额皆为忠献传云撰摇【集本作瑶】山往则而碑云往记光庭以开元二十一年薨二十四年建此碑宗自书不应误皆当以碑为是【集本冇也字】治平元年三月二十日书【右真迹】
　　唐万回神迹记碑【开元二十五年】
　　右万回【集本有神迹记三字】碑徐彦伯撰其事固巳【集本作可】怪矣宗英伟之主彦伯当时名臣也而君臣相与尊宠称述之如此欲使愚庸之人不信不惑其可得乎世传道士骂老子云佛以神怪祸福恐动世人俾皆信向【集本有僧尼得享丰饶七字】而尔徒【二字集本作喜老于】髙谈清浄遂使我曹寂寞此虽鄙语有足采也治平元年三月八日书【右真迹】
　　唐安公美政颂【开元二十九年】
　　右安公美政颂房璘妻髙氏书安公者名庭坚其事迹非奇而文辞亦匪佳作惟其笔画遒丽不类妇人所书余所【集本无此字】集录亦巳博矣而妇人之笔【二字集本作笔画】着于金石者髙氏一人而巳然余尝与蔡君谟论书以为书之盛莫盛于唐书之废莫废【集本作甚】于今余之所录如于頔髙骈下至【集本有楷书手三字】陈游瓌等书皆有葢【集本有唐之二字】武夫悍将暨楷书手辈字皆可爱今文儒之盛其书屈指可数者无三四人非皆不能葢忽不为尔唐人书见于今而名不知于当时者如张师丘缪师愈之类葢【集本有又字】不可胜数也非余录之则将遂泯然于后世矣余于集古不为无益也夫治平元年正月十三日书【右真迹】
　　唐石壁寺铁弥勒像颂【开元二十九年】
　　右太原府交城县石壁寺鐡弥勒像颂者【集本有林谔撰三字】防军房璘妻髙氏书余所集录古文自周秦以下讫于显徳凡为千巻唐居其十七八其名臣显达下至山林幽隠之士所书莫不皆有而妇人之书惟此髙氏一人尔然其所书刻石存于今者惟此颂与安公美政颂尔二碑笔画字体逺不相类殆非一人之书疑摹刻不同亦不应相逺如此又疑好事者寓名以为竒也识者当为辨之治平元年端午日书【右真迹】
　　唐郎官石记【嵗月阙】
　　右唐右司员外郎陈九言撰张旭书旭以草书知名此字真楷可爱记云自开元二十九年已后郎官姓名列于次而此本止其序尔【右集本】
　　唐开元圣像碑【天宝元年】
　　右开元圣像碑陈知温书唐开元之治盛矣至于天寳而溢焉方其盛时人主意气之骄超然遂欲追真僊扵云表其梦寐恍忽【集本作惚】云有见焉者虽是非真伪难明扵杳霭亦其注心扵物精神防通【集本作通防】志苟至焉无不获也唐书着【集本作纪】宗事至扵神仙道家颇【集本作类】不详悉而此碑所【集本无此字】载梦真容事最备故特録之以见其【集本作当时】君臣吁俞相与言语者止扵如【集本无此字】此俾览者得以迹其盛衰治乱云【右真迹】
　　唐大照禅师碑【嵗月见本文】
　　右大照禅师碑唐吏部员外郎卢僎撰伊阙县尉集贤院待制兼校理史惟则书碑天宝元年立唐世分书名家者四人而巳韩择木李潮蔡有邻及惟则也【右集本】
　　唐舞阳侯祠堂碑【嵗月见本文】
　　右舞阳侯祠堂碑唐王利器撰史惟则八分徐浩篆额天宝二年县令张紫阳修樊哙庙文及书篆皆可爱也【右集本】
　　唐崔潭诗【天宝五年】
　　右崔潭诗蔡有邻书唐世以八分名家者四人韩择木蔡有邻李潮史惟则也韩史二家传于世者多矣李潮仅有存者有邻之书亦颇难得而小字尤佳若石经蔵讃崔潭诗与三代彞鼎铭何异【右真迹】
　　唐兴唐寺石经蔵讃【开元中】
　　右兴唐寺石经蔵讃皆其作者自书而八分者数家惟蔡有邻着其姓氏有邻名重当时杜甫尝称之于诗其为苑咸所书小字与三代器铭何异可谓实名相称也余家集录有邻书颇多皆不若此讃故尤宝之余初不识书因集古著录所阅既多遂稍识之然则人其可不勉强于学也治平元年三月晦日书【右真迹】
　　唐蔡有邻卢舍那珉像碑【开元十六年】
　　右卢舍那珉像碑蔡有邻书在定州唐世名能八分者四家韩择木史惟则世传颇多而李潮及【十七字集本作韩择木等四家为最而】有邻特为难得庆厯中今昭文韩【集本作相】公在定州为余得此本余所集录自非众君子共成之不能若此之多也【右真迹】
　　唐植栢颂【天宝元年】
　　唐世八分四家而巳韩择木史惟则之书见于世者颇多蔡有邻甚难得而李潮仅有亦【或作尔】皆后人莫及也不惟笔法难工亦近时学者罕复専精如前辈也【右集本】
　　唐美原夫子庙碑【天宝八年】
　　右美原夫子庙碑县令王嵒字山甫撰并书碑不知在何县嵒天宝时人字画奇怪初无笔法而老逸不羁时有可爱故不忍弃之葢书流之狂士也文字之学传自三代以来其体随时变易转相祖习遂以名家
　　亦恶有定耶至魏晋以后渐分真草而羲献父子为一时所尚后世言书者非此二人【集本有则字】皆不为法其艺诚为精絶然谓必为法则初何所据所谓【集本有此二字】天下孰知夫正法哉嵒书固自放于怪逸矣聊存之以备博览治平元年八月十一日书【右真迹】
　　唐郑预注多心经【天宝元年】
　　右郑预注多心经不著书人名氏疑预自书葢开元天宝之间书体类此者数家如练石韩公井记洛祠志皆一体而皆不见名氏此经字体不减三记而注尤精劲葢他处未尝有故录之而不忍弃矧释氏之书因字而见录者多矣余毎着其所以录之意览者可以察也治平元年夏至日大热翫此以忘暑因书【右真迹】文忠集巻一百三十九
　　钦定四库全书
　　文忠集巻一百四十
　　宋　欧阳修　撰
　　集古録跋尾
　　唐开元金箓斋颂【天寳九年卫包书撰】
　　右开元金箓斋颂虽不著书人姓氏而字为古文实为包书也唐世华山碑刻为古文者皆包所书包以古文见称当时甚盛葢古文世俗罕通徒见其字画多竒而不知其笔法非工也余以集録所见三代以来古字尤多遂识之尔【右集本】
　　唐龙兴七祖堂颂【天宝十年】
　　右龙兴寺七祖堂颂陈章甫撰胡霈然书霈然笔法虽未至而媚熟可喜今上党佛寺画壁有霈然所书多为流俗取去匣而藏之以为竒翫余数数于人家见之其墨迹尤工非石刻比也【右真迹】
　　唐明禅师碑【天寳十年郑灵之撰徐浩书】
　　秋暑困甚览之醒然治平丙午孟飨致斋东閤书【右真迹】
　　唐徐浩隐塔铭【天寳十一年】
　　右隐塔铭徐浩撰并书呜呼物有幸不幸者视其所托与其所遭如何尔诗书遭秦不免煨烬而浮图老子以托于字画之善遂见珍藏余于集録屡志此言葢虑后世以余为惑于邪説者【八字集本作之疑余】也比见当世知名士方少壮时力排异説及老病畏死则归心释老反恨得之晩者往往如此也可胜叹哉【右真迹】
　　唐顔真卿书东方朔画赞【天寳十三年】
　　右东方朔画赞晋夏侯湛撰唐顔真卿书赞在文选中今较选本二字不同而义无异也选本曰弃俗登仙而此云弃世选本曰神交造化而此云神友【右集本】
　　唐画赞碑隂【歳月见本文】
　　右画赞碑隂唐顔真卿撰并书湛赞开元八年德州刺史韩思复刻于庙天寳十三年真卿始别书之【右集本】
　　唐顔鲁公题名【歳月见本文】
</div>
    <div class="pagination">
<a href="文忠集（宋欧阳修）_page84.html">上一页</a><span>...</span><a href="文忠集（宋欧阳修）_page80.html">80</a><a href="文忠集（宋欧阳修）_page81.html">81</a><a href="文忠集（宋欧阳修）_page82.html">82</a><a href="文忠集（宋欧阳修）_page83.html">83</a><a href="文忠集（宋欧阳修）_page84.html">84</a><span class="current-page">85</span><a href="文忠集（宋欧阳修）_page86.html">86</a><a href="文忠集（宋欧阳修）_page87.html">87</a><a href="文忠集（宋欧阳修）_page88.html">88</a><a href="文忠集（宋欧阳修）_page89.html">89</a><a href="文忠集（宋欧阳修）_page90.html">90</a><span>...</span><a href="文忠集（宋欧阳修）_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
