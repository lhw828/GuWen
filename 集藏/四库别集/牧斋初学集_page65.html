<!DOCTYPE html>
<html>
 <head>
  <meta charset="utf-8"/>
  <title>
   牧斋初学集 - 第 65 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   牧斋初学集 - 第 65 页/共 115 页
  </h1>
  <div class="content">
   △其八 
驾月标霞面面新，玉箫吹彻凤楼春。绿窗云重浮香母，翠蜡风微守谷神。 
西第总成过眼梦，东山犹少画眉人。凭阑共指尘中笑，差跌何当更一尘？ 

（癸未除夕） 
三年病起埽愁眉，恰似如皋一笑时。渐喜闺门欢有绪，剧怜海宇乱如丝。 
升平节物椒花在，感激心情腊酒知。莫讶骰盘争喝遣，要将连掷赌王师。 

（甲申元日（附）） 
又记崇祯十七年，千官万国共朝天。偷儿假息潢池里，幸子魂销水前。 
天策纷纷忧帝醉，台阶两两见星联。衰残敢负苍生望，自理东山旧管弦。 

初学集卷二十一 
    ○杂文（一） 

（春秋论一） 
    《春秋》书曰：“晋赵盾弑其君夷皋。”欧阳子曰：“学者不从孔子信为赵盾，而从三子信为赵穿。”欧阳子之意，主于掊击三子，而未尝于左氏之传易其心而求之也。《左传》曰：“乙丑，赵穿攻灵公于桃园，宣子未出山而复。”太史书曰：“赵盾弑其君。以视于朝。宣子使赵穿迎公子黑臀于周而立之。壬申，朝于武宫。”左氏之证赵盾之弑者有三：灵公在则出奔，闻弑则未出山而复，一也；弑君者穿也，逆新君者亦穿也，而宣子使之，二也；太史以不讨贼责盾，盾以诒伊戚自责，俄而使之逆黑臀焉，于讨贼之说何居？三也。左氏证盾之弑君，可谓深切著明矣。而曰信为赵穿者，何也？亡不越竟，反不讨贼，董狐之狱辞也。盾而不与闻乎弑也，则亡必越竟。不越竟，则必与闻也。盾而不与闻乎弑也，则反必讨贼。不讨贼，则又必与闻也。反而讨贼，则贼之主名穿也。反不讨贼，则贼之主名盾也。譬之律家，杀人，穿，下手之人也；盾，造意者为首也。故曰：“非子而谁？”此董狐之狱辞也。孔子曰：“越竟乃免。”越竟乃免，犹云讨贼乃免也。讨贼则必越竟，不越竟则必不讨贼，此一事也。孔子诛盾之心，以其与闻乎弑，而必不肯越竟，则反不讨贼，又不待言也。董狐断赵盾之狱以两言，而孔子以一言，孔子之议狱也精矣，左氏之记事也核矣。 

    （春秋论二） 
    以高贵乡公之事按之，则可以断赵盾之狱矣。盾自帅中军，废置生杀，盟会侵伐，皆出其手。士会曰：“盾，夏日之日也。”举国畏之久矣。灵公欲杀之，非独患其骤谏也，愤其专也。高贵乡公出怀中黄素诏投地曰：“行之决矣，正使死何惧。”亦此意也。成济者，盾之赵穿也。穿与胥甲父同罪，而穿庇之，欲以有为也。贾充叱成济曰：“司马公畜养汝辈，正为今日。”盾之庇穿犹是也。陈泰者，盾之董狐也。盾曰：“呜呼！我之怀矣，自诒伊戚。”司马昭见泰泣曰：“玄伯，天下其如我何？”泰曰：“惟腰斩贾充以谢天下。”又曰：“但见其上，不见其次。”昭乃更不复言。盾与昭之情状何其似也！昭能收成济斩之，盾不能，何也？成济奴隶小人，昭视之孤豚腐鼠耳。穿者，盾从父昆弟之子，使之掌兵得众，以行其弑逆。弑君之后，使将而迎新君，不解其兵柄，以自固也。昭之杀济也，以解众也。盾则何解之有？齐史书曰：崔杼弑其君。崔杼杀之，犹有畏心焉。盾于晋史之书弑也，坦腹而当之。彼以为国之命，负仁俭恭敬之伪名，为国人之所与，虽弑其君，而可以不惭也。盾未尝辞弑君也，左氏未尝不信盾弑也。百世之下，儒者曲为之解，不已愚乎？苏子繇曰：“亡而不越竟，反而不讨贼，安知盾之非伪亡，而使穿弑君？”曰：“盾非伪亡者也。盾在国中，惧灵公挟之以为质。盾出而穿可以纵兵无所忌也。”《公羊》曰：“赵穿缘民众不说，起弑灵公，然后迎赵盾而入，与之主于朝，而立成公。”穿之迎之也，盖曰：君弑矣，君弑则可以复矣。此盾亡不越竟之案也。 

    （春秋论三） 
    《左传》曰：“许悼公疟，饮大子止之药卒，大子奔晋。”书曰：“弑其君。”此叙许止弑君之案也。止之弑君，孰书之？许之国史书之也。孔颖达曰：“仲尼新意实非弑，而书弑，非也。”然则悼公曷为书弑？止弑之也。左氏曰：“饮世子之药卒。”公羊亦曰：“止进药而药杀也，止之弑悼公，以药弑也。”以药弑，与以刃弑，有以异乎？《左传》又曰：“大子奔晋。”止药杀其父，身为药主，不繇国医，国人不与而奔晋也。传书奔晋，所以成乎其弑也。自《公》《》主不尝药之说，而后儒纷然聚讼，曰：止非实弑，《春秋》加弑焉，以讥子道之不尽也。夫子道曰不尽云尔，加弑焉，与商人蔡般等。孔子之制法，若是酷乎？不尝药曰弑，推刃亦曰弑，商人蔡般不有佚罚乎？然则二传何为而有此言也？曰：此必许止弑逆之后，欺罔其国人，哭泣ヱ粥，伪哀痛以自盖也。流闻者不察而信之，是以传于此言也。不立乎其位以与其弟，则不奔晋。大子奔晋，则虺之位非其兄之所与明矣。奔晋之后，死不死未可知，曰未逾年而死，吾无征焉尔。《左传》载君子之言曰：“尽心力以事君，舍药物可也。”人子尽心力以事君，犹舍药物，而况于以药弑乎？左氏之书，往往旁摭异闻，盖《公》《》之前，已有不尝药之说，故引君子之言以驳正之，非真以为不舍药物而加弑也。《公羊》曰：“君子即止自责而责之也。”《春秋》之立法，犹律令也。律令之议罪也，必傅其所当比。以其人之自责而入之也，亦将以其人之不自责而贳之乎？如是而何以为刑书？ 

    （春秋论四） 
    自公孙弘、董仲舒为公羊学，武帝尊公羊家，繇是公羊大兴，西汉多引公羊家断狱。张汤为廷尉，欲傅古义决狱，乃请博士弟子治《尚书》《春秋》，补廷尉史，平亭疑法。以汤之酷烈如此，况其它乎？朝廷有大议，儒者往往引经谊裁断，一言而决。至使人主宰相，相顾叹息。于经术则善矣，以此为折狱之准，则非也。汉律不可见矣，唐、宋以后，各有律法，前主所是著为律，后主所是著为令。顾欲引《春秋》之义，断后世之狱，是犹禁奸盗以结绳，理文书以科斗，岂不缪哉？汉世去春秋未远，《公》《》之学，即齐、鲁之学也。援《春秋》以断汉狱，犹为近之。本朝去汉远矣，而况于春秋乎？乃欲以赵盾、许世子止之狱辞，傅本朝之律令，不已迂乎？近代进药之狱有二，以唐事断之可也。世宗之升遐也，与唐宪宗相似，柳泌、僧大通付京兆府决杖处死，方士王金等之议辟，宜也。李可灼之事，与柳泌少异，以和御药不如法之律当之可也，当国大臣，则有穆宗贬皇甫之法在，不此之求而援引《春秋》书许止之义，效西汉之断狱，此不精于经谊之过也。 

    （春秋论五） 
    自古谗佞小人，唱邪说以摇国论，未有不援引经谊，粲然可观者也。本朝穆庙初，大臣欲反王金之狱，则曰先帝不得正终，子无改父。此亦佞人之言，似是而非者也。赵昭仪倾乱汉室，亲灭继嗣，司隶请事穷竟，丞相以下请正法。议郎耿育上疏，以为愚臣不能深援安危定金匮之计，又不知推演圣德述先帝之志，乃反覆校省内，暴露私燕。晏驾之后，尊号已定，万事已讫，乃探追不及之事，讦扬幽昧之过，此臣所深痛也。即如臣言，宜宣布天下，使咸晓知先帝圣意所起。不然，空使谤议，上及山陵，下流后世，远闻百蛮，近布海内，甚非先帝托后之意也。孝子善述父之志，善成人之事，唯陛下省察。育之言皆应经谊，岂非佞人之尤者乎？近代小人，訾挺击、移宫之事者，曰慈曰孝，上痛山陵，下惜宫禁，皆耿育之议为之祖也。《春秋》书曰：“夫人孙于齐。”《左传》曰：“不称姜氏，绝不为亲，礼也。”夫人姜氏薨于夷，齐人以归。夫人氏之丧至自齐。《公羊》曰：“贬必于重者，莫重乎其以丧至也。”何休曰：“刑人于市，与众弃之，必于臣子集迎之时贬之，所以明诛得其罪也。”吾夫子，鲁之臣子也，于鲁之二夫人，大书特书，无所忌讳。耿育之所谓暴露私燕，谤及山陵者，吾夫子其戎首也哉？ 
    天启进药之狱，蒙有猜焉。进药决之禁中，阁臣不为药主，一也；光宗寝疾弥留，非以红丸故，奄弃万国，二也；舍崔文而问李可灼，三也。梁子曰：“于赵盾见忠臣之至，于许世子止见孝子之至。”儒者相沿服习，以为精义。执此以断斯狱，则过也。高新郑，非小人也，假经义以讼王金，比于佞矣。异议者奉其言为圣书，则舛也。既而曰：《三朝要典》，允称信史。光庙《实录》，亟须刊定。阐累朝之慈孝，洗君父之恶名，莫不援据经谊，依附忠厚。庄生有言：儒以诗礼发冢。其是之谓乎？余故作《春秋论》五篇以证明之，知我罪我，亦以俟后之君子。崇祯元年四月甲子记。 


初学集卷二十二 
    ○杂文（二） 

（鸡鸣山功臣庙考上） 
    《太祖实录》：洪武二年正月乙巳，立功臣庙于鸡笼山。六月丙寅，功臣庙成。论次诸臣之功，以徐达为首，次常遇春，又次李文忠、邓愈、汤和、沐英、胡大海、冯国用、赵德胜、耿再成、华高、丁德兴、俞通海、张德胜、吴良、吴祯、曹良臣、康茂才、吴复、茅成、孙兴祖，凡二十有一人。命死者塑像祀之，仍虚生者之位。初，胡大海等殁，上命塑其像于卞壶、蒋子文之庙，至是复塑像于新庙。是祀也，掌在太常，记在《会典》，二百余年已来，未之有改也。 
    太仓王世贞独考其误，以谓国初之封六王，韩、魏、郑、曹、宋、卫也。立庙之时，韩、宋犹未受封，何以前知其不令终而绌之？黔宁是时官不过指挥，何以知其必树大勋而骤登之？此记事者之误也。然则云何？曰：塑像虚位诚有之，其后如韩、宋者，则弗克与享也。今之位次，据永乐初年见在者而书之也。王氏之考核矣，而未及详也。夫岂惟黔宁哉！初封二十八侯，何以独举五人？继封十二侯，何以独举一人？自蕲国以外，皆以有功待封者也。若黔国，则与黔宁比肩者也。如《国史》之云，其所谓论次者，以何为援据乎？《国史》于二年既云论次诸臣之功，定祀二十一人矣，七年六月书祭新战没定辽卫指挥高茂等三十八人，八年正月又书增祀华云龙、李思齐等一百八人，九年又书祭何文辉及有功者一百八人，十三年又书祭顾时以下二百八十人。以二年之定祀者为是，则七年以后不宜增；以七年后之增祀者为是，则二年之祀未尝定。同是祀典，同是《国史》，而前后舛错如此。此所谓以子之矛，陷子之者也。虚位塑像，王氏以谓诚有之，吾以为非也。二年正月，上敕中书省臣曰：诸将相从，捐躯戮力，开拓疆宇，有共事而不睹其成，建功而未食其报。追思功劳，痛切朕怀。其命有司，立功臣庙于鸡笼山，序其封爵，为像以祀之。九年七月，又谕礼官曰：“诸将始从征伐，宣力效劳。朕于爵赏，不敢吝惜，大者公，小者侯，死则俾之庙食，以报其功。”繇二年之敕观之，则云塑死者之像；繇九年之谕观之，则云报死者之功。其辞意甚明也。令果有生者虚位之事，则立庙之日，宁不以此明谕省臣，而独谆复于死者耶？《罗鹤记》云：“鸡鸣山庙祀，定于洪武十一年。”斯又与二年何异？《一统志》云：“南京功臣庙，建于洪武二十年。”嘉靖中，科臣礼官驳郭威襄配享之议，皆援以为证。且谓黔宁、东瓯，此时尚在，以实生者虚位之说。虽然，宋、颍、凉三公，与长兴、武定二侯，皆无恙也。如宋、颍、凉三公者，将先虚位而后绌之耶？长兴、武定，或先虚位而后不及补耶？王景撰黔宁《神道碑》云：“王薨之明年，塑像功臣庙，敕太常祀以大牢。”令二十年位次已定，则黔宁之塑像，何以待其薨之明年耶？传曰：“豫凶事，非礼也。”记曰：“之生而致死之不仁，而不可为也。”以皇祖之神圣，观会通以行典礼，而缪若是耶？故生者虚位之说，吾断以为无之。 

    （鸡鸣山功臣庙考下） 
    然则二十一人之祀，其定于何时乎？曰：吾未有征也。其殆当圣祖末年，胡、蓝二党底定，诸公侯之以罪诛者，以嫌死者，芟夷既尽，而后二十一人之论次始定乎？国初，文臣则平章，武臣则都督指挥，皆得祭。《洪武图志》云：“功臣庙在鸡鸣山南，凡本朝开国元勋，功在社稷，泽及生民者，则祀于此。”志刻于洪武二十八年，岂圣祖末年，尝汰除祭文武诸臣，而独举元勋之祀乎？考之《会典》，正祭中山以下六人，配以郢国以下十五人，两庑各立一牌，总书故指挥千百户卫所镇抚之灵。盖举汰除祭诸臣而合祀之也。《一统志》所载定于洪武二十年者，庶几近之。 
    虽然，二十一人之论次，果出自圣祖，其权衡未有不曲当者也。今则犹有猜焉。六王吾无间然矣，六王以下，梁国六公，皆与享太庙者也。而永义独不在二十一人之列。享祀之礼，莫重于太庙，古所谓其从与享先生王祭于太者也。举其重而废其轻，于义何居？二年正月丁未，以功臣廖永安等配享太庙。四年四月，定合祭功臣配享之礼，永安等七人之配享太庙，旧矣。不知何时革而为六也？六年，赐永安等七人谥号。九年加赠，十三年改封郧国。圣祖之追念永安，未尝少杀也。郑晓谓九年罢永安祀者，误也。然则太庙之黜郧国，殆未必出圣祖之意矣。功臣庙之祀，又安得而绌之？如谓德庆之获罪，足以累其兄，则泗国独无宋国为之弟，而虢国独无南安为之弟乎？然则永义、郧国之不祀功臣庙者，非定论也。国初死事诸臣，与于两序者，梁国五公之外，济国、安国、东海、燕山四人而已。在太平则有东丘辈而不得与，在南昌则有陇西、忠节辈而不得与，在康山则有济阳、清河、高阳、安定辈而不得与。至于陷虏剖腹如乐浪者，以督府峻赠上公，而亦不得与。东丘诸公，纵不得与梁国六公等，独不当与济国、东海、燕山相上下乎？乐浪之忠烈，又岂少逊于安国乎？如谓东丘诸公死事之地，已有特祠，则梁国不尝祀于南昌，而越国不尝祀于金华乎？故吾谓济国四人之祀，其于以报国初死事之臣，殆有未尽也，此亦非定论也。开国功臣以逆诛，以嫌死者，例不得与享。其有生封侯，死封公，赠谥稠叠，而亦不得与者。身死之后，党事发露，如滕、杞、陕、许、芮、永诸公是也。滕国之祭，已见于《国史》，盖而后黜者也。独吴海国俨然从其兄之后庙食至今，何居？庚午五月之诏，播示天下者，海国不在二十七人之列乎？其罪状未明，纵不比于滕、杞诸公，又岂独后于陕国乎？陕国不祀而海国祀，其何以服陕国之心乎？海国之得祀，于祀为不典，于国为失刑，此未必圣祖之意也。恐亦非定论也。以位次考之，其载在《会典》者，东序则冯郢国以下七人，西序则胡越国以下八人，与今庙中位次相合。吴江国在西序，吴海国在东序，皆居第五。跻海国于江国之上，斯为越祀矣。《实录》则云：“次胡大海，次冯国用。”皆西先于东。江国兄弟，适当其次。而华高、丁德兴序于俞虢国、张蔡国之上，则以配享太庙之元勋，抑而居下，又未可谓之顺祀也。繇此推之，二十一人位次，《实录》《会典》，彼此错互，已不可考正。《一统志》之所载，未知何所援据，又岂可遽信哉？吾学《周礼》，其可为三叹已矣。然则嘉靖中太庙配享之议如何？曰：文成，宜与享太庙者也。进威襄于二十一人之列，吾无讥焉尔。 

    （《致身录》考） 
    成化间，吴江处士史鉴明古与长洲吴文定公为友，尝请文定公表其曾祖讳彬字仲质之墓，今《匏庵集》中所载《清远史》《府君墓表》是也。万历中，吴中盛传《致身录》，称建文元年，彬以明经征入翰林为侍书。壬午之事，从亡者三十二人，而彬与焉。彬后数访帝于滇、于楚、于蜀、于浪穹。帝亦间行数至彬家。诸从亡者，氏名踪迹，皆可考证。前有金陵焦修撰序，谓得之茅山道书中。好奇慕义之士，见是录也，相与欷嘘太息，徨凭吊，一以为必有，一以为未必无。南科臣欧阳调律上其书于朝，且有欲为请谥立祠，附方、铁诸公之后者。 
    余以墓表暨录参考之，断其必无者有十： 
    表称彬幼跌宕不羁，国初与诸少年缚贪纵吏献阙下，赐食与钞，给舟遣还。恭谨力田，为粮长，税入居最。每条上利害，多所罢行，乡人赖之。如是而已。令彬果逊国遗臣，纵从亡访主，多所讳忌，独不当云曾受先朝辟召乎？即不然，亦一老明经也。其生平读书缵文，何以尽没而不书乎？文定之表，盖据明古行状，何失实一至于此？其必无者一也。表称每治水诸使行县，县官以为能，推使前对，反覆辨论，无所畏。彬既从亡间归，尚敢邛首伸眉，领诸父老抗论使者前，独不畏人物色乎？县官岂无耳者，独不知为故翰林侍书，推使前对使者乎？其必无者二也。表记彬生平自缚吏诣阙，足迹不出里。录载其间关访主，廿年之间，遍走海内，何相背也？洪熙初，奉诏籍报民间废田，减邑税若干石，以录考之，彬方访帝于滇南，何暇及此？其必无者三也。表言彬重然诺，遇事不计利害，至死不悔。而录云以从亡为仇家所中，死于狱。彬实未曾死狱，而云以从亡死狱，甚其词以觊恤也。表书其卒之日宣德二年三月十日，而录云后三日。书其年六十有二，而录云六十七。卒之年与日皆舛误。其必无者四也。从亡徇志之臣，或生牧圉，或死膏草野，或湮灭而渊沉，或鸟集而兽散。身家漂荡，名迹漫漶。安有晏坐记别，从容题拂，曰某为补锅匠，某为葛衣翁，某为东湖樵，比太学之标榜，拟期门之会集哉？野史记壬午七月，有樵夫闻诏，自湛于乐清之东湖，今则以为从亡之牛景先。岂湛湖者一樵，从亡者又一樵耶？其必无者五也。录载彬入官后元年谏改官制，四年请坚守，请诛增寿，皆剽窃建文时政，以彬事傅致之也。不然，何逊国诸书，一时论谏皆详载，而独于彬削之耶？其必无者六也。录后有敷奏记事，洪武二十四年八月廿五日，东湖史仲彬缚贪纵官吏，见上于奉天门，赐酒馔宝钞。次日陛辞，朱给事吉祖之秦淮。王文学彝、张待制羽、布衣解缙赋诗赠行，而给事中黄钺记其事。按朱吉墓记，洪武二十三年，辞荐不起，廿五年，以明经能书荐入中书，书诏敕。二十七年，授户科给事中。是年吉正辞疾里居，尚未入官，何得称给事中祖饯秦淮也？张羽为太常司丞，谪岭南，半道召还，自沉于龙江。此洪武初年也。王彝与魏观、高启同诛，洪武七年也。解缙二十三年除江西道监察御史，旋放归，是年缙不在朝，又不当称布衣也。黄钺建文元年以宜章县典史中湖广乡试，次年中胡广进士，授刑科给事中。安得洪武中先官给事也？作是录者，以钺同郡人，又死于壬午，故假钺以重彬，而不知其舂驳若是。其必无者七也。录云：吴江县丞到彬家问：“建文君在否？”彬曰：“未也。”微哂而去。当时匿革除奸党，罪至殊死，何物县丞，敢与彬开笑口相向乎？此乡里小儿不解事之语。其必无者八也。当明古时，革除之禁少弛矣。明古之友，自吴文定而外，如沈启南、王济之辈，著书多讼言革除，何独讳明古之祖？明古为姚善、周是修、王观立传，具在《西村集》中，大书特书，一无避忌。何独于己之祖则讳而没其实乎？其必无者九也。郑端简载梁田王等九人，松阳王诏得之治平寺转藏上。彼云转藏，此云道书，其傅会明矣。序文芜陋，亦非修撰笔也。其必无者十也。 
    史之后人诸生兆斗，改录为《奇忠志》，多所援据。通人为之序，以为有家藏秘本，合于茅山所传者也。去年兆斗过余，问侍书事真伪云何？余正告之曰：“伪也。”为具言其所以。兆斗色动，已而曰：“先生之言是也。”问其所藏秘本，则逊谢无有。余观《西村集》《赵秉文画跋考》云：世之作伪者，幸其浅陋不学，故人得而议之。使其稍知时世先后，而饰词以实之，尚何辨哉？明古之论，殆为斯录发欤？语有之，俗语不实，流为丹青。余之为是考也，深惧夫史家弗察，溺于流俗而遗误后世也。余岂好辨哉！ 

    （书《致身录》考后） 
    余作《致身录考》，客又持程济《从亡日记》示余，余掩口曰：陋哉！此又妄庸小人，踵《致身录》之伪而为之者也。按张芹《备遗录》：济，朝邑人，为岳池县教谕，有术数。建文命护军徐州。金川门破，不知所之。郑端简则云：济曾为翰林院编修，为建文君决计剃发，数以术免于难。端简好奇，或因河池学舍及徐州碑石之事而傅会之，未必确也。又言济随建文君来南京，至京，不知所终。端简未见《实录》，故杨行祥之狱在正统五年，而《逊国记》言天顺初，斯已讹矣。其所谓西内老佛者，《国史》已明著其伪。而况从亡之臣，随至南京者，谁见之而谁识之乎？又况所为《日记》者，谁授之而谁传之？又将使谁正之乎？作《致身录者》，涉猎革除野史，借从亡脱险之程济，傅合时事，伪造彬与济往还之迹，以欺天下。而又伪造济此书，若将疏通证明之者，此其本怀也，《致身录》之初出也，夫已氏者，言于文宫庶文起曰：“当时程济亦有私记，载建文君出亡始末，惜其不传耳。”文起叙备载其语，亡何而《日记》亦出矣。济之从亡，仅见于野史，其曾有私记，出何典故？夫已氏何从而前知之？此二书者，不先不后，若期会而出，汲冢之古文，不闻发冢；江左之异书，谁秘帐中？《日记》出而《致身录》之伪愈不可掩矣。甚矣作伪者之愚而可笑也。大抵革除事迹，既无实录可考，而野史真赝错出，莫可辨证。吾邑有黄给事钺者，忧居闻变，自投琴川桥下死。里人杨仪为给事立传，载给事与方希直执手商榷云云。又称给事少受学于其五世祖氵荧，氵荧之子福收其尸，为诗吊之。梦羽好著书，浮诞不实。又喜夸大其谱牒，识者哂之。同时邓修邑志，削氵荧、福不载固已正其诬矣。而此传已流传人间，互相援据，繇此观之，岂独二书之袭伪哉！他如懿文新月之句，则残元之陈编也。铁氏二女教坊之作，则沈愚之艳诗也。史翼之载李祺，吾学编之载常升，皆云以建文命，战守江浦。考其实，则皆洪武中或死或戮者也。正史既不可得而见矣，后之君子，有志于史事者，信以传信，疑以传疑，无好奇撺异而遗误万世之信史，则可也。或曰：“革除之际，忠臣义士，骈首接踵，而身名湮没，天下之所悲也。与其过而削之，宁过而存之，不亦可乎？”余应之曰：“是固然矣。妄一男子，欲荐撙其先祖，信笔排缵，俨然附方、铁诸公之后，猥云过而存之，则吾恐革除之书，且充栋宇，而其庙祀且遍也。且夫少帝之事往矣，忠臣义士，不可谓不多矣。若子之言，其必人挟射天之矢，家畜吠尧之犬，使成祖无所容于天地而后快与？今之君子，夫谁非戴天履地，服事成祖之圣子神孙者欤？其亦弗思而已矣。” 

    （书杨仪金姬传后） 
    余尝删削杨梦羽《金姬传》，存其近是者若干言，附于《平吴录》之后。今年采辑《伪周事略》，乃知其尽诬也。 
    《传》称平江镇帅脱寅恐常熟失守，遣参谋杨椿将兵二千人守御，士德兵渡福山港，椿伏兵湖桥，与士德转战甚力，兵败，遁还吴门。椿之没也，吴兴张文蔚作诔，称至正十六年正月辛亥晦，义军府参谋杨椿与守齐门，而淮兵奄至。明日，城且陷，犹跃马呼其子，若有所指授。追者及之，遂并遇害。文蔚之诔，于时盛称之，顾不载椿与士德战常熟事。及考徐显克昭为椿立传，则云：至正丙申，郡守籍民守陴，君以贡士亦与焉。予以告其参军谋事邬密公筠，署君李司马宾客佐其军。君入幕之明日，淮兵即附城，戎衣率其卒，昼夜独守一隅。比明，大官绾郡绶者皆遁去，兵夺门入，君独持弓矢督民伍接战，遂死城下。繇此观之，椿之为参谋，徐所援引也。入幕之明日而淮兵即附城，安得有先奉脱寅命守御常熟之事？以是知文蔚之诔为信，而梦羽所载皆诬也。传又称椿卜居湖桥，家庙岿然，士诚撤以造金姬墓祠。此又诬也。徐传云：“椿平江人也，以《尚书》教授里中。”文蔚诔云：“椿故吴中授徒，累应乡试。”吴文定公跋文蔚诔，亦云椿蜀人，侨居吴中，初不言居尝熟也。椿贫居授徒，几不免授兵登陴。岂有余赀营建家庙，又壮丽若是耶？传称椿为宋少师栋之后，与杨文靖子孙居常熟者相为伦齿。人言梦羽好夸大其族姓，欲假椿为谱牒重，亦已陋矣。梦羽他著述多子虚亡是之谭，人皆知之。此传载伪周始末，缘饰形似，惧其为史家之蠹，不可以不正也。梦羽以此传示邓文度，文度书复之曰：“文字不可坏元气，宏博深厚，其人所享必厚。”文度之规梦羽，有旨哉！梦羽，名仪，官至副使。文度，名，乡贡士。杨爱慕《史》《汉》，工词曲，而邓每称述儒先有本之学。其志尚不同，皆嘉靖中吾乡博雅名士也。天启六年七月望日书。 

    （书建玉皇阁疏后） 
    乾元观在小茅山西北郁冈山下。自充符张尊师住持，崇饰尊严，殿宇岿然。而玉皇殿阁未就。中常侍李君捐赀缔构，又为文以唱导。充符书来，请余记其后。 
    呜呼！自奴寇交讧，兵荒杂作，民穷财尽，赋敛绎骚。天子尽减乘舆掖廷诸费，大小臣工，皆辞俸钱。赎罪借贷，壹切搜括，犹恐不给。当此之时，一钱寸布，不悉输县官佐缓急，而用以饰神区、崇楼观，不亦迂而无当乎？是大不然。尝观张商英《崇禧观碑》，称道家论三清帝位，有玉皇、天皇、北极之别，以儒家括之，一上帝而已。儒家之言天帝，有六天五帝之说，纷如聚讼，其实一昊天上帝而已。《大戴礼》载郊祀之祝辞曰：“皇皇上天，照临下土。集地之灵，降甘风雨。庶物群生，各得其所，靡今靡古。”然则灾害流行，庶物有不得所者，其请命于上帝宜也。《周礼》太祝掌六祈，以同鬼神示。天神人鬼地不同，则六厉作见，故以祈礼同之。天子将出征，类于上帝，于所征之地。国有大故大灾，皆祷祀上下神示。今海内中原版荡，骸骨支柱，庶物群生，不可谓得所矣。大故大灾，六厉作见；宜莫甚于此时。于是乎饰神区、崇楼观，效古者号呼求福之义，不可谓无当也。汉武伐南越，告祷于太乙，为太乙锋旗，太史奉以指所伐国。太乙，即上帝也。圣天子神武不杀，灵旗所指，无不扑灭。亦将徼福假灵于上帝。兹阁之建，岂非类造上帝之遗意与？ 
    上元之获宝也，楚州尼上升见帝，授十三宝以镇中国之灾。兹山为金陵膏腴，勾曲地肺，兵水不加，灾疠不犯，祀上帝于此山，帝必将降宝以镇国也，又何疑焉？兹图也，成上帝之节幢，与孝陵之衣冠，日车云，拥卫于神皋福地之间，天子之宠灵，实式凭之。落成之日，正执罪献馘，告成于帝之日也。当假兹山为磨之颂，充符其砻石以俟焉。岁在甲申，四月初五日谨书。 
 
初学集卷二十三 
    ○杂文（三） 

（向言三十首（并序）） 
    《晋五行》志：吴孙休时，人有得困病，及差，能以向言者。言于此而闻于彼，自其所听之，不觉其声之大也。自远听之，如人对言，不觉声之自远来也。声之所往，随其所向，远者所过十数里。余之得困病久矣，病久而不差，则亦思为向言以舒写郁陶，伸导其志意而弗能也。无已，则吐其什百之一二，笔之于书。书亦言也，遂命之曰《向言》。用兵者有地听之法，亦曰瓶侦。枕空而卧，则东西南北皆响见于空中。《咸》之象曰：君子以虚受。人以地听之法，听吾之《向言》也，其几矣乎？诗曰：“维此圣人，瞻言百里。善听向言者，莫如圣人。有瞻言之圣人，言从作，而天下无向言之咎矣。崇祯十六年四月初八日辛未，虞山老民钱谦益序。 

    △向言上（十五首） 
    帝王之学，学为圣王而已矣。儒者之学，非所当务也。修身齐家治国平天下，圣王之学也。荀子曰：略法先王，而足乱世，术缪学杂，举不知法后王而壹制度，不知隆礼义而杀《诗书》。太史公曰：以六艺为法，博而寡要，劳而无功，此儒者之学也。汉文、景五六十载之间，移风易俗，黎民醇厚。武帝卓然罢黜百家，表章六经，修明堂，议封禅。迨其后也，穷兵黩武，海内虚耗，儒效无闻焉。元帝好儒术文辞，改先帝之政，言事者多进见，人人自以为得上意，欣欣然喜而相告，以为尧、舜之主复出也。牵制文义，优柔不断。群小弄之股掌之上。萧傅之自杀也，至于拊手却食，涕泣哀恸，而不能以一言加于恭、显，好儒术文辞之主，固如是乎？成帝精于《诗》《书》，观古文，诏刘向领校中五经秘书，心知向忠精，《鸿范五行》之论，为王氏而起。召见叹息，伤悲其意，曰：“君且休矣，吾将思之。则成帝之精《诗》《书》，观古文者，何以贤于不学面墙者乎？呜呼！人主不可以不知学。然而人主学圣王之学则可，学儒者之学则不可。夫儒者之学，函雅故，通文章，逢衣博带，摄齐升堂，以为博士官文学掌故，优矣。使之任三公九卿，然且不可，而况可以献于人主乎？河间献王记汤之言曰：学圣王之道者，譬如日焉。静居独思，譬若火焉。吾以为为人主者，舍圣王之道而学儒者之学，是犹舍日而就火也。 
    鸿嘉中，刘向序《说苑》二十篇，奏之。成帝以为法戒。其篇首论君道者有三。师旷之对晋平公曰：“人君之道，清净无为，务在博爱，趋在任贤，广开耳目，以察万方，廓然远见，踔然独立。此人君之操也。”尹文之对齐宣王曰：“人君之事，无为而能容下，事寡易从，法省易因，大道容众，大德容下。”周公之语伯禽曰：“文武俱行，威德乃成。既成威德，民亲以服。清白上通，巧佞下塞，谏者得进，忠信乃畜。故曰王道知人，臣道知事，舜左禹右皋陶，不下堂而天下治。”繇此观之，治天下盖有道矣。治世之主，未尝不佚乐，乱世之主，未尝不忧勤厉精。而治乱相悬者，何也？明主之忧勤在于择贤，而佚乐在于得人。武王曰：举贤而以危亡者，何也？”太公曰：“其失在君好用小善而已，不得真贤也；君好听誉，而不恶谗也。”以非贤为贤，以非善为善，以非忠为忠，以非信为信。群臣比周而蔽贤，百吏群党而多奸。忠臣诽死于无罪，邪臣誉赏于无功。夫乱世之君，各贤其贤，虽有真贤而不能用也。是故悬石程书，损撤膳服，忧劳日昃，而天下滋乱。《书》曰：“知人则哲，惟帝其难之。”此之谓也。 
    陆贽之论事曰：“上下之不相通者，九弊不去故也。”所谓九弊者，上有其六，下有其三。好胜人，耻闻过，骋辩给，眩聪明，厉威严，恣强愎：此六者，君上之弊也。谄谀、顾望、畏懦：此三者，臣下之弊也。上好胜，必甘于佞辞；上耻过，必忌于直谏。如是则下之谄谀者顺旨，而忠实之语不闻矣。上骋辩，必剿说而折人以言；上眩明，必臆度而虞人以诈。如是则下之顾望者自便，而切磨之辞不尽矣。上厉威，必不能降情以接物；上恣愎，必不能引咎以受规。如是则下之畏惧者避罪，而情理之议不申矣。呜呼！贽之于德宗，所谓因病而发药者也。德宗非真英明之主也，其病在于不英而喜断，不明而善疑。其初即位也。疏斥宦官，亲任朝士。自张涉、薛邕相继以赃败，宦者武将，藉口以訾南牙文臣，而帝心始疑，不知所倚仗矣。人主之心，举不信群臣，而一无倚仗，佥邪小人，因其疑忌，以术数中之，则胶固而不可解。德宗之于卢杞、裴延龄是也。贽论六弊，以好胜骋辩为言，而吾以为喜断善疑，不英不明之故也。然而不英之病，多起于不明；善疑之病，必成于喜断。所谓喜断者，好胜骋辩之六弊皆是也。如人之病证，传变经络，良医可以诊视而得也。贽又曰：“陛下谓试加质问，即便辞穷。臣切恐陛下虽穷其词，而未尽其理；虽服其口，而未服其心。”李德裕曰：“帝王之雄辩，不足以服奸臣之心，唯能塞诤臣之口。”三代而下，如汉之文帝，本朝之孝庙，真英明之主也。要而论之，人主之英明者，必不好胜骋辩；好胜骋辩者，必不英明。其相反正如阴阳黑白，不在乎疑似之间也。 
    成王问政于尹逸曰：“何德之行，而民亲其上？”对曰：“使之以时，而敬顺之，忠而爱之，布令信而不食言。”王曰：“其度安至？”对曰：“如临深渊，如履薄冰。”王曰：“惧哉！”对曰：“天地之间，四海之内，善之则畜也，不善则仇也。夏、殷之民，反仇桀、纣而臣汤、武，夙沙之民，反自攻其主，而归神农氏，此君之所明知也。若何其无惧也？”宣、政之间，宋之斩艾其民者，不遗余力矣。帝之在青城也，百姓于南薰门候驾，至于燃项炼臂，割心锁口。两河之民，数十年之后，语及故主，无不泣下。何也？祖宗之德泽在民，而民亲其上故也。苏子瞻自登州入朝，民所在号呼，寄谢司马丞相慎毋去朝廷，厚自爱以活百姓。光之志于活民也，海内之百姓，如家至而日见之。岂惟司马哉，王介甫之立制，置三司条例司，建青苗、水利、助役、均输之政，曰不加赋而国用足，其志未尝不在于活民也。庙堂之上，秉钧当轴之臣，数十年之内，分曹而议，盛气而争，旦夕以民生国计为念。虽其促数更改，利病参半，而人主与大臣之德意，固已优游浸渍于民心矣。其危且亡也，骤而伤之，久而歌思未艾，不亦宜乎？晋文公曰：“吕臣为令尹，奉己而已，不在民矣。”夫奉己而不在民，近代大臣之通病也。百姓之所仇，而敌国之所喜也。 
    李德裕论梁武，以为所建佛刹，未尝自损一毫，违于释氏难舍能舍之法。此非通论也。自公侯大夫至于庶人，各有田宅，各有赀产，人主以天下为家，何言舍不舍哉？人主之身，即佛身也；其国土，皆佛国也；其人民，皆佛子也；其国土之中，朝堂殿陛，廨宇阖庐，皆佛之伽蓝兰若塔庙楼阁也。人主以如来之心，行调御之法，三光明，四时和，六气正，五谷熟，寇盗不起，戎狄不侵，风旱刀兵之灾不作，则金轮尝御，恒河沙数诸佛国土，涌现目前。而区区以造寺度僧为功德，泥像教而违实相，不其缪乎？武帝之责贺琛曰：自非公宴，不食国家之食，乃至宫人，亦不食国家之食，凡所营造，不关材官及以国匠，皆资雇借以成其事。悖哉斯言！惟辟作福，惟辟作威，惟辟玉食，皇极之敷言也。人主而不食国家之食，岂国土之中别有小国土耶？所谓变一瓜为数十种，治一菜为数十味者，亦岂幻人为之，而非食土之毛耶？已则长斋断肉，木绵皂帐；而侈靡相夸，淫侈成俗，积果如丘陵，列肴同绮绣。已则三更治事，日昃不食；而使命繁数，搅扰驽困，牧守长吏，重为侵渔。又恨琛之谠言，责其分别姓名，具奏事状。凡武帝之为，皆与佛法矛盾违背。达磨呵之曰：实无功德。非无功德也，武帝之所营建者，家人翁媪愚夫贩妇之功德，而非人主之功德也。《老子》曰：“以正治国，以奇用兵。”侯景之来也，授器慢藏，人皆知之。而太子方于玄圃自讲《老》《庄》。武帝之于佛法也，简文之于《老》《庄》也，不其相类矣乎？ 
    推而言之，水火金木土谷惟修，正德利用厚生惟和。九功惟叙，九叙惟歌，人主之布施也。舍己从人，不虐无告，不废困穷，无忿疾于顽，人主之忍辱也。儆戒无虞，罔失法度，无以辩言乱旧政，人王之持戒也。兢兢业业，一日二日万几，洗心退藏，斋戒以神明其德，人主之禅定精进知慧也。墨罚之属千，劓罚之属千，非刂罚之属五百，宫刑之属三百，大辟之罚其属二百，五刑之属三千，小刑刀锯，大刑征伐，其可谓之杀乎？四海会同，六府孔修，底慎财赋，任土作贡，其可谓之盗乎？以阴礼教六宫，以阴礼教九嫔，以妇职之法教九御，各率其属，以时御序。其不淫也如是。王言如丝，其出如纶；王言如纶，其出如绋。言则左史纪之，动则右史纪之。其不妄语也如是。王日一举，斋日三举，大丧，大荒，大札，天地有灾，邦有大故，则不举。其不饮酒食肉也如是。刘禹锡曰：“阴助教化，总持人天。二帝三王之道，与佛之实相，不相违背。”如是而已矣。唐中宗时，公主外戚，奏度僧尼。姚崇谏曰：“佛不在外，求之于心。佛图澄最贤，无益于后赵；罗什多艺，不救于姚秦；何充、笮融，皆遭败灭；齐襄、梁武，未免灾殃。但志发慈悲，心行利益，若苍生安乐，即是佛身。”辛替否谏造寺曰：“释教以清净为基，慈悲为主。减雕琢之费，以赈贫人，是有如来之德。息穿掘之苦，以全昆虫，是有如来之仁。”达哉二臣之言！视韩愈之谏迎佛骨，以强词磨切人主，相去远矣！可谓深于赞佛者也。 
    《易》曰：“开国承家，小人勿用。”《易》之致戒于小人至矣。《书》曰：“德允元，而难任人。”何畏乎巧言令色孔壬？一则曰壬人，一则曰孔壬，于小人之中，别白言之。壬人之与小人，有以异乎？曰：君子小人，天下之总名也。小人之中，有壬人焉，钟阴柔之气，乘雾之运，谨身曲意，以媚人主，使人主入之而说，去之而思，如膏油之相入，滑泽浸渍而不可解释，故帝畏之，而正名之曰孔壬。孔壬者，甚而大之之词也。帝曰静言庸违，禹解之曰巧言。帝曰象恭滔天，禹解之曰令色。巧言之奸，著于庸违。象恭之恶，极于滔天。而其在人主之左右也，脂韦婉娈，便佞转侧，若鹦鹉之能言，若隽永之适口，人主岂能知而远之哉？帝深畏之，比之于ん兜、有苗；而其屏而远之也，其效至于黎民安，蛮夷率服。盖圣人之视壬人，如此其重，而知人安民，谆谆焉以其难相告戒。圣人在位，畏壬人而思去之，如此其不易也。孔子论为邦，曰远佞人。郑詹至鲁，曰佞人来矣。公羊子曰：甚佞也。甚佞之云，其即《书》畏孔壬之义乎？然则君子之与壬人何以辨？曰：其色可观也，其言可听也。观其色，齐庄温栗，如商彝周鼎者，君子也，便娟侧媚，如时花美女者，壬人也。光明洁白，如春阳夏日者，君子也；荒忽滑耀，如旋风闪电者，壬人也。听其言，洋洋秩秩，有伦而有脊者，君子也；缉缉幡幡，无坛而无宇者，壬人也。虚心白意，以肺肝为献替者，君子也；反言易辞，以唇吻为膏拭者，壬人也。周勃木少文，高帝曰：“安刘氏者必勃。”李勉曰：“卢杞奸邪，天下人皆知，惟陛下不知，此所以为奸邪也。”此精于辨君子小人者也。 
    李德裕曰：“桓、灵之主，与小人气合，如水之走下，火之就燥，皆自然而亲结，不可解也。”又言元、成二后，有吹箫挝鼓之娱，微行沈缅之乐，故恭、显得而中之。是则然矣。小人之术多端，人主好明察，则以私智要之；惩宠赂，则以小廉饵之；恶党同，则以任怨撼之；喜夸大，则以精心逢之。徐霖言史嵩之先夺陛下之心，其次夺士大夫之心，其甚也夺豪杰之心。今日之士大夫，嵩之皆变化其心而收摄之矣。夫小人之术，至于变化人主之心与天下豪杰之心，人主亦安能知而防之？恭、显之所以中元、成者，吹箫挝鼓，微行沈湎而已，卑之不足道也。然则君子小人，人主终不可得而辨乎？曰：辨之有术焉。楚文王有疾，告大夫曰：管饶犯我以义，违我以礼，与处不安，不见不思，然吾有得焉，必以吾时爵之。申侯伯吾所欲者劝我为之，吾所乐者先我行之，与处则安，不见则思，然吾有丧焉，必以吾时遗之。《书》曰：有言逆于女心，必求诸道；有言孙于女志，必求诸非道。君子，药石也；小人，美也。君子必劲而苦，小人必软而甘。以楚文王之言绎而求之，辨君子小人之大端也。 
    观汉武之世，石庆、公孙贺之事，岂不悲哉！庆为相，见诏报反室，欲上印绶。椽史以为反室者，丑恶之辞也。劝庆宜引决。当此之时，忧惧不知所出，欲罢不得，欲引决不忍。为相之可怜也，一至于此乎？公孙贺引拜，不受印绶，顿首涕泣。上与左右见贺悲哀，感动泣下，曰：扶起丞相。贺不肯起。当此之时，如犬羊之就系，颠顿牵曳，悲鸣踯躅，视丞相府为屠肆，而人主为屠伯也。诛夷继踵，坏客馆东阁以为马厩车库，岂不宜哉？车千秋一言寤意，旬月取宰相封侯，括囊容身，上寿颂德，劝上为天下自虞乐。汉置丞相，非用贤也，乃为匈奴所笑。终武帝之世，丞相得善终受遗，千秋一人而已。武帝之世，汉方全盛，茂异并出，定令运筹，将率奉使，各举其职，丞相行文书，备员数而已。假令世运中否，四海板荡，拮据捋荼，如恐不及。而欲取奴隶之徒，肩丞弼之任，倚腐朽之才，扌耆屋楹之重，虽有百武帝雄才大略，有不至于覆败者乎？宣帝能知其然，任用丙、魏，综核名实，吏称民安，信威北夷，称中兴之令主。以武、宣二帝任相之得失观之，亦后王之师也。 
    金人之再入也，粘罕、斡离不聚议于平州。粘罕以左手脱貂帽掷之于地，谓诸酋曰：“东京，中国之根本。不得东京，虽得两河，不能守也。我若在行，取之必矣。”又舒右手取貂帽曰：“我今取东京，如舒臂取此物，回手得之矣。”入寇之计遂决。史称二酋用兵如神，其料事雄决如此。而宋以王黼、李邦彦、何诸人当之，能不殆哉！及金之将亡也，南渡之后为宰执者，上下同风，以苟安目前为乐。每北兵压境，君臣相对泣下。已而敌少退解严，则大张具会饮黄阁中矣。议事至危处，辄罢散，曰“俟再议”。已而复然。用人必择无锋软熟易制者，曰：“恐生事。”正人君子多不得用，虽用亦未久而遽退。近侍谄谀成风，每奏四方灾异，民间病苦，必相谓曰：“恐圣主心困。”有人云：“今日恐心困，后日大心困矣。”临事不肯分明可否，相习低言缓语，互推让，号养相体。宣宗尝责丞相仆散七斤：“近来朝廷纪纲安在？”七斤退，谓郎官：“上问纪纲安在，汝等自来何曾使纪纲见我。”因循苟且，竟至亡国。呜呼！金源之君臣，崛起海上，灭辽破宋，如毒火之燎原。及其衰也，则亦化而为弱主谀臣，低眉拱手，坐而待其覆亡。宋之亡也以青城，金之亡也亦以青城。君以此始，亦必以终。可不鉴哉！ 
    王亻丕、王叔文之用事也，罢宫市，禁五坊小儿，停盐铁使进献，追故相陆贽、前谏议大夫阳城赴京师，收神策诸军兵柄。中外相庆，以为伊、周再出。其所与谋议者十数人，皆于时豪俊有名之士。一旦事败，狼藉诛谴，天下后世，与郑注、李训同类而共贬之，未有怜而冤之者也。此其故何也？史称亻丕、叔文及诸朋党之门，车马填凑，亻丕门尤盛，珍玩贿遗，岁时不绝。室中为无门大柜，唯开一窍，受藏金宝，妻或寝卧其上。韩愈《永贞行》曰：“狐鸣枭噪争署置，易ㄦ跳踉相妩媚。夜作诏书朝拜官，超资越序曾无难。公然白日受贿赂，火齐磊落堆金盘。呜呼！亻丕、叔文之时，何时也？乘时多僻，欲斡运六合，斟酌万几，革弊政，举遗逸，夺中人之权，轩然以伊、周为任，此何等事也？天下之善事美名之所集，造物之所忌也。洁白以居之，慎密以持之，犹惧不克，而况以宠赂乎？夫安得而不败？伊、周之盛也，有格天之勋绩，足以持之，故不败。梁、窦之横也，有弥天之怨谤，亦足以消之，故久而后败。亻丕、叔文窃伊、周之誉，而市梁、窦之权，名利并收，天人交怨。其败不旋踵，宜也。《易》曰：天之所助者顺也，人之所助者信也。负且乘，致寇至。小人而乘君子之器，盗思夺之矣。语曰：桑、霍为我戒。岂不厚哉！ 
    呜呼！小人之仇君子，欲锄而去之也，其心有甚于叛臣敌国，在人主之悟与弗悟也。武元衡之遇害，献计者请罢裴度，以安二镇之心。宪宗大怒曰：“若罢度官，是奸计得行。吾用度一人，足以破二贼矣。”遂命度为相，倚以平贼。故曰：“凡此蔡功，惟断乃成。宪宗之英断，可谓出于后世之人主万万矣。长庆、宝历之间，中官朝士，朋党盘互，度无左右之助，谤构交作，而唐之三宗，知其忠诚，深信而不移，可以为难矣。天启中，高阳公自辽左求入朝，群小亦有不召自来之谤。赖先帝力持之，得免。史称昭愍，少年深明，诬谤奸邪，无能措言。呜呼！先帝之圣明，岂后于昭愍哉？斡离不遣使责用兵违誓之故，李邦彦于上前语曰：“用兵乃李纲、姚平仲结构。”佥议缚纲与之，使者不可而止。纲之责授也，臣寮上言：“金人举兵再犯，首以纲为言，纲之罪大矣。”又曰：“用李纲，恐非金人所喜。”然则国家之所用，必其无罪于金人而为其所喜者也。王承宗、李师道所欲击者，裴度也，唐之臣子竞下石焉。金人之所欲杀者李纲也，宋之臣子竞推刃焉。自古奸邪小人，与夫叛臣敌国，往往并心合喙，以间谋国之君子。人主之不悟而听之者，何也？ 
    危急存亡之日，小人之忌君子而力排之也，亦岂有遗力哉！李纲定御虏退师之策，虏甫退，即出纲于外。纲在朝廷，执持纪纲，调度战守，可以资国家缓急。出之外，则一道宣抚使耳。以书生为大帅，事权挠阻，中外掣肘，不死则败，亦何能为？小人计之精矣。许翰曰：“非为边事，欲缘此以去公，则都人无词耳。”纲去而朝议大变，纲被召再谪而都城陷，二帝遂北。使粘罕、斡离不立乎天水之朝，而剪除其所忌，其操戈事刂刃，有进于此者乎？文天祥自江西入卫，独松失守，甫拜右揆之命，即日解兵印，往军前讲解。使事有人，未闻都督军马为之而受执者也。留天祥于近地，假以兵柄，如博罗所谓不将三宫出走，即出与伯颜、一战，誓死一决，犹有可为。令诣军前，则一匹夫耳。此时仅一天祥又缚之以予元，此伯颜、张弘范所祷祠而求者也，不亦伤乎！东便门之事，高阳之不膏奴刃者幸耳。然小人之为奴谋，则已至矣，呜呼！尤莫悲于天祥二十举进士，三十七而劾罢致仕。丙子正月十九日，早除枢使，午除右相，二十日即诣北军。自此而逃真州，败空坑，死柴市，而身与社稷俱尽矣。祥兴之后，诸大将犹忌天祥，不便其入。文祥移书责陆秀夫，秀夫太息而已。崖、广之间，犹不容其一日居内，而况于中朝乎？天之成就忠臣义士，使之流离颠顿，无所容于天地之间，而后畀之以完节。于忠臣义士则得矣，有国家者，将如之何？李纲尝取《裴度传》，节其要语，以讽切人主。吾谓讲筵之上，当取李纲、文天祥二《传》进读，尤为切要也。 
    汉灵帝时，曹节讽有司奏诸钩党者，请下州郡考。上问曰：“何以为钩党？”对曰：“钩党者即党人也。”上曰：“党人何用为恶而欲诛之？”对曰：“皆相集群辈，欲为不轨。”上曰：“不轨欲何为？”对曰：“欲图社稷。”上乃可其奏。黄巾贼起，中常侍吕︹言于帝曰：“党锢久积，人情多怨，若久不赦宥，轻与张角合谋，为变滋大。”帝惧其言，乃大赦党人。钩党之始，则以群盗为阱，推党人而入其中。及其后也，又借群盗以耸动人主，而党禁乃得少解。盗贼之与朋党相关也，固如是乎？粘罕在西京，寻富郑公、文潞公、司马温公子孙，时唯潞公第九子殿撰维申，老年杖屦，先奔出城，遗一妾一婴儿。粘罕抚慰良久，赠衣物珠玉压惊，复令归宅。司马朴至金，问知为司马公之后，叹曰：“使司马相公在朝，我亦不敢至城下。”及立异姓，遂欲拥朴，朴力辞而免。拘刷三馆书籍，凡王氏经说、字说，皆弃去之。道君在南都，犹诘问李纲：朝廷何故追赠司马光？粘罕诸酋，却如元旧人，老于中朝，熟闻国论者，良可笑也！欧阳公朋党论及唐六臣传论，论朋党之祸至矣，请以此终之。 
    《靖康小录》曰：天地秽浊之气，预生妖人贼子，老奸腐儒，以误国家。是宗庙社稷之不幸，非诸人之罪也。此四人者，有一不备，国亦不亡。呜呼！钦宗躬揽权纲，每谓群臣多宰相门人，如王黼独首出朕门下。李邦彦人称浪子宰相，及除太宰，金人笑曰：“南朝果无人。”而靖康之祸，实此两人为之终始。王时雍、徐秉哲、莫俦、吴、范琼之流，为金人效忠，为邦昌佐命，殚竭心肾，不遗余力。岂非妖人贼子欤？若孙傅、吴敏诸人，则可谓腐儒也。虏退之后，敏等秉政，有十不管之谣云：不管太原，却管太学；不管防秋，却管春秋；不管炮石，却管安石；不管肃王，却管舒王；不管燕山，却管聂山；不管河界，却管举人免解；不管河东，却管陈东；不管二太子，却管立太子。腐儒之误国，又岂下于妖人贼子乎？国之将亡，必有妖孽。世治则天不死善人；世乱则天不死淫人。邴吉病甚，夏侯胜曰：“有阴德者，必飨其乐，以及其子孙，非其死病也。”此善人不死也。人有言宰死者，孔子曰：“天之生，以亡吴也；吴不亡，将无死。”此淫人不死也。 


初学集卷二十四 
    ○杂文（四） 

△向言下（十五首） 
    唐之方镇，始于肃宗，夹河五十余州，更立迭夺，或服或叛，遂与唐相终始。当安、史之后，河北已非唐有，名为方镇，实则羁縻。元稹所谓五纪四宗，容受隐忍，岂得已哉？李纲于靖康建议，以为唐之藩卫，拱卫京师，虽屡有变，卒赖其力。今莫若以太原、真定、中山、河间建为藩镇，择帅付之，许以世袭。收租赋以养将士，习战阵以资声援。金人何能深入？又沧州与营平相直，隔黄河下流及小海，其势易以侵犯。宜分滨、棣、德、博，建横海军一道，如诸镇之例，则帝都有藩篱之固矣。宰执不可，建横海一军，以安抚使总之，而藩镇之议寝。金自贞迁汴，河北土人，往往团结为兵，或为群盗。苗道润诣南京求官封，宰相难其事。王扩曰：“道润得众有功，因而封之，使自为守，策之上也。今不许，彼负其众，何所不可为。”于是，除道润同知顺天府军节度使事，迁中都路经略使，前后抚定五十余城。道润死，靖安民代领其众，是后乃封建矣。兴定三年，太原不守，河北州县，不能自立。议者以为宋人以虚名致李全，遂有山东实地，苟能统众守土，虽三公亦何惜焉？于是，乃封沧海、河间、恒山、高阳、易水、晋阳、平阳、上党、东莒为九公，集创残饿羸之余，以遏方张之敌。上党提孤军辟府，马武以七州北捍者十二年。恒山中叛复归，终始十八年。元不能以一口吞河北，金忄堇存而后亡者，封建之力也。房建分镇讨贼之议。诏下，禄山抚膺曰：“吾不得天下矣。”谋国者制置天下，犹奕棋然。从房之议，可以救全局；从王扩之议，可以收残局。如其不然，未有不推枰敛手，坐视其全输者也。 
    己巳之役，徐呈唱南迁之议，得于谦而后定。虽然，东汉、南唐及金源，以迁而亡；唐以迁而存；西晋之与北宋，又以不迁而亡。固未可以同日语也。周馥睹群贼孔炽，雒阳孤危，乃建策迎天子迁都寿春，上书曰：方今王都罄乏，不可久居。河朔萧条，崤、函险涩，宛都屡败，江、汉多虞。于今平夷，东南为愈。淮、扬之地，北阻涂山，南抗灵岳。名川四带，有重险之固。是以楚人东迁，遂宅寿春，徐、邳、东海，亦足戍御。未若相土迁宅，以享永祚。靖康时，孙觌奏曰：侍御史胡舜陟奏乞迁都，详味其言，盖谋臣议士先见之明，为宗庙社稷万全之计。夷狄以百战百胜虎狼之师，进无御其前，退无蹑其后，乃欲祷祠鬼神，尊信妖妄，使万乘之尊，端坐九重，以须其来，危孰甚焉？张叔夜亦请驻跸襄阳，改作南京，以图恢复。馥与舜陟之请不得行，而京师皆旋陷。晋史以谓违左衽于伊川，建右社于淮服，据方城之险，藉全楚之资，简练吴、越之兵，漕引淮海之粟，纵未能祈天永命，犹足以纾难缓亡。痛乎其言之也！呜呼！国家无事则不当迁，事急则不能迁。子产有言曰：“吾不足以定迁矣。”上无涉河之君，下无谋寝之臣，而可以轻言定迁也哉？贾曰：“我能往，寇亦能往。”李纲曰：“陛下舍此而去，如龙脱于渊，车驾朝发，而都城夕乱。”此谋国之大谊，不可易也。 
    汉之匈奴，唐之回纥、吐蕃，皆与金、元异。金、元者，千古夷狄之变局也。今之逆奴，不独异于汉、唐，亦与蒙古异。惟宋之于金人，其局势略相似。良医之治病，必视其病证何如，按古方以疗新病，虽有危证，恶疾可得而除也。李纲曰：“金寇请和，必有邀求。称尊号，一也；归降人，二也；增岁币，三也；求犒师，四也；割疆土，五也。邀求之法，不出五者。五者之中，最难许者，称尊号、割疆土二事。而彼必以此邀我。”当宣、政初，赵良嗣、郭药师议攻燕之日，女真已称大金皇帝，与大宋比肩矣。称之如契丹故事，诚不足惜。奴儿干都司一小酋长，王杲伏诛之后，孤豚腐鼠，为宁远家奴隶，一旦称憨称帝，俨然以南北朝待我，无已而主盟争长，自逾短垣，谁能禁之？使命往来，邀以称臣拜舞，少不如意，借为兵端，此必至之势也。宋之约攻燕也，阿骨打许以燕、云两路归宋，宋借其力以取之，已而有张觉背约之事，授之以词，割地请和，犹有说也。奴狡焉启疆，尺地一民，莫非王土，而信其书，画辽为界。疆埸之事，一彼一此。更进于此，何以待之？种师道谓李邦彦曰：“某在西土，不知京城坚高如此，备御如此，不知何事便讲和？公不习武事，岂不闻往古战守乎？”又曰：“公等国之大臣，腰下金带，自不能守，以与虏人，若虏人要公等首级如何？”明日，金使来，其礼稍绌，上顾师道笑曰：“彼畏卿故也。”当此时，纲与师道，犹能抗方张之虏，阻城下之盟，而况于今日乎？呜呼！危症恶疾，国家之所时有。古方具在，医国之手非乏也。人主之不按而求之者，何也？ 
    高骈之表僖宗曰：贤才在野，忄佥人满朝。戮卖官鬻爵之辈，征鲠直公正之臣。克复宫阙，莫尚于斯。若此时谤诽忠臣，沈埋烈士，匡复宗社，未见有期。骈之讥切人主，至以子婴、更始轵道刮席为此，无礼于其君至矣，而其言未可尽非也。史称南衙北司，互相矛盾，小人谗胜，君子道消。巢之起也，人士从而附之，驰檄论列，指目朝政，皆不逞者之词也。呜呼！岂不痛哉！皇甫规曰：“臣穷居诸军之中，坐观群将，已数十年，自鸟鼠至于东岱，其病一也。力求猛敌，不如清平。勤明吴、孙，未若奉法。前变未远，臣诚戚之。”又曰：“自永初以来，将出不少，覆军有五，动资巨亿。有旋车完封，写之权门，而名成功立，厚加爵封，繇此观之，权幸在朝，九流浊乱。既资盗贼之口实，又掣将帅之手足。国之不亡者幸也！”裴度之论讨贼曰：“若朝中奸臣尽去，则河朔逆贼，不讨而自平。若朝中奸臣尚在，则逆贼纵平无益。”郭子仪之论迁都曰：“明明天子，躬俭节用，苟能黜素飧之吏，去冗食之官，抑竖刁、易牙之权，任蘧瑗、史鱼之直，则黎元自理，寇盗自平，中兴之功，旬月可冀。”呜呼！高骈狼籍乱臣，不足言也。度与子仪，终唐之世，将相宗臣，二人而已矣。而其言可以漫置不省乎？ 
    王莽时，四方饥寒穷愁，起为盗贼，稍稍群聚，常思岁熟得归乡里。众虽万数，称巨人从事三老祭酒，不敢掠有城邑。翼平连率田况上言：宜急选牧尹以下，明其赏罚，收合离乡。小国无城郭者，徙其老弱置大城中，积藏谷食，并力固守。贼来攻城则不能下，所过无食，势不得群聚。如此招之必降，击之必灭。今复多出将军，郡县苦之，反甚于贼。宜尽征还乘传诸使者，以休息郡县，委任臣以二州盗贼，必平定之。此天启末年流贼初起时事也，而今非其时矣。黄巢自淮南伪降之后，南陷湖、湘，犹以士众乌合，欲据交、广为巢穴，坐邀朝命。已而北渡长淮，纵横河、雒。今之贼势，似之。朝堂之上，有投研之卢携不？疆埸之间，有拥兵之高骈、刘巨容不？此辈尚不可得，何况其它。殷鉴不远，乾符、广明之际，亦可以知惧矣。史称黄巢茸微人，萑蒲贱类，志在攘，谋非远大。一旦长驱江表，径入关中，以郑台文之慷慨临戎，王重荣、王处存之横身赴难，仅足以翕集义徒，收复京阙，而卒无补于唐之社稷。蛇螫断腕，蚁穴坏堤。史臣之所以俯仰三叹者也。 
    方腊之起事也，召所结纳贫之恶少年百余人饮酒，谓曰：“今有子弟耕织，终岁劳苦，少有粟帛，父兄悉取而靡荡之，稍不如意，则鞭笞酷虐，至死不恤。于汝甘乎？”曰：“不能。”曰：“靡荡之余，又悉举而奉之仇雠。仇雠赖我之资，反见侵侮，则又使子弟捍之。子弟力弗能支，则谴责无所不至。然岁奉仇雠之物，初不废也。于汝安乎？”曰：“安有此理？”腊泣涕曰：“赋役繁重，官吏侵渔，农桑不足以供应。吾侪所赖为命者，漆楮竹木耳，又悉科取无遗。土木祷祀，花石靡费之外，岁赂西北二虏百万，皆吾东南赤子膏血也。二虏得此，益轻中国。朝廷奉之不敢废，宰相以为安边之长策也。独吾辈终岁勤动，妻子冻馁，求一日饱不可得。诸君以为何如？”皆愤愤曰：“唯命。”腊曰：“东南之民，苦剥削久矣。花石之扰，尤所不堪。诸君若能仗义而起，旬日之间，万众可集。守臣闻之，固将招徕商议，未必申奏。延滞一两月，江南列郡，可一鼓而下也。朝廷得报，亦未必决策发兵。迁延集议，调集兵食，非半年不可。是我起兵，已首尾期月矣。二虏闻之，亦将乘机而入，我但画江而守，轻徭薄赋，以宽民力。十年之间，终当混一矣。不然，徒死于贪吏耳。”皆曰：“善。”遂部署起兵，以诛朱π为名，用兵十五万，斩百余万，杀平民不下二百万，收复六州五十二县，凡四百五十日而平。盗贼之举事，必有所藉口，以鼓从乱之心。黄巢入长安，尚让晓谕市人曰：“黄皇为生灵，不似李家不惜汝辈。”人主知而反之，则蚁贼可不战而平也。 
    宋汪伯彦言：仁祖时，元昊背叛，范仲淹在政府，收天下之士，不考其素，苟可用者，虽狂猾无行之徒，亦自效于下风。而仲淹亦躬为诡特之行以振起之。仲淹尝上言：怀才抱艺之人，一落散地，终身不齿，兽穷则变，人穷则诈，古人之所慎也。仁宗以十科收才，亦用此意。宋人议张浚轻锐好名，士稍有虚名者，无不牢笼，挥金如土，视官爵如等闲。士之好功名富贵者，无不趋其门。宋自西部用兵，张元、吴昊不得志于中国，去为西夏用。而马定国得罪去国，题诗撼刘豫得官。南渡之后，赵九龄、康可、张惟孝之流，伤朝廷无人，感愤沦没，不可胜数。故曰：弃贤才以资敌国。罗其英雄，敌国乃穷，仲淹、浚之所以汲汲于网罗也。庸人不察，以诡特轻锐为讥。斯言也，一中于人主之心，则必有招权市恩之谤，甚或以为收揽人心，有乘危觊觎之猜，欲大臣不引嫌谢事，而奇才并进，难矣。高阳公两督师，斤斤绳尺，不肯意外行事，吾每惜之，今而知其非得已也。 
    法曰：将能而君不御者胜，反之曰将不能而君不御者败也。故曰：厚而不能使，爱而不能令，乱而不能治，譬若骄子，不可用也。人主之御将，何以异此？晋鄙宿将，拥十万之众，屯于境上。公子无忌单车来代之，椎杀晋鄙，而军中屏息，莫敢出气者。魏王之兵符果足以夺其军，而魏之威令，行于诸将故也。汉高帝渡河，自称使者，晨驰入韩信壁而夺之军，信尚未起。以信之将兵，高帝徒手而夺之军，如取糍饼于婴儿之手。信当高卧时，营魄回骇，遑敢为骄子哉！魏之能制晋鄙者法也，汉祖之能制韩信者气也。人主之气盛，足以张割之势，褫骄悍之胆，虽有跋扈不臣之将，不足以为害。仆固怀恩之将叛也，上书自叙功伐，至谓朔方将士，为先帝中兴主人，是陛下蒙尘故吏，臣实不敢保家，陛下岂能安国？代宗望其悔祸，再三喻旨宣慰，厚抚其家，而怀恩不从。假令代宗赫然震怒，暴其罪状，兴兵攻讨，为怀恩者，亦不过阻兵犯顺，连诸蕃入寇而已矣。代宗之姑息隐忍，曾不能少杀其凶逆，徒使逆蕃之犷戾日甚，朝廷之声灵日损，不已亻真乎？怀恩死，代宗犹为悯默曰：“怀恩不反，为左右所误。”盖代宗之气，已为怀恩所摄，非其力不足以制怀恩，而气不足以夺之也。僖宗之世，国势视广德时，奄奄一息耳。高骈拥兵江、淮，其强岂下于怀恩？骈上章论列，语词不逊。僖宗报之曰：“天步未倾，皇纲尚整；三灵不昧，百度犹存。朕虽冲人，安得轻侮？”何其词之壮也。史称骈自此威望顿减，阴谋自阻，岂非此诏足寒其胆？东塘之役，骈逗挠观衅，一旦兵柄既失，使务并停，骈在僖宗掌握中久矣。代宗之暮气，不足以夺怀恩；而僖宗之朝气，犹足以夺高骈。此御将之明鉴也。苏洵有言：御将难，御才将尤难。人主而如代宗也，且不足以御不才之将，而况于才将乎？ 
    何谓不才之将？曰：杜牧之所云是也。牧之《原十六卫》曰：廷诏命将，率市儿辈，多稽金玉，负倚幽阴。折券交货，百城千里，一朝得之，其强杰悍勃者，则挠削法制，不使缚己，斩族忠良，不使违己，力壹势便，罔不为寇。其阴泥巧狡者，亦能家算口敛，委于邪佞，由卿市公，去郡得都，四履所治，指为别馆。此二人者，皆所谓不才之将也。不才之将，未有不以金玉为市，折券而得之。其初则阴泥巧狡，其卒也，则必至于强杰悍勃，戛割生人，略匝天下。是二人者，固首尾一人也。为天子之大臣者，利其金玉，狎其邪佞，挈兵柄而授之，彼将曰天子之大臣，皆市贩驵侩也，以国事为契券也。当其受事之日，固已意轻中朝矣。迨其强杰渐露，又相与奉之为骄子，为国家养痈疽，豢豺虎，而莫之敢指也。夫不才之将，不过庸流粗材，以名将使之，才可当披距伸钩螳螂武士之用。而驯至于飞扬跋扈，不可驾驭，为国家之大害者，天子之大臣为之也。颜真卿策仆固怀恩曰：怀恩进不勤王，退不释众，其辞曲，必不来矣。怀恩将士皆郭子仪部曲，陛下何不以子仪代之，必相率而归。上从之。子仪到河中，怀恩北走灵武，余众束甲来奔归者数万。刘辟之叛也，议者以辟恃险，讨之或生事，杜黄裳固劝不赦，罢中人监军，而专委高崇文。崇文素惮刘氵雍，黄裳使人谓曰：“不克辟，将以氵雍代汝。”崇文决战，缚辟以献。天子之大臣，有如真卿、黄裳谋议于庙堂，何患边陲之上，不如臂之使指哉？故曰：使不才之将，意轻中朝，而至于不可驾驭者，大臣之罪也。 
    元人《进金史表》曰：劲卒捣居庸关，北拊其背；大军出紫荆口，南扼其吭。此古今都燕者防患之明验也。梁乾德二年，晋主李存勖命周德威出飞狐，与赵将王德明、义武将程岩会于易水，围涿州，降之。进克瓦桥关，拔顺、蓟州，命李嗣源攻山后武、儒诸州，皆下之。德威逼幽州，拔平、营、瀛、莫阝州，遂入燕，执刘守光父子以归。此出紫荆攻燕之一也。紫荆关北口浮图峪，为飞狐之地，晋都太原，故由紫荆出师，与真定、定州之军会于易水。既取山后及燕东西诸州，则燕京势孤不能立矣。同光三年，阿保机入寇，败周德威兵于新州，西出居庸关，围幽州。唐主遣李嗣源救之，辽人遁走。宣和四年，金主分道进兵，至居庸关，崖石自崩，戍卒多压死。阿骨打入燕，萧太后自古北趋天德，此出居庸关攻燕之二也。嘉定四年，蒙古铁木真攻克宣府，至怀来，金兵保居庸，不能入，乃留兵拒守，而自以大兵趋紫荆口，败金兵于五回岭，拔易、涿二州，分命遮别将兵，反自南，攻居庸，破之，出古北与外兵合。蒙古主留兵屯燕城北，乃分军为三，右军循太行而南，破保州、中山、邢、、磁、相、卫辉、怀远诸郡，径掠黄河，大掠于平阳、太原之间；左军遵海而东，被滦、蓟，大掠于辽西之地；蒙古主自将中军，与子拖雷破雄、莫阝、清、沧、景、献、河间、滨、棣、济南诸郡，蒙古主还自山东，金主奔河南，复围燕京，入之。此出紫荆攻燕之二也。宣德即宣府，紫荆旁口，今五虎岭，即五回岭，元人败金兵之处。西北之山，东起医无闾，西接太行，其为要害之关，曰紫荆、居庸、倒马。居庸岩险易守，倒马去燕稍远，紫荆则夷于居庸而近于倒马，金人知守居庸不知扼紫荆，非失计耶？金之分军也，河北、山西、山东皆被兵，数千里之间，杀殆尽。金帛子女畜产，皆席卷去。长淮以北，惟真定、大名与山东青、兖以南尚存。燕都终不下，责犒师为和引去。金乘间迁汴，元复围燕都，又不下，乃出居庸，取所虏子女数十万坑之而去。明年，乃破燕。元兵初抵燕京，乃守而不攻。三道抄寇者，非直贪利，盖以孤燕也。诸郡不守，燕不攻自破。辽太祖尝选三万骑攻幽州，其后述律氏指帐前树谓曰：“无皮可以生乎？”曰：“不可。”后曰：“幽州之有土有民，亦犹是也。吾但以三千骑时掠其四野，不过数年，困归我矣。”晋之攻燕，元之攻金，皆此法也，皆此都也。呜呼！若之何而不惧也？ 
    己巳北守，也先自浮图峪拥三万众由紫荆直薄都城，于谦为本兵，严兵拒却之。也先仍奉驾出紫荆北去，降卒小王为也先画策，由紫荆径趋临清，据廒仓断粮运。谦遣平江伯。陈豫镇守临清，以伐其谋。景泰元年，谍报虏复大举由紫荆入寇。谦奏遣都督顾兴祖、大理寺卿孔文英等备紫荆，增京营兵一万二千人，白羊口增五千八百人，倒马关增五千三百人。又遣都指挥王虹率京营兵六千五百人及茂山卫兵守易州，都指挥石端率京营兵七千人及保定五卫兵守保定，都指挥陈旺、沈兴率京营兵七千五百人及涿鹿二卫兵守涿州，都指挥张智率京营兵三千七百人及真武、神武二卫兵守真定，约束诸将曰：“易、保之兵以援紫荆，涿州之兵以援白羊，真定之兵以援倒马。”犹恐诸将势分，复遣都督同知刘安充总兵官，右佥都御史曹泰参赞军务，率京营兵五千人镇守易州以节制之。都指挥魏忠、颜彪充游击将军，各率京营兵五千人，游徼紫荆、白羊、倒马诸关口；都督杨俊充游击将军，率京营兵五千人，游徼涿州、保定、真定诸州县：名曰分巡。又谓虏至与战，不若先声以夺之，遣大将石亨、杨洪各率京营兵四万人，亨出紫荆至大同，洪出居庸至宣府，以振兵威，名曰巡哨。已而也先不果入寇，上皇复还。当是时，距成祖北伐，才二十余年，京营兵犹可用，故谦得以经略布置，首尾应援，成常山率然之势，用以遏南迁之议，而反北狩之驾。然而大学士商辂犹谓紫荆诸关口，宜用旁近官军守之；京营兵无固志，不可用。由今日观之，又当何如？先臣杨守谦每阅紫荆舆图，见所谓五虎岭者，为元人败金兵之处，则汗流浃背，神不怡者累日。呜呼！劳臣志士之心事，至今尤可以叹息也。
  </div>
  <div class="pagination">
   <a href="牧斋初学集_page64.html">
    上一页
   </a>
   <span>
    ...
   </span>
   <a href="牧斋初学集_page60.html">
    60
   </a>
   <a href="牧斋初学集_page61.html">
    61
   </a>
   <a href="牧斋初学集_page62.html">
    62
   </a>
   <a href="牧斋初学集_page63.html">
    63
   </a>
   <a href="牧斋初学集_page64.html">
    64
   </a>
   <span class="current-page">
    65
   </span>
   <a href="牧斋初学集_page66.html">
    66
   </a>
   <a href="牧斋初学集_page67.html">
    67
   </a>
   <a href="牧斋初学集_page68.html">
    68
   </a>
   <a href="牧斋初学集_page69.html">
    69
   </a>
   <a href="牧斋初学集_page70.html">
    70
   </a>
   <span>
    ...
   </span>
   <a href="牧斋初学集_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
