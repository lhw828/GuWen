<!DOCTYPE html>
<html>
<head>
    <meta charset="UTF-8">
    <title>文恭集 - 第 18 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文恭集 - 第 18 页/共 33 页</h1>
    <div class="content">　　赵滋可供备库副使制
　　敕某朕以山东土俗劲悍多盗临淄负海为一都防安辑劳来髙选时望乃今守将前吾枢臣言尔警逻彼方肃清所部材勇可任方略甚明多翦凶渠善遇士卒嘉闻来荐亟用赏劳度越常均超介诸使益图自效就防吾恩
　　胡稹可供备库副使制
　　敕某通班朝寝授任岭隅属小丑之跳梁提支兵而讨扑披坚能力获级有劳还奉更书来援勲籍特宠使联之介且旌军最之优勉竭尔思往承吾渥
　　卢昭度可供备库副使制
　　敕某有着在庭以能任职颇立勤效实应陟科用迁副介之联式示襃嘉之命尚图忠力取称恩章
　　李保信可供备库副使制
　　敕某预秘寝之联视外朝之品比资武干适委逻兵能谨视于冦偷颇肃清于乡部通稽宿课参叙今劳擢居使介之联就壮军行之领尚图忠力懋对恩章
　　刘允济可供备库副使制
　　敕某睠彼关南控于塞下重兵留戍夹河置防尔早以干资给吾烦使伺军中之动静觇疆外之防防比及终更多得要领擢升副介之列且旌驰奏之劳
　　张徳志可供备库副使制
　　敕某蹈谨畏之风进承中制资强济之力参服外劳聿修无愆所至有迹属计年之课吏且赍伐以应书擢升使介之联庸示朝恩之茂益图勤荩以对襃嘉
　　许咸亨可供备库副使制
　　敕某籍在殿涂是承中制任居边部式遏外虞善拊循于士兵烦宣着于材力修上最凡之目合于旌陟之科宜宠副联往亚诸使尚谨将屯之重勿忘继武之和
　　全克懃可供备库副使制
　　敕某敏颇有材谨且能力中承轩闼之制外防州藩之兵参叙积勤亶无逋事宜畴吏课之最用优使介之联就服襃嘉益图勤荩
　　王文显可供备库副使制
　　敕某通籍文陛假守姚墟以风矩之修资力局之干徳行颇举士兵兼怀上计有司应我攷法宠内庭诸使之副奬外屏守臣之良就服台恩勉思藩政
　　钱师回可供备库副使制
　　敕某职承内制身服外劳邈居江郁之浔近按岛夷之悍长兹逺服抚我列城能和殊俗之心弗启吾民之患宜畴赏格入副使联尚惟忠力之图防兹恩典之茂
　　江从可供备库副使制
　　敕某性质专良力局干举给吾左右之事涉于禁奥之涂沈密罕言端修寡过宣传中制稔服内联凝集成劳参应陟典俾升诸使之亚且承剧务之烦勿忘钦祗益图云补
　　李允恭林宗普竝可供备库副使制
　　敕某等开敏自将谨孚有裕竝资器干之利参试材使之烦借汉省珥貂之华涖周官司甲之职局事修举绩善着明特正供拟之使联咸参副介之朝秩且赖宿官之久宜从增秩之留往服襃恩益图来裕
　　李琦可供备库副使李瑊李琚李球竝可内殿承制制
　　敕某等朕以浚泉在咏怀圣氏之慈渭水兴嗟增逝者之感眷言诸息洽被遗恩以尔等妙年自修冲规可尚参从贵里分籍禁庭罹蓼莪之在忧服苴麻而居制或闻摧慕良足哀矜览遗表以然稽旧章而允若擢升使介进陟班联恩乃究于外家义勿惭于前代勉思树立姑务显扬
　　周应可西京八作使制
　　敕某首列太医参领储使仍典水衡之职兼司都苑之严必葺有劳乃为可纪阅监司之荐状务开劝以推恩特超叙于崇资往钦祗于茂典












　　文恭集巻十七
　　钦定四库全书
　　文恭集巻十八
　　宋　胡宿　撰
　　外制
　　张昪可兵部员外郎充天章阁待制环庆路都部署经略安抚等使兼知庆州制
　　敕朕选通经术有行义之士访对制阁参典秘图置在内朝之联本惟儒者之职间咨防略分寄翰垣亦服采于禁严且推恩于临遣我收文武之用往制羌胡之冲乃获能臣爰敷茂典具官某有史鱼之直称壶遂之贤稔闻忠规尝置罔错端心向国处鲠议而弗回正色立朝临至刚而不吐属西川之阙帅惟安化之控边言念戎翰之良无逾书殿之旧进参持橐宠升属车临长列藩表率本道噫左右荐替内外屏毗委仗则均安集攸赖书不云乎尔身在外乃心罔不在王室寛我西顾勉而求忠
　　刘沆可依前给事中充龙图阁学士知开封府制
　　敕前世尹正之才难于三辅本朝都府之政刑诸四方我得吏师寄之京剧宜峻图书之职往裁辇毂之烦具官某风业俊雄体识明逺早代言于掖省常赋政于藩方文采润色而有余经术饰事而不惑委灵刑之审克多中典之平反咨乃谳疑副予钦恤试公才之敏百链不销考绩用之期一闰已效睠惟浩穰之地实资强济之能剖析烦拏推行靡密自近庭而选众繇内阁以升名往司狱市之繁善体教条之意使枉直有寄苛慝不兴嘉竚治功以光表则
　　钱明逸可依前兵部员外郎充龙图阁学士知蔡州制
　　敕京辇之政诚处剧烦犴狱之情所当审克既失防闲之理宜从罢免之科具官某雅称伟才早奉大对入典明命作为训辞擢预禁林之游委司都府之治失于驭吏淹乃系囚久违弊断之期不胜楚掠之苦以至踣毙良用哀恫而又日者庸狡之人构造诈谖之防冀望非福震惊朕师虽已正于刑书犹未安于朝议其上尹政且领守符仍优内阁之除兼委近藩之便尚图敏政勿替来忠
　　刘沆可龙图阁学士给事中知永兴府制
　　敕朕以内阁图书之职资儒术行业充备其选全雍戎马之地用文武器干倚以为重既获敷求之志宜有临遣之恩姑示睠怀且旌图任以尔具官某才具明决知识周通自振藻于皇涂实有声于当世作我明命着训畅于西台敷厥教条勤抚绥于南夏能去山林之蘖善得江汉之心比奉更书还参从跸委近司之审克多中典之平反刑谳靡留朝言惟穆防长安之阙帅方四顾以须才佥曰汝贤协于朕意左右献纳虽志力之是图内外屏毗在藩朝之均重爰申茂典益进荣名用烦俊哲之行参付徳刑之计噫重兵所部杂谷攸居虽方略素明无烦于多训而刚柔参济勉务于适中往服兹猷勉成逺用
　　左中奉大夫权尚书吏部侍郎兼史馆修撰周绾除集英殿修撰知温州制
　　敕近臣勇退洊控于忱言王者闵劳俯从于雅志睠惟耆艾宜锡恩辉具官某学术醇深行能髙妙登车揽辔徧更外服之华拖玉飞緌晩上禁涂之峻铨综着天官之效编摩光金匮之藏方隆尚齿之时遽有由衷之请老成是赖申谕莫回升丽正之崇资畀永嘉之名郡以优耆徳以示殊私尚勉建于风声即还跻于次对右侍禁折继祖可西染院使知福州制
　　敇具官某尔世蹈忠图族雄边部率和种落怀附朝家向兹伯氏之良承济前人之业遏碛中之外警委河上之列城方倚拊循遽嗟殒缺览疆臣之条奏逮部众之控祈谓尔武干尤长纯诚可任习知戎马之事能识羌夷之情宜袭旧勲式俞来请伸部符之朝奬进染翟之使联恩典有崇名秩其慎当善遇于吾众务谨守于先规
　　李昭述可依前刑部侍郎充龙图阁学士秦凤路马步军副都部署兼知秦州制
　　敕二阁峙于内职在图书六郡被于边任居戎马矧陇西之尚武惟天水之称雄谋诸师臣得于隽望适倚镇绥之略宜推临遣之恩具官某盛徳名门伟才良器该典文而多洽资志识而周通居然敏猷应乃郡务几廷进直得安世慎密之风北道倚临有翁归文武之用塞垣以肃年闰比更试乃秦中滨兹河外抚羌戎之杂种制汧陇之劲兵牧人其难选众斯属用寛西顾之睠具急盛秋之防兼畴制阃之勤庸益进秘图之禁职凭赖所寄内外则均勉从易壤之行嘉伫干方之最其聴朕命不忘尔劳
　　刘巽可主客员外郎知济州仍赐紫制
　　敕某究明经义初预铨集之流通晓吏文遂膺宰旅之选领校五曹之事慎持三省之方能寡悔尤颇精比例寖升朝次屡易歳隂用图风力之劳出寄符书之守仍进握兰之秩复班染防之章临长吏民宣録条教勉而善政防我渥恩
　　李珣可文州刺史制
　　敕朕考经术之文见春秋之法推亲亲以贵母党因善善而及宗支况我外亲殒夫元舅痛享年之不永抚遗札以增欷俾加惠于孤防示敦仁于戚属具官某柔恭克孝通敏且材侍子舍而无违出后家而有裕早任天阙之要诚为戚畹之良险衅所钟哀摧在疚寻推恩之有自在进秩以攸宜已陞右阁之华兼刺列城之重慰其孝嗣思乃前人式究哀荣勉思法训
　　赵良弼自丰州刺史除抚州刺史制
　　敕师宾之列素用正人牧守之任必求良吏具官某资于忠信文之礼乐言词详雅器识洪通令问徽猷搢绅推重南宫起草事着于弥纶东呉授钺功存于制胜中外之政终始不渝爰自休闲尤彰操尚宫垣选美俾参调防之职方镇借能式委分忧之寄
　　刘永年可宁州刺史制
　　敕某夫刺史古之方伯为国爪牙任千里之尊秉一州之率威怀所寄擢叙尤艰以尔胄绪本华才资兼茂谨孚匪懈敏济有闻歴内庭诸使之联申列部钤兵之委载环歳序参叙宿勤特升刺部之名尚寄典土之任廪给优厚朝渥便蕃勿忘俯伛之恭更图临履之效
　　张惟吉可果州刺史制
　　敕谨质者朕所倚爱澹退者人之难能况夫参珥左珰列侍中省久居亲信之任弗矜委使之劳宜举襃章且旌冲范具官某忠纯有守谦约自持侍帷幄之起居常勤陟恪慎枢机之周密能絶悔尤比资强敏之材屡任剧繁之职曾驱驰之不惮在俯伛而益恭未尝求官且不遗力安和备于诸事恬晦简于朕心是用申叙积勤襃迁茂秩领剧部团兵之重增昆台近侍之荣名数有加宠灵特出勿替谨孚之志益昭毗倚之怀
　　郭元乂可忠州刺史陈拱可昌州刺史制
　　敕某等内统禁局参领列藩所以昭使范之华重戎翰之寄用甄劳最式示襃迁以尔元乂材武是经智谋在任以尔拱迪知忠果服在勇方竝髙诸使之联分委防兵之任絶甘有素驭众适宜代北以清峤南且肃嘉训齐之辑睦逮控遏之厎宁并升使竹之名参壮和门之重就防襃典勿替忠图
　　邢王孙宗望可遥郡刺史制
　　敕某朕笃在展亲乐闻为善用进州藩之秩且旌宗邸之能恩出襃优义存开劝以尔本支秀发环卫参居滋承信厚之风雅厌纷华之习慕前良之楷法试累牍之柔毫献状公车留观天帐迥臻体骨之媚深嘉芝墨之工特升刺部之名用奬临池之学勿忘美志更懋令猷
　　张中庸可开封府判官制
　　敇某汉制以御史监三辅不法复有按章覆问之选至于惠文柱下皆狱法之冠也不止于弹治而已今都畿尹政之剧狱市奸人之渊隐伪干宪属之良吏以尔治剧有余审固不挠资其抑欲之利与夫照奸之明往裁诸烦善辅于尹
　　刘能可御前忠佐马步军副都领依前合州刺史制
　　敕某勾陈之卫参防宸严尺一之迁举循功次以尔奋繇行伍通知勇方颇积勤庸遂有髙爵遥刺州部近拱岩除宜升环列之名益伫朴忠之效勿忘励节以答推恩
　　谭嘉震可依旧内园使昭州刺史制
　　敕内司苑监遥制蕃职所以壮爪牙之选重襟喉之寄矧干方之惟旧且扞边之有劳属申委于兵钤宜兼荣于使竹具官某本惟将种少有骁名好慷慨以论兵加深沈而多算洊领偏禆之任数当外御之锋疆堠无侵轶之虞军行有辑睦之整乃睠安化适控西戎尤急盛秋之防特倚劲兵之处宠升刺部雄示专城勉踵世勲益图军最
　　王兴可陵州团练使傅永吉可开州刺史孟元可普州刺史蒋偕可忠州刺史制
　　敕某等夫举不失功则劳臣知劝赏不遗外则主恩下究朕阅边吏之琐因见疆臣之名其间久践戎行屡当冦御功名著而甚白爵秩郁而未迁用振滞淹特申甄拔以尔兴资韫材武济以朴忠以尔永吉尝摧奸锋名有勇决以尔元气质沈毅部分精明以尔偕文武自将功名已任竝晓知疆事而达练戎韬向赖扞城之雄比居控塞之任种落畏伏亭障厎宁今参委戎钤复分制藩任军阵辑睦士伍绥怀稽用旧劳申加襃典进领团兵之重参升刺部之名出于朕心旌尔边最各思自效勿替曩图
　　石全彬可陵州团练使制
　　敕某朕宠厚武材竝建使范乃眷军团之峻尤为戎翰之荣方寄外虞式颁成渥以尔操修无缺干裕有闻以谨孚之资早服劳于官省以敏洽之用久宣力于边关眷雍部之控戎惟匈奴之被塞允号劲兵之处尤艰御众之材资乃练更委之钤防仍进训齐之秩用旌临履之劳往服茂恩善抚吾众
　　刘永世可果州刺史充本州团练使制
　　敕朕慎名器之分懋官赏之宜差次功能擢叙武爵既笃先劳之劝兼图久次之勤用迁滞留宜伸甄拔以尔承胄绪之旧资性质之良遥分竹使之符近总琳房之职习事经而无缺奉朝请而有防阅官簿而则深览需章而乃实爰纪恪恭之节用升团练之名尚涖威神之庭往钦使部之宠益思慎履当体殊恩
　　王从善可西京左藏库使依前充果州团练使制
　　敕某洛师之重分置于官仪禁帑之名差优于使范用甄往效特懋兹恩以尔勲阀绪余近庭陟恪蹈世忠而济美服王务以宣劳向者资素性之谨良委禁垣之提警虽宿卫无状俾出领于兵钤而畴昔有劳用稍迁于使局示旧勤之匪弃尚襃典之是承
　　余靖可左神武大将军遥郡刺史州钤辖差遣制
　　敕某陟罚之典竝体于至公甄叙之恩用图于曩效张敞起于亡命安国擢于徒中资以前勤抑惟往制以尔博于古学济以敏文自致秀科优入制等常游册府之秘遄升辞禁之华烦使有材首公能力向因往咎中见谪居越在南服之荒多歴徂年之所尚分留籍巳进亚卿朕以尔久侍近班三使絶域念劳可録在宥弗忘擢居环卫之严遥刺列城之重无以名器之小异当问才略之何如起图而忠往服朕命就司钤防当体叙收李玮可起复云麾将军保州团练使制
　　敕朕感先慈早弃长世眷乃元舅适及外家享命弗融遗恩宜厚具官某义方被教退让陶风禀韶令以兼资处纷华而匪杂向膺选尚方俾进修属遘亲丧例推权制用正军团之秩兼升环卫之名式慰孝思俾参朝请庶几进见特示眷怀勉遵肯构之规宜亮夺哀之意溪洞新州知州彭师政富州知州彭师晡竝可银酒监武知本州军州事制
　　敕某等越在辰溪钦我朝化善固封守多歴歳年有嘉成劳且叙前化崇阶美秩勲等宪联竝命诏除益图忠效
　　溪洞宁州知州彭师鴈可银酒监武知宁州制
　　敕某能慕声明善固封守附陈前比求叙上恩嘉其输附之诚伸以襃优之命崇阶茂秩华绂命章并示宠绥益图欣戴
　　曹正可袁州司马制
　　敕某尔干局无缺第课当迁具有奏封乞从归老聴解算商之任为除司武之名往服优恩俾从素志
　　追官勒停人屯田员外郎萧禋可莱州别驾制
　　敕某籍通省郎班在朝序简书罔畏簠簋不修诈谖受赇鞫问得状所坐狼籍谈者諠哗宜正刑书夺去官秩与之上介犹曰寛恩
　　解宾王可开封府判官阎询可开封府推官制
　　敕某等古者京兆比三辅为剧今之都府亦万事所丛必简乃僚协相厥务以尔宾王儒者之风志行修洁台观讨论之职京辇烦拏之任稽诸行事巳试之效孔明以尔询髦士之良才本强济縁中司薄罪之坐歴外屏左官之迁长于治民可纪之绩甚白或就甄最状升冠元僚或还録敏资佐治烦局噫邮罚丽于事察狱必以情勉思是言勿懈于位
　　髙良夫可依前主客员外郎充开封府判官石扬休可太常博士兼秘阁校理充开封府推官制
　　敕某等朕髙选时望擢典京司妙简才髦参备僚属以尔良夫习于为吏治有能名以尔扬休才堪决烦文甚尔雅或尝操外宪之柄或久预中秘之游稽慰荐而有先试浩繁而巳效是宜参济京剧辅佐尹贤尔其察人寃谨吏黠慎要囚之伏念体庶狱之哀矜务竭乃心以称朕意
</div>
    <div class="pagination">
<a href="文恭集_page17.html">上一页</a><span>...</span><a href="文恭集_page13.html">13</a><a href="文恭集_page14.html">14</a><a href="文恭集_page15.html">15</a><a href="文恭集_page16.html">16</a><a href="文恭集_page17.html">17</a><span class="current-page">18</span><a href="文恭集_page19.html">19</a><a href="文恭集_page20.html">20</a><a href="文恭集_page21.html">21</a><a href="文恭集_page22.html">22</a><a href="文恭集_page23.html">23</a><span>...</span><a href="文恭集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
