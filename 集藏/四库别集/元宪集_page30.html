<!DOCTYPE html>
<html>
<head>
    <meta charset="UTF-8">
    <title>元宪集 - 第 30 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元宪集 - 第 30 页/共 31 页</h1>
    <div class="content">　　答手诏
　　伏奉手诏以元昊未平边防用武上烦圣虑谘及具臣窃以元昊旅拒偷生巢穴深固若或兴师出境必湏命将得人又縁承平以来乆无征伐纵有骁勇之士皆非緜歴之流况复馈运之间劳费斯甚陜西民力配率巳繁更或随军愈难应副且当静守颇谓得宜今来边臣例循旧辙靡营御寇之策但急济师之言湏立定规俾从经乆縁边州郡皆有熟户蕃兵不能训齐但务姑息虽有弓箭手人数甚众其如部伍未明至于本城蕃落定功之类亦未严整凡所防托娄借正军是致调发之烦不无科率之困复有多立小寨例蓄粮储无事则兵势虚分临敌则不能自固奔冲掩袭职此之由所宜委自转运使与逐州长吏量其户口籍定土兵毎至农闲轮番教阅仍选勇敢有部辖之人充等第将校其熟户蕃兵亦湏防集齐整检括人数与本城及弓箭手每临阵敌前后节次使用所有敌兵出入道路合行把截去处并可展置大寨令弓箭手与本城兵士守把其诸小寨不可废去者量留侧近士兵看守探不得广积粮草所有朝廷差去禁军只委自部署钤辖路分臣僚相度敌势逺近策应如此则固守有常东兵可减盖资其土人服习道路彼中毎有防集易为探自免奔冲而又兵籍素定轻费有涯转饷之劳渐可撙节自来毎招役蕃户耗蠧颇多主帅但纳其虚言临阵恐成于悮事今后不湏枉用金帛更有招收其逐州长吏能训练兵师修完战备胆勇材干为人所称朝廷当与保全不责小过岁满成绩増秩再留使之恩信及人用明奬激臣等素不知兵叨居近列钦承睿问莫副天心无任战惧之至














　　元宪集巻三十二
　　钦定四库全书
　　元宪集巻三十三
　　宋　宋庠　撰
　　行状
　　宋故推诚翊戴功臣彰武军节度延州管内观察处置等使金紫光禄大夫检校太傅使持节都督延州诸军事延州刺史兼御史大夫上柱国武威郡开国公食邑六千五百戸食实封一千六百戸赠侍中曹公行状
　　曽祖业累赠太师尚书令兼中书令追封荣国公祖芸累赠开府仪同三司太师尚书令諡武惠追封越国公
　　父彬故枢宻使累赠开府仪同三司太师尚书令諡武惠追封鲁王
　　眞定府灵寿县某乡某里曹玮字寳臣年五十八
　　公之先本出晋清河太守之后卒子孙贯其郡后徙眞定之灵寿今又爲其邑人高曽値唐室之骚皆以才力事州爲列校忠规雄算屈于地势故二祖阀阅不章于王朝逮鲁武惠王之兴功葢盟府拥旄服衮绸缪累圣率义而上追贲烜赫王又重之以劳谦明徳保躬不伐殁从太烝爲宋宗臣使今天下言诸侯王世家者以曹爲首公即王之第四子性英壮沈决形于羁丱武惠节制郓徐也竝奏署公爲天平武宁二军牙内都虞候以恩换西头供奉官閤门只候叛羌李继迁扰灵夏太宗畱意边琐将屯之臣时武惠冠领内枢面奉诏举材堪西事者乆之啓上曰知人不易朝廷虽多士臣未见其能臣有子某好谋而断谓堪试用太宗喜王之内举即日召见欲命公以诸使王固辞召以本职同知渭州时年十九迎者惊其壮眞宗嗣极就改内殿崇班咸平二年正领州事俄丁先王忧以守边不得归及塟自请还丧庐毕劬劳之报书数上辞情哀切朝廷念继迁旅距又公治最已显诏不听即拜閤门通事舍人顷之加本州屯田制置使转西上閤门副使徙知鎭戎军继迁虐用诸帐人不堪命朝恩购募安辑所以慰纳之良厚吏多不能奉扬威德公至部则腾檄区落告以丹青之信戎人得诏书皆泣下由是喀努羌举族内附继迁兵讨西凉诸姓还次石门川公率军邀败之多所俘馘威震夷鄙自尔黠寇往来不敢近当路塞军境平昜无扼束利于驰突又边民挟弓矢应募爲官军每有警则辄爲前锋而官无资粮器械之费公因奏言请竝陇山而东循古长城刳大壕以隔敌骑给境内闲田复赋役夏秋出戍卒防民耕防以赏义兵制皆曰可迄今奉行爲故事时继迁死余烬衰破子德明畏诛奉献计不坚定公请出师讨之上以德明首鼠两端且谕公以待其变俄而扬珠玛哈等族万余落款阙顺化竝乞师应接将吏疑怖欲弗许公独决策夜将兵逼天都山信宿尽拥其众归因是诸小种皆纳质保塞値德明亦输贡受爵土而公名寖重矣驿书召还录前后功正其使名充邠宁环庆路驻泊兵马都钤辖俄又命兼知邠州封禅恩进使东閤帝以公着郊西土更欲以名震北道大中祥符三年即使号领高州刺史徙爲眞定府定州路兵马都钤辖又出公所上泾原环庆两路边州图以示辅臣曰山川华戎城郭储峙之要尽在是矣可别绘爲二一畱枢蜜院一付本路使按图以从事因嘉叹乆之岁中复徙泾原路兵马都钤辖兼知渭州西祀恩迁四方馆使札玛克部大入数爲寇害四年夏公勒兵与大将支军出武延咸泊川合击破之捕斩首功数百夺甲铠驼焉牛羊居多上书譲州事愿专督兵要密诏不许五原外界有巴勒臧族屡违王命公因按塞夜袭之歼其众厥后属国羌无敢叛者乃请补百帐以上酋长号本族军主次曰指挥使以拟王臣部曲之官七年冬西南诸戎解仇伺便欲穿塞爲盗特迁公引进使再留州任以防遏之先是陇外有弃地号笼竿川恒爲兵冲州无外蔽公按形胜筑城以鎭之自是宼无逾心而我有重关矣明年春复与大将陈兴等讨扎玛克余党灭之未几改领英州刺史充本州团练使秦州宗噶尔人李遵挟罝勒斯赉爲之谋主裁制种落号爲文法众十余万雄长塞外遵因献方物求赞普之号用诏拜爲保顺军节度使以羁縻之然凶狡恣睢专趋边隙乃使其舅赏云丹説义从羌郭蘓逹勒谋爲乡导公知之许蘓达勒以重赏使图云丹后十余日斩其首既而前预谋者皆逃怖伏匿公诱召之许输物赎罪是岁入塞者数千人因其效牵量赐缯防或以少爲诉者公怒曰此纾死物犹希利耶叱左右逐出之诸部震恐郭蘓达勒割南市城以献公请因其入地竝酬杀云丹之功乃拜爲顺州刺史是时斥地寖远因增筑弓门至威远凡十寨浚隍三百八十里列亭障缮桥梁属于州门皆戍兵余功民不知役玺诏襃宠焉俄丁内艰上以云摩将军夺服初戎人有杀王民者率以戎法入羊马偿其家边人愁苦公下令曰戎人自相犯从其俗犯华人论如律于是蕃渠敛手而民有更生之頼罝勒斯赉乘诸豪未安因率众号十万胁余党寇三都谷公率兵迎击破之斩首千余级获马牛杂畜器仗三万计逐北至沙州乃还改客省使领康州刺史充本州防御使及加秦州部署充泾原路安抚使天禧元年春宗噶尔人复使其将马布札尔屯野吴谷公夜遣壮土鏖其营获人马甚众戎师溃是岁州民状保鄣鎭靖之迹闻于朝愿刊石颂功以信不朽天子手笔襃谕古哩羌恃众逼塞歴年招抚无内属意公潜师袭其庐灭之渭川河州诸羌皆惶恐请降罝勒斯赉知外援衰落于是窜还故地俄被召归燕见劳问恩礼蕃渥三年复拜华州刺史充本州观察使鄜延路驻泊马歩军副都部署环庆路缘边巡检安抚使庆州羌乌尔勤郭勒敏特你等族千余落诣吏归欵因抚之使爲外御边略益安四年春正月崇拜宣徽北院使鎭国军节度观察留后签署枢宻院事是秋忠愍寇公谪道州嫉正者指公爲党改使南院以留后机务出爲环庆路驻泊马歩军都部署兼安抚使干兴元年春落南院使降爲容州观察使知莱州冬改授华州观察使知青州天圣三年春进领彰化军节度观察留后徙知天雄军戎聘岁道北门素稔公威望至饮饯郊劳皆曲拳畏栗不敢仰视俄奉诏修觐徙知永兴军未上道拜昭武军节度使加赐褒功之号复鎭全魏逾朞感癯羸之疾辄抗表愿治河阳三城以便颐养两宫优答俞请疾少间议者以威名大臣不宜处闲外裁数月徙充眞定府定州路驻泊马歩军都部署七年改彰武军节度使部署如故明年正月丁卯薨于位讣闻帝震悼不视朝两日禭以侍中印绶延赏归赙躐常等由公始终践歴一出于功名者欤夫人潘氏追号冯掖郡夫人后夫人沈氏号吴兴郡夫人诸昆曰璨殿前都指挥使忠武军节度使累赠太师曰琏终义成军衙内都指挥使曰珝至昭宣使恩州团练使诸弟曰玹至西京左藏库副使曰玘尚书虞部员外郎以椒房之亲累赠太师中书令曰珣至东上閤门使宜州刺史曰琮今爲同州观察使三子长曰僖礼宾副使曰倚内殿崇班早卒曰偀供备库副使一女适今西上閤门副使王德基公端诚壮猷不勉而立知兵好古虚已下士周旋抑畏皆得先王之风结发乘障至剖符握节出入二纪至于威信所治郡兵不敢慁民民不知有兵功纤芥必赏罪秋毫不贷故士皆劝能尽力而为之用乘机讨贰数与敌角随众寡必以捷闻自国初以来扞西夏者皆无公比智数纤敏应机辄会尝奕棊便坐外有白羣兵叛入戎者左右怡愕公据枰算胜徐曰是吾使之为谍勿复白不数曰亡卒俱爲敌所杀其夺谋制变类此在秦州民多田讼穷治之皆不能举其契公知其罔冒因诉亡官记而自前者除其罪得脱戸千六百赋钱四百万亟以疏闻朝议颁下州县遂为常制持重示信不以小仁妨大慈营兵当诛値公疾之革亲近者乞少寛假以资休祚公曰刑所以一众弭乱安可以吾区区之病欲替王法耶使法替病纾吾罪大矣遽索笔署以殊死议者比古孙吴而逹生死之惜其中登皇枢未易岁次遭罹巧中政辍善还使文武之宪弗及究于天下晩镇常赵痌瘝寖剧每嗟燕蓟之地沦胥敌境愿得一铭燕然值时戢兵卒与志谬赍恨没地可胜忾耶然而纂服济美都髙牙斋之重威棱被于殊俗功业见于本朝易师之丈人诗王之爪牙公兼得焉亦足以暴于夷夏矣初公之捐馆也卜葬不吉岁在己卯诸孤属图襄事天子闻之特诏鸿胪持节有司具本品卤簿以须其引今日月有期矣饰终二品具于官阀易名节惠请循令典谨状故枢密副使朝奉大夫给事中柱国天水郡开国侯食邑一千三百戸食实封二百户赐紫金鱼袋赠尚书吏部侍郎天水姜公行状
　　曽祖道黄不仕赠太子少保
　　祖频不仕赠太子少保
　　父诏仕太子少保右赞善大夫累赠太子少师淄川长山县开善乡青丘里姜遵字从式年六十八
　　公之先本齐姓汉以豪杰徙天水后复贯淄右今为郡人焉公幼岐嶷长而沈毅初肄业治百家之言深博自将文藻足用既与乡物有声于齐鲁间屡挟策于宗司以经济自任咸平三年眞宗始御轩陛延髦秀公以进士擢第明年调登州蓬莱尉治有风力郡将贪其干用奏请就补本州理曹掾朝延报可未几丁内艰免忧阕都铨举充开封府右军巡院判官京毂浩穣狱市居天下剧为吏者罕能以课自脱公至则励直气探情伪厥职修举廷无留事二囚自诬弃市罪狱将具矣公微得寃状翻其文致先是雪寃有赏公虑伤前主者寝不自列祥符初秩满迁大理寺丞建封恩例改殿中丞出知吉州卢陵县氓籍数万气俗荒犷左言防貎以乆讼为健公威克明断摧破奸党据案一决吏民厌伏汾隂礼毕就改太常博士得代归阙时故相天官王公在西掖熟公治行即荐公宜干抨弹察视之任有诏换监察御史八年以劳迁殿中充开封府判官赐五品服吉守髙惠连诬搆公庐陵旧事奏请逮讯公闻命不疚驰往对辨左验明白讫无汚蔑还台以本官同判延安郡天禧三年召还迁侍御史判三司戸部勾院俄出为陜梓利防等路体量安抚先时公举奏山东大姓奸利事至是皆伏法天子以公建白有状未复命即拜尚书工部郎中非常例也还节出知邢州今上即位就转刑部移守于滑俄充京东路转运使天圣元年换京西路不旬日召以本官兼侍御史知杂事加赐金紫受诏详录计省逋负之籍科别蠲贷明年遂以本官充三司戸部副使三年改兵部遂歴副度支盐铁二使务俄摄太仆卿充北朝正旦国信使四年冬拜右谏议大夫知永兴军六年春驿召以本官充枢宻副使七年迁给事中八年秋感疾请告两宫驰亲使挟太医相望于路存神省虑形于慰勉九月乙丑车驾亲视卧内赐白金三千两丙寅薨于坊第之正寝上闻震悼复趣驾临吊制赠尚书吏部侍郎法赙所须率在优等夫人路氏国子博士从古之女封平阳郡夫人公三子长曰居正举进士早夭次曰延龄太常寺太祝次曰余庆未仕孙三人曰承顔试将作监主簿曰正顔齐顔及遗奏之上延龄改大理评事余庆授太常寺奉礼郎正顔齐顔竝秘书省校书郎外孙宿拱之补三班奉职哀荣之数存殁之恩笃矣公天资方重内孝而外严家庭之内有若官府性长于吏事济之以忠力未尝阿意当世故所莅必震肃所言多指切前后进用皆上所自知又感昔人削藁纳诲之箴问树漏言之诫故闺台奏议枢机宻勿言天下事甚众世莫得而知云惜乎参基命之司岁律未几远猷熙縡弗克究公之素寒暑兴沴栋梁其萎然可谓雄骏之寳臣黄中之元吉者巳谨状

　　元宪集巻三十三
　　钦定四库全书
　　元宪集巻三十四
　　宋　宋庠　撰
　　墓志铭
　　宋故推诚翊戴功臣彰武军节度延州管内观察处置等使金紫光禄大夫检校太傅使持节都督延州诸军事延州刺史兼御史大夫上柱国武威郡开国公食邑六千五百户食实封一千六百户赠侍中曹公墓志铭
　　宋有忠勳之臣曰武威曹公在天圣中以宿将持节分督河北军事屯中山庚午春正月丁卯寝疾薨于位夀五十八讣闻天子震悼不视崇徳朝两日以黄门监玺书告第走命中谒者防其柩还京师后九年宝元之已卯其孤等始以龟筮之吉归窆封树有诏鸿胪亚卿典丧事奉常易其名曰武穆冬十月乙酉具卤簿鼓吹塟公及其嫡冯掖夫人潘氏于南洛阳之金谷乡尹村原从大墓且言顺也先是其家合官牒世谱以状咨史氏请辞刻石譲不遂乃防而叙焉公讳玮字寳臣其先晋有清河太守去官寄孥始为郡姓后裔再徙占数眞定之灵夀曽祖讳业祖讳芸竝遭时俶扰仕本州爲牙门大校职以世及功缘地徧隂迈徳美储为庆灵以至烈考枢密使累赠太师尚书令諡武惠讳彬以明允笃诚道参运始禽吴馘蜀助平天下翊亮三圣卒为元老谂谋帷幄溢动旂常生极师臣之尊没从大享之配显扬追贲为时第一逮公之克济世美及昆弟宗门之贵交荷恤典丛于先报故今繇祖而上皆赠太师尚书令又封曽祖于荣大父于越俱为国公曽祖妣张氏祖妣李氏皆累封齐韩二国太夫人祢庙自始薨饰以济阳郡再易冀鲁竝为眞王妣髙氏及二刘氏又别以秦齐陈三国为汤沐公即武惠王之第四子也承是休烈生而岐嶷童龀英发雅为先王所器至道初以任为西头供奉官閤门祗候党项余种李继迁盗弄朔方兵穿塞首鼠强吏不能制时武惠握机政太宗面访雄俊以置邉琐乆之辄以公应诏帝喜曰卿有祁午安遑遑更索耶即日召见命有司加显秩以俟遣武惠固辞及以本职试守陇西郡年甫十九公自以见知于父子之际又为明主所识拔感激忠孝遂摅才蕴由廷臣凡八迁至客省使其间带髙英康三州刺史团练防御使各一洊领华州一降容州皆为观察使进主鎭国彰化二军节度观察留后昭武彰武两军节度使其化条所莅则戍鎭戎军守渭邠秦莱青天雄孟兖七藩而渭天雄皆再其瑞璋之总则环庆眞定泾原三路皆为兵马都钤辖郦延路为副都部署环庆真定两路竝为都部署国论所咨则领宣徽南北院使署枢密院事命秩之备则阶三品勲二品视官帝傅兼亚丞相书社六千三百实干一千六百以四字为功号烜赫光耀冠映侯籍迹公之策名展体服劳中外为国方召多本西畧初继迁逋诛寖乆劫羣羌为支辅苛征暴戮人思自拔公之扞萧关也尽条恩诏绥懐之意以檄诸部部人得书皆东向感泣或率众内属姧党始离寇畧河湟诸戎归重弗戒公短兵鏖石门川上狡众殆殱赵徳明初防凶父有首罪称藩之请公以天厌余孽宜时平荡愿帅一队缚竖子以衅鼓驿书言状虑密计周时朝议前已许降谋弗果用扬珠玛哈之族合万余落乞援内徙诸将惶惑未知所受公独抚其使自将劲骑薄天都山凡三日尽拥其众按道徐还中外服其勇再守渭也古哩羌寇掠不已公率所部合支军趣武延咸泊川鼓行夹击诸帐皆溃系牛絷马以万计遂破灭之又袭叛姓巴勒臧于平凉剪其巢窟自是属国者倚汉与天等矣镇天水也値罝勒斯赉初盛挟李遵妖妄自谓吐蕃贵重当雄西域稍幷他部恣睢塞外遵乃傍缘故事上书求赞普之号公密疏以春秋许外夷者不一而足今二羌乌合而所希无法宜黜桀骜以尊国防眞宗纳焉但授遵保顺节度制后果窥伺邉隙包藏祸心迫胁小种扇动豪帅连营方阵号称十万乘虚内奰浸淫于三都之谷公率军整旅背城逆战斩首千级获利器杂畜三万计追北至孰煌骁将马布札尔耻败负力复屯野吴公遣死士数百夜其垒自相蹂殪羣丑遂奔古哩羌隂谋累年规败疆事先其未发扫平庐栅因是西南诸姓皆纳款辕门遵赉震怖遁还故碛不敢弯弓而取当此式遏制胜之犬较故事邉民挟弓矢皆应募为奔命鬭劳赏薄人情弗惬公建言能垦境上旷土者蠲其租春秋耕敛出州兵以护作而战者忘死矣渠率内属恩隆无等公请百帐以上比古幢主次比营司马赞书拜授列为王官而来者知劝矣黠羌杀人輙以羊马自赎公按律令除其犯华人者论杀之余从其俗而刑无颇矣秦人田讼弥嵗不觧曹吏投隙窜易版书公审其宿姧一取质剂为騐亡契者贷其负使得自占收脱戸千六百租钱四百万台符宣告州郡以为后式而文无害矣此威懐安利之凡最若其按秦汉旧迹因长城之堑稍筑坞堠以殊内外斥境千里建笼竿之壁列弓门十寨迭为藩蔽班赏格饰鬭具缮梁表道屯田足食迄今为保障之利者不可悉纪公之在关陇以威名庄重渊囘山立累功懋赏皆即拜稍迁倚而不召者嵗逾二纪至于丁外内艰泣血委印绶率以墨缞夺服天禧中始有下邽观风之拜犹副戎柄时三陲宁晏外虞讫息佥以公壮猷盛烈当敷及天下于是有留使宣猷之授入筦枢极公既践修世范知无不为秉义据正勤劳夙夜海内抗颂归缁衣之羙终以勋高地偪更由总管之任出临西夏谗党乘胜又以容山之拜徙守东藩圣上始初清明诛放憸猾不俟辩谤寖还旧物奠营丘藩全魏养疾明律兴护北方再陟斋坛终屏王室洪棱劲节乆而弥厉方且桓圭皁马竚来朝之仪彤弓雕戈将蕃锡之典昊天不吊殱良奄及此哲侯所以深闻鼙之悼邦人所以寄成蹊之泣者已呜呼公之材之劭本沈雄而施事干然承借先训济之谦慤保功约已未尝有临政精悍不独以军旅从事故数佩州组皆以最闻大指道威信必赏罚以军之严移于郡则肃然畏以郡之爱移于军则薫然和伍符吏牍参行不慁古名将之惮公优为之前后襃勤赏捷受方底书以数十若其询逮兵防则寳跗细劄委曲纤悉甚者手诏往反如宣帝问后将军故事决而后已在常赵感疹方革营卒以常千军禁左右劝寛其罚公曰以病易守非吾节也卒置殊死故公之约所守如介石公之重所至为长城言料敌则焞语应变则奏刀用能英声茂绩超葢前代行均椒兰之芬威无藜藿之采有由然也论者犹以羌浑右鄙事微敌脆不足畅桓桓之举晩睨幽朔悲歌慷慨常谓禅姑衍铭燕然者复何人哉时方弭兵公亦赍志此又谋夫壮士击剑长懐而不能已也继室曰沈氏今号吴兴郡夫人故相仆射伦之孙光禄少卿继宗之女三子长曰僖任礼宾副使次曰倚终内殿崇班曰偀为供备库副使噫门阀隆贵蝉聨鱼贯以功名世家者今无偶矣游谈故老尚将传而不泯又况图金刻期陵岸则公之终誉其有既乎铭曰岩岩常山灵气磅礴值为豪英拔秀辽廓洸洸侍中实本浑熊纂服肖善自箕而弓武惠知子献之天扆弗啬家寳用参国器党项猖狂扰宋西疆公冠未升戍于秦凉治兵刺部或征或抚游魂残孽莫敢余侮婪婪大酋交兵结仇率尔蕃部搏我邉州公计先定聊秉武节螳臂蛙跗卒染车辙蕃族震携款塞就羁灭烽卧龙帝曰来归计功酬绩大使方伯乃干鸿枢柔惠正直间因谗人旋陟旧勲三偃大藩再帅中军屏于北道威声偃草公侯干城宜夀宜考耳顺未逾与世长违彻我金汤帝曰予思貂廞衮禭哀荣竝至宠塟周原陪先洛涘俨画柳兮彷徉公将傃兮幽堂惟松楸兮嗣世尚桥梓于家王
　　故朝奉郎守尚书驾部员外郎上轻车都尉赐绯鱼袋济阳江府君墓志铭
　　昔班固称西都英隽之域黻冕所兴议者以为一时之夸辞矣盖京师树首善以倡天下拥太和以陶民性若尧土之俗多忧思舜野之器无苦窳迁善成敎不知其然则中州人物之华常卓荦于诸夏固其宜矣雍丘为左畿大邑气俗尤厚士之挟经术由乡校脱野巾而袭朝组者视寰内不若也其间尚书郎济阳江君讳日新字仲元又章章者与君端拱初以明经登科调补陵州始建尉由外台陟状就除成都司法参军入为大理寺法直满嵗改评事出知曹州济隂县转运使河东薛公暎上其课最就徙同判抚州摘奸防隐示归厚之法其后吏民多奉行江君故事就转国子监丞真宗向明改丞大理秩满除太子洗马同判鄜州咸平初匈奴未宾侵败邉略天子念两河之棘特诏有司选中朝臣有风绩明劭知下疾苦者不问其位付使节以安辑之时君适自鄜归繇是以春官五品领河北安抚采访之任疆场方骇政庞事易农不狎野吏或失官轺车所经辄振其使还论奏上皆俞可俄除同判并州会平原守王用和治迹无状为使司所劾奉辞之日面改知徳州迁殿中丞赐绯鱼至州建言城小不足以扞寇愿率众力而侈大之朝嘉厥谋民亦胥劝楼堞未备戎入其郊时赵魏诸强藩皆坚壁自完不内细弱惟平原虚城纳众料丁壮以操战具开东西门使士易服出入昼夜不絶敌众惮之被围三旬守有余力凡获马口甲胄以千数献于行在民赖保障者数十万人上录其勲改国子博士俄丁父忧有诏夺情复摄郡事秩满吏民守阙愿复借君一年故歴四朞而得代还朝除濮汝夀三州不拜上书愿治邉郡会邉琐无缺守遂同判真定府改尚书虞部员外郎府帅滕文袭木强少文条教自任君数援吏法以裁正之乃挟刑狱使陈纲翟继恩奏君以当官失和传致疑状朝廷下其章于本路计使以辨之君具陈所诤皆公言他毌纤芥由是陈翟俱得罪移君同判大名府又移邠州序迁比部员外郎太夫人在堂表乞就养俄除知扶沟县数月复移同判齐州转驾部员外郎自陈翟之诬为居中者所恶数易官守将逞憾于君君自以婞直多忤不容于世乃以末疾自劾免时长子为尉氏主簿遂往就焉痌瘝寖加以大中祥符六年四月二十八日啓手足于牖下春秋五十七曽王父琼烈考延濬潜徳不仕教忠诒法逮君之显赠其祢为水部员外郎母李氏叙封隆平县太君初娶富春孙氏继室以汝南周氏封内乡县君后君三嵗而卒五子日中古进士擢第为绵州从事曰中和守家学为乡老所荐日中庸有髙才而天曰中应富辞业未第曰中立登俊科掌宣州记室初君之终诸孤等以筮之未从而嵗之不易故藁君于南部今龙集癸酉孟冬之已酉吉与姓会始号奉灵輤及二夫人之防克塟于雍丘县阳夏长白冈之原礼也惟君感慨强济由徒歩而取时誉其术长于机变而兼敦义烈今天下积年逋田许赋他戸着于令乃君所建又邉民蔡静恭者父为贼刘廷晏所杀后廷晏仕契丹为涿州别校静恭既壮出塞斩之以首祭父墓君表其孝勇章数上静恭卒授三班奉职其树风竦善他多此类固当鸷击横膦腾夷夏而薄霄汉终乃婆娑郎署沈浮郡竹外失贵臣之意奄同万物之尽道遐运促可胜叹哉然松心不雕井徳无改刚肠劲节终始弥厉亦足以矫抗羣枉诒燕后昆者焉其孙休复童牙有文弱冠而仕与余聨第荣牒敦契乡枌具状先猷丐识圆石罔获辞拒姑实其状云铭日日畿之薮风夷土厚秀龙乘干囘冈包酉食告祥牛眠啓后塟君子兮佳城备大夫之广柳物共尽兮奈何德有基兮可乆岸为谷兮谷为陵期信辞兮垂不朽
　　宋故朝请大夫尚书工部郎中充天章阁待制上轻车都尉赐紫金鱼裴彭城刘府君墓志铭
　　景祐乙亥秋八月天子制诏丞相曰朕思得忠廉老成之人参备顾问其畴宜哉佥曰尚书工部郎中刘随有史鱼之风于陵之清直方秉彛节贯华皓帝曰俞翼日以冬官待制天章阁褒言渥礼形于书赞搢绅动色有得贤之贺未渉旬恙生心腹日臻无损越九月既望家老奉祭衣以号东荣时髦端士相与流涕朝廷恤怜厚赙终录孤之典仲豫庚申归塟于开考城之黄城原礼也君字仲豫其先汉楚元王之后十三代祖讳思立仕唐为右武候大将军防武郡公衣冠庆灵宗牒详具大王父利宾王父运皆占籍睢水烈考济以石晋之扰始居神甸逮君通贵累赠尚书刑部郎封妣侯氏为永安县太君其髙曽以还亢宗避地之节悉见于君自撰先人之志此皆不书眞宗景徳初君始以乡秀诣春官覆试便殿擢进士第觧巾连主安丰仁和二县簿又调倅永康之壁属邑令有受赇易死生之狱者君正其诬枉将扺令罪漕使李士衡隂为之请君终不答士衡怒密奏君苛娆非绥邉术坐是代归仍阂冬集乆之补南劔州从事丁内艰服除改大理丞参主详断时宫保文元晁公以重徳防辞禁朝夕献纳雅知君风力强毅手疏称荐因是出通判益州益号会藩故事非外朝臣不俾为贰洎贪君才劭故以京司命之延登临遣恩礼无杀就殿中丞移原州今上继明转太常博士关掌河中府未几驿召换左正言囊封尽规为相国文穆王公不悦会京府秋荐命君逻察试席入荣进士有一辞异巻者亦既搆讼抉以为疵左迁掌济州啇筭明年移监平阳郡秩满序渉左司谏入计省为户部判官赐绯鱼以疾上书得济阳符竹政成稍迁起居郎判戸部勾院未逾月改尚书刑部员外郎兼御史知杂事仍副都铨九流之柄加服金艾渉朞以兼官介铜监使务明道建元迁秩七兵是冬持节使龙庭出塞冐霜露足力挛痹至其庐单于命无重拜还台有司以为不敏降秋曹承务典信州寻复旧官徙宣城郡数月拜今秩知应天府兼付官钥被召赴阙再居地官之簉裁半嵗乃贴禁严之职凡歴官十三受任十五虽命有伸屈而道无磷缁精心强力果于树善其佐幕于道江也异政荦荦最为可述军有宣父祠富人穿庙爲贾区以出公算君下车即移书谯主者夺其地春秋率博士弟子释奠如常礼由是裔民识师儒之教垒中有李冰遗像名载祀典而远方右鬼因为烦费嵗敛闾左出私钱以给赛且至数千皆先神糈而后国赋财用既积官为簿受而吏得傍缘干没君尤之日神贤者也生以扞患利兹土而没以血食害斯民耶非聪直之意悉罢之俗不为井食于江涘霜严波涸则水去军署亘二十里绠缶系道官民愁苦君乃洞竹万个引近山之泉因地涌伏徧注官寺凿空甃数十储华清以汲鄽里旧城有疆域无雉堞嵗课民斩木为虎落地又多火连甍恐惧君乃环植官柳数十万栉比交错既已限郁攸之烈又相累以成援人到于今頼之岷源与沱川竝流垫欲横溃君规治长堰二百丈障狂波趋故道自成都十三县竝免其危西南夷以马市邉关为驵侩所欺君绳其防姧夷人悦服及后以中伤罢去蛮髦千余人遮使者车呼曰我刘父何在本部以闻君始得再调丞于乡棘也值李溥之劾辞多诋谰溥始以啇利得幸党连贵要至是牍背谕指恶不悉暴君上书郤其狱究其姧态有诏再讯卒至重科明邪翕翕无少畏惮居谏署也志拾遗漏以箴朝禁教坊举伶籍之缺有命蜀部输送善优君建言圣主方追三代之隆敛才聘士孜孜如不及奚复迁明诏求贱工非所以广徳声于天下疏奏帝悦遗中黄门申谕且朂以无后言之隐庄献太后敦外家之爱幸小侯之第上封援古两宫咸动自是终其世不复再驾他或讥其恩幸条其善否削藁奏御尚数十百函沃心中理多蒙褒答今参预贰卿宋公之去内署也以建白迕防换职守南都君时副总宪纲亟上言善人邦国之墓礼乐之宗不宜外斥以孤人望事虽中寝朝议韪之四为州藩皆宣威导慈推行靡密大指破狡蠧绥瘠瘼防检刀笔下无能欺便俗垂制必图终永外台倚重常为二千石表出内风绩始终无懈然刚肠寡偶矢言好尽根于忠义折而不挠凡所建明必欲蹈远猷而遗近利是则希迁难进其树立使然耶惜乎见识于后凋之余开荣于晩节之会道悠命局终沦舛踬不吊昊天赍志没地呜呼春秋六十有五先是君聘敌之复也有马十五乘悉上送官主者因其外迁不时还赐及塟輴庀具家资窘絶上闻之特出库钱一百二十万追酧其直服劳防约殁身弥显夫人张氏以柔嘉辅作啓夀昌为汤沐邑三兄曰洽平巽巽以君故仕为大邑佐洽隐居平早夭一子孝忠任大理评事一孙庆余试秘书正字仆与君笃乡枌之契接朝绅之旧危言雅行稔于心耳又以嗣裒状遗烈见托斯文辍恸含毫辞实无愧铭曰噫嘻仲豫志靡囘昂昂邦直卿之材饮冰树政惠可懐握瑜屡黜心无猜生涯将究时甫来天意难忱贤者衰宁神降体掩夜台瑑辞沈碧扬清埃
　　宋故右班殿直郢州兵马监押赠太子右清道率府平昌孟府君墓志铭
　　府君讳仲宣字坦之其先出鲁卿之宗为平昌望族世系寖远不常厥居土断于梁多歴年所今为开封人也曽王父迪王父守中皆蹈道不仕以赀徙于京邑考防让幼号文敏喜刀笔初禠巾入公府极右署太宗皇帝敏徳朱邸君正神县遴拣左右宣賛音防繇是以闲练仪矩改补王属出则先马入则侍帷倚頼亲信宫臣钦瞩雍熙践阼以旧恩连宰剧邑终洺州淝乡令君则其冡子愿慤华颖发于羁贯及长治书术好文藻尝一贡春官氏淝乡之捐馆也占遗牍以闻上天子悯焉即以君为三班奉职官未及荫而赏延于世非常例也君以父任尤感首公尽节奉承王事其间驰轺将命者十数反无懈色啇功守局者凡再任多尤课以劳补右班殿直监兵于郢川咸平四年十二月二十三日不幸感疾啓手足于廨舍享年若干嵗娶王氏晏氏皆早卒又继室张氏二子曰陶曰某晏出也某未冠夭阏陶天禧中擢进士乙科歴郡掾邑丞为公卿慰荐迁秘书省作佐郎今为本省丞知扶沟县初府君以亷俭宿业屈浮龄而无贵仕贻燕训道造次必于儒者宜有庆善丛于后昆故秘丞袭是素基摅厥休问载质未几通籍于朝今上东耕礼成以辛未诏书赠府君为太子右清道率府率封张夫人为永安县太君防衣承顔士林耸慕噫裕显亲之致其相为美乎先是东部枌榆卜竁者重世矣秘丞君永懐先正藁塟之乆又感故茔昭位之卑即于所治改占茔域上书言状有诏可焉参问蓍龟得景祐甲戌十月癸酉惟卜吉于是奉府君及二夫人之柩合于扶沟县之白马原竭诚慎终礼无违者夫江源滥觞而派为南纪台兴累土而髙极九层前蔽世烈郁抑凭厚发于来裔庸可度思呜呼孟氏之子将光显于时矣仆也不佞辱秘丞之知勤请斯文以志幽隧铭曰君子含章蕴隆善祥安节効用其功弗扬志则藏兮令嗣追逺襃荣恤典肯构充闾其言克践世将显兮神革之畿连冈蔽亏宁神兆纪实刊辞魂有知兮墓记
　　宗室内园使忠州刺史殇子故右班殿直墓记
　　殿直讳克威无字始赐名且未冠也内园使忠州刺史承鍳之次子母曰临淮君刘氏初宣祖之昭曰秦悼王之子曰保平军节度使郧国公徳钧郧公即忠州之烈考今上之诸从父也惟国积累凭厚固盘石之宗仙源庆瓞派分枝附天子以为三后之属籍九庙之孙谋凡亲亲之恩率乎厚于是殿直生三嵗矣未能胜衣趋拜而服庭臣之命景祐甲戌五月癸酉不幸夭阏即权殡于佛祠今官占告猷得乙亥孟春丁酉吉因其庀尊属之具诏以殇礼祔焉实汝州梁县之先域也噫托封树宁体魄庶几从乃祖于下乎谨记
　　宗室内园使贵州刺史殇子墓记
　　殇子者宗室内园使贵州刺史承裔髙密郡君韩氏之第五子保平军节度使郧国公讳徳钧之诸孙秦悼王之曽孙天圣辛未生于宫邸以景祐甲戌七月丁未卒年四嵗初以贵州之爱免懐辟咡就嬉于姆保故未及赐名以皇支之蕃辩族疏宠次上于官簿故未之逮禄嵗在乙亥正月丁酉举其榇祔窆于汝州梁县之封兆从大墓且吉卜也夫承九庙之覆露宜参麟趾犬牙之杂袭苗而不秀其命矣夫表于幽阡用笃终礼云尔谨记
　　宗室懐州刺史殇女墓记
　　故秦悼王之子曰髙密郡王讳徳恭髙密之子曰懐州刺史名承庆懐州于今上有再从昆弟之伦天祚所开国姓蕃衍殇女者即懐州之配泾阳郡君和氏之所生第在十一景祐元年夏仲甲申天于宫邸距始生凡三歳即以其月寓骨于延祥佛庙天子至仁睦族湛防漏壤每宗支遘戚丘封藏事必防然加厚办图按域厌祭毕举窀穸就安斯所以厚邦风笃天属也故因其诸母之祔窆于汝州梁县之先域得从祖归全之义呜呼顺哉时二年正月丁酉谨记
　　祭文
　　祭孙仆射文
　　唐季俶扰皇纲弗竞俗頽厥风人菲其行于皇时宋天集大命下武继文如周之盛向学首善稽古作圣必有儒宗缉隆醇政公禀英粹挺然天资灵麐威鳯瑞我昌时含章履素居中禀彛仲尼既没文不在兹有徳可乐为邦家基有道可尊为王者师有行可法为生民规有容可观为朝廷仪昔公始仕坟籍是司济济学徒发箧抠衣诜诜天族学易受诗乃升内阁前席询咨直言正色介然不移徳玉自洁谗蝇莫缁列藩偃息风教下施甘棠勿拜去为民思圣皇纂御累洽重熈入居讲劝十稔于斯义重师傅多所发挥典章礼乐时庸稽疑士任国用援荐罔遗君从人服以其不私日昳嵗晏眷然懐归引年还政安居委蛇进退合度始终有宜嗟嗟耆徳天不憗遗邦殄瘁兮人亡吾安放兮哲萎纳书褒述揆于礼闱易名取善与圣克齐阳谷之野汶水之涯令嗣竁神降来依昌朝早以谫材为僚东序驽蹇之价重于一顾曷堪厚知猥烦清举暨玷经筵公指馆宇嗣讲旧编叨荣懐慕某本诸生得游材馆示以榘模假之羽翰比名言路抗章敷荐陟被上庠遂阶清贯抚躬悼恩心誓旦旦希言早嵗进擢左雍授经王府引籍殿中中和晩进被遇攸同昔登学省今傅皇宗岂不懐徳铭此微躬方阻门阑各服官次靡皇执绋遐伸奠馈灵兮如在俯昭诚志尚飨









　　元宪集巻三十四
　　钦定四库全书
　　元宪集巻三十五
　　宋　宋庠　撰
　　祝文
　　上辛祈谷祀昊天上帝文
　　斯民之生实赖嘉谷亦有高廪国乃乂安敢伸防诚仰祈昭贶
　　冬至视昊天太祖皇帝配位文
　　受命造邦奄有区夏配天立极功冠百王昭报之诚敢忘祀事
　　太宗皇帝配位文
　　继昭圣徳载缵武功声敎诞敷丕冐土宇奉兹常祀以昭献诚
　　南郊皇天上帝祝文
　　维景祐五年嵗次戊寅十一月癸已朔十八日庚戌嗣天子臣敢昭告于昊天上帝伏以焘育羣生总握元命降孚佑明威有赫司牧之重实繄乃眷升中备物畴敢弗祗臣猥承基图仰荷临鉴宇内方外咸循厥理天正二元躬率郊报序神缀食用蠲大事精诚所向居歆靡忒开锡纯嘏永绥兆居谨以玉帛牺牲粢盛庻品备兹禋燎祗荐防心皇伯祖考太祖啓运立极英武睿文神徳圣功至明大孝皇帝皇祖考太宗至仁应道仁功圣徳文武睿烈大明广孝皇帝配神作主尚飨
　　南郊皇地只祝文
　　伏以博静之宗持载攸主顺配干理参储灵命广生含厚理絶名言臣获以冲嗣膺宗绪蕃厘所祐日以靖嘉归报明察不敢有贰长景协序庶物毕登亲陟泰畤肃将祀事率典尽志钦惟格思无疆之休申锡攸冀
　　南郊配帝太祖皇帝祝文
　　防以天有景祚集于元圣圣有成训垂厥后昆于昭武功建我炎统胜残去杀辑宁戎夏宏模显道燕诒罔极施于寡昧仰席庆灵守成任重日以増惕敢缘类飨陟配郊丘亲执豆笾对越穹厚孚佑敷锡祈庇本支
　　南郊配帝太宗皇帝祝文
　　伏以执竞建佑经世垂统思文显祖丕烈是承威戡桀骜恩涵动植为纲为纪遂安万叶曽是凉末庇于孙谋循规蹈常罔敢宁逸庆祚所衍嵗物载丰防修盛礼禋宗类帝迭配之重抑惟茂典庻无罪悔以对神休
　　后庙修筑垣坛祭告土地文
　　伏以别庙闷清外壖崇奥蚁墉漏壤云锸戒徒方亟缮完虑奸禁忌防陈信祝尚介神休
　　继照堂上梁祭告土地文
　　伏以京室寳区圣真旧邸夙标宏搆用志初潜岁厯寖深堂皇滋漏俾从必葺将庆惟新适涓上栋之辰敢肃柔只之荐庻资冥祐永保灵基
　　开汴口祭告文
　　繄厥辅渠首兹经渎控引淮楚饟漕京师泮涸以时开塞惟谨方春之仲疏有常图兴庻工参倚灵眷荐嘉逹恳用竚安流
　　东太一宫立夏祝文四首
　　伏以天序乗离风薫中律瞻言靖馆夙驻奔精祗率旧章防修孟祀仰宫元之循度鉴祝嘏以储休神道孔昭民生永庇
　　伏以天序布和炎灵啓律参斡大化实惟尊神至迎气有常备物兹恪廸是繁祉庇于羣生精煇孔昭鉴祐无忒
　　惟神上栖太穹参握灵纪飞象所舍纯福是膺嵗时顺祀邦有常典属戒东序防率礼章备物荐诚允格聪鉴伏以茂循星元参宰干斡嘉气储福是惟贵神荐馨备物厥有常事兹届邦典绍修防逹洁诚仰对真御奔精胙吉灵其格思
　　状
　　乞许汝州状
　　臣闻事君之方止于无隠遂物之施终于曲成故下情靡不逹之衷人欲有必从之感冒缘明训控述私悰【中谢】伏念臣志局狷愚艺文凉浅偶偕乡物遂玷辞场属元圣之协华预羣材之始隗兴于孤土寘在甲科首尘卿属之荣旋滥朝闺之籍书林抱椠久宿官成财簿操筹再承人乏间亦质嵗期而上课循吏格以懋勤优践谏曹参司史注继奬雕虫之技入陪演綍之严眷防光亨品仪峻切凡此冒居之地率非平进之阶每一内思罔知攸处将防名之始巳滥于众先而待贤之规忍由于愚废固当瘁尽少赎侥逾曽未効于寸长辄更希于自便葢念臣防钟簿祜长去先畴仅存乔木之区列占东畿之版髙曽以降丘垄未夷惟臣二亲尚从槀塟不孝之罪隂罚寕逃然揲筞焞荆嵗时或爽按图辨位昭穆寖疎洊失祔于故林实介违于本兆今者访于辅郡偶获新阡惟涓逺日之良乃在此冬之首必祈恩恵亲奉襄成柰何职局有羁营综多绪俸泉仰给月罕赀赢僮指召呼门无干力至乃廞衣灵輤之具祭罕讴绋之仪虽俭则易周而礼难或阙并资豫办方克如期事既痛于弗躬室复嗟于终窭并兹危廹敢避干闻臣欲乞于许汝二州之中知州一次且谋道出兼便家为上则指赐田之丰易成假贷下亦赖执衣之助差减僦佣情报获伸幽明胥济伏望景祐体天法道钦文聪武圣神孝徳皇帝陛下容光烛隠善贷垂慈徇其出守之行讫乃事亡之举况臣叨尘近掖已越再期参摄事经奉行辞训荷包荒于圣度偶逃责于刑书均是微劳理当外补攷其劭农求瘼察狱衰征具有纲条布于郡国葢治规之已定虽愚者而可为内省闇蒙尚知遵守傥遂一麾之请誓坚九殒之酬意窘言烦腼悸极交干犯宸扆臣无任祈天俟命之至
　　序
　　送河南法掾张子野序
　　曩余以不肖冒冠羣材之籍同升之士数盈二百其知之深者则清河张子野在焉子野本公族世家席旂常钟鼎之余烈卓然异操发于童牙自弁髦为诸生弃锦纨而袭韦布逎文雅韵根于粹质一上高第无矜色初命徒劳无愠容士友以是服其清和而期之久大是行也以阕忧家府再奉铨檄补河南法掾且参军事涓日首路款余告别议者多惜其美才冲守冉冉于诸曹之次然余有以隂抃于子者可略言之今相国彭城公躬寅亮之姿保厘西郊翘材开馆延天下士又余友人集仙陈留谢希深负渊云之藻田曹外郎乐安孙君贯流略之学并肃给温裕为时吏师方左右台仪协赞留务爱贤乐善求之如不及则子就署之日虽欲埋照自晦羣公其舍诸惟逖聴荐章扬荗实于朝耳子姑啬神以慰离绪而已
　　诸公留题王氏中隠堂诗序
　　夫射者工乎中微拙于使人无已誉君子易于遯俗难乎必时无我用此故尚书度支员外郎王君所以深厌物累而见縻人爵高风胜韵殁而可懐者巳初君以蜀汉之秀声驰士林含章缘儒爲世能吏且悼其去里之逺始移籍于闗中英躔上腴厯选其奥结宇植援疏流艺竹踞窱岑蔚之胜别为堂皇求志命名实曰中隠每车骑休沐牛酒家则必释朝緌而袭野巾却赤舄以御山履眄柯防樾举觞啸咏踌躇四顾为之满志回睨印绶若桁杨缰锁之遗而朝贪其能愿卒弗果于时钜公名卿及士之贤者闻其风而悦之有若内枢丞相文康王公亲式叚庐刻遒文以荣屋壁有若左冯贰卿颍川陈公笃爱羊墅洒妙墨以题斋牓雍土传诵号为二絶自是今参预小司徒太原王公谯守太宗伯北海晏公而下并赋清什以旌高致星稠霞駮异采同焕丝防磬辨殊音并雅不逺千里寄声代贶此其素【案此下原本阙】
　　送成上人序
</div>
    <div class="pagination">
<a href="元宪集_page29.html">上一页</a><span>...</span><a href="元宪集_page25.html">25</a><a href="元宪集_page26.html">26</a><a href="元宪集_page27.html">27</a><a href="元宪集_page28.html">28</a><a href="元宪集_page29.html">29</a><span class="current-page">30</span><a href="元宪集_page31.html">31</a><a href="元宪集_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
