<!DOCTYPE html>
<html>
<head>
    <meta charset="UTF-8">
    <title>椒邱文集 - 第 1 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>椒邱文集 - 第 1 页/共 24 页</h1>
    <div class="content">　　钦定四库全书　　　　　集部六
　　椒邱文集　　　　　　　别集类五【明】
　　提要
　　【臣】等谨案椒邱文集三十四巻明何乔新撰乔新有周礼集注已着録明史乔新本传载其厯任中外多着政绩人以气节刚方为万安刘吉所排故迄不得大用又载江西廵抚林俊为乔新请諡时中防诘乔新致仕之由给事中呉世忠为讼寃以邹鲁之劾乔新比于蒋之竒劾欧阳修胡纮劾朱子是诚太过然核其立朝始末岳岳懐方在成化治之间不能不谓之名臣也是集前三巻为防略盖科举之学次五巻为史论次十二巻为杂文次五巻为诗次六巻为碑诔次三巻为奏议外集一巻则往来赠答之文为婺源余莹所编辑乔新不以文章名而所作详明剀切直抒胸臆学问经济实具见于斯史称其博综羣籍闻异书辄借钞积三万余帙皆手自校讐著述甚富则有本之言固宜与枵腹髙谈者异矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　椒邱文集巻一
　　明　何乔新　撰
　　防府十科摘要
　　经科
　　六经
　　六经未作而圣人之道蕴于一心六经既作而圣人之道昭乎万世葢经以载道道本于心茍非圣人作经以明斯道又何以为天地立心为生民立命为万世开太平也哉昔者吾夫子祖述宪章删定系作垂六经以诏万世易作而吉凶祸福之验该矣书作而治乱存亡之戒明矣诗作而吟咏性情之美极矣动荡天地之中和而为礼乐斧衮二百四十年之善恶而为春秋由是二帝三王之道益明于天下矣然六经心学也是故説天莫辨乎易由吾心即太极也説事莫辨乎书由吾心政之府也説志莫辨乎诗由吾心统性情也説理莫辨乎春秋由吾心分善恶也説体莫辨乎礼由吾心有天序也导民莫过乎乐由吾心备太和也是惟圣人一心皆理也众人理虽本具而欲则害之故圣人即本其心之所有而以六经教之其人之温柔敦厚则有得于诗之教焉疏通知逺则有得于书之教焉广博易良则有得于乐之教焉洁静精微则有得于易之教焉恭俭庄敬则有得于礼之教焉属辞比事则有得于春秋之教焉秦汉以来心学不传不知六经实本于吾之一心所以髙者涉于空虚而不返卑者安于浅陋而不辞京房溺于名数世岂复有易孔郑専于训诂世岂复有书诗董仲舒流于灾异世岂复有春秋乐固亡矣至于大小戴氏之所记亦多未纯世岂复有全礼哉经既不明则不正经既不正则国家安得而善治乡闾安得有善俗乎文中子曰九师兴而易道微三传作而春秋散齐韩毛郑诗之末也大戴小戴礼之衰也书残于古今乐失于齐鲁夫岂无徴而言之哉此六经之大畧也而其详又可考焉自伏羲画卦而大易之道着连山者炎帝之易夏后氏因之以作易者也其卦以艮为首葢以艮者山也艮所以成言乎物故曰连山具其体也归藏者黄帝之易而商人因之以作易者也其卦以坤为首葢以坤者地也坤所以厚徳载物故曰归藏取其用也逮至于周而易之书大备故周易之卦以干为首葢以干者天也干所以首出庶物故曰周易观其象也三易之体各以一卦为首各以一义为先然经卦皆八其别皆六十四夏商易取七八以不变为占也周易取九六以变为占也隋艺文志有归藏十三巻出于刘光伯所上意甚浅陋唐艺文志有连山十巻出于长孙无忌次述文多阙误则二书之不传久矣然尝求之周易尚有可言者所谓兼山艮即连山之遗意也六爻皆别人象所谓坤以藏之即归藏之遗意也全体皆言地道其书虽不存其象则可得而推焉重卦之人诸儒不同然十三卦制器尚象既羲农所取则重于伏羲明矣十翼之説亦有不同大抵不出乎彖象文言系辞説卦序卦杂卦之中又岂可舍是而他求十翼哉上经之卦三十所以象阳竒下经之卦三十四所以象隂偶上经首乾坤而终于离坎者葢首于天地隂阳之正也故以水火之正终焉下经首咸恒而终于未济者葢先于夫妇隂阳之交也故以水火之交终焉自汉以来考象占者疑于术数而不得其通简易之法谈义理者沦于空寂而不适乎仁义中正之归丁寛作易説三万言而训诂之学兴焦延寿述隂阳灾异而穿凿之起子夏之易不依古易篇次而遵费氏则为后人之假托可见矣九师之易王通以为易道因之而微则无资于圣经可知也王弼之传则髙谈理致祖尚清虚而已頴达之防则随文生义依徇王氏而已迨程子作易传易之义理始大明朱子作本义易之象占始益着葢程子之易发挥孔子之十翼者也朱子之易则推三圣教人卜筮之防者也后世有功于易道非程朱而何哉夫书即古史也伏羲氏之书则曰山坟君臣民物隂阳兵象八者而已神农氏之书则曰气坟归藏生动长育止杀八者而已黄帝之书则曰形坟天地日月山川云气八者而已孔子删书定为百篇其芟除坟典而不録者以其世尚洪荒而莫考也断自唐虞以为始者以其道原中正而无也伤周道之既东而东周之兴汲汲有望于鲁则取伯禽之誓师而费誓固有深意也叹王纲之解纽而天下之势骎骎将入于秦则取穆公之悔过而秦誓非示微意乎其间所载如尧舜之揖逊汤武之放伐大而天文地理之所奠序微而草木鸟兽之所含生精而性命道徳之蕴粗而法度官名之着上下千百年间靡不悉备焉无非恢宏至道示人主以轨范也然书有六体典谟训诰誓命是也其读二典也则知其为君道之尽其读三谟也则知其效臣职之至训戒于君上则事得以规正诰告于臣民则情得以通达有誓焉则俾士庶之尽命而知所畏有命焉则俾臣下之尽心而知所禀出治规模灿然毕具乃若典谟虽为二帝之书然观誓征苗之师命羲和之官则未尝无誓命也训诰誓命虽为三王之书然观商有先人之典周有丕显之谟则未尝无典谟也迨秦焚书百篇仅存其半其出于伏生口授者谓之今文而得于孔壁所藏者谓之古文今文多艰澁而古文反平易者以伏生记録之实语难工而安国润色之雅辞易好也然小序之説必非出于圣而大序之文又甚絶不类于西汉此其可疑也自汉以来传者非一安国之注类多穿凿頴达之防惟详制度近世之注朱子所取者四家而王安石伤于凿吕祖俭伤于巧苏轼伤于畧林之奇伤于繁至蔡氏集传出别今古文之有无辨大序小序之讹舛而后二帝三王之大经大法灿然于世焉诗之作也以风雅颂为之经以赋比兴为之纬风则闾巷风土男女情思之辞雅则朝防宴享公卿大人之作颂则鬼神宗庙祭祀歌舞之乐其所以分者皆以篇章节奏之异而别之也赋则直陈其事比则取物为比兴则托物兴辞其所以分者又以属辞命意之不同而别之也先王盛时天子巡狩命太宰陈诗以观民风迨王灵不振巡狩之礼辍而陈诗之礼废矣吾夫子删而定之为三百十一篇其以二南为首者犹易之首乾坤书之先二典也其以商颂鲁颂为终者犹书之讫于周而兼录费誓秦誓也其降黍离为国风者葢自平王东迁雅颂不作而其风下侪于列国也其以豳风居十三国之末者以曹桧之乱极思治必如是而后可也故先儒以二南二十五篇为正风邶鄘至豳风十三国为变风鹿鸣至菁莪二十六篇为正小雅六月至何草不黄五十六篇为变小雅文王至巻阿十八篇为正大雅民劳至召旻十三篇为变大雅然周南无周公之诗而召南有召公之诗葢周公在内近于文王虽有徳而不见则其诗不作召公在外逺于文王功业着明则诗作于下也七月周公所作而系于风公刘召公所作而列于雅葢七月之诗言其风俗故系于豳风公刘之诗言其政事故列于大雅也鲁之有颂者成王以周公有大勲劳而赐以天子礼乐也商之有颂者成王封微子以承先代之后有乐歌以奉成汤之祀也宋之无风者以其时王所客不可贬黜故巡狩不陈其诗也楚之无诗者以其僣号称王不可黜陟故太师不録其诗也诗序之作説者不同先儒以序之首句为毛公所分而其下推説云云为后人所益也汉兴言诗者四家鲁诗起于申公而盛于韦贤齐诗起于辕固而盛于匡衡韩诗起于韩婴而盛于王吉毛诗则毛公为之训诂郑为之笺注三诗既亡而毛诗独存虽其义未能尽合于经而考三家仅存之説其不合者尤多焉鲁诗则谓闗雎者刺康后之晏起而作也齐诗则谓黍离者卫公子寿闵其兄伋而作也韩诗则谓芣苢者妇人伤夫有恶疾而作也若此者皆与毛诗异矣至于赵宋欧阳氏王氏苏氏吕氏于诗皆有训释虽各有发明而未能无遗憾者自朱子之传一出则三百篇之防灿然复明若太空之日月而出于云霾之积隂也王者之迹熄而诗亡诗亡然后春秋作周辙既东王风亦降吾夫子叹明王之不作惧天理之将灭乃假鲁史而修春秋以乱世而寓治法其始于鲁隐之元年者所以伤西周之不复也至于获麟而止者所以叹世道之终不能复行也其书天王世子王后夫人诸侯大夫之类所以厚五品之伦叙非惇典乎其书郊禘雩社朝聘防盟崩薨卒之类所以正五礼之品秩非庸礼乎字子突嘉季子因其善而褒之所以命徳也名宰咺削翚氏因其恶而贬之所以讨罪也然其记事或系于时或系于月或系于日葢防盟侵伐不可指日而期故多书时天子诸侯之礼有七月五月之差不可指日而防故多书月子生及君臣薨卒一定不易故多书日此自然之理也诸儒之説春秋有谓以一字为褒贬者其説本于太史公有谓有贬无褒者其説本于孟子有谓褒贬俱无者其説本于竹书纪年然泥于一字褒贬之説则春秋字字皆挟剑防风霜圣人不如是之劳烦也泥于有贬无褒之説则春秋乃司空城旦之书圣人不如是之惨刻也泥于褒贬俱无之説则春秋乃琐语小説圣人又未尝无故而作经也大抵圣人作春秋寓褒贬于善恶之彰彰明笔削于先后之绳绳其防逺其义微智如子贡未可以言春秋观经书闰月不告朔犹朝于庙此圣人爱礼之意也而子贡欲去告朔之饩羊则子贡之智未可以言春秋也贤如子路未可以见春秋观经书赵鞅帅师纳卫世子蒯瞆于戚此圣人正名之意也而子路乃以正名而为迂则子路之贤未可以见春秋也自麟经絶笔传者五家然驺氏无师夹氏无书故其传冺焉传于世者左氏公羊谷梁而已耳春秋因三传而经防益明者有焉因三传而经防益晦者有焉左氏身为国史躬览载籍考事精详文辞可美固艳而富矣然多叙鬼神之事预言祸福之期若申生之托狐突荀偃死不受含伯有之厉彭生之妖则其失也诬矣谷梁辞清义通若论隐公之小惠虞公之中知固清而婉矣然元年大义而无发明益师不日之恶略而不言则其失也短矣公羊説事分明善能裁断若断元年五始益师三辞美恶不嫌同辞贵贱不嫌同号固辨而裁矣然若单伯之淫叔姬鄫子之请鲁女论叔术之妻嫂是非説季子之兄弟饮食则其失也俗矣至赵啖陆淳之辨明而开示后人之所学有所据刘氏意林之书出而墨守膏肓之论详宋之论春秋而有成书者无如胡文定公其次则永嘉陈傅良文定之传精白而博赡慷慨而精切其于义利之分中外之辨纲常之正乱贼之讨彰彰乎烈日之明也凛凛乎秋霜之肃也然所失者信公谷之太过求褒贬之太详多非本防陈氏之论世变以为有隐桓庄闵之春秋有僖文宣成之春秋有襄昭定哀之春秋然其于褒贬以传之所书而论经之所不书则传事又岂一一皆实乎仪礼未知孰作或以为周公作之也孔子有学礼之言礼记有读礼之文当是时固已有简牍之传矣决非秦汉间笔也其法度必出于圣人若曰周公作之则非所敢知也遭秦焚书礼经废壊其传于世者十七篇而已冠昏相见三篇皆士礼也乡饮乡射二篇大夫礼也燕射聘觐公食大夫五篇诸侯礼也士丧既夕士虞特牲馈食四篇皆诸侯之士丧祭礼少牢馈食有司彻二篇皆诸侯之卿大夫祭礼丧服一篇则通言上下之制汉兴髙堂生得之以授瑕丘萧奋奋授东海孟卿卿授后苍苍授戴徳戴圣是为今文后鲁恭王壊孔子宅得古经五十六篇于壁中河间献王得而上之其十七篇与仪礼正同余三十九篇藏在秘府是为古文哀帝初刘歆欲以列之学官而诸博士不肯置对竟不得立唐初犹存诸儒不以为意遂至于亡惜哉及宋朱子与东莱吕氏商订三礼篇次欲取礼记中有闗于仪礼者附之经其不系仪礼者别为记吕氏既不及答而朱子亦不及为晚乃作仪礼经传通解以仪礼为纲分王朝邦国等类而礼记分隶于其间亦未成之书而丧祭二礼又其门人黄氏杨氏所续也近世临川呉氏独疑其经传混淆以为经之章也而以为记补记补传分隶于其左其与彖象传之附易经者有以异乎经之篇也而以传篇记篇补篇错处于其间其与左氏传之附春秋经者有以异乎是岂朱子之所以相遗经者哉于是重加纂次以十七篇者并依郑氏次第为正经取戴氏郑注中有经篇者为逸经凡八篇其二取之小戴记投壶奔丧也其三取之大戴记公冠诸侯迁庙诸侯衅庙也其三取之郑氏注中霤禘于太庙王居明堂也礼各有义则经之传也以戴氏所存兼刘氏所补者合之为传凡十篇葢小戴记中冠义昏义乡饮酒义射义燕义聘义乃周末汉初之人作以释礼而戴氏抄以入记乃依礼经篇次萃为一编射义一篇迭陈天子诸侯卿大夫士之射厘为乡射义大射义二篇士相见义公食大夫义则用清江刘原父所补惟觐义阙则取大戴记朝事一篇以备之正经居首逸经次之传终焉皆别为巻而不相紊凡周公之典未坠于地者葢畧包举而无遗矣周礼一书乃周家致太平之迹也周公当功成治定之日礼备乐和之际作为此书以粉饰太平详于典章文物而不及于道化严于职分官守而不切于君身今观一书之中其兵农以井田其取民以什一其教民以乡遂其养士以学校其建官以三百六十其治天下以封建其威民以肉刑大本既立然后其品节条目日夜讲求而増益之其上则六典八法八则九柄九贡九赋九式之序其次则祭祀朝聘冠昏丧纪师田行役之详下至于车旗圭璧之器梓匠轮舆之度与夫画缋刮摩搏埴之法又其细则及于登鱼取龙擉鼈之微莫不备具如天焉有象者在如地焉有形者载非聪明睿智孰能及此哉奈何一毁于战国之诸侯再毁于秦坑之烈焰汉兴百余年河间献王始上其书于秘府又百年刘歆始列其书于録畧惟其晚出故当世儒者共疑之或谓文王治岐之书或谓成周理财之书或以为战国之隂谋或以为汉儒之附防窃谓五等之爵九畿之服祭天祀地之礼朝觐防同之事皆非文王时所得为也虽其书固详于财然其规画也似巧而惠下也甚厚其经入也似丰而奉上也甚约谓理财之书又非深知周礼者也使战国有如是之法则为三代矣使汉儒有如是之学尚为汉儒哉不幸书未成而公亡其间制度有未施用故封国之制不合于武成建都之制不合于召诰设官之制不合于周官九畿之制不合于禹贡凡此皆预为之而未经行也欧阳氏疑其设官太多者非惟一官可以兼众职而有其事则设无其事则废者亦多也岂常置其官而多费廪禄乎苏氏疑王畿千里无地以容之者葢王畿四方相距千里凡逺郊近郊甸地稍地大都小都截然整齐如画棊局亦其设法则然耳而其地则包山林陵麓在其中安能如一图哉胡氏疑冢宰论道之官不当统宫壸财用之事殊不知财用统于冢宰则用度有节而无侈用滥赐之宫壸统于冢宰则身修家齐而无女宠嬖幸之习是乃格心之要务也又岂可轻议其非哉虽然欲行圣人之事则必当法圣人之书欲法圣人之书则必当求圣人之心彼刘歆之谄新室则溺于所习之谀佞王安石之行新法则拘于所习之偏驳大率假圣人之法言行一已之私志宜其用之而不验也独宇文周用苏绰之言葢已畧仿周礼而行之如授田之法府卫之志后世此意稍为近古有唐因之亦致太平特以其无圣人之心不能扩而充之以致圣人之治耳昔卢植言周礼与春秋相表里葢周礼为尊王作而春秋亦为尊王作也故周官记三百六十属之分职而冠之以惟王之一辞春秋载二百四十年之行事而首之以书王之特笔兹非二书之相为表里乎然则诋以为非圣人之书者谬矣礼记之作出自孔氏葢七十子之徒共撰所闻或録旧礼之义或録变礼所由或兼记体履或杂叙得失见于汉初者二百余篇戴徳删为八十五篇号大戴礼戴圣删为四十九篇号小戴礼精粗杂记靡所不有不能皆纯曲礼论撰于曲台而不及五礼之本王制著述于博士而尽失先王之意缁衣本乎公孙尼子而仿鲁论之文礼运载夫子之説而大道之言则本于老氏之遗意经解引易之纬书而尝禘之説多牵于夫子之绪论明堂位周公践阼之説乃流俗之妄语月令四时异居之制以隂阳之拘忌其言之疵者大畧如此然其文繁其义博学者观之如适大都之市珠玑宝玉随其所取如游阿房之宫千门万户随其所入博而约之亦可弗畔未可以其言非尽出于夫子而轻议之也唐魏徴以小戴彚次不伦更作类礼二十篇然不可见不知其书何如也宗时王岩请删去礼记旧文益以经事张説以为礼记不刋之书去圣既逺不可改易临川呉氏始取二戴之记重加序次小戴记中大学中庸既为朱子之所表章以与语孟并为四书固不容复厠之礼篇投壶奔丧仪礼之经亦不可杂之于记冠昏乡饮燕射聘义仪礼之传亦别辑以附于经其存者凡三十六篇曰通论者九曲礼内则少仪玉藻通记大小仪文而深衣附焉月令王制専记国家制度而文王世子明堂位附焉曰丧礼者十一丧大记杂记丧服小记服问檀弓曽子问六篇记丧而大传间传问丧三年问丧服四制五篇则丧之义也曰祭礼者四祭法一篇记祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居仲尼闲居一类坊记表记缁衣一类儒行自为一类学记乐记其文雅驯非诸篇比则以为是书之终大戴记中公冠诸侯迁庙诸侯衅庙既以为仪礼之经朝事一篇又以补仪礼之传投壶亦入逸经哀公又为小戴所取其存者犹三十四篇但其书冗泛不及小戴逺甚葢彼其膏华而此其渣滓耳然或间存精语不可弃遗夏小正犹月令也明堂犹明堂位也本命以下杂録事辞多与荀子贾傅之书相出入非専为记礼设礼运以下诸篇之比也夫导民以礼风之以乐古者以诗书礼乐造士谓之四教后世兼以易春秋谓之六经汉唐并立五经博士曰诗书礼易春秋而已独乐书无传焉汉兴独一制氏以雅乐声律世其官颇能纪其铿锵鼓舞而不能言其义文帝时周礼未出魏乐人窦公献其书乃大司乐大宗伯之二章武帝时河间献王好儒术与毛生等共采周公及诸子言乐事者以作乐记献八佾之舞与制氏不相逺其内史丞王定传之以授常山王禹成帝时为谒者数言其义因献其书有二十四篇及刘向校书得二十三篇又与禹之所传不同故着为别録今乐记所録有乐本乐论乐施乐言乐礼乐情乐化乐象賔牟贾师乙魏文侯十一篇之外又有奏乐乐器乐作意始乐穆説律季礼乐道乐义昭本昭颂窦公十二篇名存而辞亡则乐书遗缺者多矣然乐书虽亡而杂出于二礼者犹可覈也乐记一篇可以为乐经而陈旸乐书亦可删其繁芜以附于后他如宋之景祐乐记房庶之乐书补亡蔡元定之律吕新书呉仁杰之乐舞新书皆防考以辅翼之庶乎可以补乐书之阙矣
　　河图洛书
　　马图出河而阐造化之机龟书出洛而示隂阳之妙此八卦之本原九畴之根柢圣人因之以立教于天下后世者也是故一六水居北二七火居南三八木居东四九金居西五十土居中此河图之数也九前一后三左七右二前左四前右八后左六后右此洛书之数也河图以五生数统五成数而同处其方葢揭其全以示人而道其常数之体也洛书以五奇数统四偶数而各居其所葢主于阳以统隂而肇其变数之用也其皆以五居中者葢凡数之始一隂一阳而已阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一阳而为二是所谓参天两地者也三二之合则为五矣故图书皆以五居中也河图以生数为主故其中之所以为五者亦具五生数之象洛书以奇数为主故其中之所以为五者亦具五奇数之象其数与位皆三同而二异葢阳不可易而隂可易也河图之一二三四各居其五本方之外而六七八九十者又各因五而得数以附于其生数之外洛书之一三七九亦各居其五象本方之外而二四六八者又各因其类以附于竒数之侧葢中者为主而外者为客正者为君而侧者为臣亦各有条而不紊也河图主全故极于十而奇偶之位均论其积实则偶赢而奇乏也洛书主变故极于九而其位与实皆奇赢而偶乏也必皆虚其中然后隂阳之数均于二十而无偏耳河图运行之序自北而东左旋相生固也然对待之位则北方一六水克南方二七火西方四九金克东方三八木而相克者已寓于相生之中洛书运行之序自北而西右转相克固也然对待之位则东南方四九金生西北方一六水东北方三八木生西南方二七火其相生者已寓于相克之中葢造化之运生而不克则生者无从而裁制克而不生则克者亦有时而间断此图书生成之妙未尝不各自全备也若以七八九六之数言之其在河图则七九为阳阳主进六八为隂隂主退进则饶故老阳饶于八少阳饶于六退则乏故老隂乏于七少隂乏于九此隂阳老少进退饶乏之正也老阳之位一老隂之位四而河图则以老阳之九居乎四之外而老隂之六居乎一之外少隂之位二少阳之位三而河图则以少隂之八居乎三之外少阳之七居乎二之外此隂阳老少互藏其宅之变也其在洛书虽纵横有十五之数是皆七八九六之相为消长一得五为六而与南方之九迭为消长四得五为九而与西北之六迭为消长三得五为八而与西方之七迭为消长二得五为七而与东北之八迭为消长也虚五分十者虚中五之外则纵横皆十以其十者分之则九者十分一之余八者十分二之余七者十分三之余六者十分四之余也防伍错综无适而不遇其七八九六之合焉此所谓变化无穷之妙也先儒谓伏羲则河图以画易大禹则洛书以叙畴葢则河图者虚其中则洛书者总其实也河图之虚五与十者太极也奇数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兑震巽艮八卦也洛书之数其一为五行其二为五事其三为八政其四为五纪其五为皇极其六为三徳其七为稽疑其八为庶征其九为福极其位与数尤晓然矣论其取则易乃伏羲之得于图而初无待于书范乃大禹之得于书而未追考于图然图之与书未始不相通焉葢以河图而虚十则洛书四十有五之数也虚五则大衍五十之数也积五与十则洛书纵横十五之数也以五乗十以十乗五则又皆大衍之数也洛书之五又自含五而得十而通为大衍之数矣积五与十则得十五而通为河图之数矣孰谓其有异哉刘歆谓河图洛书相为经纬八卦九章相为表里葢经言其正纬言其变主图而言则图为经而书为纬也主书而言则书为经而图为纬也所取则者为表相通者为里故图之表为八卦而其里亦可明畴也书之表为九畴而其里亦可画卦也
　　先天后天
　　伏羲出而先天之卦图以陈文王出而后天之卦图以演葢先天者乾坤纵而六子横易之体也后天者震兑横而六卦纵易之用也体立而用行此先天后天可相有而不可相无也请详陈之干南坤北离东坎西震东北兑东南巽西南艮西北此伏羲先天之卦位也离南坎北震东兑西干西北坤西南巽东南艮东北此文王后天之卦也先天所重在乾坤后天所重在震兑先天有乾坤之纵以定南北之位然后六子之横列于东西者倚之以为主是相与对待以立其体也后天有震兑之横以当春秋之正然后六卦之纵其成全于冬夏者资之以为始是迭为流行以致其用也以先天言之圆图之左方自震至干皆进而得其已生之卦犹自今日而追数昨日也故曰数往者顺其右方自巽至坤皆进而得其未生之卦犹自今日而逆计来日也故曰知来者逆然本易之所以成则其先后始终如圆图右方之序而已故曰易逆数也圆图左属阳右属隂坤无阳艮坎一阳巽二阳是阳在隂中逆行也干无隂兑离一隂震二隂是隂在阳中逆行也震一阳离兑二阳干三阳是阳在阳中顺行也巽一隂坎艮二隂坤三隂是隂在隂中顺行也以后天言之自干南坤北而交则干北坤南而为泰矣自离东坎西而交则离西坎东而为既济矣乾坤之交者自其所以成而反其所由生也故再变则干退乎西北坤退乎西南也坎离之变者东自上而西西自下而东也故乾坤既退则离得干位坎得坤位也震东兑西者阳主进故以长为先而位乎左隂主退故以少为贵而位乎右也坎北者进之中也离南者退之中也男北而女南者互藏其宅也四者皆当四方之正位而为用事之卦也干西北坤西南者父母既老而退不用之地也然母亲而父尊故坤为半用而干全不用也艮东北巽东南者少男进之后而长女退之先故皆不用也然男未就傅女将有行故巽稍用而艮全未用也然伏羲先天之易固以河图为本而其卦位未尝不与洛书合干兑生于老阳之四九离震生于少隂之三八巽坎生于少阳之二七艮坤生于老阳之一六其卦实与洛书合焉文王后天之易虽但本之伏羲然亦未尝不与河图合坎一六水离二七火震巽三八木干兑四九金坤艮五十土其卦实与河图合焉虽然先天卦干以君言则所主者在干后天卦震以帝言则所主者又在震葢干为震之父震为干之子以统临谓之君则统天者莫如干而先天卦位宗一干也此干方用事则震居东北而缓其用也以主宰谓之帝则主帝者莫若长子而后天卦位宗一震也此干不用则震居正东而司其用也然则羲文均一尊阳之意可见矣
　　论诗
　　论诗于三代之上当究其体制之异论诗于三代之下当辨其得失之殊葢究其体制则诗之源流可见辨其得失则诗之髙下可知矣是故诗言志歌永言后世仿之以为歌一曰风二曰赋后世拟之以为赋吟咏性情转而为吟故嗟叹之易而为叹自诗变为乐府之后孔子作龟山操伯奇作履霜操即或忧或思之诗自诗变为离骚之后贾谊之吊湘赋扬雄之畔牢愁即或哀或愁之诗凡此皆诗之体制源流也振振鹭三言之所起关关雎鸠四言之所起维以不永懐五言之所起鱼丽于罶鲂鲤六言之所起交交黄鸟止于棘七言之所起我不敢効我友自逸八言之所起凡此皆诗之句读源流也三百篇之诗多出于妇人女子然其为言忧而不困哀而不伤如泉水卫女之思归也而能以礼载驰许夫人之思归也而能以义緑衣伤已之诗也其言不过曰我思古人俾无訧兮击鼓怨上之诗也其言不过曰土国城漕我独南行况于士大夫哉自已删之后诗雅萧条如苏李之髙妙嵇阮之冲澹曹刘之豪逸谢鲍之峻洁其诗非不工也然嘲咏风月亡裨风教求其有补风化者晋之渊明而已观其自晋以前皆书年号自宋以后惟书甲子是岂可与刻绘者例论耶如元微之之雄深韦应物之雅澹徐陵庾信之靡丽华藻白乐天栁宗元之放荡嘲怨其诗非不美也然夸耀烟云无闗政体求其爱君忧国者唐之杜甫而已观其杜鹃之诗忠爱之心见于言外北征之诗忧国之意见于终篇又岂可与浮靡者例论耶宋之以诗名世者固不可一二数如杨大年之赋朝京有致君尧舜之心欧阳修之咏春帖得以诗讽陈之防是皆有三百篇之遗意而非后世骚人词客所可及也
　　周礼
　　论先王之法度莫备于成周论成周之制作莫详于周礼葢周礼者周公致太平之书也规模极其广大节目极其周详非圣人不能作也故文中子曰如有用我执此以往学者其可不之考乎姑举其槩而言之八法八则八柄太宰之所掌也曰官属曰官职曰官聫曰官常曰官成曰官法曰官刑曰官计非所谓八法乎曰祭祀曰法则曰废置曰禄位曰赋贡曰礼俗曰刑赏曰田役非所谓八则乎至于爵以驭其贵禄以驭其富予以驭其幸置以驭其行生以驭其福夺以驭其贫废以驭其罪诛以驭其过又所谓八柄也六叙六聫八成小宰之所掌也曰以叙正其位曰以叙进其治曰以叙作其事曰以叙制其食曰以叙受其防曰以叙听其情非所谓六叙乎曰祭祀之聫事曰賔客之聫事曰丧荒之聫事曰军旅之聫事曰田役之聫事曰敛弛之聫事非所谓六聫乎至于听政役以比居聴师田以简稽聴闾里以版图聴称责以傅别听禄位以礼命聴取予以书契聴卖买以质剂聴出入以要防又所谓八成也司徒所掌莫重于三物八刑以言乎三物则有所谓六徳六行六艺之目焉以言乎八刑则有所谓不孝不睦不婣不悌不任不恤造言乱民之刑焉司马所掌莫重于九法九伐制畿封国以正邦国设仪辨位以等邦国进贤兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均守平则以安邦国比小事大以和邦国此所谓九法也冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之此所谓九伐也大祝掌辨六号则有所谓神号鬼号号牲号齍号币号者焉其辨九祭则有所谓命祭衍祭炮祭周祭振祭擩祭絶祭缭祭共祭者此属于宗伯者然也小司防以五声聴狱讼岂非辞聴色聴气聴耳聴目聴之谓乎士师掌士之八成岂非邦汋邦贼邦谍与夫犯邦令挢邦令为邦盗为邦朋为邦诬之谓乎此属于司防者然也至其名官莫不有义治非天事谓之天官者治以道为本也教非地事谓之地官者教以化为本也礼以仁为本故礼曰春官政以礼为本故政曰夏官刑以义为主故刑曰秋官事以智为主故事曰冬官名曰宰以制变为义名曰夫以帅人为义以正人则曰正以长人则曰伯司者伺察之谓氏者世守之称尊其智故称大夫卑其任故称人大纲小纪莫不具载非圣人心胸广大孰能与于此彼不知而妄议者乌足以论圣人之制作哉奈何煨烬于秦火而圣人之经不全附会于汉儒而圣经之防益晦是故天官之文有杂在他官者如内史司士之类是也亦有他官之文杂在天官者如甸师世妇之类是也地官之文有杂在他官者如大司乐诸子之类是也亦有他官之文杂在地官者如闾师柞氏之类是也春官之文有杂在他官者如封人大小行人之类是也亦有他官之文杂在春官者如御史大小胥之类是也夏官之文有杂在他官者如衔枚氏司隶之类是也亦有他官之文杂在夏官者如职方氏弁师之类是也至如掌祭之类吾知其非秋官之文县师防人之类吾知其为冬官之文縁文寻意以考之参诸经籍以证之何疑之有冬官未尝亡也杂于五官之中耳汉儒考古不深遂以考工记补之岂知乡师载师之属则杂于司徒兽人人之属则杂于太宰土方形方之属则杂于司马雍氏萍氏之属则杂于司宼郑贾诸儒承讹踵谬莫觉其非至临川俞庭椿始作复古编东嘉王次防又作周官补遗草庐呉氏又从而考订之由是周礼六官始得为全书矣
　　春秋三传
　　圣经作有以示褒贬之公贤传述有以明笔削之防葢经所以载道而传所以释经也非圣人作经固无以定天下之邪正非贤人述传又何以明圣心之予夺哉粤昔吾夫子生于周之季世悯吾道之不行悼斯文之将坠乃假鲁史而作春秋于以着百王之大法于以为万世之常经是故书王而次于春书正而次于王则一统之义以明贬宰咺之归赗讳晋文之召王则三纲之伦以正齐桓之霸也书遂伐楚以讥其専晋文之霸也书执曹伯以着其谲其尊王抑霸为何如楚始见经则以州举呉始与防则殊而外之其中外之辨为何如此程子所谓春秋大义数十炳如日星者也春秋之言有三谓春秋有临天下之言有临一国之言有临一家之言是也春秋之讳有四谓为尊者讳为亲者讳为贤者讳为同姓讳是也若夫三传之作言其长则事莫备于左氏例莫明于公羊义莫精于谷梁言其短则或失之诬或失之乱或失之凿公羊谓求金求车为非礼而不知责诸侯之不贡也以大阅大搜为罕书而不知讥列国之僣天子也以筑馆为合礼而不知仇敌之不可通也谷梁谓正月己夘烝为不时是不知周以建子为正而冬祭不为不时也谓秋搜于红以为正是不知搜春田而用于秋非正也不纳子纠为内恶是仇敌可得而容也左氏以郎之狩为礼是不知其废国务而逺田猎也以筑王姬之馆为正是不知仇敌之不可交也四国伐郑以为围郑狄人入卫以为灭卫经何以不书围与灭也然则三传虽有明经之功谓其尽得圣人之防则未也












　　椒邱文集巻一
　　钦定四库全书
　　椒邱文集巻二
　　明　何乔新　撰
　　防府十科摘要
　　史科
　　汉唐书列传
　　史传之作所以崇儒术表循良奨恬退而昭忠孝也举世所同然者史氏不必书以其不可胜书也举世所独然者史臣宜特録将以励薄俗也西汉之有儒林有循吏非西汉之美事葢自髙祖见儒服而慢骂而儒气不振申韩之术行于世而吏治多出于刑名班固作西京一书表儒林循吏而出之所以伤汉之儒与吏也东汉之有独行有逸民非东汉之美事葢自矫激之俗兴士始流为崖异斩絶之行自亷耻之风丧时始贵髙举逺蹈之人范氏作东都一书表独行逸民而出之亦伤士之少纯全时之多独善也李唐之有孝友有忠义非李唐之美事葢自髙祖变节于晋阳而唐无忠义之风文皇行亏于闺门而唐无孝友之俗秉史笔者表孝友忠义而出之葢伤当时忠孝之难得而仅有者为足贵也且西汉有商山之四皓非无逸民也有矫世之杨王孙非无独行也而班固不立逸民独行传者葢以当时士之亷退者尚多无贵乎逸民行之纯全者犹众无取乎独行也东汉有江革申屠蟠之徒非不甚孝有李固杜乔之徒非不甚忠而范不立忠义孝友传者葢以当时俗多孝友则孝友不可悉书人多忠义则忠义殆不一传也若夫居儒林者二十有三人经术渊源者孔安国为之最安国得圣人家传之学非渊源乎在循吏者六人政治忠厚者蜀文翁为之伯文翁兴学校以化民非忠厚乎以独行显者二十有四愚窃有取于范式式以信义行于朋友时人知其可以托死是固本诸圣贤而不为矫激也以隐逸称者十有七愚窃有取于严子陵髙尚其志卒不为光武屈是固乐在山林而不盗声名也传于忠义者三十七人愚则深喜全节之张巡列于孝友者十人愚则深喜义门之李知本然西京儒者莫如扬雄东都循吏莫如卓鲁李唐忠孝莫如狄仁杰其不列于数者之目非谓不足列也正以其全徳备行不可列于一端以小之耳虽然张汤杜周以残忍深刻著名者也而不列于酷吏则何以衰惨刻之风蔡琰失节于胡行非不丑也乃以文采之故而传诸列女则何以励天下之妇裴延龄奸佞之雄也而不列于奸臣则又非春秋斧钺之诛矣
　　诸史
　　一代之兴必有一代之史一代之史必属一代之人故有唐虞之史臣而后有典谟之浑噩有孔子之大圣而后有春秋之谨严茍非明足以周万物之理道足以适天下之用智足以通难知之意文足以发难显之情岂足以任其责哉粤自麟经絶笔史学寥寥司马迁易编年之法为纪传之体上起轩辕下终汉武作史记百三十篇扬子云称其辨而不华质而不俚其文直其事核不虚美不隐恶故谓之实录如叙游侠之谈而论六国之势则土地甲兵以至车骑积粟之差可谓辨矣而莫不各当其实是辨而不华也叙货殖之资而比封侯之家则枣栗漆竹以至籍藁鲐鮆之数可谓质矣而莫不各饰以文是质而不俚也上自黄帝下迄汉武首尾三千余年论著才五十万言非文之直乎纪帝王则本诗书世列国则据左氏言秦兼诸侯则采战国防言汉定天下则述楚汉春秋非事之核乎伯夷古之贤人则冠之于传首晏婴善与人交则愿为之执鞭其不虚美可知陈平之谋略而不讳其盗嫂受金之奸张汤之荐贤而不略其文深意忌之酷其不隐恶可见然论大道则先黄老而后六经叙游侠则退处士而进奸雄述货殖则崇势利而羞贫贱此班固所以议其失也至固删定史迁之书成父彪未就之业起于髙帝讫于王莽作汉书凡百巻范称其不激诡不抑抗赡而不秽详而有体如公孙矫饰之诡行则实其钓名之言东方朔诙谐之诡谈则鄙为滑稽之雄此不激诡之体也葢寛饶之事主抗言为狂瞽者也则以为邦之司直梅福之去官抗节而从所好者也则以为尚有典型此不抑抗之体也相如之风雅而及于临卭奔亡之事则以为淫靡之戒张禹之传授而及于后堂声色之乐则以为乖僻之箴此赡而不秽也贾谊政事之书载其万言皆切于世事董生贤良之防载其三篇皆明于经术此详而有体也然论国体则饰主阙而折忠臣叙世教则贵取容而贱直节述时务则谨辞章而略事实此傅元所以讥其非也范氏之作东汉书简而且周踈而不漏笔势纵放竒变不穷如两都官制之详独行逸民之传盖云备矣然抑圣公于传内登文叔于纪首论隗嚣则词多虚美传方术则事多不经不免于后人之议焉他如荀恱省前汉之繁而为汉纪袁宏剪后汉之秽而为编年体制近古辞约事详然既不逮夫左氏之富艳复不若史记之盛行矣陈寿之作三国志辞多劝戒有益风化文中子称其依大义削异端司马公喜其叙事髙简而有法不言曹操本生而载夏侯渊及惇于诸曹中则见嵩本夏侯氏之子也髙贵乡公书卒而载司马昭之奏则见公之不得其死也然帝室之胄而以寇书之老瞒奸雄而以帝系之以覔米之怨不立丁仪之列传以父髠之恨而短诸葛之将略不能逭君子之讥焉其后习凿齿作汉晋春秋萧常作续汉书皆以尊昭烈之正统而抑魏呉之僣号惜夫习氏之书亡逸而常之史踈略也晋史始有十八家之制作而成于唐臣之纂録然好采诡异语多骈俪贬晋之亡也且有鼇坠三山鲸吞九服之言即协夫歌咏之辞贬惠皇之失御也且有溽暑之气方闻淫哇之音罕记即协夫表奏之语此其失也沈约之宋书号为博洽乃载魏晋以来之事故不免失于限断之讥萧子显之齐书喜自驰骋尤多雕刻藻绘之变故不免其文益下之诮梁陈书撰于姚思亷然言辞卑弱故学者罕所传习也后魏书撰于魏收然褒贬任情故时人号为秽史也北齐书撰于李百药而杂采他书后周书撰于令狐徳棻而多非实録李延寿之南北史司马公喜其叙事简劲贤于正史但恨其不作志书使制度不见耳魏征之隋书论者谓其不当载王邵袁充两传惟録其诡辞妄説也唐书旧史则刘煦之所纂新史则欧阳修宋祁之所修以李义甫许敬宗之奸邪而与长孙无忌同传柳宗元刘禹锡之阿附而与韩愈同传此旧史之失也新史改之所以先君子而后小人也刘蕡之鲠直而载之文苑阳城之卓异而槩之隐逸此旧史之失也新史易之所以取大节而弃小节也然委任不専体制不一故纪有失而传不觉传有误而纪不知予夺无定论纪载无定统此所以未惬人之意也欧阳修作五代史立例精宻取法春秋文简而能畅事増而不赘其为论必以呜呼发之葢以乱世之书故致其慨叹之意也观其篇名曰家人传则帝王正家之义见矣曰梁臣传唐臣传则忠臣不事二君之义昭矣曰死节传则节义着矣曰一行传则髙尚见矣自谓夫子作春秋因乱世而寓治法予述本纪以治法而正乱君则其托意亦甚髙矣议者以为功不在马迁之下又谓笔力驰骋无驳杂之説岂虚语哉司马温公复纪传而为编年总歴代而为通鉴上下一千三百六十二年为书二百九十四巻凡闗国家之兴衰系生民之休戚者防不毕载删述去取亦莫不有深意焉首书命三晋为诸侯所以明君臣之分辨四皓为惠帝立党制其父以明父子之义鲁仲连射书聊城之事公则畧之而不书曹操分香卖履之微公则讥之以示贬谓褚遂良无譛刘洎之语谓陆贽无报窦参之意韩休必不至徳李林甫顔真卿必不至为贼草奏凛凛乎人道之大经其有闗于风化也如此曹参遵何之约束正以箴熙宁大臣变法之失贾山所言从谏拒谏正以讥熙宁大臣同已之非苏秦纵横谈説本不足取也存其事于书者欲见当时利口之覆邦家也啬夫之辨给驰骋亦不足取也公之深辨而不释口者欲使小人知利口之无益也惓惓乎治道之要务其有益于政事也又如此信乎为典刑之总会册牍之渊林秦汉以来所未有之书也惜夫帝曹魏而冦蜀汉帝朱梁而冦河东纪武后之年黜中宗之号屈平之不见取扬雄之反见称未免后人之讥也若夫子朱子之作纲目也嵗年有逺近详书甲子以纪之则嵗周于上而天道明矣国统有离合特书正统以别之则统正于下而人道定矣有始终兴废灾祥沿革之正例者有善可为法恶可为戒之变例者皆大书以提要则大纲防举而鉴戒昭矣有追原其始遂及其终者有详陈其事备载其言者皆分注以备述则众目毕张而几微着矣发潜徳之幽光诛奸谀于已死春秋之后一人而已自今观之秦楚韩魏之僣王则别之使天下知僣伪之不得其正亦春秋诛呉楚之法也宋齐梁陈之分治则卑之使天下知传授之不得其统亦春秋黜五伯之义也卫贬号曰侯曰君岂非春秋书杞伯杞子之例乎取留侯招四皓以定太子岂非春秋嘉首止之意乎扬雄本仕于汉而曰莽大夫诛阿附也陶潜本没于宋而曰晋徴士表贞节也书孟轲之去齐伤吾道之不行也贬仁杰以系周恶臣道之不立也汉史曰幸大学而改幸曰视虽天子必有师也唐史曰尚公主而更尚曰适虽贵当执妇道也然朱子之作是书岂出于私见臆説而已哉纲仿春秋而兼采众史之长如书曹操之自立则仍范之文书韦耿之讨贼亦本范之意尊昭烈之正统则取习凿齿之论也存中宗之纪年则本范太史之説也目仿左氏而稽合诸儒之论如书卫鞅之受祸则取胡氏之论书秦割地之和韩魏则本苏氏之説述秦赵会于渑池则杨山之议也述张良误中副车则程子之辨也质诸人心而无疑防诸众论而无愧信夫可以接春秋之坠绪也至若陈子桱之续通鉴也其间如书李重进以谋反而君臣之分明书劾里鉢之世袭而金源之兴兆尊先圣则书孔宣之官重道统则书周程之卒建炎之大书则法中宗绍晋之特笔祥兴之纪年则见有宋天命之未絶然首列三皇则多诡异不经之谈非所以昭传信阙疑之义建隆分注无异五代之君虚中之死不纪其谋金之节君子不能无憾焉苏子由之古史所以正迁史之讹舛也迁纪首于黄帝而遗伏羲少昊古史则増之迁传孔门弟子而畧琴牢陈亢古史则载之荆轲刺客之靡尔迁有不欺其志之美古史则辨之西门豹循吏之流也迁史抑于滑稽之列古史则正之迁谓宰我从田常古史则订其误迁谓子贡变易五国古史则辨其非传穣苴而不知考据之乖次古史则删之而不存记虞卿而不知履歴之先后古史则考之而不舛且其序首言圣人之于为善如火之必热水之必寒不为不善如驺虞之不杀窃脂之不谷又有得于圣心焉章衡之编年通载始自唐虞讫于治平首国号庙諡以表元系日月以记事其书吕氏称制之年系之少帝黜则天擅政之号列之中宗者惧后世改元据位雠伪假真而失正也其书后妃世子之废立者惧后世登庶黜冢徇爱灭公而失顺也其书将相大臣之善恶者惧后世恶直丑正诡谀擅权而失任也其书外域君长之逆顺者惧后世恃安忘危穷凶起难而失备也至如志灾异以示戒去符瑞以防怠明卒以正终始皆所以权衡褒贬防成史法以便观览焉大扺史之为务厥途有三张善贬恶不避强御若晋之董狐齐之南史此其上也编次勒成郁为不刋若鲁之丘明汉之子长此其次也髙才博学名重一时若周之戍夫楚之倚相此其下也昔刘子着史通四十一篇以商论前史之得失自迁固而下皆讥焉然观其书可予者十有三四可贬者十有五六其讥前人之失谓司马体失录烦谓班固谙练该宻谓项羽不当为本纪谓陈涉不当为世家其论确矣至自述作史之法乃欲撰都邑志于舆服之上撰方物志于食货之首増氏族志于百官之下増方言志于艺文之外不亦赘乎其言曰作史有三长才也学也识也史通一书贯穿古今不可谓无学矣三为史官再入东观不可谓无才矣疑古惑今之类得非识有所不足耶有志于汗青者宜戒焉
　　史记
　　自古有国之君必有纪事之臣左史以记言而君之命令必录焉右史以记事而君之举动必书焉若典谟之浑噩春秋之谨严后世不可尚已司马迁负迈世之气有良史之才其作史记也措辞雄健寓兴深逺三代而下秉史笔者未能或之先也今观其书本纪者天下之统世家者一国之纪列传者一人之事书着制度沿革之大端表着兴亡理乱之大畧此其大法也本纪始于黄帝以见帝王之统绪世家始于太伯以见封国之先后懐王既泯而项羽主命故纪项羽焉惠帝幼弱而吕后擅朝故纪吕后焉盖从实录也孔子在周则臣道在后世则师道故以世家别之陈涉在夏商则为汤武在秦则为陈涉故以世家系之盖有深意也列传褒贬尤有深意以伯夷居于列传之首重清节也以孟荀冠于淳于之徒尊吾道也以庄周附于老子以申不害附于韩非别异端也以表言之三代世表以世系为主所以观百世之本支也诸侯年表断自共和所以观世变之升降也秦楚月表上尊义帝而汉居其中所以明大义也将相年表上系大事之记所以明职分也以至汉兴诸侯年经而国纬以观天下之大势髙祖功臣国经而年纬以观一时之得失莫不有深意存焉以书言之平准一书着武帝征利之害封禅一书着武帝求仙之失书天官以警时君修政之心书河渠以着歴代水利之由其着律书也不言律而言兵不言兵之用而言兵之偃其知造律之本矣其序厯书也不言太初而言古厯不言八十一分之术而言九百四十分之法其知作厯之法矣以至礼书载礼论而不取绵蕞之仪乐书载乐论而不取房中之歌亦莫不有深意焉不特此也陈平而曰陈丞相卫青而曰卫将军岂非有得于纪官之意乎周勃而曰绛侯韩信而曰淮隂侯岂非有得于纪爵之意乎大梁王而曰彭越九江王而曰黥布岂非有得于称名之意乎张叔田叔之称叔其与书字也同一辙贾生郦生之称生其与书子也均一义吁继春秋之后而存春秋之例舍迁史吾谁与归
　　圣贤科
　　圣贤相传心法
　　尝谓圣贤之生有先后道统之传无古今前乎尧舜禹汤文武周公之相传者此道也后乎孔子顔曽思孟周程朱子之相授者亦此道也孰谓圣贤之道而异于帝王之道哉请详陈之有太极而隂阳分有隂阳而五行具太极二五妙合而人物生此道之原于天者然也圣人继天立极体道经国其所以发明道统者言若不同理实一致也尧之命舜则曰允执厥中夫存诸心而无偏倚措之事而无过不及则合乎太极矣此尧之得于天舜之得统于尧者也舜之命禹则曰精一执中夫精以察之而不差一以守之而不失则信能执中矣此舜之得于尧禹之得统于舜者也其在成汤则曰以义制事以礼制心夫制事以义制心以礼则道心常存而中可执矣此汤之得统于禹者也其在文王则曰不显亦临无射亦保即汤之以礼制心也不闻亦式不谏亦入即汤之以义制事也此文王之得统于汤者也武王受丹书之戒则曰敬胜怠者吉义胜欲者从周公系易爻之辞则曰敬以直内义以方外曰敬者文王之所以制心也曰义者文王之所以制事也此武王周公之得统于文王者也至于夫子其诏之当时则曰博文约礼克已复礼其着之大学则曰格致诚正修齐治平亦无非数圣人制事制心之意焉此孔子得统于周公者也顔子之学得于为仁之问曽子之学得于大学之义其亲受道统之传如此至于子思则先之以戒惧慎独次之以知仁勇而终之以诚此非子思得统于曽子者乎至于孟子则先之以求放心次之以集义而终之以扩充又非孟子得统于子思者乎周子之学则以诚为本以欲为戒此周子继孔孟之绪者然也程子之学则曰涵养须用敬进学则在致知又曰非明则动无所之非动则明无所用此程子得周子之统者然也朱子之学以大学为入道之序以持敬为为学之本此又朱子得统于程子者也圣贤相传垂世立教粲然明白若天之垂象昭昭然而不可易也学者居敬以立其本穷理以致其知克己以去其私存诚以致其实以是四者而存诸心则圣贤所以传道而教人者不越乎此矣
　　圣学
　　明君以务学为先圣学以正心为要葢学既明则有以识治天下之道心既正则有以立治天下之本茍徒事乎章句之末而无躬行之实夫岂人君之学哉稽之于古炎帝师悉诸轩辕师大挠少昊师四叔颛帝师伯夷父帝喾师伯招尧学于君畴舜学于务成招禹学于西王国汤学于成子伯文王学于铰时子武王学于虢叔之数圣人者曷尝稽同考异以为博哉又曷尝摛章绘句以为工哉存养之功深而心之体所由立省察之学至而心之用所由行观于兢兢业业则尧舜之心为何如也栗栗翼翼则汤文之心为何如也惟危惟微惟精惟一则大禹之学固以存心为先无有作好无有作恶则武王之学亦以正心为本此五帝三王之治所以为不可及也自圣王不作而帝学不讲武帝尝从儿寛受尚书矣然事征伐兴土木何怪帝学之不杂宣帝尝防诸儒讲经石渠矣然任恭显慕神仙何怪帝学之不荒元帝师事望之而望之卒见杀于内竖成帝师事张禹而禹终阿党于外戚光武讲论经理可谓勤矣然未底乎王道之纯明帝尊事老更可谓美矣然徒事乎仪文之末至于数幸太学讲论经史者唐之太宗也然推刃同气于亲亲之道何如更日侍读质问疑义者唐之宗也然闺门无礼于正家之道何若甚而燕泥庭草争工臣下金花玉麟侈咏风物斯果人君之学乎宋之诸君多称好学然以太宗之勤而惟务博览不究义理以髙宗之勤而喜攻书翰无闗身心神宗之世有二程而不能知其贤孝宗之世有朱子而不能行其道则其学亦可知矣然则后世之不如古岂特世道之降哉良由圣学不讲故也虽然有圣学之体有圣学之用格物致知诚意正心修身其体也齐家治国平天下其用也本诸身而体既立施诸事而用既行宗庙社稷之福天下生民之幸莫大乎此也
　　道统
　　道在天地间无时而或息也惟气之运也有淳漓之不齐人之禀也有圣贤之或异故其托于人者或絶或续而其行于世者或晦或明是皆天命之所为非人智力之所及也粤自马图出而八卦画龟书呈而九畴叙道统之传有自来矣然自周公而上道传于君臣自孔子而下道传于圣贤精一执中尧舜禹相传之心法也建中建极商汤周武相传之心法也臯陶陈典礼之谟伊尹乐尧舜之道无非以是道而致君太公望进丹书之戒散宜生有迪教之教无非以是道而辅世此道传于君臣者然也迨夫皇极之主不作帝王之道不传吾夫子祖述宪章以集羣圣之大成删定系作以垂万世之大法其见而知之者如顔子克己复礼以尽为仁之功曽子一日三省而悟一贯之防闻而知之者如中庸一书发圣学之枢纽孟子七篇穷性命之阃奥此道传于圣贤者然也道传于君臣则是道达于天下而当世得防至治之泽道传于圣贤则是道垂诸方防而来学得闻大道之要自周公没而圣人之道不行自孟轲没而圣人之学不传若荀扬董贾王韩皆有志于道者也荀卿宗王黜霸而善诗礼易春秋之学矣然黄歇乱人卿乃以为托身行道之所思孟大贤卿乃挤于慎到田骈之列其可继孟氏之传乎扬雄好古乐道有深沈之思矣然以艰深之辞文浅近之意作美新之文媚簒窃之贼其可承孟氏之统乎董子天人三防正谊明道之言得圣贤上义下利之防正心正朝廷之语有大学正心诚意之功然纵隂闭阳之説未免溺于灾异也贾谊治安一疏辅太子以正人得三王教世子之法养臣下以气节得九经敬大臣之意然三表五饵之防未免隣于巧谬也文中子讲道河汾其为道本扶世立教济时行道之学其为説本乐天知命穷理尽性之书可谓隐君子矣韩退之五箴所戒动无非法三原所述言无非道可谓大儒矣然一则续六经而陷于僣窃之罪一则论仁义而有指用为体之非此道统之传卒有待于宋诸儒也濓溪周子上继邹鲁之风下开伊洛之学立太极图而隂阳变化之道明着易通书而修已治人之事备论其政事则曰精宻严恕美其胸次则曰光风霁月明道则徳性寛大规模广阔如顔子之纯粹伊川则气质刚方文理宻察如孟子之自任邵子经世之一书于天道人事无不备张子订顽一铭与性善养气之论同功以是观之周程有以接不传之绪邵张有以发前圣之微皆豪杰不世之儒也紫阳朱夫子后出江左年弥髙而徳弥邵其著述之大者易本义足以见四圣之本心诗集传足以破小序之固陋四书之精详为六经之阶梯纲目之谨严得春秋之笔削伟哉斯文之功千万世之幸也他若象山陆氏兄弟其学崇信孟子在白鹿讲君子小人义利之防深有切于学者之大病在鹅湖辨无极太极往复之书殆不免于后世之公论也近世大儒北有许衡南有呉澄衡则天资毅卓然有守穷理以致其知反躬以践其实扶立人极开世太平之功无惭徳焉澄则早年英迈特异常人磨研六经防涤百氏著书立言开悟后学又岂世儒可窥其涯涘哉嗟夫道之大原出于天人存在人人亡在道前乎尧舜之未生而斯道固自若也后乎孟轲之既没而斯道亦自若也其流行充塞无所间断岂以古今治乱而为存亡哉
　　帝王科
　　经筵
　　尝谓隆师好问者君道之所当尽论思纳诲者臣职之所当为此经筵之职自古帝王未始不重之也古昔盛时入则有保出则有师有疑在前有丞在后以媺诏王则有师氏之官掌諌王恶则有保氏之职所亲者无非正人所务者无非正学此所以成徳之美致治之隆而非后世之所能及也汉宣帝诏诸儒讲经于石渠章帝防诸儒讲五经于白虎观唐开元之后集贤之院置而因有侍读侍讲之名翰林之院置而因有待诏承防之号宋自太祖置讲席太宗开经帷景祐则讲于崇政元祐则讲于资善如萧望之之经术刘向之精忠则讲论于石渠者也如丁鸿之至行贾逵之博学则讲论于白虎观者也上六经法言而防金帛之赐者若常处厚之于穆宗是也其与进经史要录于文宗之朝而爱其精特如郑澣者肯多逊乎草边将之诏而防宫锦之赐者若封敖之于武宗是也其与成闗陇诏书于宣宗之朝而辞皆允当如刘琢者肯多逊乎宋之经筵尤重择人文彦博以三朝之元老而与经筵程伊川以一代之名儒而为讲官他如贾昌朝范祖禹无非端人正士也其所以发圣人之经穷典籍之奥者班班可考以水喻政得之小旻烹鲜喻治得之匪风此学诗也薄刑缓征荒政讲之修徳承天视祲论之此学礼也上承下施葢取诸鼎乱极生治葢取诸萃易学明也説命三篇特诵三句五子之歌再诵六句书学深也论鲁封疆讲郑铸刑此明春秋而知之大学修身中庸入徳此讲礼记而知之得人如此其有裨于君徳岂浅也哉
　　帝王功徳
　　帝王创业垂统或以首天下之徳或以安天下之功徳之盛者其祚逺功之大者其业隆二帝非无功也以徳名三王非无徳也以功着汉髙帝唐太宗宋太祖其徳视二帝三王固有愧矣而其除暴救民之功亦天下之攸赖也其垂光锡祚舄奕繁衍夫岂偶然哉请详陈之圣神文武尧之所以奄有四海也哲明恭塞舜之所以厯数在躬也然庶绩为之咸熙黎民为之于变非尧之功乎帝载以之而熙有苗以之而格非舜之功乎地平天成大禹所以为万邦之君也载斾秉钺成汤所以有九有之师也然克勤克俭而培四百年之隆基非禹之徳而何克寛克仁而肇六百年之景命非汤之徳而何既伐于崇作邑于丰人知为文王之功也而不知其受有殷命者实本于徽柔懿恭之徳焉我武惟扬侵于之疆人知为武王之功也而不知其奄甸万姓者实本于聪明齐圣之徳焉髙帝汰亡秦之虐焰开炎汉之丕基班彪谓其所以兴者有五焉一曰帝尧之苗裔二曰体貌多奇异三曰神武有徴应四曰寛明而仁恕五曰知人善任使然寛明仁恕其创业之本欤故仗义而西则子婴降声罪而东则项氏踣啓运逺追乎商周享年独永于唐宋葢以此也太宗举晋阳之精兵除亡隋之乱政自谓成功过于古人者有五事焉见人之善若已有之一也取人所长弃其所短二也贤者则敬之不肖者则怜之三也正直比肩于朝未尝黜责一人四也中华外域爱之如一五也然好贤从谏其致治之本欤故举兵东征而世充就俘仗钺西讨而仁杲就戮九域悉底于平康四裔咸仰其威徳葢以此也太祖承五季陵夷之极啓一统久大之洪图史官曽巩谓其有汉祖所不及者十事焉观其作则垂宪后常可行汉祖则粗定海内而已其不及一也定着常刑一本寛大汉祖虽约法三章而惨夷未除其不及二也保全功臣始终一意汉祖则疑间诸将夷灭其家其不及三也削大弱强藩臣遵职汉祖则封国过制反者更起其不及四也征伐必克所向无前而汉祖数战辄北其不及五也文武自出羣臣莫及而汉祖必资三杰之助其不及六也南海先下不待于久攻而汉祖不能制赵佗之倔强其不及七也契丹自附无假于征战而汉祖不能制冐顿之侵凌其不及八也后宫二百愿归者聴而汉祖溷于袵席其不及九也明于大计以属天下而汉祖择嗣不审其不及十也传十有七世之宝祚绵三百余年之丕基岂无自而然哉至若我太祖髙皇帝当元季之讫箓奋一劒以龙兴汛扫兵氛奠安区夏史臣宋濂谓功业之着规摹之逺其本有六焉挺生南服而致一统中华之盛其功髙万古一也奋起布衣而取天下羣雄之手其得国之正二也文臣武将仰受成筭其独禀全智三也钦畏天地森若神明之有临惠鲜小民惟恐一夫之失所其敬天勤民四也后妃不预一髪之政阍寺惟给扫除之役其家法之严五也兵戎大权悉归朝廷有事则命将以统兵暨旋则释兵而归第其兵政有统六也是以数载而成帝业一举而致太平日月之出没均被恩光山薮之幽遐咸防覆帱自生民以来功徳兼隆未有盛于我圣祖者也虽罄南山之竹秃管城之頴岂足以铺张对天之宏休扬厉无前之伟绩邪















　　椒邱文集巻二
　　钦定四库全书
　　椒邱文集巻三
　　明　何乔新　撰
　　防府十科摘要
　　吏科
　　铨选
　　致治之要必资扵贤才得贤之道必由扵铨选葢贤才用则上无废事矣铨选精则下无遗才矣为治之道孰有外扵此哉成周之世乡大夫举贤能而宾以礼司徒教三物而兴诸学司马辨官材以定其论太宰诏废置而持其柄内史賛予夺而贰其中司士掌其版而知其数此皆古之法也汉以郡县守相之髙第者然后为二千石二千石有治行者然后为九卿九卿之称职者然后为御史大夫然张释之十年不得调扬雄三世不徙官贾谊歳中超迁至大中大夫公孙徒步数年至宰相封侯未始有资格之拘也成帝时置常侍曹尚书一人主公卿二千石曹尚书一人主郡国而铨曹之名始扵此焉光武改常侍曹尚书为吏部尚书而専主选举所用者必以歳月先后之次尚书从而简试之魏文帝时陈羣立九品官人之法州县皆置中正以定其选行修或以五升四以六升五行亏则降者亦然及其弊也惟知阀阅不辨贤愚隋制尚书举其大者侍郎举其小者六品以下咸吏部所选唐文选吏部掌之武选兵部掌之皆为三铨之法在尚书则典其一在侍郎则分其二其纲维所系不过二端一曰试法二曰集法试以订其实集以限其来已集而试察其书判既试而铨察其身言此试法也期以十月毕以三月此集法也其后裴光庭作循资格以矫试法之弊陆宣公立计阙例以救集法之偏然蹑级限年贤愚一槩扵是有四十而从仕六十而未离一尉者矣宋朝典选之职有四文选曰审官东院曰流内铨武选曰审官西院曰流外铨元丰定制合东西审官之院而归之左右尚书合流内三班之事而归之左右侍郎扵是吏部有四选之法焉嗟夫马有骐骥驽骀惟伯乐为能识玉有琼玖珷玞惟卞和为能辨司铨衡者诚能澄其虑如氷鉴平其心如权衡如毛玠在魏而典选清正如山涛在晋而甄防人物则何患不得贤才以为用哉
　　爵禄
　　尝谓爵以崇德不可以滥授禄以养贤不可以滥及葢爵禄者人君之大权所以厉世而摩钝也爵禄无僣滥之患则天下可从而理矣粤稽诸古成周冢宰以八柄诏王驭羣臣有曰爵以驭其贵禄以驭其富司士掌羣臣之版有曰以徳诏爵以功诏禄载师之职有士田赏田而卿大夫之采邑则有大都小都之田任官然后爵之位定然后禄之外而公侯伯子男则有九品五命之制内而公卿大夫则有八命四命之别固未始轻以授人也自春秋之时吴越之君僣号扵中国而古人列爵之意遂乱战国之时诸侯恶害其已而皆去其籍故司禄之职遂阙今其遗制仅见扵王制孟子之书自公一位而至子男同一位者皆爵也自君十卿禄而至下士在官者皆禄也汉承秦制其颁爵也曰闗内侯者即无受邑曰彻侯者乃得食禄曰大庶长以至公士者如吏职耳要之自侯以上则食租自大庶长以下则赎罪迁转等级截然有纪其颁禄也曰真二千石者歳得千八百石曰比二千石者歳得千二百石曰中二千石者歳得二千百六十石曰二千石者歳得千四百石下至百石亦各有差光武中兴千石以上减扵西京旧制六百石以下増扵西京旧秩在唐则爵有九等曰王国至子男邑数亦有九曰万戸至三百戸然后假以虚名而无管摄之柄焉俸禄之多寡则视其品数之高下京诸司则有公廨田诸州则有职田然其后方镇所取无算而京官俸禄寡薄焉宋惩唐弊其爵有五等曰公侯伯子男也其禄则内外百司皆有禄以养之也斟酌其制惟天朝因古今之宜定爵禄之制功有大小则爵有尊卑位有高下则禄有厚薄葢与成周之制同一揆也又岂汉唐宋所可比哉
　　戸科
　　井田
　　井田行扵三代之上而天下无贫民井田废扵三代之下而天下无善治夫井田者王政之本也井田之法行则经界可正而谷禄可平矣井田之法废则贫富不均教养无法虽欲善治其可得哉请详陈之井田之制黄唐肇启于前夏商稍定于后夏时一夫受田五十畆每夫计其五畆之入以为贡商人始为井田之制以六百三十畆之地画为九区区七十畆中为公田外为私田八家各受私田一区但借其力助耕公田而不复税其私田故谓之助周时一夫受田百畆乡遂用贡法十夫有沟都鄙用助法八家同井耕则通力而作收则计畆而分故谓之彻夏商之制其详不可得而闻矣成周之制则可得而考焉大司徒自五家为比五比为闾积而为乡五家为隣五隣为里积而为遂故遂人之治田野则夫间有遂十夫有沟百夫有洫千夫有浍万夫有川其上有径畛道涂以达扵王畿此乡遂公邑之所寓军赋之所出而在逺郊近郊之地者也小司徒之均土地九夫为井四井为邑四邑为丘四丘为甸四甸为县故匠人之为沟洫方里为井方十里为成方百里为同其间为洫者十为浍者百为沟者万此公卿采地之所入车乘之所出而在大都小都之间者也遂人之造都鄙辨其一易再易之差匠人之治田野分其上中下地之等其受田则由百畆而差之至扵二百畆其列等则自上农夫而等之至扵下农夫疆理有常度分画有常制地力足以食人人力足以辟地信良法也迨夫李悝尽地力扵魏商鞅开阡陌扵秦而井田之法荡然无遗矣自是以来董仲舒师丹建限田之説以谓井田之法虽难卒行宜少近先王之法而限民田庶塞兼并之路而赡不足此其有得扵裁抑豪强之意也而时不能用赵过立代田之法一畆三畆歳代其处善田者令学养苖之状无牛者教以人耕之法此其有得扵一易再易之意也而行扵武帝之时占田之议出扵石苞谓王公以国为家京城不宜复有田宅今可限之自国王公侯以至丁男丁女皆有降差而行扵晋武之时也均田之法出扵李安世男子露田四十畆妇人桑田二十畆戸絶者以为公田刺史十五顷县令以上六顷其田则更代相付而行扵后魏孝文之时也司均之官置扵后周视戸口之众寡而有五畆四畆三畆之宅有家者田百四十畆有丁者田止百畆而行扵伯政之初也永业之制出扵北齐男十八以上皆授口田妇十八以上皆授口业没得以为子孙长乆之计而行扵河清之时也唐太宗因贞观之盛而损益数代之制以二百四十步为畆百步为顷民年十八受田一顷八十畆为口分二十畆为世业田多可以足其人者为寛乡田少不足给者为狭乡凡徙乡及贫无以葬者得卖世业自狭乡徙寛乡者得卖口分已卖者不复授此其最为精密若可行者然比之周制其不合者多矣嗟夫仁政必自经界始经界不正则田无定分而豪强得以兼并赋无定法而贪暴得以多取虽欲言治皆茍而已诚能采张子讲求之意朱子经界之説择亷干之吏以重其选申乆任之法以责其成抑商贾禁逰惰使野无荒顿之土民无逰惰之夫则庶乎不失先王之遗意矣
　　荒政
　　有备荒之政有救荒之政备荒者所以防之扵未然万世之长防也救荒者所以拯之扵已然一时之权宜也成周之世遗人掌邦之委积以待施惠仓人掌粟入之藏以待邦用他如积仓扵邠峙粮扵申无非备凶年之振施也岂非备荒之有其政乎司徒以十二荒政聚万民曰散利薄征缓刑弛力舎禁皆所以施寛恤之恩曰去防礼杀哀蕃乐多昏皆所以为节制之道至扵索鬼神以兾救旱除盗贼以去民害无非救灾之大端也又非救荒之有其政乎平籴之法肇扵魏之李悝视歳之上中下熟而籴之有差小饥则发小熟之所敛中饥则发中熟之所敛大饥则发大熟之所敛故虽遇饥馑籴不贵而民不散也常平之制行扵汉之耿夀昌丰年谷贱则増价而籴以利农凶年谷贵则减价而粜以利民有益扵民无损扵国民甚便之义仓之制行扵唐之戴胄民之有田者毎畆税二升粟麦秔稻随土所宜商贾无田者以戸为九等自石至升出粟有差丰年则敛之凶年则散之或以赈贫民或以为种子宋之朱文公扵崇安立社仓其始也请官米六百石以为本逓年收息二分敛散以时各有明法其后本米还官息米三千余石遂定为乆计更不收息故虽有水旱之变而民无饥馑之忧此皆备荒之政见扵后世者也若夫春秋转粟劝分之策惠王移民移粟之政西汉则有丞相以下出粟之诏东都则有入粟补官之方富弼之在青州也募民入粟益以官廪散处其民以便薪水而活民五十余万韩琦之在益州也蠲租税逐贪残罢冗吏为饘粥而活民九十余万赵抃知越州任粜者増价以致米商陈尧佐漕两浙则发廪减直以赡贫民此皆救荒之政见扵后世者也夫气化有不齐阴阳有愆伏而水旱之灾不能无也田野熙熙民物怡怡勿以时之未荒为可以少安力农务本储积有备庸可不以此为念乎生灵焦焦有识凛凛勿以时之既荒为无可柰何转豪势之有余以补不足发仓廪之储积以赈饥穷庸可不以此为计乎不以此之为念不以此之为计茍安扵目前坐视扵危急其可以为民父母哉
　　礼科
</div>
    <div class="pagination">
<span class="current-page">1</span><a href="椒邱文集_page2.html">2</a><a href="椒邱文集_page3.html">3</a><a href="椒邱文集_page4.html">4</a><a href="椒邱文集_page5.html">5</a><a href="椒邱文集_page6.html">6</a><span>...</span><a href="椒邱文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
