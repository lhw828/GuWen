<!DOCTYPE html>
<html>
 <head>
  <meta charset="utf-8"/>
  <title>
   吴文正集 - 第 22 页/共 58 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴文正集 - 第 22 页/共 58 页
  </h1>
  <div class="content">
   礼义之根于人心者我固有之盖有不待读圣贤之书而后知也曹州楚邱朱仲敏淳厚谨实非从事言语文字以为学而能设立书塾延礼儒士以淑其郷里之子弟意欲使同归于善此其根心之礼义由中出而非由外铄也教于其间学于其间将何以副其意哉其必自孝友睦婣任恤之六行始六行完足而检制其情养其性明诸心以扩所知诚诸身以笃所行夫如是庻其无负于朱君建塾之意矣不然记诵以为学词章以为华则世务趋末之学而非君子务本之学也夫朱君之建塾也由其根心之礼义而发教者学者乃不由其根心之礼义而教而学可乎塾名朋习谓羣居之朋相与学习于斯也习云者虽已知已能犹且熟之复之而弗措其礼义必能明诸心诚诸身而后为有得也前进士张士良为余道其事余嘉之故为言此俾志于壁以为书塾之规
　　旧冈义塾记
　　古者盛时万二千五百家之乡有乡学乡大夫主之颁教法于州党族闾俾教其民二千五百家之州则州长属民读法以时习乡射于学而尚功五百家之党则党正属民读法以时习乡饮酒学而尚齿虽二十五家之闾巷口亦有塾闾内致仕之老朝夕坐其中民之出入者必受教此所以教成俗善而人人有士君子之行也后世虽休明之朝亦唯郡县有学居之逺于城郭者子弟无从而至焉旧豫章郡之豊城县有掲氏家于长寜乡之旧冈下族以儒鸣曰商霖曰飞雄曰三京于宋绍兴淳熙绍定登进士科曰先觉曰着亦以累举奏名得仕际国朝而仕者养直儒学教授傒斯翰林应奉正孙塩司丞时益县主簿司丞君在官命长子悳就旧冈旧基建义塾聚教其族人少子懋相成之中建巍楼一前建小楼二中以奉先师旁以处学徒主簿君割右畔之地益其广而构燕居之堂及庑与门以底于完美畀地五百畆给其食建塾之意殆与古之里塾无异悳诣余求文记之将以示后期于永乆而虑其堕废也余谓古之里塾有教无养今掲氏义塾有以养之矣而其所以教之者未知其何如也盖古之学教人明人伦今之学其教不过习无用于世之文辞以钓有利于已之爵禄而已使义塾之教亦若是虽有塾奚益其必以择师为先乎其师也不必记覧之多也不必言语之工也择其有实行孝于亲弟于长敦于宗族笃于外婣信于朋友仁于乡里行已有亷耻待人能忠恕者以淑一家一族之子弟取朱子小学一书熟读实践薫蒸泳乆自变化将见一家一族无一人不明于父子兄弟夫妇之伦推而及于宗婣朋友郷里之间雍雍一和充满融盎贵者必获称当代之名贤富者必获保奕世之永业虽不求名求利而其名其利孰大于此余观丞簿伯仲籍父世资而不分析已与薄俗逈殊若徳若懋克嗣前猷人伦之厚出于天禀之时天之昌掲氏于斯可卜也继今又以古之教教其家教其族则人之所昌有以合天之所昌掲氏之悠逺隆盛讵可量也哉
　　成冈书屋记
　　成冈书屋者里人李幼常季从之居也李族繇吏部侍郎公始显家在白沙族之支析处邱方幼常于侍郎为来孙行去邱方徙成冈与侍郎之旧宅相望梅僊一峯卓立于前大溪横绕如带后枕峦阜宛延委蛇罗列拥防卜筑尽挹其秀人劝之仕应曰生逄盛际齿于太平一民幸矣外有希觊非安分也居既完美或进扁额因作称号辞曰吾闻冠则重其名而副之以字未闻复轻其字而易之以号者斯殆末世流俗之为乎即吾所居之地扁吾所居之室曰成冈书屋可也余与季同乡里夙敬邱方逺仲之贤幼常善承善继不改父道储书淑后将俾蹑侍郎之遗踪其志端可嘉已今之时流浊者荣构一资以求别异于民伍清者标榜二字以求矜高于士类而防常皆所不愿其识之超越于众何如哉尔雅云山再成曰英一成曰坯邢疏谓成犹重累之义成冈之山盖山之重累而崇峻者也自今以徃李氏子孙之居成冈者积一家之生业积一身之学业悉如山之重累而崇峻其可无忝成冈书屋之扁也夫
　　重修李氏山房书院记
　　高山仰止景行行止夫子读是诗而曰诗之好仁如此民之秉彛好是懿徳夫子读是诗而曰为此诗者其知道乎民之秉彜也故好是懿徳夫孩提之童初生已知爱其亲蔼然天地生物之心与生俱生而非有使之者也心有此仁则必好之如山之高目所必仰如路之大足所必行也然仁之为徳人人所同吾有是仁彼亦有是仁也好吾固有于心之仁岂不好彼同有是仁之人乎秉彛者固有是仁之性也懿徳者同有是仁之人也有是常性者未有不好懿徳之人心同是仁故也南康李文定先生少学科举之学未弱冠时朱子来守南康心窃慕之既成进士遂徃受业终身截然礼义之闲澹然利逹之境盖学而有得于师者视其所师若高山之崇崇景行之坦坦向仰履行弗忘弗懈俛焉日孜孜也讵非夫子所谓好仁者哉所居之县曰建昌前有兵部尚书同邑同氏清名姱节望于一乡藏书庐山五老峯之増舍号李氏山房中更乱离书与山房俱燬宝庆丙戌言于邑令曹豳仍李氏山房旧号创书院于县西以祠尚书述其学问出处大概而为之记文定推好仁之心而好人之懿徳盖若是或曰尚书人品固高未尝得闻圣学也文定师朱子而慕尚书何居曰已之好仁必学圣人以充其全体人之懿徳苟其生质之美制行之卓有合于仁之一徳斯可好矣孟子愿学孔子而亟称夷恵夷恵虽不能如夫子之大全而使顽者亷懦者立鄙者寛薄者敦亦足以禆世教文定之拳拳于尚书之懿徳也其犹孟子之称夷恵也欤文定既没与尚书合祠皇元新政建昌陞县为州山房始得专官后以州之学正兼掌防定初学正李仲谋欲新书院而牵制于有司防进士髙若鳯以州判官总儒学事志同谋恊乃克重修新祠堂新讲堂又徙燕居之堂焕然有加于旧仲谋为赋以纪其畧而徴记于予予弗及详其工役之歳月室屋之规制而独发明文定好仁好徳之心以为来者劝继今以徃人人知好徳则官于斯者必能嗣葺而俾二李之祠永不废坠人人知好仁则学于斯者必能阶文定之堂闚朱子之室以无愧于燕居所祀之先圣先师而尚书公之懿徳亦水木本原之分支分也尚书名常字公择文定名燔字敬子人称斋先生云
　　十贤祠堂记
　　河洛之间四方之中也天地之所合隂阳之所和固宜为圣贤之所宅周成王时营建东都以防诸侯周公大圣毕公大贤俱以父师之重尹其民平王东迁遂为王国吾夫子亦尝一至而不乆留也由汉及唐名士大夫之居洛者不一而皆未若宋中世之盛盖吾夫子得尧舜禹汤文武周公之道而不得天子大臣之位道不行于天下而私授其徒然惟顔子曽子二人得其传再传而子思再传而孟子孟子殁而传者无其人夫子之道冺矣歴千数百年之乆河南二程出而孟子之传乃续同时邵子卫人也司马公陕人也皆迁洛中张子秦人也亦以邵程之在洛而时造焉五贤之聚于洛周毕以来之所未有也洛人张顺中多其乡之有五贤又思程子之学其原肇于营道之周而其流衍于婺源之朱广汉之张东莱之吕至覃懐许文正公尊信四书小学书以教而国朝士大夫始知有朱子之学帝制以十贤从祀孔子庙后学跃然有所兴起顺中白其父市地于洛城宣仁门之北构祠屋祠十贤以致严事之诚其次以邵周司马张程朱张吕许为序盖以齿之长少时之先后定也来京师求文以记予谓顺中庶士也有志尊慕圣贤之学可嘉也夫果能遵许文正之教而上达于司马以行天下之达道循朱张吕之言而上逹于程张周邵以立天下之大本此实学也他日有光河洛其不在斯乎君徒立祠以祠之则亦虚文而已道者人人所同有圣贤者人人之所学其为人也亦惟实用其力尔顺中勉哉
　　寜都州学孙氏五贤祠堂记
　　贑州都孙介夫讳立节当宋熙寜行新法之时不肯为条例司官又以桂州节度判官鞠宜州狱抗经制司活十二人于死苏文忠公称其刚而仁作刚説诒其子遂有名于世后百余年寜都县令即其居延春谷立祠并其二子祠焉庐陵杨伯子作记推所本始并祠其祖浔州史君夫因一人之善而上及其祖下及其子昔人之用心可谓厚也已立祠之后又将百年寜都县陞州孙氏祠于州学之右庑延春谷之支派有同知东川路总管府事寿甫讳登龙少年为乡贡士行懿文醇学者推服重义轻利恵泽及物天祐其家诸子彬彬然仕进而多文雅既殁州之士佥谋请以柎孙氏四贤之祠州长可之转闻大府新构于州学构堂之西祠孙氏五贤与乡之先贤齿复以公檄徴予文记其事于石噫好徳者人之秉彛古今一也是以君子善善之心长而寜过乎厚于达尊之善乐道而不忘乡之美俗也于众论之公乐从而不拒官之美政也苟有一善生而敬慕之殁而表显之其所以示劝者何如也澄之友萧令深有言曰东川君仁于亲仁于兄仁于井里富于财而不盈富于学而不矜谦谦循循有长者风处也人薫其慈良出也掌教古冝摄事属邑辨伪钞狱昭雪无辜凡数十人与桂君时异事同先后济美柎祠为允澄曰崇善以敦薄此众论之公非一家之私也虽然论撰先世之善勒之彛器以明着于后若稽古训盖亦以见孝子之心也故曰有善而弗知知之弗传人子所耻也孙祠之祀不犹孔鼎之铭乎斯举也一以美官政一以美乡俗一以美孙氏之代有闻人又以美闻人之家有孝子一举而四美具其可记也夫虽然子之厚其亲必自厚其身蹈大方跻大成俾乡国天下咸称曰善哉有子如此徳立功立扬亲之名于不朽由乎内无待乎外又岂但以祠堂之立为尊隆记石之立为悠乆而已哉
　　黎氏贤良祠记
　　寜都州之着姓黎为盛盖自唐末迄宋季以逮于今甚盛也乆矣志逺有齿有徳好礼而尚文修其族谱锓木以传其十世祖之从父兄弟曰十一贤良字汉儒讳仲吉祖球后梁时为防州刺史百胜军节度观察使仲吉端重该博士林称之结庐金精南挟防称弟子礼者常百数淳化中郡将陈殿院荐于朝条陈当世务数千言名人皆愿与之游寻举进士丙科天禧中扣阍言事丁谓恶其不附已亟授洪州文学丁罢相有防召对辞以疾授袁州戸曹一日谒太守求觧职还梅川称方外高人伦着数十万言年八十一以夀终此章贡志所载治平四年擢乙科曰珣官至右文殿修撰赠少师乃贤良四世孙也寜都学院虽从祀贤良于乡贤之首于家则未有祠祀至治壬戌秋志逺鸠工度材相地涓吉于州之东北隅即三江之防遂立祠祠之厚之道也夫孝子慈孙之心孰不欲追扬先世之美傥谱系不可知而或如崇韬之自诡为汾阳后则是诬其祖也志逺既明谱系别支分有秩然不紊之义复举祠祀情亲意笃有悠然不忘之仁于义于仁其两得之者夫


　　吴文正集巻四十一
　　钦定四库全书
　　吴文正集巻四十二
　　元　吴澄　撰
　　记
　　乐闲堂记
　　夫心所快悦之谓乐身得暇逸之谓闲而世之人但以不在位不任事为闲者其义未该徧也金台耿文叔蕴脩能负清望或筦朝政或持邦宪声实俱着闻于时盖经济之器宜用不宜舍宜行不宜藏者也而其家辟地数畆植菊百本疑若有爱于花之隐又以乐闲名其室孰不谓公虽在官而不忘在野之乐也视彼繋恋于权势而不肯脱没溺于利禄而不知足者万万辽絶矣予独以为闲之义非専指隐退而言何也闲也者安安不劳力也绰绰有余裕也隐退固闲仕进亦闲也处繁剧而优优简易应纷纠而秩秩修理非闲乎邵子云虽忙意自闲此之谓也细务满前二十之罚皆亲覧大敌压境百万之众未易当而孔明之寜静致逺安石之和靖镇物曷尝顷刻之不闲也耶驱驰危难之中一如南阳躬耕之间也处分兵甲之际一如东山高卧之闲也无时而不闲则无时而不乐岂必隐退不仕然后为闲而可乐哉仕可也止可也仕止不同而闲一也此昔之君子所以终其身而乐与公自江西宪长参知行省政事其僚属请予为公记乐闲堂予故推在昔君子之意以尽闲之义而不敢执世俗一偏之见以儗度于公也
　　观复堂记
　　复之名一也而实二焉有动初之复复其见天地之心是已有静极之复万物并作吾以观其复是已清江聂文偁以观复名其堂其亦有志于静极之复乎夫草木不敛其液则不能以敷荣昆虫不蛰其身则不能以振奋此人之所以贵于复而复之所以贵于静也寂者感之君翕者辟之根冬之藏一歳之复也夜之息一日之复也喜怒哀乐之未发须臾之复也观物观我葢于是乎观文偁资质粹美器识深潜嗜善以宗之懋学以封之其可以语是者哉然吾圣人之道有所谓诚之复彼仙子之术有所谓命之复皆非可以言言不可以言言则如之何以心心之可也自求而自复勿忘而勿助长其必有豁然而悟之时矣吾将有俟
　　存与堂记
　　公侯之子孙思保其国卿大夫之子孙思保其家何也国之境土受之先公家之地邑受之先子受先公先子之所与而不能存不可言孝为人子孙所以拳拳保守而弗敢失也岂惟古之公侯卿大夫为然今之士庶人而不能存先世所与之田宅岂得谓之孝哉南丰州判官葛君世居豫章新建之石江其父与山翁景定壬戌进士有子六人宋歴既终隠晦不仕壮丽其居以佚老又为诸子各创宅一区南丰君其仲子也壻于外郡五载始复不欲以土木之役劳其亲自筑室于旧居之东偏而以父所构让其一昆四弟大徳甲辰父卒而南丰君留燕诸昆弟墙闘室君闻讣驰归为平其忿至大戊申君仕郡庠三年辛亥以后待次私居六年有以调胹其同气尚黾勉聚处延祐丁巳君教授临川郡六年而后得代六年之间其昆弟悉以所受先庐售之强邻君归自临川恻然以伤慨然以誓曰吾亲辛勤有此屋一旦属之他人异日何以见先人于地下不欲争讼伤党里之和计直倍偿取之于豪夺之手幸完旧物嘉之者名其堂曰存与谓其能存与山翁之所与也君于南丰贻书请记曰愿求训戒之语寘之堂壁俾葛氏子孙徃者有所惩来者有所劝朝夕思念前人植立之艰庶防世世能存其所与非唯葛氏之幸亦厚伦美化之事也予谓君能存前人所与既亡之余可谓孝也已虽然亲之所与盖不止是屋庐身外物也犹必保守身者父母之遗视外物尤重保守又当何如身之体不可有毁伤身之行不可有亏玷此曽子所以战战兢兢乐正子所以一举足一出言而不敢忘也存吾亲之所与孰有大于是者君能博记覧工词章亦既有光于前傥学曽子乐正子之学而益加谨者充其所到所存者天所与我之广居又非汾曲之庐善和里之宅所可比予故并言之以为存与堂中之贤子贤孙朂
　　脩齐堂记
　　圣门之教先学诗学诗先周南召南何也脩身齐家为本也故曰人不为周南召南其犹正墙面而立墙面者虽至近而蔽塞不见窒碍不行也夫于身至近者家也家有夫妇焉家有父子焉家有兄弟焉人之大伦五而家有其三必先有以厚夫妇之伦而后父能慈子能孝兄能友弟能恭此学周召南之功也今世人人读大学之书脩身齐家具列八条目之中益信周南召南之学切实而不容缓夫学周南召南者岂谓诵其辞乎岂谓习其声乎徒诵其辞徒习其声于家奚补当思夫家内有闗雎鹊巢之徳因何而能致盖亦反求诸身焉尔矣身不行道不行于妻子身之不脩家可齐乎哉太和康斯济家世积善一新构架以脩齐名其堂命子武宗诣予请记予观吉郡之俗大抵恃气好胜唯斯济之家恂恂然如孔子之处乡党有犯无校无争有让固已超出乎軰流又以为家本于身而掲脩齐二字于堂扁晨夕瞻省而效慕噫可尚已虽然齐家之本在脩身而脩身之本果安在曰有二明善一也诚善二也明善者何读书以开其智识而不昧于理也诚善者何慎独以正其操履而不愧于天也智识无所昧操履无所愧则男女之判谨内外之限严室家之仪肃而睦仁意融盎和气浃洽凢如此之家未有为父而不慈者也未有为子而不孝者也未有为兄为弟而不友不恭者也身之行无一亏损之谓脩家之政无一参差之谓齐斯济一身一家尊古圣贤亲良师友其可进于是与予故为之言以授宗武而俾归白其大人是为康氏脩齐堂之记云
　　柏堂记
　　青云乡刘绍可妻熊氏儒家女其先世尝登进士科仕至牧守其叔父亦登进士科仕于州县熊氏归刘年二十五而有子甫盈二歳居四十余年年六十九矣子克致养新构此堂以奉晨昏豫章掲曼硕名之曰柏诗而颂焉昔卫共姜夫死不嫁而自作柏舟之诗道其志今刘母志同共姜而人作柏堂之诗美其节柏舟云者岂真用柏为舟材乎柏堂云者岂真有柏在堂庭乎起兴以柏立名以柏借柏喻妇徳尔夫众木葱笼蓊欝于春夏及秋冬则柯瘁叶脱唯柏也厯风霜氷雪之严凝而青青如昨从古圣贤论柏之徳以其歳寒后凋也以其四时不改也妇徳之贞侣之人之伦有五其二曰二纪其三曰三纲君为臣纲父为子纲夫为妻纲也为之纲者为之天也臣所天者君子所天者父妻所天者夫也天一而已世无二天父亦一而已人无二父子之天其父天属也自不容二臣之于君妻之于夫虽由人合而非天合其人合之天可一不可二则亦犹天属之天有一而无二也噫君之于臣势分尊卑甚辽絶也天其所天谁不谓然夫之于妻匹配等齐非有相辽絶之势分而天其所天视臣之天其君无异斯义逺矣哉稽诸礼经女未嫁以前天其父既嫁以后天其夫天其夫则移所天而不复天其父故降父服而専以服父之服服其夫明所天之不二也斯意逺矣哉此予所以有嘉于柏堂之名柏也噫道丧俗壊昂昂丈夫于其甚辽絶之天能不二而一者或不多见况幽幽妇女于其不相辽絶之天乃能一而不二若此盖赋质而彛性之懿徳弗殄陨此予所以有慨于柏堂之名柏熊氏之子观事母孝绩文而种学有是母其有是子也宜
　　大中堂记
　　人之气体随所居所养而移居焉者固所以养之也古人之于其居也若楹若户若牖或为之铭岂非欲使训戒之辞常近于目而以养成其徳也欤后世无是已近时士大夫之居或以嘉名而为之扁或以善文而为之记虽古之所未尝有而予亦有取者以其合于铭楹铭戸铭牖之意也乐安南乡士刘楚兰思有所养以移其气其斋居之室名之曰明明而徼予记之其燕居之室名之曰大中而又徼予记之予叹曰大哉刘氏之名其居乎明明者大学要防也大中者中庸要防也夫程子续孔道之传独能于戴记中择出大学中庸二篇为圣学之门庭宅奥今刘氏于二篇首各择取其要防以名室名堂焉是愿学程子者也其志岂不可尚矣哉虽然明明者入徳之始事犹可言也大中者成徳之极功未易言也中一也而有二有大本之中有逹道之中子思子曰喜怒哀乐之未发谓之中中也者天下之大本也此以心之不偏不倚为中也周子曰中者和也中节也天下之达道也此以事之无过无不及为中也不偏不倚之为大本者体也无过无不及之为达道者用也体用皆曰大中何也其体无不该其用无不贯是以均谓之大也前哲立言每先体而后用后学用功宜先用而后体论语所载圣人教人多在日用常行之间曽子之学力到功深其于用处悉已周徧夫子乃告之曰吾道一以贯之盖至此方指示以其体之一也为中庸大中之学亦当自日用常行始凢所应接必求至当无毫厘之过无毫厘之不及积累日乆无一事非中由是进退虽目所不睹之时亦戒谨虽耳所不闻之时亦恐惧则不偏不倚之中亦以为无过无不及之本者存存而不失矣若其用功之初亦惟博于文以明经慎于独以克巳而已先得逹道之中驯驯而得大本之中后学岂易言哉虽然予不可不畧言之也安适其居而动息有养所养纯熟而所学与俱气之移也将不期然而然是为造诣程子堂室之端倪楚兰其细味予言而实用其力可也不然名扁之嘉徒为美观记文之善徒为虚言则非予之所望于居斯堂者
　　九思堂记
　　予自中歳闻御史申屠君之名敬慕而愿识而卒未及见也至治三年予在京师识其子駉他日谂予曰先人家东平晚爱高邮山水营别墅焉尝谓君子有九思为身之本每以是诲子孙駉上有三兄下有三弟追维先志名所居之堂曰九思而集贤大学士郭公为篆其扁敢徴一语发挥其防朝夕观省而有所警悟庶其寡过而无忝所生矣乎予曰唯唯子之先君子所以淑其身而期其子孙者逺矣哉予之浅陋不足以既其实也虽然不可不畧陈其概谨按论语所记思之目有九前之六思存心治身之要也后之三思明理克己之务也何也目之视耳之聴见面之色举动之貌出口之言应接之事皆属于身者视而思聴而思色貌言事莫不有思思者心之官也身之职统于心之官内有所主而外从其令故以视则明以聴则聪色与貌则温而恭言与事则忠而敬此顔子之视聴言动悉由乎礼孟子之先立乎其大者而小者不能夺也六者之思其圣学之根基与学者所当学而未易也毋亦先以三者之思为务哉盖欲之易诱者利为甚见得而思必不舍义而污已也情之难制者怒为其当忿而思必不趋难而害己也疑而未通必问于人彼不思而耻下问者寜终身而不知疑而思问则理无不明思难思义则已无不克理无不明已无不克则操心而心存检身而身治聪明温恭忠敬固无所不能也思之功大矣程子曰九思各専其一谢子曰无时不自省察也子命予发挥九思之防予窃诵程谢之説以复抑子之先君子磊落轩昂卓然自奋有古烈大夫之风子求诸家法有余师而又稽圣训立堂名以无改于父之道若兄若弟聚处斯堂夫苟因九思之名诣九思之实随所在而思无须臾而忽忘怠惰也则卑可以贤高可以圣且将炜煜烜赫有光于先徳其为无忝也蔑以加奚啻寡过而已若夫动静语黙间于九者不一一致思以允蹈其实而徒悦其名子之先君子所期于子之兄弟者殆不然也御史讳致逺字大用除南台都事江东佥宪翰林待制俱不赴后以淮西佥宪而终子七一伯骐二骥三骊四駉五骅六骝七骆有已仕者有未仕者年月日记
　　拙逸斋庐记
　　宜黄之士乐夀言其邑令李侯之贤可为今之循良吏初年从事于一郡一道一省以至仕而宰三邑俱有声称其于人也恻恻闵恤肫肫恵爱救活其死蕃育其生全性命于天地间者不知防千人宜黄之政不皦皦不察察子民如慈父母读圣贤之书喜程朱之説嚅哜有味不止涉其藩隅而已尝摘周子拙赋中拙逸二字以名斋庐及来宜黄新葺茅屋三间仍揭旧扁虽于先生未获识意欲得一语以发拙逸二字之蕴何如予曰君子由乎道义大公而不私至正而不偏无拙亦无巧也自世俗视之则以君子之循理谨守安分无求者为拙而以小人之肆欲妄为侥幸有得者为巧尔周子因人谓已拙而赋之以自实犹陈司败讥夫子之党而夫子受之以为过也若周子所行大中至正之理又恶可以巧拙名也哉且君子亷于取名拙于取利似若拙矣要其终则有福无祸安安无危未尝拙也小人巧图爵禄巧贪货赂似若巧矣计其后则人祸立见天刑徐及巧固如是乎夫心逸日休心劳日拙古有是言也拙者心逸逸则日休巧者心劳劳则日拙谁谓日休者为拙日拙者为巧哉侯其甘拙之名享逸之实逸则真逸矣拙非真拙也寿曰某也请以先生之言逹于侯侯名复字守道系出女真氏今为真定人尹汉川尹绥寜尹宜都而迁宜黄尹年月日记
　　巻舒堂记
　　昔人心画之传于世者不少而顔鲁公之字至今为天下宝岂独以其字画之劲而已志节如其字也庐陵文信公之志节盖有大于鲁公则其字之可寳为何如哉巻舒堂三字公徃时为其乡人刘氏静隠公作也翁之二子构书塾掲名扁俾家之子弟及里之子弟巻舒简编其间一翁二季后先济美好尚之超于流俗逺矣夫巻而舒舒而巻巻而复舒者以书之不可不熟读也读之将何求必有以也而世之读者不过以资口耳之记诵不过以助辞章之葩艶鹦舌翠羽悦聴视焉耳矣察其为人稽其行事胷蟠万巻之儒或不如目不识一丁之夫何哉读而不知其所以读也且书之所载果何言与理也义也理义也者吾心所固有圣贤先得之而寓之于书者也善读而有得则书之所言皆吾之所有不待外求也不然买其椟而还其珠虽手不停披口不絶吟一日百千巻舒书自书我自我读之终身犹夫人也而何益焉不惟无益也甚其过者有矣长其骄长其傲长其妄诞长其险谲靡不由书之为崇彼之胷中无一字者或不如是也噫是岂书之祸人哉人之祸吾书尔予不识刘之二季而吾友刘光泽称其静慤温雅称其明练爽豁则其质固可以学圣贤矣以其可学圣贤之质楷式其子弟而进之于书其必能有得于书之理义而不虚读也信公之为人臣真有得于书者也得其所得而推之以为父为子推之以为夫为妇以至为兄弟为朋友莫不皆然是之谓善读书因覧光泽之记而附予説以告夫巻舒堂之巻舒者云年月日记
　　致乐堂记
　　致乐者何圣门教人子以事亲之道也乐者乐其亲之心非止悦其耳目适其口腹安其身体而已致者欲其至极而常若未至也能尽是道者难矣哉铜陵胡伯恭家于宣善事母前宪使庐公处道扁其堂曰致乐而于之记所期于侯甚渥也夫田蚕衣食之供防甘滫瀡之具亭榭园池之胜水竹卉木之佳竽瑟歌舞之娱罍斝俎豆之欢以是乐其亲侯之家自有余而侯之所致不在是自昔贤母孟母为冠孟母之贤闻至于今以其子之为大贤也亲之心孰不愿其子之贤有子而贤乐莫大焉居乡党称善类仕州县称循吏位朝廷称良臣子能如此贤子也乐亲之心岂有加于此者乎侯为善类有素矣其为循吏今于崇仁之政见之他日之为良臣不卜筮而可知也侯所致以乐其亲之心而卢公所谓誉显宦成者盖以是夫侯名愿歴仕每着亷能声尹崇仁将再朞百姓恩之如父母一日不公署则伥伥如有失也予因其在官之仁于民信其在家之仁于亲而识于致乐堂记之左以明卢公所期于侯之意云年月日书
　　极高明楼记
　　临川东乡饶君仲博父昔有读书之堂乡先生金溪曽县令名之曰极高明其后旴江程学士为书三大字饶君之子宗鲁克绍先志延祐甲寅新一楼于堂之东以贮父书移堂之扁于楼东有竹西有松春晴夏风秋月冬雪皆相宜也北则重岗复崦起伏缭绕南则林影湖光葱茏荡漾龙角柏峯诸山崷崪苍翠如画徴予文记之而曰楼之作非为景物役晨夕藏脩息游其间仰瞻名扁俨然如父师在前蕲闻一言以自朂也予谓世之名其室屋者姑为是名尔岂必践其实哉而欲因楼之名以求极高明之实乎吁未易言也高明者天也惟圣人可以配天极之云者俾学者穷之而至其境也然则何以能极之乎吁未易言也窃尝闻鄱阳饶氏中庸之説盖以尊徳性道问学一语为之纲而道问学之目有八八之中四言知四言行极高明者八之一也是为致知之极功尽心之能事至之有其渐求之有其方譬之斯楼登楼而观与在下而观者固殊矣以是为高明则未也极之极之又极之至于无可复止而后谓之高至于无所不见而后谓之明也其必心识充周而无一毫障蔽之隔其必物理昭彻而无纎芥渣滓之留如身居九万里之上俯视九万里之下四通八达一覧无遗学者欲求至乎是岂易能哉子思子于极高明之前有所谓尽精防也于极高明之后有所谓温故知新也是四者皆言知目虽四而实则一也欲极高明者如之何亦曰尽精防而已未有不尽精防而能极高明者也欲尽精防者如之何亦曰温故知新而已未有不温故知新而能尽精防者也温而知焉知而尽焉此极之之方也何也尽性必自知性始致知必自格物始由其方而高明可驯至也夫楼之扁曰高明而予之言则卑近如楼之扁其至也难如予之言其入也易宗鲁字心道笃志勤学故予不敢隐而诵所闻以为记其毋厌予言之卑近也哉










　　吴文正集巻四十二
　　钦定四库全书
　　吴文正集巻四十三
　　元　吴澄　撰
　　记
　　善乐堂记
　　为善最乐汉东平宪王刘苍之言也善乐云者皇元治书侍御史高唐王懋徳之名其堂也夫善者天之道也人之徳也天之道孰为善元亨利贞流行四时而谓之命者也人之徳孰为善仁义礼智备具一心而谓之性者也是善也天所赋于人人所受于天也天之赋于人者公而不私人之受于天也同而不异虽或气质之不齐而其善则一也不必皆自诚而明之圣也不必皆自明而诚之贤也天所生之民无不有是则人所秉之彛无不好是徳也人之善也犹水之下人之乐于为善犹水之乐于就下也无他顺其自然而已矣刘苍生居帝子之贵长食封国之富身之所奉与韦布异而心之所得与圣贤同所以超然悟为善之乐也高唐在汉东平国之北境有王氏者世积善懋徳其贤子孙也资近道而心慕学曩在金陵尝从予游歴仕中外持宪河南因得归省葺先庐又増新构追美若祖若父之心而其堂曰善乐翰林学士承防郭贯为篆其扁贻予书曰懋徳之曽大夫谨愿谦和有犯不校宗族党闾称为佛子年八十六而终逺迩嗟伤大父克肖不幸无年吾父讳祐虽尝事吏牍而处心长厚治政亷平多有恵爱恩赠中顺大夫礼部侍郎懋徳承借绪业际遇此时皆先世积善所致掲二字于堂顔盖示子孙以无忘先徳尔先生一言识之则吾祖吾父身虽已死而心常不死也庇夀其遗裔不亦多乎澄初识懋徳时仕犹未显也固已期其必显且意其必有所自于今观之犹信噫末俗浇漓徃徃以奋迅青冥之上为巳之能谁复寻究水木之本原者今也近享先世善庆之报而逺推先世善乐之施非贤祖父何以有是贤子孙哉虽然王氏先世之以为善为乐也独善独乐而已其后人浸浸升庸将溥已之独善独乐以及于人而兼善同乐焉此孝之大也徳之盛也其尚益懋其所已懋者哉
　　具庆堂记
　　延祐元年秋江西行省试士余校文贡闱郎中杨士允都事石国器亟称东昌周珪之美问其详曰其为人也蚤试吏其试吏也在呉郡得亷能之誉遂陞于宪府继陞于察院歴外台内台其入官也一命江西宪属再命广东宪属其既官而复补吏也椽行台行省其既吏而复授官也长一路府僚初仕江西时迎养父母家于洪其后承台檄吏南台则以二亲年高不愿就而仕洪省以便养又其后被朝命官肇庆亦以二亲年高不愿去而寜弃官以终养余向尝聴人评江西宪属已知周君名及闻二君言益嘉之校文毕余将归周君具书请曰珪少防二亲之教置身风宪从事台省三十余年幸无瑕玷以忝所生去年二亲年俱八十防内外賔友奉亲欢有翰林侍读贯学士适至洪为书具庆堂三字扁所居愿赐一言俾获闻事亲之道以毋贻此堂羞余曰父母俱存是可庆也年夀俱高尤可庆也人子事高年之亲爱日之诚致乐之礼孜孜惟恐不及此天性之固然名利身外物也受之不为荣辞之不为辱世之贪恋名位而不顾父母之养者盖有其人君能知所轻重而不以外物易天性之爱其过人也逺哉天地之徳曰生人得天地之心曰仁仁之所先爱亲为大移之爱上则为忠推之爱下则为恵子道脩于家其出而仕于国也讵肯慢上而残下乎予固愿表君弃官终养之美以劝后来以励薄俗以示人子事父母之范以愧鄙夫贪名位之心庶其有禆风教之万一虽然余闻之孟子事亲若曽子可也夫曽子之事亲至矣而犹曰可于以见子道之难尽也君其益勉之他日立身扬名以显亲又有进于此者君其益勉之
　　谦光堂记
　　河南杨友直善书工诗其文蔚如也积久从事于风宪其才艺之优权势之重人所敬慕希望以为不可及而自视慊然若有无也金陵有寓屋在秦淮之南占地甚幽车马之尘防市之嚣不可得而干徃年仕于宪台留京师翰林承防赵子昂为之篆谦光二字以名其寓屋之室咸谓斯名盖称其实至治壬戌予客金陵而友直为行台椽予观子昂所篆因言易六十四卦惟谦之占辞最美夫子传彖亦惟谦之赞辞最盛内三爻俱吉外三爻俱利卦辞则云亨且有终他卦之占未有若是其全美者也天之所益地之所流人之所好鬼神之所福悉萃于能谦者之身他卦之赞未有若是其极盛者也谦之为谦卑己尊人而已然已素卑而自卑之其卑乃所固有谓之卑己未也人素尊而我尊之其尊亦所固有谓之尊人未也谦者地中有山之象也内蕴高高之山夫岂处于人下者哉而肯卑屈乎坤地之下外际卑卑之地夫岂出于己上者哉而使高压乎艮山之上已不卑也而能卑焉人不尊也而能尊焉此其所以为有谦而有宣着显融之光辉耀于时也欤友直谢曰今日获闻易之奥义某不敢当也于是笔予之言以为谦光堂记
　　拂云堂记
　　凢植物之生生长长也萌于出地寸尺之卑而倐焉参天常引之高者唯竹最速而易人之进位进徳期于速成徃徃借竹以喻乐安桐冈黄氏族多业儒前后收儒效不一与可族中之表表者也环所居种竹左建书塾扁之曰拂云吾观杜子美诗言拂云者二其一谓木其一谓竹夫木之自初生而至于拂云也期之者以歳计竹之自初生而至于拂云也期之者以月计长之速而成之易孰有过于竹者晨夕习业之处而扁此名其期儒效之速成与黄族之儒或荐名于乡或奏名于朝今以素习之业仍已试之效数月间尔不类竹之数月而成拂云之高者哉虽然此庸人俗子之所尚也大人君子之所高不是在何也位之进而高未若徳之进而高也求诸黄族于汉得叔度焉爵非可贵也齿非可尊也而人人目之为顔子世有位极公相而史防不载冺没朽腐者何可胜数叔度以匹夫庶士而列传著名炳如日星百世青云之上非但一时拂云之高而已叔度盖以风气之所薫陶资质之所禀赋而挺然特异犹如此况又充之以学而优于叔度也耶予愿与可之身及子若孙位进而徳亦进其高将如天之不可及流传百世寜不增拂云之光乎
　　一乐堂记
　　金谿朱元善父母年未六十兄弟凡七孝友雍睦颇闻于人楼于所居之东扁之曰一乐堂予过其家而请记焉予观孟子之言君子之所乐者三一由乎已一属乎人一系乎天惟系乎天者最不易得故居所乐之首幸而得是于天矣然能有是乐者盖鲜也何也有父母而不知所以孝有兄弟而不知所以友则亦孰知俱存无故之为可乐哉吾元善盖不如是父仕于京思念不置母养于家晨夕不违兄弟之异出者一视均爱殆庶乎知有此乐也则斯堂之扁非徒借其名而已也夫人之孝友本乎天性而充之而至圣贤不异也或有生质偶合者或有好名而强为者其偶合者虽行而不着其强为者至乆而必渝惟能充之以学则天性之爱全复其初事父母如古之曽闵处兄弟如古之夷齐夫如是始可言君子之一乐矣元善其勉学以复其性之全也哉
　　百泉轩记
　　昔孟子之言道也曰若泉始达曰原泉混混泉乎泉乎何取于泉也泉者水之初出也易八卦之中坎为水六十四卦之中有坎者十五水之在天为云为雨而在地则为泉故坎十五卦象水者十一象云者二象雨者一独下坎上艮之防水出山下其象为泉而以拟果行育徳之君子岳麓之泉山下之泉也岳麓书院在潭城之南湘水之西衡山之北固为山水絶佳之处书院之右有泉不一如雪如氷如练如鹤自西而来趋而北折而东环绕而南注为清池四时澄澄无毫髪滓万古涓涓无须臾息屋于其间为百泉轩又为书院絶佳之境朱子元晦张子敬夫聚处同游于岳麓也昼而燕坐夜而栖宿必如是也二先生之酷爱泉是也盖非止于玩物适情而已逝者如斯夫不舍昼夜惟知道者能言之呜呼是岂凢儒俗士之所得闻哉中经兵火轩与书院俱燬至元丁亥始复旧观上距乾道丁亥二先生防处之时百二十一年矣延祐甲寅潭郡治中陵刘侯又乃重脩之侯与余相好也余亦知侯之为人故其脩是轩也余为之记侯名安仁字徳夫余为谁临川吴澄也
　　闲靖斋记
　　闲闲者智之大也扰扰者愚之甚也智斯闲闲斯靖矣闲也者岂偷惰自逸之谓哉昔之人大敌压境通国惴栗而围棋别墅防然如常人或献言则云处分已定卒以康屯而济难噫此何人也之人也非付之无可奈何者其智周于事而扰扰者不留于心也之人也非寡浅所能测也故知之者称其和靖长算不知者目为矫情镇物而已里中陈升可承借世资歳时伏腊祭祀賔客之奉不待缩而赢使愚者易地而居则其狼贪且蚕食且左右望营营如蝇稯稯如蚁寤寐以思日月以觊规规焉自丰自肥讵肯有顷刻自寜之时毫髪自足之意哉而升可恬如也泊如也乃日与孔氏之徒夷犹乎巷内又时与老氏者流澹荡乎方外然家事靡不治也人事靡不应也其治也优优其应也绰绰无忧劳之迹而亦无废弛之萌无匆遽之懐而亦无忽忘之病吾友虞子及为名宴休之堂曰闲靖予惧夫人之以偷安自逸为闲而与所名不相似也夫自逸者百务所由以堕羣蠧之所以由滋也务堕蠧滋在易为蛊蛊则事多虽欲静得乎靖之为言安也谋也随处能安随事能谋惟优优而治绰绰而应者能之优优而治绰绰而应非智其孰能若是洪水之平勤莫如禹孟子以为行其所无事无事者何因其自然也是以身虽勤而心闲故曰智之大也智者之闲闲者之靖为国为天下有余也而况于家乎彼扰扰自为多事曽何足以窥其藩焉以终日役役焉以终身愚亦甚矣噫
　　雪香亭记
　　洛阳名园名花之盛自唐以来尝为天下最宋既南渡逮于金亡洊罹兵祸殆不能如旧也然地气得其中正民俗习于承平故虽仅定小康之时士大夫往徃亦修治亭台以为游观之适杨献卿河南旧族居后有园植梅其间筑台构亭曩时郡守东平严侯为书其扁曰雪香雪梅之色也香梅之气也祗言花是雪不悟有香来前之咏梅者云尔遥知不是雪为有暗香来后之咏梅者云尔语畧转而意愈超诗人固尝以白雪香咏梨花而梨花不敢当也则悉举而归之于梅盖梨花能如雪之白不能与雪同时而白也深冬凝沍众木枯槁两间之生意索如而梅也傲极隂于方隆回防阳于最先魁百卉而得春冠三友而独葩色之白气之清士之素节特异芳誉逺闻者似之严侯之以此名亭也岂非欲杨氏世世为清白吏乎献卿官大都官外省无污玷而有声称子益试仕于风宪也亦然其可无愧于侯之所以名亭者哉夫洛阳之园自昔相夸以富贵艳丽之花为甲也今不取于富贵艳丽而取于清寒孤节嗜好与众殊絶矣献卿讳庭实终南阳府判官其子请记此亭者彰父之美坚已之操也予亦乐为之记者洛阳之人竞爱牡丹而杨氏之亭独因梅而名于以见其为清白之家云
　　致存亭记
　　故同知东川路总管府事孙侯笃行而能文家富而身贵年七十一而终翰林承防姚端夫既铭其墓集贤待制冯子振又表其墓而予为撰墓隧之碑其子大府监左藏库提防毅臣奉柩于陂阳郷君封里奎塘之原立屋于墓近以诸人所撰碑志等文刻石寘于其间而扁之曰致存之亭盖曰人子致爱于亲随其所在如见亲之存云尔非但祭祀之时为然也古者大夫士皆有庙以祭其先人近世人臣之家非有防不得立庙祠于家者止曰祠堂或屋于墓所而名亦祠堂非也盖墓有展亲而无祭祀亭者停也展省之时憇息于此名之曰亭为宜而亦以寓孝子事亡如存之意侯之子追慕不忘苟可以显其亲者无所不至可谓致爱已矣祭祀则如见亲之存于家展省则如见亲之存于墓亭扁之掲岂徒虚名而已哉
　　恭安斋庐记
　　恭者礼之端礼者恭之理其在于天为亨之道火之神而人受之以生者也恭未易能也故人之为恭者必劳劳则非安也安然为之而不劳者恭之善也彭城彭克温威卿曩客广陵与学佛之徒游而为号其斋居之庐曰恭安恭安者吾圣人之盛徳彼佛者乃能言之是闯吾之门墙而可与俱者也彭君今从事于江右宪府问予以恭安之説予可易于言乎昔之人盖有象恭者矣象恭者其恭也伪亦有足恭者矣足恭者其恭也浮二者皆非也尧之允恭恭之出乎诚者也文王之懿恭恭之合乎中者也此大圣人之所谓恭也尧传之文王文王传之孔子也吾夫子之恭文王之恭也尧之恭也动容周旋中礼盛徳之至恭而安者也学者虽未易希而不可以自画也亦在乎行之习之而已必庄恪必详谨勿慢侮勿傲惰行之乆习之熟既乆且熟将不期然而然则恭安渐可希矣吾夫子大圣人之资备隂阳之徳其恭之盎然而温者如春之和其恭之俨然而威者如秋之肃和之中有肃焉故曰温而厉肃之中有和焉故曰威而不猛夫其隂阳之徳兼偹而不偏其恭也何往而不安彭君以温为名以威为字其名其字其斋居之号有志于希圣也予恶得不乐为之言而劝其进哉
　　明明斋室记
　　乐安士刘楚南名其斋居之室曰明明而求言于予予语曰人之所得于天者五水之神曰智火之神曰礼木之神曰仁金之神曰义土之神曰信智之为始者天一生水也人性之智象水之明水之所以明者内无所留藏外无所振荡故尔人之有智凡内体不尘秽外用不错谬亦以其能虚能静也傥不先以敬为务使内有主而心常虚外不挠而心常静则如水之有泥留藏于其内有风振荡于其外汚浊波流无毫髪净莹之处无须防安足之时纵令读书应事格物穷理闻见虽多而心识愈窒何明之有程子曰明得尽滓查便浑化邵子曰能尽里人乡人国人古今之情而已之滓可去一二十去三四十去五六十去七八九矣既尽天地之情而已之滓无可得而去焉二先生之实用功实收效者如此是之谓明明明明者明其本然固有之明也明之之法如之何曰尊徳性道问学而已楚兰有志于斯乎其详玩深味于予之言哉
　　凝道山房记
　　永平郑侯鹏南严重清谨为时名流而不以所能自足也谓仕必资于学学必志于道别业在滕州筑山房为游居之所取子思之言而扁之曰凝道不逺二千余里走书徴言于予夫世之成室屋者徃徃有记记者纪其栋宇之规制营构之歳月而已稍能文辞者可命也而奚以予言为侯之意寜不以予尝借闻于儒先之绪论而欲俾言其所谓凝道者乎呜呼道之不易言也言之易者未必真有见也非真有见而言是妄言也而予何敢夫子曰为之难言之得无讱乎虽然侯之意不可以不答也讵容已于言哉请言其似道之在天地间犹水之在大海道之中有人犹水之中有器浸灌此器者水也纳受此水者器也水中之器或沉或浮而器中之水或入或出器与水未合一也水在器中凝而为氷则器与水求不相离而水为器所有矣人之于道犹是也有以凝之则道在我无以凝之则道自道我自我道岂我之有哉人之生也或智或愚或贤或不肖均具此性则均受此道不于贤智而丰不于愚不肖而啬愚不肖之不贤智若者何也能凝不能凝之异尔呜呼子思子言道也以有贵于能凝者凝之之方尊徳性而道问学也徳性者我得此道以为性尊之如父母尊之如神明则存而不失养而不害然又有进脩之方焉盖此徳性之内无所不备而理之固然不可不知也事之当然不可不行也欲知所固然欲行所当然舍问学奚可徳性一而问学之目八子思子言之详也不待予言也广大精防高明中庸故也新也厚也礼也皆徳性之固然当然者尽之极之问之知之问学以进吾所知也致之道之敦之崇之问学以脩吾行也尊徳性一乎敬而道问学兼夫知与行一者立其本兼者互相发也问学之力到功深则徳性之体全用博道之所以凝也夫虽然此非可以虚言言亦在夫实为之而已矣斯道也人人可得而有也况如侯之卓卓者哉其凝之也予将验侯之所为侯名云翼今为江南行御史台都事
　　心乐堂记
　　庐陵士吴用奎彦章来过谓予曰吾家世居永新之烟冈南土既属天朝而先庐燬避地徙安福之吉村吾父维甲父好賔客四方来者无问识不识皆于我乎舘谷用奎之兄弟四所居不足以容延祐庚申秋与弟壁彦和筑一室于旧居之南以奉亲吾父取程子诗中二字扁之曰心乐前小池横广可数丈许种莲其间名小西湖逺对三峯崒然苍翠予喟然叹曰子之严君所期于子者厚矣夫乐者人之情也孰无所乐哉禽语禽乐也鱼游鱼乐也物且然而况人乎然人各有乐乐一也所乐不同焉贾有贾之乐工有工之乐农有农之乐而士之乐尤不一乐文章者欧阳文忠之乐也乐事业者范文正公之乐也其载于鲁论则有夫子之乐有顔子之乐夫子之乐虽身处极困之中而其乐亦在也顔子之乐虽人所不堪之忧而其乐不改也三千之徒也鲜或知是曽晳浴沂风雩之乐近之而未全也歴千数百年而程子受师于周子乃令寻孔顔之乐所乐者何事程子有悟于是吟风弄月以归自周程二子之外乐此乐者其谁与今子之居是堂也父子之乐兄弟之乐人所莫能及文章之乐期于欧事业之乐期于范乐之至矣斯乐也其果孔顔周程之乐乎程子之乐足以兼子之乐子所乐未足以尽程子之乐也其毋以今之所乐自足而曰程子之心乐盖不过如是而已子归试以予言质诸严君彦章曰唯请以斯言识于壁乃书以遗之







　　吴文正集巻四十三
　　钦定四库全书
　　吴文正集巻四十四
　　元　吴澄　撰
　　记
　　心逺亭记
　　人有混迹世俗之中而超超乎埃之表者亦有遁迹幽闲之境而役役乎声利之途者是何也心与迹异也均是人也或迹近而心逺或迹逺而心近居屠肆而芥视三旌者何人也迹非逺也心则逺也身江海而神驰魏阙者何人也迹非不逺也心不逺也君子之观人也恶可于其迹不于其心哉夫以芳草而杂艾萧以独清而汨泥滓自迹而观虽楚三闾大夫之洁安能髙飞逺举不在人间邪逺游之作乃与世外飞仙者俱而翺翔寥廓之上其心之逺何如也君子之观人也讵可于其迹不于其心哉晋陶征士犹楚屈大夫也征士少时作镇军参军而经曲阿为建威参军而经钱溪因长史秦川而欲游目于中都曷常遗世絶俗而忘天下也义熙归来之赋盖有不得已焉结人境之庐而能絶车马之喧何哉喧寂在心不系乎迹也故曰心逺地自偏东篱之西南山之北悠然真意谁其知之呜呼逺矣国学生成克敬家砀山之安阳斯亦不离乎人境者作亭而名之曰心逺陶子意矣夫陶子卓行之贤也生日与胄子讲闻乎圣学岂止希贤而已虽然陶子时运暮春之诗慨想清沂咏归之乐孰谓陶子不知圣学哉生其有志于陶乎勉之
　　顺堂记
　　魏郡李夀卿之子郁暨弟显率羣弟以事亲左右无违京兆萧维斗以顺堂名其居王伯益谓予曰某与郁生同乡长同学纯笃人也劬书而惇礼一家愉惋雍睦名堂者葢取中庸父母其顺矣乎之义子能绎一语以诒之乎予既礼辞为之喟然叹曰上古神皇肇开人文始画乾坤以象天地之徳曰健曰顺而已矣五常百行一由是出至哉顺之义也逹乎物我逹乎内外逹乎逺近逹乎上下一毫无所咈逆谓之顺就一家而言妻子顺兄弟顺父母之所以顺也一顺之着宗族称之乡党称之难已今也时之硕彦华其名乡之执友许其实予安得不为之叹而嘉李氏之有子也虽然顺一也行之有五致焉致其爱致其敬致其乐致其勤致其慤能是五致于顺其几矣抑犹末也子之顺乎亲未若亲之顺乎子也亲之顺乎子未若子之顺乎道也子顺乎道心与道一亲喻于道心与亲一顺之至也劬书与惇礼与予之言庶有合哉
　　可堂记
  </div>
  <div class="pagination">
   <a href="吴文正集_page21.html">
    上一页
   </a>
   <span>
    ...
   </span>
   <a href="吴文正集_page17.html">
    17
   </a>
   <a href="吴文正集_page18.html">
    18
   </a>
   <a href="吴文正集_page19.html">
    19
   </a>
   <a href="吴文正集_page20.html">
    20
   </a>
   <a href="吴文正集_page21.html">
    21
   </a>
   <span class="current-page">
    22
   </span>
   <a href="吴文正集_page23.html">
    23
   </a>
   <a href="吴文正集_page24.html">
    24
   </a>
   <a href="吴文正集_page25.html">
    25
   </a>
   <a href="吴文正集_page26.html">
    26
   </a>
   <a href="吴文正集_page27.html">
    27
   </a>
   <span>
    ...
   </span>
   <a href="吴文正集_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
