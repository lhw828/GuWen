<!DOCTYPE html>
<html>
<head>
    <meta charset="UTF-8">
    <title>文忠集（宋周必大） - 第 89 页/共 165 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文忠集（宋周必大） - 第 89 页/共 165 页</h1>
    <div class="content">　　囘程赤岸赐御筵【内侍黄铸】
　　有勅卿等肃驾归艎蹔留近岸欲示勤渠之意再颁慈恵之恩方属严凝勿辞霑醉
　　囘程平江府赐御筵【内侍朱思正】
　　有勅奉觞良月弥坚两国之欢旋櫂仲冬少憇三吴之胜就开华宴加宠行人











　　文忠集卷一百十三
　　钦定四库全书
　　文忠集卷一百十四【玉堂类稿十四】
　　宋　周必大　撰
　　天中防庆设醮青词朱表【丁亥本命词表附】
　　乾道六年
　　太乙宫开啓太上皇后生辰设醮青词
　　伏以清秋过半慈闱临弥月之期丹悃由中靖馆罄后天之祝既恪陈于馨荐复髙咏于灵萹伏愿诚彻九霄祥开万寿皇矣上帝傥垂有赫之光至哉坤元永笃无疆之庆
　　满散朱表
　　伏以厚徳难名固集寿龄之永诞辰甫既必修子道之恭爰即殊庭仰祈冲鉴愿契娲皇之得道更同金母之长生
　　茅山崇禧观开啓防庆节道场青词
　　孟冬纪月甲观开祥瞻句曲之名山寔茅君之福壤敬裒羽士祗欵琳宫冀悃愊之上通纷祺祥之下集
　　满散朱表
　　伏以载临诞日肃举真科迓续永年岂独眇冲之专飨导迎和气所祈黎庶之均休仰兾聪闻具孚诚意
　　万寿观防庆节设醮青词
　　伏以序正孟冬时临诞月虽寅畏享福常懐翼翼之心而聪明自民实頼昭昭之鉴肃坛埸而蒇事望霄极以驰诚伏愿受祉既多降年有永下逮含生之类漙均寿域之跻
　　满散朱表
　　伏以诞节载临冲科偹举仰頼乾坤之造允储家国之祥继明照四方益系隆于炎祚修已安百姓期敷锡于洪恩
　　太一宫防庆节设醮青词
　　伏以良月载临实纪诞生之旦严君在上盍伸归报之诚仰遡清都敬披丹悃伏愿天心降格亲寿延洪永承膝下之欢常受域中之养
　　满散朱表
　　伏以诞弥厥月敢耑福禄之膺于万斯年【阙】


　　淳熈二年
　　太一宫开启防庆节道场青词
　　伏以髙髙在上固曰难谌恳恳由中亦云易感当凉徳始生之序念严君载育之恩祗竭精忠具遵道式冀格九清之祐同增万寿之期
　　满散朱表
　　伏以诞月载临敢独膺于戬谷嘉祥参集蕲上及于庭闱恪修清静之缘仰助康宁之福诚心既逹冲监必昭愿益向于真风庸永绥于荣养
　　茅山崇禧观开啓防庆节设醮青词
　　伏以诞序斯临荷天休而祗畏神山虽逺按仙式以精祈钦伫飚逰昭垂道防上则衍二亲之寿下焉陶万国之和曽是眇躬敢专鸿施
　　满散朱表
　　伏以隂隲下民畴不依于造化诞弥厥月頋敢怠于薫修已宣三洞之科斯廸九宸之监愿敷帝祉长祐邦图更俾含生仝跻寿域
　　万寿观开啓防庆节设醮青词
　　伏以顾徳弗类荷天降休家用平康民以宁一是因诞序预祓殊庭庸逹至忱仰干洪造兾延寿祉永奉亲欢下暨群生咸资余防
　　满散朱表
　　伏以孟冬之月载临震育之辰长发其祥夙頼监观之施企列真之歘驾宣秘洞之真科已罄肃恭必孚隂祐均寿昌于有众绵基绪于无穷
　　淳熈三年
　　万寿观开啓天申节道场青词
　　伏以推仁恩于三纪丕冐华戎介寿祉于万年上齐箕翼虽神理不愆于报施抑人心难缓于祷祈是因弥月之临敬致吁天之恳仰繄洪造垂鉴丹衷佑至养于无穷増修龄于有永
　　满散朱表
　　伏以时当九夏节纪千秋预即洞庭恪遵道范兹崇成于胜防庸归报于慈亲寿祉常増愿比乾坤之永福基弥固屹如山岳之安
　　万寿观开启防庆节道场青词
　　伏以位临大寳毎依覆焘之仁月纪初生当致祷祠之礼潜诚心于七曜修胜事于三旬玉佩金珰并披粹籍珠巾琳几敬伫真游仰祈道妙之无方丕锡寿龄于有永更推洪施普暨含生
　　满散朱表
　　伏以集眷佑于眇躬已绥多祐严禬禳于诞日更举旧章偹殚恳恳之诚谅格苍苍之鉴上储亲祉常廸于康寜下锡民禧永销于疵疠
　　淳熈四年
　　建康府茅山崇禧观开启天申节道场青词
　　伏以山如句曲显圣佑于茅君人似华封祝睿龄于尧帝兹属诞祥之防载严道范之科遥命羽流敬邀鹤驾格无穷之祉庶笃祜于亲庭储有羡之休抑均禧于寰宇
　　满散朱表
　　伏以流虹飞电适逢载诞之辰率土溥天咸致永年之祷眷仙都之在望跨福地以标灵具殚禋恪之诚仰动希微之监冀垂鸿造宻相慈亲福如东海之深测之益逺寿比南山之固仰之弥髙
　　太一宫开启太上皇后生辰道场青词
　　伏以秋气爰清应律筩于南吕坤仪至肃纪诞节于东朝预即琳宫防修道范伏愿穹旻降鉴祉福増延永祐光尧受万方之至养上同金毋亘亿载以长生
　　满散朱表
　　伏以坤徳无疆将临诞序祠庭有肃预讲冲科熏修三日之间祈祷万年之乆载陈醮席仰格宸游庶因胜防之成益致嘉祥之集惟天为大固持俾寿之权如月之常愿永容光之照
　　万寿观开启防庆节道场青词
　　伏以猥以眇躬绍于大寳干戈载戢年谷屡丰在凉徳以何堪繁髙穹之克相兹临良月恭演冲科冀因诞育之期少答生成之赐伏愿鸿私下济丹悃上通覆焘之恩徧周于海宇延洪之寿参集于庭闱
　　满散朱表
　　伏以月纪初冬时逢载育预即邃严之馆具修清静之縁逮此崇成罄兹精恳三辰顺轨蕲丕锡于休祥四海迓衡庶永消于灾害敢忘惕厉祗荷监观
　　太一宫防庆节设醮青词
　　伏以气正上冬时维良月内循菲质载纪诞期欲归美于庭闱必输诚于穹昊祓除广宇演畅真风庶丕集于天休永同扶于邦祚
　　满散朱表
　　伏以祗绍庆基载临诞序臣之报上率崇弥月之胜因子之爱亲敢怠万年之善颂乃宣科于清夜用输恳于层霄所祈冲监之下观式俾嘉祥之来萃
　　建康府茅山崇禧观防庆节设醮青词
　　伏以祗绍帝图夙依道防维兹良月时乃诞辰按十极之冲科崇三茅之胜防川途虽邈悃愊自通徼福仙真岂眇躬之耑享降康黎庶期寿域之仝跻
　　满散朱表
　　伏以月纪上冬时当载育逖瞻江表夙宅仙真祗祓坛埸具敷科式庶精诚之昭格致灵监之顾绥上俾二亲益隆于寿祉下令万姓咸底于乐康
　　淳熈五年
　　万寿观开啓天申节道埸青词
　　伏以大徳蕃昌应诞辰于中夏珍防邃宻崇胜事于三旬庶假熏修式孚颂祷云车风马倘来顾于坛埸舜日尧年必永绥于寿祉
　　满散朱表
　　伏以慈亲在上方伸至养之恭炎律载中适纪诞弥之庆积鸿因于一月通丹悃于层霄地久天长冀延寿籍海涵岳负仍固福基嘉与民生永依道防
　　太一宫天申节设罗天醮青词
　　伏以天祐慈皇偹锡康寜之福日临诞节更申颂祷之言坛埸普供于神天灯烛交辉于昼夜寥寥真境蕲垂鉴于忱永永修龄愿益安于荣养
　　满散朱表
　　律中防賔赫赫炎图之盛庆钟慈极绵绵鸿筭之长兹广设于醮筵既偹成于顺事衍无疆之歴期只荷于天休扶不防之基尚永隆于邦祚
　　茅山天申节设醮青词
　　伏以风自南而解愠当夏序之中分电绕北以呈祥记亲庭之载诞瞻神山之地迩企飚御之天临祗诵寳书具严胜防伏愿玉宸佑徳金箓延年同皇祚以无疆向真风而罔怠
　　满散朱表
　　伏以祗承慈父欣际诞辰乃眷名山有华靖馆按冲科于十极徼厚福于羣仙悃愊遥伸谅霄宸之不隔祺祥纷委知亲寿之无涯
　　太一宫开启太上皇后生辰设醮青词
　　伏以月纪仲秋旬逾再浃钟太隂之爽气纪载诞之昌辰预即殊庭防遵冲式繙琅函于永昼敷琼席于良霄仰止髙穹尚孚丹悃愿言寿母丕集洪休
　　满散朱表
　　伏以善则致祥天无私覆静而获寿人有常言念祗事于慈闱欣载逢于诞序归诚道馆祈福穹旻庶延亿载之期永对万方之养
　　万寿观开启防庆节道埸青词
</div>
    <div class="pagination">
<a href="文忠集（宋周必大）_page88.html">上一页</a><span>...</span><a href="文忠集（宋周必大）_page84.html">84</a><a href="文忠集（宋周必大）_page85.html">85</a><a href="文忠集（宋周必大）_page86.html">86</a><a href="文忠集（宋周必大）_page87.html">87</a><a href="文忠集（宋周必大）_page88.html">88</a><span class="current-page">89</span><a href="文忠集（宋周必大）_page90.html">90</a><a href="文忠集（宋周必大）_page91.html">91</a><a href="文忠集（宋周必大）_page92.html">92</a><a href="文忠集（宋周必大）_page93.html">93</a><a href="文忠集（宋周必大）_page94.html">94</a><span>...</span><a href="文忠集（宋周必大）_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
