<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 147 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 147 页/共 256 页</h1>
    <div class="content">　　
　　存省百年札文 
　　
　　参赞机务南京兵部尚书湛　为存省百年事，据武选司郎中杨成呈禀，有南京鹰扬卫右所已故百户陈林母李氏，年跻一百令三岁，已无子孙，见依三山门地方伊婿叶琪家住，除已照例优免外，理合呈禀等因到部。看得李氏年一百令三岁，诚为国家之瑞，世所希有，礼宜存省。本衙内捐俸米一石、羊一只、酒一坛，特委西城兵马田贡同参随幼官曹昂，将前项礼物到其往舍，特加存省，致敬老之意焉。仍仰该城兵量以蠲免其婿排门火甲杂差，令其慎加保养之。 
　　
　　行各衙门察军人冒他(后)[役]者 
　　
　　[凡]武艺必须教习专一，乃能致精，儒生一日不执笔，则笔重十斤；军人一日不执鎗，则鎗重百斤。故在军操兵习御者，真军人也，坐坊市卖饼者，非军人矣。照得南京军人无出征之劳，止为[操备固守]之用，各守月粮，足以自养，却乃多有嗜酒贪饕之徒，替各衙门及兵马司顶顾皂隶弓兵等役，日逐[驰骛]，跟随好闲游手。临操之时，虚应故事，即冒食军粮，又贪他役。正如一人学奕，一心射鹄，心不专一艺不精，语有由然。仰该司合用手本前去各大小衙门兵马司，一一查审，若有军人冒当某役者，即便惩治退出，具名送回本部，发司送卫营操备□习本艺，以为国家武备实用。 
　　
　　批武库司吴主事揭帖后 
　　
　　南京兵部武库清吏司主事吴藩呈，为劝农宣教事，照得本司以收辑军伍，提调武学为大务，近承部堂自参赞以来，敷示条约，布告远近，孜孜以劝农桑、惩励师生为务之急。观兹良法，惟在奉行，用陈菲愚，以裨盛美。所有合行事宜开具。一、劝课农桑。自京城四郊，已令兵马等官巡行宣谕，而三十六屯尤为军储之急。今□卫管屯等官，虽有钤辖，惟在征输。生长之日，不务滋培；催督之时，但知朘削。况江北地方空亩颇多，惰农桑甚众，一遇荒歉，便至流亡，深可悯恻。皆以播种之前无积粪，收获之余无积谷，以至此也。今后各处管屯等官，似宜申明晓谕，一准京城四郊积粪种树等法，仍于春秋耕敛之时，或札委本部空闲主事等官一员，省视屯官，令其各具某家积粪有无，某家种树有无。有者实时奖励之，无者惩戒之，其官有私混冒有无者重治之。盖屯田乃本兵足食重计，兵部属官，正宜承委参理。参赞机务兼总府部，则在本部乃系应委之官，若别委指挥等官，则反致纷扰，难免侵渔。一、惩励师生。在京卫武学已有条约，其江北应天等十卫，及各卫屯所，近则限一大江，远则踰数百里，其袭子弟皆令送入武学，则道路跋涉，供给甚难；强其必从，反见苦楚，何望进修？旧日江、淮等处，虽有教读之设，殊无遴选之精，其远在乡落，则纵有童蒙之师，率多游食之计，日需钱谷，偷坏人心，诵习舛讹，风俗粗陋。今后宜于各卫各屯，不拘军民生儒人等，但取严谨持身、清修好古之士，凭众推选。卫屯大者各置一人，小者会置一人，给付明文，立为教读。或即卫所空闲官舍，或择民居附近闲地，拆毁淫祠，起盖社学，使之日授生徒以文武经书之文，令知孝弟忠信之义，共以朔望日期讲习冠婚丧祭之仪，使礼义大节少明，则异端邪说自息，所谓经正则庶民兴也。仍以前项督课农桑委官兼董其事，以稽勤惰，以别贤愚、以行赏罚，庶几可以赞成风教等因。批：看得农桑学至为急务，本官乃能推广条约之意，以及于各屯、江北，以行教养，足见抚恤军民至意。仰司即行文，及将所刻积粪小票，教之树艺；及将见行武学规条，教之孝弟忠信。务在著实举行，以期大益。 
　　
　　批孝陵卫申打放化人柴薪 
　　
　　孝陵卫指挥使司韩勋为公务事，奉孝陵神宫监票帖，开称本年十月十六日前去山后黑门，打放化人柴薪五十斤，送纳内官亨堂应用等因到卫，未敢擅便，理合备具手本，前赴钦差南京守备太子太保魏国公徐　等处告禀施行，须至手本者。嘉靖十八年十月。批：看得孝陵切为禁地，取坯土者有罪，况砍伤其薪木乎？化人亦非善事，弃尸者有罪，况焚毁其形体乎？又况非实事，托此为名，以犯禁地乎？仰本卫掌印官，即便出示，严加禁止，除候奏革外，此缴。 
　　
　　戒饬营阵檄文 
　　
　　钦差南京守备太子太保魏国公徐　等，为爱恤操军事，嘉靖十八年十月二十四日，爵等会同钦差南京守备司礼等监太监潘　等前去小教场阅操，比较间，营阵森严，万人属目，忽有一病军从营阵中柱杖匍行，自东而西，深可惊恻。夫军法甚严，不容宽贷，昔孙武子教习之初，以军法不严，斩王爱姬而军声大振，而况于凡人乎？且大将之偏裨，如身之于臂，臂之于指，一气贯通，乃能运用。今卒疾病，主将偏裨不知，譬如人身，一指之痛而不知，可得为仁乎？可得为智乎？为将固应如是乎？随将本营坐营刘寿从宽戒饬不赏外，仰将该管官员带来处治。续据坐营刘寿于本月二十五日开送该管卫总指挥刘钟、管队总旗张元，并患病军余萧銮各到厅，将该管卫总指挥刘钟等以不恤军士，除初犯量行惩戒责治外，看得军余萧銮既有疮疾，本管坐营即当存恤开报，却令柱杖行入营阵严肃之中，于军法在所不容轻贷。管队总旗张元不先开禀于卫总，卫总刘钟不行开报于坐营官，可见各官背厉，平素不肯爱恤军士，痛痒莫不相关，何以作起敢死之气，以为国家实用乎？法当参究。姑初犯，从轻省戒发落，仍行与本营各营痛加警戒，爱恤军士，拟合通行。为此仰各营抄案前去，照依案验内事理，今后但有军士患病疮残等项，管队官旗开报于卫总，卫总开报于把总，把总开呈于坐营验实，准令暂免差操，病痊之日，照旧操备。务要著实爱恤军士，用收人心，不许似前慢虐，致伤锐气。抄案官员先具遵行过缘由同不违，依准呈来。十月二十七日。 
　　
　　清查北城漏泽园地檄 
　　
　　南京兵部职方清吏司为清查义阡地土事，奉钦差参赞机务本部堂上钧语，分付本月初五日亲诣北城地方，踏看得神策门外原官设漏泽园地，二所相对，原有二十余亩，计今所存地止共约有五六亩，盖四年之无人清理，俱本处土工专以烧尸为业，将前项漏泽园地盗卖侵葬，冒为私业，是致漏泽义阡废丧，贫人无地，具得雇土工将尸烧焚，父子、夫妻、兄弟相焚，有伤天和，情甚可恶，相应清查究治等因，奉此拟合就行为，此除外牌，仰该城官吏，即便拘集二处附近知因军民侵葬人等到官，用刑严考土工盗卖及违例烧人情由，逐一查勘前项地土，何人侵葬占种，照旧清出在官，永为义阡，及查究得何土工盗卖？及各土工烧过人数若乾？得银若乾？痛加惩治。该城务查秉公用心，毋得徇私回护。如有似前混占，恃顽不服者，即便呈来，以凭究(洽)[治]施行。己亥十一月　　日。 
　　
　　批东城兵马司革免灯笼火把事 
　　
　　嘉靖十八年十一月十五日，准南京东城兵马指挥司为禁约事。奉钦差参赞机务南京兵部尚书湛禁约前事，内一款省灯笼以宽居人，备开访得居人贫困，各铺灯笼火把亦大难出，批示各城，今后不计再送，仰各兵马从容方以此禀各衙门官府，夜行须自备灯笼，不必各铺出办，以省小民一分之害等因奉此节。该八九十等月目，看操习仪等公务，蒙内守备潘　侯、徐通政使司、刘　、杨　等各发回不用。户科给事中高　节批送本司灯笼手本，蒙批：看得灯笼出自军民火夫，一经拨送，不惟有妨击柝，且油烛之费，虽贫不免。近兵部禁约，凡灯笼火把，各官自备，不许累及火夫，诚体恤军民至意，不可以事之小而弗之遵。该司犹仍宿弊呈送，不惟有违禁约，是视当职为不体兵部尚书湛　之盛心也。仰司即申兵部，用见良法美意，亦有能体而行之者，自后再不许送，仍将申呈过缘由并缴。蒙此。近遇长至令节，本城每次仍将拨送各该大小衙门灯笼一百个，今蒙行查，理合禀知，须至揭帖者。照得灯笼火把之革免，为贫民也，非为富人也。哿矣富人，哀此茕独。富者如拔?上毛，犹可为也；在贫者如剜心头之肉，宁不痛乎？是故不忍人之穷困也。此初一举而潘、徐、刘、杨诸公应之如响，而高黄门且致意谆切焉，其余尚多乐从者，各城未报耳。孟子曰：「人皆有不忍人之心。」岂让诸君子独为君子哉？南都堂属多达人长者，盖左右之人犹为故事，而各城兵马或多献谀而冒进之，勿或以告耳。夫小民蹙矣，而不以告者，不仁也；知其为同有是心而诬蔽之者，不智也；若不申明，则何以来潘、徐、刘、高之乐善，而发未告诸君子之本心？兹特再仰行各兵马一一申文，从容计禀内外守备、九卿卿寺、科道府县营卫等衙门知会，尽吾仁而已矣，不害吾智而已矣。夫自备灯笼火把，大约一次每员所费不过十钱，日续月累，所济不啻万家，其费约而济博，不亦仁乎！知费约济博而为之，不蔽于细言，不亦智乎！各兵马司仍将申呈各衙门事理具由回报。此缴。 
　　
　　批行中城兵马等司议处义阡揭帖 
　　
　　据南京中兵马指挥司为议处义冢，以便民贫乏，以厚风俗事。准本司指挥闵宜励关奉钧旨节，查二塔庵日地粮米数目回报奉此，依奉随拘江宁县凤西乡二□十甲里长陈聚良到官，据陈聚良手本，查得一户张明原买三塔庵官田六亩一分，每年该平米九斗四升，五合五勺；又官地二亩，平米二斗二升；官塘五分，平米七[合五勺]；民田一十八亩五分，该平米七斗二升；民地[二亩，平米]四升；民塘三亩，平米四合五勺。除常年科则钱粮不等，照新例共该平米一石七斗三升七合五勺，民粮米一石七升，本县夫马徭役、红船杂差，俱在民米内取用。已上田地塘共三十二亩一分，原买价银[三十八两]，递年办租白米一十二石外，又田地亩该租钱六百文，据此照得三塔庵基等地并荒官地，遵依改筑义阡，但周围不立界址，年久恐人侵占，欲令土工宗锦等周围等起土陂，约高四五尺，及化人厅木料，三城分拆，改造二处义阡冢牌坊。其庵院内，每城量给银三钱，买取柳株，土埂边周围栽插，以成义冢之规模。该城责令直月土工看管牌坊土埂柳株，无致被人侵毁，其赎回田地水塘，召令殷实之家承佃，每年除纳粮外，其余租米及地租钱，或令该城、或令两县收贮，供祀无主之坟，卖过庵价银六十一两一钱五分，除赎田银三十八两，买柳株银九钱，余银二十二两二钱五分，并钟鼓等件，遵照批词，解送南京礼部，未敢擅便，为此关司转达，等因准此。今将关到缘甲，合具揭帖，禀请定夺施行，须至揭帖者。到厅照各官拟议，除己经行咨南京礼部知会外，仰会同各兵马官，将庵科价银两二十九两赎回本庵僧私卖田段塘地，通作义阡，及立户牌坊等，用其税粮，呈立义阡户，以田户殷实者出名承户，纳粮之外，分祭各城、各义阡无主之坟。每岁供二祭，及支内银九钱作各阡种柳之费，仍责令新佥官土工出力，筑作周围堑埂，高五尺，留门，起盖某字号义阡牌坊一座，著令新佥官土工轮月看守，坏者责补。每该地方人死无地葬者，许告在该兵马司，责令直月土工照依行段签地与葬，仍立各姓名木牌为记，不许搀乱行次，各兵马司每月朔望，类具经葬过名数揭帖，赴守备厅南京礼部递，著为定例，余银待作请文立石，以垂永久。各官吏日后不许留难，及土工不许勒掯，多取葬人钱银，事发治罪。今后再有犯禁烧尸的，即将伊亲父子、兄弟、夫妻人等，及土工各治重刑。每月朔望，令土工递遵依报，结其尚余银二十二两钱五分，并钟鼓等件，可送南京礼部处置其银，俟有别处义阡公用，再行文支领。各城兵马抄案遵行。此缴。 
　　
　　泉翁大全集卷之八十三 
　　
　　参赞事略 
　　
　　门人邵阳陈大章校刊 
　　
　　议处义阡咨南京礼部 
　　
　　南京兵部为议处义冢，以便贫乏，以厚风俗事。职方清吏司案，呈奉本部送，据南京中兵马司呈准本司指挥闵宜励关，奉钦差参赞机务、南京兵部尚书湛　批。南京南城兵马司揭帖开称，先奉申严禁约告示，内一款照例拆毁僧尼寺庵，以端治化，已经责令地方总甲查报未行拆尽僧尼庵寺去后，今奉前因，仍行凤台安德门总甲。又查依山官地便为义冢，随据凤台门外总甲张泰开报，本方查有未奉敕额三塔庵一所，内僧人明瓒等住守，及有尹奉在官荒芜空地一块，对面有化人厅五间，周围地一带宽大。卑职亲诣踏勘明白，合无将化人厅拆去南北，竖立义冢牌坊，以便贫穷埋葬。今将三塔庵殿，兼僧房并化人厅，及荒地数目，备开揭帖，禀乞议处等因奉批。照得古有炮烙之刑，千载戚焉，又有焚尸扬灰之法，大逆者乃加之。今人死则焚其尸，惨于炮烙而近于扬灰矣。今律例有丢弃人尸与支解人者，必加重罪。今人父母死，则子与土工恬然焚之无忌惮，则子与土工人罪，与支解人及丢弃父母人尸者，轻重何如？已行各城兵马严革，及各查处相应山地，堪为义阡者回报去后。今据南城兵马周岩申报，前来看得三塔庵既系违例私创，所宜照例拆毁。造有化人厅，显是明有僧人主张焚人之尸，即为罪首。又访得每焚一尸，主僧例得银若乾，似此悖理逆天，有乾天和，雨旸不时，灾疫岁至，实此之由。仰中东西三城兵马掌印官，前去会同周岩及该地方巡捕指挥等官，公同到三塔庵及化人厅荒地踏勘，即提各土工及主僧坊证人等，取供结呈报，以凭参问。先将化人厅及私造庵拆毁，改为义阡，以便京师南城内外居民无地者葬埋，以禁革焚尸之害，缴报奉此。依奉会同南京东城兵马司署印副指挥袁表、南京西城兵马司指挥田贡、南京南城兵马司指挥周岩，查得三塔庵坐落江宁县凤西乡，缘无巡捕指挥等官，各职公同前诣三塔庵荒地踏勘丈量明白，随提土工王裕等，并僧人明瓒等到官审。据明瓒供年五十一岁，系天界寺僧，状供洪武三十年间，本寺僧私创三塔庵一所，坐落凤台门外凤西乡二图。盖有山门一座计三间、天王殿三间、佛殿五间、地藏殿三间、斋堂房十五间、僧房十七间、厨房三间，又盖有化人厅五间。后瓒与本寺在官僧明章、祖能、圆荣俱在本庵栖住，瓒住数内房七间、明章住房四间、祖能住房三间、圆荣住房三间，遇有僧人病故，遵依佛教，俱将尸棺抬到化人厅，雇令土工焚烧，将骨埋葬。及有在官土工王裕、金广、徐付、周经、王林、王杲、张辅、王英、张钺、宗锦、笪景、蒋和、笪全经、笪方、徐辅、徐满、祁荣、陈聪、许奉俱在本坊居住。遇有京城内外贫苦军民之家，父母子孙病故无坟地者，亦将尸棺抬送土工家焚烧，每焚一尸，土工得银少三五分，多者不过一钱。有土工王裕、宗锦等，于嘉靖十七年八月内，奉南京礼部尚书老爷霍　发仰应天府问罪外，自后并不敢焚尸。今奉南城兵马司遵奉钦差参赞机务南京兵部老爷告示，内一款照例拆毁僧尼寺庵，以端治化。本城随将本庵前项佛殿等房查明，开具揭帖呈禀。蒙批中东西三城掌印官，会同南城掌印官，前诣本庵踏勘，拘提瓒并土工王裕等到官查审前情，及将丈量过尹奉荒地一块，重复丈量，东西共长三十九弓、南北共阔二十八弓，与原量相同等情。缘奉批，仰会官踏勘事理，未敢擅便，理合具由申禀。当蒙钦差参赞机务兵部尚书湛　批：「看得各官所勘焚人事情，尚属含糊，尚有回护。且化人厅之设，系是何人为之？系是何人张主之者？土工烧人之利，必有分纳于庵，僧所得之利必有分纳于僧官，此理之必然者。谚云：『佛口蛇心』，不其然乎！此辈惟图小利，不顾大体，不知焚人则人气上升于天，伤天地之大和，为害不小。今据申文，皆不肯明白供称，又土工既云已经南京礼兵部问究之后，近日如何又不行悛改，仍复焚尸如故？显是再犯，便是故犯，兵马司容情托为已经问罪，欲得脱出再犯故犯情由，私弊可见。又本僧妄称依佛教将尸焚化，夫僧人既依西方之教，何不尽还西方行之？堂堂中国礼法之地，岂可行夷狄之教乎？又可公然创立化人厅，大开化人之门乎？又可因而惑众取财乎？又可设为斋堂，引人焚罢，非礼宴饮，男女混杂乎？又可擅将本庵田私卖与人，取价入己乎？凡此皆天理所不容，地理所不载，人理所由绝灭，而不容于尧、舜之世，在所必诛者也。仰西城兵马兼同南城副兵马杨琏、北城兵马谢仲贤、中城副兵马盛景曜等，再将各项事情严提各土工监禁取供，务见焚尸得利所入各门分数，明白呈来，不可迟违五日之外。本庵系私创淫祠，惑人已甚，照例即便拆毁，各料变卖取价，收赎私四田土，连庵基及化人厅基及三塔小庵地基，通作周围埂堑，共立一大门以为义阡，以济贫人无地葬者，以断焚尸之惨，以雪烈毒之冤魂，以致和气，以祈丰乐太平之休。他日尚欲用夏变夷，使天下众僧亦脱烈焚之祸，乃称同仁之心。其田租所入，三城兵马司以供各处义阡每年二祀无主之坟，其余剩银两，及佛像钟鼓等项，呈送南京礼部公用，庵僧明及章等听参发落，兵马司各申内外守备厅、南京礼部及该城巡视衙门知会，及行僧录司遵照施行。」奉此。依奉会同南京等四城兵马司指挥周岩、田贡、副指挥袁表、谢仲贤、杨琏、盛景曜会审，据明瓒即邹福保，年五十一岁，系应天府上元县民籍。福保自幼父母舍天界寺，与已故僧玄庆为徒，给度牒。先于洪武三十年间，本寺已故僧定藏私创三塔庵一所，坐落凤台门外凤西乡二图地方，盖有山门一座计三间，天王殿三间、佛殿五间、地藏殿三间、僧房十七间、厨房三间，置有田地三十九亩。后至永乐年间，有已故师祖行澄盖造化人厅五间，停留焚化人尸。正德十四年有已故师祖杲全，将前项田地卖与张守庆，有杲全得受价银四十八两，不合盖造斋房十五间，遇有京城内外军民之家，父母子孙亡故，抬到彼处焚罢，摆设酒席宴饮，男女混杂。后瓒与在官僧明章、祖能、圆荣俱在本庵居住，瓒住房七间、明章住房四间、祖能住房三间、圆荣住房二间。瓒等各不合照前焚烧觅利，摆设酒席宴饮，男女混杂，每焚一尸，稍有力者，得银一钱、或二钱、三钱，每银一钱，瓒与明章等分银三分、土工得银七分，瓒等每季供送已故僧官道香米一石。后有未到僧官德珵于嘉靖十七年八月内到任管事，亦不合仍照前情，每季亦得米一石。贫者抬送尸棺，就在土工家火场内焚化，每焚一尸，土工自得银，少四五分、多者七八分，一向不曾事发。至嘉靖十七年八月内，蒙南京礼部尚书老爷霍　明文行仰应天府，拘提在官土工宗锦等问罪，禁革摆斋外，后宗锦与在官土工汤太、金广、王景、徐付、蒋和、周经、笪全、许奉、王林、笪全经、陈聪、王杲、笪方、祁荣、张辅、徐满、王英、徐辅、张钺、王裕、笪景荣，各不合仍前焚尸，瓒等亦不合仍前分银。嘉靖十八年八月内，蒙南京兵部老爷告示晓谕，有宗锦等各不合故犯焚尸。今有南城兵马司遵行奉告示，内一款照例拆毁僧尼寺庵，以端治化。本城随将本庵前项斋堂房屋及化人厅查明开报，奉批仰中东西三城掌印官，会同南城掌印周兵马，前诣本庵踏勘，拘提瓒等到官查审问。瓒等并土工宗锦等又不合隐下前项实情，朦胧具供，致蒙准信，具由申禀。今奉驳批，及添委南城杨兵马、北城谢兵马、中城盛兵马，会同原委官闵兵马、田兵马、袁兵马，拘提瓒等到官会审，研究前情，不能隐讳，所供是实。及审明章、宗锦等各供相同，参照焚尸土工，非止宗锦等，其西北二城地方亦有土工岳文通、刘安等，俱系烧尸人犯，亦合有罪，应该尽革。其三塔庵化人厅基址，及前荒官地，待拆卖本庵房屋，得价改筑义阡围埂，赎回前田，供祀无主之坟，完日另行造册缴报，及知会合乾各该衙门并僧录司，一体遵行。除将明瓒、宗锦等通行监禁外，缘系会官审勘事理，今将审过缘由、申禀施行等因到部，案照前事，已经批仰该城会勘去后，今据前因，看得各犯既已供招明白，所据祠庵相应拆毁变卖，以为公用。缘系隶南京礼部掌行，合行知会，案呈到部，拟合就行，为此合咨贵部，烦为查照施行。 
　　
　　逐遣省祭官还原籍告示 
　　
　　钦差南京内外守备参赞衙门，为禁逐民害事，据五城兵马司申呈：南京盗贼不息，军士困饿，皆由福建等处省祭革职仓攒等官，问革吏典人等一二千家，各将索讨顶房等银，弃撇父母，不回家乡，专在京师潜住，放当取利，所当器物俱是违例，加倍取利，或限半月以里、或限一月之外，勒要取赎，一时不赎，即便任从变卖。又有一等久贼奸徒，或明火打劫，或钻穴窃盗，所分衣物，不敢回家，惟恐邻知发露，夤夜入省祭官等家当钱，贼人永不敢赎，得以灭迹；省祭得以贼物甘心，即与寄分；贼贼何以辩别？习惯为之，自谓得计，盗贼不息，皆此之由。又有贫困军民到家揭当，乘其紧急索利十分，愚人穷饿，如饥鱼吞钓，展转利息，十年不休，徒担军名，粮入人室，妻子冻馁，气息奄奄，何有锐气以为操备？军士饥饿，皆此之由。又有奸巧变诈百出，明开一铺于城中，暗赁一室于郊外，闪烁不定，赎当者无由访其踪迹，必求索利益，满意乃止，如此之人，甚为民殃，深为可恶。职等深知此弊，有往年举呈巡视衙门，后以事故去职，未能了事。理合会同具呈内外守备参赞台前，乞出给告示，县前挨捕以责总小甲，总小甲挨门以责邻佑，立限驱逐，违者连坐邻甲，邻甲容隐，不行举首者，与之同罪。其当收人民器物，限十日以里找筭明白，即速出城，如十日之外不行，地方总小甲邻佑人等，加刑比较，参送问罪。省祭官放当人等，违例取息，寄典贼赃，送问革退，等因各到厅。看得古人为政：虎北渡河，鳄鱼退避，蛟为斩除，蝗不入境，所以殃民者远矣。今此辈殃民，何异白额虎与鳄鱼之伤人，蛟之为患，蝗蝻之殃苗？为政者不能无愧。今合先以理开谕省祭官人等，不去有五不善，去有三善。一曰：忘遗父母，不祀父祖坟墓，离弃亲戚宗族；二曰：不供原籍户役；三曰：典买贼赃；四曰：展剥军粮；五曰：长其贪利鄙心；此不去有不善者五也。夫忘亲戚父母坟墓，非孝；躲避原籍差徭，非义；违例取利典买贼赃，而不知法吏犯法，必抵于重罪，知过于取利，不恤军士无粮，民人颠困，妻子冻饿以死，非仁；习为贪利，他日必以此去官，非廉。省祭官不思初为吏典，一过抚按，百无一成。昔者戴吏巾，别其乡而来，今成衣冠，嵯峨而归其乡，亦如衣锦昼行，岂不亦荣哉！省侍其父母，拜扫其父祖坟墓，于心得无恔乎！植尔田畴，教尔子弟，无去尔乡而流落他土，岂不有赖哉！此之谓归有三善。又闻兔有三穴，省祭亦有三穴：一穴在城中，一穴在下关，一穴在新河，闪藏其身，以要厚利，是何等人？如鬼如魅，有忝人天，恬不自觉。今特行案验示，仰上、江两县及五城兵马，出给告示，与省祭人等誓约，示下之后，限以五日不去，必限十日，十日不去，至半月不行，是终无去志也。兵马总小甲、左右邻舍容留者，必有罪：先责之该城官吏，该城官吏不行严访，被人告发者，有罪；次之该城责之各铺总小甲，总小甲不行举呈，被人所发者，有罪；又次责之左右邻舍，左右邻舍不以举呈，他日为人首发者，有罪。拟合通行。为此，仰五城兵马司抄案，著落当该官吏照依案验内事理，即便多出告示，于该管地方每铺门首一张，但一铺之内，若有福建等处省祭等官，革役吏典人等流藏京师潜住，故当贼赃违例倍利，兵马逐铺亲考，先尽邻佑，次及地方总小甲，作急举首，依限起行，自免罪戾，先具不违，依准呈来。 
　　
　　批行牧马千户所军鲁长受状 
　　
　　为违法剥削苦害贫军事，告被内使张绅等掯勒等情批。照得军人先前皆蒙朝廷厚恩恤养，将以差操备，守祖宗根本重地而设也。今访得内官累累剥削军人，不恤人死，如鲁长受所告者。不思朝廷设内外官职，本以安民，非以虐民也，况军士系本部掌管，人失其所，何忍闻之？何忍见之？该司便行手本内外守备衙门知会，禁革施行。 
　　
　　告京都城隍之神 
　　
　　维嘉靖十八年，岁次己亥，十二月甲子朔日，钦差参赞机务南京兵部尚书湛若水，谨以九香遣官赍告于南京都城隍之神：若水叨备参赞机务以来，凡四五阅月矣，夙夜孜孜，如恐弗逮弗明，以取大戾，无以抚按军民，虽死莫赎。维明神亦共有兹责，凡遇昧惑，有弗逮弗明，惟明神感而通之，惟明神默佑助之。今兹朔日，竭虔昭告，惟明神歆之。 
　　
　　行各城禁革贫富人等不许元旦烧纸花费 
　　
　　照得南京一城，承六朝夷鄙之化，人多信鬼，虽以我三祖化训四五十年，俗变风移，旧习未能悉殄。每岁元旦，自士庶军民之家，无不焚纸于天，俗谓之千张者，无所不至。马夫皂隶，每家焚纸至少不减四五钱银。夫四五钱银，军人一月之粮，皂夫一月之工食也，不以养其父母妻子，而令顷刻之间化而为灰烬，甚是可惜！甚是可怪！噫！亦惑甚矣。若谓求福，则焚纸者多军人皂夫，未尝见其得福化为富贵人也；若谓免祸，则不焚纸者皆士夫公卿，未尝见其得祸，化为贫贱人也。又幽明相隔，地天相悬，今天地八方，风俗不同，所用钱粮不一，远方有以海巴为钱者，今之纸钱，各处异样，所焚千张，安知与天神浩浩，所用果同乎否？果享用之乎否？福善祸淫，天之道也。因人之焚纸即福之，否则祸之，天神固如是之私乎？下土之人，矫诬天神之私，吾恐天神反怒而降之祸矣。仰五城兵马司，即出告示，晓谕愚民，各留纸钱银以养父母妻子，尽人道以祛鬼道，亦化俗之大端也。若有犯者，拿到官痛治，总小甲邻舍不首者有罚。 
　　
　　移守备厅文 
　　
　　照得六部，古天子之六相也，而大政总于天子，故政出于一而天下治矣。文职则用人皆出于吏部，不出吏部，则人必曰非正流矣；武职则用人皆出于兵部，不出于兵部，则人必曰非正流矣。故吏部推选文官之才者贤者，以请于天子，而天子断焉；兵部推选武官之才者能者，以请于天子，而天子断焉；故曰：「天下之政出于一。」今去朝廷已远，南京兵部有缺宜委补，则先命该司精选二员，引当堂拟定，取其尤者一员，故该司不得以容私，而堂官亦不得而售私，故上下皆不为人所疑，以保令名于永久矣。若守备厅有缺宜委补，则由本兵该司公心精选，多则二三四员，以手本送厅，守备参赞亦当堂拟定，如部堂之为，就中取其尤可者员而注之，故厅上与掾史不得而容私，则外人不得以私乾，而上下皆不为人所疑，以保令名于永久矣。仰该司合用手本呈中府，移本厅，著为定例，实府中部中一体，百世无弊之良图也。今新江口把总有缺，不知而来妄乾者已两三至矣。既皆以公应之，为此警惧而亟行此。己亥腊月初七日。 
　　
　　行各城定义阡葬埋法式 
　　
　　照得各城义阡既定，宜议葬埋之法。昔孔子为政三月，男女行者别于途。幽明本同一理，男女岂可无别？若使葬埋人棺，男女混杂，极非礼义。又或各家男女偶然葬处连畹，如夫妇并焉，岂不大害道理？仰各城兵马，既将原旧土工问罪去讫，合用公佥素日老实土工若乾人，著为定法，省令葬埋无地人民，棺尸必分左右，男左女右，皆从两隅而起，男则自左而右，女则自右而左，或有夫妻，则许合葬，葬令植木桩为记某姓名，令其子孙或可寻省其葬，须满一行乃别葬一行，自北而南，不许搀乱，以虚旷阡地。各兵马官起土工筑各义阡周围堑埂，植柳埂上，毋令地邻日久侵界。各令新佥土工分月看守，月递执结于各城兵马司，各兵马官月递手本报葬过人数于内外守备，及南京礼部该巡视衙门知会，率以为常。其有违错，及有留难告葬人索财者，各行巡视衙门参究治罪，仰该官吏土工人等各先具依准呈来。己亥十二月初七日行。 
　　
　　行五城兵马通禁军民除夕元旦焚松盘天纸文 
　　
　　照得于本年十二月　　日，已行五城禁谕军民人等，不许于元旦妄焚天纸，此既一事矣。续访得京城内外民俗，非但元旦烧焚天纸，又于除夕烧焚松盘者。焚松，柴也。夫焚柴者，天子以祀昊天上帝，以行大报之礼者也，而庶人焚柴于天，僣也、罪也，此又一事矣。古者修和五行之气，使不极备极无，以调燮阴阳，以钦若天道，故阴阳顺、雨旸时、五谷登、人民育，天下相安于无事，此之谓大同大福。若焚松盘、焚天纸，满地烧天，则徒动助火德，火德盛炽，故多火灾，五行汨乱，阴阳不和，天时亢旱，旱极必涝，故雨旸不时，五谷不熟，人民不育，此又一事，非小矣。又其侈心类是，充类奢侈，财用必竭。富者竭之迟，贫者竭之速，则必揭债求称，则又速，本利展转，脂膏骨髓枯尽，则又速。将以求福，反以得祸，虽为乞丐、为饿殍，亦由是也。记云：「衣食不足，虽有慈父孝子，义夫顺妇，不能相顾，礼义廉耻之心丧，放僻邪侈之心滋，小则为乞丐、为饿殍，大则为奸、为盗，亦由是也，此又一事，非小小矣。仰该司行各城兵马司，通将前所禁天纸及松盘，一并出给告示于各街巷去处晓谕，又时差弓兵体察，勿违勿犯，取罪不便。己亥十二月十二日。 
　　
　　行查各处烽墩还官 
　　
　　照得军法贵神速，孟子「速于置邮而传命」，未为速也。军法有飞报、有羽箭、有烽火，贵速也。是故命怜足、足怜箭、箭怜目、目怜烽。故国家法制立有各处烽墩，使有声息，一时望见烽烟，可知预备，贵神速也。承平日久，法渐废弛，尽为邻近居民所占；况在南都，尤为重地，尤不可不为查理。仰职方司便行五城兵马及两县行各衙门之外，各乡村、各京畿县分，著落当该官吏及各图里老人等，速加查访，一一开报。有居人先前侵占者，许自首报官，免其本罪。若有占匿不肯首报，被害人及里老查发者，痛治不饶。十八年十二月十七日。 
　　
　　行上元县取问邪神刘洞庙祝陈学罪名下帖 
　　
　　钦差参赞机务南京兵部尚书湛　为诛邪鬼，以昭大义，以正人心，以济鳏寡，以仰称朝廷泽及枯骨之仁等事。谨按吕刑曰：「皇帝哀矜庶戮之不辜，报虐以威，遏绝苗民，无世在下。乃命重黎，绝地天通，罔有降格。群后之逮在下，明明棐常，鳏寡无盖。」宋大儒明道程先生为上元簿，其时邪说胥兴，人心迷惑，明道忧之，人有告茅山出小龙者，则命取，脯而食之；有告某寺佛头放光者，人争往观，则曰：「吾职事不能往。」令取佛头就而观之，自此无光。夫一圣三贤，汲汲乎此者，皆以息邪说，以正人心，庶可明明棐常，而地天不通，妖幻不作，人道兴而鬼道微，不求于鬼而求于人，则教化大行，庶戮不生，而苗民昏乱之化可遏绝也。若水德不类于前哲，钦承圣天子之敕命，以本职兼参赞守备于留都，重有抚安人民之责，夙夜恐惧，莫能报称，罪戾及焉。夫安人民莫先于正人心、息邪说、明常道也，访得京师西城地方，旧有刘公庙，相传云能祸福人，人人争趋信之，无问贵贱贤愚，焚香祭祀者，往往接踵，殆无虚日，男女混杂，有司莫敢谁何。邪说横流，莫甚于此时矣；人心不正，莫甚于此时矣；人民惶惑，费财祈祷，善恶祸福不明，莫大于此事矣。恭阅邸报及咨，十八年十一月初四日，该户部题覆该本职，奏为陈事宜以永图治安事。本月初八日奉圣旨：「准议内开钦依拆毁淫祠刘公庙基地，查无违碍，准作义阡漏泽园，凡穷民死无所归者，悉令于此葬埋，毋使暴露，庶仁政行而穷民不致失所，淫祠毁而朽骨得以沾恩矣！」钦此。除查报本庙基地与城池等项无碍，及大砖城之外，土墙之内，各旧葬坟茔等因到部送司，理合便行拆毁，改造义阡，缘幽明一理，通达无间，必须案伏其罪，事乃有名。或曰：刘公本名洞，庐陵人，本无爵而僣受称公，一罪也。其本庙名号与事迹不少概见于一统、南畿、上元诸志之中，为邪人倡妄，遂附会之，谓有敕封，非也，本无敕封，以为敕封官爵，而冒冠裳以惑人，二罪也。圣王之制祭祀也，法施于民间则祀之，以死勤事则祀之，以劳定国则祀之，能御大灾则祀之，能捍大患则祀之，刘洞有一于是乎？果可与蒋卞忠烈刘忠肃等乎？无其功而妄享其祀，必有为怪诞妖幻之说，恐动愚人而冒取之者，三罪也。或曰：「洞本江西木客也，失其本殖，憔悴投河而死，其尸不僵，人以为神，遂起祠之。」或曰：「洞乘桴而来。」其云乘桴，可知为木客矣。又曰：「洞溺此河而死。」夫神则不溺河，溺河非神也。甘泉翁有门人安庆尹生唐者，失风溺江，亦能不僵，顾亦可为神矣。岂祠之矣乎？审如是，人之诬而不以自白自洁，四罪也。或曰：前时有欲议毁其庙者，神即放火焚毁马快船一。审如是，则放火者，贼人之行也，贼人非神也明矣，况以匹夫奋其私怨而焚毁天子之运船，五罪也。聪明正直者谓之神，犯此五不讳而不自知，聪明安在？邪媚取食，自六朝至今，久假而不归，正直安在？不聪明、不正直而冒神之名以临愚人，六罪也。邪淫横行，坏人心术，军民不安，鳏寡蔽盖，此在皇帝重黎之所遏绝，必诛而不以听者也，此在明道先生之所必取其首者也，七罪也。人与天地同体一气，故经曰：「天地之性人为贵。」刘洞纵容一城土工与人父子兄弟夫妇，及焚亲尸于傍，伤天地大和之气，以致水旱灾疫，人无安生，八罪也。孔子为政三月，男女行者别于途，明常道也，而刘洞因容焚尸，念经罢，则非礼宴饮，男女混杂，以害常道，九罪也。风之顺逆，器之成败，天地之气，神妙莫测，而云：「祷庙则风顺，否则风逆，祷则砖瓦不苦窳，否则苦窳。」是洞以匹夫矫诬上帝，擅天地之权，议朝廷御用之物，十罪也。呜呼！皇天在上，后土在下，三光照临，三才共愤，其罪其愆，曷其能逃？毁乃淫祠，建兹义阡，去邪以正，淫说遏绝，人心以正，风俗以淳，鳏寡得所，而可以敷圣天子明明之化，泽及枯骨肫肫之仁矣！除已行咨都城隍之神，以正阴教外，为此牌仰上元县著落当该官吏，照依牌内事理，作速行提本庙庙祝到官，究问取供，问拟刘洞及庙祝应得罪名，不扶结状申呈，钦遵圣天子明旨处置施行，先具不违，依准呈来。 
　　
　　批上元县毁刘公庙作义阡申文 
　　
　　应天府上元县呈：为诛邪鬼，以昭大义，以正人心，以济鳏寡，以仰称朝廷泽及枯骨之仁等事。依奉今将问完犯人陈学招罪缘由，理合开呈施行，须至呈者。一、问得一名陈学，年三十九岁，应天府上元县金弓陵乡二图军籍，祖系端公太保，今充刘公庙庙祝。状招南京砖城三山门外土城，江东门内茅公渡河边，原系焚尸坟坵一带，居民专一扛抬丧柩，停寄尸棺，土工生理。中有庙宇，大殿三间，塑三清大帝；二殿三间，塑观音诸佛；中殿三间，塑三官大帝；又中殿三间，塑东岳大帝；又殿三间，塑晏公龙王水神；门殿三间，立神马从人；东廊二十六间，塑十地阎王像、塑王魁跪桂英；东前廊房，塑痘儿哥哥、子孙娘娘；西廊二十六间，亦塑地岳等神。失记年月，有学故始祖陈成珊见得前项神像俱系各庙通共常祀之神，无以蛊惑人心，募化香钱不多。南唐开宝八年，有木簰客人刘洞，江西庐陵人，亏折本钱，溺死前庙河内，立浮水中七日，无人收尸。陈成珊就妄指为神，常塑刘洞小像，乌纱帽、革带胸背、织金红纱袍、圆领穿著，奉安龙王神位座东。但遇往来人等，陈成珊又设计假说灵验，以致远近军民男妇烧香不绝。又捏称刘洞溺死，英魂不散，能作妖怪，蛊合地方子弟打造龙舟，每于五月划船竞斗，吊慰刘洞，名为送瘟，以致远近军民男妇载酒往观。及又捏称刘洞为神灵，总管阳世阴间生死祸福。后殿三清、观音、三官、东岳阎王、痘儿哥哥、子孙娘娘等神，道家、释家、尼僧家、各教门祖师，俱收刘洞为将，先要奉祀刘洞一神，方得转各神，以致远近军民男妇女子，求男求女、祈福祈祷，立誓诅咒，只知刘公而不知有各神，亦只称刘公庙而不知三清、三官等庙。洪武年间，学故高祖陈友良又捏称成国公，大书「刘公庙」三字扁额庙门。又见得管烧琉璃失记姓名太监，易于扇惑，向伊捏说如今刘公甚是灵圣，可来求祈管烧异样极好琉璃。又见城兵马脱走强盗，京城人民得染疫疠，官民房屋被火，江河客船遭风，俱预庙祈祷，幸得无事，就归刘公显。学故高曾祖陈得兴，宣德八年十月内诱惑高总福舍铸铜钟一口。故曾祖陈彦俊、陈彦纲思得本庙系淫祠，无有敕封，景泰二年捏刻龙牌一座，金书「敕封感应刘公普济真君」在上。又恐难以取信，请不知姓名儒士，就将前项祸福纂称刘公德行感应聪明正直之神碑文一通，假书南京工部营缮郎中慈溪王用姓名职衔，刻石为记，以图日后子孙相继承祀。景泰五年六月内，学故祖陈遇春诱惑林源舍铸铁磬一口。景泰七年九月内，诱惑广州府东莞县人曾荣施舍铸铁钟一口。成化六年五月初五日，学故父陈方诱惑镇南卫梁端舍铸铁合面鼓一口。但时划船散瘟并烧香拜愿，撞钟击磬打鼓，致招四方军民男妇往赛不绝。正德十五年五月初五日，本庙例该划船散瘟，男妇争观，时值武宗南巡，江彬闻知，亦带军马到庙观看划船。陈芳因见三官殿倒塌，要得修盖，轻难动人发心，故捏江彬舍银一百两，借此为名，募化烧香往来客商军民男妇人等银钱修完。至嘉靖十一年间，本庙殿宇廊庑倾倒不一，要盖工程浩大，陈芳无由设法。知得尚膳监张内官平素好善，彼学不合与父向伊诱化做为领袖，招雇子弟十二人，在庙中殿右边搭席蓬高台，扮演喝戏，每一人进看要钱四文，筹一根，照放进庙看戏，日约取三四千文，俱修殿廊等费。后蒙巡视衙门访知禁革外，前项四外男妇仍来庙烧香赛愿不绝。似学前罪，遇蒙嘉靖十八年二月初四诏宥，又不合不行首正。本年三月初一日，本县程知县因往本庙地方检尸，得见烧香男妇不下千百余人，混杂喧嚷，亦有说词、弹唱、教拳、乞食、流徒之人化钱哭叫，挤碍路道。访查本庙邪神来历缘由，申禀南京礼部行间，学要得遮饰，仍将前项伪捏来历具状告部。蒙批所告事情俱无实迹可证，敕封真君，我朝革去[山]川封号，岂有又封真君之理？碑刻之言，显是传讹，并行本县查报。蒙县覆查，勘得刘洞原系客人，在生之日，并无功德可纪，又无忠义感人，碑文中所载曰：「盗亡祈祷即获，疾疫祈祷即安，狂风祈祷即息，陶(治)[冶]祈祷即美。」此俱系立庙之后，妄言祸福之词。又查得本庙所祀三清、三官、观音、东岳、龙王等神俱安正殿中位，刘洞塑在门殿龙王东位，委系本庙先有各神，而后捏添刘公，其庙额不书各神而书刘公，委系刘洞妖邪惑众。又查得先朝今代俱无敕封真君牒文，又无钦赐香鼓御祭告文，其称「公」、称「敕封」、称「感应普济真君」赠谥，皆伪捏僣称。又查得宋文丞相不受胜国之封，生死忠义，刘洞僣公僣敕封真君，香火血食多年，不能显灵辞避，实非聪明正直之神。及又查太常寺并不遣官，本府县亦不致祭。其庙收执纂修牒文，乃系太常寺通行各庙查勘有无事迹，不系纂修刘洞事迹申案。再查刘公坊厢系立国之初，随坊立图，因地取名，省令百姓照丁立户，随里当差，非以刘公而编排年坊甲。又查得本庙前后左右系土木之家，土木居室之外，前后左右系烧尸之坑，或以旧骨而燃新骨之火，或以旧棺而作新棺之卖，热炙之下，秽气熏天，煨烬之末，白骨载道，甚伤和气。本庙基地相应改作义冢，其本庙基地僻在江东门空野处所，与朝阳门东西相距三十余里，左右一带见葬军民夏林、钱钦、曹昂、李十、姚锦、朱善、朱辅、苗玑、周氏、乔英、陈锡、万浩、王三、沈隆、王七祉、王华、刘金胜实文歪嘴、张太保府、林裕、李裕、岳华、徐正、吴清、巴仲琛、王道人、姚英、孙道人、张汉、陈学，并何、朱、陈、黄四家，及无主坟二百余冢，前庙委系淫祠，相应拆毁。覆经申蒙本部照详，准将邪神刘洞塑身于初三日烧毁讫。学举家悲怨，至初七日，有三汶河湾泊黄马快船，不意失火。学就不合乘机捏称：只因烧了刘公，不忿降殃烧船，却以刘洞不合为首，学亦不合为从，扇惑失记姓名江西客人发心舍木，出备工食，雇令未到通济桥门外住雕銮匠熊高，明知刘洞前雕木身烧毁，亦不合故违，将木仍雕刻刘洞形像，学又不合置买乌纱帽、革带、皂靴、红纱做袍、圆领，俱与穿著，重立在庙，照前奉祀惑人，以致京城内外男妇人等，尤此妄言传惑，愈加烧香祈祷赛会。今蒙南京兵部议拆淫祠，题奉钦依事理，一面备咨焚烧京都城隍之神，以正阴教；一面通行本县，速提本庙祝陈学到官究问取供，逐条开拟刘洞及庙祝陈学应得罪名，具招申呈本部，以凭遵奉圣天子明旨，处置施行。蒙县掌印程知县差人将见雕刘洞木像锁拿到县，剥去衣冠，放置程明道祠内台下，听候明示烧毁，庙地改为义阡，即拘陈学等到官，逐一查审，照例开拟前情明白。今蒙取问实招罪犯，一议得陈学所犯，除不应并革前罪名不坐外，合依拟邪神妄称，一应左道乱正之术，扇惑人民，为绞罪；刘洞从减等律，杖一百，流三千里。有大诰减等，杖一百，徒三年，系军籍审无力，照例免杖送南京工部做工，照徒年限满放，合候申详，允日发落。一照出陈学民纸一分，折银一钱二分五厘，追收贮库，听候本部作正支销。其邪神刘洞木像已拿锁本县，剥去衣冠，放置程明道祠内台下，听候明示烧毁，庙地改为义阡。有罪刘洞仍备申焚烧京都城隍之神，以正阴教处决。未到匠人熊高另行，余无再照。本年十二月十四日，招结粘连，申蒙钦差参赞机务南京兵部尚书湛　批，据该县申呈结状缘由，邪惑悉明，众心大晓，鬼道以微，人道以显，君子反经，庶民以兴，永无邪慝。诚足以昭我圣明厘正邪谬，鳏寡无盖之盛治矣。邪鬼刘洞木像既拿在程明道先生祠内前伏罪，明道先生簿上元，曾脯食幻龙，取观佛首，以息邪说，正人心，仰县可便将刘洞当祠前决杖一百，具申京都城隍之神，以听发遣。其邪像或焚烧毁，或即截毁，送养济饭堂供爨鳏寡之用。庙中一应非祭之鬼，尽行灭毁。邪巫陈学准拟发落逐出，永不许似前谋复。本县仍具申巡视衙门照奉钦依，径自委官将本淫祠拆毁基地再审，果该县各城兵马申文不缪无碍，改作义阡漏泽园，以体悉圣明泽及枯骨之仁。其庙宇各项料物估卖收价银，封寄应天府库内，以备修整各城义阡漏泽园四十余处围埂门牌立碑之用，本县仍具由回缴，以凭奉闻。 
　　
　　咨南京内外守备及户礼工都察院毁刘公庙作漏泽园文 
　　
　　南京兵部为诛邪鬼，以昭大义，以正人心，以济鳏寡，以仰称朝廷泽及枯骨之仁等事。职方清吏司案呈奉本部送据应天府上元县申称；嘉靖十八年十二月初十日，抄奉南京兵部职方清吏司案呈本部，送准钦[差]参赞机务兵部尚书湛　咨：谨按吕刑曰：「皇帝哀矜庶戮」云云，本县问议得云云，呈部批云云，申巡视京城监察御史杨　、王　批云云。照得前事，先经南京礼部尚书霍　，准行上元县呈驳覆勘淫祠刘公庙该毁，作为义冢，明白在案。今该本部题奉钦依，又经备行查问去后，今据前因案呈到部，看得上元县知县程据巡视京城，监察御史杨逢春、王德纯各准查本地去孝陵官寝远在二三十里之外，且先有军民夏林等，及无主坟墓约有二百余冢可查，其视营国公及中山王等坟，其远又比多三分之二。况国初漏泽园二处在神策门外，逼近大城，其遗址尚在，可证实为无碍，堪作义阡漏泽园明白等因，拟合就行。为此，今将申来各项事情，及抄招申移，咨贵部烦为查照施行。 
　　
　　行各城各门速行插柳于各义阡漏泽园埂 
　　
　　南京兵部职方清吏司承奉钦差参赞机务本部尚书湛　，为修植义阡漏泽园埂木，以严界限事。该户部题覆：奉钦依拆毁淫祠刘公庙，已查无碍，准作义阡漏泽园。又该本部推广德意，行各城查佥无碍地土，堪为义阡漏泽园，共三十所，每所皆合作围埂，栽柳为界，庶日后不致被人侵没。今见交春，生意将动，若待围埂完日，不无过时，难以植柳，仰该司行各城各起新佥土工，及各外城门官，各率守门军余时栽插，不许时刻迟违，不致萌动有误，栽插限二十四巳刻赴部回报，若恃顽误事，痛治不饶。其围埂待正月各各随柳筑围，听候本部堂上亲临看视，毋违，须至牌者。十二月廿七日。 
　　
　　咨南京户部各衙门公移 
　　
　　南京兵部为陈事宜，以永图治安事。职方清吏司案呈奉本部送准南京工部咨、准户部咨。该本部题奉钦依拆毁淫祠刘公庙基地，查无违碍，准作义阡漏泽园。凡有穷民，死无所归者，悉令于此葬埋，毋使暴露，庶仁政行而穷民不致失所，淫祠毁而枯骨得以沾恩矣等因。备咨前来，已经通行拆毁去后，续伏睹嘉靖六年三月十三日诏书内一款一，崇文门外，原有漏泽园，近年多被势豪侵占，以致贫民无地藏掩，宜令有司清查各园边界，责令还官，及查近城相应空闲地土，增置义冢。仍行五城兵马督率有主并有地者，令其安葬；无主者，官为掩埋，不许焚寄。仍出榜禁约，通行在外衙门，一体遵行。钦此，钦遵。今照本部具题拆毁淫祠刘公庙基地，改为义阡，以便贫人安葬，正系遵奉诏书事理。又本地系近城淫祠地基，与诏旨明开近城相应空闲地土别无相悖，且僻在一隅，去三山门三里之远，其于接诏送表，原无妨碍，案呈到部，拟合通行。为此合咨贵部，烦为查照施行。 
　　
　　檄大教场等营把总指挥不得私送火药 
　　
　　南京兵部职方清吏司为禁革事。嘉靖十九年正月初四日，承奉钦差参赞机务，本部尚书湛　钧语，为前事于十八年十二月二十九日，据大教场等四营把总指挥张重等各营，送到年例火药起火一百二十枝、炮丈四百个至本衙，当蒙老爹湛　批：可收回公用，不许私送等因，当令同具领状，就时领回讫，中间不致冒领等因到职。看得凡在官，而或私送，于理法既大不可，又况火药系该在官军机所用之物，朝廷严禁之器，比遇开操，必行文于内府，请迎以出，至为严谨，而辄以循私送，揆于理法，又大不可。夫世有事虽微而害理则大，众莫之觉者，此类是也。但此等系循例之弊，未经申明，情尚可恕，且姑记不究外。仰该司合用手本前去申明，戒饬各营把总官禁革，今后不得循例，将禁物私送，取罪不便，须至一本者。 
　　
　　元宵不许妇女观灯禁约 
</div>
    <div class="pagination">
<a href="泉翁大全集_page146.html">上一页</a><span>...</span><a href="泉翁大全集_page142.html">142</a><a href="泉翁大全集_page143.html">143</a><a href="泉翁大全集_page144.html">144</a><a href="泉翁大全集_page145.html">145</a><a href="泉翁大全集_page146.html">146</a><span class="current-page">147</span><a href="泉翁大全集_page148.html">148</a><a href="泉翁大全集_page149.html">149</a><a href="泉翁大全集_page150.html">150</a><a href="泉翁大全集_page151.html">151</a><a href="泉翁大全集_page152.html">152</a><span>...</span><a href="泉翁大全集_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
