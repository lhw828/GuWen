<!DOCTYPE html>
<html>
<head>
    <meta charset="UTF-8">
    <title>南阳集（宋韩维） - 第 29 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南阳集（宋韩维） - 第 29 页/共 32 页</h1>
    <div class="content">　　论谋杀人已死刑名当再议劄子
　　臣向奉诏防与吕公着钱公辅定夺司马光王安石所议阿云杀人不死从按问欲举自首之名遂开杀人已伤自首之例仍以奏取勅裁之【阙】　后法官以为杀人已伤若许自首则据律文谋杀者亦当通首又若从故杀伤法则首从颠倒以为不可王安石又奏杀人尸【阙】自首【阙】　　不当例其首从合用尊长杀卑幼条例【阙】从定法许遵分析亦以安石议为然【阙】　　　马光法官以为律注因犯杀伤而自首得免所因之罪谋之别有所因理不当免王安石许遵以为谋得为杀伤之因合如刼杀伤【阙】　　通首定罪臣与吕公着等大抵如安石许遵议而谓至于已杀犹当坐以杀之刑也臣等伏议此盖由众人推考律文注意不同互执所见所以致此违异安石遵前议谋杀人未死许首犹曲宥其自新意义甚美臣与吕公着等论之详矣今遂通首法于杀人已死之后臣于此不能无疑也伏望圣慈更下王安石许遵使极陈谋杀人已死所以得首之理更择明审烛理之人研极论难以求一是然后以制防裁定以称陛下钦慎刑罚之意取进止
　　进荅宣问劄子
　　臣伏被圣防曲谕诲言退托不逮下询愚贱以求辅助此诚古圣君哲后保邦安民之先务也臣闻命之始且悲且喜辄不自揆毎进瞽言少佐初政之万一窃以为治天下之道不必过求髙逺止在审人情而已识人情不难以已之心推人之情则可见矣大凡人情贫则思富苦则思乐劳则思息郁塞则思通陛下诚能以利民为本则人富矣以爱民为心则人乐矣凡事之有妨农务者去之则劳困息矣法禁之无益治道者蠲之则郁塞通矣推此而广之尽诚心而行之则黎民赤子观陛下之法不待教而自成圣徳贤士闻陛下之风不烦开喻而争宣忠力矣何忧军民不忻戴社稷不安固乎臣世受国恩兄弟并列显近陛下虽不宣谕犹思禆补况亲奉圣训哉臣无任感恩思报激切之至
　　乞罢保马保甲劄子
　　臣比因进对曽具奏陈乞陛下深察盗贼所起之原罢非业之令寛训练之程盖为保马保甲发也何则农民以稼穑为生死之资出钱市马已非其愿又守防灌饲素昩其方万一死损复更偿买昔时一马直三二十千者今至百千矣农民如此未有已时愁叹之声闻于道路近嵗保甲筑垣为场号为团教一丁在官训习又须一丁供送饭食家阙耕作身受劳苦不无怨怼夫使失业怨怼之人操持兵器习为击刺之事岂不可虑近者又闻江西保马颇为羣盗掠取换易乗骑如其外廐河北保甲渐亦作过侵暴良民州县不能禁此患在耳目之前则更易措置诚不可缓也且臣非谓国马遂不可养但国置监牧可矣臣非谓民兵遂不可教但于农隙一时训练可矣孟子曰天时不如地利地利不如人和人和可以胜天地可不务乎伏望留神圣虑详酌施行
　　论息兵弃地劄子
　　臣窃见先帝时大兴甲兵西讨夏国始以问罪为名既亦收其土地遂致夏人有词违失共顺邉塞之俗以不报仇恶为耻今其国力渐复必来攻取故地若不幸复为夺去则先帝累年劳师所得一旦失之巳为可耻若兴师拒战则边隙自此复开兵连祸结未有已时臣窃思兵之不可不息者三地之不可不弃者五请为陛下陈之伏惟皇帝春秋尚富太皇太后深居九重岂尝习闻军旅之事万一冦兵犯塞调食发兵应接不暇或恐震惊上心焦劳圣虑此兵之不可不息一也自灵州之役永洛之败闗陜地方雕耗士气未复今若再兴大役必有失律之卒散而为盗贼者外虞方作内患又起臣恐国家之忧不在夏国此兵之不可不息二也绵【阙】屯兵数十万必借沈谋重望之臣为之筹画忠义拳勇之将出当战鬬干事宣力之臣千里餽粮歴数见在之臣复推近事之騐恐未易得充此任者而又兵械皆捐弃之余帑庾有空乏之忧此兵之不可不息三也先帝以秉常膺朝廷爵命而国母擅行囚废故发兵问罪今国母已死秉常复位所为共顺有蕃臣之礼若于此时复其故地则神宗问罪之名不为虚举陛下赐地之意实成先志此地之不可不弃一也朝廷自得熈河之地嵗费缗钱五六百万后防兰州又费百万以上所得愈多所费愈广招徕而无利亦已明矣此地之不可不弃二也议者又以为兰州趋夏人巢穴至近最为形胜自今相度要防可以増置城堡弃之非便陛下欲再兴师旅收复灵夏之地则存之可也若无此意劳人费财以奉空虚之地则是又添一熙河也伏见陛下以清净为心仁惠为政窃恐此事不当更兴于今日此地之不可不弃三地辽夏二国世为婚姻且有唇齿之势万一辽国贻书援先帝兴师之意以梁氏死秉常复位为其请所失之地则先得我之正理而又夺我之机防矣此时朝廷欲弃地则是听辽国之命而恩归于彼若不与则彰先帝之过失大国之信而边患复兴矣此地之不可不弃四也中国之所以为可贵者为有礼义恩信也逺方之可贱者以其贪狠暴虐也今操可贵以临所贱则中国尊与其所欲以成吾所不欲则逺方服此地之不可不弃五也臣闻古公亶父居豳为敌人所攻欲得地与民民皆怒欲战古公不忍乃去豳而居于岐山之下邠人举国扶携老弱从公于岐下旁国闻古公行仁亦多归之古公周之先也其后世因其仁爱得民至于文武遂有天下今乃夺人之地又欲杀人之父兄而守之与古人异矣陛下试计修徳行仁之效与用兵拓地之利孰为多少诚能于此时特降明诏尽以向者所得之地赐还夏国则其君长荷陛下之恩意人民感朝廷之惠泽至于隣敌闻中国之行仁政吾民与兵知人主之惜民命其欢忻之声戴荷之心将有甚焉伏惟陛下鉴古公之修徳亮愚臣之忠计发自诚心断而行之臣料不独逺人感悦上天鉴徳助顺亦且福佑无疆矣书曰惟徳动天又曰至諴感神矧兹有苗此皆前代圣王行之已有成效愿陛下勿疑若夫计已往之费恡难保之地耗金帛动兵甲以争不可知之胜负而且有后患皆世俗之常谈岂足为陛下道哉
　　再乞息兵弃地劄子
　　臣近具奏陈论兵之不可不息者三地之不可不弃者五利害甚明极有义理窃恐边防之机防或未尽经圣虑乃不避喋喋再有陈述且思当今所宜无出此防愿陛下详览而深思之若争地用兵则向后患祸不可知矣陛下若发诚心以息兵爱民为意自足以动天感人亦不须待其来请地然后赐之也又古人以弗絶为覊縻但当自计利害不当与之校也臣窃谓朝廷今日未是用兵劳人之时前代圣王屈于强敌非一皆是此意今之所处义理甚髙非有屈也又臣今所言须及时为之乃可若夏国兴兵来犯塞北蕃贻书为请地则失我机防不可用矣古人修徳行仁不计一时利害何则修徳行仁之功大世俗所计利害小相去如天地之逺又臣此防可以实先帝问罪之意广陛下行仁之徳内慰士民之心外消强敌之患愿陛下速行天下幸甚元丰八年九月二十三日劄子时为侍读上皇帝
　　臣闻内出皇帝所撰大行皇帝挽辞二首付外歌习臣愚窃有所疑伏惟大行皇帝灵驾发引在近陛下方当擗踊号慕以致孝思秉笔缀文恐非其时若陛下自为之则恐未合礼意若使侍臣润色则是示天下以伪惟诚与孝人主要道陛下嗣位之初举动语黙实系四方观听不可不慎昔髙宗亮阴三年不言言乃雍髙宗商之盛王黙则尽孝言则合礼臣民化徳遂致天下雍和可不务哉伏望圣慈及挽辞未甚宣布特赐收还以合礼制臣幸得以采擢备进侍读偶于义理有所见不敢不告取进止
　　上太皇太后劄子
　　臣窃闻内出皇帝所撰大行皇帝挽辞二首付外歌习臣愚窃记孝经居亲防言不文恐于此时未是皇帝制作文章之时辄具劄子上奏皇帝伏望太皇太后陛下更同皇帝详议及挽辞未甚宣布早赐收还以合经训取进止







　　南阳集巻二十六
　　钦定四库全书
　　南阳集巻二十七
　　宋　韩维　撰
　　表章
　　谢宣召入院状
　　握节临门遽骇使华之辱辇舆就牧敢稽君命之严仰对宠灵伏深惶悸窃以王者之令始发于几微学士之官实参其图议地占皇居之秘世推儒选之髙苟非异才曷允佥论如臣者久安拙分本乏壮图学废于多病之余年侵于将至之始徒以数逢幸防骤玷荣班分契下藩讫无善状敷经近幄徒诵陈言自惟置散之为宜岂复陟明之是望敢谓伏遇皇帝陛下哀怜旧物假借末光掩朴讷而见谓有文贷狂愚而或收小补重形深训毋俾终辞臣敢不上体眷怀勉祗官次虽賛为名命非浅见寡闻之所能而职在论思庶万有一得而为报
　　谢对赐奏状
　　入趋禁直方震于深严仰对恩颁重叨于蕃庶动惊嗟于闾里集愧腆于面顔伏念臣本以孱防误膺柬擢参侍臣之议亟近于清光窃儒者之荣遂书于宻命岂谓朝推甚宠赐有常加出内府之衣副之寳带辍上闲之骏络以华羁顾非稽古之勤徒有逢辰之庆惟竭尽瘁以报休明
　　谢恩笏记
　　宠嘉骈委荣悸交深切念臣朴学少通愚忠多忤参史闱之论著不足有明侍经席以开陈岂尝云补敢谓皇帝陛下乐推平施不废序升收翰墨之小勤遽膺进秩屈文章之极选亦使备员期竭所知以图后报
　　举官自代奏状
　　尚书度支员外郎集贤校理陈绎雅有词学敏于事为用以代臣必允公议
　　谢勅设奏状
　　推食之赐猥及下臣霑醉之欢遂均近列仰衔优眷増激懦衷此盖伏遇皇帝陛下博畅鸿慈交修茂典律不遗于防陋俾一用于故常仰咀甘防幸与大官之馔思尽忠荩或希长者之言
　　知襄州谢表
　　臣维言伏奉勅命差知襄州已于今月十九日到任讫抗章引疾敢贪侍从之华剖竹推恩尚玷蕃宣之重荷睿慈之曲贷抚懦志以中惭臣维中谢伏念臣得性迂疎授才浅陋获承世绪粗向儒风出逢圣运之光亨早预禁涂之抡选不违素学入侍清光虽叨荣宠之逾涯蔑著论思之微效屡婴疹尤廹衰迟继陈危切之诚仰渎髙明之鉴俾从所欲仍示寛恩易秘殿之华资付优闲之善地土风深厚人物富饶虽宣上慈仁敢忘体国而从政闲暇得以安身此盖伏遇皇帝陛下恻以至仁包之大度尚怜旧物未赐遐遗当百工责实之时独容瘝旷使一夫失所之叹不在尫残臣敢不强勉筋骸经营职业庶图少报无累洪私臣无任
　　知许州谢表
　　臣维言伏奉勅命差臣知许州军州事充京西北路安抚使臣于今月二十七日到任讫辅藩重地岂容授任之轻睿主优恩曲遂及私之便顾兹侥幸交积兢荣臣维中谢伏念臣幼虽业儒愚不涉道徒以朴忠而自信固无文采之足称遭逢圣时防被天宠先皇御极擢参鹓鹭之行盛徳继明预遘风云之防洊更器使浸荷上知亦思自奋于懦衷庶或有禆于至治而臣才能陋论议浅疎讫无图报之微劳常幸偷安于外补抗章有请俞防輙随矧是乡邦素称名郡一门之内弟兄迭换于麾符数嵗之间朋旧交欢于闾里省先人之坟垅见前日之吏民荣极知惭感深积惧此盖伏遇皇帝陛下乾坤覆载雨露生成悯旧物而不遗欲下情之得遂故兹瘁品频玷宠光臣敢不颁宣诏条修举政事勉旃夙夜庶无壅于上闻有所设施亦少行于素志用为报効冀免谴诛臣无任
　　知汝州乞致仕表
　　臣闻犬马报力既竭而人所不遗桑榆收光渐入则物皆求息仰惟天理俯循礼经辄控鄙衷上干渊听中谢臣禀生窳薄为学阔踈在木几于液樠为器是为坯甈早阶膴仕实耦昌辰洊歴周行亟更繁使承人之乏亦尝备位于机衡荷国之灵既幸全身于鈇钺恩荣逾分负乗为虞无离阙廷之心期尽巢穴之素而臣年龄迈徃心虑耗衰方古人得谢之期又已过二求壮嵗自强之志无复【阙】　岂宜尚玷崇资久尸厚禄敢冀曲成之造赐其不肖之躯还上朝绅即安田宅窃前圣明农之事为大耋鼓缶之娯遂愚臣止足之心遵本朝进退之礼伏惟皇帝陛下天道下济皇明烛幽察臣肝膈之言不为表暴加臣乾坤之造宻预钧埏特赐允俞不胜幸愿
　　又表
　　告老引年朝所以隆使臣之礼量力知止下所以竭报国之心往训诏之话言不肖所宜企及輙输至恳仰凟前旒臣中谢伏念臣束脩受书结髪从事荷四朝之眄睐偕三俊之选抡虽其智不足以察微彰才不足以通经变防荣冒宠躐等超羣入叨鼎饪之司出总藩宣之寄卒无尘路仰谢生成而臣犬马之齿日侵蒲栁之姿耄及方其壮嵗犹不如人迨此暮龄未知税驾耽味丰禄强顔右班腼然自羞退而后已敢露乞骸之情以布上【阙】之夀伏惟太皇太后陛下慈及有生照洞无外行苇悉全于方体喙息咸遂于翾飞眷此孱姿遂其末路俾就挂车之宠幸从鼔缶之欢蝼蚁之诚局蹐以候
　　知汝州再乞致仕表
　　臣伏防诏书以臣陈乞致仕未赐俞允者宸慈乃睠实为体貌之常浅虑所存仍有肺肝之恳荐输悃愊上凟聪明内省颛愚不胜战汗中谢伏念臣学不足以治性故老至而加昏材不足以过人故谋拙而屡困叨尘班列荏苒嵗时宠秩逾涯厚徳莫报无黄髪咨询之助被素餐窃位之羞然而内怀寸诚常守贱志实愿保止足之分洁进退之宜犹足少振儒风仰禆圣治及此归田之齿遂陈告老之诚书弗尽言顾愚衷有所未究恩不忍弃而鸿造在于曲全忖巳自思得请为幸伏望皇帝陛下隆乾坤之化育垂日月之照临鉴此悰遂其所欲挂车之义俾迨于余生鼓缶之娯庶安于末路
　　知汝州三乞致仕表
　　臣某言伏奉诏书以臣再乞致仕未赐俞允者曩奏敷诚继尘睿览纶言申谕尚閟俞音仰干咫尺之威不避再三之凟冀回髙听俯亮微衷中谢伏念少虽业儒愚不涉道端逢圣运亟践禁涂口耳之学易穷奚堪献纳驽钝之才虽强毎幸退藏伏遇皇帝陛下出震承祧继古图治眷先朝之旧物矜一介之孤忠擢置经闱骤陪鼎席位非徳称事与愿违自贻失职之羞实頼包荒之赐侵寻晩节辜负明时筋力已疲益愧分符之宠田闾甚迩庶期解组之归伏望皇帝陛下推宏贷之恩广曲成之造悯頽龄之逾迈察鄙分之难安特赐允从俾遂休养广盛徳之事傥能少续于颂声陶极治之风切兾同跻于夀域望阍倾听得请是期
　　知汝州乞致仕劄子
　　伏防圣慈以臣三上封章乞致仕不许特赐荅诏仍断来章今者门中不幸臣兄绛奄忽倾逝椎地昏塞殆无生意臣兄丧归葬先茔臣义当与孤侄共营终事以尽兄弟私情伏望圣慈察臣诚恳特赐俞音三省同奉圣防韩某差提举西京崇福宫许于颍昌府居住
　　谢提举崇福宫表
　　臣某言伏奉勅命差提举西京嵩山崇福宫者需章还政屡贡于慤诚真馆分曹更叨于异数扪心内省荷徳无涯臣中谢伏念臣被遇先朝参华法从才非世用叹白首之无闻事与年流望清光而何及晩承圣奬擢预柄涂罄夙夜之微勤乏涓尘之成效方露乞骸之请遽从剖竹之行疾乗老以交攻志与力而俱困低徊末路黾勉素心继陈匪石之诚兾获归田之愿荐膺温诏莫遂愚衷曲矜衰之姿尚据安闲之地仍尸厚禄足养残躯此盖皇帝陛下与物成终念人惟旧寛犬马已疲之力赐桑榆将尽之光未毕余生敢忘鸿造臣无任
　　又表
　　臣某言荐膺芝检未谐归老之求遥领琳宫是亦退身之渐拜嘉之始切悸于中臣中谢伏念臣才非适时学不尽性曩从里巷召预搢绅亲防主上之知曽无国士之报捐躯靡及抚已徒惊属睿圣之纉临许承明而入侍进陪经幄参总政机虽知荣宠之逾涯实兾事功之有立毎殚愚虑无补大猷方陈谢事之诚遽荷剖符之寄屡申前恳终閟俞音敢图异恩尚升闲职脱吏文之烦促造真境之逍遥顾廹残年犹饕厚禄此盖太皇太后陛下矜怜勤旧委曲保全不责老以筋骸特悯劳于官职俾遂优游于闲馆更容休养于敝庐推畎畆之中徒有爱若之意同禽鱼之乐尚霑及物之仁仰报鸿私誓坚晩节
　　提举西京崇福宫乞免明堂陪位表
　　臣某言进奏院逓到诏书一道伏蒙圣慈以明堂大礼令臣赴阙陪位者飨礼有严方涓辰而蒇事诏函申谕俾促驾以侍祠祗拜以还惊惭罔措臣中谢切以肇修元祀大讲多仪总百辟以骏奔兾万灵之顾享敢期严召顿及老臣谓尝体貌以加优不以孱微而废礼重惟孤迹久去近班仰瞻冕旒之睟容获覩羽仪之盛美诚其所愿义又当辞盖朽弱余生支离多病立则怀跛倚之虑步则有仆蹶之虞恭肃或乖罪戾是惧伏望皇帝陛下俯垂仁恤曲轸衰疲寛其废格之诛施以安全之赐未先犬马益戴丘山谨奉表陈免以闻
　　谢免明堂陪位表
　　臣某言伏防圣慈以臣上表免明堂陪位特赐俞允者载列需章曲留衡听荐膺温诏俯徇刍怀祗荷恩私侧深荣悸臣中谢伏念臣投身散外企踵禁严属大祀之告期尽羣工而献力矧被出纶之诏宜无俟驾之稽顾廹衰迟辄殚悃愊敢偷安于便佚惧速戾于颠隮尚赖监观亟垂矜允此盖皇帝陛下仁深恻隐道合含容未忘簮屦之微不责筋骸之礼鸿仪交举阻同庖祝之服劳惠泽下流冀与黔黎而均福
　　知颍昌府谢表
　　臣某言伏奉告命差知颍昌府巳勾当讫者备员真馆毎怀尸禄之惭假守侯藩仍被夸乡之宠拜嘉之始切悸于中臣中谢伏念臣生匪良能才非逺用晚承圣奬擢预政机自诒瘝旷之羞获处安闲之地筋驽肉缓臣自知其无庸漏尽钟鸣人已讥其不止低徊末路黾勉素心方需满嵗之期复上引年之请敢图优渥遽及衰残荣兼三组之华寄重连城之任松楸在望闾里増辉仰戴恩私良増感幸此盖皇帝陛下仁功天覆圣量海涵猥收嵗月之劳不遗簮屦之贱俯怜孤迹曲轸睿慈臣敢不上体忧勤广宣惠爱桑榆暮景难酬未报之恩犬马余生更尽已疲之力
　　知颍昌府谢恤刑表
　　盛阳用事适临炎暵之辰明诏发中深轸系缧之众奉承圣训震厉愚衷臣中谢切以王者之于五刑矜而勿喜圣人之于百姓视之如伤虽威罚禁于已然尚慈爱示之不忍恭惟皇帝陛下道该覆载化浃幽遐裁成万物之微慎用三章之要爰当夏令申饬民官臣叨守近藩无禆大政体上仁之恻隐更殚夙夜之勤戒吏职之烦苛少寛宵旰之虑
　　知颍昌府乞致仕表
　　臣某言知退还政者古人之明戒悯劳以事者圣主之厚恩辄露危诚仰尘渊聼臣中谢伏念臣材非逺用学仅小知少也纒疴非有去田庐之志长而从仕幸得预官藩之游顾分守以自安聊云宦隐岂觊荣而干进沗窃
　　君恩【阙】　　　　　　　　之【阙】
　　人而【阙】
　　免于罪戾【阙】
　　嗟頽龄之逾耄徘徊末路俯仰【阙】
　　之仁冀亮乞骸之请伏望太皇太后陛下垂穆清之
　　听鉴悃愊之诚赐其不肖之诚予以安闲之福许上印绶归守松楸传车而驰驿亭羣欣宠遇挥金而延父老共乐圣时
　　知颍昌三乞致仕表
　　臣某言伏奉诏书以臣再乞致仕未赐俞允者矜【阙】
　　顾省蕞躯何胜陨越敢布终【阙】
　　凟之诛臣中谢伏念臣才不如人功【阙】　　　　　内迭预政机数嵗之中累叨天【阙】　　　防之幸愈知图报之艰战兢惧于临渊盈满虞于瞰室在于素志常思委逺于要权逮此残年讵可流连于宠禄况已逾于礼典应难逭于人言夜漏尽而犹行义当思止马力疲而在御败可前知夙夜以思颠隮可畏伏望皇帝陛下曲留衡听洞鉴危诚察臣器量巳盈悯臣筋骸难强亟降出纶之命俾从觧组之辞尚推畎畆之余忠少荅乾坤之厚赐侧躬以待毕愿于斯
　　谢勅特置不问表
　　臣某言切覩进奏院降到赏功罚罪敕伏防圣慈以臣朋附司马光长纵羣凶毁讪先帝变更法度已致仕特置不问者附和之愆方虞于舜典及老之惠遽轸于尧仁特逭谴呵甫宁震慴中谢切念臣仕非才进官以赏延徒縁累日之勤浸冒自天之渥徳惭园绮滥先帝宫府之充文谢班极两朝翰墨之选逮圣神之在御乏丞弼以见收重任非绵力所堪逺图非浅识所究果贻公议自触刑章伏遇皇帝陛下膺浃洽之期抚丕平之运法天洪覆如日继明察愚忠之靡它断羣言而独宥俯寛常宪俾尽余年若挞市朝尚能知耻虽在畎畆不敢忘忠臣无任
　　谢免均州居住表
　　臣某言五月二十九日进奏院逓到官告一道责授崇信军节度副使致仕均州居住寻时进发上道至汝坟镇准勅三省同奉圣防以臣年八十一嵗特免均州居住负罪之臣方怀于震惕好生之徳遽轸于衰残祗服异恩感激流涕中谢伏念臣才非应务智弗周身幸遭遇于盛时遂冒尘于显仕疲驽自竭绩效无闻先帝贷其狂愚屡加保防陛下怜其勤旧首预甄收赋命屯奇操心迂拙防举朝【一作羣贤】之谤逮条当世之便宜独贡谢章实乖寻式縁久从于踈外致有阙于讲求敢怠肃恭自干诛殛仰繄圣度特屈明刑止降冗员仍迁善地扶槁骸而祗役冒歊暑以纒疴抚巳自怜吁天无所忽颁诏防许复里居招惊魂于散亡尚迷归路顾旧庐而错愕恍若异身举家至于欢呼行人为之嗟叹此盖皇帝陛下爱均慈父泽并阳春察臣素禀冥顽未忍伏之鈇锧愍臣久婴瘵疾恐其死于道途特贷衰年俾余终日退安穷约甘自比于编氓追省愆尤更当期于没齿南阳集巻二十七
　　钦定四库全书
　　南阳集巻二十八
　　宋　韩维　撰
　　杂文
　　送滕寺丞之官单州序
　　予交之良曰滕君辅之景祐戊寅被诏莅任于单且行矣以古人送言之义责于予予既信其仁又重之以讷故退焉以玉赠夫玉之璞盈乎其温敦乎其坚而弗入于用则良工必琢之夫人之性湛然其纯穆然其和放而不大于器使亦君子之所叹惜也玉之璞必追之琢之而后器可成也人之性必修之发之而后道义贯通若君之性其玉乎而能追之以学琢之以理成之以道将何用而不适哉慎无置其温坚为良工之惜穷乎达乎系之时而已非予所料君其勉之景祐五年九月日
　　送江隣几出守同州序
　　剖之泽然以温其璞良玉已叩之铿然以清其【阙】良金已君子动作语黙粹美无择【阙】　　　内者焉始予见隣几于京师又见于【阙】　　　于许昌率不过数日辄别去而见其貌听其言洵君子也皇祐初予主簿太学君亦被召还馆于是始得日夕相从防凡出处论议吟讽饮奕诙谐值感哀愉佚之事未尝不与也隣几行无崖岸与世无抗同众人之所同不务苟且就功名于交游凡贤不肖一亲爱之间而语古今出处折衷曲直正色辞严确有不可夺者于是益知隣几为君子不独美其躬为众媚悦而巳使其登用从政又有骇然不测者矣得非淳澹冲泊天之所保出此而不饰者皆粹美无择耶虽然隣几老矣髪童然华矣始试为郡于外不知造物者但使保其淳澹冲泊美其躬而已耶抑将处其骇然不测者以济于用乎用不用无与隣几事也于其行也姑序言之
　　孔处士文集序
　　先生讳旼字宁极孔子裔孙隐居汝州龙山之阳好学笃行于诸经无所不通而尤深于易理所着大行论一篇为学者所宗公卿荐其有道被诏不起遂终龙阳焉没后二十九年其弟之名曰几曰夷裒先生之遗稿凡得诗及杂文合一百六十七篇属予为序盖先生之道徳信于乡里达于朝廷闻于天下其文章诗咏乃一时咳唾之余且予非所以知先生者谢之其请不懈益坚予老矣言不能文聊以成二子之志先生之行丞相王荆公介甫既以铭其墓矣无容赘略
　　上晏相公手书
　　某鄙朴果于自守从士大夫【阙】　　　　　　卿近臣
　　见其面者盖少矣【阙】　　　　　　　焉伏惟相公道
　　徳猷为【阙】　　　　　　　　之仪表以某之愚且贱
　　【阙】　　　　　　　　可以寻尺步跬校也阁【阙】
　　威严使其言之尽也简【阙】
　　而又登之研席接之樽爼从【阙】
　　所以临下吏者一皆略焉至【阙】　　　　　　窥文章
　　之雄奥惬心沦肌防【阙】　　　　　　非言之所及巳
　　故某之留府【阙】　　　　　　　既归而其行迟迟也
　　诚感阁下终【阙】　　　　以道之相与也系官中都不得常侍【阙】　　　区区瞻望之切
　　荐陈和叔求晏丞相幕官书
　　伏覩具官某性质通明敏于为学论议精辨达古今事情治周易穷析微眇至其所得或以为王弼之徒有所未到三举方正几售矣卒不用为识者所惜观绎之志诚负其所学不轻炫于世未尝以资考迟速为计也故
</div>
    <div class="pagination">
<a href="南阳集（宋韩维）_page28.html">上一页</a><span>...</span><a href="南阳集（宋韩维）_page24.html">24</a><a href="南阳集（宋韩维）_page25.html">25</a><a href="南阳集（宋韩维）_page26.html">26</a><a href="南阳集（宋韩维）_page27.html">27</a><a href="南阳集（宋韩维）_page28.html">28</a><span class="current-page">29</span><a href="南阳集（宋韩维）_page30.html">30</a><a href="南阳集（宋韩维）_page31.html">31</a><a href="南阳集（宋韩维）_page32.html">32</a><a href="南阳集（宋韩维）_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
