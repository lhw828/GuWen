<!DOCTYPE html>
<html>
<head>
    <meta charset="UTF-8">
    <title>攻媿集 - 第 50 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>攻媿集 - 第 50 页/共 78 页</h1>
    <div class="content">　　社稷
　　伏以禾苗方茂社稷焉依虽旱魃之已驱复飞蝗而为孽神既职幽冥之事朕不胜宵旰之忧爰致祷祈愿垂感格扫螟蟊而无迹庶穑稼之有成
　　酺神
　　伏以比以飞蝗之作孽尝遵故典以祭酺都邑顿清无非昭答郊圻未免敢怠祈禳惟尽除振振揖揖之灾庶防有薿薿芄芄之望
　　雩祀祝文
　　前一日奏告太宗室
　　伏以旱魃挻灾祷而既应覆出为虐其害愈深爰即紫坛仰祈清昊熈陵之徳实配彼天豫告威灵愿垂昭格有请于帝苏此遗黎
　　上帝
　　伏以旱气方隆祷既如响飞蝗肆孽禳之亦消柰何常旸又以示谴朕实不徳民则非辜只祓郊丘谨修雩祀仰祈上帝哀闵下民蚤兴云雷大沛雨泽无有逺迩均被滂沱坐变凶年复成乐郊邦本所繋惟天佑之
　　太宗
　　伏以天灾流行固知代有今嵗之旱尤所弗堪祷雨应期方幸周浃阳居大夏兹焉益骄爰即泰坛恪修雩祭稽诸故典作主侑神曽孙菲凉宜致疵疠殃及万姓实惟焦心在天之灵愿垂矜闵亟颁甘泽以迄康年
　　皇地只
　　伏以至哉坤元厚徳载物生我百谷以活斯人比雨应祈种幸入土苗而未秀又复亢阳涤涤山川物意焦灼国有故典祷旱以雩后士资生敢伸防告愿垂大恵敕使百神三日为霖溥及万域以苏焦槁以致丰登庶几有邦可以长保
　　再奏告宗庙别庙
　　伏以顾惟菲凉负荷至重常旸之罚乃徧黎元飞蝗未清雨而复旱投诚列圣威灵在天闵予曽孙以及赤子亟垂昭格沛以甘霖迄用康年保邦是赖【别庙云雨而复旱兹焉致祷愿昭感通】
　　太社大稷岳镇海渎五方山林
　　伏以惟民之生以食为命聪明正直亦惟相依今兹旱灾日既太甚侧身致祷徧于百神仰冀为霖沛然四洽庶有秋之可望岂嘉报之敢稽
　　内中禳蝗文【按原集此首前有成肃皇后中元节水陆道场斋文今删】
　　伏以旱魃云初遂致飞蝗之作孽雨帅既应不图遗种之滋防逺侵闽楚之疆近集郊闗之内遇灾是惧惟帝焉依愿敕百灵尽除螟螣之害俯令万国咸保稲梁之丰
　　祈雨感应报谢祝文
　　天地
　　伏以渉春以来旱气甚广种未入土上下隐忧宵旰斋心日致忱祷皇皇后帝【皇地只云坤元后土】实赐鉴临曰雨而雨随时孚应艺我稷黍寖成小康尽彼万物不足以报矢词告谢少致衷诚
　　宗庙
　　伏以亢阳为灾防害穑事国计所系无所控祈夙夜投诚父母先祖敢期上彻在天之灵霡霂滂沱防无虚日旱魃退聴良苗勃然所在中熟实逾始望倾心报谢其敢弗防
　　别庙
　　伏以亢阳已甚尝致祷祈甘雨以时实为孚应兹成中熟获济民生幽赞为多可无致谢
　　十神太一九宫贵神
　　伏以民为邦本食乃民天嵗一不登何以为国顷以旱甚祷于尊神【九宫贵神云祷于贵神】如飨应声随车滂沛肃时雨若易歉为丰敢罄谢诚尚求终恵
　　岳镇海渎五方山林
　　伏以国方多事岂堪旱灾防诚祷祠靡神不举时雨之降实由山川三日之霖四逺霑足嵗事将就防谢敢稽太社太稷雨师雷师风师【○原集此首后有天庆观报恩光孝观青词今删】
　　伏以顾惟菲徳致此亢阳仰赖百神鍳予忱祷风雨时至雷霆疾驱逺迩均霑成此中熟一祈一报敢怠此诚尚惟居歆益加敷佑
　　祭告酺神
　　蟊贼为灾秉卑有资于田祖蝗蝻肆孽扫除实赖于酺神既随祷以尽消俄蔽空而复至人心相恐嵗事可忧疑有物以驱之殆非力可及者载修祀事仰叩髙灵俾食叶食心之妖罔存噍类成多黍多稌之庆还保丰登












　　攻媿集卷四十八
　　钦定四库全书
　　攻媿集卷四十九
　　宋　楼钥　撰
　　谥议
　　孝宗皇帝諡议【奉敕撰】
　　臣闻帝王之出治丰功茂烈生则着见于天下而其流传于后世者则待节恵之名要皆取其盛者而传之文王一怒而安天下非无武也武王告取成而作洪范非无文也取其盛者而传之则备道全美可以一言定也甚哉孝之大也虞舜之大武王之达自汉厯唐无不论帝为孝本朝累圣相承皆用旧典若夫集孝道之大成则未有如大行之盛者也恭惟大行至尊夀皇圣帝绳艺祖之武重光尧之华以天纵之能日新之徳临御天下二十有八载巍巍煌煌不可备述若形容天地绘画日月则不容无辞方在初潜龙徳而隐学聚问辨师教不烦日就月将君徳昭著防巩劳谦共为子职日趋朝谒威仪雝肃虽莫窥其涯涘而中外属心天人协应光尧内禅髙视唐虞嗣位以来励精庶政召收故老尊礼元臣临朝若神待物如春崇节俭以革奢汰之风振纪纲以起偷惰之习事无小而不察人无微而不记机务虽防酬酢无壅立法定制动为后则以科举为未尽则立待补之法以搜遗才以武举为未盛则优入仕之级以收智勇年劳并用以裁滥赏而不致于累迁铨闱加严以抑任子而又为之限节改秩必使之作邑谓举以亲民而使之治民御史必取之贤宰谓受人之察而后可察人以周行速化必使试郡而后为郎以延阁清华必俟有功而后除职监司守将必延见而临遣癃老昏缪之人不得而隐藏奸赃之吏必穷治而斥逐清介洁防之士则从而防用朝士阙官乃除遂无待次之淹要郡留阙选才遂无轻授之宂黜赃吏之世赏进军功于流内长虑却顾守之至坚故虽日不暇给而四方靡然向化矣于时疆场未寜戎车方驾激厉将士严备边陲张皇六师明见万里中原起来苏之望殊邻多归附之民抚而有之还以为用天威既振强敌畏詟虽犂庭扫闾未快初志而信使复通减币杀礼至今无烟火之警苟非雄断逺略何以臻此临政既乆治道愈明物来能名事至輙断精神之运上际下蟠于天地之间智虑所闗六通四辟于帝王之徳行公道以销党偏之蔽推平心而絶喜怒之私间有水旱之变应天以实而礼文尤备州县之奏恐其不速蠲复之数恐其不多倾囷倒廪以济其急赏勤罚惰以励其余民不知其有凶嵗亦随以登熟幸太学幸秘省廷防贡士布文教以振士风御鞍马亲弓矢申严军法立武事以张国威内外大小之臣无不列之屏以待黜陟山川险要之要无不指诸掌以立防闲治具毕张风化已成方且玩意希夷而无奉道之过防心寂寞而无佞佛之迹作歌天之图兢惧愈深辟延和之殿诹访愈切躬讲读之勤设遗补之官其于保治有始有卒至于脱屣万乗燕居重华授受之际尤为雍容呜呼身退而道弥髙尊极而用弥俭是宜万有千嵗永处慈扆而厌代登遐归于帝乡此羣臣万姓所以攀号擗踊泣尽而继之以血也逺日有期恭定尊諡请之南郊以诏万世谨按谥法曰能官贤才曰哲帝徳广运曰文应变无方曰神保大定功曰武持盈守满曰成慈恵爱亲曰孝迹无知人而善任使文武各得其用非所谓能官贤才乎修徳以来逺人矢文以洽四国非所谓帝徳广运乎酬酢以周万防图回以尽众智非应变无方乎妙韬略而不用极聪明而不杀非保大定功乎守基图之广大延国祚于绵逺非持盈守满乎若孝道之盛非惟臣子所不能称赞虽攷之諡法求之六家语其甚盛者曰慈恵爱亲而已是则未足以彰大行之孝也报本反始而奉郊禋尊祖敬宗而事庙飨惟髙宗为天下而得人太皇尽母道以爱子而大行天赋至性不可解于心备四海九州之养谨五日一朝之仪委曲周尽犹恐不及两宫九闰终无间言固已风动四方震服荒裔髙宗属疾则衣不解帯躬自尝药及弃天下则勺水不入于口倚庐有过于哀鄙汉文之短丧陋晋武之无断身服苴麻礼尽苫块行有匹夫之所难哭则哀动于左右邻使来吊止许朝于丧次顔色之戚哭泣之哀邻使退而叹曰皇帝圣孝乃如此大臣或进谕解之言则流涕被面曰大恩难报羣臣感泣莫敢仰视易月之制既终因山之役既毕孺慕无已追逺弗胜遂举大寳以畀圣子不曰倦勤不曰求逸惟曰不得日奉先帝之几筵躬行圣母之定省又曰俾予一人获遂事亲之心永膺天下之养于是御素服于乗舆尊几筵于内殿退处垩室以终三年之丧哀疚不忘斋洁自若钦事慈福温凊无违呜呼兹岂非集孝道之大成又岂慈恵爱亲之所能尽也大行至尊夀皇圣帝宜天锡之曰哲文神武成孝皇帝庙号孝宗谨议
　　成穆皇后改諡议【奉敕撰】
　　臣闻帝王之兴皆有天命夫妇大伦尤非偶然曰天作之合曰天立厥配正始之道王化之基于是乎在焉矧汾阳大家多为后族唐室宪宗则有懿安之盛皇朝真庙则有章穆之贤姓系相承是生圣女庆钟戚闬实嫓夀皇生不及祎衣之荣殁而膺寳册之礼乆安别庙将奉太宫宜改尊称以从帝諡恭惟安穆皇后柔明懿淑慈顺温恭蚤俪王藩克尽妇道设桑弧于门左屡占熊梦之祥帯弓韣于禖前每啓燕祠之瑞云何不淑遽奄九原迨烈祖之御天眷元妃而追册欲歌流荇伤不见于令姿正号长秋遂疏恩于幽穸固已严烝尝之奉崇节恵之名绵庆祚于三朝介洪休于万世重华厌代方服大丧吉竁因山行当升祔念今日遗弓之痛既切于神孙怆昔时故剑之求用承于先志爰因安穆之懿式遵成孝之规谨攷谥法妇徳均一日成徳化肃雍曰穆安穆皇后窈窕好逑有闗雎之美用心専壹有鸤鸠之徳非妇徳均一乎孝钦以奉舅姑和平以仪闺门非徳化肃雍乎伏请改上諡号曰成穆皇后
　　成恭皇后改谥议【奉敕撰】
　　臣窃惟至尊夀皇圣帝临御之初仰奉髙皇首隆孝治化家刑国百度具举而中闱乆虚阴教斯阙乃奉亲命乃诹卜吉攷正古制闳建长秋安恭皇后淑范懿徳冠于后宫君子好逑遂正乎内坤承干而时行月遡日以为明祎揄盛服助成九庙之奉纵具礼钦承两宫之养母仪既尊后徳有辉而曽未数嵗祲缠椒掖方隆大练之饰终符素柰之祥求贤审官未展周南之志感今懐昔空形宋文之防固已极襃崇之典议安恭之谥祭于别庙迨今二十有八年矣夀皇上寳万国起号弓之慕孝孙尽礼七月庀因山之役有司奏请定谥南郊二后在天皆应改号以从成孝之名谨攷之谥典曰夙夜警戒曰成谦而好礼曰恭安恭皇后共茧馆之职以赞亲耕之勤谨鸡鸣之戒以勉相承之道禁切外家不干里谒兹不曰夙夜警戒乎躬节俭之徳服澣濯之衣却贡献之珍丽遵图史之箴规兹不曰谦而好礼乎伏请改上谥号曰成恭皇后
　　刘忠肃公【大中】覆谥议
　　资正殿学士刘公辅政于绍兴七年未防而薨距今五十有余年矣中更权臣当国之乆故家泯然无闻公又为赵丞相鼎深知同寅之人尢无敢言者迨今始得出处之详于行状太常又明其立朝体国之大节谥以忠肃可谓当矣呜呼髙宗皇帝身济大业披荆棘而立朝廷一时人物虽经崇观政宣之摧折靖康建炎之流离而元祐流风犹有存者赵公身任天下之重甄抜人望布满中外论思劝讲皆极天下选由是王政日修国势日隆以启中兴是岂惟将帅攘却之功哉抑闻之赵公入相之初首白髙宗必欲得公与王公庶为执政以自助二人遂并用方是时君臣上下日夜讲求恢复之计外与敌通使而为备甚饬所谓行在所止为时巡之谋若不可以一朝居非若后日之晏然于此也公之同心辅赞力正国本太常之言皆家世旧闻参以记传炳炳如丹而后公之名益显望之如神人然公议之不可泯谥法之有益于天下如此可不务哉
　　王节愍公【伦】覆谥议
　　马或奔踶而致千里士或以负俗之累而立功名夫泛驾之马跅之士亦在御之而已此虽非古先用人之道汉武帝所以能得竒才为用盖以此也靖康艰难事出仓猝承平百年衣冠如云习于乆安不知所为平时经明行修襃衣博帯之士狼狈失守不计其防至有助桀为虐忘君卖国不忍言者枢宻王公名臣诸孙跌荡不羁浮湛闾里不见其异一旦慷慨奋发论事激烈抗章敢言钦宗为之改容擢于布衣待以国士天下方知其为竒男子也帅府既建首为劝进之举髙宗募忠勇之士往使不测之敌罔有徇死以行者惟公机智勇辩气吞强敌往来三忠肝义胆折服倔强和议之成为力最多公之志盖未已也故毎当陛辞必以乗机用兵为请勿复以臣为意此其志岂止于和戎哉使被留音问断絶诱以髙爵而不就胁以严诛而不惧引义南向仗剑以死郡邑为之震动至画像而祠之回视小亷之士其能以忠徇国视死如归如公者寡矣太常易名曰节曰愍无可议者传之来世抑以见取士之无方不应以细故而弃才也
　　杨恵懿公【偰】覆谥议
　　谥所以易名也法苟应谥虽功烈不见于世亦必随其人之所宜而称之此孔文子之所以为文也故特赠光禄大夫少傅杨公某生长富贵不知天下之忧患而抗志不羣笃志问学隆师亲友嗜书好古若有不能自已者古人以公子而厉布衣之操者公实近之已而防太学擢上第优防都城以致显方是时四方无事朝廷尊安周旋清华尤无以自见于事然因所职而建言类老于世故者自诡治民休有恵爱晩登禁途益有志于效忠孜孜论思时见一二不幸所蕴未伸天不假之年而遽忽焉惜乎未见其止也官簿已髙一赠而至光禄礼官即其已行者揆之以法谥以恵懿得其实矣尚何异辞













　　攻媿集卷四十九
　　钦定四库全书
　　攻媿集卷五十
　　宋　楼钥　撰
　　进故事
　　唐鉴
　　李绛对宪宗曰人臣死生系人主喜怒敢发口以谏者有防就有諌者皆昼度夜思朝删暮减比得上达十无二三故人主孜孜求諌犹惧不至况罪之乎帝善其言【旧唐书李绛传不载此新唐书载绛见浴堂殿帝曰比諌官多朋党论奏不实皆陷谤讪欲黜其尤者若何】
　　【绛曰此非陛下意必憸人以此营误上心自古纳练昌拒谏曰夫人臣进言于上岂易哉君尊如天臣卑如地如有雷霆之威彼昼度夜思始欲陈十事俄而去五六及将以闻则又惮而削其半故上达者才十二何哉干不测之祸顾身无利耳虽开纳奨励尚恐不至今乃欲谴诃之使直士杜口非社稷利也帝曰非卿言我不知云云与此大意同而详约其异】帝谓宰相曰太宗以神圣之资羣臣进諌者犹往覆数四况朕寡昧自今事有违宜卿当十论毋但一二而已【○旧唐书宪宗本纪元和二年十二月丙辰上谓宰臣曰朕览国书见文皇帝行事少有过差谏臣论诤往复数四况朕之寡昧涉道未明今后事或未当卿等毎事十论不可一二而止与此无异意而语句不尽同】
　　臣尝谓近古敢言者在唐太宗时无如魏徴太宗尝赏其直言徴对曰陛下导臣使言所以敢尔不然臣敢数批逆鳞哉在宪宗时无如李绛而绛之言如此不惟曲尽人臣之情盖亦躬自蹈之而后能言之以此知一介之臣敢言于人主之前者至鲜惟在人主有以导之宪宗有意贞观之治　【原集因避宋仁宗讳魏征作魏证贞观作正观今并更正】谓事有违宜卿当十论毋但一二而已绛既能开广帝意宪宗又能励其羣臣如此中兴唐祚不在兹乎仰惟陛下和顔聴言好善忘势凡有奏对无不俯纳臣宻侍清光实亲见之而臣犹援宪宗李绛之言者盖当国家闲暇人心易弛朝廷之上罕闻直殾又曰圣躬康复以来羣臣深恐仰劳聴览奏事不敢迟乆言而简切固不在多第恐相习成风各务省事朝删暮减恐无二三情实不输事理不究羣臣苟免烦渎之过陛下因谓无事可言私忧过计昧死陈述愿陛下厉太宗宪宗之志俾廷臣竭魏徴李绛之忠知无不言言无不尽上下交泰以兴治功圣度优容择其可用者力行之顾何事之不济哉窃见陛下视朝之际宰辅奏事已乆亦难以坐至日宴寿皇在御之日多于进膳之后便殿引见臣寮得以从容询访此实陛下家法可举而行也
　　资治通鉴
　　武徳九年【○九年旧本讹八年今据资治通鉴改正】房龄尝言秦府旧人未迁官者皆嗟怨曰吾属奉事左右防何年矣今除官反出前宫齐府人之后太宗曰王者至公无私故防服天下之心朕与卿軰日所衣食皆取诸民者也故设官分职以为民也当择贤才而用之岂以新旧为先后哉新而贤旧而不肖安可舍新而取旧乎今不论其贤不肖而直言嗟怨岂为政之体乎
　　贞观元年或上言秦府旧兵宜尽除武职进入宿衞【○进旧本讹追今据资治通鉴改正】太宗谓之曰朕以天下为家惟贤是与岂旧兵之外皆无可信者乎汝之此意非所以广朕徳于天下也
　　三年濮州刺史庞相夀坐贪汚解任自陈尝在秦王幕府上怜之欲聴还旧任魏徴谏曰秦府左右中外甚多恐人人皆恃私恩是使为善者惧上欣然纳之谓相夀曰我昔为秦王乃一府之主今居大位乃四海之主不以独私故人大臣所执如是朕何敢违赐帛遣之相夀流涕而去
　　九年岷州都督髙甑生坐减死徙边或言甑生秦府功臣寛其罪太宗曰甑生违李靖节度又诬其反此而可寛法将安施且国家自起晋阳功臣多矣甑生获免则人人犯法安可复禁乎我于旧勲未尝忘也为此不敢赦耳
　　臣闻书曰官不及私眤惟其贤爵罔及恶徳惟其能盖官爵者天下之公器人主所以厉世摩钝犇走天下而天下为之服役者以其用之公也唐太宗由秦王嗣位其平日陪从于左右者往往经百战之余冒矢石犯霜露出万死而得一生及见兴王之盛者盖无防也太宗以至公为心虽有故人旧勲而求迁官者未始轻予祈入卫者不肯偏用至于坐贪污者虽怜之而终遣之去犯法者虽不忘而终不敢赦惟其见之明而行之果是以能成贞观之治本朝列圣故事一一可攷陛下毓徳春宫之乆攀附之人官之禄之其人甚多既厯四年而扳援求请今犹未已动烦宸衷曲为区处臣愿陛下逺鉴文皇之公心近遵列圣之定法裁抑侥幸使各安分而退聼则外此而妄求者亦当息心朝政清明非为小补
　　唐鉴
　　太宗贞观三年帝谓侍臣曰中书门下机要之司诏敕有不便者皆应论执比来惟睹顺从不闻违异若但行文书则谁不可为何必择才也房龄等皆顿首谢【○旧唐书太宗本纪及资治通鉴令百司自今诏敕有不便者皆应执奏毋得阿从云云并载在贞观四年七月与此作贞观三年异】
　　臣闻机要之司譬之人身则喉舌也舜之命龙曰夙夜出纳朕命惟允盖命令之出或出焉或纳焉惟欲其允而已然必先之曰命汝作纳言以纳名官正欲其能纳也命令之颁于天下犹饮食之入腹也饮食不择则身必病命令不审则下必伤人之饮食也柔则当茹刚则当吐喉舌之责也若不问刚柔知茹而不知吐一过喉舌所伤必多虽欲悔之已无及矣大雅之称仲山甫曰出纳王命王之喉舌惟其或出或纳如喉舌之谨焉夫然后赋政于外而四方爰发也太宗其可谓知此者矣不惟聴臣下之言又敕责而使之言范祖禹亦曰朝廷设官分职非徒使上下相从欲交修其所不逮也苟取充位而奉行上令则是胥吏而已仰惟陛下平心处事虚已聴言后省间有论奏率防赐可不惮更改是将比隆大舜予违汝弻之训而臣犹以太宗之事为言者言切而易明事近而可鍳亦工执艺事以谏之意惟陛下行事毎毎如此则圣徳益新朝政亦清贞观之治不难致也
　　三朝政要
　　太宗淳化七年六月以左谏议大夫魏庠司封郎中知制诰柴成务同知给事中事凡制敕之有所不便许依故事封駮以闻八月命枢宻直学士向敏中张咏同知银防通进司凡天下章奏案牍必由二司然后进御先是中外奏报但由尚书内省籍以下有司有司或行或否得縁而为奸禁中不得知外司无纠察之职至是始命敏中等谨视其出入而钩稽焉事无大小不敢有所留滞矣九月以给事中封駮隶银台通进司应诏敕并令枢宻直学士向敏中张咏详酌可否然后行下富弻等释曰古者诏令皆中书奉行门下省审封駮改正厥有司存太宗亲选向敏中张咏同判通进司等以察稽失二府奉行之过皆得改駮闗防之意谨之于始也今之羣臣多不举职官有封还之名未闻駮正之实所以命令不由此司十有六七盖因循之蔽也
　　臣窃惟唐给事中之职凡百司奏钞侍中既审则駮正违失诏敕不便者涂窜而奏还谓之涂归李藩为给事中制有不便就敕尾批却之吏惊请聫他纸藩曰聫纸是牒岂曰批敕耶唐制之严如此中更五季寖失其职太宗皇帝深究治乱之源特振其职业妙选名臣为之曰凡制敕有所不便许依故事封駮曰应诏敕并令详酌可否然后行下则是事无轻重政无大小官无尊卑封駮详酌是其职也近者给事中论奏除目或谓止当駮论横恩不当及此臣深恐此论有误宸聪使后省寖失其职纪纲废紊所闗者大是敢仰稽太宗致治之要为陛下言之庶使后省臣僚得举其职言聴计行以禆圣治臣不胜惓惓
　　汉书
　　髙帝纪六年上归栎阳五日一朝太公云云诏曰人之至亲莫亲于父子故父有天下传归于子子有天下尊归于父此人道之极也
　　臣闻文王之为世子也朝于王季日三武王帅而行之不敢有加焉父子之道天性也一日不见岂容自安汉髙帝五日一朝其父比之文武虽曰稍踈然文武皆以世子事亲髙帝已有天下曰见则有所不暇故立五日之制焉本朝列圣务尽孝道凡事祖后母后于宫中见之无时至尊夀皇圣帝之事髙宗正以异宫而处不得已俯从汉制二十八年终始不倦陛下今春过宫者再恭请者一人情感悦欢声四起自兹以后积雨既不可出极暑又难进拜因仍至今五阅月矣都人颙颙日望翠华之驾今则雨师洒道之余仲秋新凉之始伏望早降睿旨夙戒有司讲定省之礼上以奉两宫之欢下以慰兆姓之望臣不胜惓惓
　　资治通鉴
</div>
    <div class="pagination">
<a href="攻媿集_page49.html">上一页</a><span>...</span><a href="攻媿集_page45.html">45</a><a href="攻媿集_page46.html">46</a><a href="攻媿集_page47.html">47</a><a href="攻媿集_page48.html">48</a><a href="攻媿集_page49.html">49</a><span class="current-page">50</span><a href="攻媿集_page51.html">51</a><a href="攻媿集_page52.html">52</a><a href="攻媿集_page53.html">53</a><a href="攻媿集_page54.html">54</a><a href="攻媿集_page55.html">55</a><span>...</span><a href="攻媿集_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
