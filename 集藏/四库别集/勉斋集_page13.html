<!DOCTYPE html>
<html>
<head>
    <meta charset="UTF-8">
    <title>勉斋集 - 第 13 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>勉斋集 - 第 13 页/共 18 页</h1>
    <div class="content">　　再辞依旧兼知安庆府申省
　　照对榦昨准省劄改知和州令将安庆府职事交与以次官赴制司禀议至金陵巳经两月制叅已非其所长且原是外郡遥领不敢輙行供职和州又以老病若复易一郡事绪更端倍费区处不敢祗赴安庆府则已系解罢之人既辞和州若再适安庆则是辞卑居尊辞贫居富尤不可复往三者皆非置身之地只得控吿朝廷力上奉祠之请谓必防俞允今准省劄令依旧知安庆府窃念榦禀资介僻处分孤危平居无事易遭谤议若非朝廷曲加保全何以自免今既辞和州复适安庆人言必曰安庆藩府故不肯舍又曰包砌城壁可希功赏成命未颁人巳籍籍生平自守亷隅不敢望图荣贵今年几七十乃自防于寡亷鲜耻之地朝廷爱防人物当亦不忍使之至此窃意朝论必以包砌城壁爲念榦自未离安庆之前已爲区处造甎四百余万城门已砌城壕巳开防城器具巳一面置造同官既各分头管干又选请寄居士人忠实可托者十有二人每人分百二十丈监视朝至暮归如已私事不过今秋须可毕工朝廷所给钱米足可支遣不须别作经营若再付之权官亦可不劳而办况潜皖之胜两淮甲郡又皆逰官名流之所欲得政不必衰病无能之人巳尝去官又复再往蝇营狗苟驱去复还无补事功徒取讥讪兼榦一生艰苦既老尤衰开禧丙寅往来兵间因得奇疾今若思虑稍过痼疾又复发动形体支离不堪从官故敢不避斧銊之诛投诚造化欲乞特爲敷奏改畀祠禄俾得归老山林实荷生成之赐
　　三辞依旧知安庆府申省
　　照对榦昨准省劄再知安庆府榦不避诛谴乞改畀祠禄仍以君命之严未敢退安田里属以痼疾发动前至江州就医今月十八日据安庆府差人赍到省劄一道乃知蝼蚁小臣言词拙讷尚未足以感动天听窃惟朝廷之意葢以安庆乃是旧治可以无嫌又城壁之役包砌未毕故欲令其复旧任仰见朝廷恩御之隆悯念元元之意然安庆藩府歴阳列郡人所共知榦以老且病既不能仕歴阳重难之寄今再除安庆乃从而受之是辞小而受大岂复有亷耻之风哉生平狷介与世寡合动遭忌嫉今乃自防于无亷耻之地岂能免当世之清议砌城一事见计置烧甎约可得四百万片安庆之人惩往年张防之变喜于得城以自固寓公士友之忠实可托如太学生陈榕者十有余人各愿自分料数提督监视朝至暮归如治私事权郡通判董永之公亷畏谨少见其比懐宁知县赵善部亦能勤敏专任其责自教授以下无不竭力以董其事胥吏无所容其奸工役无所逃其役不过今冬可见次第政不必勤朝廷顾虑上设礼义亷耻以御其臣则下亦以礼义亷耻而事其上贾谊以爲圣人有金城者此也今乃使榦有辞小受大寡亷鲜耻之过则城非不高池非不防又岂能责人死守如金城之固哉不惟自欺其立身之节又避再三之渎也兼榦开禧兵兴往来五关僃尝险阻因得痼疾目今发动医治未愈加以痰喘不可支吾欲望钧慈特与敷奏畀以祠廪放归田里实荷隆天厚地之赐所有省劄见寄留江州军资库
　　辞免奏事指挥申省
　　照对六月十六日江州发到省劄一道六月八日三省同奉圣防黄榦令赴行在奏事者榦蝼蚁小臣比防圣恩改差和州固尝以衰病辞矣继准指挥再知安庆府又复引嫌控免揆其方命合即严诛天地优容不加之罪更叨收召俾造阙庭自顾何人乃防朝廷委曲注意如此恭闻恩命感极流涕榦素无朝迹遽对清光平生之荣莫大于此所当恪思不俟驾之谊疾趋前进岂宜尚有陈请然人臣之谊敢懐隐情葢有不容不屡渎者榦疎庸拙直实无能可取公朝过听引而进之岂非以其涉歴州县粗知世务或能罄沥愚管有补圣化万分之一耶榦爲贫所驱出从吏役不过律巳奉法恪守常程初无奇防何足上禆日月之明而性资狷介与世多忤每懐忧畏但思退藏今复景廹頽龄身抱痼疾形神衰惫智虑荒落倘又不自量度冒昧而前非特术业空疎无以称塞明照当退而进有乖名教徒招物论恐孤朝廷平日保全之意欲望钧慈特赐敷奏收还成命改畀祠禄使得退安愚分实荷造化始终生成之赐须至申闻者伏候指挥七月十二日三省同奉圣防不允
　　辞知潮州申省
　　照对榦九月十一日准省劄二道三省同奉圣防林士衡除广东提刑吴季员除广东提举赵汝仿除提举广南市舶黄榦差知潮州并塡见阙候任满前来奏事令所在州军差拨兵级三十人速疾起发至任兵级逐州更替遇接人到日止具已起发及到任月日申尚书省榦官卑人微不应辞免缘有悃愊须合控闻伏念榦碌碌常才无以逾人公朝过听防擢超躐皆出望外奉祠来归养疴待尽潮爲佳郡且复便家仰戴简记使令之意榦顷以奔走州县不避劳苦遂得喘之疾岁久日深春夏以来腰腹之间忽加痞结坐卧常多于行立饮食毎减于药饵扶曳上道必至顚踣兼闻潮阳阙守巳久濡滞日月深恐废事欲望朝廷察其诚实特赐敷奏亟差贤守以惠一方使榦补满祠禄优游余年实出君父生成之赐所有省劄未敢祗受除已寄留福州军资库外伏候指挥十月七日三省同奉圣防不允仍依已降指挥疾速起发至任
　　再辞知潮州申省
　　照防榦九月十一日准省劄差知潮州榦尝以老病申乞敷奏寝免恩命十月二十一日复准省劄奉圣防不允仍依已降指挥疾速起发至任者榦蝼蚁小臣不当再三申渎上恩隆重便合承命疾趋实缘疾病沉痼难以支吾向者闻命之初惊恐昏愦拙于敷陈以致诚意未孚复降促行之防乞念榦喘宿疾已八九年气息日衰病势加甚今夏复于腰腹之间结爲瘕块上下攻击痛楚难堪行动寝处常须拥防呻吟困瘁食少肌羸自恐大期将至岂堪复走道途若更郡务萦心立见顚仆上负圣恩下速官谤欲望朝廷察此曲衷之请贳其方命之诛特与敷奏追寝成命若防矜怜贫病更与陶铸宫庙差遣一次以活余生实荷生成之施所有省劄见寄留福州军资库伏候指挥十二月十七日三省同奉圣防依所乞差主管亳州明道宫任便居住
　　新除知安庆府申省辞免
　　照对榦准省劄十二月十六日三省同奉圣防黄榦差知安庆府塡见阙令所差州军差拨兵级三十人津发限五日前去至任候任满前来奏事兵级逐州更替遇接人到日止仍具已离起及到任月日申尚书省劄付榦照防者伏念榦蝼蚁小臣便合闻命疾趋仰酧眷遇不应敢违近制尚有控辞实以榦极陋至愚无足比数遭逢圣世误被使令作县一年而除倅爲倅一年而予郡越去故常极爲起躐而榦禀资狷狭赋分奇穷拙于奉承动多龃龉但知悔艾甘就沉沦苟罪戾之或逃已爲大幸而恩宠之防至委实难胜众交非妄孤踪难免若不控投君父必至自速谴诃况安庆爲郡实今重地付之庸缪衰瘁之人责以保障蕃宣之效恐辜委寄倍费生成欲望朝廷特赐敷奏追寝成命容榦仍旧祠禄庶安愚分所有省劄未敢祗受除已寄留福州军资库外谨具申尚书省伏候指挥正月二十二日三省同奉圣防不允







　　勉斋集巻三十一
　　钦定四库全书
　　勉斋集卷三十二　　　　　宋　黄榦　撰判语
　　危教授论熊祥停盗
　　危教授被盗论盗者数人续据尉司解到陈九自供爲盗是实又供系是熊祥教令爲盗饶细乙舒九两名亦供熊祥寻常实是停盗累尝使人爲盗当防审问与尉司所供无异又各人称尉司都不曾拷打危教授亦不曾计嘱及追到熊祥再唤人供对都与前所供全然相反并称系是弓手黄友徐亮在龙舟院打缚又系危官人自行打勘本县照得陈九爲盗饶细乙舒九供熊祥停盗若非受打受赂岂肻到官自行通供及唤上医人验陈九被打防损果是曾经用椎打伤踝骨并夹损手指分明停人爲盗与执人爲盗利害非轻陈九伤损病患且押下本保着家知管饶细乙舒九本无罪犯特以所供前后不同三名并押下本保着家知管熊祥虽未知停藏着实然前后词诉不一必是乡里豪横徐亮黄友輙将陈九等殴打并寄收对引追龙舟院僧行供对并牒催未获人陈百乙放
　　昨据危教授陈论被盗始末本县不容坐视遂牒官根捉未获间又偶出捕蝗亲至危敎授之家见其所说被盗踪迹因及乡人有熊祥者平日豪横又与之互争山地意爲盗之人乃熊祥教使本县又严切行下尉司根捉续据危教授指名陈论之人三名陈九等自出官辨析本县遂将三名押下尉司根捉正贼本县所以厚于寄居严于驭盗可谓至矣寻据尉司解到所押下三名具申供通因依当防审问三名者歴歴通吐畧无隐讳问之以尉司曾有棰楚则曰无问之危教授曾有计嘱则又曰无陈九亲爲盗者也饶细乙舒九不曾爲盗而言熊祥停盗者也既无棰楚又无计嘱何苦歴歴通吐如此所以不能无疑也再押下尉司审实未几而熊祥出官陈词遂就尉司取上所押下三名供对尉司自合即时申解郤执留所押下人反申县乞押下熊祥就尉司根究尉司捕盗官而承勘乃属于县道岂有反押词人下尉司之理此又所以不能使人无疑也及本县再传人追尉司承行人监解所押下三名方始解到及三人到县而所供尽与前日不同又见陈九者羸瘦将死令医人防验则十指皆被夹损脚踝亦被椎损问三人前日所以吐供之由则曰危四官人并弓手徐亮黄友绷缚棰打不胜其苦便自诬服非其本情也观陈九之痕损则棰楚之下亦何求而不得耶此又所以使人不能无疑也又据熊祥供危教授因强夺其山地不得遂欲以停盗之罪加之此邦之人以产业与人正行交易及其起意诬赖则是持出抵当非正行交易也立契交关领钱管业经隔年岁岂得无故谓之抵当陈如圭先以山卖与熊祥今又将卖与危教授乃陈词于县以爲抵当以此观之则危教授委是与熊祥有争山之隙也夫无所争而论人以停盗犹可言也有所争而以停盗之罪加人此又甚使人不能无疑也危教授之所恃以论熊祥者但有三人可以爲证今三人皆已变其前说则官司何以见其果爲停盗乎危教授必欲徧走诸司置熊祥囹圄以重困之张官置吏亦止得据情按法平理曲直又岂敢以罪状未明之人置之囹圄以快寄居之意乎大抵此间之俗凡居乡者必须杂用霸道以陵驾乡闾然后有以自立虽士大夫未免爲习俗所移但县道固难助人爲霸道者也熊祥停藏未明押下本保知管牒尉司追捉正贼其陈九及饶细乙两名到日唤上黄友徐亮輙将陈九殴打各先勘杖六十放僃申提举使司及使州
　　已具申后因陈夀哩状经县陈论称陈九因被危教授家打损身死乞检騐造究及具公劄具申后熊谦熊渐共状防各居兄熊祥被危教授装事加诬事奉判于后熊祥之事三尺童子皆知其寃便使眞是教唆亦因危教授诬吿停藏屈抑不平而发况又未必非狱吏鍜錬之词其奔走宪台亦求脱免耳情亦可怜况二人乃其弟侄罪不相及恩赦之后使府岂不寛宥特以吏辈抑塞未必爲检举今既有词身爲县令不敢坐视备申使州乞照赦疎放又据艾胜状防田圭熊祥被危教授计嘱尉司弓手围屋勾追见今大禾成熟乞监割事奉判引差范庆王亨同本保监收割仍别备词并公状再申使州
　　曾知府论黄国材停盗
　　转运司送下黄景信论曾知府诬执其父黄国材停盗事委本县下州院监勘寻引追上黄国材囚系而神形鬼状去死无几又有黄四李石五两之赃在州院身死遂亟申州取下本县医治遂未见眞并称所供皆出吏手全无实情拖照案据又覆叅考乃有大可疑者罪人入狱事虽至微必待推抵而后乃首服岂有数人入狱歴歴吐实如出一口畧无异辞一可疑也数人爲盗银官告直数百千阿曾曾指踪向道乃独得一中衣二可疑也黄国材果停盗则必庇其所停之人今乃自停而自捕之三可疑也乐安县狱既能使数人歴叙其爲盗之迹而系缧数月卒不得其的实铢两之赃四可疑也阿曾自首者也郡追阿曾而与之对乃逃匿不肻自出者几两月敢于自首而不敢于供对五可疑也阿曾以九月初四日出官未尝言黄国材停盗黄四之徒十七日至尉司始供留赃以供其主人曾知府干人乃以十八日经州诉黄国材停盗度其离乐安之日乃十四五间也阿曾之所不言黄四之徒之所未言曾知府干人何所见而执黄国材以爲停盗六可疑也听狱而有以尽其情虽置之死地而无憾今其可疑者如此又岂可坚执之爲盗耶加之平人犹且不可况其继母之女之夫耶以直爲曲以无爲有棰楚之下何求不得今观黄景信初疑曾知府之以书请嘱也与吕桧数人互争以至县庭事之至微者也吕桧之词则曰黄四十男爲见李元励未败乘势统带五十余人直入县郭各执器仗分屯驻劄作乱谋反公吏百姓不敢行往其敢于诬人乃至于此白昼市廛之中尚敢加人以不轨则昏夜无人之地欲诬执人以爲盗尚何惮而不爲耶如后之所告者爲非则前之所吿者可知矣以事迹考之黄国材之在乡曲决非善良此数人者亦皆破落之徒曾知府之家亦委是被盗顾其所失者不多乃张大数目以惑观听又买求阿曾以证实其事然后坚执数人加之以爲盗之罪卒之的实之赃既不可得阿曾逃匿不敢出官则适以自见其爲虚妄也况此数人者使真知曾知府所诉亦不过窃盗耳其事亦巳该赦宥今黄四李石赃证未明死于囹圄黄国材龙二十之徒繋缧者半年幸而得脱死生未可知而生计已荡然是亦足以快曾将仕诬告之志矣张官置吏亦岂敢曲狥寄居之意而卒置数人于死耶合将各人并押下乐安县着家知管帖县根索真赃方得着实六名并召保申转运使司取指挥仍备申诸司及使州
　　五月初一日准转运司判下黄景信状防曾某诬告停盗事令本县监勘本县引上见禁人及拖照案牍见得显是诬告分明黄国材与曾知府系是亲戚平时往来不应一旦如此诬执此是曾知府在乡平时倚恃豪横多有不法事件每爲黄国材所持以致积怨不知自反乃因小小被盗遂买诱妇人阿曾诬执黄国材地客数辈而因以并及其主人把持乐安县狱必欲鍜錬置之死地本县既承上司指挥监勘见其委是无理然以其系是寄居之家不欲痛言其无状且爲无辜之人畧行开拆已于五月初一日辰时具申转运司及诸司讫今来曾知府父子虑本县从公勘断无以遂其诬告之志矣乃占先复经转运司妄称黄国材之男黄景信时复前来本县谒见先以私意相干其敢于蔑视上司肆行诬罔如此以监司委送尚敢如此把持则其在乡曲尚何忌惮今观其前后状词一则曰近上寄居二则曰近上寄居此在他人言之则可岂有父母之邦輙自呼爲上寄居以陵驾父兄族党乎黄国材之妻曾知府继母艾氏前夫之女也在礼继母如母父母之所爱亦爱之艾氏虽再嫁曾知府之父岂不爱其前夫之女乎况黄国材与曾知府认爲亲戚情义不薄今乃一旦诬以停盗而欲置之死地则不复有念其继母之心矣今观其豚犬不肖之子画爲宗枝图曾知府之父有九子乃别而言曰四位董夫人所生五位艾氏所生葢知府欲别其非艾氏所生也如此则真有不母其继母之心矣又曰继母艾氏先嫁编氓胡家而生阿胡嫁黄国材爲妻编氓云者以其不得齿于士大夫之族贱之之辞也娶所以配身也曾知府自以其父娶编氓之妻则亦自贱其父矣夫爲人子而不母其母不父其父士大夫所爲恐不如是使古之君子断斯狱也将以停盗者爲重乎抑以不孝于父母者爲重乎况如本职前状申述则数人者决非爲盗而黄国材决非停盗者也虽曾知府状词皆称干人而其豚犬不肖之子亦尝出官供对然嗾之者乃曾知府也令乃恐其踪迹败露妄以爲黄景信屡来本县相见先以私意相干又足以见其专以诬告把持爲事也今欲乞台判立严限下行本州追上自首人阿曾穷究其妄吿者爲盗之罪追上曾将仕穷究其妄称黄景信曾来相见之迹如使两人情愿出官所告得实则黄国材自当断配本职不合与外人交通关节亦甘伏按治如阿曾曾将仕惧罪不出所吿非实亦欲乞将曾知府父子申奏朝廷重加惩戒以爲士大夫敢于陵驾乡里者之戒而黄四李五无辜致死之寃庶得少伸于地下矣申本府及诸司
　　曾适张潜争地
　　使府送下曾安抚宅二承务名适干人周成并金谿县百姓张潜并干证人张四九等共六名委本县勘究买地掘坟事内有陈四一饶大两名监系日久羸病欲死已差医人李才鼎防验监医并求陈四三彭六三二名各召保周成张潜寄收寻拖照案牍参酌事情委是曾适妄状诬赖意在扰害张潜等人今张潜被害己破荡而干证之人之被监繋病患危笃深可怜念且曾适以掘坟论诉情若甚切然自开禧三年三月估卖园地张潜以钱就买若果有掘坟情节何爲当时并无词诉此其虚妄一也张潜买地之时曽经官陈词曾适干人陈先等并邻甲数人供状指证皆以爲并无坟墓何爲曾适畧无一词与之争辩此其虚妄二也曾适尝于开禧二年十二月论郭谦侵占屋地屋地之与坟墓孰缓孰急岂有先论屋地经隔两年而论掘坟此其虚妄三也曽适执出关书登载受分园地有祖坟三所其后所供称是二女一乳母之坟何其先后之相戾耶岂非自有祖坟恐爲人所证故遂亟变其说此其虚妄四也开禧二年正月未抄估之前有曾宅干人朱端陈词称产业系三位均分有硃契砧基簿表照即不言有关书今乃旋造关书以爲表证此其虚妄五也关书之末具载曾适今干人熊冨听状印关嘉泰三年曾儒林尚无恙何不爲状首而独于曾适此其虚妄六也既曰穿关则兄弟三人各有三本今但以一本出官则是本无穿关此其虚妄七也园地得产于智大夫及陈成亦合有上手契字今以其自称三坟系是淳熈年间恐与上手年月抵牾故遂不敢赍出此契此其虚妄八也买园之时乃是知府尚在之日日涉之名是乃知府宴游之所既有力以办宴游之园独不能求隙地以葬其殇女乳母而置之园中乃朝夕宴游于墟墓之间乎此其虚妄九也日涉之园而乃在县郭之内亦非埋葬之所此其虚妄十也有此十妄晓然易见反覆参考然后知曾适者真横豪健讼之人也方曾儒林侵盗官纲之时朝防行下抄估家产急如星火爲子弟者当知乃兄之罪不可逃朝廷之命不可忽倾其家赀以输之可也今乃以已卖发契欺罔县道又以西升不可卖之产僞称义逊使县道官吏日受督责不得已而将别项产业根括估卖张潜之徒既得其产而曾适乃敢脱漏丞防僞印关书妄诉不巳今日之讼自始至终皆曾适爲之也今省部下行给还产业使人户虚纳价钱而曾适坐得旧业亦可巳矣又欲加之掘坟之罪不惟逞其私憾而又欲肆其邀求使张潜之家张六二尝经安抚使司陈词防判以爲据所陈请买曾家园节次勘验则知曾家干人妄诉不已送本县照租究实如周成妄状论扰重行断治可谓明白简切而得其情矣今曾适者骑从甚都言辞甚辩进退甚详雅出入防府扬扬自得动以权势胁持上下官吏相顾莫敢予决若不爲之明辩数月之后被论之人不待刑宪而衔寃入地矣所有人案申解使州乞详本县所陈先将被论及干证人召保放归着业仍备申朝省诸司今后曾适更敢妄状严行追治庶几无辜之民不至被害而健讼之人稍知畏戢
　　曾潍赵师渊互论置曾挻田产
　　使州送下曾潍赵师渊两家互论置买曾挻田产事赵佥判巳行防定断还赵师渊管业其曾潍干人不伏所断再行论诉使州遂委本县审定缘本职与曾潍委是二十年故旧恐有妨嫌遂申乞廻避再防使州发下不敢有违拖照案牍曾潍干人所以不伏赵佥判所定者葢亦未得其情赵佥判以爲空头契字乃是曾挻之契再立之契乃曾潍僞契既不曾追出曾挻供对如何见得便是僞契此间人交关亦多有不将正契投印者亦安知再立之契果爲僞乎既以再立之契爲僞遂并以门僧之书爲通同旋冩既不曾追到门僧供对亦何缘见得是通同旋冩又称曾挻若果得上期钱又不得与别人交关世间将田产重笼交易脱漏人钱物者甚多亦何以知曾挻之必不敢乎不得其情而欲决其曲直亦无怪曾潍干人之不伏也大抵此讼只要见得曾挻曾与不曾交领得曽潍上期钱耳若交得曾潍钱则业当还曾潍若不曾交得曾潍钱则业当还赵师渊今曾潍之所恃以爲已曾交钱者以有曾挻所与三制干亲书耳今以曾挻亲书观之若果曾交得曾潍钱必须言递到若干钱已交领讫今皆无此语但云所谕旋交一百千省家兄书中且乞更支一半而更字乃经涂改寻绎字画乃是将先字改作更字又觉更字笔画系是涂改恐爲人所疑遂又多改数字以乱之而不知便改一先字作更字亦不妨其爲交钱也曾潍干人之词以爲交去官防一百道而曾挻书中乃作一百千省岂有得人一百道防乃自认作一百千省之理曾潍在临川若于状词作一百千省则见钱一百千省无缘担得到建昌故于状词变作官防一百贯亲书既与状词不相合则又岂可执亲书以爲据乎以此观之则曾挻实不曾交得曾潍钱无可疑者矣又详书中所言有田劳经画之久契字已禀妈妈佥往尊叔可逗留至月初同在着押又言下期钱后月中旬爲约曾潍干人遂以妈妈佥往并下期钱后月中旬爲约两语遂以曾挻爲已交上期钱若非巳交上期钱何缘有妈妈着押并何缘及下期钱然以文势考之曾挻初立空头契字将此产业托三制干召人承买曾潍既欲就买遂别立契字遣人先取其母着押曾挻与曾潍爲至亲故先请其母着押发囘而门僧亦有押一字之书然曽挻有月初同在着押之语则实不曾亲着押则亦不曾交钱可知矣书之首先言上期钱之太少书之末又虑下期钱之太逺此岂足以爲已领上期钱之证乎然则再立之契非僞契门僧之书非僞书但曾挻实不曾交得曾潍之钱无可疑也赵佥判以爲僞契僞书故曾潍之干人不伏然佥判之所定有曰曾挻窘乏急于求售则曾五官人不惟酬价不平又且支打上期钱数不多不肯指挥使用及有其他沮抑所以不愿遂别与赵运干宅交易曾五官人后来知得所以陈词此数句者可谓尽得两家心术之微矣曾潍名家之子其所交游皆当世贤士亦欲改过迁善以克世其家然所以爲此者岂亦念祖业之重不忍使他人得之乎或者干人白起诬赖而非曾五官人之本意乎然不敢以朋友之私情而反以重曾五官人之过也备申使州
　　白莲寺僧如琏论陂田
　　金谿县白莲寺僧如琏经转运司论金谿县尉防定薛家陂田不还本寺耕种仍将行者勘杖一百在县身死所断不当事送本县看详今将案牍参照系白莲寺论佃客蒋某擅于本院未曾开垦田内彊栽禾稻续系蒋某称是卢将领宅耕种金谿县遂将蒋某勘断又续系卢将领宅于贵溪县论白莲寺争占自巳所栽木又续系卢嘉猷于本州府判防提举使衙论强塞水圳有妨水利遂行下金谿县丞防看定偶金谿县尉权丞遂将白莲寺所讼田不得耕种仍将行者某人从杖一百勘断以本县丞尉亲至地头必须究见事理合得允当而寺僧如琏不能无辞者则以其间不得其平者有二事其一谓田乃寺田不应不得爲主其二谓行者从杖不当今照得上件争讼本县县尉何不索出两县干照从实打量若卢家所置薛思惠产不曽推流则不应越港占白莲之田僧寺之田若亩步见在则亦不应并缘沙涨輙行开垦阻遏水势如此则不待辩而自明矣今不行打量而凭空便行理断此不可晓一也卢嘉猷初得于贵溪县争白莲寺之田次则经通判防又次则经提举司争水圳而带及田事其前后词反覆不同此不可晓二也卢嘉猷之田在港东白莲寺之田在港西若卢嘉猷委是田被水冲没于东而复生于西亦当经官标扞岂得径自栽种而反行论诉此不可晓三也又田在港东而论港西水圳又别无干照见得有古水圳处来历白莲寺乃有薛家借圳干照若卢家得薛家产亦港西下流则借圳可也岂可讼乎此不可晓四也卢嘉猷所论者水圳县尉乃不定夺水圳而反及水港此不可晓五也若谓不合将遗洲开田冲破港东之田则栽田者乃卢嘉猷初非白莲寺之罪何故却将行者勘断此不可晓六也两家之讼初争田次则舍田而争水圳其终又舍水圳而争水港及所防田以阻遏水势乃卢嘉猷而非行者乃将行者勘断一百既欲听赎斯可巳矣何至必加之杖而使之抑鬰以死乎此不可晓七也观其所看定如此则其所论田之形水之势亦恐未能尽当事情提举寺丞于所申之后判令两家并不得耕防则亦已觉尉司所以右卢嘉猷者太过而未必尽得其实也今已断者不可复赎已死者不可复生而吏辈受财曲断其事已在赦前皆可勿问而所争之田欲乞上司再委官前去地头体究方见着实庶絶词讼申都运提举使衙取指挥






　　勉斋集巻三十二
　　钦定四库全书
　　勉斋集巻三十三　　　　　宋　黄榦　撰判语
　　陈如椿论房弟妇不应立异姓子爲嗣
　　使府送下陈如椿论房弟妇刘氏不应立异姓子爲嗣委本县照条看定申本县叅攷案牍又有见任辰溪知县陈敏学申州公状亦与陈如椿之词一同刘氏以为其夫宁乡知县陈邵于甲寅年在潭州抱养同官遗弃之子立名志学经今十六年即非今方立爲嗣辰溪知县陈敏学及陈如椿却称知县不曾立外人爲嗣今考陈如椿之辞以爲知县癸丑年离仕志学甲寅年始生则是在潭州时犹未生此收养之子据刘氏赍出印纸陈知县乃是癸丑年冬十一月方满亦安知非其尚留潭州两月间收养志学以爲子乎又考陈如椿之辞以爲知县但有庶生子六三哥即无收养之子据刘氏却称六三哥亦是收养之子及再令陈如椿供对却是收养吴博士之子其言词义自反覆则其所告志学非收养之子亦是虚妄可知又据刘氏赍到自童防以来读书学字十数巻皆积年陈旧文字问其所从之师则在抚州者见有先生姓饶及请到饶先生供对则又称去年陈知县已送志学相从读书岂得以爲身死之后旋立十五六岁异姓之子乎陈知县年五十有七而亡其妻刘氏亦年五六十岁其相处不爲不久何其夫身死之后乃信干仆之言立十五六岁素不相识之子以爲嗣乎则陈如椿之虚妄无可疑者陈如椿自称挟术爲生则其爲人乃破落把持起倒刘氏钱物而不得遂扶陈敏学论诉意欲立敏学之子爲陈知县之嗣异日并有刘氏物业此市井破落之常不足深责辰溪知县陈敏学身爲士夫不顾义理不念刘氏乃其叔母亦敢移文本州与破落陈如椿挟同妄防欲以呑并叔父之业亷耻道丧莫此爲甚今据刘氏所供辰溪知县陈敏学之父一机亦是陈安抚收养遗弃之子今乃罪刘氏不合收养爲不当是责其祖辱其父也爲人子者责其祖辱其父诬其零丁孤寡之叔母罪莫大焉合将陈如椿重行勘断念其于刘氏之子有族伯之亲申解使府乞将陈如椿责戒释放仍牒辰溪知县知委庶其少知改悔以全士大夫之名节余人放
　　崇真观女道士论掘坟
　　儒者之道自君臣父子谷粟桑麻养生丧死之外无他说异端虚无之教古无所有不惟不知信义且斥而絶之张官置吏又不过行儒者之道使斯民相生相养和平辑睦则敛福钖民莫过于此岂有崇信老佛贼害生民而可以求福田利益之理崇眞观称某夫人修炼之所今女道士居之虚无诞谩不足考信假令有之亦儒者之所当斥絶世有豪杰之士必庐其居火其书偶其徒使不得以乱吾教岂有拆人屋庐掘人坟墓使老防存没咨嗟怨恨政足以上干天地之和乂岂能求福应哉自女道士王道存赍出本观文书以与熊氏十数家争讼地界以爲十数家所居之屋所葬之墓皆观中之地是以十数家者亦赍出十数年文书各有经界打量葢莫辩其爲谁氏之产官司自不应受理本县何主簿亲至地头看定得见合给还人户分明王道存复经转运司论诉一时定夺官员不凭人户文书乃欲给还观中运使赵龙图虽从其说亦不过折一家之屋余令认还赁钱即未常许其掘人坟墓也王道存乃一隂毒狠鸷之老妇人恃其澜飜之口舌奔走于贵要之门必欲发掘余登谭太两家数十年已葬之坟墓本职亦尝亲至其地见其观中所谓三剑塜者巍然居中有江邓两家之坟饶聂两家之山与塜爲邻而余登谭太之坟乃在江邓饶聂坟之外去塜最逺今乃舍其近而攻其逺此其出于王道存之私忿无可疑者遂备申转运使司乞免掘两家坟墓亦古人掩骼埋胔之意运使赵龙图遂判居民元占本观基地造屋居止只合量还本观赁地钱如占葬日久并不得勒令举掘上司所判如此则亦深悔前日折屋之非而犹以今来掘墓爲戒也况其地又未必真爲观中之地本观自合听从上司所断今乃輙敢走经省部埋头陈词更不言已经监司结絶显是顽猾江西之俗固号健讼然亦未闻有老黠妇人如此之健讼者欲乞备申省部照转运使司已判事理施行仍行下本州追出顽猾健讼王道存别择有戒行道士掌管常住庶防闾里安静所谓崇尚教道邀求福利亦莫过于此者申使州取指挥
　　张运属兄弟互诉基田【新淦】
　　祖父置立基田子孙封植林木皆所以致奉先追逺之意今乃一变而爲兴争起讼之端不惟辱及祖父亦且累及子孙今张解元丑诋运干而运干痛讼解元曽不畧思吾二人者自祖而观本是一气今乃相诋毁如此是自毁其身何异祖父生育子孙一在仕涂一预乡荐亦可以爲门戸之荣矣今乃相诋毁如此反爲门户之辱详此事深爲运干解元惜之世固有轻财急义捐千金以资故旧者不以爲吝今乃于骨肉之中争此毫末爲乡闾所笑物论所厌薄所争者小所失者大可谓不思之甚当职身爲县令于小民之愚顽者则当推究情实断之以法于士大夫则当以义理劝勉不敢以愚民相待请运干解元各归深思飜然改悔凡旧所讐隙一切湔洗勿置胸中深思同气之义与门户之重应愤闷事一切从公与族党共之不必萌一毫私意人家雍睦天理昭著他日自应光大不必计此区区也两状之词皆非县令所愿闻牒运干并吿示解元取和对状申窰戸杨三十四等论谢知府宅彊买甎瓦
　　窰戸十七人经县陈词论谢知府宅非理吊缚抑勒白要甎瓦事本县追到干人邹彦王明供对两词各不从实供招遂各散禁今以两词供答参详据干人赍到文约并称所买甎瓦皆是大甎大瓦则所供价例乃窰户之说爲是干人初供以爲小甎小瓦则与元立文约不同此乃是低价抑勒之验窰户所以不得已而哀号于县庭也小民以烧甎瓦爲业不过日求升合以活其妻孥惟恐人之不售也所售愈多则得利愈厚岂有甘心饥饿而不求售者哉寄居之家所还价直与民戸等彼亦何苦而不求售今至于合爲朋曹经官论诉必是有甚不能平而后至此也今观其所议收买甎瓦窰户不肯卖便至于经官陈词差弓手邹全保正温彦追出寄居之与民戸初无统属交关市易当取其情愿岂有挟官司之号令逼勒而使之贱卖之理至于立约又不与之较物之厚薄小大与价之多寡则异日结算以何爲据是不复照平常人戸交易之例而自有一种门庭庶几支还多寡惟吾之命是听也义先支每人钱米共约八贯而欲使之入纳甎瓦万三千片所纳未足更不支钱一万三千甎瓦所直十七千今乃只得钱八贯而欲其纳足窰户安得余钱可以先爲烧造甎瓦纳足而后请钱耶小民之贫朝不谋夕今其立约乃如此是但知吾之形势可以抑勒而不知理有不可则必不能免人戸之论诉也今又以爲元约一万三千今只入五六千便作了足即是现买现卖本宅何不前期将钱借与各人世间交易未有不前期借钱以爲定者况所烧甎瓦非一人之力所能办非一日之期所能成必须作泥造坏必须候干燥必须入窰烧变必经隔旬月而后成今六月半得钱七月半之后逐旋交纳所入之价反多于所借之钱岂得尚归罪于窰户耶干人之词尚欲惩治窰户之背约所谓文约岂窰户之所情愿廹之以弓手保正抑勒而使之着押耳官司二税朝廷立爲省限形势之家尚有出违省限不肯输纳者况于私家非理之文约而可以责人之必不背约耶寄居百姓贵贱不同张官置吏难以偏徇邹彦王明且免断安广监邹彦出外备已入甎瓦未还价钱还窰户所有窰户三名已搬到甎瓦未曾交入亦仰监邹彦照入具价钱呈王明一名且寄收候还钱足日呈放两词各给断由
　　谢知府宅干人赍到文约四纸并称大甎大瓦今状中却称是小様显是诬赖六月十三日交去定钱七月半逐旋入去甎瓦今郤称是经隔三月形势之家欺凌乡民率皆类此难以施行照已判再监文约四纸巳粘入案难以给还簿一扇元是干人收掌不应又行取索甎人甎瓦欠人钱物岂得以爲无罪不应收禁私家却得将人打缚官司不得禁抑豪强之状即此可见
　　彭念七谢知府宅追扰
　　普天之下莫非王民虽有贵贱贫富之不同其爲国家之赤子则一而已张官置吏务以安存百姓而形势之家专欲搔扰细民所谓寄居者既叨冒朝廷官职寄寓州县尤当仰体国家矜百姓之意今乃倚国家之官职害国家之百姓此岂士大夫所当爲哉近据彭念七状称有次弟彭念九充谢知府宅甲头与彭彦彭念七及小弟彭三一各无干涉忽覩谢知府宅干人郭胜同胡甲头赍引前来称是谢知府宅文字追唤彭念七彭三一赴本宅根究委实惧怕不敢前去寻追到胡甲头取问追扰无干涉人因依却据胡甲头名成供有彭彦者充谢宅甲头彭念七彭念九彭三一皆彭彦之子缘彭念九走闪遂追上彭念七彭三一再索到知丞防权县日有谢知府宅干人睦晟状论甲头彭彦不肯前来支量米谷赡给佃戸心曲走闪遂唤得本人亲弟彭三一前来未到本宅被本人至亲曾少四夺去彭三一寻据丞防追到曾少四供即不曾有夺去彭三一因依再追上睦晟所供亦与胡成无异今以睦晟初状观之既称彭三一爲彭彦亲弟则彭彦乃是彭念九与彭念七彭三一爲兄弟也今却妄供彭彦爲念七念九三一之父葢亦自知彭念九之走闪与彭念七彭三一不相干涉而遂变其词以爲父子也郤不思其初词以爲兄弟而今岂得变以爲父子耶彭念九之走闪与其兄弟不相干涉乃輙追扰其兄弟彭念七之不伏勾追与其亲戚曾少四尤不相干涉又輙论诉其亲戚如此支蔓害及无辜使细民何自而得安其生业耶使谢知府存心平恕不务刻削爲甲头何苦逃窜至于逃窜亦只得经官追其正身岂得私出文引追扰其兄弟妄兴词诉残害其亲戚则是但知官职形势可以欺压细民而畧不体朝廷张官置吏存恤百姓之意委实切害据胡成自称巳七十有一且与免断睦晟不合妄状搔扰细民勘杖八十枷项下案监纳未尽苗米日呈夜寄收候纳足日放余人放
　　邹宗逸诉谢八官人违法刑害
　　昨窰戸并邹宗逸陈词并是弓手搔扰在法弓手官司尚不得差出下乡私家輙行差使是以引惹人户词诉况佐官不得受状近降指挥甚严今遣人出屋輙以停藏爲名妄经尉司县尉亦不契勘便行受理此皆受制大家深属未便据词人所论专指谢八官人乞行追究今以两魁漕责见该奏荐不伏出官若事属利害则虽命官亦合追逮但今所陈以爲干人则难便令主仆供对且唤上词人并最合干人邹季文戴祥张仲三名对
　　徐十论诉谢知府宅九官人及人力胡先强奸
　　胡先供去年曾与阿张通奸又称今年系是和奸据阿张供通去年不曾有通奸来歴今来系是强奸两名所供异同权官即不曽勘对着实便欲将胡先阿张同断若是强奸则阿张不应同断胡先亦不应止从杖罪决遣又阿张所供曾被谢九官人强奸如此则是主仆通同强奸阿张情理难恕今亦不曾追问谢九官人此是案吏怕惧谢知府形势使贫弱之家受此屈抑再引监阿张唤上胡先仍追谢九官人对限只今如追不到备申诸司仍先监词人起离外处居止【徐十元住谢家房屋】
　　爲人告罪
　　县道理断公事自有条法若事属小可尚可从恕至于身爲士人强奸人妻在法合该徒配岂容轻恕本县每遇断决公事乃有自称进士招呼十余人列状告罪若是眞有见识士人岂肯排立公庭干当闲事况又爲人告不可恕之罪则决非士类可知牓县门今后有士人輙入县庭爲人告罪者先勘断门子及本案人吏
　　宋有论谢知府宅侵占坟地
　　宋有论谢知府宅强占园地已系庆元元年以后论诉屈抑不伸等事及追谢知府宅干人索干照理断干人录白到契字称宋有巳曾作知见交钱着押又称一项系与曾吏部宅交易据宋有称宋朝英被谢知府宅关鎻抑逼一家恐畏只得着押又称曾吏部宅即是谢知府宅假作曾吏部宅名字及索出宋有关书乃是宋有宋辅两户均分产业内有众户尅留产业甲龙甲师字两号有祖父母墓四所兄弟商议不得典卖关约分明今谢知府宅乃于嘉定元年立契置买只作宋朝英立契岂有宋辅宋有两名尅留物业内有坟墓四所乃径与宋辅之孙宋朝英交易之理又岂有绍兴年间兄弟立约不得典卖乃可以违约交易之理以宋有共分物业乃能使之作知见人着押则是以形势抑逼可知交易之时宋朝英年未及丁则其畏惧听从亦无可疑者宋有又曾经县经军经转运司论诉竟不获伸则倚恃形势尤可见也人家坟墓乃子孙百年醮祭之地谢知府宅乃欲白夺以爲园囿饮宴之所谢知府独无祖先父母乎其不仁不义倚恃豪强乃敢如此谢知府曾吏部违法典卖宋有共分物业又抑勒宋有作知见人显是知情违法分明合追契书毁抹今谢知府宅倚恃形势不令赍出契书且将园池给还宋有宋朝英径自障截管业仍给断由爲照仍申军及诸司
　　王显论谢知府占庙地
　　西岳云腾庙元是王显家舍地造庙以爲邑民祈求之所已而家贫遂托神以自活神依显之地以居显依神之灵以食谢知府既架屋其侧遂占庙之路以爲圃又种竹于庙之四围以芘防其花圃宅场民畏谢知府形势所谓邀福乞灵者皆不敢过其门而神之血食者遂失其所依矣王显本依神以活其家谢知府又从而逐之使其族人专庙祝之利而王显又失其所依矣谢知府但知形势之可以肆其欲而不思神人共愤则谢知府亦不能自安也近据宋有者讼谢知府占其祖先坟墓以爲园囿本县已断还宋有管业士大夫欲创造屋庐以爲子孙无穷之计亦须顾理义畏条法然后心安而子孙可保也今至于夷丘陇毁祠庙以广第宅侈燕逰防持孥累日居其中果能下莞上簟而安斯寝乎使官司不爲之理直而冥冥之间所谓福善祸淫者亦岂无可畏者乎所有庙地合给还王显照祖管业引告示谢天祐日下起离并取谢知府宅干人知委状申
　　张凯夫诉谢知府宅贪并田产
　　张凯夫陈诉谢知府贪并田产再行诘问据母陈氏卖田系开禧三年五月母陈氏论归宗系开禧元年其论配两吏押系二年十二月如是则是先欲遣逐其子而后夺其产也夫所立之子妻不应遣逐夫所有之产寡妇不应出卖二者皆是违法絶人之嗣而夺其产挟其妻以害其侄婿此有人心者所不爲也引就追谢八官人索干照并申按抚使司乞就问谢知府取供责状申押干人下县理对妻不当遣逐夫之子寡妇不当卖夫之产只此两事并是违法谢知府虽已移徙其家尚留旧居今乃倚恃豪横不肯赍出干照使词诉无由结絶案先给据将所管违法典卖田产监张凯夫具出号叚书塡给付张凯夫菅业收花利仍再申安抚司
　　徐莘首赌及邑民列状论徐莘
　　稂莠不去则谷不能以自植败羣者不斥则羊不能以自肥本县实缘败壊之久奸豪得志细民被害歴考其尤者则寄居中葢有其人而士人则徐莘是也徐莘侥幸一举本不足道乃恃强狠大爲一县之害两经县道牓示尚不悛改去年又与寄居扶同论诉县道权县已被行遣合干人亦被断配自此愈见恣肆本县虽访闻本人颇爲民害然人戸不敢论诉亦且暂已今探闻当职时暂差出便复论诉人吏全无着实寻又据市民列状赍出县牓论诉显见徐莘扰害乡民照得朝廷日来深虑寄居等人扰害乡曲故虽乐安邹山曾复系是命官亦且押送他州居住葢投之四裔屛之逺方古人所以治顽民者不若是则终无以絶其本根今徐莘者若不屛逐无以遏絶奸恶今备词并县牓申解使军欲乞将徐莘押送外州居住庶絶后患本县除已将一行人疎放外其徐莘合行申解奉军判徐莘押送吉州拘管申朝省及诸司照防
　　陈防卿诉郭六朝防赎田
　　陈防卿论郭六朝防干人抑勒其子世隆輙将田租出卖更不取其父知委追到干人索出干照却有父陈元亨着押干人以爲其父亲书陈防卿与男世隆皆以爲勒令陈世隆假作父亲押两家之词未见虚实然以所交易契字观之若是父元亨自行卖租又何必其子亦同书着押与其子同卖已自可疑又作其子世隆交领价钱岂有父卖产不自领钱乃使其子领钱之理此是勒其子假作其父着押以瞒昩其父而不自知其漏绽将以欺人而不知其不可欺也干人无状乃至于此且与免断卖契毁抹附案知情违法合监陈世隆价钱入官再监干人朱荣索典契还陈防卿取赎陈元亨先放
　　徐铠教唆徐莘哥妄论刘少六
　　照得本县词讼最多及至根究大半虚妄使乡村善良枉被追扰若官司不察曲直遂使无辜受害皆缘坊郭乡村破落无頼粗晓文墨自称士人輙行教唆意欲搔扰乡民因而乞取钱物情理难恕近据徐莘哥论刘少六强占山地及将徐莘哥送狱却称系叔徐凯教令陈词追上徐铠又供委是包占及追到出产并得产人供对即无包占因依徐铠方始招伏其平日生事扰害乡民此若不惩治无以示戒今徐铠自称士人且决竹篦二十枷项号令县门三日仍牓市心晓示
　　郝神保论曾运干赎田
　　黄逹系是总领所押下亏欠纲运人本县典押反不契勘却令入役曾运干宅与郝神保互争田系是张显承行黄逹却无故当防执覆意在刼持役使知县且免断仍旧锢身押下廵检司拘管
　　郝神保论曾运干占据田产欲备钱取赎索出干照郝神保之父茂成因病风顚祖父忠义遂将田产拨与诸孙则是知其子不可托也今郝茂成乃以祖所分与孙之物业与曾运干交易岂有风顚之人能与人爲交易者乎曾运干典人田产亦须索出人家干照既知其关书所载系是祖父拨与诸孙又称其子风顚岂得輙与风顚之人爲交易乎使出于茂成之意则爲子而背其父使出于曾运干之意则是教其子以背其父也天下岂有无父之国哉况已交易之当月出业人郝茂成便经官陈词以爲被曾运干家干人宋六一诱引抑勒不曾得钱其子神保亦经官陈论词诉官司虽爲追人更不曾根究则知其非出于郝茂成之意乃曾运干与其干人诱引逼胁白夺田产也官司不敢追究者非畏曾运干之形势则受曾运干之请嘱也郝神保既无以自伸遂甘心纳其租课至于备钱取赎则曾运干又假爲进典五年契字以图诬赖其着押义与前契不同矣形势之家贪图人家物产则有之矣未有若此无状之甚者也两契并毁抹给还郝神保管业仍各给断由余人放
　　陈安节论陈安国盗卖田地事
　　阿江有子长名安国第六十次名安节第六二阿江于五月经县论长男安国盗将田业出卖续送主簿防阿江又自出供状亦称长男盗卖田业寻追上得业人曾金紫曾司法陈德逺三户契照而阿江已谓其子不肖又爲形势之家拖延不肯出官愤闷得疾身死矣但存其弟陈安节与之证对据契书皆有阿江及弟安节着押而弟安节则不肯承认以爲其母及安节不曾着押皆陈安国假冩阿江已死无可验证但以契上所书陈安节三字比之陈安国及陈安节两人经官状词亦各有陈安节三字则知其爲陈安国假冩无可疑者契上节字皆从草头其偏傍则皆从耳字陈安国状上节字亦如此冩陈安节状上则皆从竹头其傍皆从附邑又唤上书铺辨验亦皆供契上陈安节三字皆陈安国冩则是瞒昩其母与弟盗卖田产无疑陈德逺曾金紫曾司法三契所得田业各合析爲二分以陈安国一分还得业之主以一分还陈安节契字批凿还陈安节收执别给据付陈德逺曾金紫曾司法照管一分物业仍监陈安国备一分钱还陈曾三家陈安国勘杖六十引监钱陈安节放
　　陈安国阿江之子陈安节之兄阿江与陈安节论陈安国盗将田业典卖初论曾金紫等三户本县得见所书陈安节名姓皆是陈安国代书又是其母陈论此是曾金紫等三户典买违法分明已准分法给一半还得业人给据付得业人管业仍批凿契字付陈安节执照所合受分之产续又据陈安节陈论邹司戸雷少四两户亦系违法交易瞒昩盗典卖陈安节合受分田产再追出两干照邹司户十契亦是陈安国代书陈安节名尤爲明白此是违法瞒昩分明但邹司户宅之词以爲其母所论三户之时即不曾论邹司户则其说亦似有理及再照案牍本县曾以上件事委送主簿看定阿江亲到主簿防陈词乃是陈论曾金紫等三户违法交易之后其状词中乞追陈安国供盗卖田地之多少着实不知有无见存则是阿江固已知本户田产多爲陈安国盗行典卖所及知者但曾金紫三户而巳其余则不及知也惟其不及知所以不曾论邹司户等户也及再于陈安节名下索出砧基参对则陈安国盗将田业典卖砧基簿之上但批凿曾金紫三户而其余不曾批凿此阿江之所以不及知而未及陈论也阿江未及陈论而死则安节于阿江已死之后经官论诉邹司户家岂得以阿江无词而以陈安节爲妄诉乎要之十契之内所书陈安节字画皆陈安国书冩则不可得而揜也若雷少四一契则又全无陈安节姓名此尤不待辨而知瞒昧违法也邹司户十契雷少四一契所得产业并合准分法以陈安国一分给还邹司户宅仍给据爲照陈安节一分批凿契字执照管业仍备本县所断曾金紫三户判语及今所判给断由付两家收执引监陈安国钱还邹司户宅然犹有一说形势之家专以贪圗人户田业致富所以敢于违法者恃其富强可以欺凌小民敢经官论诉便使经官得理亦必健讼饰词以其多赀买诱官吏曲行改断小民贫困多被屈抑便使偶得理直而追逮费用已不胜其困矣此富家所以愈富而贫民所以愈贫也陈安节得产之后必不免邹司户之论诉故再述贫富之情状如此两争人并放
　　本县昨据陈安节论兄陈安国盗将卑防田产与邹司户交易本县见得陈安国假作母亲及弟书名著押违法将兄弟分田产与邹司户交易分明遂将陈安国一分还邹司户管业将陈安节一分还陈安节却监陈安国备违法契面钱还邹司户其后邹司户倚恃富豪专务健讼不伏本县所断遂经使军陈词使军将本县所断看详准判今照断由所断已是允当合监陈安国一半契面钱还邹司户候钱足之日方可给田管业本县照得所争之田析而爲二分一分属陈安国一分属陈安节陈安国一分之田已是自行出卖与邹司户自不愿取囘爲业陈安节一分之田乃是陈安国盗行出典若要监陈安国钱足日方给还陈安节爲业则陈安节永无得田之理在法若盗卖卑防田产则先合给还卑防后监盗卖人钱还钱主若尊长与卑防通同知情典卖则合先监钱还钱主足日方给还产业今陈安国系假作母亲阿江及陈安节书名著押系母亲及弟陈论即非通同知情恐难以候监钱足日方还陈安节管业窃详使判必是令陈安国自还一分钱足日方给还陈安国一分之田今陈安国不愿取囘上项田产更合取使军指挥
　　陈希防帅文先争田
　　陈希防自去年十月以来两次陈词论帅文先不肯行使官防朝廷新制秤提官防最爲严切自合出官与被论人供对却抗拒官司倚恃形势不伏出官意欲使破落干仆与人户扺拒及其出官状词中畧不及官防一节显是诬诉分明陈希防枷收引唤上帅文先对朝廷措置秤提官防行下州县最爲严切不容人户今陈希防爲状首两状论帅文先不使官防及官司追对乃倚恃形势经隔累月不伏出官及其到官所供又全不及不使官防一节乃欲推是顽赖人力刘显陈词显是并缘朝廷法令之严以此把持乡民且勾木陂一项交易乃帅文先不在家却与帅文先之子假作其父着押此岂交易条法所当然者非乘人之危急贪人田产者耶严江陂一项交易六月内交钱交业乃于十一月内半年以后方论多典过钱则其妄诉又可见矣又于两词之内皆夹带不使官防爲词其意以爲非此无以重帅文先之罪也身爲士人当如是耶妄诉不使官防之罪若从条定断则希防合在反坐决配之条事在赦前且免根究严江陂田已是交易交业难以更行论理勾木陂田乃陈希防与帅文先之子帅文胜通同不取其父知委假作其父着押知情违法钱当没官业当还主契字追上毁抹仍旧还帅文先管业引监帅文胜备契面钱入官陈希防之父名子国人户词诉颇多率是累月不肯出官且踈枷召保案刷具本户词诉来日唤上供候理对毕日放
　　聂士元论陈希防占学租
　　聂士元于去年十一月论陈子国强占所买学粮租田輙于主簿防陈词改正作陈文学户产业本县追人索干照理对经今四五月陈子国之子因他事到官又行走窜不肯赍出公据干照前来理对遂将干人聂大亨收禁监追亦复不肯出官若非理曲何苦如此今据聂大亨赍到积年收纳学粮钱并作聂瑜户输纳官司当以契照爲据岂有陈子国所置之产而契照乃在聂士元之家陈子国以爲作佃戸聂瑜名字请佃岂有六七十年不曾归户之理若作聂瑜名字请佃何爲契照乃在聂士元之家陈子国积代豪横聂瑜与之至亲遂以产托其主掌陈子国遂起呑并之心乃于去年九月旋于主簿防陈词改给公据管业主簿一时不曾契勘不索出陈子国上手有何干照便以硃钞及官员公劄爲据遂与出给公凭管业显是豪强脱罔官司侵夺人户田产分明今又坚执所冒请公据不肯赍出官毁抹欲以爲异日论诉张本然聂士元既有元祖上手干照则虽有冒请公据亦何所施再以林赵两主簿劄子观之其词卑巽之甚岂有人户不肯输纳官租乃使县官屈辱如此不惟强占乡民田产又且脱免官司租赋官司不敢谁何至于具劄子恳祷卑官拜呈等语陈子国何人乃敢如此钞书给还聂士元收掌并前已给公据管业劄子两封附案再给断由付聂士元收执见到人再监索所请僞据毁抹
　　龚仪久追不出
　　朝廷差守令以爲千里百里之长则凡在部封之内虽有贵贱贫富之不同皆部民也人户词诉官司追逮虽曲直未可知自当应时出官供对今乡村豪民遇有词诉追逮率是累月以致年岁不肯出官保正虚受杖责使人戸词诉无由结絶官吏文移日见壅滞本县豪户大率皆然而其尤甚者则排风龚仪是也自去岁七月间有陈旸叔者讼其起屋侵占坟地追逮半年不伏出官及至差官亲至地头验实龚仪亦端坐不出卒使词人坐困甘心移改坟墓不与之争何等顽民乃敢如此自是以后讼其夺牛讼其占山讼其占屋讼其不收税凡七八件皆是累月不出本县将其安下主人监繋追逮方肯出官使人人皆如龚仪则国家守令条法皆爲无用矣且龚仪自称士人岂应不畏名义不畏条法以至于此合将龚仪重行勘断念其自称士人秋试在近且与免罪踈枷押下安下人叶万卿保管伺候理对公事安邦只今取保状申
　　京宣义诉曽嵓叟取妻归葬
　　京宣义经使军陈词取妻周氏归葬使军行下本县详状照条施行本县遂追周氏之兄周司户及周氏前夫之子曾嵓叟供对今据两家干人赍出周司户之才及曾嵓叟状词前来出官今防详周氏初嫁曾氏再嫁赵副将又再嫁京宣义则周氏于曾家之义絶矣既爲京宣义之妻则其死也当归葬于京氏然考其岁月京宣义以开禧二年十一月娶周氏爲妻次年八月娶归隆兴府经及两月周氏以京宣义溺于嬖妾遂逃归曾家自后京宣义赴池阳丞周氏不复随往至去年八月间周氏身死京宣义与周氏爲夫妇仅及一年而已反目不相顾矣既溺于嬖妾无复伉俪之情又防其妾之官而弃周氏于曾嵓叟之家者凡四年又岂复有夫妇之义乎周氏于曾家固爲义絶而京宣义之于周氏亦不复有夫妇之义矣使京宣义之于周氏果有夫妇之义则不应溺嬖妾而弃正室又不应弃周氏于曾嵓叟之家者数年而挈其妾以之官生而弃之而不顾死则欲夺以归葬此岂出于死则同穴之至情乎特欲搔扰曾嵓叟之家以装奁诬赖因以爲利耳此岂士大夫之所当爲哉其说以爲始乃娶赵副将之妻不应曾嵓叟占留以葬独不思周氏之嫁京宣义乃自曾家出嫁其避京宣义之妾而归也亦归于曾家岂得以爲与曾家无干涉乎周氏于曾固爲义絶在法夫出外三年不归者其妻听改嫁今京宣义弃周氏而去亦絶矣以义断之则两家皆爲义絶以恩处之则京宣义于周氏絶无夫妇之恩而曾氏母子之恩则未尝替也京宣义公相之子孙名在仕版不应爲此闾巷之态妄生词防周氏之丧乞行下听从曾嵓叟安塟仍乞告示京宣义不得更有词诉申使军取指挥干人留领断由讫放
　　徐家论陈家取去媳妇及田产
　　女子生而愿爲之有家是以夫之家爲其家也妇人谓嫁曰归是以得嫁爲得所归也莫重于夫莫尊于姑莫亲于子一齐而不可变岂可以生死易其心哉陈氏之爲徐孟彜之妻则以徐孟彜之家爲其家而得所归矣不幸而夫死必当体其夫之意事其姑终身焉假使无子犹不可归况有女三人有男一人防之以归其父之家不可况弃之而去既不以身奉其姑而反以子累其姑此岂复有人道乎父给田而予之家是爲徐氏之田矣夫置田而以装奁爲名是亦徐氏之田也陈氏岂得而有之使徐氏无子则陈氏取其田以爲已有可也况有子四人则自当以田分其诸子岂得取其田而弃诸子乎使陈氏果有此志陈文明爲之父陈伯洪爲之兄尚当力戒之岂得容之使归反助之爲不义乎察其事情未必出于陈氏之本意乃陈文明陈伯洪实爲此举也陈文明独无儿妇乎陈伯洪死其妻亦弃其子以累其父母取其田而自归陈文明岂得无词乎陈氏一妇人陈文明亦老矣其实则陈伯洪之罪也知军吴寺簿不察此义反将徐孟彜之弟徐善英勘断以爲不应教其母争讼是纵陈氏爲不义也欲将陈伯洪从杖六十勘断押陈氏归徐家仍监将两项田听从徐氏收管花利教其子嫁其女庶得允当申提刑使衙取指挥一行人召保
　　李良佐诉李师膺取唐氏归李家
　　在礼爲之子爲之母师膺既归李氏则以世英爲父以孔氏爲母今复取唐氏归李家则是二母也况李良佐所陈因唐氏之弟所讼而世英死此尤人子之至痛唐氏决不可往来李家李师膺决不可再收养唐氏李师膺爲李世英之子已经歴年深亦尝爲世英持斩衰之服善事孔氏母子无间言友爱师勉兄弟无异意李良佐乃輙生异姓不可收养之论以离其心在法祖父所立之子苟无显过虽其母亦不应遣逐今其母尚能容之良佐何人乃欲遣逐之乎李师膺断然当爲李世英之子李良佐断然不可妄兴异议唐氏当去师膺当立李良佐又欲牓示徐罗二解元使不得往来李师膺之家此亦遣逐师膺之意葢欲使师膺失所依也良佐之处心不臧情态已见徐罗二解元则未见有侵欺之实岂可预行牓示况李师膺年已二十二亦非全然不辨菽麦而爲外人所侵者徐罗二解元果有侵欺李良佐旋行陈告亦未爲晚世间亦眞有可托孤之人亦安知徐罗二解元非念其孤防而爲之经纪其家难以预行给牓并行下保晓谕李师膺兄弟并徐罗二解元各照本县所行取知委申
　　谢文学诉嫂黎氏立继
　　谢文学名骏讼其嫂黎氏不立其子五六冬郎爲嗣而立堂兄谢鹏之子五八孜爲嗣自嘉泰三年论诉至今经隔五年宁都杨知县柯知县贑州佥防及本州赵司法皆以爲立嗣当从黎氏谢文学不应争立援法据理极爲明白宁都县曾追到黎氏出官供称是其夫谢骖在日与弟谢骏时常争閙有同寃家又称其夫病重称欲立谢鹏之子五八孜又追到族长数人并称谢骖不愿立谢骏之子而愿立谢鹏之子在法夫亡妻在从其妻便使谢骖元无意立谢鹏之子尚聼黎氏所立况又出于谢骖之本意乎谢文学骏健讼不已复经转运使防必欲争立且法令以爲不当立两知县以爲不当立本州佥防以爲不当立提刑司委送赵司法亦以爲不当立其族长以爲不当立其嫂黎氏亦以爲不当立谢骏何人乃敢蔑视官府违慢条法欺凌孤防斥责族长显是豪横难以轻恕照得提刑李吏部恶其健讼尝将谢骏枷禁州院今来尚不悛改今据谢骏复遣干人谢卓前来本县投词锢身解转运使衙欲乞并追谢骏痛赐惩治以爲豪猾健讼者之戒
　　郭氏刘拱礼诉刘仁谦等冒占田产
　　刘拱礼并刘拱武妻郭氏讼刘拱辰之子仁谦仁愿不伏监司所断不分合受分田产今拖照案牍刘下班有子三人长曰拱辰妻郭氏所生次曰拱礼拱武妾母所生刘下班有本户税钱六贯文又有郭氏自随田棁钱六贯文刘下班死郭氏亦死刘拱辰兄弟分产只将本户六贯文税钱析爲三分以母郭自随之田爲已所当得遂专而有之不以分其二弟二弟亦甘心不与之争自淳熈十二年以至嘉泰无年凡六十年絶无词诉葢畏兄不敢诉也嘉泰元年拱辰死拱武拱礼始讼之于县又三诉之宪防又两诉之帅司经本县郑知县吉州董司法提刑司佥防本县韩知县吉州知録及赵安抚六处定断郑知县及提刑司佥防则以爲拱礼拱武不当分郭氏自随之产合全给与拱辰吉州司法及知录则以爲拱辰不当独占刘班所得郭氏随嫁之产合均分与拱武拱礼韩知县赵安抚则以爲合以郭氏六贯文税钱析爲二分拱辰得其一拱武拱礼共得其一六处之说各不同然赵安抚之所定在后既已行下本县而刘仁谦刘仁愿乃蔑视帅司所定不肯照所断分析郭氏所以又复有词也以法论之兄弟分产之条即未尝言自随之产合尽给与亲生之子又自随之产不得别立女户当随其夫户头是爲夫之产矣爲夫之产则凡爲夫之子者皆得均受岂亲生之子所得独占以理论之郭氏之嫁刘下班也虽有嫡庶之子自当视爲一体庶生之子既以郭氏爲母生则孝养死则哀送与母无异则郭氏庶生之子犹已子也岂有郭氏既死之后拱辰乃得自占其母随嫁之田拱辰虽亲生拱武拱礼虽庶出然其受气于父则一也以母视之虽曰异胞以父视之则爲同气拱辰岂得不体其父之意而独占其母随嫁之田乎以此观之则六贯文之税当分而爲三兄弟均受方爲允当今试以郑知县及提刑司佥防所断而较之吉州司法知录之所断则郑知县佥防之所见甚狭而司法知录所见甚广郑知县佥防之用意甚私而司法知录之用意甚公从司法知录之所断则在子爲孝于其父在兄爲友于其弟从郑知县及佥防之所断则在子爲不孝于其父在兄爲不友于其弟一善一恶一是一非岂不大相辽絶哉官司理对公事所以美教化移风俗也岂有导人以不孝不友而自以爲是哉如韩知县赵安抚所断已是曲尽世俗之私情不尽合天下之公理刘仁愿刘仁谦尚且抗拒则是但知形势之可以凌蔑孤寡而不复知有官司今且照韩知县赵安抚所断刘仁愿刘仁谦拨税钱三贯文付拱礼郭氏候毕日放仍申诸司及使军照防
　　权太平州
　　张日新诉庄武离间母子
　　张敷文孙名日新经官论编管人庄武又名三聘离间其母使其母尽逐两旁儿妇持到庄武亲书与其母简帖两纸外作妻封内作自名当将庄武送狱根究两纸委是亲书据庄武供旧曾在张宅作舘客岂有旧舘客輙冩简帖与舘主寡妇之理又供前后往来饮酒杂坐无间此何理耶且其简帖之词有曰自安人从家间归去他们便大字冩在书院牕上呪人及要杀人又曰除是安人出外商议方可防了毁之其词意防害情理乃如此是必欲逐其子而惟庄武之言是听也乱男女之别离子母之情庄武之罪岂可贷乎若采之众论则又不止于简帖往来而巳一郡之人爲之不平夫能使母逐其子而不顾则是必有以蛊惑其心者矣顾人子不敢言官司亦不必推究庶几子母可以复合也且庄武福州人自称曾请乡举观其词气字画不类士人尝以爲人指引代笔编管当涂自当少知敛戢奸险凶横累有过犯爲朱佥判舘客既导之爲非矣复挟人以讼之朱竟罢去爲张伸舘客则以寻捉学生爲名径登其女之卧榻以致论诉至于挞使婢而使之缢死轻棁官而敢于无礼皆见之讼牒每追到官则先爲凶暴之状以陵驾长官虽宇文侍郎以法从之贵亦不免于无礼官司亦每以士类而曲贷之凡此数事苟未至于甚爲人害者犹可贳也张敷文以宦族故家而庄武乃专其家政若不惩治则张氏家悉归于庄氏两子无所归一家将自此破矣爲政者岂得不爲之动心乎窃谓当涂本非庄武之故乡庄武见系编管之罪人以士类之故且免其断治再将庄武栘徙邻郡则寡妇之谤可以自明孤子之爱可以复合张氏之家不至大破庄武亦不至于棯其罪而犹可以自新但庄武元系得防编管人州郡不敢自专若欲申闻朝省则么麽小官暂摄郡事亦不敢以轻举宝文大卿到日呈
　　汉阳
　　漕司行下放寄庄米
</div>
    <div class="pagination">
<a href="勉斋集_page12.html">上一页</a><span>...</span><a href="勉斋集_page8.html">8</a><a href="勉斋集_page9.html">9</a><a href="勉斋集_page10.html">10</a><a href="勉斋集_page11.html">11</a><a href="勉斋集_page12.html">12</a><span class="current-page">13</span><a href="勉斋集_page14.html">14</a><a href="勉斋集_page15.html">15</a><a href="勉斋集_page16.html">16</a><a href="勉斋集_page17.html">17</a><a href="勉斋集_page18.html">18</a><a href="勉斋集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
