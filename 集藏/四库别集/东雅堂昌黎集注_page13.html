<!DOCTYPE html>
<html>
 <head>
  <meta charset="utf-8"/>
  <title>
   东雅堂昌黎集注 - 第 13 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   东雅堂昌黎集注 - 第 13 页/共 23 页
  </h1>
  <div class="content">
   东雅堂昌黎集注巻十五
　　钦定四库全书
　　东雅堂昌黎集注巻十六
　　书
　　上宰相书【李肇国史补云进士得第谓之前进士公贞元八年登第后又试博学宏辞于礼部又黜于中书此贞元十一年所以上宰相书求仕凡三上不报是年五月东归】
　　正月二十七日前乡贡进士韩愈谨伏光范门下再拜献书相公阁下【书下或有于字时宰相赵憬贾耽卢迈也】诗之序曰菁菁者莪乐育材也君子能长育人材则天下喜乐之矣【或作也】其诗曰菁菁者莪在彼中阿既见君子乐且有仪说者曰菁菁者盛也莪微草也阿大陵也言君子之长育人材若大陵之长育微草能使之菁菁然盛也既见君子乐且有仪云者天下美之之辞也其三章曰既见君子锡我百朋说者曰百朋多之之辞也言君子既长育人材又当爵命之赐之厚禄以宠贵之云尔【赐之赐或作锡之或作以】其卒章曰泛泛杨舟载沈载浮既见君子我心则休说者曰载载也【载载也或作载者载也或作载者舟也或作载舟也】沈浮者物也言君子之于人才无所不取若舟之于物浮沉皆载之云尔既见君子我心则休云者言若此则天下之心美之也【心上或无之字】君子之于人也既长育之又当爵命宠贵之而于其才无所遗焉【邵氏闻见録云退之于文不全用诗书之言如田正先庙碑曰鲁僖公能遵其祖伯禽之烈周天子实命其史臣克作为駧駜泮閟之诗使声于庙其用诗之法如此上宰相书解释菁菁者莪二百余字盖少作也云云】孟子曰君子有三乐王天下不与存焉其一曰乐得天下之英才而教育之此皆圣人贤士之所极言至论古今之所宜法者也然则孰能长育天下之人材将非吾君与吾相乎孰能教育天下之英材将非吾君与吾相乎【然则下或无孰能至相乎十七字欧本云存此则与后相应然亦无孰长人三字则非是】幸今天下无事小大之官各守其职【或作所】钱谷甲兵之问不至于庙堂论道经邦之暇舍此宜无大者焉今有人生二十八年矣【退之以天厯三年戊申生至贞元十一年乙亥二十八年也】名不着于农工商贾之版其业则读书着文歌颂尧舜之道鸡鸣而起孜孜焉亦不为利其所读皆圣人之书杨墨释老之学无所入于其心其所着皆约六经之防而成文抑邪与正辨时俗之所惑【与或作兴】居穷守约【或无守字】亦时有感激怨怼奇怪之辞【怼音队】以求知于天下亦不悖于教化妖淫谀佞诪张之说【诪音辀】无所出于其中四举于礼部乃一得三选于吏部卒无成九品之位其可望一亩之宫其可怀【宫或作宅方云一亩之宫本儒行语公苗蕃志无宫以归今本亦误　今按二字无大利害公用儒行语亦或有之然谓其专用宫字而不得更用宅字则固矣】遑遑乎四海无所归恤恤乎饥不得食【恤恤乎左昭十二年之文恤恤忧貌】寒不得衣濵于死而益固得其所者争笑之忽将弃其旧而新是图求老农老圃而为师悼本志之变化中夜涕泗交颐虽不足当诗人孟子之谓【子之下或有所字】抑长育之使成材其亦可矣教育之使成才其亦可矣抑又闻古之君子相其君也【之字或在君子下或子下别有之字】一夫不获其所若已推而内之沟中今有人生七年而学圣人之道以修其身积二十年【十下或有一字】不得已一朝而毁之是亦不获其所矣伏念今有仁人在上位若不往告之而遂行是果于自弃而不以古之君子之道待吾相也其可乎宁往告焉若不得志则命也【志上或有其字今拟志字衍】其亦行矣洪范曰凡厥庶民有猷有为有守汝则念之不恊于极不罹于咎【二不字或并作弗】皇则受之而康而色曰予攸好德汝则锡之福是皆与善之辞也抑又闻古之人有自进者而君子不逆之矣【君上或无而字】曰予攸好德汝则锡之福之谓也抑又闻上之设官制禄必求其人而授之者非茍慕其才而富贵其身也【或无贵字】盖将用其能理不能用其明理不明者耳下之修巳立诚必求其位而居之者非茍没于利而荣于名也【没或作役国语重耳不没于利注没贪也】盖将推巳之所余以济其不足者耳然则上之于求人下之于求位交相求而一其致焉耳【一其致或作其致一】茍以是而为心则上之道不必难其下下之道不必难其上可举而举焉不必让其自举也【让下或有于字】可进而进焉不必亷于自进也【于下或有其字】抑又闻上之化下【或无之字】得其道则劝赏不必徧加乎天下而天下从焉【则或作其　疑当并有则其字】因人之所欲为而遂推之之谓也【或作矣】今天下不由吏部而仕进者几希矣主上感伤山林之士有逸遗者屡诏内外之臣旁求于四海【求下或有儒雅字雅亦或作士】而其至者盖阙焉岂其无人乎哉亦见国家不以非常之道礼之而不求耳【家下或有之字】彼之处隠就闲者亦人耳其耳目鼻口之所欲其心之所乐其体之所安岂有异于人乎哉今所以恶衣食穷体肤麋鹿之与处猿狖之与居【狖音柚】固自以其身不能与时从顺俯仰【从方作俗　今按后巻与冯宿书云委曲从顺向风承意则诸本作从顺者固韩公常用之语也方本语意拙澁非是】故甘心自絶而不悔焉而方闻国家之仕进者【闻下或有今字】必举于州县然后升于礼部吏部试之以绣绘雕琢之文考之以声势之逆顺章句之短长中其程式者然后得从下士之列虽有化俗之方安边之画不繇是而稍进万不有一得焉【进下或有者字】彼惟恐入山之不深入林之不宻【惟恐或作之恐或无此二字】其影响昧昧惟恐闻于人也今若闻有以书进宰相而求仕者而宰相不辱焉而荐之天子而爵命之而布其书于四方【进或作止而宰而爵或并无而宰而复出天子二字或无于字】枯槁沈溺魁闳寛通之士必且洋洋焉动其心峨峨焉缨其冠于于焉而来矣此所谓劝赏不必徧加乎天下而天下从焉者也因人之所欲为而遂推之之谓者也伏惟览诗书孟子之所指念育才锡福之所以考古之君子相其君之道而忘自进自举之罪思设官制禄之故以诱致山林逸遗之士庶天下之行道者知所归焉【归上或有依字】小子不敢自幸其尝所着文辄采其可者若干首録在异巻冀辱赐观焉【或无敢字或无冀字冀辱或作伏埀】干黩尊严伏地待罪愈再拜后十九日复上书【张子韶曰退之平生本强人而为饥寒所迫累数千言求官于宰相亦可怪也至第二书乃复自比为盗贼管库且云大其声而疾呼矣略不知耻何哉岂作文者其文当如是其心未必然邪】
　　二月十六日前乡贡进士韩愈谨再拜言相公阁下向上书及所着文后待命凡十有九日不得命恐惧不敢逃遁不知所为【或无逃字】乃复敢自纳于不测之诛以求毕其说而请命于左右愈闻之蹈水火者之求免于人也不惟其父兄子弟之慈爱然后呼而望之也将有介于其侧者虽其所憎怨茍不至乎欲其死者则将大其声疾呼而望其仁之也【仁或作人而之下有救字或作人而下无之字　今按此若作人之救则正与下句全字为对而下文再舋其语亦以二字相对但觉其语差凡故今且从方本】彼介于其侧者闻其声而见其事不惟其父兄子弟之慈爱然后往而全之也虽有所憎怨茍不至乎欲其死者则将狂奔尽气濡手足焦火髪救之而不辞也若是者何哉其势诚急而其情诚可悲也愈之彊学力行有年矣愚不惟道之险夷【愚上或有其字而愚下有也字也又或作甚或有其字而无也甚二字】行且不息以蹈于穷饿之水火其既危且亟矣大其声而疾呼矣阁下其亦闻而见之矣【或作欤】其将往而全之欤抑将安而不救欤【不下或有之字】有来言于阁下者曰有观溺于水而爇于火者有可救之道而终莫之救也阁下且以为仁人乎哉不然若愈者亦君子之所宜动心者也或谓愈【下或有曰字】子言则然矣宰相则知子矣如时不可何愈窃谓之不知言者诚其材能不足当吾贤相之举耳【材或作才能不或作不能而无足字相上或无贤字】若所谓时者固在上位者之为耳【或无之字又无也字或并无之耳非也四字之为耳三字或作为之耳皆非是】非天之所为也前五六年时宰相荐闻尚有自布衣防抽擢者与今岂异时哉且今节度观察使及防御营田诸小使等尚得自举判官无间于已仕未仕者【或无使及二字非是闲或作闻或作】问况在宰相吾君所尊敬者而曰不可乎古之进人者或取于盗【礼记杂记曰管仲遇盗取二人焉上以为公臣曰其所与游辟也可人也】或举于管库【礼记檀弓曰赵文子所举于晋国管库之士七十有余家】今布衣虽贱犹足以方于此情隘辞慼不知所裁亦惟少垂怜焉【怜下或有察字】愈再拜
　　后廿九日复上书
　　三月十六日前乡贡进士韩愈谨再拜言相公阁下愈闻周公之为辅相其急于见贤也方一食三吐其哺方一沐三捉其髪【事见史记辅相下或有也字其急或无其字捉或作握】当是时天下之贤才皆已举用奸邪谗佞欺负之徒皆已除去【奸下或有人字无欺字非是】四海皆巳无虞九夷八蛮之在荒服之外者皆已賔贡【之在或无之字】天灾时变昆虫草木之妖皆巳销息天下之所谓礼乐刑政教化之具皆巳修理风俗皆已敦厚动植之物风雨霜露之所霑被者皆已得宜休征嘉瑞麟鳯龙之属皆已备至而周公以圣人之才慿叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而巳岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心【托周公疑此周公字当是国字意下或有以字】如周公之心设使其时辅理承化之功未尽章章如是而非圣人之才而无叔父之亲则将不暇食与沐矣岂特吐哺捉髪为勤而止哉维其如是故于今颂成王之德而称周公之功不衰今阁下为辅相亦近耳天下之贤才岂尽举用奸邪谗佞欺负之徒岂尽除去【或无佞欺字】四海岂尽无虞九夷八蛮之在荒服之外者岂尽賔贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休征嘉瑞麟鳯龙之属岂尽备至其所求尽见之士虽不足以希望盛德至比于百执事【至比或作如比】岂尽出其下哉其所称说岂尽无所补哉今虽不能如周公吐哺捉髪亦宜引而进之察其所以而去就之不宜黙黙而已也愈之待命四十余日矣【余日或作日余】书再上而志不得通足三及门而阍人辞焉惟其昏愚不知逃遁故复有周公之说焉阁下其亦察之【或无此六字】古之士三月不仕则相吊故出彊必载质然所以重于自进者以其于周不可则去之鲁于鲁不可则去之齐于齐不可则去之宋之郑之秦之楚也【之鲁之齐之下或并有于字则去之宋或无则字】今天下一君四海一国舍乎此则夷狄矣去父母之邦矣故士之行道者【道下一有也字】不得于朝则山林而已矣山林者山之所独善自养而不忧天下者之所能安也如有忧天下之心则不能矣故愈毎自进而不知愧焉书亟上足数及门而不知止焉【数音朔】宁独如此而已惴惴焉惟不得出大贤之门下是惧【不得上或有恐字】亦惟少垂察焉渎冒威尊惶恐无已【威尊或作尊威无巳或作无文非是】愈再拜
　　答侯继书【继与公同贞元八年进士第公时以宏词三试于吏部不售故云又为考官所辱此贞元十一年年上宰相书之前也】
　　裴子自城来得足下一书明日又于崔大处【崔大名羣字敦诗】得足下陜州所留书翫而复之不能自休寻知足下不得留仆又为考官所辱【官一作功】欲致一书开足下【开或作闻】并自舒其所怀含意连辞将发复已卒不能成就其说及得足下二书凡仆之所欲进于左右者足下皆以自得之【或无以字　今按以巳通晋宋人书帖多用以字】仆虽欲重累其辞谅无居足下之意外者故絶意不为【虽欲或作虽复或无之意二字】行自念方当逺去潜深伏隩与时世不相闻【行或作亦当或作将隩或作奥或无世字今按行疑当作复】虽足下之思我无所窥寻其声光故不得不
　　有书为别非复有所感发也仆少好学问自五经之外百氏之书未有闻而不求得而不观者然其所志惟在其意义所归至于礼乐之名数隂阳土地星辰方药之书【或无方药二字】未尝一得其门户虽今之仕进者不要此道然古之人未有不通此而能为大贤君子者【子下或有事字者下或有也字】仆虽庸愚毎读书辄用自愧今幸不为时所用无朝夕役役之劳将试学焉力不足而后止犹将愈于汲汲于时俗之所争【一作事】既不得而怨天尤人者此吾今之志也【此句或无今字】惧足下以吾退归因谓我不复能自彊不息【或无我字】故因书奉晓冀足下知吾之退未始不为进而众人之进未始不为退也【或无两之字】既货马即求船东下二事皆不过后月十日有相问者为我谢焉【月十日或只作旬字或无我字此下或有愈再拜字】
　　答崔立之书【立之字斯立贞元四年进士唐进士礼部既登第后吏部试之中其程度然后命之官公贞元八年第进士至是三试吏部不售斯立以书勉之而公以书答之也】
　　斯立足下仆见险不能止动不得时颠顿狼狈失其所操持困不知变以至辱于再三君子小人之所悯笑天下之所背而驰者也【或无也字】足下犹复以为可教贬损道德乃至手笔以问之扳援古昔【扳音攀援于元切】辞义髙逺且进且劝足下之于故旧之道得矣【之于上或无之字得下或有之字】虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也【或无之字】不能默黙聊复自明【自明或作明白】仆始年十六七时未知人事读圣人之书以为人之仕者皆为人耳非有利乎已也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试赋诗策等以相示【赋诗或作诗赋】仆以为可无学而能因诣州县求举有司者好恶出于其心【司下或无者字】四举而后有成亦未即得仕闻吏部有以博学宏词选者人尤谓之才且得美仕就求其术或出所试文章亦礼部之类私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退自取所试读之乃类于俳优者之辞【退下或有因字类于或作类乎】顔忸怩而心不宁者数月【忸音衂怩女夷切】既已为之则欲有所成就【所成或无此二字或无所字】书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚愧焉夫所谓博学者岂今之所谓者乎夫所谓宏辞者岂今之所谓者乎诚使古之豪杰之士若屈原孟轲司马迁相如扬雄之徒进于是选必知其怀慙乃不自进而已耳【或无相如二字】设使与夫今之善进取者竞于防昧之中【或无进者二字】仆必知其辱焉然彼五子者且使生于今之世【五或作数生或作出】其道虽不显于天下其自负何如哉肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛养穷孤【具或作完穷孤或作孤穷】其大得盖欲以同吾之所乐于人耳其他可否自计已熟诚不待人而后知今足下乃复比之献玉者以为必竢工人之剖【工人或作良工】然后见知于天下虽两刖足不为病【卞和献玉刖足事是韩非子刖足下或有而字】且无使勍者再克【或作刖下同　勍渠京切】诚足下相勉之意厚也然仕进者岂舍此而无门哉足下谓我必待是而后进者尤非相悉之辞也【后进或作后振尤非或作非尤非是】仆之玉固未尝献而足固未尝刖足下无为为我戚戚也【或无足下字或无复出为字或并无二为字非是】方今天下风俗尚有未及于古者边境尚有被申执兵者【境或作地或无境字】主上不得怡而宰相以为忧仆虽不贤亦且潜究其得失【或无其字】致之乎吾相荐之乎吾君上希卿大夫之位下犹取一障而乘之【见西汉武帝时匈奴求和亲博士狄山语】若都不可得犹将耕于寛闲之野钓于寂寞之濵求国家之遗事考贤人哲士之终始【终上或有所字】作唐之一经垂之于无穷诛奸谀于既死发潜德之幽光二者将必有一可足下以为仆之玉凡几献而足凡几刖也又所谓勍者果谁哉再克之刑信如何也【刑或作形】士固信于知已微足下无以发吾之狂言【信或作伸吾下或无之字】愈再拜
　　答李翊书【翊或作翺非也贞元十八年陆傪佐主司权德舆于礼部公以李翊荐于傪用是其年登第此书其十七年所作欤吕居仁云退之此书最见其为文养气妙处】
　　六月二十六日【或无此六字】愈白李生足下生之书辞甚髙而其问何下而恭也【而恭或作之恭非是】能如是谁不欲告生以其道道德之归也有日矣况其外之文乎【外或作余非是】抑愈所谓望孔子之门墙而不入于其宫者焉足以知是且非邪【者下或有也字焉或作乌】虽然不可不为生言之生所谓立言者是也【或无者字】生所为者与所期者甚似而几矣抑不知生之志蕲胜于人而取于人邪【取于人或无于字下一语同】将蕲至于古之立言者邪蕲胜于人而取于人则固胜于人而可取于人矣将蕲至于古之立言者【下或有邪字非是】则无望其速成无诱于势利养其根而竢其实加其膏而希其光根之茂者其实遂膏之沃者其光晔仁义之人其言蔼如也抑又有难言者愈之所为不自知其至犹未也虽然学之二十余年矣【余年或作年余】始者非三代两汉之书不敢观【两或作秦】非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戛戛乎其难哉其观于人【下或有也字】不知其非笑之为非笑也如是者亦有年犹不改然后识古书之正伪与虽正而不至焉者昭昭然白黑分矣而务去之乃徐有得也当其取于心而注于手也汩汩然来矣【汩音聿】其观于人也笑之则以为喜誉之则以为忧以其犹有人之说者存也【二则字下或并有心字】如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉【后或作后】虽然不可以不养也行之乎仁义之途游之乎诗书之源无迷其途无絶其源【或作府无絶其源亦作无虚其府】终吾身而已矣气水也言浮物也水大而物之浮者大小毕浮气之与言犹是也气盛则言之短长与声之髙下者皆宜虽如是其敢自谓几于成乎虽几于成其用于人也奚取焉虽然待用于人者其肖于器邪用与舍属诸人【或无邪字而有则时用焉四字或并有邪字】君子则不然处心有道行已有方用则施诸人【施或作垂】舍则传诸其徒垂诸文而为后世法如是者其亦足乐乎其无足乐也【或作乎】有志乎古者希矣【古下或有人字】志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之愈白【樊汝霖云自三代以还陵夷至于江左斯文梫地唐兴贞观开元之盛终莫能起至贞元末而公出于是以六经之文为诸儒唱其观于人也笑之则心以为喜者大声不入于里耳而不笑不足以为道此公所以喜若人人皆见而说之而誉之斯亦浅矣此所以为忧李汉所谓时人始而惊中而笑且排先生益坚终而翕然以定者其此之谓乎王荆公乃云力去陈言夸末俗可怜无补费精神好诋之过也汩汩然来矣浩乎其沛然者皇甫持正谕业所云韩吏部之文如长江秋注千里一道老苏上欧阳书亦云韩子之文如长江大河浑浩流转者是也】
　　重答翊书【答下或有李字】
　　愈白李生生之自道其志可也其所疑于我者非也人之来者虽其心异于生其于我也皆有意焉君子之于人无不欲其入于善【入杭本作人非是】宁有不可告而告之孰有可进而不进也言辞之不酬礼貌之不答虽孔子不得行于互乡宜乎余之不为也【方从三本无于字非是余或作愈】茍来者吾斯进之而已矣乌待其礼逾而情过乎虽然生之志求知于我邪求益于我邪其思广圣人之道邪其欲善其身而使人不可及邪【其思上或有求字及邪或作及也】其何汲汲于知而求待之殊也贤不肖固有分矣生其急乎其所自立而无患乎人不已知未尝闻有响大而声微者也况愈之于生恳恳邪属有腹疾无聊不果自书【属下或无有字不下或无果字】愈白
　　代张籍与李浙东书【或作浙东观察李中丞或注巽字元和五年八月以巽兼御史中丞充浙东观察使张籍时为太常寺太祝病眼京师公于是为之代书】
　　月日前某官某谨东向再拜寓书浙东观察使中丞李公阁下【寓或作献或无使字】籍闻议论者皆云方今居古方伯连帅之职坐一方得专制于其境内者【云上或无皆字云下或无方字又无得字】惟阁下心事荦荦【荦吕角切】与俗辈不同籍固以藏之胷中矣近者阁下从事李恊律翺到京师籍于李君友也【友上或有朋字】不见六七年闻其至驰往省之问无恙外不暇出一言且先贺其得贤主人李君曰子岂尽知之乎吾将尽言之【言下无之字】数日籍益闻所不闻【不闻或作未尝】籍私独喜常以为自今已后【巳或作以】不复有如古人者于今忽有之退自悲不幸两目不见物无用于天下【退下或有而字】胷中虽有知识家无钱财寸步不能自致今去李中丞五千里何由致其身于其人之侧开口一吐出胷中之竒乎因饮泣不能语【或无能字】既数日复自奋曰无所能人乃宜以盲废有所能人虽盲当废于俗辈不当废于行古人之道者【所能或并无所字】浙水东七州户不下数十万【十或作百】不盲者何限李中丞取人固当问其贤不贤不当计盲与不盲也【计下或有其字】当今盲于心者皆是若籍自谓独盲于目尔其心则能别是非【别上或有计字是非或作非是】若赐之坐而问之其口固能言也幸未死实欲一吐出心中平生所知见【或无心中字或无见字】閤下能信而致之于门邪【致或作置】籍又善于古诗【于或作为】使其心不以忧衣食乱閤下无事时一致之座侧使跪进其所有閤下慿几而听之未必不如听吹竹殚丝敲金击石也【方云校本一云敲当作防唐人多使敌字如卢全诗敌金摐玉击或作拊或无之　今按方说敌字甚怪所引卢仝诗当亦是误本耳】夫盲者业专于艺必囗故乐工皆盲【诸本专字在必字下今从文苑但文苑必作也而下缺一字疑是精字更详之】籍傥可与此辈比并乎【或无籍字或无比乎二字　今按并字疑衍】使籍诚不以蓄妻子忧饥寒乱心有钱财以济医药其盲未甚庶几其复见天地日月【几下或无其字】因得不废则自今至死之年皆閤下之赐【下或有也字】閤下济之以已絶之年赐之以既盲之视其恩轻重大小籍宜如何报也閤下裁之度之【裁下或无之字】籍慙腼再拜
　　答李秀才书【李下或有师锡字或注图南字李观卒于贞元十年此书云故友元賔则当在十年后作】
　　愈白故友李观元賔十年之前示愈别呉中故人诗六章其首章则吾子也盛有所称引元賔行峻洁清其中狭隘不能苞容【苞或作包】于寻常人不肯茍有论说因究其所以于是知吾子非庸众人【或有复出庸字或作庸庸之众】时吾子在吴中其后愈出在外无因縁相见元賔既殁其文益可贵重思元賔而不见见元賔之所与者则如元賔焉【杭本无既没以下八字非是与方作以　今按方以以与可通用故从杭本作以然孰若从诸本之为正邪】今者辱惠书及文章观其姓名元賔之声容怳若相接读其文辞【文辞阁杭本作命辞云元賔所命意于辞也今按此文辞指李生所作耳非谓元賔之辞也正使实谓元賔之辞作命辞亦无理】见元賔之知人交道之不汚甚矣子之心有似于吾元賔也【矣或作乎于或作乎】子之言以愈所为不违孔子不以琢雕为工将相从于此愈敢自爱其道而以辞让为事乎然愈之所志于古者不惟其辞之好好其道焉尔读吾子之辞而得其所用心将复有深于是者与吾子乐之况其外之文乎【与或作欤属上句非是】愈顿首答陈生书【生下或有商字或注师锡字陈生以书求速化之术于公公以待已以信事亲以诚而告之此与子张学干禄孔子告之以言寡尤行寡悔之説无异君子之言自众人视之虽若迂濶而其理实如此】
　　愈白陈生足下今之负名誉享显荣者在上位几人足下求速化之术不于其人乃以访愈是所谓借听于聋求道于盲虽其请之勤勤教之云云未有见其得者也【或无有字　今按有字或当在此句其字下】愈之志在古道又甚好其言辞观足下之书及十四篇之诗亦云有志于是矣而其所问则名所慕则科故愈疑于其对焉虽然厚意不可虚辱聊为足下诵其所闻盖君子病乎在巳而顺乎在天待巳以信而事亲以诚所谓病乎在已者仁义存乎内彼圣贤者能推而广之而我蠢焉为众人【蠢焉或作蠢然】所谓顺乎在天者贵贱穷通之来平吾心而随顺之不以累于其初所谓待已以信者巳果能之人曰不能勿信也巳果不能人曰能之勿信也孰信哉信乎已而已矣【方从阁杭本无果不至信也十字文録并上已字亦无今按此阁杭本之谬全无文理而方信之误矣】所谓事亲以诚者尽其心不夸于外先乎其质后乎其文者也【后上或有而字】尽其心不夸于外者不以已之得于外者为父母荣也名与位之谓也先乎其质者行也后乎其文者饮食防甘以其外物供养之道也【行上或有文字防甘或作甘防道下或有者字非是】诚者不欺之名也待于外而后为养薄于质而厚于文斯其不类于欺欤果若是子之汲汲于科名以不得进为亲之羞者惑也速化之术如是而已古之学者惟义之问诚将学于太学愈犹守是说而竢见焉【犹或作独见下或有知字见胡甸切公时为博士也】愈白
　　与李翺书【与或作答】
　　使至辱足下书【或无足下字】欢愧来并不容于心嗟乎子之言意皆是也仆虽巧说何能逃其责邪然皆子之爱我多重我厚不酌时人待我之情而以子之待我之意使望于时人也仆之家本穷空重遇攻刼【贞元十五年宣武军乱】衣服无所得养生之具无所有家累仅三十口携此将安所归托乎舍之入京不可也挈之而行不可也足下将安以我为谋哉【此句或无将安】此一事耳足下谓我入京城有所益乎【谓上或有诚字城或作诚】仆之有子犹有不知者【之下或有所字】时人能知我哉持仆所守驱而使奔走伺候公卿间开口论议其安能有以合乎【驱或作执　今按作驱即属下句作执即属上句详下文亦有复驱之使就其故地之文而持守执三守语太繁复故当以驱为正】仆在京城八九年【谓应进士时】无所取资日求于人以度时月当时行之不觉也今而思之如痛定之人思当痛之时不知何能自处也今年加长矣【长下或有已字非是】复驱之使就其故地是亦难矣所贵乎京师者不以明天子在上贤公卿在下布衣韦带之士谈道义者多乎【不以上或有得字】以仆皇皇于其中能上闻而下达乎其知我者固少【或无我字】知而相爱不相忌者又加少内无所资外无所从终安所为乎嗟乎子之责我诚是也爱我诚多也今天下之人有如子者乎【或无今字】自尧舜以来士有不遇者乎无也子独安能使我洁清不洿而处其所可乐哉【或无安字】非不愿为子之所云者【为或作如】力不足势不便故也仆于此岂以为大相知乎【此谓张建封幕府谓在南阳公幕中也】累累随行役役逐队饥而食饱而嬉者也【饱而嬉或作渴而饮杭本嬉作悲云悲者悲其不得所从故也皆非是】其所以止而不去者以其心诚有爱于仆也然所爱于我者少不知我者犹多吾岂乐于此乎哉将亦有所病而求息于此也【所爱或作其爱少上或有尤字非是知下或有于字犹或作尤非是吾下或无岂字】嗟乎子诚爱我矣子之所责于我者诚是矣然恐子有时不暇责我而悲我不暇悲我而自责且自悲也及之而后知履之而后难耳孔子称顔回一箪食一瓢饮【孔子上或有昔者字瓢饮下一有在陋巷字】人不堪其忧回也不改其乐彼人者有圣者为之依归【圣上或无有字依上或无之字】而又有箪食瓢饮足以不死【食去声】其不忧而乐也岂不易哉若仆无所依归无箪食无瓢饮无所取资则饿而死其不亦难乎子之闻我言亦悲矣嗟乎子亦慎其所之哉离违乆乍还侍左右当日懽喜故专使驰此候足下意并以自解【此候杭本作候此　今按此与与孟东野书春已时尽相似说已见于彼矣】愈再拜









　　东雅堂昌黎集注巻十六
　　钦定四库全书
　　东雅堂昌黎集注巻十七
　　书
　　上张仆射书【建封字本立兖州人贞元四年为徐州刺史徐泗濠节度使十二年加检校右仆射公以十五年二月脱汴州之乱依建封于徐秋建封辟为节度推官至是供职书意以晨入夜归为不可其不谄屈于富贵之人可知矣】
　　九月一日愈再拜受牒之明日在使院中有小吏持院中故事节目十余事来示愈其中不可者有自九月至明年二月之终皆晨入夜归非有疾病事故輙不许出当时以初受命不敢言古人有言曰人各有能有不能若此者非愈之所能也【愈下或无之字】抑而行之必发狂疾上无以承事于公忘其将所以报德者【忘或作望非是】下无以自立防失其所以为心【防或作哀或校作皆非是】夫如是则安得而不言凡执事之择于愈者非为其能晨入夜归也必将有以取之茍有以取之虽不晨入而夜归其所取者犹在也【或无将字与而字所取下亦无者字】下之事上不一其事上之使下不一其事量力而任之度才而处之其所不能不彊使为是故为下者不获罪于上为上者不得怨于下矣【或作也】孟子有云今之诸侯无大相过者以其皆好臣其所教而不好臣其所受教【诸本皆如此阁本二教字并作命方从杭蜀苑教作受命所受教作所以受命云考孟子上语当作受命　今按依孟子则上语不当有受字下语不当有以字而二命字本皆作教童而习者皆能知之不知方氏何据而云考孟子上语当作受命也】今之时与孟子之时又加逺矣皆好其闻命而奔走者不好其直已而行道者闻命而奔走者好利者也直巳而行道者好义者也未有好利而爱其君者未有好义而忘其君者【文苑而爱作而能爱而忘作而不爱二语并无者字】今之王公大人惟执事可以闻此言惟愈于执事也可以此言进【此言进或作言此言或作言此事】愈蒙幸于执事其所从旧矣若寛假之使不失其性加待之使足以为名寅而入尽辰而退申而入终酉而退【终或作中】率以为常亦不废事天下之人闻执事之于愈如是也【闻下或无执事之三字】必皆曰执事之好士也如此【好或作待杭蜀文苑只此句有也字余并无今从之】执事之待士以礼如此执事之使人不枉其性而能有容如此执事之欲成人之名如此执事之厚于故旧如此又将曰韩愈之识其所依归也如此【阁本惟此句有也字余并无今从之】韩愈之不謟屈于富贵之人如此韩愈之贤能使其主待之以礼如此【能上或无贤字】则死于执事之门无悔也【则上或有茍如此三字】若使随行而入逐队而趋言不敢尽其诚道有所屈于巳【或无所字】天下之人闻执事之于愈如此皆曰执事之用韩愈哀其穷收之而巳耳韩愈之事执事不以道利之而巳耳茍如是虽日受千金之赐一嵗九迁其官感恩则有之矣将以称于天下曰知巳知巳则未也【或无复出知巳二字】伏惟哀其所不足【哀下方有察字按下方合有察字此不当有】矜其愚不録其罪察其辞而垂仁采纳焉愈恐惧再拜
　　答胡生书【或作胡直均均或作钧李肇国史补云文公引致后辈为求科第多有投书请益者人谓韩门弟子云直均之求谒于公望其称荐于公卿为科第计公答之以不知者乃用是为谤信当时韩门弟子之众也直均其后竟登贞元十九年第亦公称道所致耶】
　　愈顿首胡生秀才足下雨不止薪刍价益高生逺客懐道守义非其人不交得无病乎斯须不展思想无已【斯须或作顷渴或作倾渴皆非是】愈不善自谋口多而食寡然犹月有所入以愈之不足知生之穷也至于是而不悔非信道笃者其谁能之所示千百言略不及此而以不屡相见为忧谢相知为急谋道不谋食乐以忘忧者生之谓也顾无以当之如何【当或作答】夫别是非分贤与不肖公卿贵位者之任也愈不敢有意于是如生之徒于我厚者知其贤时或道之于生未有益也【未有下或有所字】不知者乃用是为谤不敢自爱惧生之无益而有伤也如之何若曰彼有所合吾不利其求则庶可矣【或无其字　今按后巻答陈商书云文虽工不利于求则此其字亦当作于】生又离乡邑去亲爱甘辛苦而不厌者本非为是也如之何愈之于生既不变矣戒生无以示愈者语于人【语或作谓】用息不知者之谤生慎从之讲礼释友二篇比旧尤佳【或作嘉又作加】志深而喻切因事以陈辞古之作者正如是尔愈顿首
　　与于襄阳书【与或作上于頔字允元贞元十四年九月以工部尚书为山南东道节度使頔音廸】
　　七月三日【书称守国子四门博士当在贞元十八年秋也】将仕郎守国子四门博士韩愈谨奉书尚书阁下士之能享大名显当世者莫不有先达之士负天下之望者为之前焉【士之上或有夫字达或作进】士之能垂休光照后世者亦莫不有后进之士负天下之望者为之后焉莫为之前虽美而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之疎也其故在下之人负其能不肯謟其上上之人负其位不肯顾其下故高材多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣未尝敢以闻于人【矣下或有而字】侧闻阁下抱不世之才【抱阁杭蜀本作苞文选包多作苞陈寔碑所谓苞灵曜之纯是也蜀世下仍有出字文苑有出人字　今按韩公未必固用选语且从诸本作抱】特立而独行道方而事实【立下或无而字】巻舒不随乎时文武唯其所用岂愈所谓其人哉抑未闻后进之士有遇知于左右获礼于门下者岂求之而未得邪【或无而字】将志存乎立功而事专乎报主【将或作其】虽遇其人未暇礼邪何其宜闻而久不闻也愈虽不材其自处不敢后于恒人阁下将求之而未得欤古人有言请自隗始【郭隗答燕昭王语事见史记战国策言下或有曰字非是　隗五贿切】愈今者惟朝夕刍米仆赁之资是急不过费阁下一朝之享而足也【享或作宴】如曰吾志存乎立功而事专乎报王【功下或无而字】虽遇其人未暇礼焉【或作哉非是】则非愈之所敢知也世之龊龊者既不足以语之【以一作与以与义通　龊测角切】磊落竒伟之人【磊鲁猥切】又不能听焉则信乎命之穷也谨献旧所为文一十八首如赐览观亦足知其志之所存愈恐惧再拜
　　与崔羣书【羣字敦诗清河人贞元八年中进士第时为宣州判官而公为国子四门博士】
　　自足下离东都【公时在徐州幕】凡两度枉问寻承巳达宣州主人仁贤同列皆君子【贞元十二年八月以崔衍为宣歙观察使羣与李博俱在幕府公送杨仪之序亦云当今藩翰之宾客惟宣州多贤与之游者二人焉陇西李博清河崔羣】虽抱羁旅之念亦且可以度日无入而不自得乐天知命者固前修之所以御外物者也况足下度越此等百千辈【或无百千辈三字　今按诸本及详文势皆当有此三字但不知指何人而言耳】岂以出处近逺累其灵台邪【灵台字见庄子】宣州虽称清凉高爽然皆大江之南风土不并以北将息之道当先理其心心闲无事然后外患不入【或无无事二字患或作达或无不入二字皆非是】风气所宜可以审备小小者亦当自不至矣足下之贤虽在穷约犹能不改其乐况地至近官荣禄厚亲爱尽在右左者邪所以如此云云者以为足下贤者宜在上位托于幕府则不为得其所是以及之乃相亲重之道耳非所以待足下者也【也上或无者字】仆自少至今从事于往还朋友闲一十七年矣日月不为不久所与交往相识者千百人非不多【或无所与二字】其相与如骨肉兄弟者亦且不少或以事同或以艺取或慕其一善或以其久故或初不甚知而与之已密其后无大恶因不复决舍或其人虽不皆入于善而于巳已厚虽欲悔之不可【悔之下或有亦字不可或作可乎】凡诸浅者固不足道深者止如此【诸或作此或无诸字】至于心所仰服考之言行而无瑕尤【服或作伏言或作百又无尤字皆非是】窥之阃奥而不见畛域明白淳粹辉光日新者惟吾崔君一人仆愚陋无所知晓然圣人之书无所不读其精麤巨细出入明晦虽不尽识抑不可谓不渉其流者也以此而推之以此而度之诚如足下出羣拔萃无谓仆何从而得之也与足下情义宁须言而后自明邪【自明或作明白非是】所以言者惧足下以为吾所与深者多不置白黒于胷中耳【为上或无以字】既谓能粗知足下而复惧足下之不我知亦过也比亦有人説足下诚尽善尽美抑犹有可疑者仆谓之曰何疑疑者曰君子当有所好恶好恶不可不明【上好恶字或作法非是然本字亦未安】如清河者人无贤愚无不説其善伏其为人以是而疑之耳【伏或作服或无耳字】仆应之曰凤皇芝草贤愚皆以为美瑞青天白日奴亦知其清明譬之食物【食上或有于字】至于遐方异味则有嗜者有不嗜者至于稻也粱也脍也防也【防音蔗】岂闻有不嗜者哉疑者乃解解不解于吾崔君无所损益也【于吾或作吾于非是或无所字】自古贤者少不肖者多自省事已来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死【旋或作旅非是】不贤者或至眉寿不知造物者意竟如何【或无意字非是】无乃所好恶与人异心哉又不知无乃都不省记任其死生寿夭邪未可知也人固有薄卿相之官千乗之位而甘陋巷菜羮者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者邪崔君崔君无怠无怠【或作崔君无怠崔君无怠】仆无以自全活者从一官于此转困穷甚思自放于伊颍之上当亦终得之【伊颍二水名颍之或作颍水】近者尤衰惫【蒲拜切】左车第二牙无故动揺脱去【左氏僖公五年辅车相依唇亡齿寒注云车谓车牙　车尺奢切】目视昏花寻常闲便不分人顔色两鬓半白头髪五分亦白其一须亦有一茎两茎白者【亦白或作已白其一或无一字鬓或作鬓】仆家不幸诸父诸兄皆康彊早世如仆者又可以图于久长哉以此忽忽思与足下相见一道其懐小儿女满前能不顾念【或无小字或无女字满下或有眼字能不或作不能非是】足下何由得归北来仆不乐江南官满便终老嵩下足下可相就仆不可去矣珍重自爱慎饮食少思虑惟此之望愈再拜
　　与陈给事书【京字庆复大厯元年中进士第贞元十九年将禘京奏禘祭必尊太祖正昭穆帝嘉之自考功员外迁给事中公于十九年冬贬阳山此书当在京迁给事后作】
　　愈再拜愈之获见于阁下有年矣始者亦尝辱一言之誉贫贱也衣食于奔走不得朝夕继见其后阁下位益尊伺候于门墙者日益进【候下或无于字】夫位益尊则贱者日隔【或无益字或无日字】伺候于门墙者日益进则爱慱而情不专愈也道不加修而文日益有名夫道不加修则贤者不与文日益有名则同进者忌始之以日隔之疏加之以不专之望以不与者之心而听忌者之説由是阁下之庭无愈之迹矣【专上杭本有辱字忌者或作忌始生之迹上或有也字皆非是】去年春亦尝一进谒于左右矣温乎其容若加其新也【若上或有其字也下或有矣字下句亦然皆非是或又疑加当作嘉乃与下文闵字为对】属乎其言若闵其穷也【属或厉或从文苑云属者犹附属连属之属决非厉字也】退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容若不察其愚也悄乎其言若不接其情也【若上或并有其字愚或作言其情或作于情】退而惧也不敢复进今则释然悟翻然悔曰其邈也乃所以怒其来之不继也其悄也乃所以示其意也【示或作不尽】不敏之诛无所逃避不敢遂进輙自疏其所以并献近所为复志赋已下十首为一巻巻有标轴【所为下或有文字下下或有赋字非是】送孟郊序一首生纸冩【邵氏闻见録云唐人有生纸有熟纸所谓妍妙辉光者其法不一生纸非有防故不用退之云送孟郊序用生纸急于自解不暇择耳今人少有知者】不加装饰皆有楷字注字处【楷下或无字字】急于自解而谢不能竢更冩閤下取其意而略其礼可也【意或作言】愈恐惧再拜
　　答冯宿书【宿字拱之婺州东阳人公同年进士分教东都时作】
　　垂示仆所阙非情之至仆安得闻此言【或无得字】朋友道缺絶久【诸本久下有矣字方从阁杭本云汉武纪夷狄无义所从来久语自此也　今按矣字有无无利害姑从方本但未有以见其必用汉纪中语而决无此字耳】无有相箴规磨切之道仆何幸乃得吾子仆常闵时俗人有耳不自闻其过懔懔然惟恐已之不自闻也【懔音凛】而今而后有望于吾子矣然足下与仆交久仆之所守足下之所熟知在京城时嚣嚣之徒【嚣音枵】相訾百倍【訾音紫】足下时与仆居【仆居或作并居或无仆字或无居字】朝夕同出入起居亦见仆有不善乎然仆退而思之虽无以获罪于人亦有以获罪于人者【思下或无之字下获字或作服　今按二句皆云获罪于人恐有误字作服亦无理疑上句人字或是天字更详之】仆在京城一年不一至贵人之门人之所趋仆之所傲与巳合者则从之游不合者虽造吾庐未尝与之坐【造或作居】此岂徒足致谤而已不戮于人则幸也追思之可为战栗寒心故至此已来【已或作以】尅已自下虽不肖人至未尝敢以貎慢之况时所尚者邪以此自谓庶几无时患不知犹复云云也闻流言不信其行【礼记儒行久不相见闻流言不信其行　行下孟切】呜呼不复有斯人也君子不为小人之恟恟而易其行【或无而字恟许勇切】仆何能尔委曲从顺向风承意【向或作望】汲汲恐不得合犹且不免云云命也可如何【且下或有惧字或无可字】然子路闻其过则喜禹闻昌言则下车拜【此本孟子之説车下或有而字】古人有言曰告我以吾过者吾之师也【过上或无吾字】愿足下不惮烦茍有所闻必以相告吾亦有以报子不敢虚也不敢忘也【下或有愈再拜字与卫中行书同或作顿首】
　　与卫中行书【中行字大受御史中丞晏之子贞元九年进士公始从董晋汴州张建封徐州二公甫卒而军皆乱大受喜公脱祸以书遗公公后寓东都作此书与之故言其穷居之状云】
　　大受足下辱书为赐甚大然所称道过盛岂所谓诱之而欲其至于是欤不敢当不敢当其中择其一二近似者而窃取之【一下或无二字】则于交友忠而不反于背面者少似近焉亦其心之所好耳行之不倦则未敢自谓能尔也不敢当不敢当【或无此六字】至于汲汲于富贵以救世为事者皆圣贤之事叶知其智能谋力能任者也【谋上或无能字谋下或有与字而属下句】如愈者又焉能之始相识时方甚贫衣食于人其后相见于汴徐二州仆皆为之从事日月有所入比之前时丰约百倍足下视吾饮食衣服亦有异乎然则仆之心或不为此汲汲也其所不忘于仕进者亦将小行乎其志耳此未易遽言也凡祸福吉凶之来似不在我惟君子得祸为不幸而小人得祸为恒君子得福为恒而小人得福为幸【为幸或作为不幸非是】以其所为似有以取之也必曰君子则吉小人则凶者不可也【吉下或有而字】贤不肖存乎已贵与贱祸与福存乎天【石大任曰韩愈谓贵与贱祸与福存乎天以予观之贵与贱存乎天可也祸与福存乎天则不可也盖祸与福在巳而已孟子曰祸福无不自已求之者是祸与福皆存乎已欤】名声之善恶存乎人存乎巳者吾将勉之存乎天存乎人者吾将任彼而不用吾力焉其所守者岂不约而易行哉足下曰命之穷通自我为之吾恐未合于道足下徴前世而言之则知矣若曰以道德为已任穷通之来不接吾心则可也穷居荒凉草树茂密出无驴马因与人絶一室之内有以自娯足下喜吾复脱祸乱不当安安而居迟迟而来也【而居或作于居非是】上张仆射第二书【公此书谏张建封击毬事第二书者或指前论晨入夜归为第一书也观堂刘夷叔云退之谏张仆射击毬书才数百言使人意动神悚子厚劝李睦州服气书费千余言乃反缓而不切人才相去不可及哉】
　　愈再拜以击毬事諌执事者多矣【諌或作陈】諌者不休执事不止此非为其乐不可舍其諌不足听故哉【阁本蜀本如此而或从诸本哉作也今以下两句推之作哉近是盖此非至故哉十五字当作一句读之乃得其意或者又云哉字恐是邪字声讹为也今作邪字读之文理尤顺】諌不足听者辞不足感心也【心上或有人字】乐不可舍者患不能切身也【身上一有人字】今之言毬之害者必曰有危堕之忧【堕或作坠下同】有激射之虞小者伤面目大者残形躯执事闻之若不闻者其意必曰进若习熟则无危堕之忧避能便防则免激射之虞小何伤于面目大何累于形躯者哉愈今所言皆不在此其指要非以他事外物牵引相比也特以击毬之闲之事明之耳【事上或无之字】马之与人情性殊异至于筋骸之相束血气之相持安佚则适劳顿则疲者同也乗之有道歩骤折中少必无疾老必后衰及以之驰毬于场荡揺其心腑振挠其骨筋【或作筋骨】气不及出入走不及廻旋逺者三四年近者一二年无全马矣然则毬之害于人也决矣【诸本皆如此杭本决下无矣字　今按上句有矣字此句亦须有矣字语势方杀杭本只是偶然脱漏不谓后人信之过甚而使韩公为是歇后不了之语也今当以诸本为正】凡五藏之系络甚微坐立必悬垂于胷臆之闲【臆或作腹】而以之颠顿驰骋呜呼其危哉春秋传曰夫有尤物足以移人茍非德义则必有祸【左氏昭二十八年叔向之辞】虽岂弟君子神明所扶持然广虑之深思之亦养寿命之一端也【虽或作惟或无一字】愈恐惧再拜
　　与冯宿论文书【或无论文字公此书于汴州作】
　　辱示初筮赋【筮或作仕】实有意思但力为之古人不难到但不知直似古人亦何得于今人也【何下或有有字或有有字而无得字】仆为文久每自称意中以为好则人必以为恶矣【则人或作即人必下或无以字】小称意人亦小怪之【亦上或有即字】大称意即人必大怪之也时时应事作俗下文字下笔令人慙及示人则人以为好矣【俗下下或无文字二字而有者字则人或无则字】小慙者亦防谓之小好大慙者即必以为大好矣不知古文直何用于今世也然以竢知者知耳【直或作眞或无今字然以或作然而】昔扬子云着太人皆笑之子云之言曰【或无之言二字】世不我知无害也后世复有扬子云必好之矣子云死近千载竟未有扬子云可叹也其时桓谭亦以为雄书胜老子【或无为字】老子未足道也子云岂止与老子争彊而巳乎此未为知雄者【未为或作不为】其弟子侯芭颇知之以为其师之书胜周易【师上或无其字】然侯之他文不见于世不知其人果如何耳以此而言作者不祈人之知也明矣直百世以竢圣人而不惑质诸神而不疑耳【或作矣】足下岂不谓然乎近李翺从仆学文颇有所得然其人家贫多事未能卒其业有张籍者年长于翺【长上或无年字】而亦学于仆其文与翺相上下一二年业之庶几乎至也【几下或有至字】然闵其弃俗尚而从于寂寞之道以之争名于时也【此下或有未知果能不叛去乎八字乂或疑此句上有然字意无所承恐所増多八字当在然字之上未知是否】久不谈聊感足下能自进于此故复发愤一道【久下或有而字非是】愈再拜与祠部陆员外书【外下或有荐士字贞元十八年中书舍人权德舆典贡举陆傪佐之公时为四门博士荐侯喜等十人于傪尉迟汾侯云长沈杞李翊皆以其年登科侯喜以十九年刘述古以二十一年李绅以元和元年张后余张苰以二年皆相继登科独韦羣玉不见于记非公荐进之力欤宜当是时皆争为韩门弟子也】
　　执事好贤乐善孜孜以荐进良士明白是非为已任方今天下一人而已愈之获幸于左右其足迹接于门墙之间【或无迹字】陞乎堂而望乎室者亦将一年于今矣念虑所及輙欲不自疑外竭其愚而道其志况在执事之所孜孜为巳任者得不少助而张之乎诚不自识其言之可采与否其事则小人之事君子尽心之道也天下之事【天下之事或作天下之士谓有待而为则事字为当】不可遽数又执事之志或有待而为未敢一二言也今但言其最近而切者尔执事之与司贡士者相知诚深矣【诚或作识】彼之所望于执事执事之所以待乎彼者可谓至而无间疑矣【或无矣字】彼之职在乎得人执事之志在乎进贤如得其人而授之所谓两得其求顺乎其必从也执事之知人其亦博矣夫子之言曰举尔所知然则愈之知者亦可言矣【或作矣或作也】文章之尤者有侯喜者【贞元十九年喜中进士第终国子主簿】侯云长者【贞元十八年云长中进士第】喜之家在开元中衣冠而朝者兄弟五六人及喜之父仕不达弃官而归喜率兄弟操耒耜而耕于野【或无于野字】地薄而赋多不足以养其亲则以其耕之暇【其耕之暇或作非耕之时或作其暇之时】读书而为文以干于有位者而取足焉喜之文章学西京而为也【京或作汉或作汉西京】举进士十五六年矣云长之文执事所自知其为人淳重方实可任以事其文与喜相上下有刘述古者【贞元二十一年述古中进士弟】其文长于为诗文丽而思深当今举于礼部者其诗无与为比而又工于应主司之试其为人温良诚信无邪佞诈妄之心【邪佞诈妄或作邪妄诈伪或作邪妄诈佞】彊志而婉容和平而有立其趋事静以敏着美名而负屈称者其日已久矣【或无矣字或作为日久矣】有韦羣玉者【贞元十七年吏部侍郎韦夏卿为京兆尹公所荐十人九弟独羣玉不见于登科记岂有司逺嫌而黜之耶摭言云韦纾即羣玉也】京兆之从子其文有可取者其进而未止者也其为人贤而有材【方作行　今按贤即是有行方语为赘】志刚而气和乐于荐贤为善其在家无子弟之过居京兆之侧遇事輙争不从其令而从其义求子弟之贤而能业其家者羣玉是也【能上或无而字】凡此四子皆可以当执事首荐而极论者主司疑焉则以辨之问焉则以告之未知焉则殷勤而语之【语或作论或无有字】期乎有成而后止可也有沈杞者【贞元十八年杞中进士第】张苰者【元和二年中进士第苰或作与登科记同】尉迟汾者【贞元十八年汾中进士第】李绅者【绅元和元年进士第防昌中为相】张后余者【元和三年后余中进士第】李翊者【贞元十八年翊中进士第】或文或行皆出羣之才也凡此数子与之足以收人望得才实主司疑焉则与解之【与解或作以解】问焉则以对之广求焉则以告之可也往者陆相公司贡士【贞元八年陆贽知举贾棱等二十二人登第八与焉】考文章甚详愈时亦幸在得中【或无幸字】而未知陆之得人也其后一二年所与及第者皆赫然有声原其所以亦由梁补阙肃王郎中础佐之【肃字敬之础大厯七年中第】梁举八人无有失者【欧阳詹传云詹与韩愈李观李纬崔羣王涯冯宿庾承宣聨第天下下选时称龙虎榜梁举八人疑此是也】其余则王皆与谋焉陆相之考文章甚详也待梁与王如此不疑也梁与王举人如此之当也【人下或无如此字】至今以为美谈自后主司不能信人人亦无足信者故蔑蔑无闻【蔑蔑或作蔑然】今执事之与司贡士者有相信之资谋行之道【谋上或有与字】惜乎其不可失也方今在朝廷者多以游防娯乐为事独执事眇然高举有深思长虑为国家树根本之道宜乎小子之以此言闻于左右也愈恐惧再拜








　　东雅堂昌黎集注巻十七
　　钦定四库全书
　　东雅堂昌黎集注巻十八
　　书
　　与凤翔邢尚书书【或作京西节度使邢尚书邢谓邢君牙也】
　　愈再拜布衣之士身居穷约不借势于王公大人则无以成其志王公大人功业显著不借誉于布衣之士则无以广其名是故布衣之士虽甚贱而不谄王公大人虽甚贵而不骄其事势相须其先后相资也今閤下为王牙为国藩垣威行如秋仁行如春戎狄弃甲而逺遁朝廷高枕而不虞是岂负大丈夫平生之志愿哉岂负明天子非常之顾遇哉【下岂上或有是字】赫赫乎洸洸乎【或无洸洸乎三字洸音光】功业逐日以新名声随风而流宜乎讙呼海隅高谈之士奔走天下慕义之人使或愿驰一传【传驿逓也周礼太仆传达于四方音转】或愿操一戈【操上或无或愿二字】纳君于唐虞收地于河湟【或作隍】然而未至乎是者盖亦有説云【盖亦或作亦盖説上有其字非是】岂非待士之道未甚厚遇士之礼未甚优请粗言其事閤下试详而听之夫士之来也必有求于閤下夫以贫贱而求于富贵正其宜也閤下之财不可以徧施于天下在择其人之贤愚而厚薄等级之可也假如贤者至閤下乃一见之愚者至不得见焉则贤者莫不至而愚者日逺矣【或无日字】假如愚者至閤下以千金与之贤者至亦以千金与之则愚者莫不至而贤者日逺矣【亦或作又杭本无贤者至与之九字非是日或作亦】欲求得士之道尽于此而已欲求士之贤愚在于精鉴博采之而已【得或作待已下或并有矣字】精鉴于已固巳得其十七八矣【或无固字】又博采于人百无一二遗者焉若果能是道【能或作行】天下之下之竹帛不足书閤下之功德【下或有矣字】天下之金石不足颂阁下之形容矣愈也布衣之士也【布上或有固字士下或无也字】生七嵗而读书十三而能文二十五而擢第于春官以文名于四方前古之兴亡未尝不经于心也当世之得失未尝不留于意也常以天下之安危在边【常或作尝】故六月于迈来观其师及至此都徘徊而不能去者【此上或无至字不上或无而字能下或有速字去或作进不能去或作不敢遽进】诚悦閤下之义愿少立于堦墀之际【或作下】望见君子之威仪也居十日而不敢进者诚以左右无先为容【进下或有谒字诚字或在容字下容下或有也字或无以左至为容七字皆非是】惧閤下以众人视之则杀身不足以灭耻徒悔恨于无穷故先此书序其所以来之意閤下其无以为狂而以礼进退之幸甚幸甚愈再拜【先下或有陈字书下或有陈字皆非是来之下或复有之字其无以或无其字或无以字　洪庆善年谱云公以贞元八年壬申二十五嵗中第十一年乙亥二十八嵗上宰相书求官不得而归出潼闗作二鸟赋又据程致道説既出潼闗因游鳯翺上邢君牙书今按程説大误盖赋序言五月过潼闗而此书言六月至鳯翔潼闗在长安之东鳯翔在长安之西相距六】
　　【百余里岂有五月方东出潼闗而六月遽能复西至鳯翔之理此书决非此年所作必是八年以后十年以前尝至鳯翔而有此书及岐山下等诗也】
　　为人求荐书
　　某闻木在山马在肆遇之而不顾者【遇或作过】虽日累千万人未为不材与下乗也及至匠石过之而不睨【匠石字见庄子】伯乐遇之而不顾【伯乐顾马事见战国策】然后知其非栋梁之材超逸之足也以某在公之宇下非一日而又辱居姻娅之后是生于匠石之园长于伯乐之廐者也于是而不得知假有见知者千万人亦何足云【或无有字云下或有耳字或有尔字】今幸頼天子每嵗诏公卿大夫贡士若某等比咸得以荐闻【若下或有干字而无比字或无等字】是以冐进其説以累于执事亦不自量已然执事其知某如何哉昔人有鬻马不售于市者知伯乐之善相也从而求之伯乐一顾价増三倍某与其事颇相类是故终始言之耳某再拜【诸本皆如此独阁杭本以其知某如何哉为其如某何哉而无昔人以下四十三字　今按此书本为人求荐而杭本曰执事其如某何哉则似决以其人力不能荐巳矣故诸本或作执事其知某何如哉语意似恊而亦未有恳切必求之意又无结末收拾之语故又继以鬻马之説文意方似粗足然亦重复无竒文意首尾不甚通畅恐尚有脱误处更详之】
　　应科目时与人书【或作与韦舍人即贞元九年宏词试也】
　　月日愈再拜【一云应博学宏词前进士韩愈谨再拜上书舍人閤下】天池之滨大江之濆【扶文切】曰有怪物焉盖非常鳞凡介之品彚匹俦也【匹或作比】其得水变化风雨上下于天不难也【天下或有地字】其不及水盖寻常尺寸之间耳无髙山大陵旷途絶险为之闗隔也然其穷涸不能自致乎水为防獭之笑者【礼记獭祭鱼选防獭晱乎匳空　防音宾】盖十八九矣【或无十字矣或作年方从谢本云唐举子礼部及第例须守选选未满或就制举或书判拔萃方获出仕此书谓其不及水盖寻常尺寸之间是专指宏词试也言世之嗤笑者十而八九乃上宰相书所谓得其所者争笑之是也本多作八九年其义非也】如有力者哀其穷而运转之盖一举手一投足之劳也然是物也负其异于众也且曰烂死于沙泥吾宁乐之若俛首帖耳揺尾而乞怜者非我之志也是以有力者遇之熟视之若无覩也其死其生固不可知也今又有力者当其前矣聊试仰首一鸣号焉庸讵知有力者不哀其穷而忘一举手一投足之劳而转之清波乎【而转或作而输转之清波作转致之波涛】　其哀之命也其不哀之命也知其在命而且鸣号之者亦命也【鸣或作呼鸣下或有且字或作而鸣且号】愈今者实有类于是是以忘其疎愚之罪而有是説焉阁下其亦怜察之
　　答刘正夫书【正或作嵒此书谓贤尊给事者刘伯刍也伯刍三子寛夫端夫嵒夫无名正犬者故蜀本刋作嵒岂正夫即嵒夫邪今且从旧】
　　愈白进士刘君足下辱牋教以所不及既荷厚赐且愧其诚然幸甚幸甚凡学进士者于先进之门【或无凡字】何所不徃先进之于后辈茍见其至宁可以不答其意邪来者则接之举城士大夫莫不皆然而愈不幸独有接后辈名【接后辈下或有之字】名之所存谤之所归也有来问者不敢不以诚答或问为文宜何师必谨对曰宜师古圣贤人曰古圣贤人所为书具存辞皆不同冝师必谨对曰师其意不师其辞又问曰文宜易宜难必谨对曰无难易惟其是尔如是而已【诸本无尔如是字已下有矣字谢枝矣作尔或作耳李习之云天下之语文章其爱难者则曰文章宜深而不当易其爱易者则曰文章宜通不当难此皆偏滞而不流未识文章之所主也书曰朕圣谗説殄行震惊朕师诗曰苑彼柔桑其下侯旬此非易也书曰允恭克让光被四表格于上下诗曰千亩之闲兮桑者闲闲兮此非难也】非固开其为此而禁其为彼也夫百物朝夕所见者人皆不注视也及覩其异者则共观而言之夫文岂异于是乎汉朝人莫不能为文独司马相如太史公刘向扬雄为之最然则用功深者其收名也逺若皆与世沈浮【或作浮沈】不自树立虽不为当时所怪亦必无后世之传也【李习之云义虽深理虽当辞不工者不成文宜不能传也文理义三者兼并乃能独立于一时而不泯减于后代能必传也仲尼曰言之不文传之不逺】足下家中百物皆頼而用也然其所珍爱者必非常物夫君子之于文岂异于是乎今后进之为文【或无进字】能深探而力取之以古圣贤人为法者虽未必皆是要若有司马相如太史公刘向扬雄之徒出【若上或无要字】必自于此不自于寻常之徒也【不下或无自字】若圣人之道不用文则已用则必尚其能者能者非他能自树立不因循者是也有文字来谁不为文然其存于今者必其能者也顾常以此为説耳【顾常或作必当或作顾当】愈于足下沗同道而先进者又常从游于贤尊给事既辱厚赐又安得不进其所有以为答也足下以为何如【或作如何】愈白
　　答殷侍御书【殷侑也或注衔字非是公尝荐侑堪任御史大夫太常博士后又有序送其自太常博士迁尚书虞部员外即兼侍御史副李孝诚使回鹘则知殷侍御为侑无疑序作于元和十二年此书曰八月益凉则明年八月欤】
　　某月日愈顿首辱赐书周览累日竦然増敬蹙然汗出以慙愈于进士中粗为知读经书者一来应举事随日生虽欲加功竟无其暇游从之类相熟相同不教不学闷然不见已缺日失月亡以至于老【月或作日】所谓无以自别于常人者每逢学士真儒叹息踧踖【上子六反下资昔反】愧生于中顔变于外不复自比于人【句】前者蒙示新注公羊春秋【前者或作前人非是】又闻口授指略私心喜幸恨遭逢之晚愿尽传其学职事羁纒未得继请怠惰因循不能自彊此宜在摈而不教者今反谓少知根本其辞章近古可令叙所注书惠出非望承命反侧善诱不倦斯为多方敢不喻所指八月益凉时得休假【或作暇】傥矜其拘缀不得走请务道之传而赐辱临执经座下获卒所闻是为大幸况近世公羊学几絶何氏注外不见他书【后汉何休作春秋公羊觧詀】圣经贤传屏而不省要妙之义无自而寻非先生好之乐之味于众人之所不味务张而明之其熟能勤勤绻绻若此之至【绻绻或作拳拳】固鄙心之所最急者如遂蒙开释章分句断其心晓然直使序所注挂名经端自托不腐其又奚辞【或作词】将惟先生所以命愈再拜
　　答陈商书【公为国子先生时商未第以文求益而答之也商后元和九年进士第唐志有商集十七巻】
　　愈白辱惠书语高而防深三四读尚不能通晓茫然増愧赧又不以其浅弊无过人知识且喻以所守幸甚【知或作智且或作具】愈敢不吐情实然自识其不足补吾子所须也齐王好竽有求仕于齐者操瑟而往【或无者字】立王之门三年不得入叱曰吾瑟鼔之能使神上下吾鼔瑟合轩辕氏之律吕【诸本皆如此方独以阁杭木以律吕二字为宫字云国语琴瑟尚宫钟尚羽重者从细轻者从大　今按方氏所引国语是也然凡作乐者八音并奏而其一音之中大者为宫细者为羽莫不皆有五声之序又以六律六吕节之然后声之大细得其次第而不差书所谓声依永律和声而八音克谐是也其曰琴瑟尚宫者非谓琴瑟只有宫声也但以丝声太细恐其掩于众乐而不可听故大其器使其声重大而与众乐相称耳其中固自有五声而声必中律吕也方意似以琴瑟专为宫声而不用它律吕者故特取此误本耳今从诸本】客骂之曰王好竽而子鼓瑟虽工如王不好何【瑟字句絶诸本如此方独以鼓为瑟而为句絶其下瑟字乃属下句曽本上亦作瑟而下作之皆非是】是所谓工于瑟而不工于求齐也【求齐或作竽或无也字皆非是】今举进士于此世求禄利行道于此世【求上或有也字道于下或无此字】而为文必使一世人不好得无与操瑟立齐门者比欤文虽工不利于求【虽或作诚或虽上有诚字】求不得则怒且怨不知君子必尔为不也故区区之心每有来访者皆有意于不肖者也略不辞让遂尽言之【言下或无之字】惟吾子谅察愈白与孟尚书书【孟下一有简字孟简字几道徳州平昌人最嗜佛尝与刘伯刍归登萧俛译次梵言者公元和十四年以言佛骨贬潮州与潮僧大颠游人遂云奉佛氏其冬移袁州明年简移书言及公作此书答之】
　　愈白行官自南回过吉州【元和十五年贬太子宾客分司孟简吉州司马】得吾兄二十四日手书数畨忻悚兼至未审入秋来眠食何似伏惟万福来示云有人传愈近少信奉释氏此传之者妄也【或无吉州二字下云被吾兄二十四日手示披读数番阁杭本无行官至来示三十八字但云蒙惠书　今按阁杭乃节本诸本乃其本文今从之信此传之阁杭蜀本无此四字】潮州时【元和十四年正月公谪潮州】有一老僧号大颠颇聪明识道理逺地无可与语者【无下或有所字无与者字】故自山召至州郭留十数日实能外形骸以理自胜不为事物侵乱【司马温公书心经后曰世称韩文公不喜佛尝排之予观其与孟尚书论大颠云能以理自胜不为事物侵乱乃知公于书无所不观盖尝徧观佛书取其精粹而排其糟粕耳不然何以知不为事物侵乱为学佛者所先耶】与之语虽不尽解要自胷中无滞碍以为难得因与来往【要自至难得十一字诸本皆如此阁杭蜀本删胷中无滞碍五字自又或作且　今按此书称许大颠之语多为后人妄意隐避删节太过故多脱落失其正意如上两条犹无大利害若此语中删去五字则要自以为难得一句不复成文理矣盖韩公之学见于原道者虽有以识夫大用之流行而于本然之全体则疑其有所未暏且于日用之间亦未见其有以存养省察而体之于身也是以虽其所以自任者不为不重而其平生用力深处终不离乎文字言语之工至其好乐之私则又未能卓然有以自拔于流俗所与游者不过一时之文士其于僧道则亦仅得毛于畅观灵惠之流耳是其身心内外所立所资不越乎此亦何所据以为息邪距诐之本而充其所以自任之心乎是以一旦放逐憔悴亡聊之中无复平日饮博过从之乐方且郁郁不能自遣而卒然见夫瘴海之滨异端之学乃有能以义理自胜不为事物侵乱之人与之语虽不尽解亦岂不足以荡涤情累而暂空其滞碍之懐乎然则凡此称誉之言自不必讳而于公所谓不求其福不畏其祸不学其道者初亦不相妨也虽然使公于此能因彼稊稗之有秋而悟我黍防之未熟一旦飜然反求诸身以尽圣贤之蕴则所谓以理自胜不为外物侵乱者将无复羡于彼而吾之所以自任者益恢乎其有余地矣岂不伟哉】及祭神至海上遂造其庐及来袁州留衣服为别乃人之情非崇信其法求福田利益也孔子云丘之祷久矣凡君子行已立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至【庆下或无自字】何有去圣人之道舍先王之法而从夷狄之教以求福利也诗不云乎恺悌君子求福不回【见诗旱麓篇】传又曰不为威惕不为利疚【见左氏昭公二十年】假如释氏能与人为祸祟【或作福】非守道君子之所惧也况万万无此理且彼佛者果何人哉其行事类君子邪小人邪若君子也必不妄加祸于守道之人如小人也其身已死其不灵天地神祗昭布森列非可诬也【布森或作森布　今按公进平淮西碑状亦有森列字可】考又肯令其行胷臆作威福于其闲哉进退无所据而信奉之亦且惑矣【或作非大惑欤】且愈不助释氏而排之者其亦有説孟子云【子下或有有字】今天下不之杨则之墨杨墨交乱而圣贤之道不明【或复出圣贤之道不明六字】则三纲纶而九法斁【都故切】礼乐崩而异端横【戸孟切】几何其不为禽兽也故曰能言拒杨墨者皆圣人之徒也扬子云云【或作曰】古者杨墨塞路孟子辞而辟之廓如也夫杨墨行正道废且将数百年以至于秦卒灭先王之法烧除其经【至或作竢非是其经或作经书或下有书字】坑杀学士天下遂大乱及秦灭汉兴且百年尚未知修明先王之道其后始除挟书之律稍求亡书招学士经虽少得尚皆残缺十亡二三【尚皆或无尚字或作皆尚】故学士大夫多老死新者不见全经不能尽知先王之事各以所见为守分离乖隔不合不公二帝三王羣圣人之道于是大坏后之学者无所寻逐以至于今泯泯也其祸出于杨墨肆行而莫之禁故也孟子虽贤圣不得位空言无施虽切何补然頼其言而今学者尚知宗孔氏崇仁义贵王贱覇而巳【崇方作贵上又有知字今按宗上已有知字王上又有贵字不应复出方本非是】其大经大法皆亡灭而不救坏烂而不收所谓存十一于千百安在其能廓如也然向无孟氏【向或作茍】则皆服左袵而言侏离矣【后汉南蛮传衣裳班阑语言侏离　侏音朱】故愈尝推尊孟氏以为功不在禹下者为此也【苏轼曰孟子曰禹抑洪水孔子作春秋而予距杨墨盖以是配禹也自春秋作而乱臣贼子惧孟子之言行而扬墨之道废孟子既没申商韩非之学遂行秦以是防至于胜广刘项之祸天下萧然洪水之患盖不至此也使杨墨得志于天下其祸岂减于申韩哉由此言之虽以孟子配禹可也】汉氏已来【或无氏字】羣儒区区修补百孔千疮随乱随失其危如一髪引千钧绵绵延延防以微灭于是时也而巳释老于其间鼓天下之众而从之呜呼其亦不仁甚矣【甚或作耳】释老之害过于杨墨韩愈之贤不及孟子【木鴈郑少微曰孟韩之功其同二而立言行巳其异五孟子于杨墨方其始也禽兽视之而愈则曰火其书庐其居人其人一旦逃而归也孟子受之而巳矣而愈则序文畅诗澄观此其同者二也孟子曰尧舜不徧爱急亲贤也愈则曰一视而同仁孟子言必称尧爱愈则曰王易王覇易覇也孟子曰性本善也而愈品为三孟子曰墨乱孔也而愈合为一孟子藐大人轻万钟召之则不往也愈则佞于頔干宰相此其异者五也其曰韩之贤不及孟子可谓能自知矣】孟子不能救之于未亡之前而韩愈乃欲全之于已坏之后呜呼其亦不量其力且见其身之危莫之救以死也虽然使其道由愈而粗传【而或作且】虽灭死万万无恨天地神临之在上质之在傍又安得因一摧折自毁其道以从于邪也籍湜辈虽屡指教不知果能不叛去否辱吾兄眷厚而不获承命惟増慙惧死罪死罪愈再拜【邓瑀曰韩愈始论佛骨似有辟邪説距诐行之意斥守潮阳与大颠往来海滨及得孟简书文过饰非至今往往传其真与大颠对释氏之徒撰大颠之辞以非之诚自取也交可以不择哉】
　　答吕毉山人书
　　愈白惠书责以不能如信陵执辔者【史记魏公子无忌昭王少子安厘王异母弟也安厘王即位封公子为信陵君魏有隐士侯嬴为大梁夷门监者公子从车骑虚左自迎侯生摄弊衣冠直上载公子上坐欲以观公子公子执辔愈恭　信音申】夫信陵战国公子欲以取士声势倾天下而然耳如仆者【仆下或无者字】自度若世无孔子不当在弟子之列以吾子始自山出有朴茂之美意恐未砻磨以世事又自周后文弊百子为书各自名家【或无书各自名四字非是】乱圣人之宗后生习传杂而不贯【或作实】故设问以观吾子其巳成熟乎将以为友也其未成熟乎【或作邪】将以讲去其非而趋是耳【趋下或有其字】不如六国公子有市于道者也方今天下入仕惟以进士明经及卿大夫之世耳其人率皆习熟时俗工于语言识形势善人主意【方从阁本意下有仕字云意在谓意之所向也左氏晋君少安不在诸侯赵穿有宠而弱不在军事汉书王莽意不在哀义祖此也　今按但如诸本语意已足不假在字为竒也政使能竒亦复几何而巳不胜其赘矣此近世所谓古文者之弊而谓韩公为之哉恐阁本初亦失误而方乃曲为之説以误后人故不可以不辨或者又疑在亦草书者字之误更详之】故天下靡靡日入于衰瓌恐不复振起务欲进足下趋死不顾利害去就之人于朝以争救之耳非谓当今公卿间无足下辈文学知识也不得以信陵比然足下衣破衣系麻鞋【破上或无衣字系上或有脚字】率然叩吾门吾待足下虽未尽宾主之道不可谓无意者【下或有也字】足下行天下得此于人盖寡乃遂能责不足于我此真仆所汲汲求者议虽未中节其不肯阿曲以事人者灼灼明矣【阿曲或无曲字或作效俗或阿上仍有效字或作效阿俗】方将坐足下三浴而三熏之听仆之所为少安无躁愈顿首答渝州李使君书【或注方古二字方古贞元十二年进士书所言河南事迹或以公尝为河南今疑其指此然观书意当是李使君以河南事迹嘱公有言于朝也】
　　乖隔年多不获数附书【下或有状字】慕仰风味未尝敢忘使至连辱两书【连辱或作辱连纸】告以恩情廹切不自聊赖重序河南事迹本末文字绸密曲实可寻而推防之明万万无一可疑者【河南谓房式也式为河南尹其卒也谥曰倾式始刺蜀州刘辟作难暑牒首曰辟副曰式参谋曰符载意使君欲辨河南之事迹者此耳】钦想所为【钦上或有重字】益深勤企岂以愈为粗有知识可语以心而告之急哉是比数愈于人而收之【于下或有古字】何幸之大也愈虽无节概知感激【知上疑脱一字】若使在形势亲狎于要路有言可信之望虽百悔吝不敢黙黙【信或作伸或云信音伸之下或无望字敢下或无复出黙字　今按众本皆未安疑本用易有言不信之语若作言有可信而读如字则其义通矣更详之】今既无由縁进言言之恐益累高明是以负所期待窃窃转语于人不见成效此愈之罪也然不敢去心期之无巳【去心或作忘去其心或无期之无巳四字】以报见待惟且迟之勿遽捐罢幸甚【捐或作止　今按捐罢字疑衍　又按此书题一作状故其词亦用俗体不甚作文】庄子云知其无可奈何而安之若命者圣也传曰君子竢命然无所补益进其厌饫者祗増愧耳良务寛大愈再拜
　　荅元侍御书【公拜比部郎中史馆修撰元稹以书言甄济父子事丐公笔之于史公以此答之此书盖元和九年在史馆时作】
　　九月五日愈顿首微之足下前嵗辱书论甄逢父济【甄音真】识安禄山必反即诈为喑弃去【弃或作亡】禄山反有名号又逼致之济死执不起卒不污禄山父子事又论逢知读书刻身立行勤巳取足不干州县斥其余以救人之急足下繇是与之交欲令逢父子名迹存诸史氏【或作事非是】足下以抗直喜立事【抗或作伉】斥不得立朝失所不自悔【元和五年稹以监察御史分司东都执政以其年少务作威福贬江陵府士曹】喜事益坚微之乎子真安而乐之者谨详足下所论载校之史法若济者固当得附书【附字疑衍盖济自合立传不应言附书也】今逢又能行身幸于方州大臣以标白其先人事【白或作目】载之天下耳目彻之天子追爵其父第四品赫然惊人逢与其父俱当得书矣济逢父子自吾人发春秋美君子乐道人之善夫茍能乐道人之善则天下皆去恶为善善人得其所共功实大足下与济父子俱冝牵聮得书足下勉逢令终始其躬而足下年尚彊嗣德有继将大书特书屡书不一书而巳也愈既承命又执笔以竢愈再拜


　　东雅堂昌黎集注巻十八
　　钦定四库全书
　　东雅堂昌黎集注巻十九
　　书　序
　　与郑相公书【时郑余庆以节镇兴元孟东野墓志云兴元尹以币如孟氏赙且来商家事即此书致谢之意志云元和九年八月丁亥孟氏卒书必是时也】
　　再奉示问皆縁孟家事【元和九年三月以郑余庆为兴元尹余庆辟孟郊参谋郊挈其妻行至□乡暴卒】辞防恻恻忧虑深逺窃有以见大人君子笃于仁爱终始不倦伏读感欷【音希】不知所喻旧与孟往还数人昨已共致百千巳来寻已至东都计供葬事外尚有余资今裴押衙所二百七十千足以益业为遗孀永久之頼【东野无子妻郑氏】孟氏兄弟【郊二弟酆郢】在江东未至先与相识亦甚循善所虑才干不足任事郑氏兄弟【东野之妻兄弟】惟最小者在东都固如所示不可依仗孟之深友太子舍人樊宗师【孟下或有氏字】比持服在东都今已外除经营孟家事不啻如巳前后人所与及裴押衙所送钱物并委樊舍人主之营致生业必能不失利宜孟氏兄弟到分付成事庶可静守无大阙败伏惟不至逺虑续具一一谘报不宣【谘或作咨】愈再拜
　　与袁相公书【滋字德深蔡州朗山人时为山南东道节度使带平章事故云相公也公前书荐樊于郑此又荐于袁后又以状荐于朝皆见集中】
　　伏闻宾位尚有阙员幸蒙不以常辈知遇恒不自知愚且贱思有论荐窃见朝议郎前太子舍人樊宗师【本传不载宗师为太子舎人墓志亦不载或略之耳】孝女聪明家故饶财身居长嫡悉推与诸弟【宗师弟宗懿宗宪】诸弟皆优赡有余而宗师妻子常寒露饥馁宗师怡然处之无有难色穷究经史章通句解至于隂阳军法声律悉皆研极原本又善为文章词句刻深独追古作者为徒不顾世俗轻重通微晓事可与晤语【与或作以】又习于吏职识时知变非如儒生文士止有偏长退勇守专未为宰物者所识年近五十遑遑勉勉思有所试閤下傥引而致之密加识察有少不如所言愈为欺罔大君子便宜得弃絶之罪于门下诚不忍竒宝横弃道侧而閤下箧椟尚有少阙不满之处【箧或作匮少阙一作阙少或无阙字】犹足更容輙冒言之退増汗慑谨状与卾州栁中丞书【公绰始自御史中丞出为湖南观察使后徙卾岳时方讨呉元济诏发岳卾兵五千安州刺史李听公绰曰朝廷谓吾儒生不知兵邪请自行许之引兵渡江如古名将毎战輙胜其为卾岳观察使在元和七年云】
  </div>
  <div class="pagination">
   <a href="东雅堂昌黎集注_page12.html">
    上一页
   </a>
   <span>
    ...
   </span>
   <a href="东雅堂昌黎集注_page8.html">
    8
   </a>
   <a href="东雅堂昌黎集注_page9.html">
    9
   </a>
   <a href="东雅堂昌黎集注_page10.html">
    10
   </a>
   <a href="东雅堂昌黎集注_page11.html">
    11
   </a>
   <a href="东雅堂昌黎集注_page12.html">
    12
   </a>
   <span class="current-page">
    13
   </span>
   <a href="东雅堂昌黎集注_page14.html">
    14
   </a>
   <a href="东雅堂昌黎集注_page15.html">
    15
   </a>
   <a href="东雅堂昌黎集注_page16.html">
    16
   </a>
   <a href="东雅堂昌黎集注_page17.html">
    17
   </a>
   <a href="东雅堂昌黎集注_page18.html">
    18
   </a>
   <span>
    ...
   </span>
   <a href="东雅堂昌黎集注_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
