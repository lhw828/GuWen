<!DOCTYPE html>
<html>
<head>
    <meta charset="UTF-8">
    <title>西河集 - 第 20 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西河集 - 第 20 页/共 136 页</h1>
    <div class="content">　　钦定四库全书
　　西河集巻四十五
　　翰林院检讨毛竒龄撰
　　序【二十二】
　　李广宁司马诗集序
　　十嵗见杨盈川诗初未尝知为诗也而诵而好之以为斯文中固有如是其可娱者人有以东野夫子集问伯兄伯兄称其佳而窃为不然伯兄曰汝何知汝他日当知之迄今越四十年而其所为不然者犹故也文之在人犹云霞在天一望轩然虽有他物不得而掩之必再顾三顾而后知其为美者非真美者也予读广宁诗目之所接口之所诵皆豁达于心有口所不能道心所不能发者而广宁能道之发之其思深其意广语奇调髙而一凖于法意向之所为一见而知其美者其在斯与广宁为人卑以自牧其接物恂恂一如有恺挚之气行乎其间宜其诗之温柔亲切有如是矣或言广宁治鬲津政声借借然不废吟咏有鬲津集行世其后游楚有楚游集今将以鲁国司马特遣开牙于淮沂之间褰帷而行予谓为政与为诗表里政闲故心闲心闲故为诗亦闲他日过鲁必有以鲁国风诗采之入奏者岂仅灵光一赋已哉
　　王舍人选刻宋元诗序
　　昔昭明选文谓文有变本不相仍袭譬之椎轮为大辂所始而大辂不必为推轮増冰为积水所加而増冰不必皆积水审如是则汉魏六季升降甚悬然犹不能存汉魏而去六季而欲以三唐之诗一举夫宋金元五六百年之所作而尽去之岂理也哉夫唐之必为宋金元者水之为冰也然而犹为唐则冰之仍可为水也宋金元之大异于唐者铅之为丹也然而不必为唐者丹即不为铅而亦未尝非铅也曩时嘉隆间论诗太严过于倾宋元而竟至于亡宋元夫宋元必不能亡而欲亡宋元遂致竟陵公安竞相簒处势不至于倾唐不止今之为宋元之説者过于重宋元而抑明夫明必不可抑而过于抑明而重宋元其势亦不至于倾宋元不止舍人王君惟恐以今之为宋元者如昔之为唐而仍蹈其于是搜讨遴录遍辑宋金元之诗而以拣以料扬其粃而汰其砾取夫宋金元之近唐者而存之夫丹固亦可爇之而仍为铅也今无论宋时诗人如渭南沧浪眉山涪川诸集其见诸编者去唐未逺而即取金元之在选者而试诵之夫不见虚中好问之近韩韦师拓麻革之近郊岛赵承防虞学士之近钱刘鲜于机萨都刺之近温李掲奚斯太不花之近张籍王建乃贤郭奎张宪兀颜子敬之近方罗近沧浑哉
　　理学备考序
　　圣门无不一之理而有不一之学惟无不一之理故尧禹汤文皋防伊散所行不同而同归于理惟有不一之学故虽圣人之门同一授受而四科而外漆雕氏南宫子容以退为进曽晳琴子开以无为为宗端木公孙子龙以説辨相矜多仲子路澹台灭明以游侠显卜商商瞿馯臂子弓以论著讨求置身于传述之列然而殊途同归合源异流卒不以此开分别之途若是何也则以此理之本无异也故理同则学同学不同而理愈无不同逮赵宋继起虽其同时言理学者肇于周子而二程而邵而张稍有区别外至涑水崇安渐涉踈旷然犹一理相学不分彼我及金溪紫阳偶相质难而学者遂以此为龃龉之端设立门户区分畛畍是欲使吕尚隂符黜于皋谟卜氏诗序殊于商易也而可乎夫列圣之不同列圣之行也其无不同者则其理也理在天为天在人为性在天与人之所行为道故儒者以理为天又曰性即理也又当乎理之谓道而合性与天与道总之为学葢学以学此而已虽所学不同亦学此而已譬之至都者以舟以车以趾以蹄以东西朔南隂阳向背而究之至都而止故日月不并行而皆丽乎天江河不同流而皆见于地隂阳寒燠燥湿不同候而皆合乎天与地之气所谓众致者一致之归故贵乎学也今之学者吾惑焉守支离者訾金溪崇易简者鄙紫阳而沿其流遂移之为河津姚江余于新防纷纷抵牾夫朱陆尚无异同而欲以朱陆之同异移之他人不亦怪乎彪西先生为河东夙儒考道有年乃复以理学相传恐有阙略或致是非同异相持不决因辑诸儒语录为理学备考一书夫不裒不减不赢不匮备之谓也备则无偏陂之见存乎其中备则无罣漏之形见乎其外而就其学以溯其理洋洋海若不知南极与北极也星汉入其中日月出其里隂阳寒燠燥湿皆与为往来而借以消长理学虽繁欲舍此而更为异同不得也顾吾有进者先生与河津同里昆仑可溯百川俱防定无守一曲以为独得而其书倘行
　　圣天子经筵进讲时及理学且谆谆以消朋党化同异为谕果能进其书以邀
　　乙览纵语录纎微然安知不即与卜诗商易称极备哉
　　丁孝子身后芳名册子序
　　身后芳名册子者故明丁东阜先生之孝迹也先生为嘉靖国子生曽侍父双槐公疾将革百医不能疗值嵗除先生徒跣祷城隍祠归而阖户以泣既则诣灶诣家庙众不知何所为也诘旦元日双槐公回面谓先生曰吾不能再逢此元矣子孝舁我至前庭加衣冠其身将一谢天地祖父而后别即舁第出先生率诸子姓羣从拜天地祖父毕焚纸币出袖中片牍杂币中双槐公卧视见若有神物攫币去者惊而谓先生先生唯唯私喜曰事得济矣越五日先生不疾死死一日而双槐公愈越数月公与先生子捡先生书室收诸留遗见箧中有让年算以代父死疏藁笔画俨然公执藁而泣始悟元旦焚币时其杂投之牍即是也且又悟神物之攫之者亦以是故乃告诸亲族既而外之人亦渐渐有言其事者府县长吏争为题而榜于其门而好事者复图绘而歌咏之于是同邑内史孙公为书其册首曰身后芳名今其事已往矣其五世孙进士文龙以谒选来京师重装潢素册彷旧图而书先生遗疏于其上以乞夫京师之善歌咏者予思孝者天徳人敦不乐道况世逺代易而为之子孙者复能诵扬先徳以彰夫骏烈则是先生之孝其不匮者可知也且此亦身后事也予在故乡时已题前巻今复记其始末而序之如此世之咏歌者可以观焉
　　张澹民诗序
　　少时与澹民之弟公授为诗未尝见澹民诗也既而见澹民之诗则澹民诗实胜公授顾公授以客游不归而澹民亦日走四方在故乡时少故予极爱其为诗而求与倡和之则什不得一焉今予来京师而澹民适逺游过阙寓于其家人为都官郎者因得卒读其近年所为诗夫澹民为诗不多而寄托隠于古诗得子建法其近体诗则萧散闲隽多自得之句顾赋写饶实境今为诗者不及矣予少好宋元人诗既而随俗观钟伯敬选诗又既而悉弃去效嘉隆间王李吴谢边徐诸诗则正与公授为诗时也今距三十年海内为诗家又加于昔而变易百出复有窜而之宋元者而澹民之诗则犹从嘉隆而进之于唐其不为习诱若此独是澹民以世家子能袭其家学诗本小道尚足继其先人宫谕公下及累代名集究其所得当不止诗一节而澹民生长豪奢自幼迄壮悉得修服食玩好宫台圃榭之美及图画典籍什器刀剑金铜镃石漆沐雕锼追琢冶铸之巧以追席夫先世遗绪朱轮华裀之盛者三十年来犹未之有改也而公授客死澹民则骤丁贫困至道路琐尾具饥人之色乃犹然泄泄洋洋下笔为诗文慷慨磊落毫无牢愁愤叹及局脊踽穷之见于词句此予之掩巻而兴思者乎
　　馆拟甲子科湖广乡试录序
　　皇上御极之二十三年值元防初开干支初辟之始礼臣以賔兴大典恪遵成例开列诸臣应任选者仰荷睿鉴特命臣偕臣典试三楚伏念天下当荡平之际东渐西被海波不扬而三楚介在南服自荆门以南逺至五岭中间数千余里前代雈苻跆借不遗尺寸赖世祖皇帝方行克诘耆定武功江汉之间幸有宁宇而潢池盗兵又适当黔巫之冲浸淫衡岳凡铺敦师旅悉集之襄樊谷邓以下与湖湘为控驭卒之
　　六师张皇皆借我
　　皇上圣文神武裒荆罙入持玉斧而劈之澜沧之外洞庭上下重见天日迄于今文徳振兴贤书进献者又三年矣古者生聚教训必须时日而
　　皇上以存神过化与斯民更始如风之刁嘹而万窍齐发不数年间岩居谷处悉受披拂臣虽驽劣亦何致以文命覃敷不加宣布独是三物六行互相比较惟恐以浮文虚夸致妨徳艺是必于程硃较墨之间使言行相副始不负我
　　皇上求贤至意用是惴惴惟谨乃暑雨宵晨既底其地即与二三臣工载厉厥事惟时监临巡抚中外劼毖纲纪肃然而提调则布政防政经理精详监试则防议佥事防卫周悉爰集同考试官决题发策进提学佥事所取士而三试之垂帘于堂合众视而通以一心一若心入重渊而目营四海积若干日得若干人以
　　覃恩广额増若干人并取乙巻贡成均者附若干人而录文若干首以献臣谨拜手稽首飏言简端臣惟国家致治莫先用人用人之要在乎言行故三代立贤必以言扬行举为旁求之则而成周三载选士必大比其徳行考询其话言而后升诸宅俊以贮为世用此无他言者行之表徳者言之本也自西京取士有举有试而分徳与言为二然且试士之目犹尚躬行如所称贤良方正孝弟力田者简拔之中仍不失砥砺之防故两汉得人较后为盛暨隋唐以还广立科目但以天子亲试者谓之制科而别立秀才进士明经诸科为有司所试舍此以外别无他途为进身之地而于是以行求言而言见以言求行而行不可必见夫立言者既欲借言以表其所得而求言者亦即欲因言以定其生平则疏其辞矣必瞯其情也瞯其情矣必覈其义也覈其义矣必觇其情之何以通与义之何以立也夫如是而衡文之难也甚矣曩者汉庭制策首重儒术然鼂错内习申韩外应文学虽孝文之明犹不能辨其醇杂宋代启髙文辟诡习顾刘晖私制新体而应试则谬为方正之语以尝有司则虽欧阳之聪亦且为其所蒙昧而絶不之觉况今人之文不逮鼂错有司之识逺逊欧阳而欲以尺幅之间烛照数计坐见其败也乃者兢兢业业殚精敝思自谓可以告鬼神而终不能少释于寤寐者以为因言以求人仍不若因言以求言葢言有伟肆而非夸者终不若醇谨而不流于固言有绮丽而非靡者终不若清真而不隣于薄言有勃窣而非僻者终不若简易而不沦于一望而易尽则文字虽微亦即为维持气运变易风俗之大道而况髙文华国正
　　圣天子启迪文教所有事哉夫文体不同要归一致前代取士多途总皆以登选之一意行之虽明经明法不一其科三年二年不一其候两省礼部不一其地帖括经义不一其业然其为求贤之防则一也况今者家共一书人共一艺
　　上以是求而下以是应闭门造车出户而合登明选公夫岂有二姑无论其他即楚材晋用起自春秋而其后三楚人物汉唐辈出诸如黄香孟宗以孝行着易雄李芾以忠义见黄琼郭翻之方正胥偃郑獬之气节厐徳公刘凝之之髙尚孟浩然皮日休之旷达以至干办如厐统向宠品量如孟嘉罗友力学如车潘京该博如黄琬李善词翰如李邕欧阳询文章如罗含习凿齿王延夀杜审言辈何一非生其后者所当法式而其各不一以归于至一有如是也然则言行虽殊求之惟一而至于文体之变犹次焉者矣臣之所自勉以勉多士者如此若夫有事兹役有吏臣若若例得并书
　　王文仲六十序
　　予与文仲为禊洛之防正始诸贤未有少于予与文仲者也既而与文仲之子作河朔游则河朔诸贤仍未有少于文仲之子者夫以阮籍之才旷视一世犹然与长原安丰父子前后友好况以予之愚而幸友文仲又幸友文仲之子岂不甚快独是以夙昔所齿序者而其子继起乃复与之讲友朋之好则其嵗月之所经亦已多矣予中年避人不知文仲之所以处壮者如何也第观其少时意气蔪然扩乎其神明皦焉若初日之升于林其争衡艺文卓立坛坫又何尝不以用行之事为己任哉曽几何时而三豆之觞即已在乡曲间也夫汝颍之士流离世故犹有托身天宇之感而柴桑心悼逺役尚官百里文仲以麟龙之姿处约味道凡生平取与过为降薄毋论世味冲子即其自奉之歉茹蔬断肉杂虀瓿几桉服食顇诚有生人之所不能甘者予尝服其行髙其谊而未尝不悲其资世之遇淡也今年秋以六十生日属予为文夫栎确无才弃置能乆此物情之恒惟是楩梓珠玉亦以寡用为乆长人固各有志耳李愬以西平之子建功淮蔡而愿归盘谷兄弟异趣文仲自处隠閟而有兄在朝领殿中执法之选为
　　天子亲臣人之志量各自有在独予固文仲友也避人有年复能偕其子之友一觞寄祝天下有耐乆如予者可以为颂矣
　　刘栎夫诗序
　　予毎诵云间之为诗辄念黄门当日以古学剪辟蓁薉夺楚人邪説而归于正何其雄也今则宛陵涪川簒行于世毋论其所宗者皆鄙猥亵败不足据而即以难易观之夫才人当为其所难以千百人为王岑必不得者而一二人为圣俞山谷而即已大噪于时然则其所尚者止藏瘢廋慝当逋逃之数而非丈夫抒才见学之能事也刘子栎夫来长安予重读其诗叹曰此非当时与黄门同事者乎乃以当世非笑云间之日而栎夫仍携云间诗以游于世且其诗则向时游秦之作也秦风刚劲为三百变体而栎夫以正行之凡泾南渭北萧闗瓦亭之间咏歌笑傲而仍不失四始六义之正嗟乎此何如者耶今
　　天子好文取天下为诗文者试之昭示天下而间在举中犹且习气未除半趣弇鄙向非册府大臣力持文教申敕再四几不能使昌明张大之业行于开辟然则栎夫之为诗譬诸松栢本后时之凋而今且复为先时之荣不亦怪哉
　　何生洛仙北游集序
　　人能为唐诗而后可以为宋元之诗如衣冠然挛手局步隣于拲械而后稍稍为开襟偃裼之状差足鸣快而不然者则裂冠毁冕而已顾能为唐诗者必不为宋元之诗如琴瑟然搏拊咏叹已通神明而欲偶降为街衢巷陌之音以为娱乐则流汗被地而世人不知则以为匏无异声钟釜无异鸣而已吾乡为诗者不数家特地僻而风略时习沿染皆所不及故其为诗皆一以三唐为断而一入长安反惊心于时之所为宋元诗者以为长安首善之地一时人文萃集为
　　国家启教化而流俗蛊壊反至于此遂一手榰梧以与时之波靡者争而近则东方渐启爝火顿熄乃吾里为诗如何生洛仙者先予入长安且流连于燕齐赵代之间者至乆且逺独其所为诗广大和平不为时诱是何其铮铮者与予门下何生卓人为洛仙大阮其为诗矫然独立予方欲驰书示之使之知郊庙明堂之音黄钟大吕之调而洛仙在上国观光最近以此倡和南北吾知四始六义不难复也此集系一时游览所作然已能见大概于其过也遂序而告之
　　张芍房摩青集序
　　日见千百人不足当所见也其足当所见者或数年之间不见一人或一日见一二人然且所见不一有一二见者有一见不再见者夫至所愿见之人而一见而不复再见甚矣所见之可思也予与张子芍房见于汝南之南亭致相好也顾嗣此不复再见康熈乙丑其犹子举人偕计车来京距向相见时一十八年始接其书问且间见其近日所为诗若词而其人终未见也古人能任意不诎于事且不为境遇所稽滞故毎一思及千里命驾而予以一官升斗栖迟京邸不即归也即归亦覔食乡里不得挟糇粮徒步访友则其相见有终未可必者毋已则第见之于其诗与词而其诗与词抑何四顾磊落忼忾沈摰其声情相属一若芍房之在前而与告语也夫良朋契濶既乆其间隂阳寒暖亦已递变即生人齿发精力亦渐减薄而其为文如故也然则今之视后来亦犹是矣芍房有从父广文君予见之息县与见芍房者同时而犹子举人则见之今之京师其继此相见与否俱未可知闻芍房搆园居名曰陟园取陟岵陟屺之义而中建杰阁以摩青名则即李白登华时所称顶摩青穹者是也夫陟园思亲已不再得而登髙四望有懐逺道则芍房亦第于君父朋友间相思愿见而登愈髙则见愈逺因不惮抵苍拂昊以求快其志则其所相思而愿见者安知不即于恒山北望间加之意焉














　　西河集巻四十五
　　钦定四库全书
　　西河集巻四十六
　　翰林院检讨毛奇龄撰
　　序【二十三】
　　冯司冦见闻随笔序
　　见闻随笔者司冦冯先生所著书也一名两渠传大抵纪闯献始末而二贼分列尤详于献贼入蜀暨防东割据以后葢是时神州陆沈天下之能言其事者寡矣防天子开馆修前代史书
　　诏徴献贤所记识者在京朝大小了无一应独先生所着裒然捆载为一时所未有夫西南之变乱极矣自茶陵丧师蚕丛失守防南万里喋血者数十年而先生歴仕适当其地由推官以至巡抚中间所厯澜沧路赕山川风物傍及古今兴丧得失之故无不摭其前闻而騐所近见即记载附防必从考覈辨定以取传信故先生之书其为前史所取资者丛荟无算而是书其一也予承乏史职题给札适得土司盗贼诸传因获尽读先生所著书知先生留心国事所在详审诸凡庙算曲直戎律修短地势平陂技击疏覈征缮坚隟传发纡促轩轩乎了若指掌至若野稗之讹舛评隲之偏颇抑何其考析不惮烦也自汉唐迄明代有盗贼初不过贩盐撒豆呼狐盗驴如刁子都瓜田仪许生吕母以逮青犊白骑长垣寃句之辈究至窃地僭号贻祸数世亦云已剧然未有琢丧人国痡毒万姓樔揃血肉屠防胎卵如禽狝草薙焚山竭泽似此甚者此本循蜚以来一大混沌而岩廊乏防阃帅失制一切简稽搢挺号矢防奋不早为扑灭坐致此极而中外大小合一时八比之士旦暮以门户齮龁狺狺嗷嗷以至于败亡而徒使有志君子把笔流连咨嗟感叹而究无如之何也后之读之者可以观矣
　　张迩可蕉园诗序
　　隋唐举士合经问诗赋为一自宋熈宁间议罢诗赋祗以经问大义举试而后诗赋经义划然为两然犹有二场诗赋四场子史之旁及于经义论防之外而不谓明制尽去之也苏轼尝曰杨亿以诗赋入官使亿尚在则忠清鲠亮之士也孙复石介通经学而迂濶诞漫不可为训夫自唐迄今其以诗赋为名臣者比比是也诗赋何负于天下而必欲去之防哉言乎予与张子迩可以经义投契者二十年迩可为经义辄踞髙胜然无伦辈其试文行天下天下人慕而效之予尝谓使仲尼以经义设科则迩可入室当不在颜闵曽仲下而进取尚有待也今迩可忽回笔为诗赋取唐人诗一册遍观之既而复遍观宋元明之诗落笔为五七律为古诗汗漫酬应皆入微妙同室居者不知其能比声能押韵而同学二十年为文章并未见其有讴吟讽叹形于笔墨而一旦信情挥斥裒然成集乡之老师夙儒皆瞠乎其后拱手甘让迩可而迩可直溯吾乡先哲若秦系若张经者而踞乎其上迩可其文之枭雄者也迩可曰吾早嵗食饩虽限年亦将贡于廷矣吾不能仍以经义与诸子问长短明年待我于公车门下子盍论我诗且序之予思明经进士同以文售或诎此伸彼各有时数然总为经义已耳今则止此二途矣若制科所以待非常之才举不可再迩可安于一途何莫非文章之騐顾迩可之意则以为经义品目恒不如诗赋之通则以经义之品目在内诗赋之品目在外经义之品目在一人诗赋之品目在众人夫品目在众人则公在一人则不公在外则公在内则不公迩可之舍经义而为诗赋亦将以求诸公也乃迩则欲向京师以行其诗夫京师为文章之薮非明经进士则制科人也予赴制科时迩可为诗送予重以茂陵多病莫颂子虚为嘱夫予本弇鄙不能为贤哲导扬即使能为导扬而既经制举则诗赋经义去取一例岂无金玉在前两目有异赏贤能在朝八统多畸视者又岂无鸡斯之马其来有时襄阳之诗其称有数者又岂无众人之仍如一人在外之一如在内者迩可亦惟信之于天下之通与后世之传之者而已矣
　　江上吹箫阁集序
　　江上吹箫阁集者为真州汪君学先作也学先名家子弱年以文字为贽得丽人扬州绮罗珠玉两相晃曜四方过之者则于是有投赠之什今集中所载是也特是丽人才士未易解后即解后亦定有造物焉为之媢之况千金买笑价重时年成都贳酒无俟典裘为欢娱此其适愿有异于寻常什伯者则因而赋之固所宜有顾其事已往矣学先来明湖重出其集以谓予序予视学先年甚妙方照映巾饰而其事已在十余年前即集中所载多老友半已雕谢展巻一过不觉三叹况予在长安亦曽以丰台芍药泣防云之散今頽然就老骤得观斯集以触于懐此如雾中看园花积雨后见初日之出于林病起泛舟老人相对説年少时事盛夏焅热中望长林郁郁于清泉之上虽欲不见猎而心动焉不得也
　　何氏宗谱序
　　萧山两何氏一居芹泥桥一居城西崇化里两家皆庐江之后而源同派别其在明代则皆有御史台世其门而俗称何御史家则惟城西何氏当之予从祖敎谕公为芹泥何氏赘婿而予大母则城西御史公女孙也少时大母尝为予言御史公复湖事感激流涕暨予稍长作萧山三先生传则御史公之子孝子公居其一焉第其家式微丁衰祚凉乗轮之后降为草衣予归田以来偶以访旧过其家询从前衍系悉漫漶不可考怅然而返今其裔孙长仁搜先代遗谱力为修复较其阙轶而补其未备裒然成一集以请予为序予思城西何氏自宋南渡后歴绍圣咸淳诸朝显仕六世皆以科名爵秩荣于时即在元代犹有以禄养为世称者乃入明三世而御史公父子即又以非常名迹振踔乡里尔乃继述寥寥遽至中落予初避人归早已为孝子争乡贤之祀直揭台使送主入学宫以为盛事暨入史馆即又探孝宗实录讨其所记孝子事为之立传顷吾邑无赖仍跨湖塘以图侵占而予以景行御史公事挺身争辨得复旧迹虽曰何氏者予世所自出然亦以邑有前贤则生其后者当观摩其行而表章其迹故如是也况为之子孙而听其沈泯而不之顾岂情也乎后之为谱者其亦视此焉可已
　　李侍读卧象山人集序
　　往予来京时慕诸城李渔村之为人既而从李学士师宅诵渔村所着卧象山人诗爱之又既
　　天子试郡国所举文学渔村在选中因得于是时交渔村且得与渔村同受馆职且同入柱下为史官乃叹渔村非常人今之人未有如渔村者也其为人慷慨厌世苟薄以厐达自居其与人交不沾激恋恋多布衣驩其视得一官如赘肬之附于身而独以文章与山水为终生簿领尝思卧象山不得见对酒躅足曰吾向入卧象视如室房每出一步数顾若辞家人然今羁此有年惘惘然使我为无家之客何哉昔元稹在长庆中与白傅齐名其为文无以大加于时人而当时推之上自王公以下逮妾妇牛走无不诵习其所为甚有假其文以卖于市者渔村文过人人亦以此知渔村然而相顾豪许卒无能拔擢出众中申其特达以超于恒见之外是岂今人之善嫉与毋亦燕见习处狃视而忽之实不知其文之果可以禅后于今何等也吾闻卧象山为诸城胜地分九仙之派而别为岑扈与琅琊诸山相表里然而洪荒以来未经翳剔而渔村实开之一似巨灵之所劈而五丁之所凿者其自题为卧象山人以是也夫山水乆在天地孱颜相望与人境未尝少隔而荒忽幼歴百千万刦未之或开而忽为开之若此文何独不然犹是文赋之末方幅揣量别无能轶其萭度而渔村纵横倜以寻常而得启辟之致诗歌婉附具风人风文激亢不可下而至于记事絶去回隠言覈而指直然而文采烂然如巨估操良金废举五都而龙海蛮窟之藏毕陈目前古所称记载之文须通五志者其于史文犹是也是岂寻常所易及耶夫文之有境界犹山之有冈峦也文以通见称犹山之以竒见名也请观卧象其自賔日门以至元潭中间所歴若雷轨太极防霖柱三天井与夫扶云珑塔凡丘涧迢递峰嶂层叠指未可诎至有束山如烟筑石若干道阸防之水使之夹阙以拗其瀑之势其奇也如此几见山泽嶙峮产物布气具神变之略而犹得以鸿蒙掩之也观文者可知矣
　　沈客子诗集序
　　予评客子诗目为才子且期其所到当在王维钱起之间而蹉跎契濶不相见面者约十年当予识客子时其先子西平公治西平有名而予以蔡州之客与西平君遥相往来亦尝读西平君诗疑其惊才絶艳不类循良吏而西平君则竟以劳于吏治而死于官予喜客子能继武其文章行谊足世家学因以交西平者交客子葢予之所以期客子者别有在也今客子在京师防其妇翁与予为同年生客子寓其寓而仍与予通往来道平生欢予急索其诗读之疑其诗小变一似回北楼之笔而为宫体诎辋川之制而办西昆者夫美人无凡饰良马无劣步李丞相斯即偶然与师宜次仲相为戈波颇牧老成或降而与韦虎吕姥周旋戎行亦安至使防子庸下得以借口独客子以不世之才膺继述之重所期诚奢而所造诚大第区区诗律一端原不足较长絜短而即以诗论西平君亦曽以妍词丽句争雄艺林乃考其治迹方实沈守躬尚坐防事收民间束麻担草以代二税亲较量赢缩若佣贩然与妇子儿童嘈嘈几案间犹且课麻授绩剉草备秣以充之典枲置驿之所用使西平数百年荒残破壊之邑而渐致生聚夫世有不必读舂陵行而亦可以寄元者西平是也客子可以思已赵象九生徳配金太君贤孝册子徴诗文序
　　自刘向作列女传范氏仿之为史传之一嗣后作史者沿以为例今
　　天子敕修前史开东华之馆命词臣编纂遗事予每惜明史官记事不足其载列女祗采摭题旌诸名而列朝为实录者又各异其体顺成正间间书事迹而嘉隆以下则但具名数且有具名而亡数具数而并亡名者嗟乎其为阙轶何等也予少时早闻山隂赵先生名叹先生以文章行世而不得志于时家有老亲思匄升斗为禄养入伏成均习四门书业而京闱秋试误以礼经中乙科之首遂拂郁死都下【明副榜为乙科今以举人称乙榜误也】当是时先生同举者皆东林后进与先生肩随为文社争鸣一时而皆以是科取中今通籍中所称姜侍御滙思何吏部昭侯金观察幼镳姜京兆二濵叶清丰蕃鲜皆是也夫生人惟儒生最艰当其力学本欲籍进取为壮行之地乃垂白在堂枯鱼衔索旦夕厪念亦既已指名于时而一旦斥落其同时争雄者皆先我飏去不幸而冒犯霜露身羇逆旅去家乡又逺将自此防防永不得就子舍纵孩幼在抱未知能成立与否此时之望妇而不能得之于妇者而苟其得之则虽诵之为姜诗之养亲蘓武之守节程婴公孙杵臼之存孤皆未有过也乃金太君以名家弱息为先生妇备极劳苦其奉事二亲较谨于先生在时而加之以和虽其家教本严不假嚬笑而下气怡色必欲曲得其欢心而后已曰惟恐其念亡人也其育子之闵自以迄就傅中间婉恋毕至而其既则督课极严必欲其诵读继先业尝泣曰汝先人所赍志者何事而可泄泄耶防闽海初定
　　朝廷方命将诘戎张皇挞伐太君遽遣其次君又裕从军海上稍效其所学以慰先志于地下卒之瓯粤恢复武功耆定而又裕得身拜一命早通籍以无负所遣至太君之操作组絍经营馈食抑搔寝疾刲股投糜以及含敛之诚信哺乳之艰辛又不待言也夫断臂戮鼻闺中之变而寻常贞志养亲教子则又平平无奇卒不得自比于女宗庸行之列而以观太君虽卒于近年原无庸载在前史而
　　本朝旌典亦复以郡国彚举尚逡巡有待然其迹则可槩睹也孝子又裕恐母烈不彰来史阙轶因属予序之而以匄当世之能诗文者歌咏记载以为传述嗟乎太君与先生俱不死矣当先生易箦时曽见梦于太君曰吾病矣来与子诀因相视涕泣无一言太君醒而疑之逮一月而讣果至是先生之不能忘于身后也夫不能忘于身后而望之太君然且望之太君而迄无一言以俟太君之自悟若是乎太君之承先生者如是其不可道也若太君者可以当列女矣先生字象九代有显仕为宋理宗后详见太君行实及志传
　　淮安周母靳太君七十夀序
　　淮上多名士其最著者莫如周左台先生予以游淮晩不及见也然犹及见先生之子乔岳与之定交而拜其母夫庾衮兄弟不肯登陈凖之堂以为拜母同子其义甚大而至于隣人褚徳闭门养亲衮毎造拜之而不少歉何则以其贤也乔岳兄弟比之伯仁仲智而母则比之伯仁仲智之母予尝谓乔岳者匪独其父贤也乃其母亦贤母也迄于今已三十年矣间尝为人诵母贤必称善教其称善教者必曰知书然徒虚语耳惟周母者七嵗诵孝经八嵗诵论语毛诗九嵗与其兄茶坡先生学为文茶坡先生者淮名士与先生并称当时所为靳周二子是也第先生设教多就人延请尝留诸子于其家使受母教故母之教子则实能授词训义与人师同而诸子之受母教一如人人之受教于其师此其事当予游淮时而已知之顾予自游淮迄今其所交游者虽甚简慎亦不下一二十辈中间升沈得丧不无互异而乔岳兄弟则日以文章行谊名于人夫人能事亲兄弟友爱虽闭门养潜如褚徳者犹足来庾衮之拜况文章烂然足以嬗后其声名足以震世江左髙流必诎指伯仲第一则天下谁不想望风采以为是母是子所愿见惟恐后者况母齿无恙也予尝数淮上君子孝友醇谨吾不如二丘瓌玮卓荦吾不如杨简霖岳岳饶经术风流四袭吾不如蔡子子搆而诸君皆出自先生之门登堂受母教至今犹能道先生在时与母讲艺文互相发明使诸子与门人各述叙其説以为程法其为教如此今年首冬为母七十辰亲朋皆称觞为夀而大丘学士为廷尉在京小丘即予同年生与蔡子子搆皆驰书属予一言予尝登堂拜母辱厠之同子之列者也闻之淮上君子防母之贤将欲以韦母绛帐故事闻之于廷着闺闱之范而学使胡君则又预从而榜之里门明年乔岳当诣公车使得设养堂京师令丞相如王茂者望而下拜则予之修庾衮之好者固三十年前事也而进此而三十年犹是也况乎其受母教者
　　瑜珈皈戒放生仪序
　　皈戒放生二仪者柏亭法师所撰仪也其仪一为祀先并度孤而一为放生大抵本瑜珈教法以宻部真言为利生之精幽可接鬼神而明得达于虫臝因之使神天魔罗下及怨鬼皆得依三皈五戒以受我普度而胎卵脂膏并被解脱此贤首立法所谓以自证为利他者顾前此无其仪且其教亦中絶乆矣慈云柏亭本防不二门而既而咈然谓阿难迦叶同受师教而少室以不立文字直嗣迦叶致白马繙译弃之若遗屦之絇惟恐不断所恃隋唐以还贤首澄观以华严宗防遍设义疏稍得继马鸣龙树诸法有所云五教十六观者今何如矣乃歴抽诸藏日记十万言垜羣经于轮而旋观之且加义疏于其间越十年工成尝以易太极之説询后秦僧肇所论而随扣随应自晋唐以后赵宋以前凡华严疏义略及儒书字句者无不洵口成诵如数珠串斯已竒矣至瑜珈宻谛其语株离如防蘓诃喇本非梵译所通者一经讹错莫可指证而师能一一正之考微析以之召神明而通幽讃非毘卢化身何以有此先教谕同钱君向若倡立仁社原有祀圣掩骸施药放生拾字赎难荐祖度孤诸条而予以归田之暇重请师主其事师特为予撰二仪而创为斯篇尝考唐师澄观为华严四祖生开宝之初歴九朝七帝皆为国师及贞元之末上遣河东节度使迎之来京开罽賔般若三藏匄之翻译乌茶国所进华严梵夹此与师之译真言亦无以异乃澄观长年当长庆宝厯间为相国齐抗着华严纲要为南康王韦皋着法界观为仆射髙崇文着灯鉴説文为节度使薛华拾遗白居易着七处九防华藏界图心鉴而师常不偶不能遇帝王师相名人学士如唐七帝及韦皋齐抗白居易辈而仅仅为予撰瑜珈二仪此则予之每见称愧者已仪凡二巻仁社诸子如钱君向若徐君圣修沈君辉东周君云子鲁君民懐皆重师所撰合钱而梓之以属予序因直据其事而序之如此




　　西河集巻四十六
　　钦定四库全书
　　西河集巻四十七
　　翰林院检讨毛竒龄撰
　　序【二十四】
　　送潜丘阎徴君归淮安序
　　予避雠之淮安与淮之上下无不交阎君潜丘在其中暨之梁之宋不能前复归淮安则稍稍有言潜丘君年损而学多者于是躬诣之与之登城东程将军塜题名而去顾予变姓名独于淮有识予毛生者予漫应之曰毛甡于是有毛甡与潜丘君游墓之题当是时淮徐之间能言江东毛生事此其一也及予还旧乡防
　　天子开制科徴车四出其在淮则潜丘君首应之予相见于京师观其所著书伙頥哉言洋洋乎乃不登科而罢值司防徐公修天下志书未成聘潜丘君掌其局多所论著既而谢去出其所辨尚书二十五篇广其文约数十巻挟之游钱唐时潜丘毛髪种种而予则归田有年越七十衰矣乃取所为文读之谓之曰吾不知于汉北海君相去何等若唐之孔仲逺赵宋之深宁叟则出之逺矣潜丘曰知予哉盍为我言之予思元明以来无学人学人之絶葢于斯三百年矣生为举子文志下矣识亦并陋前无师承后复鲜雠駮者幼合四友学古学予文中每及之所称沈七包先生蔡子子伯者其二早死而包先生号书簏杂著四十卷今其子不能守索之无有也子伯以文多不醇不肻示世予则年未壮而避雠人间越四十而归其不能为闭户生明矣且性鲁又不能阅市肆有所记忆而以观世之为学者枕藉焉渔猎焉其能飞一羽而穴五甲劖腹而透脢视肌理而验防结者亦复安有而潜丘疏其容复极其里自竹木番页以迄金石甃甓浮图欐础无不搜刻于天识其行于地见其理于人自疏仡以还可得其容貌词气于时日判其晷景于伦族无逺近必析其母妻子姓传婢厮养于篇帙备列其编摘分合字画戈波之数尝谓予固不学人也即以求附于学人而其失有二其得有一好大而苦烦一失也见其一则不耐又徴其一二失也若夫得则他之博而不通者吾不博而通他之学而或无识者吾不学而有识如是而已潜丘无二失而饶一得世每言北人之学如显处见月虽大而未晰也南人之学比之牖中之窥日见其细而无不烛也潜丘乃兼之礼堂写定传与其人予虽非桓谭且见潜丘之能传矣于其归也遂序其言以送之亦欲使淮徐之间其知江东毛生所与潜丘论文者又如是也
　　浙江乡试鏁院中秋倡和诗
　　康熈癸酉浙江举乡试巡抚御史张公监视院事旧例八月十五夜席舍给烛监临偕提调监试五公座设馔于明逺楼上缀席醮月公乃循故实与同事诸公衔茗具槃槅虽楼已改制减去重屋犹且雁齿坐敞櫩下口占三律诸公叠成之即帘外诸司薪膳封录多有和者暨撤帘而主文两公亦依韵得三首合并授梓名倡和诗尝读唐人诗话载知举赋诗秪得井亭梧叶一篇他并无有惟宋嘉祐间欧阳学士偕同知贡举者鏁院五十日得诗如干名嘉祐倡和诗顾皆主文参详官为之非监院也今则鏁院日促且巻繁主文小试官各给手目之不足何暇及咏唫事而监临公座于莅事之顷从容赋诗一雪前人所云三条烛尽拥枕髙卧者此又増圣世鏁院中一盛事也因为通读之而敬题其端在籍史官某顿首
　　张禹臣诗集序
　　诗有性情非谓其言之真也又非谓其多愬述少赋写也当为诗时必有縁感焉投乎其间而中无意绪即不能发则于是兴防生焉乃兴防所至抽思接虑多所经画夫然后咏叹而出之当其时讽之而悠然念诵之而翕翕然凡此者皆性情也张君禹臣少为诗予尝与陈老莲游酒酣頽然必诵禹臣所赠诗然泪下今五律巻中有赠章侯题是也暨予逺游归每见禹臣诗人有比之罗昭谏者而禹臣方攻举文予亦北去不相见防予以年过七十老且病就医防城则禹臣亦逮老发齿俱改乃不以予为不学出其诗请序予读之诗凡十巻巻若干首其中乐府古今体昭晳清润动合榘则即恭言詄貌多所纵变而皆有性情行乎其间若所云情为文经词作理纬者乃禹臣自言作诗无他贫无所事事触处生慨迟暮弃诸生不得志胸垒垒矣又役于他技为人相隂阳延翰之术劳苦且阙后目前无可为抚弄者夫如是则不得不借诗以忘之以陶写其心夫以遭逢如是贫且老如是困苦如是而能慨于心发于言陶写于中而嗒丧于外则性情为之矣世无诗人谓唐举诗而能诗今世举经文而不能为诗观唐无经解而今能以经为文可验也夫以经为文而尚得谓之解经也乎唐举诗而能诗今不举诗而犹能诗者则犹是性情之故而世顾不察因于序禹臣之诗而遂及之
　　慈云寺新翻大悲准提二梵咒解序
　　释书有显宻显者其经宻者其咒也自少林传印不立文字则并显者而宻之以为阿难説法究归耳宗必返之迦叶心度之宻而于是一指之示胜十六观焉少时搜佛藏见瑜珈仪法不得音注即诸经梵咒亦并无释义行乎其间妄谓宻部无解解则不神遂致彼传此受展转讹错梵音无定字而既则并其音而移之口语株离其了无证明乆矣伯亭法师通四道大藏修马鸣以来法海诸观俨日月灯之现于口目凡显宻各部无不洞其原而究其里方阐焰口施食仪开千古聋瞆解释之余并及诸咒防司天鹤亭邵君归田有年曩时得西僧秘授博通四译间与师考晳论辨广所未备每得之名义诸集之外因以大悲准提二咒为世所习诵者先为解注闻之大悲者观音之心体也准提即诸佛觉性也大悲之咒译于尊法而准提则龙树所集二咒奥义从未翻解而今忽解之得毋秘防之泄为且明忌而予不谓然夫瑜珈通四法咒字具四悉夫人而知之矣然而一指之禅未尝不泄观经日诵未尝不秘今所谓宻徒字音字形耳尧语舜云允执其中夫执中语字何尝不显然而舜受之禹亦受之他人勿受也古徳云诸佛宻语惟圣乃知今兹所翻虽曰一切乗境行果莫不相应仙陁防名盐器水焉则莫不称契然而其防深焉则使诵其文而当前了悟固所愿望即不然而憬然于心犂然于耳目纵未及其里而从此有省疑义生而信心起何为不可哉
　　冯使君钱湖倡和诗序【使君即冯躬暨世兄也】
　　尝读西江倡和诗叹使君以郡国之长鞅掌文簿尚能与坐客贤豪竞出其清新之句以互相赠答予归田有年在籍闲人出而与使君主賔相见不一然且所至无一字读而媿之今使君去郡未补担囊来钱湖重与二三友朋盘酒榼叙畴昔之好往来杂遝因复有倡和之什传于人间夫以使君之才当二三友朋贤豪之旧即微君钱湖其为登临咏歌者自必抽新摘颖争出所未有则其诗之工不减西江固无论也独予僦钱唐与湖隄相去不越数里亦且偕酒人相谒执手慰劳然仍无一字可以相饷徒把此一巻为之吟咏愧乃滋甚闻之古友朋防合多所赠答如郑侨晋肸辈见于春秋顾未尝为诗也诵人诗耳即良时髙防賔朋满前有若庾公在武昌欢饮达旦然祗称理咏理咏者诵诗也予虽老去才尽而齿存心力衰而口尚健纵未能诗读羣公之诗而一如已出口之所至心以为善则请诵诸诗以当赋咏宁有异焉
　　三韩张氏家谱序
　　夫辑族之法先分而后合其先分者何也分姓为氏分氏又为族也国君禅一姓而卿大夫下则各受以氏而判以族而后合何也一姓合诸氏一氏又合诸族也国君以一姓綂宗而大宗小宗则又一綂氏而一綂族故礼大传曰国君有合族之道又曰尊祖故敬宗敬宗故收族其或分或合各具条理而要必有人焉立书册而稽覈之国语所云工史书世宗祝书昭穆胥视此矣自封建不作氏族不分而后之为世系者第合古之一氏者而不辨所始嶓其源岷亦其源也或析今之别流者而不知所收潜不知有江沱亦不知有江也三韩张侍御以科目起家遍歴三曹尚书郎从征滇南佐
　　王师挞伐有功随以言事故迁幕杭州其滞录参有年矣生平孝友惇睦每念及所生期于无忝教子弟以诗书之泽乃复续辑其家乗而谒予以序予思辽左诸族皆从
</div>
    <div class="pagination">
<a href="西河集_page19.html">上一页</a><span>...</span><a href="西河集_page15.html">15</a><a href="西河集_page16.html">16</a><a href="西河集_page17.html">17</a><a href="西河集_page18.html">18</a><a href="西河集_page19.html">19</a><span class="current-page">20</span><a href="西河集_page21.html">21</a><a href="西河集_page22.html">22</a><a href="西河集_page23.html">23</a><a href="西河集_page24.html">24</a><a href="西河集_page25.html">25</a><span>...</span><a href="西河集_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
