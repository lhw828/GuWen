<!DOCTYPE html>
<html>
<head>
    <meta charset="UTF-8">
    <title>王肃敏公集 - 第 28 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王肃敏公集 - 第 28 页/共 45 页</h1>
    <div class="content">　　古人拔园蔬种蔬今岂惑予非相国者盈亩几何值自给盘中味犹贤夺民食春阳散林圃园丁汲深湜风露一何调油油布色泽菜菔佳可烹白葵中具掇岂直养廉助咬根成素德夸哉肉食子宁禁诮我啬

　　○江上杨柳歌

　　扬州城北湖水碧杨州城南江水白江头杨柳愁人心日日飞花送行客岸上吴娥朝浣沙良人出塞未还家杨花荡入西江水恼乱东风忆锦槎

　　○三五七言

　　吴山高楚水遥明月下幽阁长风涌暮潮东飞伯劳不复返海上素书空见招

　　○观东池捕鱼有作

　　新符摄县来江国、旧履逄春梦直芦、但得汉文腾内诏、何湏陆子注方书、梅芬山阁晖晖暖、??氷泮官塘淰淰虗、剩有篇章堪讽咏不妨春景似樵渔、

　　○晚泊平望

　　微茫日欲暮、弥擢倚江洲、不见苍吾帝、空悲楚泽囚乡关淹旅梦风水足离忧独舸东吴路乾坤一海鸥、

　　○雨睛渡京口

　　皷枻陵渺江江色净如淀宿雨乍澄霁浮虹尚隐见金焦崪中流气候纷可辩长夏欝草卉灵霞变昏旦不染九隅尘颇壮三江观平生沧海心兹游亦堪羡吾道岂匏系世故多龙战伯鸾会稽隐亭伯辽海窜伤哉丹阳篴凄其广陵散时命古有然适性勿深叹

　　○天门山

　　天门峭双阙崪峍迥相对洞擘华阳口石裂方壶背寒云莽空阙秋朝浩夹逝我行属风波狂起飞龙濑三山渺何许孤舟日摇裔空怀招隐篇不逢采真会傲吏恒乖俗逸韵故轻势欝欝佳山水平生有深契骑箕列星遥从龙帝阍翳方将拟抱关何由期归枻

　　○别刘尹良贵

　　与子意不浅襟期忽尒违江湖一相送鹓鹭各分飞世难几时净宦情今已微那堪值摇落风露入秋衣

　　○青山吟

　　江东自古佳山水路出当涂佳丽深遥峦沓嶂不可越怀古聊作青山吟青山峩峩凌紫冥秋天屹立双翠屏瑶华生时九仙下空青泽处千岩灵谢公宅古流烟霞黄金楼观僧为家长庚无光太白死石坛荒冢空桃花文章白日烛海岳精灵黑夜飞龙蛇吁嗟贤豪皆已矣凤游龙变须臾尒世涂扰扰可怜生我欲藏身玉壶里

　　○送何浩

　　斯文曾下榻世路忽重逄予已斩华厌君犹剑气雄黄金谁赎骏白首日飘蓬不作清时吏何由振古风

　　○董漕厅述怀

　　江南寔名区兹邦穪富丽白粲贡天府黄金壮国势顾岂英达才佐漕主会计时复检官守颇亦劳智慧达术亮天人安世首康济凋敝生冦乱承平突氛翳献纳者谁子望阙日流涕远游期蹈海耽荣未拂袂青云何超缅畏途久留滞嗟哉东方生巧宦日侍帝

　　○遣兴

　　宰邑今收录危心庶少降土风人画一山水世无双省稼时行野观祲或遡江却惭邹鲁学礼乐大为邦

　　○宿周山人南池

　　瞑投山际馆饭罢月中行为生枫杉影因留池沼情莲花心不染秋水梦俱清问我中宵意谢公春草生

　　○仙人篇

　　仙人好楼居乃在太华峯举手谢世人天命良易终 【 一解】 易终复难延蓬蓬沙中草一与本根绝飘扬万里道 【 二觧】 年人谒玉帝日侍玉帝傍魑魅不敢近为乐殊未央 【 三解】 人生不自惜贪财好姬姜让子非金石颜华日苍黄 【 四解】 路逄赤松子乞尒灵砂丸焂忽变形貌提携升天关 【 五解】 天上何所有日月光离离明河与天长繁星不成晖 【 六解】

　　○煌煌京洛行

　　白石磷磷白水渐渐大臣以法小臣以廉 【 一解】 日行中天浮云蔽之不烛尒形焉知尒私 【 二解】 负扆托孤二叔流言雷风变作忠诚乃全 【 三解】 夷吾射钧小白不疑兵车九合足为我师 【 四解】 永安顾命葛公誓死教之自取岂其知已 【 五解】 祸有所偏祸有所几逃燕奔赵反以利齐 【 六解】 虞庭明良被之赓歌我心写兮受福不那 【 七解】 煌煌帝京万祀不改敷此明德极于四海 【 八解】

　　○寄远夫二首

　　同是花封宰参差滞两乡鴈回秦地少云隔楚山长莫厌勤民隐休闲注药方　圣明求治切早晚诏循良
　　素书常不达江海思漫漫共说虞翻屈谁怜范叔寒地偏忧化枳天远恐惊鸾世事每如此休歌行路难

　　○从军行

　　仆本幽并儿从军戊陇底烽火入临洮提戈救西鄙一箭落双鵰胡人齐啮指夺却燕支山饮马伊吾水归来朝明堂策勋百十起赏赐千万余引赴明光里不缘破胡功谁识汉天子

　　○长安道

　　玉騧雪花白影影千明珠金鞭拂翠幰豪杀平阳奴明月照玉沟喧喧帝城趍九门严夜漏谁怕执金吾

　　○侠客行

　　少小负侠气长剑游五陵袅袅珊瑚鞭马色如流星酒酣夜呼卢一掷千金轻报雠不辞难杀人同草茎烽火照甘泉从师远横行转战入龙沙三箭阴山平斫杀左贤王珠袍不血腥功成奏金阙逃籍反藏名羞彼绵蕝儿长揖窃公卿

　　○长城行

　　请君试促昆鸡弦弹我古瑟长城篇此曲一奏一转悲泪下迸作东流泉六国之灭如土崩祖龙虎视天下雄惟有獯胡尚侵侮便欲筑城遶海东筑城日以高士卒日以疲白骨无人收游魂何时归堑山烟谷地灵苦三户抽丁楚人怒匈奴披猖不可防枉使秦人半成土沙丘龙死威已徂鬼蜮窃起专龙符欺天矫诏拥雅子谁道亡秦是北胡望夷宫中鹿为马泗上真人取天下咸阳一炬秦土焦长城高高何为者区中朝代如番掌塞上年年筑亭障华马池东沙碛深胡骑奔腾日来往

　　○昆陵驿闻渔歌有作

　　秋风季子国独舸谢公游凉野多睛景寒江自稳流世人学狡兔吾道付沙鸥忽听沧浪咏遥心到十洲

　　○丹阳

　　南国自多趣况临江岛浔迎丹一鴈起掠浦片云沉逸调在山水达人无古今不缘临海作谁识谢公心

　　○淮阴赠孟天祥

　　未尽南游路仍多北望心楚山侵暮碧淮水及秋深忽遇冥鸿友聊为沧海吟几时重握手临别更沾襟

　　○彭城歌

　　黄河连天走东海吕梁番作彭城湖南山偪似如堵墙顾此岂是王者都秦人镜破项氏昌分裂天下封侯王关中天府不自取龊龊东归念故乡锦衣龙剑青骊騧木猴而冠安足夸七十余战身不死东城古冢令人嗟令人嗟令人酸英雄错莫楚汉间不忍谈之生苦颜楚王梁王赤心死谁怜功力排南山我作彭城歌泪下不可视飞为大梁云流作淮阴水功能盖世成祸胎拔山之力只如此人生富贵不能久安用区区称万寿沉吟投食为尒悲不如东陵老瓜亩君不见张良起从隆准公指挥兵马摧群雄功成愿逐赤松去渺江汉飞冥鸿

　　○捣衣曲

　　大火西流玉露深破工连日捣秋砧凉州较此寒犹早密霰清霜夜夜心

　　○秋日宁国言怀十首
</div>
    <div class="pagination">
<a href="王肃敏公集_page27.html">上一页</a><span>...</span><a href="王肃敏公集_page23.html">23</a><a href="王肃敏公集_page24.html">24</a><a href="王肃敏公集_page25.html">25</a><a href="王肃敏公集_page26.html">26</a><a href="王肃敏公集_page27.html">27</a><span class="current-page">28</span><a href="王肃敏公集_page29.html">29</a><a href="王肃敏公集_page30.html">30</a><a href="王肃敏公集_page31.html">31</a><a href="王肃敏公集_page32.html">32</a><a href="王肃敏公集_page33.html">33</a><span>...</span><a href="王肃敏公集_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
