<!DOCTYPE html>
<html>
<head>
    <meta charset="UTF-8">
    <title>牧斋有学集 - 第 56 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>牧斋有学集 - 第 56 页/共 63 页</h1>
    <div class="content">　　【海阳孙征士照邻墓碑】
　　古之孝子，亲殁而不忍死其亲也，于是乎，狠子之阙京兆之阡，穷高极深，致力于其所可尽而相夸诩，以为能事。风气渐开，人知文章之为重，移其力于大书深刻，以祈不朽，而免近世乃益靡矣。万历中，汪司马以文章主盟中，徽人之思不朽其亲者，争乞其片言只字以为天球琬琰。而孙照邻之葬其亲也，又重之以方司徒、王太原、李京山之文，碑版流传，照曜四裔。未及百年，中之文，霜降水潦，索然无有。向之高文大篇，亦皆翳然简牍。于是照邻之子丕璨，以照邻之墓石请于松圆程孟阳。孟阳殁，又倩乳山道士林古。度孙子之意，以为征文于名公巨卿，以侈其亲，不若逸人遗老之近而有征也。盖古之孝子所以不死其亲者，至于孙子而益穷，其所请求亦三变而益切甚矣。其可悲也，而孙子之意不但已也。介陈子伯玑请余为其传，余不能知照邻，而孟阳则所谓昔者吾友也。余盛壮为文章，以孟阳为镞砺，孟阳之期待余者不轻，而余之自视不敢以不重。孟阳既殁，余亦老且废矣。世人之施易余文日甚，而余之为文不得不轻。今孙子方属余以不朽其亲，而值余简贱其文之日。孙子之属余也，其重不啻万钧，而以予文为之引，曾不足当一发，又何怪其迫蹙诎屈而无以承命乎！然孝子之请，不可以辞，而伯玑助之益力，乃按乳山子之状而叙之曰：孙君讳光宗，字照邻，唐金吾上将军之裔，而贞惠公□之子也。孝友节侠，蕴义生风。先世荆园归世父而自避地为奕园，与诗人潘景升辈啸歌其中，洗梧倚竹，移日忘世者。其生平也，负笈吴越间，与王百谷、葛震父、范东生、李长蘅诸人班荆投分，名纸刺门，无一俗子。嗜好在山水诗书，游戏篆刻，与吾行相上下，其馀事也。少师事嘉兴项希宪，希宪视学山东，念其食贫，屡招之，不往。且死，以长笺属其子照邻，希宪命从子仲展为之师，饮食教诲，克有成立。仲展，余门人也。君子谓孙、项之交有终始，而仲展之风义亦可书也。呜呼！读孙氏之家传，俯仰再世，人子之欲不死其亲，可谓至于斯极者矣，惜夫余文日益轻而无以塞孙子之意也。古之人有所表著而惧其磨灭也，上则刻之于山，下则沉之于渊。居今之世，岸谷为陵，余虽欲大书深刻，仿古人之为也，其又何所措乎？虽然，斯文之属，于余固吾友孟阳有坠言而未竟者也，去今十九年矣。徇伯玑之请，为伐石而表其墓，以终吾孟阳许剑之义，则亦庶乎其可哉。
　　【太学生约之翁君墓表】
　　洞庭之东山，山回水袭，风气坚密。二百年来，灵人秀士含章挺生，而王济之、蔡九逵为最。木奴千头列队百重，高赀富人公擅山川，而翁氏为最。翁氏自建炎南渡卜居此山，嘉靖中少山公笾用计然策，起家巨万。次子见沧公启阳权奇倜傥，不事纤微，居积而家益大。其子弟多读书好行，其德有闻于时，而太学约之君，其魁然者也。
　　约之名彦博，别字青崖，为见沧公第四子。生而高颡丰颐，具大人相。规言矩行，未尝有子弟之过。揣摩当世天下事，数著可了才锋，四应意豁如也。毁齿哭父，以执丧闻。奉母扌益臂啮指，没身如婴儿。倾橐以捍之难，伯兄之殁也，抚其子如子。与朋友交，以然诺为生死，死梁涉，馁絮冻。岁大，民无菜色，无道堇，乡人以为霖雨焉。乱后敕戒闾里，部署宾客子弟束伍完守，乡人以为城池焉。举倍称之，息以市义，缘手散去，人或规之，君笑曰：“释氏以布施为藏，此戋戋者，今入吾藏中矣。”筑室考，左琴右书，自比逸民遗老。而以病卒，年五十有五，丙申岁腊月九日也。子十人，长天游，邑诸生；次天潮、天、天溥、天浩、天波、天淳、天瀚、天、天泓。女六人，孙男女十人。墓在金庭玉坞之阳。余以乙未秋避地东山，遍访雅人高士，而君已病，不及见。间与二三父老论此山人士风概，以为约之如介圭苍璧，温润缜密。而其精神乃时时见于山川，不可掩也。又逾年而约之遂殁。国有俊民，家有收子，殆亦湖山秀气钟英杰出而奄然，与世运澌尽可哀也已。天游孝而才，伤其抑没于身后也，泣而请余表其墓。余与剧谈旧事，相顾忾叹者久之，书之皇极曰：凡厥正人，既富方谷，史曰人富而仁义附此，世道之常也。逮德下衰，九婴并作，琼弁之济师也，实沈之司祖也。鬼神亦有赖焉，而况于人乎！古之君子修词立诚，不欺存殁。是是非非，芒寒而杓正，所谓陈信而无愧词者也。杀枯竹，嘘朽骨，犹可以告诫末世之鬼神，而参持其耸抑之坊。余虽老耄，夫安能而避诸？故于天游之请，而遂为诠次其概以表之，使之诸墓上。岁在壬寅十月，而文成于九月十五日，石渠旧史虞山东涧遗老钱谦益为表。
　　【教读谢君坟表】
　　谢君名恒，字行甫，长洲人。本朱氏，从姑姓为谢。读书识字，谨谨为童子师。教授我儿孙，爱及孙桂哥。桂哥早慧，戊戌秋病殇。君穷老失所，倚哭而神伤逾二十年，遂不起，庚子九月十一日也，年七十有七。君为人迟重拙讷，不多言笑。晚年诵《金刚经》，临终忽若有悟，属其婿曰：“未生前无有我身，死后我仍无用，释氏荼毗法归洁于无，勿葬以累我。”口号一偈云：“今日今时闻道辰，世缘已尽佛缘兴，遗骸不用埋黄土，速倩红云送太清。”女若婿不忍从用俗礼殡葬，而以遗言付余。予为之表曰：韩退之有言，今人适数百里，出门惘惘有离别可怜之色，持幞被入直三省，顾婢子语刺刺不能休。死生大故，少别千年，使直使万里外国，君能脱然如是，过退之所云远矣。世人荫高华，席富厚，床蓐淹顿，儿孙扶绕，风力火箭，鬼伯催促，求延无力，欲去不忍，视吾君兔园村夫子，单丁茕独，布被瓦灯，谈笑解脱，其所得孰多？世眼梦梦，犹羡彼为五福，而闵此为五穷，不亦悲乎！君以死之日为闻道之辰，死生幻化，何有于身后之名？吾以为如君之警悟，可使世之坦化者耸，谈空者惧，而蝇营蚕缚汩没五浊之中者，亦或[B178]而少悟也。故论次其语，伐石而表其墓。墓在虞山之阳。君无子，以女为子，而女又无子，既葬其女与其夫皆穿穴墓傍，他日以次焉。
　　【钱母赵太孺人墓表】
　　赠太孺人赵氏，吏部左侍郎谥文毅讳用贤之孙，叙州府知府赵隆美之子，归于封御史钱裔文、湖广道监察御史钱岱之孙妇，湖广按察司副使钱时俊之妇也。孺人归于钱，生二男子，二女子。长子延宅生六龄而孺人殁，崇祯戊辰九月一日也，年二十有八。延宅举顺治壬辰进士，自行人擢江南道御史，再命封父如其官，母赠太孺人。出视茶马报竣，请假归葬，卜地于殿桥之新阡，请其舅氏宫允士春具状，而谒余表其墓。当孺人来嫔，余侍先太夫人传姆往来，称其肃而温，婉而字，太夫人喜曰：“九五房世有妇德，小四房新婿又贤，宜有令子。”九五房者，吾钱两大支之别称，如梁世湖头六宅之云叙州，与余异姓兄弟。夫人何长史女，年家老姊也。孺人之殁也，叙州告我曰：“吾女之适钱也，老妻曰吾内事无所助。今亡矣，指二妹而泣曰：汝姊在，汝嫁事不累我，我有言亦不患无可告语也。”先太夫人闻之而叹，遣媪问慰，叙州夫人久而不绝宫谕之述其妹也，余以中外之言征之冂信。呜呼！以孺人之贤无禄，即世以岁之不间殡于郊外，孤衬布帷漆灯，昼寒长夜漫漫，不见白日三十馀年于此。今所产六岁儿崭然成立，绣衣铁冠，持节还里，奉翟之宠命，以大葬其母，宗党妇孺聚观叹息，咸曰：“幸哉有子！孺人不但不夭，且不亡矣。”而延宅曰：“未也。必请于文章巨公，谋所以示永久而不没者。有宗老旧史氏在，盍先诸？”余于是不忍以耄老辞，而为之表曰：孝哉！延宅自羁贯以至入官，扌益臂啮指，未尝不念母勤也。乘骢揽辔，登车有光。营魂寤寐，未尝不在荒郊浅土间也。古人有言，凯风寒泉之思，实钟厥心。延宅之报其母者，莫此为大。斯所谓永久而不没者也。昔者王介甫铭吾宗公辅之母而申言之曰：吾所谓闾巷之士以为太夫人荣者，明天下有识者之不然也。太夫人之贤能异于闾巷之士，而与天下有识同。然则余之所称宗党妇孺聚观叹息者，岂非介甫所谓闾巷之士以为太夫人荣者与？自今以往，延宅立名砥节，日进而未已。立言之君子归美于娠贤育德，昭母仪于图颂，固将大书特书，不一书而足也。余故窃取介甫之义以为之表，而诸石以俟焉。



　　●有学集卷三十六
　　○塔铭
　　【憨山大师曹溪肉身塔院碑】
　　我海印憨山大师以天启三年癸亥冬十月十二日坐化于曹溪，故宗伯宣化萧公嘱韶州守张翼轸建塔院，造影堂，葬有日矣。五年乙丑，侍者福善介恃众缘固请两粤当道，奉迎灵龛窆庐山五乳峰下。少年惑于青乌家言，撤甓出龛，如旧浮供。南康推官钱启忠以私淑弟子谋卜善地，以妥师灵弗墨食，不克葬。南海弟子刘起相为瑞州推官，瞻礼悲泣，复奉灵龛归曹溪，江神诃，风日助顺，道路轩豁，干戈远屏。崇祯十六年癸未之九月也，总戎宋纪暨五羊善信议茶毗建塔，启龛，双趺俨然，发爪俱生，容颜光润，膀腹下垂处皆可扪揣。海众踊跃，谓师再生，赞叹号呼，不忍举火，议全身供养，如能大师故事。竺僧屑海南旃檀香涂体，尊奉于旧塔院，即大师所卜天峙冈地，去南华宝林半里许，时则癸未之□月□日，距癸亥入灭二十有一年矣。
　　先是五乳塔成，谦益徇福善之托为铭，南海陈相公子壮石于曹溪，而甲申供奉之事未有撰第二碑者。岁在庚子，谦益既访求《梦游全集》，较雠卒业，乃略记最后，因缘而论次之曰：昔者世尊婆罗树间灰身灭度，分舍利为八，分阿难已下诸祖，多用火光三昧入灭，师子比丘遭罹王难，恐异端学起，故传袈裟为信。此土六传至于大鉴，衣止不传而留肉身于末后，此何故哉？衣之所传者，信也。衣则器而已矣，有器则有争，争斯窃，窃斯盗、盗斯杀，皆器之为也。北宗立大通为六祖，又立普寂为七祖；南宗分神会、怀让为二，又立神会为七祖。两家之争端已肇于此矣。时代寝久，争窃滋多，佛所诃穷人僭号者，必将相挺锋起，大鉴悬丝知其然。故曰：“衣止不传，命如悬丝。”止衣者，所以止器也。器止则争止，一花之叶果自成，而五宗之蘖牙不自我作，此置衣不传之深旨也。衣既止矣，无器则何以表信？所谓直指人心、见性成佛者，将无夸父诟索之而弥远乎！则莫若示之以肉身，肉身不坏，即金刚身，即那罗延身，即清净妙法身，天魔无所得其便，外道无所作其孽，邪恶慧无所炽，匿其奸欺，谁得而争之，而窃之，而盗之？是故佛祖以舍利为舍利，而大鉴以身为舍利。佛祖以衣为衣，而大鉴以身为衣，使千百世众生见之仰之，如黑夜之斗极，如复关之符节，传为信器，莫尚于兹。不然，则此皮囊血肉煅之灰场，散之尸陀林，喂虎豹，饲鱼雀，何所不可？而香泥上之漆叶护之，又谆复于杨柳为官之难，何为也哉？自唐先天二年迄崇祯癸未，计一千年，我憨山大师复以肉身住持曹溪，踵大鉴之后，现不坏身而为说法，然后知后五百岁法城颓倒，裨贩之徒、螟蛉之子为争、为窃、为盗、为杀者，不得以信器为口实。大鉴留衣之旨益信，而大师现身说法，坚固光明，为大鉴证明于千年之后，两镜交光，不谓之传信不可也。呜呼！法运衰微，统要讹滥，以僭乱为谱系，以欺诬为正令，受大和鸦臭之斥，翻谓举扬应布衤昆吐血之报，转相夸诩。今也戒惧，岿然慈严，交仰不言而辩，不怒而威。
　　居今之世，パ椎邪伪，折伏妖魔，孰有先于此者乎？万历丁巳□月，大师东游莅三峰，然灯说戒，汉月师请坐堂上，勘辩学人。余与汉师左右侍立，诸禅人鱼贯而前，抠衣胡跪，各各呈解。大师软语开示，应病与药，皆俯首点胸，礼拜而退。厥后争开堂竖，拂开化一，方今亦多顺世去矣。宿因不忘法幢如故，曹侯溪畔，长明灯前，岂无有乘愿随侍披衣击扣如平生者乎？此则具天眼者，悉知悉见而非人之所能及也。缁白四众，善根淳熟，有能谒大师塔院，顶礼慈容，契会先后，两大师分明救世之深心，是真皈依，是真供养，燕公无碍香，不妨随心到南海矣。谦益下劣弟子，惭负记，不能弘阐吾师微言大道，谨采刂粗迹，推广唐人佛衣铭之绪言，以诏告末法，乃作铭曰：
　　未申劫浊，祸乱蜂午。大士全身，坐镇南土。屈句磨纳，重晖盛唐。红爪丹唇，欣欣乐康。嗟彼开宝，泪涌蕲州。那伽在定，奚感奚酬。至人无心，龙天有意。二祖一师，示现硕异。曹溪之源，溯星宿海。横流滔天，一滴未改。大鉴云亡，莫纪谥号。百有六祀，爰塔灵照。惟忠惟孝，吾师道原。身云心月，长护金轮。庾词斫碑，钩引缘起。丰佐吾道，以俟柳子。
　　【天童密云禅师悟公塔铭】
　　崇祯十四年辛巳，上以天步未夷物多疵厉，命国戚田弘遇捧御香祈福补陀大士，还赍紫衣赐天童悟和尚。弘遇斋祓，将事请悟和尚升座说法，祝延圣寿，还朝，具奏。上大嘉悦，俞其请，诏所司议修成祖文皇帝所建南京大报恩事，命悟为住持领其事。弘遇衔命敦趣，以老病固辞，逾年而示寂。又二年甲申，国有大故，龙驭上宾。越十有五年戊戌，嗣法弟子道具行状年谱，申请谦益，俾为塔土之铭。呜呼！明先皇帝，现身轮转，回心付嘱，惩黄头之左道，礼白足于耆年，智眼遥瞩，龙光昭回，法音信衣，如授佛记，诚末法希有，盛事也。乾坤焚荡，人天雨泣，佛日长新，祖灯未艾，草士旧臣，劫灰馀烬，其忍不刳心雕肾，假词空门，以导扬仁皇帝之末命，谨拜手稽首，扪泪而志之曰：
　　师讳圆悟，号密云，嘉靖戊寅岁生常州宜兴，姓蒋氏。八岁知念佛，春阳游嬉，辄动世间无常想。十五能躬耕以养亲。二十六阅檀经，欢喜诵习，知有向上事，负薪入市，释肩立横街，竟日不知有人。三十安置妻孥，依龙门传和尚脱白执爨，赁舂，负米百里外。时以己事叩传，瞪目直视，杂以诟骂，惭闷成病，二七日汗下乃苏。服劳四载，始纳僧服，掩关千日，矢明此事。传屡加勘验，终不许可。师亦自谂，一似有物，昭昭灵灵，卒未泯怀，如是六载。秋日，过铜棺山顶，豁然大悟，忽觉情与无情焕然等观。大端说似人不得正大地平沉境界，从前碍膺，涣然冰释。与其师往复纵辨，箭锋相触，如纪昌飞卫之交射，几于辗车直过、拽倒绳床矣。传入神京，参侍二载，归而上双径，礼天台，探禹穴。海门周公汝登唱道东南，以宗传证圣学，师与之水乳相契。祭酒陶公望龄、司空王公舜鼎交参扣击。师之法道，盈于海东，自王公始也。
　　传归龙池，且老，挝鼓集众，以衣拂付师。传入灭，心丧三年，始徇众，请升堂说法，秀眉稚齿，瞠目侧耳，一闻提唱，肃然改容。开创五年，百废具举。一日告众：“这里无人证明，且向别处，寻讨下座。”即行登匡庐，过衡岳，结夏后，应天台通玄寺之请，幡然南归，就树缚屋，诛茅苫床，坐夏才三十辈，开法者数人。明年移海盐之金粟，师初出龙池，旗亭下有大井，可饮千人，有伟丈夫指曰：“是师住处，金粟固有千人井。”师居六年，食堂满万指矣。已复应闽人黄之请，有瞽男子杖而扣师，师为开示，霍然识道而去。明州司李黄君端伯餐风味道，迎主贸阝山阿育寺，住三月，复迁天童，自是一住十一年。师六坐道场，于金粟、天童最久，建立恢宏，机缘歙集此二地为最盛。始至，皆灰场草地，断础败甓；既而高檐三丈，连阁四周，金田香界，随地涌出，金粟宗风，洋溢海宇。轮蹄交，竿牍旁午。三韩南诏，毡车蕃舶，莫不炷香顶礼，重译问讯。盛矣哉！近古未有也。应缘甫毕，息机投老，曳杖入通玄，万众挽之，不可，鸟道腾空，学人麋至，鳞宗翼集，蔚为僧海，而师报龄尽矣。居六月，示微疾，晨起按行工筑，亭午卧榻，少选，趺坐频申而逝。崇祯十五年壬午七月七日也，世寿七十七，僧夏四十四。明年癸未，弟子建塔天童，迎全身窆幼智庵之右陇。
　　余观公称师说法，以谓掀翻露布，洞示真源，当门踞坐，祗以一棒接人如大火聚，触著便烧；如太阿剑，血不濡缕。辨真实心，行真实行，悟真实道，说真实法，化真实众。折旋俯仰，咳唾掉臂，乃至挑砖运瓦，搬土拽石，或笑或骂，有烹有炼，无是无非，真实法门大矣哉。一切众生中之平等寂灭，光明幢也。公师之嫡子，马驹踏蹴，其言可信不诬，而余之心服师者有三：霜雹利养，传舍殿堂，挂壁一瓢，随身两膝，仗缘偶住，撩衣便行，黄龙心丹，棱浩之芳规也。全提正令，不当人情，劈面钳锤，蓦头生按，不惜贵要之颜，不获饱餐之舌跌，真点胸秀铁面之孤风也。牢卫法城，坚持智刃，唱高皇之御制，攘斥岛夷，镌护法之虚词，铲除邪种，明教嵩大慧杲之余勇也。后五百年，斗争牢固，机缘错迕，妨难弘多，师以慈心，接之以直道，御之以正理，格之以妙辩，摧之消有无于三幡，穷玄要于四战，务使其霜降水涸、智讫情枯而后已。初虽摄折多门，终乃熔融大冶，事有激而相济，理有倒而相资，非铁石之钻磨则火光不发；非峡崖之束斗，则水势不雄。天其或者假借パ锥，助扬水乳，用纵夺为正印，化同异为导师，于人何有？于师何有？
　　佛无定法，禅有纲宗，无取雷同，何妨料拣舜老，诃天衣，说葛藤禅。翠岩骂舜老，说无事禅。各具只眼，都无死句，正用以破坏篱壁，斫伐稠林，何独以贬剥诸方、为师剃病乎？五灯之谱，非我作故，是则不看他面，非则误在前军。未识，画里之龙，徒讼梦中之鹿。争嫡孽，则黄帝之兄同年；考祖祢，则玄元之孙后至。斯则可以听其吹万、付诸两行者也。
　　师度弟子三百馀人，嗣法自大沩、如学邓尉法藏已下十又二人，亲承炉鞲未及付授者又若干人，王臣国士参请皈依者又不胜数。偕公二通辈结集语录，书问标揭眼目者，江阴黄毓祺介子也。师既殁，介子裁书介天童上座，某属余为塔铭，遭世变不果作而介子殉义以死，又十年矣。余为此文，郑重载笔，平心直书，誓不敢党枯仇朽，欺诬法门，用以副公之请，且慰介子于九原也。铭曰：
　　有大浮屠住浙河东，树大法幢，声光熊熊。晚提法印，坐天童山。如妙高峰，岩岩死关。帝居穆清，其天眼通。拣别斯人，以殿正宗。唯师之兴，耕稼陶渔。誓鞭识牛，以裂身车。铜棺之巅，摆脱囚亻窘。大地虚空，平沉消殒。踞曲床，雷轰电激。棒如雨点，佛祖辟易。棒头有眼，光烁天下。其如婆心，磁铁不舍。棒头有口，吼无畏音。纵彼叫嚎，终归哑喑。门庭揭揭，戈戟差差。明明天王，作证明师。天衣放光，天鼓发音。天龙人鬼，罔敢弗钦。阎浮日中，郁单夜半。龙汉不遐，楚凡孰判。太白明山，上摩斗垣。我刻铭诗，色正芒寒。石室筹满，白衣分。稻麻苇粟，<缶瓦>拂如云。拗折拄杖，抛掷拂子。余与老人，觌面伊始。
　　【道开法师塔铭】
　　余有方外之友曰：道开扃公，长身疏眉，风仪高秀，能诗，好石门。能画，宗巨然。师事苍雪，澈汰如河通贤首、慈恩二宗旨。归，出世，为人分席，开演讲《圆觉》于虎丘，讲《涅》于华亭，讲《楞严》于武塘，妙义云委，如瓶泻水。壬辰六月，自李归虎丘，东小庵属疾，数日邀苍师坐榻前，手书诀别，有曰：“一事无成。五十二载，一场忄磨忄罗。”双手拓开，志气清明，字画端好，杈衣敛容，掷笔而逝。人言道开故清净僧，频年好游，族姓征逐，竿牍热恼，煎煮寝疾，弥留临终，正定因果，超然，此则吾之所不识也。余曰固也，盍以生平考之？
　　道开，吴门周氏子，父，其乡书生，早死。舅夺母志，投城东俗僧，出家染，十年犹为哑羊僧。游武林，听讲于闻谷禅师，未竟，听相宗于灵源论师。昼则乞食屠肆，夜则投宿木；孤篷残漏，风号雪餍；束篝火，一灯如磷；指僵手瘃，墨坚笔退；灯就枕，口喃喃如梦呓不休。由是贯穿论疏，旁搜外典，所至白犍，椎打论鼓，扬眉竖目，非复吴下阿蒙矣。还吴，参苍师于中峰，一见器异，命为维那楞严，席罢，留侍巾缶。六年，苍法二师约践更讲大疏，实尸劝请法师至华山，命为监院。及其顺世开讲堂，建塔院，刻《续高僧传》，复视遗嘱，若掺券契，盖苍师之传云尔。
　　当其忍寒饿，击蒙钝，钻穴教网，摩厉智刃，视古人连锥诵帚，死关活埋，亦何以异？虽其求名未了世缘系牵，一旦报熟命，临正因，迸现如豆爆灰，如金出矿，心花开敷，业种烁尽，佛力法力，与不可思，议熏变之力积劫现行，一往发露，临终正定，又何疑焉？昔生公自誓，背经与否，舍寿之日，得报如是。厥后升座已毕，众见麈尾，纷然坠地，隐几而化，始知昔誓之有证也。道开深心，密誓诚不知其如何。顾其舍寿之日，示现实相，使学人知金刚入腹，少分不消；毒药涂鼓，千年必发，斯其枝拄末法，揭正智而续慧命者，固已彻底拈出矣，不谓之有证焉，其可乎？
　　道开每出游，余辄痛为锥札，今铭其塔犹斤斤不少假者，良以邪师魔民窃禅，埽教旁生，倒植正法垂尽，举扬末后一着，药狂秽如用一线引须弥，是以心言俱直，不可得而回互也。道开名自扃，世寿五十二，僧腊二十九，塔在庵右若干步。其徒文圭拾遗骨藏焉，奉师书来请铭，铭曰：
　　师初誓愿，猛利坚固。如沉醉人，抖擞得寤。随顺应迹，处俗流中。无明未吐，薄醉朦胧。般若因深，诵习力大，如醉迷道。电光闪破，依生死船。望涅岸，匪教匪乘。曷济曷乱，我铭斯塔。普告后贤，生公片石，说法炽然。
　　【固如法师塔铭】
　　吴中自苍、汰二师继殒，贤首宗不绝如线。癸卯九月，汰之徒固如法师自寂包山显庆寺，余叹曰：“又弱一个矣。”其徒正诣等建塔山中，奉遗言具状请铭。按状，师讳通明，字固如，昆山周氏子。年二十四岁出家，授具遍参、性相二宗，听华严大钞于华山。汰师将传衣付嘱，谢不受。晚居讲席，炷香必归汰师，而师之自叙则云初宗贤首，继参天童，辛勤无所得。庚辰春，听大钞，忽悟十玄之旨。又四年癸未，始契三玄三要，顿见古人用处，作十二颂，又作五十三参颂，以相证明。
　　呜呼！我佛尘沙法门，包罗华严法界至矣尽矣。华严法界外，岂别有三玄三要？十玄门、三法界已了。三玄三要安有未了？循师言而求之，岂其参访熟烂，终结果于杂华？抑亦大事了毕，聊披襟为座主，是未可详也。师言数年来，禅讲老师，物故后生，不识古人大全是矣。余谓禅与讲，犹射之有二的，中其一不必又问一也。教力弱，不免折而入于禅；禅解浅，又不免还而依于教。此一矢而折两中也。是故知禅而不通讲者，谓之辟我，则好辟焉；知讲而不通禅者谓之固我，则好固焉。余之论与师愿异如此，惜未及躬与勘辨而穷竟其所得也。
　　状又称公潜心唯识，至习天台观教，居包山十余年，贝叶栖架，凝尘满床，素交禅侣，不过三数人，寝疾弥留，自制遗令，唱还乡曲，泊然而逝。盖其徒称师止此，而余之铭师者亦止此。铭曰：
　　善财南询，烟水茫茫。弥勒楼阁，弹指发光。何教何禅，画地自量。师之扣击，阅历诸方。十玄三要，两楹彷徨。晚坐包山，水月道场。还乡一曲，离人断肠。块然石塔，说法琅琅。三舟一月，印我铭章。
　　【华首空隐和尚塔铭】
　　博山无异禅师有法嗣曰华首空隐和尚，讳道独，初名宗宝，南海陆氏子也。生三岁，母抱登楼，观蜘蛛结网，瞪目久之，悲喜不胜。晚自言四十五年来，回忆不加毫末，其夙根如此。六岁失父，随母居近寺。晨趋礼佛，瞻视辄移午，闻老僧言，见性成佛，遂发深信，如钉入木。得六祖檀经，捧持顶戴，礼大士求识字，疲困倒地，忽觉身腾空中，汗透毛孔，明灯诵经，仿佛认是某字，询之人，果然，遂数行俱下。年十四，辞母入寺，习定树下，胸次忽如，劈竹冲口，说偈惊动其长老。年十六，自磨刀就磐石上，礼佛剃落，缚茅龙归山单丁十馀年。母病渴，晨担山泉走二十里，抵城如辨掌纹。年二十九，母殁。与其弟灵泌腰包谒博山，一见曰：“宗宝望汝来久矣。”拈倒骑牛入佛殿，话勘众下，语皆不契。师呈颂曰：“贪程不觉晓，愈求转愈渺。相逢正是渠，才是犹颠倒。蚁子穿大磨，石人抚掌笑。别是活生机，不落宫商调。”山微笑曰：“大粗生。”是夕，师登座告众，莫道博山无人，如今也有个许为更名登。具足戒，住九月而别嘱曰：“汝八月再至，不得辜负老僧。”是年九月，博山示寂，始知为末后付嘱也。
　　师掩关金轮，徙黄岩，一意住山，无出世念。粤中宰官请住罗浮，开博山法门，幡然起应，慈悲普重，机缘冥叶而世变大作矣。闽人以雁湖延师，复请住西禅，海波触搏，弓刀击戛，所至有吉云拥护。甲午岁，扫博山塔，杖锡还粤，丰湖羊城频受参请，床座礼足，道路布发，津梁稍疲，微示疮疾，辛丑四月，由海幢及芥庵，自克去期，七月二十六日端坐而逝世，寿六十二，坐夏三十有三。师有二大弟子曰天然显公、祖心可公。可公以弘法罗难坐脱沈阳之千山，帅哭之恸曰：“吾道衰矣。”逾年，师示疾，显公启请住世，师笑曰：“汝在，吾何死于是。”显公奉师全身塔于罗浮华首台西之南，手次行状，遣侍者，今间关五千里，撰书币而谒铭于余。
　　余惟师上根利智，多生熏习，见性成佛。四字直是胎藏钩销，即心即佛，守定牢关，非心非佛，断为增语。于是全提正令，曲指悟门，遮表二诠，则格量永明；法界一心，则镜悬枣柏。从此无一言落夹，片语过头，如今人执痴符家，怀伪契贩如来法，诃祖师禅药，病相沿狂，易莫反标，此正印柱彼倒澜，岂非般若之神符，金刚之宝剑与师之深心密行？世所未悉者二；昔者，大慧言：“吾虽方外，忠君忧国之心与忠义士大夫等。”洪觉范鹿门灯公则曰：“孝于事师，忠于事佛。”此洞上宗风也。师悲智坚密炉，鞲弘广植，菩提之深根，茂忠孝之芽叶，节烈文章之士赖以成就正骨，衤濯命根，白碧血，长留佛种，条衣应器，同饭法王，此则其内外现、阴翊法运者也。古人道眼分明，师资郑重，荣名利养，畏如霜雹，有谓深心里，头边、捞摸一两人为接续者。有谓架大屋，养闲汉，所居世界，庄严为痴汉者。师每道博山语，我过后二十年，宗风扫地，土地庙里也，上堂了不图亲见此语，良为流涕，餐风味道，英特如云，亲承记，两人而已。人谓师严，令孤峭不走博山一线，岂知其悲悯末法、如救头然，凛自然之周去，立他家之榜样，有不胜涕泪，悲泣者欤？此则重规叠矩，谨护法城者也。
　　往余访憨山大师遗集，致书海幢师，欢喜赞叹，披衣焚香，椎以告众，病中见心经笺，大师转生，辨重加印，可显公以余沾被法乳，亦菰芦中幅巾弟子也。故属之以铭，其何敢辞？铭曰：
　　毗岚风吹坏劫初，昆冈火炎扇洪炉。有大比丘建法，一单坐断岭海隅。心月普照心云舒，如摩竭龙雨焦枯。分身蜿蜒鳞鬣俱，矫首蟠尾南北殊。大云如空覆巨庐，智电击烁医无闾。中央不动常安居，颔下自护摩尼珠。黄皮裹骨山泽癯，缁素旃貉鱼贯趋。日月耳环徒萦纡，刀轮剑叶嗟驺虞，树下三诤今回车，鹤林变白只须臾。萧然一榻结双蚨，挥手长揖腥秽区。法幢倾摧法将徂，葛藤博饭皆屠沽。鸟空鼠即胡为乎？即心即佛心印孤，宿将严警持兵符。佛祖齐证谁敢诬？魔外窜匿同即且。丹青楼阁焕毗卢，法座围绕青莲敷。孤峰独宿我自如，随身两膝无剩余。龙象踏蹴看二驹，瓣香回向思不辜。我作铭章三叹吁，博山家风斯世无。涂青铅墨老笔疏，逝挽颓波作世模。刹竿倒却须人扶，后五百年期不渝。

●有学集卷三十七
　　○传
　　【吴金吾小传】
　　金吾姓吴氏，名国辅，期生其字。东浙山阴之州山村，其邑里也。少保兵部尚书总督蓟辽讳兑者，其曾大父也。锦衣卫都指挥使掌卫事晋秩一品名孟渊者，其父也。崇祯庚午，以覃恩授锦衣卫，镇抚事上，耕籍田，以正千户充巡绰官东宫出讲，以指挥佥事充侍直厥后，所司以赈荒荐由指挥使加三级，兵部以浙直募练荐升南镇抚司佥事。甲戌春，用定南抚民监军都督同知氵存加太子太保左都督，其所历官也。入胶庠，能出其辈流；游学岭南，试武闱，趣举第一。
　　挥使公任侠好士，所交结多海内巨公，名士折节追陪，尽倾其父客。守环卫，能其官缇骑，恶子俯首敛迹。使归，赈饥赡灾，全活数十万人。制诏风厉其素所竖立也。东中之未定也，将骄卒悍，要求百出，赤丸白羽，盘互绎骚，出死力以捍父，捐赀财以全家，鸠徒完守以卫乡井，国人皆曰：“吴有收子。”亦曰：“于我有德也。”司马公，先大父同年进士；挥使，余兄弟也。期生来告我曰：“吾父今年八十，国辅六十矣，国辅之生平，微伯父谁知之者？忍使其草亡木卒及身而已乎？”余曰：“诺。”作《吴金吾小传》，据事属词，不敢以文。
　　旧史氏曰：天启元二，东事方殷，绅韦，云集阙下，猎缨侧弁而谈兵事，词垣则徐子先、顾九畴，卿寺则董见龙、刘梦胥、何天玉，台谏则游肩生，部郎则王季木、曹元甫，贵介则顾所建、茅止生、刘晋仲、翁孝先，布衣则孟羽尼、张任甫、金大初、胡敬仲，靡不骨腾肉飞，肠肥脑满，购解飞之人，募凿空之使，逝将绳度黑山，弓弯绿水。期生少年金吾子，飞扬征逐，家世将坛，谙晓表饵方略，矢口奋臂猎猎然，风生焰发，何其壮哉！迄今四十年，所星移物改，畴昔高谈阔步，请缨说剑之流，皆已化为碧玉，漫为土堆，晋仲不知其存否？敬仲已作盲老公。余与挥使公皤然笃老，期生亦发种种矣。奄忽百年，丹青雕换，诸人之姓氏，将与雒阳之铜狄、燕市之酒垆澌然同尽。长夜穷尘，谁闻有访问嗟咨兴悲而凭吊者？期生忾然太息，思托余言以有传也。有旨哉！期生后与商丘段增辉善，段生，即侠士也。用贤良辟召，寇陷商丘，力战死之。段尝挟期生访余虞山，临行，执余手曰：“增辉誓必死国，能与增辉同志者，期生也。”盖期生之生平能见信于贤豪间如此。
　　【金文学小传】
　　文学名元复，吴县下保人也。家故右族，其父老，困诸生君。年十四学贾，逐什一息；贾不成，返闾左为富人掌记；已又弃去，为童子师；不十年，三徙其业，为养父计也。中表有仕楚者，邀君与俱。君之楚，拥皋比抗颜为人师。汉阳书生鼓箧来游，君指目萧生良有、秦生聚奎，是二子皆速飞萧具六翮矣。越数年，万历庚辰，萧举南宫第一，楚人叹君知文，弟子日益进，所得束羊益丰，则遣使迎养其父。三年而后归，自吴适楚，溯大江二千里，楼船往返，若给邮传人，不知为塾师父也。年三十，归于吴，始娶妇，婚诸弟，吴人庆其父曰：“幸哉！有子。”又十年，始补博士弟子员，君面满于盘，身肥于匏，须髯戟张，意气豪甚，群少年目睨之，辄戟手叱曰：“小子辈咿吾灯窗烂读萧会元文字，亦知出老手指授耶？”群少年稍稍引去。又十年，而楚书生中所谓秦生聚奎者，亦举进士，授吴江令，遣使来延请，君笑谓家人：“吾将以老秀才谒县令耶？抑以老塾师谒门弟子耶？”谢弗往也。
　　君以万历戊午年八月卒，年六十有四。子瑞华才七岁，长负奇俊，为诸生有声。乙酉岁，焚儒衣冠，削迹不再出，人以为有父风，旧史氏曰：“余读束氏补亡诗，以为与同业畴人肄修乡饮之礼，所咏之诗或有义无词，于是补著其文以缀旧制。”有旨哉！其言之也。古者乡饮酒礼，先歌《南陔》、《白华》之诗。《南陔》，孝子相戒以养也。《白华》孝子之洁白也。然后继之以《华黍》、《由庚》、《崇丘》、《由仪》，时和岁丰，万物得所，《小雅》之诗作，而中国强盛，四境不交侵，胥由于此，文学之养其父，夫非《南陔》、《白华》，戒养洁白之孝子与于稽其世，在万历中叶，孝治昭明之时，《小雅》之作信而有征矣。语曰：三王之民，比屋可封。以文学之孝不及与？乌头绰楔，六阙表门之典，司世教者，以是为圣朝庶士之常德不能悉举也。余故特著之，无使其无传焉。
　　【莲蕊居士传】
　　莲蕊居士者，太仓黄翼圣子羽也。子羽少从其父监司公宦学。长，应辟召，服官州邑。晚而削迹息心，筑莲蕊楼，精修香光之业，遂自号莲蕊居士云。子羽娟美静好，眉目如刻画；举止声，秀出人表；属文ゼ词，散华落藻。娶太原文肃公孙女，称《诗》说《礼》，和鸣共命，咸指目神仙中人也。弱冠，游虞山，以陆孟凫、何季穆为师友。孟凫温良易直，温然恭人。季穆谭兵略，负干济粪溲，章句小儒。子羽游于其间，扌需染镞厉久之，遂兼其所长也。已而从余游，熟闻金华震川之绪论，从事于论世经国之学，迥异乎世之窃脂剖苇游光扬声者也。
　　崇祯中年，先皇帝行辟召法，用奉常师荐授成都府新都知县。新都屡中寇，城恶雉堞半圮，门阖如悬，薄贼气吞焉。俄传贼大至，民挈妻子，负釜甑走匿山穴中。子羽召父老子弟，涕泣告曰：“若等皆鸟兽窜去，县令独无两脚耶？所以效死弗去者，为新都人守乡里坟墓，保全性命也。县令愿为若死，若等安得舍去？”皆伏地泣应曰：“诺。”又曰：“贼亦人耳，非有八臂九头也。强者以兵刃，巧者以弓矢，推鲁者以瓦石，渠答争先效命，贼如我何？库藏有千钱万钱不敢爱，以待劳者。县令身编行伍，冒锋镝，县令妻手自庀酒，脯给饣粥。事之不捷，积薪拒县门，县令ト家自焚，以谢若辈。”皆搏颡痛哭，据地距踊曰：“请为公决一死。”庚辰冬十二月，贼繇资简东下，破泸州，徇仁寿。十七日，焚我近郊。子羽率众登陴，遥见火光中绛衣黄纛，掷瓦砾诟谇，哗笑之声，殷动楼橹，贼不能测，绕城驰射。将引去，城头矢石齐发，贼落马死者六人，获骒马二十余匹。贼遂走汉州，破德阳，杀署篆汪应星而去。自贼躏楚蜀，名城大都望风奔溃，而新都蕞尔无恙，由是川峡郡县始知有城可凭，有民可使，相与缮守却敌，而都会恃以无恐。事之殷也，太原君慷慨誓死，为子羽画死守计，如唐杨烈妇所以教李侃守项城者。乘城之日，亲为爨以食数百人，苍头乳媪周呼敕励民心，是以益强。蜀人刘普叹曰：“子羽文弱如妇人好女，顾乃矫厉奋发，为卓荦奇男子。”又曰：“子羽固奇男子，其妻亦未可谓妇人也。”事闻铨部，漫弗訾省，随牒升安吉州知州。子羽不顾恤淹久，厚自濯励。
　　乙酉之乱，桂阳相挟掖廷，南奔属车，从骑所在，绎骚。子羽集士民，正告曰：“邦家不造，长秋播越，臣子当奔问官守，捍御牧圉，唯是资粮扉屦，弗克供给，以干谴怒，何辞之与？有敬与父老约，次舍之不僦，{非食}糇之不时，以为臣子羞罪在父老省视之不先，干扌取之不戒，以贻父老忧，罪在太守。”于是协心并力，夙夜治办，再宿而六师至，帷宫帐殿，所至如归；掾人庐儿，饱食甘寝；周庐宿卫，午夜巡徼，枪梧矗立，炬火照耀，黔兵万骑，竟夕无哗。钅口声桂阳亦叹赏执手，郑重而去。浙西失守，与遗民哭别，皆失声不忍去，归卧沙头之印溪耆柱所谓莲蕊楼者。
　　营斋奉佛太原君没于蜀，有女若子，损衣加食，间点染为山花草虫，生色浮动，子羽手书款识以相娱悦。子孙骏发，能读其书。子羽益专修净土，日持名数万声，不少间，士大夫希风诵慕，咸以为国之遗老，邦之端士，世之幸人，天之君子也。子羽行安节和，不征逐交游，与人交，咸有终始。孟凫没无子，经纪后事，有侯芭负土之风。读书采掇菁英，不以祭獭食跖为能。为诗如么弦哀玉，自有天韵。从周安期、徐元叹游，句法益进。《渝城度岁诗》：“江明无月夜，猿唤不眠人。”余赏为文外独绝。入都应召，蜀中寇警，诸什爱身名，闵丧乱，思深哉！劳人志士之悲歌也。子羽萧闲绝俗，所至辄搜讨名胜。尝携太原君登莫峰，游天台，度石桥巾车道，装晤歌山水间，吴中流闻以为胜事。
　　性好古铜磁器及宋雕古书，搜访把玩如美人，好友属有檀度事，辄缘手散去。其在蜀，观弥牟镇八阵遗迹，拜杜少陵草堂，修杨文忠公墓。道过妻阝县，拓王稚子石阙碑数纸，归而摩挲移日，曰：“嘉鱼官锦，尽在此矣。”沤和御物，不为崖岸斩绝。逐嚣揎嚷，油油然与居不厌。薰莸皂白，胸臆井井，虽同人善友不苟为异同也。余评诗论禅，多所诃骂。子羽好与其徒游，每欲为调人，语薄喉吻辄止，余心知之而弗欲竟也。今老耄为诗文，冲口信笔，槎牙漫漶，子羽伸纸，疾读辄了其意，手自缮写，藏┑箧衍，不以示人。其爱人以德，护短匿瑕，皆此类也。
　　子羽今年六十有四，卧疾浃月，书尺蹄诀别，属其子以生志为请。嗟夫！世人舂粮，行百里，刺刺与妻子语，不忍发。子羽病未沉笃，饰巾待期，自制终令，非其清明在躬净信得力，逝将长揖三界而能如是乎？余与子羽师资啐啄垂四十年，姑以世谛文字叙次其生平，作《莲蕊居士传》以慰其请焉。蒙叟曰：余崇祯丁丑，被征下吏，海内孝秀，若华州郭宗昌胤伯、商城段增辉含素凡十余曹，从余于请室，效古人狱中受经，皆璋持达，雄骏君子。与子羽偕应辟召者也，胤伯守华，捍贼含素，归商殉节。子羽历官蜀，浙全城其事，皆凿凿副名实，竭顶踵报。人主辟召，何负于国家哉！先皇帝厌薄科目，号兆博求，谁能秉国成，大命以倾而议者诋谰，荐举以土龙求雨为讥，则已悖矣。人亦有言，旧国旧都，望之畅然，子羽栖神莲花国土，巡回藏识，殆未能舍然。于此余为斯传，循念崇祯故事。若夫鸟兽之号，鸣燕雀之啁噍，而不能自已也。其亦子羽之志也夫。
　　【嘉兴高氏家传】
　　弘光元年四月，工部虞衡司主事高承埏为其父原任工部屯田司郎中道素伏阙讼冤，天子愍之，诏吏部覆议，准复原职，复拜疏，为九世祖。故太常寺少卿高巽志请得如革除诸臣，补祠定谥，章下所司，未逾月而国难作，而高氏一门死忠勤事，昭纶绋而垂史册，后千斯年，固与天壤同敝矣。越十有四年戊戌，虞衡子佑以余旧待罪太史氏，乞为家传，以征野史。乃按而次之，曰：
　　太常讳巽志，字士敏，徐州之萧县人。元季，侨居嘉兴，从郑元、高启诸人游，为世儒宗。年二十五，为贸阝山书院长。洪武二年，以续修《元史》征入翰林为编修，累迁侍讲学士。建文朝，兼太常少卿。庚戌会试，副礼部右侍郎。董伦主考，取胡广、吴溥、杨子荣、杨溥、胡等，为名公卿。成祖入靖内难，或云遁去，不知所终；或云盛庸兵败自缢死，以衣冠归葬嘉兴常丰里。文忠之谥载在《嘉兴府续志》，或云建文时特谥，或曰景泰时礼部胡氵荧请之。《实录》无征，野史错迕，莫可考据。其以不屈节而死，与诸忠臣接踵争烈，则无异辞也。
　　屯田君者，太常八世孙也。讳斗光，字明水，改名道素，字玄期。祖，交州知州文登。父，举万历己未进士。天启元年，除工部虞衡司主事，调营缮司，奉敕偕内臣黄用督造桂王府第于衡州。七年秋，两殿落成。崇祯元年六月，还朝序劳，迁屯田司郎中。二年三月初三日，雷风示变，桂府寝殿倾圮。先帝敦重亲亲，逮系下吏，初讯援造作不如法律，拟配再讯，拟戍，上怒未解，屡谳屡驳。是年九月，毕命东市。呜呼！昊天疾威，龙蛇起陆，朱邸漂流，琼台焚荡，此固劫灰龙火怀襄崩裂之征兆也。蔽罪小臣，以塞天谴，何庸之与？有以职掌言之，君分督正殿以外，用分督寝殿以内。正殿建，君不度用叙功；寝殿圮，君代用抵罪，李代桃僵，闭口捕舌，或有鬼神构斗其间，而非先帝之本意也。
　　承埏，字寓公，举崇祯庚辰进士，知迁安、宝坻、泾三县，有异政。宝坻乘城却敌，功尤伟。弘光初，量移工部虞衡司主事，沥血上书为父白，见冤状，移病请假。国亡后，自屏草野，行吟坐泣，呼愤祈死，越三载，以病殁。
　　人谓高有三忠焉：太常，忠而死者也。屯田，死而忠者也。虞衡，以孝始、以忠终者也。国家重熙累洽，士服旧德，箕裘相望，若高氏累世忠孝，青简辉映，垂三百年，斯则宇宙之间气琰琬所希有也。旧史氏曰：弘光皇帝南渡，初谒孝陵，告奠甫毕，即顾问懿文太子寝园享祀云何。都人传其语以相讶，及其即位，命修举革除典祀，追尊上祀，悉予逊国诸臣谥，优恤备至。北辕不归，父老言之，皆潸然出涕。或叹曰：“孝惠帝再来也。”由此观之，太常得援群忠例议恤，施及云孙，沉冤昭雪，因缘遘会，岂偶然哉？桑海迁移，掌故湮没，继述盛典，昭回日月，焉可诬也？余作《高氏家传》，表而著之，后之史，无以痛恨权奸之故，抑没主德，则蒙有厚望焉。
　　【沈节妇传】
　　节妇姓苏氏，华亭苏侍御一斋之女，庠生沈胤嘉之室也。胤嘉少有圣童之目，侍御奇而妻之。节妇与胤嘉齐年，二十一生子，二十七而寡，母子依其叔以居，筑一楼寝处其上，凡十五年。承歆补庠生，娶妇，始一下楼，家人得见其面。承歆殁，又抚其诸孙为庠生者二人，孀居五十五年，卒年八十一。郡邑皆式闾楔。承歆次子球，球子麟，读书隐居，咸有卓行，人谓节妇有后也。
　　旧史氏曰：余考《松江府志·国朝节妇表》，厥宅里者十有四人；其节行茂著，未及表闾者七十有二人，而苏氏与焉。举一郡，则天下可知也。举平世，则丧乱之际，触冒白刃、坠谷沉渊者又可知也。於乎！何其盛也。春秋之世，妇人之见经传者，卫庄姜、宋伯姬之流寥寥如凤毛麟角，而鲁之文、哀、穆三姜，史不绝书。左丘明于周郊之妇，如皋之妻，皆牵连得书，岂其遗高行？以周家有道之长，卜世三十，卜年八百，而闺门风烈未及昭代之百一，我二祖列宗之遗泽与岐周丰镐孰远孰长，后世固可以按籍而考也。
　　余游云间遇节妇曾孙麟，访问遗事，以次考求节烈姓氏见于志乘者，历三百年，珩璜琚之化，邑屋可封，故论著之如此，语曰“是非瞽史安知天道”。余之传节妇也，岂徒以尺一之牍补乌头双阙之遗而已哉！
　　【石林长老小传】
　　石林长老名道源，娄江许氏。九岁，礼智林明公为师。十八，染。二十二，受具古心律师。二十三，听《楞严》、《法华》、《惟识》，起信于巢松法师。四十丧母，始出居吴之北禅，虞之东塔破山，今年六十八矣。师仪范清古，风骨棱棱。禅诵之隙，喜涉外典，焚膏宿火，食跖祭獭。笺注缮写，盈囊溢箧，刳心拂迹，栖神教观，以文字三昧回向般若，其心地莹如，其神明湛如也。度身量腹，典衣减食，用以庋经籍、庀丹铅，居无常住，游每信宿，不慕贵游，不招徒众，视一切荣名利养如窗尘阳焰一瞬而已。常笺解李义山诗及类纂，所读书如古人，荟蕞之例垂成，辄置之曰：“此非衲衣下事也。盲禅魔民，招摇塞路，攒眉画腹，都无酬对。”人有问之，指南堂一炉香，忻然解颐而已。昔法安禅师常诃秀铁面，吾始见秀有英气，谓可语今而知其痴也。比丘法当，一钵行四方，秀不能尔。于八达衢头，大屋从人，乞饭养数百闲汉，岂非痴人尚可与语乎？余每与师漫语及之，辄相视而笑，悠悠末法，古德迢然，迨亦惟师可与一笑也矣。师居北禅，慈月夫人降乩为师画像，点染才数笔，落落然，望而知为师也。喜而为之赞。赞曰：
　　水观寂寂，山骨层层。天女点笔，素练风棱。云床雪被，切玉琢冰。蒙叟作赞，真清净僧。
　　【祭文】
　　【祭萧伯玉文（有序）】
　　岁在丁酉，吾友泰和萧兄伯玉顺世而去者七年于此矣。其犹子孟遣力诒书，以遗文来请序，友人虞山钱谦益发函哭之，过时而悲。序既削草，以其间渍泪，执笔为文摅哀，俾孟读而焚之，以告诸宿草之墓。其文曰：
　　呜呼！我交伯玉，忘分忘年。召云命律，非有使然。昔在公车，秋牍邮传。我为题目，比诸临川。阙下定交，如杵臼间。我胶我漆，汝韦汝弦。长安如海，朝市喧阗。惟兄好我，寂寞留连。纸窗宿火，雪屋寒毡。寥寥一骑，系马门前。扌豕人窃柄，群飞刺天。我如危林，一叶未镌。兄与梅公，屏迹周旋。噤而告我，何以自全。君胡不胄，国人望焉。阳甲乍坼，冰腹弥坚。使节兄质，阁讼我牵。促数叫阍，号兆橐膻。钩党批格，饮章蔓延。以我标榜，累尔。兄曰无畏，公其晏眠。勿以悬车，忘彼控弦。相思命驾，访我归田。耦耕老友，明发新阡。梅白巾车，桃红放船。班荆语数，作黍就便。相望衡宇，共此华颠。曾不五稔，南北播迁。生死诀别，沉灰扬烟。石涛僧来，袖遗短笺。风拍七金，火烂初禅。惟我佛命，不崩不骞。云何未了，大事因缘。身车织牛，靖策后鞭。我奉明诲，答曰唯然。河沙海墨，誓愿勉旃。报章在涂，奄及下泉。夕阴观河，夜壑逝川。天醉未省，帝筮有愆。荣名安之，前尘各还。孤情绝照，托寄一编。
　　呜呼哀哉！我与伯玉，宿世善友。瓦师缘熟，空王愿久。兄于般若，植因浓厚。漉囊挂门，贝多栖手。慧解钩摄，万行抖擞。如染香人，香生其口。我迷隔生，览镜狂走。流浪多年，腕晚知咎。觉友趣发，梦心旋剖。如醉薄醒，始恶咯呕。伯玉已矣，是诚在某。敢执担麻，自弃诵帚。多心妙观，归宗贤首。金刚诵论，见史摄受。佛顶昔义，多岐杂揉。引绳长水，彼稂莠。性相分河，台贤隔牖。譬如两耳，区别左右。非云和会，况乃击掊。皮纸骨笔，尽此年寿。代兄肩荷，庶不相负。常寂光中，为点头否。陈根载宿，灵心不朽。鉴我诚言，聊贳絮酒，呜呼哀哉！
　　【祭虞来初文】
　　呜呼！丁丧乱之方，嗟吾生之不淑。兄既解其簪缨，余亦免于桎梏。指江乡之莽江，喜音问之促数。日謦咳以相闻，月素书其一束。粤今岁之献春，暨萧辰之改燠。胡邮筒之杳然，尔音于金玉。将灵修之有他，岂鸩鸟之不告。俄有夫焉玄巾，发金沙兮再宿。趣问兄之起居，卒然应以不禄。意道路之传讹，抑老耳之听缪。杵当胸而击撞，车回肠以辘。徐掩抑以问故，乃敫然其一哭。又逾月而闻讣，报窀穸已穆卜。惟虞主之用栗，须吾笔以书木。告仆夫以戒行，及祖行之未速。驾白马以素车，庀椒浆与明烛。玄冥之疾威，惊坤舆之翻覆。风拍山其欲碎，水滴地而成轴。回孤舟于毒浪，收穷命之一粟。列冰车之峨峨，抗雪柱之矗矗。听尧年之鹤语，察周郊之牛目。悲虫老而蛰藏，同马毛之胃缩。将余心之遥遥，命下走之鹿鹿。抒寸管以告哀，絮一以遥祝。临朔风而沾洒，徒老泪之盈掬。
　　呜呼哀哉！昔丙午之嘉会，幸窃附乎嘉宾。陟仕途以登顿，如汲井之两轮。纷负涂之鬼豕，成金虎于宫邻。既斗南而箕北，亦荠甘而蓼辛。智不诩乎集菀，愚不耆乎积薪。庆弹冠而相贺，闵失路而交呻。伊鹤表之归旧，见铜人之泣薪。我疏放以无纪，兄拮据而长勤。齐婉晚其一致，空有而弥亲。溯生平之游迹，每绝倒于时人。杂庄语以嬉笑，继谐谑以怒嗔。书发函而喷饭，语失笑而垫巾。角短长于匕箸，斗衰壮于眉颦。鄙骄人之好好，嗤老成之谆谆。吁嗟兄其往矣，吾何托乎笑颦。忆张灯之高会，在戊子之好春。张水嬉而卜夜，奋丝肉以杂陈。移璧月以入座，浸繁星于水滨。然火城而不夜，烂花树其如银。迟质明而毕宴，感荣落于兹展。执兄手而三叹，信爽鸠之乐频。睹参横兮月落，识回向于空门。兄知我之托寄，<并页>微笑而弗。曾百年之未满，遽告归于大均。兄渊敏以绝世，禀夙昔之灵根。口决河其如ニ，肠热火而轮。脱身世以长往，闵积劫之沉沦。知空生于一沤，荡诸有于吹尘。抚昔梦而一笑，曾何有于云云。陈余辞之<娄见>，譬风发于青。呜呼哀哉尚飨。
　　【哀词】
　　【徐巨源哀词】
　　昔韩退之哀独孤申叔曰：“众万之生，孰非天耶？将下民之好恶，与彼悬抑，苍茫无端，而暂寓于其间耶？”柳子厚哭张俊馀谓：“激者曰天之杀，恒在善人而佑不肖。”是二者其论皆不及孟子，孟子论天下无道有道德力相役而蔽之曰：“是二者天也。顺天者存，逆天者亡，有道无道皆天，岂暂寓耶？顺存而逆亡，岂但杀善耶？”孟子之论则通矣。以吾友巨源征之，则有未尽焉。
　　巨源姓徐氏，吾师季良先生第三子也。余乡举出师门，巨源二兄皆师事余。吾师自邑令入西台，受党人排笮。二子伯学仙，仲学剑，皆无所成。巨源髫年雄骏，吾师自幸有子。吾师没氵存，经丧乱，文章意气未尝少衰。戊戌岁，诒书数万言，以斯文见推，约扁舟东下，请事函丈，未及行而死于盗。
　　嗟夫！巨源居今之世，生今之时，读书好古，崭然有以自见，不可谓之非逆天也。天之全巨源也，掠地免，围城免，急狱亦免，固非有意杀巨源也。然卒不免于盗手者，何也？岂天之杀善人固其本意而假手于群盗欤？将亦视天梦，梦所谓苍茫无端者，听盗之以巨源为朝脯，懵而不能禁欤？抑以今之盗皆天使，间斯世有逆天而未亡者，以是暴天之短，而信其屠戮欤？巨源讣至，余哭之而哀，既而曰：吾敢乎哉！是忽忘孟氏之明戒，而重天之怒也。姑为词以舒余哀，书一通以遗其子，俾读而焚诸殡宫，且之墓上。巨源讳世溥，江西新建人。殁时年五十一。其词曰：
　　大江浩其西逝兮灿牛斗之晶光。延津两龙耿其未氵未兮，乘帝车而下降。散芒翼为文章兮，作人中之干将。嗟龙身之摧残兮，仍狱底之余殃。胡天公之懵懵兮，恣盗贼之昌昌。维吾子之骏发兮，熊头角而先登。罗经史之义府兮，陷文字之坚城。众皆望尘而却避兮，羌独告余以未央。期裹粮而造余兮，请示我以周行。子以吾为识道之老马兮，敢自爱其瞽聋。天之将丧斯文兮，盗亦纵其斧枪。吾方恃子以自厉兮，若将援而丧厥肱。翳撑犁及统格兮，苍苍不获保其嘉名。诚知皇天无老眼兮，吾又何讠垂诿夫巫阳。惟吾师之德烈兮，孰竹帛其无称。逝将论次以报若子兮，指九天以为正。苟素德之可要兮，补三哭于友朋。横江流而陈词兮，吾将济其有命。
　　【严宜人文氏哀辞（并序）】
　　宜人姓文氏，东阁大学士谥文肃、讳震孟之长女，嫁兵部主事严┉少保谥文靖、讳讷之孙也。文肃忠果正直，耿然如秋霜夏日，爱其女以为类己。文肃参大政百日而罢归里，逾年而卒。宜人从夫官信阳，哭其父过时而毁，忽忽如不欲生，越九年而卒。崇祯甲申之十一月也，年四十有六，日月有时，卜葬于虞山祖茔之侧，哀子熊属其舅氏秉撰述行状来请为志，伏地哭不能起。余为感而泣下，往文肃辍讲筵归，改葬陆夫人以丘嫂之谊，谒余为铭。今老居此，世忍复执笔而铭其女乎？宫邻金虎感倚伏于前；左带沸唇，悼横流于后，弦幺徽急，墀叹壑盈，俯仰三世，于余心有戚戚焉。弹毫缀思，百端交集，聊为哀辞一通以写余怀。曾子固有言：“墓铭埋之墓中，而哀辞刻之冢上。”以辞代铭，亦可以慰人子之思于没世。其辞曰：
　　唯川泽之钟美兮，产珠圆而玉方。猗彼美之含章兮，粲宵明与烛光。刻名字于苕华兮，叶图颂于珩璜。屏丹华于盥洗兮，约顾步于明。奉严君为保传兮，肃镜鉴于公宫。结嘉姻而既馈兮，扬衤圭徽其满堂。被阿锡以恤削兮，蹑鸣玉之铿锵。判独介而离立兮，御荆布以自将。辨贞素为ひ带兮，被礼义之绣裳。云衣飘而欲举兮，香风泛而弥芳。敬般中于诸母兮，戒陕输于七章。脱鸡鸣之环珥兮，峙燕游之糗。储宿肉于旨畜兮，挫糟冻于羽觞。呼枭牟而移日兮，歌慕枣而陨霜。臂奇毛于下兮，氵未绝景于康庄。陌上草薰而花暖兮，闺中烛扌力而漏长。丈人宣麻而登进兮，郎君射策而肆翔。易缟綦为翟兮，御雕轩而服箱。戴星于铃索兮，浴日于垣墙。胡昊天之不吊兮，奄颓岳而坏梁。庆云黯其光覆兮，擢灵匿而西藏。严霜零于朱夏兮，凉飙起于洞房。溯涛江之沉瓜兮，系犍为之珠囊。吾将从二女而浮江兮，行不济其有命。甘首疾而如兮，歌苡而悲凉。宁溘死以长寝兮，逝将见先君于颢苍。叹漆室而恤嫠纬兮，嗟执手而涕滂。天门开其跌荡兮，穆将朝兮上皇。瞻玉衣于帝后兮，锡石而恻怆。相斗柄其犹未沫兮，故知其含涕而下帝阊。夫人自有美子兮，极劳心兮乐康。卜佳城于锦峰兮，注王膏兮银潢。瘗琬琰于钟山兮，宜鬼神之服飨。览便房而来御兮，抚庭砌之琳琅。捐余而遗佩兮，反交风于沅湘。哀孝子之念母兮，泪渍血而浪浪。感余怀之悱恻兮，泉赴釜而沸汤。写啁噍于斯词兮，祝背行以彷徨。巫咸告余以夕降兮，又何用筮予于巫阳。

　　●有学集卷三十八
　　○书
　　【答杜苍略论文书】
　　苍略友兄执事：仆狂易愚鲁，少而失学，一困于程文帖括之拘牵，一误于王李俗学之沿袭。寻行数墨，伥伥如瞽人拍肩。年近四十，始得从二三遗民老学，得闻先辈之绪论，与失古人诗文之指意、学问之原本，乃始豁然悔悟，如推瞌睡于梦呓之中，不觉流汗浃背。世网羁绁，日月逾迈，遂无从抟心屏虑、溯流穷源，以究极古昔孙志时敏之学，牵率应酬，支缀撰述，每一举笔，且愧且恧，胸中怦怦然。如与笔墨，举春相应和，今所传《初学集》者，皆是物也。少读班马二史，欣然自喜。戊寅岁，讼系西曹，取而读之，然后少知二史之史法与其文章之蹊径阡陌，始自叹四十六年以前虽读《史》、《汉》，犹无与也。向后再读之，辄有所得。去岁，累囚白下，又翻一过，又自愧向者之阔疏也。读古人之书，其难如此。而况于自作乎？又况于驱驾古人，欲凌而上之乎？仆所以重自退损，不敢妄插牙颊僭冒于著作之林，为此故也。
　　然而区区之心，或有未能释然者，则以今之世俗学沉锢，古道灭熄，以愚之谀闻寡学，犹得窃闻先辈之绪论、古学之原本，倘得一二雄骏君子，相与辨问，扣击邮传其百一，譬之横流之一壶、昏夜之一灯，安知不可以衍斯文未绝之一线，而少逭后死之责乎？此所以目瞬口张，舌痒涎流，每欲倾倒于知友之前，而不暇顾流俗之訾笑也。今于邂逅之顷，得遇足下，听其言，如石之投水，又从而导扬之，赞叹之，则仆之瞽说庶几不徒设，而任后死斯文之责，或不患乎无人矣。
　　语有之：教学相长。吾何以长子哉？韩柳之文，皆自叙其所读之书。而古人读书之法，则宋潜溪于《曾侍郎墓志》盖详言之。由宋元以上溯于两汉有唐，其学问之条目一而已矣。唐文之奇莫奇于樊宗师，韩文公论其文曰：“文从字顺乃其职。”乃知宗师之文如《绛守园池记》，今人聱牙不能句读者，乃文公之所谓文从字顺者也。由是推之，则扬子云诸赋、古文奇字，层见叠出，亦不过文从字顺而已矣。推极古今之文，至于商盘周诰，固不出于文从字顺，宜乎？读书为文之易易也，而愚之于二史，则亦尝韦绝挝折，白首而茫如。由此言之，古人之书岂易读，而其诗文岂易及者哉？
　　足下谓吾之评文，恐流入可之、鲁望、表圣之伦而微词相讽谕，此则高明之见如此，而仆固不敢有是论也。可之之文出于退之，再传鲁望、表圣。托寄不一，要皆六经之苗裔，《骚》、《雅》之耳孙也。其所以陷于促数噍杀，往而不返者，以其生于唐之季世，会逢未劫之运数而发作于诗章。故吾于当世之文，欲其进而为元和，不欲其退而为天复有望焉，有祷焉，非其文之谓也。如以其文也，遂欲高视阔步，跻足下之文而抑诸公于坛之外，则仆亦为妄人也已矣。足下亦何取而过存之也哉？牍末云云，此千古之旷见，亦千秋之冥感。汗青有日，敬拜德音，然而鄙人则有以自命矣，曰：“昔年之不死，不死而已矣。今日之濒死而不得死，则犹然不死而已矣。”自今以往，禽息鸟视，草亡木卒，为笼槛之残生，为圈牢之养物；生则空蝗梁黍，死则寄羽蜉蝣；尚欲刻画残生，涂抹后世，岂不重辱青编而羞千古之士乎！要之，死日是非始定。足下具穷尘之观，抱阳秋之简，如辽缓以待之而已矣。新诗气韵琅琅，咏史十章，为茂之所称者，使事押韵具有前辈典则，实西淮诸公之遗则也。后生可畏，来者难诬。惟足下努力自爱，狂言满纸，不惜为知己，惟藏诸箧衍，勿以示人，滋衰迟之，询厉则幸矣，时己丑王正之五日也。
　　【再答苍略书】
</div>
    <div class="pagination">
<a href="牧斋有学集_page55.html">上一页</a><span>...</span><a href="牧斋有学集_page51.html">51</a><a href="牧斋有学集_page52.html">52</a><a href="牧斋有学集_page53.html">53</a><a href="牧斋有学集_page54.html">54</a><a href="牧斋有学集_page55.html">55</a><span class="current-page">56</span><a href="牧斋有学集_page57.html">57</a><a href="牧斋有学集_page58.html">58</a><a href="牧斋有学集_page59.html">59</a><a href="牧斋有学集_page60.html">60</a><a href="牧斋有学集_page61.html">61</a><span>...</span><a href="牧斋有学集_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
