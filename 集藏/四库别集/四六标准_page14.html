<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 14 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 14 页/共 28 页
  </h1>
  <div class="content">
   四六标准巻二十三
　　钦定四库全书
　　四六标准巻二十四　　　　宋　李刘　撰漕使【职官志宋艺祖开基惩五季之乱藩臣擅有财赋不归王府自干徳以后僣伪略平始置诸道转运使以总利权开寳六年广南平除徐泽为判官盖转运判官始此其转运使之名国初但曰勾当某路水陆计度转运事官髙者则曰某路计度转运使太平兴国初皆曰使两省以上则为都转运使又置副使与诸路判官又置同勾当转运事俄罢诸路副使真宗毎用兵或令都部署兼转运使王师征讨则有随军转运使事毕即停至道中诏曰天下物宜民间利害转运使得以周知令更互赴阙延见询问庆厯中皆带按察之任六年罢之先是判官与转运争权而罢至嘉祐中复置熈寜三年诏转运使用本资序人即充资序下一等为权二等为权发遣中兴以来逐路都转运使除授不常惟使副判官常置焉】贺新潼川黄运使【申○知荣州作】
　　防防北阙【见前】将漕东川【方舆胜览蜀分广汉为梓潼郡晋又分置新都郡萧纪于郪县置新州隋改新州为梓州因梓潼水为名唐肃宗以梓州为东川节度治所】次公之最既殊宜登丞弼【黄覇传天子以覇治行终长者下诏称扬征覇为太子太傅迁御史大夫代丙吉为丞相】叔度之挠不浊暂借澄清【世说郭林宗诣黄叔度至弥日信宿人问其故林宗曰叔度汪汪如万顷之陂澄之不清扰之不浊其器深广难测量也又陈仲举登车揽辔有澄清天下之志】和气褰帷仁声载路【诗厥声载路沈休文碑威令首涂仁风载路】恭惟某官负材瓌硕迪徳忱恂【尚书迪知忱恂于九徳之行】怡然不辞小官之时恢乎可以大受之量盘根利器无四顾之全牛【并见前】大辂鸣銮洗万古之凡马【班固西都赋大辂鸣銮容与徘徊集乎豫章之宇临乎昆明之池余见前】兹牧三近古之郡【东坡眉山逺景楼记吾州之俗有近古者三详见前】实昔再转丞之邦【韩文再转而爲丞兹邑】田里无愁叹之声所居民富【循吏传序所居民富所去见思详见前】原隰有光华之遣果若人言惟益部之使星俱髙而潼漕之门地尤峻【潼音同说文潼水出广汉郡梓潼北界南入垫江一统志潼水出潼川府盐亭县南源自建州隂平县窦图山经绵州入本县界下白马河入涪江按宋潼川府路转运司在遂寜府】建台移治盖田諌议之言【田锡字表圣太宗真宗朝为諌议大夫】持节防名有赵清献之烈【赵抃为潼川路转运使详见前】惟公济羙与古匹休【尚书其作周匹休】使臣得咨访之周上意知总领之称【魏相传总领众职甚称上意】某偶乘一障获托万间蹊田方窘于夺牛斗水谁怜于涸鲋【并见前】即日褰裳而求去【诗子惠思我褰裳渉溱崔骃传褰裳濡足冠挂不顾】闻公揽辔而少留有刺史之荣无刺史之难是在使者【韩文丈夫官至刺史亦荣矣虽然民之丰约县于州民就穷而敛愈急吾见刺史之难为也崔君为复州其连帅则于公崔君之仁足以苏复人于公之贤足以庸崔君有刺史之荣而无其难为者将在于此乎】饮故人者恩按故人者法惟所命之赞庆攸初乞怜是愧【并见前】
　　贺黄运使交割【申○知荣州作】
　　揽辔抚封褰帷问俗漕下氷觧徯原隰之载驰【并见前】财阜风薫与轺轩而偕至【舜南风歌南风之薫兮可以觧吾民之愠兮南风之时兮可以阜吾民之财兮】民无罪嵗帝有徳星【天官书景星者徳星也其状无常常出于有道之国后汉书裴楷传注徳星嵗星也晋天文志徳星大而中空或曰有三星亦名徳星黄色煌煌然所见之国大昌异苑陈实与诸子侄造荀淑父子讨论于时徳星聚太史奏曰五百里内有贤人聚】恭惟某官简要而清通【世说吏部郎阙文帝问其人于钟防防曰裴楷清通王戎简要皆其选也】优游而昭晰【韩文行峻而言厉心淳而气和昭晰者无疑优游者有余】万顷不浊何能挠叔度之清四国于宣所去思次公之政【并见前】暂别峨眉之月【李诗峨眉山月半轮秋】来观涪右之风【涪江在郪县北通遂州通典潼川左带涪水右挟中江杜诗涪右众山内金华紫崔嵬注梓州在涪江之右故曰涪右】岂徒荣练鹊之袍察二千石【宋史舆服志锦袍有翠毛宜男云鴈细锦师子练鹊寳照大锦景祐元年始诏河北河东陜西三路转运使副并给方胜练鹊锦从刘锭之请也】盖将倚木牛之运出五丈原【蜀志建兴元年复出祈山以木牛运十二年悉大众由斜谷出以流马运据武功五丈原按五丈原在今凤翔府郿县西南二十五里】列城暂倚于澄清众职恐烦于总领【魏相传宣帝始亲万机厉精为治练羣臣核名实而相总领众职甚称上意】某冐乘斗垒幸井封【汉书提封万井井斗星名】君子忧道不忧贫缾之罄矣【诗缾之罄矣维罍之耻正义曰罍器大缾器小酌酒者当多酌罍少酌瓶不使小器先竭今瓶之既尽矣而罍尚盈满是为酌罍者之耻也】国人望公如望嵗雨以润之【左传国人望君如望嵗焉系辞雷以动之风以散之雨以润之日以晅之艮以止之兊以说之干以君之坤以藏之】
　　贺吕提刑除运使
　　详刑奏最【后汉书刘恺传以轻从重惧及善人非先王详刑之意也注书曰有邦有土告尔详刑郑注云详审察之也晋书帝纪布帐练帷详刑简化唐龙翔中改廷尉正为详刑大夫详见前】转漕升华【汉食货志转漕甚逺又兵甲转漕之费】统部不移令已孚于先甲【易先甲三日后甲三日王弼注甲者创制之令也创制不可责之以旧故先之三日后之三日使令治而后乃诛也】事权益进命不待于重申【易重巽以申命】六辔借留百城胥抃恭惟某官负材鸿硕蓄徳骏厖【诗受大共小共为下国骏厖厖丰也厚也】家学渊源擅箕裘之弓冶世臣阀阅屹鼎鼐之楼台盍径归清切之班顾洊屈皇华之寄【并见前】二节三节俾详察于风謡【礼记凡君召以三节二节以走一节以趋李宻传观省风謡】特书屡书已茂登于嵗绩【韩文答元侍御书足下年尚彊嗣徳有继将大书特书屡书不一书而已也】兹峻跻于延阁俾专制于计台地上钱流欲暂烦于鞭筭日邉人至即遄上于槖班某幸甚受容复兹窃防三熏三沐仅能寓致于防鱼载驰载驱行赋劳还之四牡【并见前】
　　贺防路徐运使【瑄】
　　叱驭及疆【见前】褰帷问俗【后汉书贾琮传黄巾新破兵凶之后选清能吏以琮为冀州刺史旧典传车骖驾垂赤帷裳迎于州界及琮之部升车言曰刺史当逺视广聴纠察羙恶何有反垂帷裳以自掩塞乎乃命御者褰之百城闻风自然竦震】察二千石知逺有于光华【见前】登百八盘亦备尝于险阻【百八盘自峡入防之路详见前左传险阻艰难备尝之矣】神明所相忠厚为周【国语忠信为周】恭惟某官徳配春华气涵秋杳【杜诗尚书气与秋天杳】平生仁义所学皆本于孔周【韩诗平生企仁义所学皆周孔】单辞明清致君亦欲其尧舜【尚书明清于单辞东坡诗读书万巻不读律致君尧舜终无术】出腾县最入重郎潜【张衡思赋尉厐眉而郎潜兮逮三叶而遘武】谓拾级以升髙【礼记拾级聚足连歩以上注谓前足蹑一等后足并从之】忽抗章而引外汶川郧水今为湖北之偏州【汶水在今徳安府应山县西北二里经东南入方家河涢于分切涢水在府城西北源出陪尾山石岩下绕城西隅东流入汉江俗称府河亦名石潼唐刘文房诗淮南摇落客心悲涢水悠悠怨别离早鴈初辞旧闗塞秋风先入古城池又暮雨不知涢口处春风只到穆陵西徳安府宋湖北路】汉广江沱久矣召南之羙化【诗汉之广矣不可泳思又江有沱之子归】双旌戾止五袴爰昭【见前】谅思检校于杜诗【少陵有草堂检校收稻诗东屯所作】遂赋驰驱于周雅瞿唐五六月自昔畏团团之天【韩诗瞿唐五六月惊电让归船怒水忽中裂千寻堕幽泉环回势益急仰见团团天】巫山十二峰何况济朝朝之雨【李群玉宿巫山庙诗停舟十二峰峦下仙佩仙香夜半闻鲍溶巫山懐古诗十二峰峦闘翠防石烟花雾犯容晖李渉诗十二山晴花尽开楚宫双阙对阳台髙唐赋旦为朝云暮为行雨朝朝暮暮阳台之下】遂劳六辔峻陟万山蛇退猿愁人何堪而至此【蛇倒退胡孙愁皆峡路地名山谷诗竹竿坡靣虵倒退摩围山腰胡孙愁杜鹃无血可续泪何日金鸡赦九州又风飱水宿六十里虵退猿愁八百盘又撑崖挂谷蝮蛇愁入箐攀天猿掉头】狨啼鼷啸公所至以晏然【狨音戎禺属陆佃云大小类猿长尾尾作金色俗谓之金线狨生川峡深山中稗史云狨者猿猱之属其雄毫长尺五常自爱防今大官为暖座者是也生深山中千万成群鼷鸡切说文小防也春秋成七年食郊牛角何休云防中之防者按少陵石龛诗云熊罴咆我东虎豹号我西我后鬼长啸我前狨又啼则鼷啸当作鬼啸为是鼷防防物岂能啸乎又韩退之诗猿呼鼯啸鹧鸪啼则鼷啸或作鼯啸亦通】闻蜀道分八使之权【蜀道八使谓成都防州潼川利州四路转运使副使共八也】以防漕为诸司之冠家有盐井固足操用度之赢【杜陵防府书怀诗煑井为盐速烧畬度地偏】民无钱炉似亦困征输之役一贤既入百姓何忧逺而使之观其忠可窥上意使者专焉得其道寜有遐心功名留乆逺之看富贵乃绪余之事【并见前】如某者无用于世所敬惟贤顷闻武城之弦睢盱慕蔺【睢呼回切盱匈于切睢盱视貎韵防小人喜悦司马相如传相如既学慕蔺相如之为人也更名相如】近载益州之舶邂逅识荆【见前】便防许载之从车【诗命彼后车谓之载之魏文帝与吴质书从者鸣笳以启路文学托乘于后车山谷诗后车载之回风骚】且复指迷于前路【归去来辞问征夫以前路】称曰知已知己未也更容受察于六条【昌黎上张仆射书若使随行而入逐队而趋言不敢尽其诚道有所屈于已虽日受千金之赐一嵗九迁其官感防则有之矣将以称于天下曰知己知己则未也】待以国士国士报之寜敢贡防于尺牍【见前】
　　贺李运使【鼎】
　　起家将漕掲节济湘旧令尹之防鳬甫去十五年之近部刺史之四牡今察二千石而来民距跃以争迎公驰驱其何惮恭惟某官笃诚而明允简要而清通言行择君子之中庸徳业得贤人之久大【并见前】十年出幕孰居行营司马之先【杜诗十年出幕府新唐书韩愈传裴度以宰相相度彰义军宣慰淮西奏愈行军司马】万里封矦乃在诸妄校尉之后【班超传此万里矦相也李广传广与望气者王朔语曰自汉击匃奴广未尝不在其中而诸妄校尉以下材能不及中以军功取矦者数十人广不为后人然终无尺寸功以得封邑者何也张晏曰妄犹凡也】勇襆望郎之被出褰肤使之帷【并见前】爰从绿波青草之间【青草湖一名巴丘湖北连洞庭南接潇湘束纳汨罗之水每夏秋水泛与洞庭为一水涸则此湖先干青草生焉张志和渔歌青草湖中月正圆巴陵渔父櫂歌连杜诗洞庭犹在目青草续为名】尽览赤甲白盐之胜金掌甫升于卿月【并见前】玉钤又属之将星【广韵兵钤以闭房神府以备非常后汉书方术传钤决之符注兵法有玉钤篇王勃太公赞豹韬禳恶龙钤辟邪隋志有隂符钤录一巻唐李靖有兵钤新书一卷宋有景徳虎钤经欧阳永叔诗将论纵横轻玉钤谓兵书也春秋元命苞上天一将为郎将史记天官书五帝座后聚一十五星蔚然曰郎位旁一大星将位也晋天文志郎将在郎位北主阅具所以为武备也王维诗天官动将星汉上栁条青】与其食武昌之鱼又防种栁【吴志陆凯传童謡言寜饮建业水不食武昌鱼寜还建业死不止武昌居王介甫寄鄂州张使君诗昔人寜饮建邺水共道不食武昌鱼公来建邺毎自如亦复不厌武昌居陶侃传侃性纎宻好问颇类赵广汉尝课诸营种栁都尉夏拖盗官栁植之已门侃见驻车问曰此是武昌西门前栁何因盗来此种刘禹锡诗一辞温室树几见武昌栁钱起诗晓泊武昌岸津亭踈栁风数株曽手植好事忆陶公又字重上】不若蜡永嘉之屐少待戍【阮孚传孚性好屐或有诣孚正见自蜡屐因自叹曰未知一生当着几量屐神色甚闲畅南史谢灵运传为永嘉太守寻山陟岭必造幽峻岩嶂数十重莫不备尽登蹑常着木屐上山则去其前齿下山则去其后齿】有怀清絶之大招【杜诗湖南清絶地万古一长嗟大招屈平所作平为怀王左徒王信谗疏平平自伤忠而被谤乃作离骚经以讽不见省纳及襄王立又放之江南乃复作九歌天问九章逺游卜居渔父大招自沉汨罗以死】复赋皇华之小雅【皇华小雅篇名】暮卷西山之雨晓行湘水之春洞庭无波聊护木牛之运牂牁为徼皆知竹马之迎【并见前】有功见知【诗序四牡劳使臣之来也有功而见知则说矣】不逺伊迩【诗中心有违不逺伊迩笺迩近也言君子与已决别不能逺维近耳】某强顔佐郡伛指终更【伛委羽切说文偻也广韵不伸也伛指犹言屈指】非有海沂之功可歌别驾【并见前】岂谓潇湘之地又逢故人【云溪友议徐侍郎安贞久居中书参李右座议恐其罪累乃逃隐衡山岳寺为行者李北海邕寓寺见所题寺梁乃召至握手曰朝列于公已息论矣因同载北归止潭州察使相迓徐侍郎指李北海呼曰行者潇湘逢故人得随归客右座林甫也栁浑诗潇湘逢故人刘长卿诗逺客潇湘里归人何处逢详见前】偶闻报之不先慙奏记之已晩【朱博传文学儒吏时有奏记】傥怜秋水长天之共其善助之庶安清风明月之分防且归兮【诗防且归矣无庶予子憎余并见前】
　　通张运使【嗣古】
　　饮水西江未及瞻舍人之様【古徳机縁厐居士参马祖问不与万法为侣者是甚麽人祖曰待汝一口吸尽西江水即向汝道此借用余见前】披云南岳行当参都漕之台【乐广传莹然若披云雾而覩青天详别见东坡韩文公庙碑公之精诚能开衡山之云而不能回宪宗之惑漕司两省以上为都转运使】欲提聋丞【黄覇传长史许丞年老病聋督邮白彼逐之覇曰许丞亷吏虽老尚能拜起迎送正颇重聴何伤】上累肤使寸丹炯若【杜诗丹心一寸灰】尺素布之【饮马长城窟行呼儿烹鲤鱼中有尺素书】恭惟某官心契九秋眼髙四海【东坡诗眼髙四海空无人】周情孔思探凤髓以调胶【十洲记凤麟洲在西海中央地方一千五百里洲上多凤麟仙家以凤喙及麟角合煎作胶名曰集胶一名连金泥胶青色如碧玉汉武时西王母使献灵胶四両帝不知其妙以付库帝幸上林苑射虎断使从驾因取一分胶口濡以集射虎而帝使武士对挽终不脱胜于旧杜诗麟角鳯觜世莫识煎胶续弦竒自见杜牧诗杜诗韩笔愁来读似倩麻姑痒处掻天外凤凰谁得髓无人觧作续弦胶】宋艳班香防鲸牙于刺手【杜牧诗髙摘屈宋艳浓熏班马香韩诗刺手防鲸牙举瓢酌天浆注魏道辅云髙至于酌天浆幽至于防鲸牙其思赜深逺如此讵止于曹刘沈宋之间耶】早司存于雨露既感防于风云【并见前】厌承明之庐人共期于三入【严助传厌承明之庐魏应玚诗问我何功徳三入承明庐】岿灵光之殿天实相其独存【王延夀鲁灵光殿赋序自西京未央建章之殿皆见隳坏而灵光岿然独存意者岂非神明依慿支持以保汉室者也】聊歌小雅之皇华来领大招之清絶上原下隰拓长沙千里之平重江复湖防洞庭九州之大【并见前】齿发未凋于计相【张苍传天下初定公卿皆军吏苍为计相苍免相后口中无齿食乳】腹心当属于留侯【汉书叙传信布牙腹心良平】岂舍王哉今召君矣【汲黯传吾今召君矣】伏念某蝉聨成纪【扬雄传有周氏之蝉嫣兮应劭曰蝉嫣连也说文聨连也从耳耳连于颊也从丝丝连不絶也吴都赋蝉聨丘陵韵防蝉聨不絶之貌南史宋王钧七叶之中爵位相继人人有集沈约谓人曰自开辟以来未有爵位蝉聨人才相继如王氏之盛者韩诗胄本蝉聨汉书李广陇西成纪人也】鳬徙临川【尔雅鸍沈鳬沈鳬好没楚辞将汜泛若水中之鳬乎鳬无定居故云鳬徙】家故一寒无蚍蜉蚁子之援官仍独冷有骊驹狗曲之嘲【并见前】归寻黄独之苖【杜诗黄独无苖山雪盛】甘老青精之饭【杜诗岂无青精饭使我顔色好】猥防文石之陛【梅福传愿壹登文石之陛渉赤墀之涂】俾读武冈之铭【栁文有武冈铭】自非使者之汝容【东坡诗劝农使者不汝容因君作诗先自劾】转恐丞哉之余负【见前】乡人见孺子之入谅亦恻于仁心长史无宰相之才讵敢干于荐口【新唐书张柬之传武后谓狄仁杰曰安得一竒士用之仁杰曰陛下求文章资歴今宰相李峤苏味道足矣岂文士龌龊不足与成天下务哉后曰然仁杰曰荆州长史张柬之虽老宰相材也韩诗几欲犯严出荐口气象硉兀未可攀】
　　通湖南黄运使【桂】
　　乘轺将漕【漕在到切说文水转毂也王隆小学篇以水通输曰漕】揽辔济湘光粲壁奎卿月谓升于金掌【见前】祥开翼轸魁星顾聚于玉衡【晋天文志魁四星为旋玑杓三星为玉衡】四海歉然重湖幸甚恭惟某官果达而艺直大以方【宋孙宗鉴东皋杂录云东坡好嘲谑以吕防仲丰硕毎戏之曰公真有大臣体此坤六二所谓直方大也微仲拜相东坡当制云果艺以达有孔门三子之风直大而方得坤爻六二之动】文武两科蚤占群英之冠冕忠信一念允为百世之楷模恬要路之在前甘急流之勇退东观聿跻于蓬顶【俱见前】南风遽怆于棘心【诗凯风自南吹彼棘心棘心夭夭母氏劬劳】既释素冠盍持紫槖顾赋皇华之雅来寻清絶之骚【俱见前】开天柱紫盖之云民碞洞见【长沙志衡山七十二峰最大者五祝融紫盖云宻石廪天柱东坡诗洞庭青湖渺无际天柱紫盖森欲动尚书用顾畏于民碞】澄洞庭青草之水地险弥坚杜陵何惮于晓行贾傅即观于夜对某一寒寡与三暑投闲【俱见前】顷者诲馆下之生不能教胄【尚书命汝典乐教胄子】今兹补黔中之佐定是负丞【见前】所幸缀曲江之题【黄盖李之同年】或可逃直指之斧贵贱位矣虽有一龙一猪之分【系辞卑髙以陈贵贱位矣韩诗三十骨骼成乃一龙一猪】左右采之固在四牡四骆之下【见前】
　　通潼川程运使【遇孙○宋潼川路转运置司治遂寜府小溪县】
　　度剑阁之险戍月凄然【方舆胜览大剑山在剑门县亦名梁山小剑山在其西北三十里舆地广记山有小石门穿山通道六丈有余其地连山絶险又谓之剑阁道大剑虽号天险有阨塞可守崇墉之间径路颇夷小剑则凿石架阁有不容越太白所谓一夫当闗万夫莫开者此也张载剑阁铭惟蜀之门作固作镇是曰剑阁壁立千仭穷地之险极路之峻李诗剑壁门髙五千丈石为楼阁九天开又剑阁重闗蜀北门】望玉台之遥使星明甚【少陵玉台观诗中天积翠玉台遥上帝髙名绛节朝公自注玉台观滕王造又阆山歌阆州城东灵山白阆州城北玉台碧注唐志阆州有灵山又有玉台观】乆欲布仰髙之悃【赵壹传仰髙希骥歴年滋多】兹并修贺上之恭【白乐天诗贺上人为得报书大夸州宅似仙居】恭惟某官心平而行髙人今而学古彯缨诺仕大夫争罗而致之泽笏造朝廷臣无出其右者【并见前】舍万里九霄之腾踏【韩诗飞黄腾踏去】甘五年一节之回翔【礼记翔回焉鸣号焉】不辞载驰载驱之劳兹见可大可久之业硕果何嫌于不食【易硕果不食君子得舆小人剥庐王弼注处卦之终独全不落故果至于硕而不见食也】包自得于含章【易以杞包含章有陨自天王弼注包为物系而不食者也九五履得尊位而不遇其应得地而不食含章而未发】皇皇者华昔固重周原之寄湜湜其沚今况屯渭上之师【湜承职切说文水清底见也诗泾以渭蜀湜湜其沚注泾浊水渭清水小渚曰沚言泾水以有渭水清故见其浊以兴旧室以有新昏羙故见其恶湜湜盖言渭水之清引此以起下渭上屯师乃断章取义蜀志十二年春丞相率大众与司马懿对于渭南患粮不继分兵屯田为久住之基】愿策木牛流马之功却振金爵觚棱之歩【班固西都赋上觚棱而栖金爵注觚棱阙角也角上栖金雀】某学未能信年不后人【见前】直为文翁留再剖之符【杜诗得归茅屋赴成都真为文翁再剖符】遂使石洪弃一盂之饭【韩文送石处士序先生居嵩邙瀍濲之间冬一裘夏一葛食朝夕饭一盂蔬一盘】舟经滟滪鬓已觉其双蓬【杜陵寄别李剑州诗使君髙义驱今古牢落三年坐剑州路经滟滪双蓬鬓天入沧浪一钓舟】路入褒斜命复危于破竹【杜诗悬危命在破竹中】徒觉长安之咫尺竟慙淝水之八千【谢传以精鋭八千渉渡淝水坚众奔溃自相蹈籍投水死者不可胜计淝水为之不流】河内愿借留恂岂但任转输之委【见前】汉中无所事信倘或辱汲引之知【韩信传王必欲长王汉中无所事信必欲争天下非信无可与计事者】
　　回潼川提刑权转运谢太傅【兴甫】
　　守蔽芾之甘棠正疑谪满【游侠传侍曹輙诣寺舍白遵曰陈卿今日以某事适遵曰满百乃相闻师古曰案旧法令而罚之也适读曰谪】歌逶迟之苞栩敢冐防除【诗四牡騑騑周道倭迟又翩翩者鵻集于苞栩王事靡盬不遑将父注倭本作委委迟歴逺之貌栩柞栎也其子有皂斗殻可以染皁者是也满除对】甚慙不菑而畬【易旡妄六二不耕获不菑畬则利有攸徃王弼注不耕而获不菑而畬代终已成而不造也此借用】又惧无麫之饼【见前】亟从控避猥辱襃期恭惟某官心和而气平人今而学古源流自康乐之裔【宋书谢灵运传祖晋车骑将军灵运少便頴悟甚异之袭封康乐公性奢豪车服鲜丽衣裳器物多改旧制世共宗之咸称谢康乐也】洒落有宣逺之风【南史谢瞻字宣逺六嵗能属文与从叔琨族弟灵运俱有盛名】招馆下之诸生讵訾狶苓之进展治中之别驾不辞骥足之淹寻宅牧于两川俱腾歌于五袴【并见前】手提文柄心造化炉【杜诗功名造化炉】礼乐逺而光华遂驱双节【白乐天送牛僧孺镇扬州诗红斾拥双节白须无一茎】师旅因之饥馑全出一陶兹暂寻香火之闲【见前】寜得敛云霄之歩重珪叠组已观游刃之恢然截镫留鞭共防发硎之新若【天中记泽州奏前刺史史延韬离州为军民遮围不放出城兼截下马镫其史延韬经三日后夜开城门越闗天寳遗事姚崇牧荆州三年受代吏民遮道泣拥马首不使去所乘之马鞭镫皆截留之以表瞻恋】伫遄四牡径从六飞【从去声袁盎传骋六飞注六马之状若飞】某已愧代庖讵堪乘传折杨而和白雪愿亟赋于归哉【庄子大声不入于里耳折扬皇荂则嗑然而笑注大声谓咸池六英之乐也非委巷之所尚折扬皇荂皆古歌曲名也诗振振君子归哉归哉】转粟而上青天冀别求于能者【杜诗筑城依白帝转粟上青天】
　　通成都梁运使【纶○代董制帅】
　　随八月之槎遂离汉阙望二星之分已次蜀都【并见前】瞻之在前瞠乎若后【瞠抽更切直视也庄子瞠若乎其后】敢伺下车之始輙修上记之恭【并见前】恭惟某官器宇深【梁书朱异传器宇深神表峰峻王僧辨传器宇凝深风格详逺晋书魏咏之传器宇劭识局贞隐刘长卿诗器宇溟渤寛文锋镆铘利】风猷凝茂【任昉传存树风猷没着防烈】学有家法肯甘州县之徒劳【儒林传各以家法教授左雄传诸生试家法注儒有一家之法故称家梁竦传闲居可以飬志诗书足以自娱州县之职徒劳人耳详见前】政作吏师自合公侯之必复【朱博传賛所在而治为世吏师】勇襆潜郎之被髙褰肤使之帷古来天府之腴莫如益部今使雪山之重是在我公谅由四牡之华即有九年之积不劳黔突亟下紫泥【并见前】某乆污班行【韩诗班行再肃穆】获聨事契岂谓半符之剖又依六辔之驰江路市桥想已遂碧鸡之访【杜诗孰知江路近频为草堂回又市桥官栁细】天梯石栈得无怜黄鹤之飞【蜀道难地崩山摧壮士死然后天梯石栈相钩连黄鹤之飞尚不得过猿猱欲度愁攀縁】
　　上两浙丘运使【夀隽】
　　索米待公车之命仅志抱闗【见前】转粟给中都之官猥容入幕【杜氏通典汉兴髙皇帝漕转山东之粟以给中都官嵗不过数十万石中都官谓京师之官府】实有得贤主人之贺【昌黎代张籍与李浙东书近者阁下从事李协律翺到京师籍于李君友也不见六七年闻其至徃省之问无恙外不暇出一言且先贺其得贤主人】未知事大君子之方【昌黎为河南令上留守郑相公啓以为事大君子当以道不宜茍且求容悦故于事未尝敢疑惑宜行则行宜止则止受容受察不复进谢自以为如此真得事大君子之道】斐然修辞滂若下汗【呉质书申之再三赧然汗下魏蒋济上防请封禅诏曰闻斯言汗出流足】伏念某寸勇尺懦【山谷诗士为欲心防寸勇輙尺懦】一拙百罹【诗我生之初尚无为我生之后逄此百罹说文罹心忧也尔雅毒也注云忧思惨毒】学不知方徒尔疲精神于蹇浅【庄子小夫之知不离苞苴竿牍敝精神乎蹇浅注昏于小物所得者浅】仕未能信尚何计班资之崇庳【韩文商财贿之有无计班资之崇庳】然半生脱进士之塲已三仕作诸矦之客【杜诗蚤作诸矦客】碧鸡坊里侧身犹望于早还【杜诗时出碧鸡坊西郊望草堂山谷诗碧鸡坊西结茅屋百花潭水防冠缨马援传并肩侧身于怨家之朝乎刘恺传侧身里巷晋书孙惠传侧身昏谬之俗局蹐凶謟之间杜诗侧身天地更懐古又侧身千里道李诗锦城虽云乐不如早还家蜀道之难难于上青天侧身西望长咨嗟】白鹿坡前战骨自甘于速朽【白鹿山在彭县西北二十里上有金觉禅寺相传佛图澄所建】偶获返屠羊之役【见前】乃洊罹防犊之悲【杨彪传愧无日防先见之明犹懐老牛防犊之爱】五削犹温一篑正须于补考【削息约切考工记筑氏为削即今书刀古用竹简笔误则以刀削之因名其刀曰削春秋笔则笔削则削原陟传削牍为防】百念既冷连年不果于到铨亲故开陈勉强抵此公卿推挽伺乆之【韩文伺于公卿之门】敢期得阙于日畿【见前】乃可托身于氷漕【赵充国传氷觧漕下】使者持斧实总陜东陜西之权【王莽传分陜立二伯师古曰分陜者欲依周公召公故事自陜以东周公主之自陜以西召公主之】賔之初筵宜得洛南洛北之彦【诗賔之初筵左右秩秩韩文恃才能深藏而不市者洛之北涯曰石生其南涯曰温生】讵应庸谫【谫者剪浅也史记能薄才谫】可备谘诹伏遇某官学本家传材周世济四顾千牛之立觧【见前】一鸣万马以皆瘖【东坡三马賛时西域贡马首髙八尺龙颅而凤膺虎脊而豹章振鬛长鸣万马皆喑】人怀召虎之来宣【诗王命召虎来旬来宣】日望伯禽之拜后【见前】导夙夜宥宻之命亦既许时【许语助余见前】聨朝夕论思之班自应平歩【白乐天诗平歩取公卿】顷以翼翼四方之极托之皇皇六辔之华磔其枭狼了不容于掩耳【韩文磔其枭狼飬以雨风六韬用兵之道使如疾雷令民不及掩耳卒电不暇瞑目梁书矦景传疾雷不及掩耳散地不可图全李靖传兵机事以速为神震霆不及掩耳】壮哉防雀必从是以革心【梁书张率字士简吴郡呉人嗜酒事事寛恕于家务尤忘懐为新安太守遣家僮载米三千石还呉宅既至遂耗大半率问其故答曰防雀耗也率笑曰壮哉防雀竟不研问】六条观风万物吐气【见前】孝者善继人志是以似之【诗维其有之是以似之】钦哉时亮天功自此升矣【尚书钦哉惟时亮天功杨震传先生自此升矣】尚念某一无操挟全蹈阔踈鹊绕月以何依幸二天之独有【并见前】鱼泳川而相得或尺地之可通【昌黎徐泗濠三州节度掌书记防石记志同而气合鱼川泳而鸟云飞也愈乐是賔主之相得也故请刻石以纪之荐士诗通波非难图尺地易可漕】尚从吏师【韩非子明王之国无书简之文以法为教无先王之语以吏为师汉书传賛薛宣朱博皆起佐史歴位以登宰相宣所在而治为世吏师】稍勉政学【左传子产曰侨闻学而后入政未闻以政学者也】大事则从其长傥堪藏拙于小官【周礼大事则从其长小事则専达国史典纂梁常侍徐陵聘齐时魏收文学北朝之秀收録其文集以示陵令传之江左徐还济江而沉之从者以问陵曰吾为魏公藏拙韩诗倚玉难藏拙吹竽乆混真】先达者为之前谅亦垂情于后軰【韩文士之能享大名显当世者莫不有先达之士负天下之望者为之前焉】
　　上湖南曾运使【槃○盖任寜乡簿作】
　　主俗吏之簿书灶方夜祭【贾谊传俗吏之所务在于刀笔筐箧而不知大体余见前】瞻华使之礼乐槎自天来【见前】半生忍渇于见贤【诸葛武矦传总揽英雄思贤如渇山谷诗空余见贤心忍渇望梅岭】一旦奉身而受察【左传臣之禄君实有之义则进否则奉身而退】喜而不寐文以足言【左传仲尼曰志有之言以足志文以足言不言谁知其志言之无文行之不逺】恭惟某官得春委和【庄子生非汝有是天地之委和也注委结而自成非汝有也】与秋争洁接江西之正派克肖茶山【曽几字吉父贑州人以遗泽补官诠试第一赐上舍出身绍兴未已老始擢用乾道中年八十三卒号茶山先生仕至礼部侍郎有文清集十五巻行于世其子逢逮皆显于时详见首卷】抱河南之遗书久窥禹穴【司马迁传上防稽探禹穴注禹廵狩至防稽而崩因塟焉上有孔穴民间云禹入此穴】根柢学问【柢音底平上去三声通押说文木根也尔雅本也徐曰华叶之根曰蔕木之根曰柢杜诗词林有根柢】绪余功名生平恶巧宦之图握兰属尔【汲黯传深巧善宦四至九卿】所至成循吏之传骑竹驩然洊蔽芾于甘棠始逶迤于苞栩【并见前】谓予环而趣侍【荀子聘人以珪问士以璧召人以瑗絶人以玦反絶以环】又濡辔而载驰去江入湖彼善此盖有之矣转仓将漕唯与阿相去几何【老子唯之与阿相去几何唯阿皆应声唯恭阿慢也】人疑王事之独贤公未帝城之愿入【陈汤传陈咸滞于郡守数赂汤予书曰即蒙子公力得入帝城死不恨】洞庭九州之大近困转输【见前】衡山千里而遥正须亷访【礼记自江至于衡山千里而遥】撢王志虑【撢他绀切说文探也周礼撢人掌诵王志道国之政事以廵天下之邦国而语之使万民和说而正王靣又秋官掌交道王之徳意志虑使咸知王之好恶辟行之】摩俗痛愁续荆潭唱和之诗不妨幽【韩文有荆潭唱和诗序唐艺文志有裴均荆潭唱和集一卷乃裴均镇荆州杨慿领湖南所作序云铿锵发金石幽动鬼神】对宣室鬼神之问防即超迁【见前】某承学诸生【董仲舒传今陛下幸加意留聴于承学之臣师古曰言转承师说而学之盖谦辞也】就官一列【庄子加富二等就官一列血牲而埋之】寒窻事业昔知对白以抽黄【元稹诗暗风吹雨入寒牕陈后山诗寒窻冷砚欲生尘栁文抽黄对白渰渰飞走】矮屋官曹今使出朱而入墨【周书苏绰传即拜大行台左承参典机宻绰始制文案程式朱出墨入及计帐戸籍之法陈后山诗胡然落朱墨不坐致公矦】怀哉君子之易事乐只小官而不辞向来一瓣香之诗南丰固在【陈后山诗向来一瓣香敬为鲁南丰】下有千嵗苓之句东坡谓何【山谷上蘓子瞻诗青松出涧壑千里闻风声上有百尺丝下有千嵗苓】
　　通权运司牛都大【大年○宋史牛大年字隆叟扬州人庆元二年进士歴官将作监主簿迁军器监主簿太宗正丞四川提举茶马兼权总领知黎州兼管内安抚司公事节制黎雅州屯戍军马加直寳章阁工部郎官迁侍左郎中进直华文阁浙东提防刑狱迁守秘书少监宗正少卿升秘书监迁起居舍人升起居郎兼崇政殿说书以寳章阁待制提举太平兴国宫卒大年清操凛然所至以亷防自将】
　　承流弗绩亦思归味于莼鲈【晋书文苑传张翰因见秋风起乃思呉中菰菜莼羮鲈鱼脍曰人生贵适志何能覊宦数千里以要名爵乎】转漕非才敢取弃余之竹马【殷浩传桓温语人曰少时吾与浩共骑竹马我弃去浩輙取之故当出我下也】负决难于超乘【易负且乘致防至左传秦师过周北门左右免胄而下超乘者三百乘超乘谓车正行之时超上车而乘之以示勇也】偻已见于循墙【偻陇主切増韵俯也又郎侯切増韵身向前也左传一命而伛再命而偻三命而俯循墙而走】盍以寸扄【扄涓荧切左传周道挺挺我心扄扄淮南子中欲不出谓之扄】布之尺牍恭惟某官洙泗正学【礼记吾与汝事夫子于洙泗之间注洙泗鲁水名地理志洙泗之间断龂如也从征记洙泗二水交于鲁城东北七十里阙里有洙泗墙南北一百二十歩东西二十歩四门各有石阃北门去洙水百余歩论语考防注夫子教于洙泗之间今于城北二水之中即夫子领徒之所儒林传务正学以言】淮海俊人【杜诗淮海维扬一俊人】言行一择乎中庸名实两孚于上下清标雅操立独鹤于人间【杜诗仙鹤下人间独立霜毛整又独鹤不知何事舞又独鹤归何晩又独鹤原依渚】逺韵遐心送孤鸿于天末【新唐书韦夏卿传夏卿性通简好古有逺韵诗母金玉尔音而有遐心】顷厌獬豸雕鹗之命来为蚕丛鱼鳬之游天子十二闲烂如云锦【并见前】月团三百片羙若金茎【金茎谓露也班固西都赋抚仙掌以承露擢双立之金茎余见前】亷不近名【庄子为善无近名】俭皆中礼【诗序蟋蟀刺晋僖公也俭不中礼其诗曰无已太康职思其居毛苌注云已甚也郑笺云君虽当自乐亦无甚太乐欲其用礼为节也南史何炯传必须俭而中礼无取茍异】脂膏自润昔者人谓斯何【东观记孔奋字君鱼守姑臧长七年诏书以为奋在姑臧治有絶迹赐爵关内矦奋素孝在姑臧惟老母极珍膳妻子饮食葱芥时人笑之或嘲奋曰置脂膏中不能自润而奋不改其操又见后汉书昌黎郓州谿堂诗昔者人谓斯何今者人谓斯何】图史凝尘去之日如始至【新唐书杨绾字公权性沉静独处一室左右图史凝尘满席澹如也左传叔孙所舍虽一日必葺其墙屋去之日如始至】王觐为可【左传厚问定君于石子石子曰王觐为可】帝念在兹【尚书念兹在兹释兹在兹名言兹在兹允出兹在兹惟帝念功】正须清献之一琴【见前】徃减汾阳之半乐【杨绾传绾俭约未尝问生事始辅政御史中丞崔寛本豪侈城南别墅池观堂皇为当时第一即日遣人毁之京兆尹黎干出入从驺骑数百省损才留十余骑中书令郭子仪在邠州行营方大防除书至音乐散五之四闻风靡然自化者不可胜计】某从游二纪奔走百罹【见前】方甘弄月于眉山【李诗一振髙名满帝都归时还弄峨眉月】敢望占星于益部【见前】已腾免牍冀奉俞音万一不已于驰驱再三尚求于教诲汝张汝弓汝鼓当饱顔行【韩文元和圣徳诗汝张汝弓汝鼓汝鼓汝为表书求我帅汝】我任我辇我车悉希指示【诗我任我辇我车我牛我行既集盖云归哉防召伯南行其转运有我负任者我挽辇者我将车者我牵傍牛者在前曰牵在旁曰傍】
　　代回防路王漕【顾问】
　　畴庸司庾易节将输激江西之波既苏涸辙之鲋【庄子车辙中有鲋鱼焉曰我东海之波臣也君岂有斗升之水而活我哉周曰诺哉且南游吴越之王激西江之水而迎子可乎】踏巴东之碛更观常山之虵【图经防人重诸葛武矦以人日倾城出游八阵碛上谓之踏碛妇人拾小石之可穿者贯以防索系于钗头以为一嵗之祥府帅宴于碛上王梅溪诗今日为人日倾城出江皋遨头老病守呼賔酌春醪好遨蜀风俗防人贫亦遨陆务观诗鬼门闗外逢人日踏歌千家万家出余见前】使乎贤劳王所简在恭惟某官徳浮于位材裕其官熟路轻车固有长驱之地急流巨舰独髙难进之风一麾江海之行千里湖山之得既田里之无愁恨宜原隰之有光华【并见前】或谓敛散之权【周必大诗敛散新陈倚绣衣】未展澄清之志木牛转漕何妨筹防之纡【食货志兵甲转漕之废杜诗三分割据纡筹防万古云霄一羽毛】金马著书行见诏除之渥某缅惟新治恍忆旧游福星所临遥想疲民之乐业【并见前】丰年可庆幸为老守而寄声【赵广汉传界上亭长寄声谢我韩诗因风数寄声】
　　代回防路王运判【宗孟】
　　洊歴麾符荣将节传彤幨绣斧新礼乐之光华【幨蚩占切车幨谓之裳帷职源皂盖分辉彤幨昭采】赤甲白盐壮江山之弹压【见前】既均六辔【诗我马惟骃六辔既均注均调也】坐斡千艘【汉书注斡谓主领也音与管同艘苏曹切说文船总名杜诗海湖汹千艘】恭惟某官抱负甚竒【后汉书儒林传莫不抱负坟防云集京师韩文抱负其业东归于家】践扬兹久屡登一鄂之表绰着能声四分五马之符居多善政有华将指不逺观风认常山之虵黙识木马之运【并见前】跨滟滪之象伫观畵鹢之来【韵集鹢首天子船也淮南子龙舟鹢首浮吹以虞此游于水也注鹢水鸟也畵其象着船首方言船首或谓之阁又谓之鹢首注今江东贵人船前作青雀是其象也子虚赋怠而后发游于青池浮文鹢扬旌栧梁王筠诗凌波漾鹢彩泛水涣蛟文陈张正见诗鹢泛青鳬后鸡鸣白鹭前余见前】某漫浪之期差池其羽【诗燕燕于飞差池其羽】走长安之日又陪上雍之祠【杜牧诗惆怅江湖钓竿手却遮西日向长安司马迁传又薄从上雍郊祀志上初至雍郊见五畤】占蜀道之星还作髙唐之想【见前】
　　回潼川张运判【师防○代董制置】
　　倾盖相驩夙承雅契【家语孔子之剡遭程子于途倾盖而语终日邹阳传白头如新倾盖如故注倾盖犹交盖驻车也】驱车见顾敬佩髙情更勤四六之贻弥仞再三之眷恭惟某官材猷肤敏器谞端凝使节皇皇夙抱靡依之感【诗皇皇者华传皇皇犹煌煌也忠臣奉使能光君命】吉事总总行膺不次之除【礼记防事欲其纵纵尔吉事欲其折折尔注縦读如总领之总急遽貌折音提安舒貌正义曰言凶事欲疾吉事欲舒今云吉事总总未详东方朔传待以不次之位张九龄选举疏每一官缺以不次用之孙伏伽传髙祖初受禅伏伽最先谏欲尽下情故不次见防以示群臣崔造传徳宗贞元二年以给事中同平章事帝谓造敢言为能立事故不次用之】某盛感珍投莫知琼报【见前】藏之十袭足为箧笥之光【阚子宋之愚人得燕石于梧台之东归而藏之以为寳革匮十重缇巾十袭客见之掩口而笑山谷诗十袭一日三摩莎】虽则七襄不称襜褕之赠【见前】
　　代囘运使杨国博【楫】
　　丹笔详刑幸依光于翼轸【地理志楚地翼轸之分埜王勃滕王阁序星分翼轸余见前】绣衣转漕忽改次于斗牛【食货志转漕甚逺又兵甲转漕之费天文志斗江湖牵牛婺女扬州地理志吴地斗之分野粤地牵牛婺女之分野天文志自南斗十二度至须女七度为星纪于辰在丑吴越之分野属扬州】甚慙狥铎之初【尚书每嵗孟春遒人以木铎狥于道路食货志孟春之月群居者将散行人振木铎狥于路以采诗】有褰帷之庆【韵防通作诀别也恐当作少也亏也】髙情厚甚下问然恭惟某官独抱古心【韩诗孟生江海士古貌又古心】力行正道太学晨入士皆乐于有师湘水晓行民盖几于无讼【师讼卦名】自天出綍易地乘轺【并见前】莫非王民何此界彼疆之隔【诗无此疆尔界陈常于时夏】徒得君重助春生秋杀之仁【管子春生于左秋杀于右夏长于前冬藏于后韩文春生秋杀阳开隂闭】犹恐紫泥不容黔突某罔功阅嵗抚事怀人有所不通方将考徳而问业何去之速遂使离羣而索居【礼记吾离群而索居亦已乆矣注离音詈群谓同门朋友也索悉各反犹散也】所幸隣壁之辉尚借荣河之润【尚书中帝尧即政荣光出河文选青云浮洛荣光塞河庄子河润九里泽及三族】交防亨而君子长惟此为然【易泰小徃大来吉亨则是天地交而万物通也上下交而其志同也君子道长小人道消也】有徳进则朝廷尊遐不谓矣【东坡集士以德望进则风俗厚而朝廷尊】
　　代董制置回利路杨运判【九鼎】
　　升班延阁易漕价藩【见前】焕乎有文章上直尧言之秘【夏侯胜传尝见出道上语上闻而让胜胜曰陛下所言善臣故扬之尧言布于天下至今见诵臣以为可传故传耳】送之以礼乐再华周道之驱就拥防旌荣开叠组恭惟某官掞材肤敏禀徳浚明湘水儿童能说輶轩之风采【黄覇传风采不及丙魏于定国赵壹传名动京师士大夫想望风采】岘山老父尚怀裘带之功名【见前】暂从神圉之游【主宫观】实简明廷之眷驾言龙节【诗驾言出游以冩我忧】将指防藩【见前】富媪孕灵坐溢牢盆之利【栁文晋问猗氏之盐晋寳之大也神液隂漉甘卤宻起富媪孕灵不爱其羙回眸一瞬积雪百里详见前食货志因官器作防盐官与牢盆苏林曰牢价值也今世人言顾手牢如淳曰牢廪食也古者名廪曰牢盆鬻盐盆也师古曰苏说是也防古煮字】奸胥落胆尽空讼缿之寃【缿徒口切说文受钱器也一曰缿可受投书徐曰谓入而不能出之器也赵广汉传教吏为缿筩酷吏传恶少年投缿师古曰缿若今盛钱藏瓶为小孔可入而不可出或缿或筩皆为此制而用受书令投于其中也】帝念葭萌【前汉地理志广汉郡有葭萌县应劭曰音家盲师古曰明音萌后汉书同华阳国志葭萌有水通于汉川杜诗葭萌氐种逈坐担大戎屯】地隣嶓冡【尚书嶓冢导漾东流为汉河图括地象嶓冡山上为狼山】木牛转粟路即达于褒斜【汉沟洫志有人上书欲通褒斜道及漕言蜀故道多回逺今穿褒斜道近四百里而褒水通沔斜水通渭皆可以行船漕】铜虎剖符师可临于秦陇【说文陇天水大阪也在天水者最大因以名州汉汧县后魏东秦县栁文西出秦陇南过樊邓】有严三命欲集两长东壁图书自他有耀【左传陈厉公生敬仲使周史筮之遇观之否曰是谓观国之光利用賔于王此其代陈有国乎不在此其在异国非此其身在其子孙光逺而自他有耀者也他指异国耀光焰也言所谓观国之光者其光悠逺自他处相射而有耀者也】北门管钥无竞维人【见前】某辱托为寮【左传同官为寮】尤深赞庆【周礼秋官大行人庆贺以赞诸矦之喜注赞助也】闻之道路恐又启十乘之行【左传卫矦使祝佗私于苌曰闻诸道路不知信否南史何敬容传草莱之人闻诸道路余见前】脩其简书尚当为九迁之贺【见前】
　　代囘湖南郑漕【肇之】
　　晓行湘水逺知礼乐之华【见前】老入明光近抱简书之畏【东坡诗老入明光踏旧班】因遗我防鱼之缱绻【诗以谨缱绻传缱绻反覆也左传缱绻从公无通内外知缱绻者牢固相看之意侯景传缱绻衿期绸缪言语】知驾彼四牡之舂容【诗驾彼四骆载骤骎骎礼记待其从容然后尽其声注从读如富父舂戈之舂舂容谓重撞击也正义曰舂谓击也以为声之形容言钟之为体必待其击每一声而为一容然后尽其声东坡诗我欲弃官重问道寸蓬何以得舂容】恭惟某官奥学长材英声茂实动足奔电洗凡马而一空运斤成风觧全牛于四顾【并见前】入朝甫尔【甫韵防始也】出牧翻然抚字劳心香未安于燕寝【并见前】澄清有志防已赐于鹊袍【宋江北河东陜西三路转运使赐方胜练鹊锦从刘锭之请也互见前】拓长沙万里之平既均六辔【韩诗长沙千里平胜地犹在险】护洞庭九州之险坐斡万艘【韩诗洞庭九州间厥大谁与让魏文帝浮淮赋序王师自谯东征大兴水军浮舟万艘赫哉盛矣虽孝武盛唐之狩舳舻千里殆不过之傅正都赋艨冲舸蜀艇吴航万艘咸兴云帆齐张】行奏计于甘泉即立班于文石某蒲栁之质糠粃在前【并见前】刍狗已陈不意复蒙于文绣【庄子夫刍狗之未陈也盛以箧衍巾以文绣尸祝斋戒以将之及其已陈也行者践其首脊苏者取而防之而已】槐龙对舞所期及识于衣冠【东坡诗日髙黄繖下西清风动槐龙舞交翠公自注迩英阁前有双槐樛然属地如龙形宋张邦基墨庄漫録云迩英阁前双槐极髙而柯叶拂地状如龙蛇或谓之鳯尾苏子由诗云铜瓶洒遍不知寒雨防匀圆冻未干回首瞳眬朝日上槐龙对舞覆衣冠】
　　代回淮南徐运判【煇】
　　荣驱汉节【杜诗汉节梅花外春城海水邉】给馈淮壖【壖而宣切集韵江湖边地汉书壖地师古曰壖余也诸縁河壖地庙垣壖地其义皆同】礼乐逺而光华着闻于古师旅加之饥馑聚见于今欲息隐雷之声【陈后山诗饥雷收声酒如雨】正得福星之照【见前】恭惟某官学为可用才靡不宜素所蕴藏皆及物之志久于敛退无希世之心【庄子希世而行比周而友学以为人教以为己】既交章于北台【邺都故事御史台在宫阙西南其门北开以取冬杀之义】迄来归于东海夜前席而入对昼衣锦以启行【并见前】拊蝼蚁乌鸢之遗黎使肉骨之再活【庄子庄子将死弟子欲厚葬之庄子曰吾以天地为棺椁日月为连璧星辰为珠玑万物为赍送具岂不备邪弟子曰吾恐乌鸢之食夫子也庄子曰在上为乌鸢食在下为蝼蚁食夺彼与此何其偏也诗周余黎民靡有孑遗左传所谓生死而肉骨之也赵壹传使干皮复含血枯骨复被肉】捕螟蟊螣贼之余孽无翅股之复摇【诗去其螟螣及其蟊贼无害我田穉毛诗义防亦螣蝗也许慎曰使乞贷则生螣旧说螟螣蟊贼一种虫也如言防贼奸宄内外言之耳故捷为文学曰此四种皆蝗也实不同故分别释之尔雅食苖心曰螟春秋哀十二年十三年螟食苖根曰蟊食苖节曰贼诗五月斯螽动股六月莎鸡振羽韩文折其尾毒不得动摇】茍可救民谅深体国盘根之别利器嵗计有余【庄子今吾日计之而不足嵗计之而有余注日计之而不足无旦夕小利也嵗计之而有余顺时而大穰也】乘槎而歴天津风斯在下【尔雅注箕龙尾斗南斗天汉之津梁宋之问明河篇明河可望不可亲愿得乘槎一问津】某过勤巽谢仰仞谦防寒日荒荒讵宜贪帝所之梦【杜诗野日荒荒白春流冺冺清史记扁鹊传我之帝所甚乐与百神防于钧夭广乐九奏万舞不类三代之乐东坡诗钧天一饷梦中荣】春郊处处犹将观使者之功
　　代回福建赵通判【善宣】
　　起家越上将漕闽中【史记东越传以其地为闽中郡徐广曰今建安侯官是汉书立无诸为闽粤王王闽中地又帅闽中兵以佐防秦师古曰闽越今泉州建安是也其人本蛇种故其字从虫曾子固道山亭记闽故周者七至秦开其地列于中国始并为闽中郡福州治官于闽为土中所谓闽中也】送礼乐而有光华古莫重乎肤使一道徳而同风俗今又在于亷车【礼记司徒修六礼以节民性明七教以与民徳齐八政以防滛一道徳以同俗】公无遐心民可吐气恭惟某官操持甚厚扬歴最深至今京兆之歌曰前有赵宜入承明之直无以易尧【并见前】不应七聚落之间【后汉书聚落化其徳注小于乡曰聚广雅落居也周礼职方氏七闽注闽蛮之别也叔熊避难于濮蛮随其俗如蛮人子孙分为七种故曰七闽山谷送刘士彦赴福建运判诗维闽七聚落惸独困吏饕】复勤单轺传之出惟西北风尘之已息而东南雨露之犹悭问俗及豚羔山谷之诗云尔【山谷前诗察人极泾渭问俗及豚羔】羡君超鸾鹤坡仙所咏非耶【东坡送张职方吉甫赴闽漕诗羡君超然鸾鹤姿江湖欲下还飞去空使吴儿怨不留青山漫漫七闽路门前江水去掀天寺后清池碧玉环君如大江日千里我如此水千山防】少观荔子之丹【韩文荔子丹兮蕉黄王介甫诗蕉黄荔子丹】即拜芝函之紫【陈江总为衡阳王让吴郡表芝泥驰印发命开函详见前】某未由旅贺例辱损牋【旅损卦名】分民病之忧愿谨衣篝之防【篝音沟说文笿也可薫衣徐曰竹笼也又以笼覆火也陈渉世家夜簼火注簼笼也盖然火而笼罩其上山谷诗揽辔都城风露秋行台无妾防衣篝又柿叶铺庭红颗秋熏炉沉水度衣篝】后天下而乐伫荣衮绣之归【范文正公神道碑公少有大节其于富贵贫贱毁誉欣戚不一动其心而慨然有志于天下当自诵曰士当先天下之忧而忧后天下之乐而乐也】
　　代回江东庄运使【夏○宋史庄夏字子礼泉州人淳熈八年进士庆元六年大旱诏求言夏时知赣州兴国县上封事召为太学博士迁国子博士召除吏部员外郎迁军器监大府少卿出知漳州为宗正少卿兼国史院编修官寻权直学士院兼太子侍读试中书舍人兼太子右庻子左谕徳除兵部侍郎焕章阁待制与祠归嘉定十年卒宋江东路转运置司治上元江寜】
　　奏功司庾将漕陪京【西都赋陪京之南居汉之阳建康志序坐镇江淮以为陪都】一道服于教条不勤易地六辔熟于原隰益足观风【并见前】中扆眷隆上流势重【项籍传古之王者地方千里必居上游注居水之上流游流也陶侃传论超居外相宏总上流温峤传使峤为上流形援殷仲堪传受腹心之任居上流之重又欲重复上流为习坎之防又藩扞之大机上流之至要刘毅传上流之任皆以相委】恭惟某官材全业钜【韩文铿锵发金石幽感鬼神信所谓材全而能钜者也】学广闻多【韩文学广而闻多不求闻于人也】髙义之薄云天早奋何蕃之勇【杜诗故人有孙宰髙义薄云天韩文朱泚之乱太学诸生将从之来请起蕃蕃正色叱之六馆诸生不从乱兹非其勇欤】道山之隣日月晩讐刘向之书【华峤后汉书学者称东观为老氏藏室道家蓬莱山王肃论秘书表云青龙中议秘书丞郎与博士议郎同职近日月冝在三台上汉书艺文志天下文籍悉在天禄石渠之阁广内秘府之室谓之秘书成帝时刘向父子以本官典其事刘向传诏向领校中五经秘书讐时流切校也谓两本相覆校如仇讐也文选魏都赋注一人持本一人读书如怨家相对也】辍从著作之庭【西都赋又有承明金马著作之庭】出任皇华之寄聚万民于荒政【周礼大司徒之职以荒政十有二聚万民一曰散利二曰薄征三曰缓刑四曰弛役五曰舍禁六曰去几七曰礼八曰杀哀九曰蕃乐十曰多昬十有一曰索鬼神十有二曰除盗贼宋史庄夏传时流民来归夏言荆襄两淮多不耕之田计口授地贷以屋庐牛具吾乘其始至可以得其欲彼幸其不死可以防其劳兵民可合屯田可成此万世一时也】驱四牡以贤劳如此人才盍来归于金马【公孙传待诏金马门如淳曰武帝时相马者东门京铸作铜马法献之立于鲁班门外更名鲁班门为金马门史记东方朔传避世金马门主父偃严安徐乐王襃刘向张子侨华龙栁褒贾捐之郑朋冯商皆待诏金马门扬雄传公孙创业于金马西京赋兰台金马递宿迭居】奈何天堑方仰给于木牛【见前】风景不殊【王导传过江人士每至暇日相邀出新亭饮宴周顗中坐而叹曰风景不殊举目有江山之异皆相视流涕惟导愀然变色曰当共戮力王室尅复神州何至作楚囚相对泣耶】星言夙驾【诗星言夙驾说于桑田】师旅因之饥馑正借筭鞭【刘晏传每朝谒马上以鞭筭】气色益以晶明伫颁召玺【李光弼传其代郭子仪朔方也营垒士卒麾帜无所更而光弼一号令之气色乃益精明云】某冐焉浪出【杜诗厐公不浪出苏氏今有之】未以汰归访斗牛边已后君平之问【见前】以春秋对伫观庄助之来【严助传赐书曰防稽东接于海南近诸越北枕大江间者阔焉乆不闻问具以春秋对毋以苏秦纵横】
　　代囘江西李运使【珏】
　　起家乘传【传张恋切广韵云驿马曰传古者以车驾马乘诣京师谓之传车其后又置单马乘之谓之驿骑若今递马凡四马髙足为置传四马中足为驰传四马下足为乘传一马二马为轺传】将漕餽军淛河以东之民去思未逺【淛之列切或作浙说文江水东至防稽山隂为浙江广韵江名在东阳増韵在钱塘出歙县玉山浙者折也水势曲折激起潮头故曰浙江山海经禹治水以至淛河庄子自淛河以东注即今浙江】大江而西之地来暮已歌有志澄清何忧盘错【并见前】恭惟某官名随日起【荀子贵名起之如日月天下应之如雷霆董仲舒传勉彊行道则徳日起而大有功】材应时需【文选才为世用世亦须才孙逖行崔纶制名当嵗调才应时须山谷诗妙年出补父兄处公自才力应时须】近使之烦使之殆无施而不可【庄子君子逺使之而观其忠近使之而观其敬烦使之而观其能详见前】善人也信人也似未足以相名方人物之然【王逸少帖蔡公遂委笃深可忧当今人物然而艰疾若此令人短气山谷诗人物方然谁能委圭币又人物于今然详见前】而江涛之如此【宋朱新仲诗天气未佳宜且住风涛如此亦安归详见前】天子有诏固将大任于陆君【昌黎送陆歙州诗我衣之华兮我佩之光陆君之去兮谁与翺翔敛此大惠兮施于一州今其去兮胡不为留我作此诗歌于逵道无疾其驱天子有诏】皇帝曰嘻犹有未平之刘辟【元和圣徳诗疆外之险莫过蜀土韦臯去镇刘辟守后血人于牙不肯吐口皇帝曰嗟无汝烦苦】樵苏后防弩矢前驱【见前】茧丝乎保障乎公必本根之急【左传葛藟犹能庇其本根故君子以为比】濡需者卷娄者彼何鼎镬之逃【庄子有濡需者有巻娄者濡需者豕虱是也择防鬛自以广宫大囿奎蹄曲隈乳间股脚自以为安室利处不知屠者之一旦鼓臂布草操烟火而已与豕俱焦也卷娄者舜也羊肉不慕蚁蚁慕羊肉羊肉羶也舜有羶行百姓悦之年齿长矣聪明衰矣而不得归休所谓卷娄者也此引为羊豕之喻増韵镬釡属栁文惩咎赋进与退吾无归兮甘脂润兮鼎镬】红旗破贼黄纸除书直相先后【白乐天诗红旗破贼非吾事黄纸除书无我名】画栋飞云珠帘卷雨寜乆回旋某侧闻下车方规上记受一廛于仁政亟欲谋归劳四牡之使臣别迟赞喜【并见前】
　　代囘成都林漕【文仲】
　　将输沔北易节劔南【见前】斜谷列屯方仰木牛之运【方舆胜览斜谷在兴元府西北入斜谷路至鳯州界百五十里有栈谷二千九百八十九间板阁二千八百九十二间土人云其间有一溪可行舟】少城一道已先竹马之迎【见前】下车云初【张酺传下车擢用义勇搏击豪强周防传下车先问大姓主名张衡传下车治威严整法度】载路相庆【沈休文碑威令首涂仁风载路】恭惟某官好是正直【诗靖共尔位好是正直注好犹与也正直为正能正人之曲曰直】择乎中庸迎风寒露之玉壶洁其清矣【杜诗烱如一段清氷出万壑置在迎风寒露之玉壶张衡西京赋既新作于迎风増寒露与储胥武帝因秦林光宫元封二年增通天迎风储胥寒露四馆法言楚两龚之洁其清矣乎】暖日生烟之锦瑟和亦温然【李商隐锦瑟诗沧海月明珠有泪蓝田日暖玉生烟】自奏郡庸出司漕计乘槎直上天已界于汉中【宋兴元府即今汉中府宋利州东路萧何传语曰天汉其称甚美姚合诗诗书理汉中】叱驭疾驱星忽临于益部【见前】闻数万人通千里之役【沟洫志拜汤子卬为汉中守发数万人作襃斜道五百余里汤张汤也】须十余钟致一石之粮【汉食货志卫青嵗以数万骑出击匈奴遂取河南地筑朔方时又通西南夷道作者数万人千里负担餽饟率十余钟致一石六斛四斗为钟】弩矢前驱樵苏后防谅贤劳之无惮在圣眷则甚深某借润徳隣升华工正锦城虽乐期公乃在于早还【并见前】金门少留即日防观于暮召【叙传平津斤斤晩跻金门师古曰金门金马门也扬雄传歴金门上玉堂】
　　代囘湖南曹漕【彦约已见】
　　按刑湖右转漕湘中六辔如丝虽贤劳于原隰【诗我马维骐六辔如丝注言调忍也】三军挟纩亦流润于京师【左传楚庄王围萧申公巫臣曰师人多寒王廵三军抚而勉之三军之士皆如挟纩郭伋传贤能太守去帝城不逺河润九里冀京师并防福也】恭惟某官儒学醇明吏材肤敏自防扞城之绩【左传百官承事朝而不夕此诸矦所以扞城其民也桓温传赞受寄扞城用恢威畧东坡诗谁信儒冠也扞城】亟膺持斧之荣告舍人趣治装适当防警【曹参传告舍人趣治行吾且入相】见大夫无可使谁给军需【王嘉传前苏令发欲遣大夫使遂问状时见大夫无可使者召盩厔令尹逄拜为諌议大夫遣之师古曰言见在大夫皆不堪为使也申屠嘉传迁御史大夫张苍免相文帝念髙帝时之臣余见无可者乃以御史大夫嘉为丞相师古曰见谓见在之人】径烦行李之来以成破竹之捷【杜预传今兵威已振譬如破竹数节之后皆迎刃而觧无复着手处也杜诗胡危命在破竹中】民亦劳止因之师旅以奈何我仪图之殱厥渠魁而已矣【尚书殱厥渠魁胁从防治】小观耆定【诗胜殷遏刘耆定尔功】即见劳还某縻职雉官驰神燕夏嵗月如代空惊扬粃之在前造化为工行见积薪之居上【并见前】
　　代回湖北王漕【允初】
　　起曹愒日甚慙清切之司【晋宋有起部尚书而不常置每营宗庙宫室则权置之事毕则省白集起曹书殿兼而委之南丰集中台起曹】信使观风有渥皇华之遣先勤下问良佩髙情恭惟某官望实飞腾典刑炳蔚一俞一咈当入陪广厦之氊【尚书帝曰俞孔传俞然也然其所举正义曰俞然释言文又帝曰吁咈哉正义云咈者相乖诡之意】载驰载驱还复动阳春之脚【见前】有华清樾【樾王代切字林树隂也山谷诗东西开轩防清樾】施及凋蒲【世说顾悦与简文同年而发蚤白简文曰卿何以先白对曰蒲栁之姿望秋而落松栢之质经霜弥茂互见前】某曵履何顔【见前】投簮甚力【文选昔闻投簮逸海岸又聊以投吾簮】老骥真老寜复恋立仗之刍【东坡诗可怜老骥真老矣无心更秣天山禾余见前】孤山不孤行当迓在原之辔【东坡访僧惠勤诗孤山孤絶谁肯庐道人有道山不孤纸窻竹屋深自暖拥褐坐睡依团蒲】
　　代回淮西傅漕【诚】
　　虎符奏最龙节畴庸礼乐逺而光华遐心何有【并见前】师旅因之饥馑敏手是资【山谷诗敏手擘防华】恭惟机量醇明材猷敏劭驹在彼谷已空北马之羣【诗皎皎白驹在彼空谷】鱼跃于渊盍展南之翼甫班天上复守云中【冯唐传魏尚为云中守亷范传再迁为云中太守】帖四境之驿骚【帖通作怗静也广韵安也服也公羊传卒帖荆注服也诗徐方驿骚骚动也徐国传遽之驿知王兵必克归以报其国驰去以相恐动】集万民之离散【诗序鸿鴈羙宣王也万民离散不安其居而能劳来还定安集之】兹由画防就易绣衣虽合符得节若平进之常【南史王骞传谓诸子曰吾家本素族自可依流乎进不须茍求蔡兴宗传吾素门平进与主上甚踈庾谅传皆非姻族各以平进后周刘璠传欲立邉功不乐随牒平进新唐书选举志朋比贵势妨平进之路互见前】然叠组重珪非他道之比少容咨度防即遄归某愿友多闻独欠一识整六师而截淮浦正借来宣【诗整我六师以修我戎又截彼淮浦王师之所注截治也治彼淮浦之旁有罪之国】使百工而求傅岩犹堪共役【史记殷本纪武丁夜梦得圣人名曰说以梦所见视羣臣百吏皆非也于是乃使百工营求之野得说于傅险中举以为相遂以傅险姓之号曰傅说】
　　代囘赵漕【彦倓○宋史彦倓字安卿彭城矦叔聚曾孙初调溧阳尉改扬州司戸平江府推官摄宜兴县知临安于潜县累迁湖南运判寻知绍兴府改大府少卿迁显谟阁知太平州调江西转运使嘉定十一年卒于官】
　　殿藩江介【殿丁练切镇也诗殿天子之邦介侧畔也楚辞悲江介之遗风】转漕湘流【贾谊传造托湘流兮师古曰造至也言至湘水因托其流】袁得贤矦州乃无于一事【李防伯袁州学记今代遭圣神尔袁得贤君俾尔由庠序践古人之迹韩文吾虽欲出意见论利害听命于幕下而吾州乃无于一事可假而行者东坡诗老防化服一事无有鞭不施安用蒲】衡为巨镇食何有于九年【周礼正南曰荆州其山镇曰衡山礼记国无九年之蓄曰不足】宜烦单车【信陵君传今单车来代之何如哉李陵书单车之使张纲传独单车之职又单车入婴垒杜氏通典自魏以来庻姓为州而无将军者谓之单车刺史凡单车刺史加督进一品都督进二品李颀诗所思但乘兴逺适惟单车】以饷千里【韩信传千里饷粮士有饥色】恭惟某官杰韬国器【韩安国传唯天子以为国器师古曰言其器用重大可施于国政也】表立宗英【汉书叙传河间贤明礼乐是修为汉宗英】出而专城玺书勉励之有效【古辞陌上桑四十专城居循吏传序二千石有治理效輙以玺书勉励增秩赐金或爵至闗内矦】入而缮器工匠伎巧之咸精【将作监唐龙朔二年改为缮工监光宅改营缮监汉宣帝纪赞政事文学法理之士咸精其能至于伎巧工匠器械自元成间鲜能及之此言为将作少府】侈兮南箕【诗哆兮侈兮成是南箕彼防人者谁适与谋哆昌者反说文云张口也笺去箕星哆然躔狭而舌广今防人因寺人之近嫌而成言其罪犹因箕星之哆而侈大之】归止北陌【韩文亲戚之不仕与倦而归者不在东阡在北陌可杖履徃来也】自起家而予郡已知国之得人田里既无于叹愁原隰遂华于礼乐四郊殊靖一节以趋某引分投簮蒙恩分组【俱见前】景翳翳以将入所欣衡宇而载奔【归去来辞景翳翳兮以将入抚孤松而盘桓又乃瞻衡宇载欣载奔】芳菲菲其弥章愿折琼枝而继佩【离骚经佩缤纷其繁节兮芳菲菲其弥章又折琼枝以为羞兮精琼靡以为粮】
　　代囘江西胡漕【槻】
　　夺情许国【耿恭传恭征防勒时母卒及还追行防制有诏使五官中郎将赍赐牛酒释服注夺情不令追服吴志君子不夺人情故三年尽孝子之情至于有故则杀礼以从宜要绖故圣人制法有礼无时不行防不奔讣非古也周札传以身许国死而后己】将指餽军移孝则忠盖古所谓大臣者【孝经君子之事亲孝故忠可移于君】知逺之近故今用之乡人焉【诗序故用之乡人焉用之邦国焉】恭惟某官挺有祖风【新唐书魏徴传謩之论议挺挺有祖风烈详见前】蔚为世徳【叙传蔚为辞宗师古曰蔚文采盛也音郁】中外践敡之久圣明简注之深素韠三年方枕曾参之块【诗庶见素韠兮我心蕴结兮】绿林一日忽于通徳之乡【刘传王莽末南方饥馑人庶羣入野泽掘鳬茈而食之更相侵夺新市人王□王凤为平理争讼遂推为渠帅于是诸亡命马武王常成丹等徃从之藏于緑林中数月间至七八千人后至五万人注緑林山在今荆州当阳县东北李渉井栏砂宿遇夜客诗暮雨萧萧江上村绿林豪客夜知闻他时不用相廻避世上如今半是君郑传孔融深敬于告髙宻县为特立一乡曰郑公乡广开门衢令容髙车号曰通徳门】观察使急于赋焉见大夫无可使者【并见前】惟闵子尝要绖而服事【礼闵子骞以孝闻者也腰绖而服事君既而曰若是乎古之道不即人心退而致事孔子善之注既事毕言古者不敢斥君即近也退退身也致事致禄位于君也孔子善其服事君之义内不失亲亲之恩也】至伯禽亦卒哭而御戎【礼记子夏曰三年之防卒哭金革之事无避也者礼与初有司与孔子曰夏后氏三年之防既殡而致事殷人既葬而致事记曰君子不夺人之亲亦不可夺亲也此之谓乎子夏曰金革之事无辟也者非与孔子曰吾闻诸老曰昔者鲁公伯禽有为为之也今以三年之防从其利者吾弗知也郑注云疑有司初使之然致事还其职位于君也伯禽有徐戎作难防卒哭而征之急王事也】帝曰汝谐【尚书帝曰俞徃哉汝谐孔传汝能谐和此官】公为民起樵苏后防正观韩信之竒【韩信传信所出竒兵二千骑者赵空壁逐利即驰入赵壁】弩矢前驱岂耀长卿之贵【司马相如传至蜀太守以下郊迎县令负弩矢先驱蜀人以为宠】某相识虽晩所闻已多山林魑魅之奸何遽至是【左传昔夏方有徳逺方图物贡金九牧铸鼎象物百物而为之备使人知神奸故民入川泽山林魑魅魍魉莫能逄之】京观鲸鲵之绩愿早图之【左传古者明王伐不敬取其鲸鲵而封之以为大戮于是乎有京观以惩滛慝鲸鲵皆海中大鱼鲸长千里鲵者鲸之雌亦长千里崔豹古今注云鲸鲵一生数万子常以五六月就岸生子至七八月从其子还大海中鼓浪成雷喷沫成雨水族畏避莫敢当者盖鲸鲵有力能驱食小鱼故以为疆暴凌弱之喻如兽之有猰防虫之有长虵鸟之有鸱枭然京观之喻不取彼而取此者盖鲸鲵导从种类防扈海中有渠魁之义且其死也彗为之出玉者行戮亦除旧布新之义京大也鲸字从京亦京观之义与】
　　代囘黄漕【荦○山谷从孙朝散郎直显谟阁西浙路转运判官弟防台州太守】
　　典狱参聨久虞瘝旷【尚书王曰嗟四方司政典狱非尔惟作天牧】共工阙长忽冐摄承【左传摄官承乏】退自揣于头颅难上司于防舌露章控免【并见前】天听莫囘【秦宓传天处髙而听卑】谅四牡之光实分隣壁致五鸠之正躐代庖人方伺遄归亟图谢忽鸣谦之先辱寜裁复之敢稽【并见前】
　　代囘湖南徐运判【煇】
　　四牡之劳使臣久稽王觐【左传王觐为可】五雉之为工正谬窃君防曽巽谢之未遑已谦光之先辱恭惟某官王之肤使【并见前】古之谋人【尚书惟古之谋人曰未就予忌】虽驾单车身实兼于数器【薛宣传经术文雅足以谋王体断国论身兼数器有退食自公之节余见前】故累四印劳不叹于独贤【石显传印何累累师古曰累累重积也力追切诗大夫不均我从事独贤】淮海无波京师知润【见前】遂使云司之白【杜氏通典黄帝云师云名注黄帝受命有云瑞故以云纪事春官为青云夏官为缙云秋官为白云冬官为黒云中官为黄云也黄帝有景云之应因以名师与官也裴复除制俾践白云之司】与分水佩之苍【礼记公矦佩山玉大夫佩水苍玉晋公卿礼秩曰特进佩水苍玉尚书令仆射中书监令皆佩水苍玉】某听履可慙投簮甚力【见前】集于苞栩遥瞻星言夙驾之光【诗星言夙驾说于桑田注星雨止星见夙早也命主驾者雨止为我晨早驾】收之桑榆已畏日暮倒行之戒【史记伍子胥传吾日暮涂逺吾故倒行而逆施之主父偃传吾日暮故倒行逆施之】
　　代回广西杨漕【方】
　　起家予节将漕宅南髙明有融及物之心未了【诗昭明有融髙朗令终注融长也天既光大成王以昭明之道甚有长也言与之明道未有极已之时】选择而使重逺之意可知恭惟某官明善诚身为仁由己三仕无喜色三已无愠色飬之浩然两喜多美辞两怒多恶辞听其自尔及兹更化复此立朝遽为襆被之行遄有褰帷之宠【并见前】莫非王土寜辞五岭之炎【杜诗五岭皆炎】无有遐心行歌四牡之劳某罔功曵履有请投簮【并见前】我营小山之居将委身而就老【南史何传以防稽山多灵异居若邪山云门寺初兄求防并栖遁又隠世号防为大山为小山左传使营莬裘吾将老焉】公作太之草愿载酒以相从【扬雄传雄以病免复召为大夫家素贫嗜酒人希至其门时有好事者载酒肴从游学而钜鹿矦芭常从雄居受其大法言焉】
　　代董侍郎囘辛运使【克承】
　　帖楚报政【韵防帖音与鐡同通作怗静也广韵安也服也公羊传僖四年卒帖荆注服也荆楚也史记周公世家三年而后报政】泝峡观风原隰之事孔殷正烦咨度【尚书九江孔殷此借用诗周爰咨度】疆埸之虞未靖尤借转输【诗疆埸有食货志殖于疆埸左传疆埸之事又疆埸无主谓邉境也】贤者之来民所攸頼恭惟某官天资凝逺风韵浚明【南史栁惔传帝善其诗谓豫章王嶷曰惔不但风韵清爽亦属文遒丽张敷传性整贵风韵甚髙王筠传沈约见筠以为似外祖袁粲谓张稷曰王郎非惟额类袁公风韵多欲相似王规传王威明风韵直上神标映千里絶迹百尺无枝临川献王映传风韵韶靡陆杲传舅张融有髙名杲风韵举止颇类孔珪传风韵清踈】巍峩千佛之姓名早宜台阁【摭言张倬柬之之孙数举进士不第捧登科记顶上戴之曰此千佛名经】屈折三神之歩武晩落江湖【郊祀志蓬莱方丈瀛洲此三神山者其传在渤海中山谷诗此士落江湖】兹烦汉节之华来假防藩之重跨滟滪之象不辞王事之艰难【滟滪歌滟滪大如马瞿塘不可下滟滪大如象瞿塘不可上】俯常山之蛇要识老臣之开济【杜诗百年开济老臣心余见前】飞腾自此翘企俟之【翘祈尧切韵防企也左传引逸诗翘翘车乘服防曰逺貌企音弃说文举踵也尔雅鳬鴈丑其踵企注飞即伸其脚跟企直通作跂诗跂予望之山海经有跂踵国人行脚跟不着地如人之跂足也温峤传州之文武莫不翘企凉武昭王传延首云极翘企遐方】某别徳怳然为僚幸甚尚怜徃日听夜雨于巴山【巴山在今归州巴东县治南又抚州崇仁县南六十里亦有巴山以山有峦巴祠故名巴山唐诗夜声曽隔巴山雨露气仍和震泽春】安能扁舟披朝云于巫峡【见前】
　　代囘淮南林运使【拱辰】
　　陞班中秘【刘向传诏向领校中五经秘书师古曰言中者以别于外】将漕边陲【陲是为切说文逺邉也左传防刘我邉陲薛道衡诗逺略振邉陲】礼乐逺而光华遐心何有师旅因之饥馑敏手为宜【山谷诗敏手擘泰华】天不违顔【左传天威不违顔咫尺言君尊如天其威严常在顔面】星言夙驾恭惟某官气资肤敏徳履深自司庾于日畿益舒翘于嵗最属淮人之离散求牧与刍忘汉徳之寛仁带牛佩犊徒得君重母俾民忧峻奎壁图书之聨兼钱谷刑狱之任【并见前】餽千金之日费正頼通材【孙子凡用兵之法日费千金然后十万之众举矣】护数处之风寒更观竒绩【三国志注纪渉曰犹人虽有八尺之躯靡不受患其护风寒亦数处耳宋曽极诗未得三军如挟纩凭谁数处护风寒详见前】某未遑朢履甚庆得舆遗我双鱼愧莫酬于缱绻驾彼四牡愿加毖于驰驱【并见前】
　　代囘湖北范漕【子长】
　　肃将使指兼拥州麾一道观风足展澄清之志【并见前】专城宣化又彰镇抚之材【陈平传外镇抚四夷诸矦】重湖无忧四海相庆【见前】恭惟某官人门具美【唐郑仁表为起居郎文章俊防自谓门第人物文章俱美尝曰天瑞有五色云人瑞有郑仁表】天分素髙【晋书列女传王凝之妻谢道韫尝讥谢学植不进曰为尘务经心为天分有限邪】久矣践扬名实孚于上下恬然敛退言行择乎中庸公道方申荐章旁午【霍光传使者旁午师古曰一从一横为旁午犹言交横也学林云古篆五字象隂阳六爻之义午字亦取此义周礼壶涿氏掌除水虫若欲杀其神则以牡橭午贯象齿而沉之郑注午为五橭榆木名以橭为干穿孔以象牙从橭贯之为十字史言旁午者四方八达皆通亦从横交五之义也】宜丝纶之一札畀符节以并驱夏口武昌三国之山川具在【夏口一曰沔口江水东至华容县西夏水出焉依山傍江对岸则入沔津故城以夏口为名刘表传注夏口即今沔州武昌今鄂州武昌县郡县志云武昌郡旧名鄂汉以为县属江夏郡薛氏曰夏口南临大山三方阻水汉阳以北阻隔陂湖敌出上蔡则武昌夏口当其冲武昌乃吴建都而王陶温庾之所为督府者其地襟带江沔依阻湖山左控庐淝右连襄汉南北二途有如绳直北人南牧常出此以袭豫章东坡赤壁赋西望夏口东望武昌山川相缪郁乎苍苍】江沱汉广诸矦之风化一新【诗序江有汜美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也汉广徳广所及也文王之道被于南国美化行乎江汉之域无思犯礼求而不可得也】不俟席温即膺环召某摧頽暮齿尘缀朝绅只今数日以谋归外无荣望期公五月之报政别致贺忱【并见前】
　　代回浙漕黄检正【荦○徽本阙今补】
　　陞华延阁将漕神臯纶命先庚而具孚舆人旁午以相庆【并见前】恭惟某官器资山立【礼记山立时行注山立不摇动也正义曰山立者若住立则岿如山之固不摇动也乐记云总干而山立不摇动也】才谞渊停【石崇楚妃叹矫矫庄王渊停岳峙】洊着民庸政安骇马【荀子马骇舆则君子不安舆庶人骇政则君子不安政马骇舆则莫若静之庶人骇政则莫若惠之韩非子造父御四马驰骤周旋而恣欲于马者擅辔防之制也然马惊于出彘而造父不能禁制者非辔防之严不足也威分于出彘也】遍仪宰旅妙割全牛【宰旅言为宰相属官检正之属东坡诗妙割无全牛】考前此之彛章宜引之于禁近属日畿之选使勤天陛之抡材青云不厌于斜飞【刘禹锡诗青云直上无多路却作斜飞取势回互见前】绣斧暂劳于直指未离五尺天之近俨立笋班前知七八月之间即持荷槖【并见前】某卜隣旧矣闻报跃然诵水镜是人材之篇喜诗仙之有后【山谷诗塞上金汤惟粟粒胸中水镜是人材】思金石出丞相之语恐里谚之可占【豫章有日月湖中有石人滩里谚相传日月湖明良将出石人滩合状元生金石出丞相之说未详】不成报章实致私贺【详启意检正为山谷后人故知为豫章人郡志有黄防者为山谷从孙盖其群从也】



　　四六标准卷二十四
　　钦定四库全书
　　四六标准卷二十五　　　　宋　李刘　撰宪使【东莱吕氏曰太宗即位之久天下无事淳化初诏诸路转运使各命常参官一人专知紏察州军刑狱公事此初置外路刑狱官之始是时犹转运司然行之二年劳扰无补于是淳化四年降诏省罢委转运司振举之真宗景徳四年复置不转运别为一司稍重其权矣仍借绯紫以三年为任増给缗钱如转运使之数当日诏防专为刑禁词讼寃枉天禧中已兼劝农一事至仁宗天圣六年诏令诸路提防刑狱司朝臣使臣交割本职公事与转运司副令转运司条所省事件以闻既罢两年天圣八年复置寻罢至明道二年复置自后提刑一司虽专以刑狱为事封桩钱糓盗贼保甲军器河渠事务浸繁权势益重而漕使所总惟财赋纲运之责而已司局愈多官吏愈众而事愈不治今日之正在按察司官之不一也】
　　贺李知府除潼川提刑【锡○一作鐊】
　　丹检起家【说文检书署也徐曰书函之盖也三刻其上绳缄之然后填以泥题书而印之也详别见】绣衣问俗【唐贞观六年分遣萧瑀李靖等廵省天下延问疾苦观风俗之得失察刑政之苛】故国非乔木之谓世选尔劳【尚书世选尔劳予不掩尔善】奕叶茂猗兰之光汝陈时臬【杜诗仙李盘根大猗兰奕叶光尚书汝陈时臬事防臬为凖限之义】星言双节【诗星言夙驾新唐书百官志节度使辞日赐双旌双节】风耸列城【贾琮传百城闻风自然悚震】防惟某官器博而通材以毅卓荦坐空于万马【卓荦超絶也晋孙绰颍州府君碑天縦杰迈竒逸卓荦韩文卓荦为杰音力角切】笑谈立觧于千牛谓之梼杌谓之春秋素髙家学有若伊陟有若臣扈宜袭世官与其劳四国之蕃宣不若奉六条而亷察【竝见前】公私之积可痛有赖阜通【汉食货志汉之为汉几四十年矣公私之积犹可哀痛失时不雨民且狼顾】轻重诸罸有权尤资阅实【尚书轻重诸罸有权刑罸世轻世重又其罸百锾阅实其罪】昔者鲤趋而独立今兹虎拜以扬休载驰载驱共说西平之有子善继善述更观东府之象贤某滥守憩棠复依防樾【竝见前】作咸作辛作苦几不容一日之安【尚书润下作咸炎上作苦曲直作酸从革作辛稼穑作甘】惟内惟货惟来讵敢逭二天之按【尚书五过之疵惟官惟反惟内惟货惟来其罪惟均其审克之】其为归倚罔既编摩
　　贺潼川李提刑除防路提刑【锡】
　　自天出綍易地褰帷家人有严君焉旧膺此选皇华遣使臣也今世其官虽曰因避亲之嫌亦见善继人之志防藩幸甚【竝见前】梓部骇然【潼川即隋梓州因梓潼水为名姚合送杨尚书赴东川诗郄縠诗书将衔恩到梓州】恭惟某官器重以周材且毅与人忠而执事敬见善明而用心刚四国于蕃茂甘棠之蔽芾六辔如组讶苞栩之逶迤曽未暖席之间倐有改辕之命【竝见前】惟四蜀之门戸【董钺制胜楼序防为一路当左右全蜀之口】倚三峡为吭咽【水经注广溪峡巫峡西陵峡为三峡丁公言记防州慿髙控深咽防巴峡吭寒刚切咽也亦作亢尔雅亢鸟咙亦作肮娄敬传搤其肮】昔先正保衡于此展澄清之志【尚书昔先正保衡作我先王】今命汝大正庶乎体钦恤之心【尚书今予命汝作大正正于羣仆侍御之臣】遥知叱驭以驱之【见前】防有觧印而去者【朱穆传穆为冀州刺史冀令长闻穆济河觧印绶去者四十余人及到奏劾诸部至有自杀者贾琮传其诸臧过者望风觧印绶去】忠信缺矣蓄积缺矣暂劳双节之驰【诗序皇皇者华废则忠信缺矣华黍废则蓄积缺矣】钱谷几何刑狱几何伫对九宸之问【王陵传天下一嵗决狱几何钱谷一嵗出入几何九宸犹言九重说文宸屋宇也广韵天子之居増韵帝居北辰之宫故从宀从辰】某方依云覆忽报星移【王勃诗物换星移几度秋】虽难留有脚之阳春然尚冀驩顔于广夏【见前】送我而入楚泽固犹恨逺水之遮【韩诗堆堆路傍一双复一只迎我出秦闗送我入楚泽千以髙山遮万以逺水隔】思君而下渝州防问讯清溪之发【李诗夜发清溪向三峡思君不见下渝州互见前】其为懽怿罔既编摩
　　贺潼川王提刑【禧】
　　奏最观风详刑易地【刘恺传以轻从重惧及善人非先王详刑之意也注书曰有邦有土告尔详刑郑注详审察之也晋书元帝纪布帐练帷详刑简化详见前】天旋夔峡垂光来近于蔚蓝【少陵续得观书定出三峡诗天旋夔子峡春近岳阳湖又冬到金华山观因得故拾遗陈公遗迹诗涪右众山内金华紫崔嵬上有蔚蓝天垂光抱琼台潼川在涪江之右故云涪右蔚蓝洞天名一云蔚蓝青色韩子苍诗水色山光尽蔚蓝是也老学庵笔记蔚蓝乃隐语天名非可以义理觧也如杜诗所云犹未有害韩子苍乃云水色天光共蔚蓝乃谓天与水之色俱如蓝耳恐又因杜诗而失之】星入益都载骤复歌于苞栩【诗驾彼四骆载骤骎骎余见前】仁声借甚封部驩然恭惟某官从容以和【尚书寛而有制从容以和】洵羙且直自为名进士之日蔚有古君子之风既畴庸磊落之州【栁文皇天畴庸审厥保承杜诗绵州州府何磊落显庆年中越王作互见前】合入从通明之殿【东坡诗侍臣鹄立通明殿一朶红云捧玉皇】顾烦双节徃控三巴【孟浩然诗门控三巴】蜂腰鹤膝之饥甿复盈肤革【南史齐陆厥传沈约等文皆用四声制韵有平头上尾蜂腰鹤膝此借用以拟饥民之状甿通作氓说文民也周礼遂人注氓犹懵懵无知貌诗甿之蚩蚩亦作萌刘向传民萌何以戒勉革犹皮也礼记四体既正肤革充盈人之肥也防云肤是革外薄皮革是肤内之厚皮革也】雀角防牙之滞讼洞烛肺肝【陆佃埤雅云雀角防牙皆言以无为有以是为非也盖雀有咮而无角防有齿而无牙雀依人又画动而无角在首且所穿者屋事之易察者也防畏人又夜动而无牙在口且所穿者墉事之难知者也召南之初事之易察者至于狱而后明及其久也衰乱之俗已微贞信之教已兴则虽事之难知者不待讼而明矣故于雀言狱防言讼也】古井无波【白乐天诗无波古井水有节秋竹竿东坡词无波真古井有节是秋筠】阳春有脚还濡牡辔【见前】来顾鹤林【杜陵望牛头寺诗牛头见鹤林梯径绕幽深春色浮山外天河宿殿隂传灯无白日布地有黄金休作狂歌老回防不住心注鹤林即灵仙观也按牛头鹤林皆潼川胜地】礼乐言逺而有光既接乡闾之近刑罚不中则无措更兼仓庾之平【提刑兼提举常平】虽则劬劳又复驰驱于原隰周爰谘度便当献纳于轩墀某乘障非材奉身受察五善重拜忻闻君子之得舆百拙一勤傥许小人之全璧【竝见前】其为颂咏未易编摩
　　通刘提刑【垕】
　　丹墀赐对绣斧详刑君遣使臣固光华于在逺【俱见前】狱为司命必明谨而不留【汉书狱者人之大命易山上有火旅君子以明慎用刑而不留狱】一贤观风万物吐气恭惟某官气涵方重识抱浚明胸中风月之无邉一尘不染【山谷濓溪诗序周茂叔人品甚髙胸中洒落如光风霁月又防东坡卜筭子词东坡道人语意髙妙非胸中有万巻书笔下无一防尘俗气孰能到此】笔下源泉之不择万斛而赢【陈后山诗胸中歴歴着千年笔下源源赴百川山谷诗想见东坡旧居士挥毫百斛防明珠】顷厌承明出将英簜【周礼掌节皆金也以英簜辅之英餙也簜说文大竹也以竹为函加以画餙而盛其节也】以九畿施邦政天不违顔【周礼大司马之职以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿注畿犹限也自王城以外五千里为界有分限者九】障百川防狂澜海为缩足【韩文障百川而东之廻狂澜于既倒】顾退须于棨防【棨遣礼切前汉书匈奴传有衣之防曰棨防师古曰以赤白缯为之后汉书杜诗传赐以棨防汉杂事曰汉制假以代斧钺崔豹古今注棨防前驱之器以木为之后代刻伪无复典刑以赤油韬之亦谓之油防亦曰棨防王公以下通用之】复出驾于轺轩【食货志筭轺车师古曰轺小车也外戚传轩中得幸师古曰轩谓轩车即今车之施幰者】司长沙万里之平惟良折狱【韩诗长沙万里平胜地犹在险尚书非佞折狱惟良折狱】澄洞庭九州之大何择非人【韩诗洞庭九州间厥大谁与让尚书何择非人何敬非刑何度非及】徒知察小大之情【礼记必察小大之比而成之注小大犹轻重】必不容上下其手【见第十一巻代袁子固谢县宰寛假条】周爰咨度即开衡岳之云【诗载驰载驱周爰咨度韩退之谒衡岳庙诗我来正逢秋雨节隂气晦昧无清风须臾静扫众峰出仰见突兀撑青空】慨然澄清何愧沧浪之水【范滂传登车揽辔慨然有澄清天下之志世说新语陈仲举言为士则行为世范登车揽辔有澄清天下之志尚书又东为沧浪之水永初山川记汉水古为沧浪即渔父所歌沧浪之水清兮者今沧浪之水合流出镡城北界山北盖后人名之非古沧浪也一统志沧浪水在今常徳府龙阳县西一十五里自沧山浪山发源合流为沧浪之水渔父歌沧浪即此水也】所恐思贤于宣室【刑法志上常幸宣室如淳曰宣室布政教之室也晋灼曰未央宫中有宣室殿师古曰其殿在前殿之侧贾谊传谊为长沙太傅文帝思而召之入见上方受厘坐宣室东方朔传宣室者先帝之正处何武传召见武等于宣室陈汤传上召见汤宣室王嘉传召见宣室对得失政事互见前】还当问路于修门【归去来辞问征夫以前路宋玉招魂魂兮来归入修门些修门郢城门也】某起家一寒去国三暑强顔倚席昔慙洛下之生【司马迁传及已至此言不辱者所谓强顔耳后汉书儒林传博士倚席不讲注倚席言不施讲坐也樊凖传博士倚席不讲儒者竞论浮丽谢安传安能为洛下书生咏南史张融传贼将杀食之融神色不动方作洛生咏】箝尾对墙今补黔中之佐【韩文箝以左手右手摘纸尾又南墙钜竹千挺对树二松日哦其间张仪传秦要楚欲得黔中地白起传取楚定巫黔中郡苏秦传一军出武闗一军下黔中则鄢郢动矣】虽云贰郡正六条【见前】亷不掩聋敢叹丞哉之余负【黄覇传许丞亷吏虽老尚能拜起送迎正颇重听何伤】戆今成癖亦惟使者之汝容【东坡诗劝农使者不汝容因君作诗先自劾】
　　通成都周提刑【居信】
　　扪参歴井再为油幕之趋【李诗扪参歴井仰胁息韩诗谈笑青油幕杜诗曰头趋幕府】挹斗扬箕总绣衣之察【诗维南有箕不可以簸扬维北有斗不可以挹酒浆余见前】欲彻畸孤之名字【畸居宜切说文残田也通作竒】例须耦俪之简书【耦通作偶俪也又二也只曰竒双曰偶俪偶也左传不能庇其伉俪又畏此简书】斐然拙毫【谢庄月赋抽毫进牍以命仲宣】滂若下汗【吴质书申之再三赧然下汗】伏念某学未闻道年不后人【见前】亦知富贵之浮云不如贫贱岂无名教之乐地何必事功【乐广传名教内自有乐地何必乃尔】直以饥驱【陶诗饥来驱我去】为此禄仕西望太白窘峡水之倒流【东坡诗西望太白横岷峨余见前】东访蓬莱值海风而引去不谓诗书之元帅【竝见前】尚怜乡里之小儿【陶潜传吾不能为五斗米折腰拳拳事乡里小人杜诗五陵豪贵反颠倒乡里小儿狐白裘】表之鹗书随以马币【韩文譔书词具马币卜日以授使者】遂冐瞿唐五六月之险【韩诗瞿唐五六月惊电让归船怒水忽中裂千寻堕幽泉】来访巫山十二峰之髙【齐王融巫山髙诗想像巫山髙薄暮阳台曲梁范云巫山髙诗巫山髙不极白日隐光辉梁元帝诗巫山髙不穷迥出荆门中陈萧诠诗巫山映巫峡髙髙殊未穷隋凌敬诗巫山郁岧嶤髙髙入紫霄唐阎立本诗巫山髙髙半天起絶壁千仞尽相似乔知之诗巫山十二峰防差互相见宋之问诗巫山峰十二环合像昭囘李端诗巫山十二峰皆在碧虚中孟郊诗巴江上峡重复重阳台碧峭十二峰十二峰见前】揆材地以阙然【魏书辛雄传选补之法妙尽才望如不可竝后地先才晋书王蕴传迁吏部尚书郎毎一官缺求者十軰蕴輙连状白之曰某人有地某人有才务存进达各随其方故不得者无怨焉陈书蔡嶷传嶷年位未髙而才地为时所重后主谓蔡徴曰蔡嶷负地矜才无所用也王通传王生才地岂可游外府乎】托使天之近只恭惟某官人今而心古【韩诗孟生江海士古貌又古心】行峻而气平少年公瑾之纶巾岂甘寂寂【吴志周瑜字公瑾庐江舒人长壮有姿貌孙防授建威中郎将时年二十四吴中皆呼为周郎东坡赤壁懐古词遥想公瑾当年小乔初嫁了雄姿英发羽扇纶巾谈笑间樯艣灰飞烟灭晋书谢万传万着白纶巾鹤氅裘履版而前又尝衣白纶巾乘平肩舆邓粲晋书王敦欲伐甘卓遣使送白纶巾与卓卓不受梁书贺徳基衣资罄乏尝于白马寺前逄一妇人脱白纶巾以赠之南史王融传为尔寂寂邓禹笑人】他日伯仁之金印径可累累【周顗传王敦举兵王导诣阙请罪值顗将入导呼顗曰伯仁以百口累卿顗不与言顾左右曰今年杀诸贼奴取金如斗大系肘石显传印何累累师古曰累累重积也】居然盘旋州县之间【诗居然生子孔疏居处黙然盘本作槃蔡邕传槃旋乎周孔之庭宇韩文隐者之所盘旋】无乃培飬庙廊之业勇访半轮之月【李诗峨睂山月半轮秋】径登九折之涂【九折坂在今雅州卭崃山路阻峻囘曲九折乃至山上即汉王尊叱驭处】载酒凌云顿释里闾之愁叹【凌云寺在今嘉定州治东唐岑参诗寺出飞鸟外青峯载朱楼构壁跻半空喜得登上头始知宇宙阔下防三江流天晴见峨眉如在波上游东坡送张嘉州诗少年不愿万户侯亦不愿识韩荆州颇愿身为汉嘉守载酒时作凌云游】埋轮当道欲周原隰之咨诹【张纲传余人受命之部纲独埋其轮于洛阳都亭曰豺狼当道安问狐狸】何敬非刑惟明克允【见前】敛此大惠亦既洽鱼鳬之民【韩文敛此大惠兮施于一州余见前】讫其外庸即归接防龙之武【韩文迄其外庸可作承辅新唐书上官仪传时以雍州司士参尉韦绚为殿中侍御史或疑非迁仪曰此野人语耳御史供奉赤墀下接武防龙簉羽鹓鹭岂雍州判佐比乎】尚念某不逺万里来奉六条【见前】安于小官而不辞亦惟君子之易事昔在严公幕闻俱为蜀使之知【杜诗昔在严公幕俱为蜀使臣艰危参大府前后间清尘】难甘原宪贫或窃效贡公之喜【杜诗窃效贡公喜难甘原宪贫】
　　通潼川丁提刑【必称】
　　登蜀犹天抚尘踪而自叹仰韩如斗瞻荣次以非遥【竝见前】敢裁小子之斐然敬告大夫之贤者伏念某才踈而力腐少贱而长穷托疲薾于山林未能辟糓【庄子薾然疲役而不知其所归可不哀耶薾音捻忘貌疲病困之状杜诗疲薾茍懐防史记留矦世家乃学辟谷道引轻身汉书郊祀志李少君以谷道郤老方见上李竒曰谷道辟谷不食之道也魏文帝典畧颍川郤俭能辟谷饵茯苓梁书陶景传善辟谷导引之法慕张良之为人云】系饥愚于簮笏却愧伐檀【杜诗况我饥愚人焉能尚安宅诗序伐檀刺贪也在位贪鄙无功而受禄君子不得仕进尔】居然四十之头颅孰是寸尺之竹帛【竝见前】顷自湘濵之憔悴【屈原渔父屈原既放游于江潭行吟泽畔顔色憔悴】误为锦里之逢迎【杜诗雪山斥无兵马锦里逄迎有主人】半路迍邅先勒囘于俗驾【孔稚圭北山移文请廻俗士驾为君谢逋客】三年飘忽难重入于礼罗【陆机叹逝赋时飘忽其不再刘勰文心雕龙嵗月飘忽性灵不居东坡诗此生嵗月行飘忽】不谓再剖符之文翁【杜诗真为文翁再剖符】未废三折肱之韩子【左传三折肱知为良医惟伐君为不可韩文送孟秀才序吾尝折肱焉】撰书词而具币又委重焉【韩文譔书词具马币卜日以授使者又以义请而彊委重焉】扄岫幌而掩关既无及矣【北山移文宜扄岫幌掩云关敛轻雾藏鸣湍截来辕于谷口杜妄辔于郊端】惟是居攸之祎允之任【孔明出汉中防斟酌损益进尽忠言则攸之祎允之任也】却愧乏仪之羣博之材【昌黎送杨支使序愈在京师时尝闻当今藩翰之賔客惟宣州为多贤与之游者二人陇西李博清河崔羣云云及仪之之来也闻其言而见其行则向之所谓羣与博者吾何先后焉仪之智足以造谋材足以立事忠足以勤上恵足以存下而又侈之以诗书六艺之学先圣贤之徳音以成其文以附其质宜乎从事于是府而流声实于天朝也】治法征谋逼人已甚【韩文治法征谋宜有所出谢安传安弱冠诣王蒙清言良乆既去蒙子修曰向客何如大人蒙曰此客亹亹为来逼人法帖卫夫人书卫有弟子王逸少甚能学卫真书咄咄逼人山谷诗逼人太骎骎】台评幕辩忤物亦多【韩文幕中之辩人反以汝为叛台中之评人反以汝为倾】未论鸡犬之求僊【见前】谁许鱼之托防【韩诗水纹浮枕簟瓦影防鱼】恭惟某官器资凝逺材具寛宏画栋朱帘屈平蛮之筹防【王忠嗣传上平戎十八防】清江碧嶂蔚治郡之功名【黄覇传功名损于治郡时】谓宜进之清朝【杨震传损辱清朝尘防日月】庶可行其素学居然龙节戾止蚕丛【戾至也诗鲁矦戾止亦是戾矣传至也笺止也】礼乐言逺而有光斯言信矣刑罚不中则无措自古谨之有如使者之贤足寄钦哉之恤绣衣持斧寜乆滞铜官之山【铜官山在今潼川府中江县九十八里产铜即卓王孙邓通冶钱之所】簮笔荷囊行入侍玉皇之案【元稹诗我是玉皇香案吏谪居犹得近蓬莱】尚念某藐无所挟谁适与容燕谷自寒敢望春风之披拂【刘向别录方士传言邹衍在燕燕有谷地羙而寒不生五谷邹子居之吹律而温气至而谷生今名黍谷】吴船未办尚依夏屋之帡幪【范石湖吴船录云蜀人入吴者皆自合江亭登舟其西则万里桥诸葛孔明送费祎使吴曰万里之行始于此因以名桥杜诗门泊东吴万里船此桥正为吴人设】
　　通湖南杨提刑【楫】
  </div>
  <div class="pagination">
   <a href="四六标准_page13.html">
    上一页
   </a>
   <span>
    ...
   </span>
   <a href="四六标准_page9.html">
    9
   </a>
   <a href="四六标准_page10.html">
    10
   </a>
   <a href="四六标准_page11.html">
    11
   </a>
   <a href="四六标准_page12.html">
    12
   </a>
   <a href="四六标准_page13.html">
    13
   </a>
   <span class="current-page">
    14
   </span>
   <a href="四六标准_page15.html">
    15
   </a>
   <a href="四六标准_page16.html">
    16
   </a>
   <a href="四六标准_page17.html">
    17
   </a>
   <a href="四六标准_page18.html">
    18
   </a>
   <a href="四六标准_page19.html">
    19
   </a>
   <span>
    ...
   </span>
   <a href="四六标准_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
