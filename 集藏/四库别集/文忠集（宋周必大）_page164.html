<!DOCTYPE html>
<html>
 <head>
  <meta charset="utf-8"/>
  <title>
   文忠集（宋周必大） - 第 164 页/共 165 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文忠集（宋周必大） - 第 164 页/共 165 页
  </h1>
  <div class="content">
   文忠集卷二百
　　钦定四库全书
　　文忠集附録巻一
　　祭文
　　特进右丞相卫国公陈自强
　　通奉大夫叅知政事兼知枢宻院事费士寅正奉大夫叅知政事张岩
　　中大夫同知枢宻院钱象祖
　　天祐社稷笃生钜贤中原文献独得其传发辉帝制铺陈治原其在绍兴已登迩聨逮事孝庙眷注尤专宻侍筹幄迄践台躔留畀崇陵辅相初元礼乐具举百度粲然开明皇极兴滞补偏贻我后来奉以周旋终始名节进退两全圣皇嗣服寤寐十年【阙】　　社晚志愈坚宜享期颐胡疾弗痊哲人其萎畴不涕涟西望崇墉恨莫能前缄词徃奠聊以致防
　　大中大夫权户部尚书兼知临安军府赵师
　　惟公学为儒宗道觉民先文足经世徳可格天重擢异科径蹑英躔声华籍甚清修凛然亲见尧舜一道相传于穆孝皇图任惟贤廼立螭陛歴记动言廼司凤綍誉重掖垣升之从橐延之细旃上心既沃帝膝屡前逮直玉堂内命是专制诰温淳徳意具宣龙光夜欵宻分炬莲履切星辰平持三铨畴庸右辅遂陟迩聫台衡左转枢极右旋梦卜已叶登槐賛元明良一堂运偶半千万宇以寜三光以前弼成揖逊臯防比肩功立身退鸿鹄孤鶱齐芳緑野寄兴青原赐履三湘出殿十连居无几何归思翩翩明哲在躬安车竟悬浮云富贵阅时变迁楼峙华隐日涉平园賔友相从杖履蹁跹天实耆之壶中老仙仰髙六一手订钜编主盟斯文肆笔如椽岂非前身相望百年五福兼备好徳弗谖四朝逹尊善类拳拳生同潞国夀祈永延代谢有时日月斯遄梁木其壊大厦忽颠鸣呼忠存社稷名塞天渊勲着鼎彛像揭凌烟始终全节进退罔愆百世一人公何憾焉念昔先君尝辱知怜至于不肖倍费化甄隧碑未立骧首告防雄文大书茧墨犹鲜恩深两世肺腑铭镌驿讣遽闻有泪迸泉煌煌陨星悠悠逝川公今亡矣欲报无縁千里奠絮神驰涕涟
　　中大夫权礼部尚书萧逵
　　洙泗学缺古文不宣秦汉治驳相业无传猗欤钜宋蔼蔼多贤欧苏南丰倡和后先銮坡凤掖垂光简编富韩司马臯防比肩紫枢黄阁勲烈无前伟哉诸老典刑具存亶惟我公循流遡源上接统绪正传不偏发为文章思若涌泉形为事业力可回天于斯二者自古难全聚粹裒美公其有焉乾道以来庆典交骈公订缛礼垂鸿勒琨玉堂之庐草制代言缴奏词头直声凛然淳熙以后人材茹连扶持元气添置諌员公繇宥府登拜台躔开明皇极淑别班聫急流勇退去国翩翩长沙谋帅姑建戎旃凉台燠舘竟归故园挿架籖轴磨朱防铅角巾笋舆笑傲云烟继踵洛社优防嵗年名节愈重门庭愈尊士闻公名欣然执鞭譬之乔木岿然谷巅斯道所系頼以讨论忽惊曵杖迄嗟逝川通国善类皆为涕涟况逵晚学夙沐知怜凭藉先人申以姻防翩其讣书忽焉闯门有泪倾河恨莫趋奔缄辞往奠鍳此防蠲
　　资政殿大学士中大夫知庆元军府赵彦逾
　　邦有老成则有典刑人心世变所恃以寜堂堂我公今代耆徳民之蓍国之柱石防言既絶斯文几坠唐虞二典非公畴嗣王佐不生相业无传淳熙至治实公仔肩銮坡有録声动九区逺而夷狄知有大苏平园花木既秀而野防而走卒犹诵司马位列三孤年几八袠优防考终公亦何戚辍之奠憇棠之思天乎何心忍不憗遗彦逾属者交讯喜公尚康为日几何于今则亡浙东江西相望千里遣奠寓哀有泪如水
　　中大夫知建寜军府事倪思
　　公生庐陵继六一公士论推尊毕世而同惟公之徳粹然谦恭玉山珠渊清明内融惟公之才用而不穷出入屏毗应变从容惟公之学源深流洪九流七略靡不究通惟公之文防奥词雄众体兼备三代同风奋身绍兴厥声摩空乌台螭防寖膺显庸隆兴乾道风虎云龙明良遇合千载一逄暨于淳熙治盛功丰公于是时蔚为儒宗乃掌帝制勒崇垂鸿乃陟文昌献纳输忠乃侍讲读乃翼储宫遂登廊肆开府西东聚精防神志合谋从遂正台鼎辅相弥缝宻賛亲传勲业愈隆绍熙初政矩叠规重退而分陜初不言功庆元告老归从赤松优游緑野名压岱嵩皇防涣渥进阶累封岿然四朝善始以终天不憗遗梦奠告防遗奏上闻震悼宸餙终节惠哀荣两崇思以晚学夙登崇墉温顔下问借听于聋帝命册毕代言非工宿縁妙契衮褒是防【公每有除授制词多思视草公语思云殆是宿縁妙契】脩门一别嵗月转蓬移书相先访逮孤踪今闻公防涕泪沾胷缄词写懐敬侑一钟仰祗英灵鍳我悃悰
　　寳谟阁直学士通奉大夫致仕杨万里
　　六七月间闻公属疾欲徃问安我疾方棘曾未几何闻公有瘳尚摛鸿文以应人求云胡一夕而遽不起萎此哲人骑彼箕尾干折天柱坤隤岱嵩国亏股肱道丧师宗天乎痛哉一老不憖自家徂邦闻者涕陨公自绍兴奋繇诸生独提一笔万人莫撄遂收双科遂入三馆遂掌丝纶遂首辅賛中兴以还孰冕词臣维汪龙溪学士曰真公出其后而出其上发帝之令有一无两髙皇倦勤逊于孝宗托子者谁维陈鲁公孝逊于光畴纉陈者公扶日毂以照天下昔汉董贾玉英文事彼岂不文文而不位昔唐房杜星垂相勲彼岂不位位而不文维文维位公具其尤其词典谟其勲伊周龄甫七十徤若霜鹘而挂其冠而还其笏归于午桥争席渔樵岫遨川嬉风哦月謡酒船淋漓诗阵跌宕九老非髙七贤未放赤松之从公其前而蟠溪之耋公其肩而汾阳之祉公其全而神清之蜕公其仙而公一无憾我心孔悲殄瘁之伤岂我之私
　　朝奉大夫提举江州太平兴国宫彭年
　　我游公门逾三十载质疑诹事奚止一再无扣不鸣有蔽斯闿暨公登庸崇庳絶軰爱之弗忘不翅游倅戅言或发受尽如海匪附而亲匪违而悖孚尹既交自尔神防公镇长沙我入自外洪钧所播嘉种犹在戮力首公欲勉弗逮风声既殊忽判兰艾太空防防亦玷防靉利害相磨云雨万态惟公淡然不见繊芥或东或西交讯靡怠起居日闻不借一介遽传寝疾色然以骇无几何时喜闻其瘥三忠之碑笔力万犗以卜耆年不待布卦讣音忽腾逺迩叹嘅声气既同情自百倍相望十驿欲徃如裁薄醪不濡侑以芷茝以写我哀泪殒如颒
　　朝请大夫寳谟阁待制知潭州何异
　　凡寓形于大化委一粒于万钟嗟分量之不齐纷嬴踦之靡同或昌于文而功不足以及物或侈于爵而名不足以垂鸿或身之清而福未必厚或施之丰而报未必隆故萧曹功足以造汉而无丹青之黼藻班扬文足以华国而无钟鼎之勲庸香山之白傅清名辉映于千古而未能捐乎声色之累緑野之裴公兾从容于晚嵗而犹凛凛乎风波之冲伟我公之全徳千万而一逄登庸亮采为四朝之元老而犹克勤于小物润色皇度定一王之成法而了不见于矜容岂天赋之自尔抑学力之由充进而登鼇扉跻凤掖则専儒宗之妙选握魁柄隆枢极又屹然有古大臣之风退而覧词林歴文囿则毕多能之事頥道真探理奥则又上续乎邹鲁心传之宗悟世涛之汹涌脱羽翮于樊笼束衣冠以自遨寻妙谛于巢松记平园之草木凡几阅于春冬虽开国于全益冠位于孤旜而退然如山泽之癯曾不芥蒂于襟胷凡在山川之名胜借公以不朽而丰碑隆碣殆遍乎宇宙而姓名熟识于儿童髙文大篇浩万轴以难收而家藏户诵刋琬琰于无穷风台月榭一酬一唱而无赏物太深之累三昧逰戏文笔自娱将启予之手足而犹不倦于垂终嗟大雅之典刑怅畴昔之逰从顷六院之叨荣知一陶之自公属将漕于湖湘依阃制之提封荷爱予之绸缪极防意以弥缝思别后之音书率时遣而月供嗟蜀道之未归苦行役之匆匆曾寄言于鲤庭丐珍防于眠饔方移藩之小定思襞素以自通忽星陨之示变怆梁摧之告凶九牧人士咸失声以洒泪矧托睠契之稠重写终始之哀荣慰方寸之悲恫公其未亡斯鍳防
　　朝请大夫知衢州章頴
　　惟公为相当招徕众隽之余以道致君际揖逊三朝之盛学术兼乎宏博文章蔚乎光华经徳不回是以位髙而心则抑尽言无隠固常身退而名愈髙荣悴不足以为公之戚休毁誉不足以为公之轻重脱屣赤墀之步角巾緑野之防典谟藏云汉之章楼阁占山川之胜雍容退处博约后来细字楷书曾不遗于踈逺论文酌酒每相对于亲賔求能如公必俟来世善人天地之纪胡不憗遗朝廷徳齿之尊及兹震悼送终者百两临于其隧赴义者千里哭于其门頴吊不及丧愧何以解捧五云之翰墨恍如新崇四尺之封草惊已宿莫痛百身之赎辄陈一奠之诚有矢斯言惟灵不昧
　　朝奉大夫新权发遣抚州杨方
　　惟公早负瑰奇出为嘉瑞当绍兴之末际暨熙道之初辰北来羣贤未逺之时南渡中兴弥隆之旦羽仪庭彦黼黻皇猷此公之下千仭而覧徳辉扬五音而彯五彩也及乎正一王之轨度总百揆之权行发挥升平之道光对扬揖逊之帝命成二代郁郁之文声三纪温温之和此公之合盐梅而调美味作舟楫而济洪流也至于替否持正雍容不犯节安而义厚则竹箭之有筠松栢之有心也已而士望交归贤路几辟上信而下顺则北斗之斟元化钜壑之吞百川也然后节为致仕之始平津髙减度之风优防家林归重天下则良玉韫而辉天九鼎安而壮国也于是玉枝不老神刄长新文章美于九十碑版照于四裔则吉甫之穆清风武公之猗緑竹也嗟惟小生亲炙已晚再临郡国常操几杖芘徳有如垂露聆教乃若洪钟盖李门之登龙郑国之听虎也留落漳濵委迟泽畔只影自翳孤风若遗赐书见存戢戢盈庋盖寸蒿之长松寒谷之春律也夫何台象中坼文星夕殒殄瘁叹于渺然遗老几于尽矣痛乎泰山其頺梁木其壊也而方抱病十舍流悲一水慙渍酒于豫章孤负粮于江夏缄辞寓奠其鍳我乎又想公归神于河汉超遥于八表也
　　奉议郎权发遣吉州军州事胡元衡
　　国朝元老当代一人儒者宗师四海一身公徳之纯温其如玉四时之龢莫不具足公学之博浩乎无涯贯穿六经错综百家世莫荣于两制儒者视之蓬瀛泛海而公平步逡巡十载世莫尊于两地昔人譬之垣极丽天而公迭居首尾十年又其大者相我阜陵一徳相辉济登丕平绍兴淳熙三圣内禅独以畀公皇极丕建扬休山立端委庙堂宗主斯文万域乂康上眷弥隆公退则勇钟鼎山林备极光宠畀藩湘水犹欲起公公请益坚聨翩緑封归卧于家髙风矫矫幅巾藜杖忘机鱼鸟从容平园十稔驩娱百尺之楼万卷之书茶觞壶矢商略今古如唐晋公如周卫武廼兹春仲夜殒一星光若流电耆稚孔惊意公之祥而不忍道十月良日果以讣告呜呼如公之生好徳康寜爵则三孤夀则八龄名篆鼎彛勲塞天地若是而终顾亦何喟然而哲人其萎国失蓍大政大谋无所稽疑蠢蠢苍生岩石畴依蕲蕲秀民宫墙奚归孰不巷哭以悼其私元衡滥乗一障效官通徳婘遇最隆步趋是则矧昔趋承有贤廷直我之视公义均父执今公云亡此心伤防音容匪遥觞豆陈席哭奠两楹殒涕填臆
　　朝议大夫权成都府路提防刑狱刘崇之
　　斯文命脉闗运兴亡于赫我宋天祐无疆哲人宗工先后相望自唐仰韩坠绪茫茫越二百载笃生欧阳五行正气钟此郑乡魁台炳耀宇宙储祥而又百年际时明昌复生我公蓍龟栋梁经邦术业命代文章覧辉徳仭独步词塲九霄平跻紫防玉堂王言诞播传诵四方制作孔盛居室富藏浑浑灏灏巍巍煌煌正笏垂绅雍容庙廊洪化寅亮明谟賛襄忠肩稷契化迈虞唐无瑕白璧闻望颙昻泰山岩石景星凤凰翩然勇退敝屣轩裳鸣珂燕闲几舄徜徉緑野晋公赤松子房为书满家金薤琳琅沉浸醲郁温润铿锵士登龙门无艺不扬克勤小物兼收寸长尊谦下济夫子温良真贤并世此乐未央意侔造化道出羲皇耆艾永锡自天降康帝悲元老下遣巫阳孰为乔木空想甘棠自怜暌孤材谫学荒搢绅晚出辱寘周行仰髙景行向若望洋游身播钧抠衣仭墙徳公深知始终弗忘一违阶符屡易星霜展敬投函每惧斐狂飞云宠报华衮莫当三熏寳墨十袭锦囊倚庐待尽陟岵永伤衔哀沥辞愧不自量特笔垂铭幽壤有光生哀殁荣感镂肺肠雅拜东阁蕲谢未遑稍逺寒燠裀鼎弗详倐隔古今有愿曷偿平生尊依此一瓣香遡风西望徒剧涕滂
　　朝请郎权发遣栁州军州事曾三聘
　　备福达尊古有格言歴观近世得之或偏皇皇我公间禀自天合五靡缺兼三而全徳业夙成髙庙简记麟省小储乌台明试谓斯哲人后嗣是畀阜陵履位亟俾掌制中书基命嬖幸孔壬其肯枉尺以希直寻引退八年召归禁林草诏精思敢负初心枢筦正邪事闗社稷典故无闻论思有职守道与官匪竞翰墨天意弗回浩然去国赫赫人望惟公之归堂堂相业舍公而谁中外于时万口一词明圣在上察焉而知三嵗复还指期大用叠组累绂徘徊橐从眷靡不隆进岂其勇迄畀之政致逺任重礼文典册王制以明宪度品式旧贯是仍荐擢汲引士不知名填附懐柔逺无遁情经纬弥缝备宣忠力事业文章两臻其极欧范韩吕差肩比迹治效略同嘉祐庆歴舜复授禹宻賛圣谟十旬归政忠爱岂渝惟帝念旧起镇荆湖继易乡部锦绣昼纡广厦名园于以佚老楼髙观明花竹妍好钟鼓管弦侑以摛藻书成满家日有脱稿谓国蓍龟就问以疑谓士模楷四方是师谓夀八帙尚登期颐云胡防疾天不憗遗三聘早登公门受知辱爱暌违东阁乃十七载省谒里第致唁遽退岂意永诀公今薨背追惟我公合五兼三视富视文无憾无惭竹帛可纪金石可镵百世之下垂为美谈独念平生避席侍坐师资所承曾不是过权舆朝迹自公钧播讣问之传涕泪交堕哭吊来前以防期列羞于笾防酒于巵作为斯文以写我悲公虽在天尚其听之
　　朝奉郎权发遣台州军州事钱文子
　　洪惟我朝立国以人寤寐思服切于圣主而培养封植则在乎辅弼之大臣惟公心平以和学正而醇人无智愚所共推尊在位则惟荐进之汲汲平居则乐善诱之循循士经品题如登龙门是以数十年间分布职位犹闻见其一二而遗风余泽至于今而未泯曾嵗月之几何纷论议之一新乃以盛美为公之愆幸公道之既开而髙爵之复还一黜一陟夫何足计而盛徳隆名则亘今古而屹然嗟我踈庸辱公爱怜且及其先赐以铭文方刋石之未就忽頺山之遽闻况领缄翰恍如生存叹有言之莫报徒寓哀于一樽
　　朝议大夫直显谟阁湖北路转运副使雷潨
　　惟公徳根于所性而无强勉之劳行本乎至诚不矫激以为髙贵为天子之宰而不忘夫贫贱之交弱不胜衣其气常足以盖天下之豪故能安行于万物之上而不移于利害得防之所遭此在人若挟山之难公独举之如豪毛发而为文与徳相似索羣动于事物之变宣众妙于鬼神之秘固有白首穷年而不能一言之几乎道公乃以简以易而已足以尽其意如日丽天如风行水有口者皆可得而语有目者皆可得而视乃若造化之巧则举世不能以究其指也文章事业同体异用出于天理声色不动故君子小人之进退恩怨俱冺朝廷郡县之更迭内外均重上下相安于寜壹夷夏不惊其智勇此淳熙之政所以有成而孝宗所以得继勋华之遐踵也康寜夀考谁则不慕然人之所能为者可勉而至力之所不能致者视天所赋以黄髪耆艾之老游緑野清闲之所公于五福所少者富而众美所兼则不止于五是公之所为者与天为一故天之所司者公亦能以自予也公之初生维岳降神公之云亡骑箕而升防防其容凛凛其灵简策垂芳鼎钟勒铭传之永乆炳若丹青此所谓死而不亡百年犹生者耶潨闻公之薨曷为其情俨门墙之在望忽泉途之已扄痛知已之不作怅有泪其如倾
　　朝请大夫直龙图阁知鄂州军州事詹体仁
　　昔我阜陵鋭意太平贤哲登用治功克成淳熙之盛百世莫京二三辅弼有光汗青惟公终始独迈等伦妙龄秀发词坛早登清切之地歴阶以升防书约史雅健雄深垂光编简灿若日星辅成圣学缉熙光明宠陞内相位冠禁林润色训诰发挥丝纶词章徳业当代一人廼陪政府叅预几廷逮登枢极即秉钧衡四海鼎安一尘不惊九功惟叙庶绩其凝帝嘉相业班峻孤卿鼎彛刋伐胙土防荣风云庆会荐歴熙辰均劳释政养素全真彷徉緑野寒暑屡更三朝眷厚宠数频仍上思元老渴见典刑生灵属望耸听诏音司马再相天下归心庶资庙算以成中兴遽骑箕尾难问苍旻呜呼哀哉邦国殄瘁防此宗臣哀闻之日上心震惊辍朝宠赠防典具申儒生善类莫不失声体仁蕞然孤迹乆叨化钧服勤中外尝辱选抡感此知遇铭之寸襟岂期间阔而隔死生呜呼哀哉义当奔走一拜防轮王事有守欲去不能遣致薄奠寓哀斯文精灵如在其鍳兹诚
　　朝奉大夫户部员外郎总领湖广江西京西财赋吴猎
　　昔我孝宗在位二十有八载盛徳日新终始惟一则亦有保衡之臣咸有一徳以劢相我国家以昭事于上帝是谓益公其勲若此防惟益公其知先知其觉先觉章濩韶武金石丝簧藻火黼黻圭璋琮璜郑之刀荆之干妢胡之笴吴越之劔不足以嫓其文章之巨艳金鼇神赤文緑书壊壁之藏汲冡之储韦编之絶竹简之折安世之诵三箧束晢之补亡缺不足以究其问学之丰而江汉以濯之秋阳以暴之金声以始之玉振以终之和之璞蔺之璧渊骞之行元凯之勣不足以拟其道徳之纯且宻虽若是曷能形容我公之万一于铄淳熙玉烛和明凢四爰立辅賛裁成惟我益公由内相陟枢庭登揆路握钧衡扶持皇极兴起人心以颂清庙以致隆平而举九牧之士莫窥其勇功与智名此其所以不可企及而为阜陵社稷之臣猎尝谓公之清心寡欲若杜正献博记精识若苏子容至于幅巾杖履保社鸥盟则合寘之洛阳之耆英呜呼已矣乎九泉不可作而礼乐将畀之后人耶凉台燠馆坐阅寒暑而竟从箕星之游耶猎昔者闻讣怛焉悼惊系縻官守始克寓诚一为天下恸不敢以世俗而为刍奠之陈恍兮惚兮兾精爽之来临
　　奉议郎新差通判黎州军州事邓谏从
　　呜呼公乎道徳四朝之老文章百世之师殊科异等以振奋渊识奥学以发挥得郑圃润色之妙续庐陵神清之碑玉堂掌制之坦白金瓯覆名之倚毗八袠衍洪范之夀一品着平泉之辞緑野晋公之逺韵赤松张传之前规下白屋以谦益进丹扆于君违庶几百嵗于召保忽叹逝川于宣尼返傅説于甲坎叹生申于丙离宸极为之震悼夷夏为之赍咨嗟木稼而星陨哽山頺而哲萎指太元于芭受麟经于董帷駴莋道以驰讣泻江河之涕悲跪敶辞而沥醑尚精爽之鍳知
　　承议郎权通判道州军州事杨长孺
　　髙皇中兴孰贡隆平黼黻太清五三六经繄太师氏旷世特起爰杏其坛爰洙其水畴不摛文公笔有神日月华耀云烟郁纷畴不学古公心独苦何防非金靡玉弗茹旦奭其伦伊傅其邻惟我有臣千载一人厥庸未竟以遗嗣圣嗣圣曰俞器实万乗皇矣阜陵天斯聪明阖辟宇宙巻舒风霆万几孰理魁柄孰寄挈以畀公期于予治公秉国成穆穆迓衡星纬咸若海波不惊彼室大竞惟邦嘉靖未必夏商如淳熙之盛重华垂衣唐虞惟齐奉册太极洗光咸池典谟在口霖雨在手俾宋寳万祀九有光宗丕承祖武绳绳帝谓无声股肱是膺娲石链矣舜裳线矣置器攸寜诞先登于岸矣紫葢保厘青原悠思翩其还归弗嫪以疑挂冠神武筑室百堵山川图史辐周公之宇为相不难五福谁完子之燕居十年安安如彼野鹤风露饮啄如彼长松傲晚霜雹不吝不骄臞仙缥缥分客琼琚乐已箪瓢韦布预附簮绅懐赴一代宗师四朝元辅胡不憗遗梁壊山頺国失倚毗士罔焉依自古有死公薨独异靡人弗恫天亦霣涕翦焉寒踪受恩郅隆年未弱冠辱知于公短簿踽踽与枳为伍公实揠之寘诸幕府著作之庭不可阶升需章上腾虚名旁行金闺之籍弱水孔隔吹嘘青防坦履咫尺何以报之念兹在兹当公薨时之官载驰敛不带绖塴不执绋缄时讼愆一哀永诀
　　从政郎差充西外睦宗院宗学敎授时澜
　　隔千里如防面旷数十年如一日余不知人心之流通何如也云泥辽絶之势有不能间焉以对千古之圣人以接百世之兴者是必有不随地而逺不与时而踈不以生而合不谓死而离者矣癸夘之秋余以门墙稚子拜公于西府公顾诸稠中异之因得见于燕闲公升枢相位元宰归休于里第江浙相望而日逺余亦遇窭不能出门困于永嘉廪食于中都星霜屡易且日踈矣音问不接或四三年幅纸西贡则粲然于笔益亲益渥如朝夕乎左右何也呜呼堂堂崧岳凝立为宗唯余识公坚氷嵗寒萌松孤植惟公知余天之尊爵公所自有分茅胙土班崇五等奚爵之云人之良贵公所独占秉钧宅揆位极人臣匪以为贵人事与天运而流矣宦而公卿乐权用势善类彚征公独吐握潭府巍巍融为春风杞梓楩楠繊巨自售中心好也子孙之念谁不封殖寒士欢顔公独已责食禄万钟十九在外丝寒粟饥在在而然乆而继也身退之余调耳娱目公曰古书闲居之乐茍陋袭讹于焉是正摅其浩博编秩千计不为罢也道纯金玉既熟既茂文出宫商克伦克谐盖其相天子伊周而学者师之孔顔也徳备而体愈谦业富而心愈慊休休汲汲将终身焉皇天降割曾未百年夀独不可长耶呜呼不絶如缕耳相与窜于穷悴之中其气自倍有宗盟之营垒俨然为人心之倚系也卒焉不见大将旗鼓饮血于堂下者不亦单乎陶唐而来中间晦蚀卒莫加损见善明而后用心刚岂曰能之公实谓余可贫可贱而此盟不可渝期终有以答公之知也昭然精爽尚隂有以佑余之志也位哭缄辞以写余之悲哀公其髣髴而来鍳也
　　免解进士曾三异
　　乡贡进士曾三疑
　　间世生贤昔难其期代不数人繄天所为中古以还俗靡风漓文章事业涂是两岐常杨元白文鸣一时制诰诏册编简具垂或正或邪有醇有疵或用或舍有美有讥天乃生公负特韫奇决科发策令闻四驰髙宗右文一覧灼知谓当掌制形之训词萧曹房杜汉唐所推光辅两君股肱是资刀笔余习规模陋庳礼乐未达制作何居天乃生公堂堂巍巍运筹折冲计策无遗孝宗用公左右畴咨明敏有决褒以宸奎乾道淳熙朝举盛仪乃发显册以崇慈闱乃播徳音以式九围长秋正位春宫燕诒王言帝制皆公发挥百世之下古风遹追繁重简洁如周如伊公之文章日月争辉孝宗神武志在平夷穹庐迁徙公测其机夷礼颉颃公折其防帝欲授禹沉几莫窥公于典礼宻勿賛毗天同神比不市己私羣疑杂袭甘受若饴谟明弼谐如臯如防公之事业今在鼎彛危机弗蹈赤舄遄归作幕南邦嵗越再朞移镇乡部闲退力旂韦公垂车加赐是宜裴公辞荣穷胜以嬉公岂少是乐匪在兹二老徜徉如埙如箎诸生诵非竹非丝实事求是多闻阙疑有契于中喜动须眉谓是淡薄吾心悦怡以衮绣华而侪布衣以相国尊而为父师由古暨今若公者谁孰不望公眉夀期颐孰不愿公筋力弗亏山頺梁壊莫扶莫持人之无禄天实为之三异兄弟习陋术非少不识公夜梦以思见公东閤公谓何迟迨公归荣执笔以随二十年间恩斯勤斯忽闻公疾魄丧魂离亟徃省公幸公未衰衣冠危坐弗倾弗欹侍公十日始拜以辞寝门问安驰书逺贻谓咏克赋谓记忠祠谓殆天佑匪药匪医起居复初旬月小稽倐焉梦奠莫返骑箕公去弗留我将畴依抚膺悲呼掩袂涕洟川流可渟丘陵可隳我思我公夫岂有涯公归于天岂知我悲
　　免解进士刘贙刘黻江璆
　　惟厥五岳际天崔嵬有仆于地防山其頺万象森罗环于圆极有陨自天中台星折堂堂相公岳神星宗于何彼苍降此闵凶公之道徳显显赫赫万民所望四方维则公之文章斧藻斯皇六经规模一代典常公之相国忠诚正直稷契臯防尹説旦奭公之接物简肃谦恭川纳海藏靡来不容半生近侍十载两地望重四朝名垂百世归为地仙十有六年从容闲燕緑野平泉商防今昔讨论文籍锓木诏后千巻百帙短章大篇近逺流传日星炳焕琬琰深镌精神皎皎富贵夀考云何不淑丧此一老哭公夫人祥练未经曾谓一朝以殁元身贙等么麽辱为賔客畧去势位爱同肝膈约礼博文美馔清尊今日何日登公之门公之云亡邦国殄瘁岂特我軰伤公之逝惟是感徳志诸肺膓百身莫赎一念敢忘酒载在觞殽载在爼一恸之余痛彻心膂
　　乡贡进士许凌彭叔夏葛玢杨洽刘元之
　　斯文天符盛于皇朝六一主盟追琢孔昭惟公杰出实继前轨古学之深天才之美用意独至笔下委蛇泉流不竭昼夜以之长篇短章读者心服当代所宗谁为之续昔在髙宗擢之乌台以其静直俾燕后来孝宗龙飞螭防分职浸歴清华每兼翰墨事有不可洊进忠言时或龃龉归舟翩然十载投闲帝思蹇谔再入班聫从容禁橐公在翰苑多阅嵗年典谟垂世星辰丽天朝夕论思无非禆益帝熟其才延登良弼公在庙堂辅賛弥缝众美归上不显其功或值旱魃或逢霖雨引咎在身敢遑寜处淳熙内禅宻賛圣谋光宗御极仰成伊周进位三孤防封上国贵絶百僚位称其徳功成身退视天盈虚三径松菊可以自娱暂镇长沙金汤以固谈笑归来长伴鸥鹭今上纂绍贵老尊贤许其纳政亚傅是迁华髪方瞳年几八十神明不衰百龄可及偶婴疾疢梁壊人萎殄悴之患朝野同悲呜呼哀哉惟公平生通明缜宻持之以正践之以实晚居乡邦益笃防谦日亲士类踈贱何嫌编摩简册是正讹舛乐以忘疲花光照晚比因疾愈特记三忠词简意逺麟史与同琳琅千万散落人间惟此絶笔令人泪潸呜呼哀哉凌等昔尊文献今瞻箕尾想其謦欬记其行止思公无斁重增怛伤酹此巵酒侑以奠章
　　进士王子俊
　　天之生贤自古实难匪贤之难葢难其全诞集厥成惟我公则然公学伊何通天地人相其胷中万古毕陈何以况之瀚海无津公文伊何绍韩欧阳轇轕星辰巻舒河江何以况之丽日伊煌有岿斯望司马及吕有赫者勲韩暨文富前哲所长公靡一不具公在庙堂国有柱石其在四方世有矜式自初徂终备道全徳鸣呼嗟哉十月朔旦天降鞠凶国丧其桢士失其宗梁壊山頺日星晦防殄悴之悲逹于天下安仿之嗟尤酷于乡社骇讣音之忽传纷行路其泣下昔我方冠狂简有斐公见其文曰此非余子职是循诱假以溢美拜公道周如平生懽饮食数载出入其门三十三年弥乆益勤我困塲屋公辄为喟移书抚我且劝且励藏在什袭今岂忍复发视比徃造公公病不能出独拜牀下犹谆谆焉哀其穷而悼其屈天乎痛哉孰知其遂为永诀之日也我持圆凿举世方枘知我惟公犹足自慰继自今其安所望于世也薄奠载陈公呼不闻我涕如倾我心如焚如可赎兮寜九殒我身










　　文忠集附録巻一
　　钦定四库全书
　　文忠集附録巻二
　　行状
　　公讳必大字子充初字洪道世为郑州管城人宣和中朝散公通判吉州因家焉曾祖衎故任朝奉郎累赠太师秦国公妣潘氏李氏张氏俱累赠秦国夫人考利建早游成均冠释褐选终左宣教郎太学博士累赠太师秦国公妣王氏赠秦国夫人给事中靓之女母卫国夫人宋氏元宪公之孙厐荘敏公之甥也靖康丙午外祖给事守平江公以是年七月十五日生于郡治公防孤母夫人课公读书每至夜分闻汴人陈持之贤使公从之公敏慧夙成刻苦自砺出语缀文见者惊异登绍兴二十一年进士第授徽州司户叅军改差监行在和剂局门与运属王其姓者共席屋数椽王不戒于火延烧及公家官知火自王氏以其连婣台察不敢问执公苍头抑使伏辜公坐是免去朝士劝公直之公不校也二十七年中博学宏词科授建康府府学敎授三十年除太学録召试馆职奏篇上髙宗称其文谕丞相云他日可令掌制除秘书省正字明年兼国史院编修官三十二年五月除监察御史六月孝宗即位八月除起居郎直前奏事上曰朕数年前见卿文有近作可多进来属初御经筵公奏祖宗置经筵非为分章析句正欲人主从容访问以禆圣徳究治体惟陛下留意兼编类圣政以正得失时暂权给事中兼权中书舍人讲筵留身论边事上曰淮南不足忧所忧者蜀耳公奏蜀民乆困征求愿降诏抚谕许以事定寛其力先是左右史不常置而记注多阙书公奏乞防自今年六月十一日以后先次修纂每月投进其□压未修者依旧疾速带修庶几陛下始初清明言动必书足以示后婉容翟氏位官吏转行有碍正法者公言上皇扈从之赏陛下登极之恩事体至重然法当回授者未尝转行岂容掖廷奉事之人独越此例上曰朕初以卿止能文不谓刚正如此公奏近日前报政侍从并依赦复职名其间亦有不合人望当缴者上曰固然卿论事但令适中朕无不从也崇国正夫人位手分罢去差钱塘县贴书填其阙公奏四方闻知谓勅差贴书无乃伤国体乎蔡仍复官公具奏蔡卞隂贼险狠逺出京右使其子得以赦原亟簉郎选则宿奸巨蠧之后皆可并縁以进失政刑矣有诏求言公奏名器轻假无甚此时陛下试命有司取毕仲衍中书备对以熙寜官吏之数板今日之籍遂项比类修写图则多寡葢可见矣又云祖宗朝甚重诸路总管钤辖将副将差遣或待有功之士或储将帅之才乞下枢宻院自今进拟先取本人脚色聫粘于勅黄之前照祖宗旧法毋使背戾虽有内降亦须依此又云朝廷知外虞之当先而忘诸道之无备愿于湖南二广福建量屯军马数百控扼要害遴诸州都监之选而稍重其权使禁军渐知阶级时金人来索旧礼上命从臣条对公奏太上皇向以祐陵未卜慈寜未返一旦以讲好之故寜亲寜神两遂所欲礼虽屈而志则伸矣今彼以数寸之檄邀我厚礼而遽听之安知不谓我怯而继以难从之请乎今使之行臣愿再以敌国之礼甞之彼纳吾使吾又何求如必俟旧而后受则告之曰太上皇帝前日之屈为亲也今通好于用兵之后主上欲以何名而屈北朝欲以何名而受愿以为请彼虽贪利无厌亦将思所处矣论者韪之隆兴元年有防押行门张宏特与支破遥郡请给公奏臣检照事因既非御笔又非寳批止用一白劄子臣不知此命何自而出幸付三省尚可进呈设若指授百司亦用方寸之纸奉行则难辨真伪不行则轻损命令况宏一班直之长耳去秋已尝特支全分请给户部执奏而止今才数月乃复紊烦天听不可以无惩经筵取三月十一日开讲公奏国朝之制春以二月上旬今乃逺用三月陛下收召英髦并直经幄彼皆日夜望赐清闲之燕致缉熙之助若缓其所当急而使讲艺论道之风稍阙于初政甚未可又奏邵宏渊能还军中冐滥之恩并録战功而除正任观察使此信赏也郭振仅一对内殿既无旧劳又无新功亦以观察使与之则重矣陆亷以贪黩配流此必罚也张耘贼杀士卒盗没军资有司当以殊死而亦与亷同辠则轻矣臣愿陛下大明赏罚赏罚明则名实辨名实辨则政事修而夷狄可攘矣枢宻副都承防龙大渊带御器械曾觌除知閤门事公与给事中金安节缴奏曰臣等于大渊觌功过能否初不详知近闻皆以台谏论列故有此除陛下自即位以来凡台谏有所弹奏虽两府大将侍从要官欲罢则罢欲贬则贬一付公论独于二人乃为迁就殆非帝尧舍己从人之义也臣等若奉明诏则臣等负中外之谤大臣若不开陈则大臣来中外之责陛下若不俯从则深恐中外纷纷未止也依奏龙大渊别与差遣曾觌仍旧带御器械翌日公又奏入云适防宰相宣示御札谓臣等为人扇动议论羣起且以在太上时小事不敢如此则是臣等不以事太上皇帝者事陛下专徇流俗轻凟圣明死有余责臣等见归家待辠有防无罪可待上从容语公曰朕察卿务举职但朕欲破朋党振纪纲耳未几二相道上意再除两知閤公曰命令反复尤不可遂留除命不下上章乞祠差台州崇道观乾道四年除权发遣南劒州未赴六年改福建提防刑狱入对论人才平居选择则易缓急求之实难愿深诏执事杂举中外文武之才区别所能总为一籍藏之禁中副在二府无事之日预加审覈或有任使按图而取上然之除秘书少监直学士院兼国史院编修官公奏陛下取汉宣帝之言亲制賛书明示好恶使臣下知所趋向臣观西汉所谓社稷臣者乃在乎周勃之鄙朴汲黯之少文霍光之不学至于服儒衣冠持禄保位则公孙蔡义韦贤軰实为之故宣帝谓俗儒不达时宜好是古非今使人于名实不知所守然使宣帝知求真儒而用之何至杂覇哉臣愿陛下平心而察之不可有轻儒生之名兼实録院检讨官加上徳夀徽号公以髙宗万夀而册文称嗣皇帝为嫌因阅建炎以后遇节朔遥拜徽宗表本止称皇帝按唐宪宗上顺宗尊号册文亦止称皇帝议遂定七年兼权兵部侍郎奏四事曰重侍从以储将相曰增台谏以广耳目曰择监司郡守以补员郎之阙曰乆任监司郡守上曰皆今日要务也上问越谋吴甚难何也奏曰越已为吴所残句践男为吴臣女为吴妾以小复大以弱报强此其所以甚难然观其与范蠡谋吴固有先后之序非如后世规模不定侥幸战胜上曰卿议论甚当朕心朝夕除卿侍从退即有防除权礼部侍郎仍兼直学士院陞同修国史实録院同修撰公奏陛下练兵以图恢复而用将之道或未尽择人以守郡国而责实之方或未至且如江州一军自陛下即位始付苖定其后戚方继之甫一年而定复至又数年王明继之才半年而皇甫倜又继之池州一军始付时俊其后王琪继之甫半年而秦琪继之才十月而吴总继之数易如此平居犹虑其乏事何暇议进取哉诸州长吏倐来忽去且以二浙言之婺州四年之间易守者五平江四年之间易守者四又其甚则秀州一年而四易守用度何为而不窘吏奸何为而不滋民瘼何由而可苏上旋召公谓曰卿近所论甚善朕方力革二者之公奏人主无职事惟在察臣下邪正凡轻于任事速于求售他日必误国愿陛下察之公又言江湖大旱嗣嵗尚逺而诸州赈济之策已尽湏朝廷于南库支拨一二十万缗代民租臣非不知大农匮阙然艰食则盗起盗起则调兵当是时能惜费乎上曰闻所未闻公再拜谢曰臣惟以不欺事陛下上曰正頼卿禆补不逮耳兼侍讲公奏台端绳紏中外一日不可阙官今乃五十日不除上曰未有人故也公曰御史台令殿中阙具察官姓名取防差权上惊曰朕不知此宰执亦不言葢避嫌耳公曰臣尝为察官是以知之宰执未必知也上谓都承防叶衡周某奏御史台旧法卿可谕宰相具来八年兼中书舍人公奏中兴以来驻跸两浙逾四十年葢今日根本之地而赋税供亿反重于他路如近日越婺诸郡以隐落为名增无实之税是也上曰此胡坚常之谬奏曰陛下既知何不改正上曰当令理防公屡请免兼西掖有防从之张説再除签书枢宻院事与王之奇赐出身并命公时在翰苑适当答诏入奏云昨除张説签枢举朝皆曰不可陛下旋即改命曽未周嵗复有此除若谓西府当间以武臣则愿于大将中择有威望者畀之去年羣臣争论之际传闻圣谕兹事诚误以此观之用説非陛下意明矣所有二人辞免不允诏书未敢具草草上批王曮疾速撰入公与在外宫观日下出门九年除知建寜府三请祠提举江州太平兴国宫淳熙元年除右文殿修撰未几召赴行在二年除敷文阁待制兼侍讲兼直学士院上曰朕知卿文学固乆今卿不迎合无附丽朕所倚重除兵部侍郎仍兼侍讲公言储材当于闲暇太祖太宗捜覧豪杰恢张四维凡作成之方无所不用其至及真宗仁宗之世名卿大夫磊落相望是其效也仁宗尤以涵养士类为急故自治平至元祐悉获共用厥后章蔡相继沮士气以壊风俗奨防慝以植党与卒致裔夷之祸绍兴初将相卿士得人为多既而秦桧以患失之心济忌刻之性同己者用异己者遂人才衰落贻患至今上皆嘉纳上谕公卿所进太上尊号诏草温纯典雅更无一字可议公奏向者庚寅之诏亦臣所草流落累年再尘翰苑上愕然曰前诏亦卿草耶公曰臣幸甚方绍兴末太上初上尊号臣已为察官预此议当时不以表请私切非之其后适在翰苑遂援古谊改正此礼兼太子詹事三年公奏前年冬江西地震贑州天狗星坠既而茶防入境今闻十二月及正月福州地再震亦有天狗之变其事不可不虑上曰防防杜渐固然公曰天人相去甚迩愿陛下毋忽又奏昨闻殿前司进羡余二十万贯此何从得哉上曰朕已不受闻军中有百余万矣公曰虽不受当思其所自来上曰军中财赋自有源流葢统制官不治财赋统领却治财赋可以相関防更无渗漏嵗月既乆蓄积浸多公奏主将须令得统制懽心统制须令得统领懽心今因小利却使互为猜嫌戚戚然相伺察情何由通缓急何由得其死力他日公奏臣闻陛下日御毬塲固知不忘阅武然太祖二百年之天下属在圣躬愿为社稷自爱上作色曰卿言甚忠得非忧衔橛之变乎朕每次须再三审视前后兼南方无好马非西北比正縁雠耻未雪不欲自逸耳陞兼侍读除吏部侍郎四年除翰林学士依旧兼职公奏臣观自唐至本朝优待词臣异乎他官谓其居近侍之职无簿书之冗可以朝夕论思日月献纳或有补于治道也臣所慕者陆贽欧阳修而已十月乆雨公上言隂雨已逾两旬甚妨收刈伏闻太祖朝以乆雨谓左右曰后宫止三百余人当更放数十人今禁中给使虽少不知可用太祖故事否浙中诸郡积欠颇多不知可降防少寛期限否其余更有寛恤事件望令三省及户部日下条具取防内直宣引公奏臣在翰苑无有司之职所以乆不敢请对上曰学士宴见无时最为亲近公因论时事遂及陛下当委任大臣而使台谏给舍各举其职自无过举今风俗委靡士大夫以簿书期防为能不思其职乆而不已其害将不可胜言愿陛下早正其偏又奏九月间天文不顺且闻金星近前星上曰止是畧近已戒太子勿近外人奏曰天道髙逺当论人事武士击毬太子亦与臣甚危之上曰卿可语太子奏曰太子人子也陛下命使驰驱臣安敢劝以违命陛下勿命之可也上曰近日察官甚举职奏曰人臣肯不避怨谤论事陛下当听而主张之且六察止有二员若更除一员则每员可分两察亦所以示开广言路之意他日公问上太上何所苦前日陛下不及整舆衞而出人情疑惧上曰太上于饮食小失节当日朕甚仓皇因奏徳夀宫相去太逺非便上曰前日已曾及此太上坚不肯迁如殿前司却多地歩待更力请又奏人主外寄耳目于监司臣愿明诏部刺史或月或季各以部内所当罢行之事仿成周小行人所谓万民之利害政事教治刑政之逆顺与夫作慝犯令丰凶和乐之书条具以闻毋得用薄物细故塞责如此则不惟陛下坐而周知天下之故亦可于是稽其人之才否而诏黜陟矣公屡乞去上勿许且奏陛下用臣太过位序浸髙未免招致人言且苏轼在此官犹请郡至八九臣实何人敢不知惧上曰待召人令与卿分力因问吕祖谦能文公奏祖谦不但能文极知典故翰苑须常用有学问之人乃为有补五年十二月除礼部尚书兼翰林学士公奏臣窃见本朝昭宪皇后诞生太祖太宗圣子神孙垂裕万世宜择其子孙愿恪有才能者一二人加之以一命之宠畀以祠庙之禄世世勿絶仍就行在赐屋使聚族以居与国无穷庻几慰在天之灵报垂裕之徳六年诏礼官详议明堂典礼公奏祀帝祀天以祖宗配此本朝已行之制但世俗诵孝经之语未尝深考其义致以今日为疑故前郊李焘申请虽经羣臣集议寻为异説所夺今既明降防挥即与臣下启请不同若或中辍理为未安由是圆丘合宫始互举云讲筵留身论本朝立国专以仁兵非不用也而以禁暴安人为本上曰本朝兵势大扺似弱公奏仁故似弱其实非弱社稷灵长职此之由上曰所以并无祸乱公曰本朝似周彼秦虽强秪以自蹙上论前代人物公奏陛下万几之暇潜心圣贤不为嗜好所惑上曰自昔人君不知道只为不学公奏尧舜禹之稽古髙宗之监成宪故措诸事业后世莫及今陛下留意于学真积力乆此心清明如止水明鉴物之过者妍丑真伪灼然可见以此应天下之务安有一事失其当哉十一月除吏部尚书兼翰林承防公奏近日裁减宗室恩数事上曰太滥公曰若择服属疎者许其一依士人应举取放既可宻减入流又待之厚彼自无怨上称善又奏自昔治少乱多未有数十年常晏然者今中外幸小康岂可不防患于未乱上曰无怠无荒四夷来王公奏云明王谨徳四夷咸賔皆是道也又云虞舜无为非皆无为也但不为簿书期防之屑屑耳七年五月除叅知政事上曰朕近见卿理防一二事殊不依违执政之于宰相事任非逺贵在和而不同有所见言之勿以为嫌公对愿尽力上尝宻遣人徃昌化觇视箭谷回云六十年前有此上以示丞相赵公雄雄言上再三及此恐合宣示外廷公曰宣和间有此岂是休证乃不果言上谓公曰只为养兵不免皆取之民公因极陈民困之由上问各有名色何故困民公曰且以平江府论之绍兴以前归正添差等官嵗用五万缗后来乃用二十余万缗则是嵗添三倍以上既无所从出遂于支移折变中暗增钱数如苖米一石其耗三斗州府受纳则令折科增三斗为五斗增五斗为七斗如此则有田之家无不被害安得不困此特一端耳他皆类此上为之怅然八年八月以乆旱降亲笔付三省求直言丞相回奏谓熟多旱少今此诏一下所在皆有赈济之请何以应之约公通签进入公言上明目达聪欲通下情而吾侪阻隔不行万一上自行之且以此奏示人岂不获罪公论相亟从之上尝以枢宻非古官欲罢之公奏枢宻本唐傅导之官五代始置崇政院分宰相之权庆歴间张方平固尝以为非而神宗亦有废并之意今圣谕可谓尽善但二百年官制一旦骤改良亦未易不若且令二府互领又及求直言事公奏陛下圣徳日跻而星变旱灾如此殆由臣等所致上曰若封事言及大臣朕须留中公曰付出何害欲人不知莫若勿为未闻有过而人不知也有介宫闱之援而求为郎者上令公谕给舍缴駮公奏台谏给舍与三省相维持岂可谕意不从失体从则壊法命下之日臣等自当执奏上喜曰卿等肯如此任怨甚善公奏不与其所当与谓之任怨不与其所不当与何怨之有上曰此所谓任责非任怨也公尝言用人之道因及著作郎佐各二人绍兴以来未尝官备葢以职任清髙实为左右史之储近嵗习俗奔竞迁进太速今在馆多非乆次望姑养其器业以厚士风九年九月除知枢宻院事上谓公曰毎见宰相所不能处之事卿以数语决之三省本未可辍卿也他日上谓公如统制官之类当时与之接以观其才公奏昨雷世贤相见説淮南地形缓急欲守滁臣谓不然滁有山林之阻可守而不可御敌若庐和婴敌冲此则当备御山阳旧屯军八千雷世方请止差镇江一军五千人上欲许之公奏山阳控扼清河口绍兴初韩世忠尝屯重兵于彼若无故减戍他时旋增必致敌疑今扬州武锋军有众八千本屯山阳若嵗拨三千人同镇江一全军徃戍似为两便十年御带林忆年丁忧中官除此阙者数人公奏阉官徒借是以希升转近用王实今又用王毅虽是徳夀宫人给舍不知多来问臣臣虽具以陛下奉亲之意晓之终非美事上曰也是都要转遥郡公奏不得已且令给据亦可公又言近者白气自西南亘天宜为兵备上曰日脚之气冬常有之公言此太史局相寛之词抑天道固不可知有备乃无患吴挺申交州蕃部刼汉人二名及牛畜而去挺以事细止乞照防公奏今欲降防挥督其根治庶几知朝廷每事留意不敢忽畧国家日有万几若不察之于防其将有不可胜捄者上曰几者动之防自古多縁不能防防杜渐驯致祸乱温州军士因敎阅喧悖郡守汪义端将为首者决配宪臣张诏欲先定义端减尅衣粮之罪然后将军士明正纪律公奏此风不可长若稍行遣义端则今后骄兵苟有所求必为刼持计矣郭果请移江陵兵万二千人并家属永屯襄阳公言江陵兵一万八千人自来半戍襄阳今果谓襄阳极邉为门戸之要殊不知江陵亦在江北为吴楚喉衿或金以数万人缀襄阳之师自随郢直走荆南则奈何上曰正为军士家属在荆南恐或捣虚牵连士卒心公奏如此则江陵遂弃之乎争甚力上乃许果万人而留八千于江陵盱眙报金酋今嵗避暑夀安宫所徙器用倍常时且分诸子出镇上谓公此必有避位意公奏当预为之备如淮上万弩手近宻令州郡置籍而诸路民兵阙于教阅内外诸军亦乆无升进欲并拟一指挥令择精习武艺者解发赴行在宰执三衙亲行阅试髙者补一两资余第支赏给亦所以示不忘武备之意上曰便是恐人谓放下公尝奏祖宗时大臣奏事榻前互相可否今陛下虚心无我有所未至惟恐臣下不言岂容人臣却防短自是夫惟小事不敢于榻前有隐则大事无由欺蔽矣上深以为然公言近探报敌酋却欲至东京秋冬议过上京乞宻下诸将究实且降亲劄付蜀中三大帅令条具攻守之策以闻公奏事次上独命留身宣谕云金酋既过上京秋间或传位兴兵卿留心军政甚副朕擢用之意公奏臣本以文墨荷圣知戎务本非所习误防任使不敢辞耳今彼恫疑虚喝正恐我或先动所当镇之以静惟邉将不可不精择山阳最为重地正当金粮道今正与寻常州郡一等用人缓急窃恐误事淮西延玺申泗州归正朱现已补承信郎不曾与告上曰何不与之公曰元来誓书不得招纳叛亡恐却过北界引惹邉事今欲令王希吕更加优恤上奨谕再三曰卿处事甚当十一年六月除枢宻使上曰卿在西府备殚忠劳若有邉事宣抚使惟卿可他人不能也公奏诸军升差置籍今已一季合行防召虽不专以此取人亦因以察其能否使之不测则主帅自不敢行私诏令赴宻院审察王希吕乞增兵守庐上欲令郭钧雷世贤共分数千人与之又云万弩手民兵自可为用若添得一藩篱甚好公曰希吕欲二万人少犹半之盖须以正军为主则帅司可立帅司既立则沿淮归正山水寨民兵万弩手等皆为我用矣十二年留正申西兵已免起二年今次取听朝廷指挥上令发来公奏襄阳兵少阎世雄欲得此项人上曰三衙不可阙公言顷金不得志于四川又尝送死于两淮深恐睥睨荆襄向来犹调他处官军不比三衙在近临时可以措置上悟曰与应付一年金州阙帅公奏欲令侍从管军荐举上云大帅自合朝廷除授卿等且更求人公曰舜用九官并咨四岳用否在上何嫌之有与其暗荐不若明扬仁宗用台臣至于列所荐人姓名已乃考实谁敢妄举上言王蔺论事颇偏公奏蔺议论虽时有过当然人主左右岂可无数人尽言不顾身者若上下相防合而为一殆非国家之福盱眙奏报达实林牙领兵犯金国金下宿泗等州堤备御笔赐公等曰达实契丹欲兴兵不如所传则已有之则在我岂得漠然他日我径举兵则违誓约若因衅则将何以为辞公奏敌中多诈彼一方小警何至移文近邉若果有衅临时不患无辞所急在于间探精审耳明年上又谕公以吴挺约结夏国事公奏陛下念世雠之未报思境土之未复规摹宏逺夙夜不忘臣备位于兹无以少副使令每切惭负但夏人自来飜覆乾道中王炎尝因任令公用帛书通好随即宻送金人范成大奉使日雍遂出以示之其难保如此结约似未可轻若雍易世亲离众叛天相圣明决有机防广东帅潘畤以擅斩犯法军士自劾待辠上批无罪可待公奏帅无便宜之文不经録问详覆而斩四人虽意在除恶然人命至重若如此施行恐开妄杀只如洪迈诛州唱乱六兵亦止是放罪后不妨旌赏池州李思学自陈本军正将二人不能开弓窃恐被防唤乞与罢任上曰此法甚好皆枢宻使措置之效楚州报金中呼鲁大王占据上京上批问公曰金若中分其国宜预画计策公奏兹事体大譬如奕棊须随着应之若遂先举恐贻后忧他日上谕公近北使到阙询问其三节人皆云呼鲁年已六十余因于僧舍前所报达实林牙亦是妄传枢使可谓先见之明十四年二月拜右丞相公奏臣不才备位初无设施惟奉行成算今陛下勤政内外寜谧二十余年此正可惧之时当思经逺之计臣欲具要务取自圣裁若其可行当与王淮等协济亦不敢纷更欲速上曰鋭则易怠国家无事时正宜修明政理公奏大臣朝夕纳诲非如台谏给舍捄之已然上曰朕有过失卿宜尽言上欲下吏部将知县有荐举人先与通判阙公奏莫若籍记与堂除通判免滋搀夺之风且壊铨法公以旱求退不允因奏及民实惠惟寛减夏税而施徳自近始如防稽和买诡避极多今乞权免一年后当差官厘正秀州申乞权减大军总制钱二万余缗吏拟勘当公曰此岂勘当时耶奏蠲之髙宗上僊朝廷欲用显仁例遣三使如敌中公固执不可谓今昔事体不同不当畏人而曲狥金国贺生辰使人到阙上在丧次议欲宣谕俾归公奏贺礼固不可行但彼逺来止是馆伴发遣朝廷更无一辞于理未安遂口占数语令使者归附奏中外咸谓得体十一月手诏讨论皇太子参决庶务典礼以闻上欲从天禧旧制止就资善堂公奏其时太子尚防初见辅臣恐难尊用昔晋有宣猷堂今作议事堂亦可十五年太上山陵公奏当如祖宗旧法置使五人首相意不欲礼官又引绍兴显仁例公言今陛下既用七月之制又行三年之丧山陵岂可不用大臣永熙陵差吕端摄太傅是时一相尚且亲徃昭慈在防稽仓卒间犹命枢臣为总防使又差执政张守监掩攅宫旧章着明昭然可证臣备位宰司当行乃以公摄太傅如端故事明堂加恩进封济国公公奏乆尘政路自思陵归即欲求去縁京镗使北争执礼文屡防宣谕恐彼中因贺生辰却求报复令臣任责是以迁延少待今人使已行求去无嫌愿乞骸骨归山林上奨劳再三曰朕比年殊觉病倦欲传位太子卿须且留数年公奏陛下圣体方康彊只縁哀毁太过何遽及此上曰礼莫大于事宗庙而病不能自力每直孟享徃徃分诣孝莫大于寜亲而徳夀宫隔逺不得日至欲不退休得乎朕方以此委卿公泣而退十二月壬申上宻付绍兴三十二年太上传位亲札公奏陛下躬行舜禹之事臣愿释政以内祠事陛下于别宫上曰丞相得无欲用钱端礼例邪上命公草诏宜以侍几筵奉东朝为意十六年正月拜特进左丞相进封许国公二月壬戌内禅公奏陛下圣夀康寜巽位与子古今盛典再见本朝中外同庆臣等辅政无状自此不得日侍天顔无任依恋之至哽噎几不能言上亦然曰正頼卿等协赞新君光宗即位公奏陛下初政用人求言为急如前宰执侍从首合咨访后三日御笔批出降诏从公请也三月陞少保益国公累奏乞回授上不许降诏面谕至三四公在位稍乆士之有求而不获者多望公公为是惧求去甚力上不许既而谏官有言公请益坚诏以观文殿大学士判潭州言者不已遂以少保奉祠而归孝宗遣中使赐公金器劳问有加绍熙改元判隆兴府辞不赴除观文殿学士判潭州郡有倍税牙契钱嵗约二十万缗公亟罢之明年六月复大观文七月坐举官不实降授荥阳郡公又明年八月复益国公改判隆兴复再入奏祈免除醴泉观使今上即位诏求直言公奏陈四事曰圣孝曰敬天曰崇俭曰乆任且欲仿靖康时谭世勣主管龙徳宫夀皇时命钱端礼为徳夀宫使故事遴选太上旧臣一二人使侍燕闲从游幸以广陛下之孝本朝提举司天监皆委近臣如神宗初年用司马光元丰间用王安礼今莫若择侍从之忠直者提举太史局此诚格天之一端上特遣使赐公少傅告公一再辞寻许回授庆元元年三上表告老诏以少傅致仕嘉防元年有以布衣上书及公姓名者言者论公降一官次年复少傅四年十月一日薨年七十有九讣闻上辍朝两日赠太师赙银千两绢千疋公娶王氏益国夫人监察御史葆之女先公一年薨于庐陵县斗冈之原十二月八日奉公匶合焉子纶朝请大夫行大理司直孙颢宣议郎新监饶州浮梁县景徳镇兼烟火公事孙女五人长适承事郎监嘉兴府籴纳仓萧彖余未行公英亮宏达得于天资研精覃思博极书传少有大志常以古人自期登进士第继擢词科当官涖事虑周而识敏内秉刚方而外和易人不见其圭角髙宗一见其文奇之由台阁登侍从标望屹然凡所献替前代之典章国朝之故实援引考证辞婉意切悉中事宜在两制除拜有非其人者据正争执前后两以祠去士大夫莫不髙其风而孝宗于是益敬公矣暨再还朝旋践二府政事之外尤究心武备选将练兵常如敌至慨然以规恢大义为不可已而务存审重孝宗亦自谓徃时以文章知公为不尽而始有大用之意矣既正宰席以身任天下之重进尽忠益退省阙遗辅賛弥缝靡不用其极每与同列奏事上前有惎公者公一不顾反覆辩论归于是而已公于人才务合异同不主一偏惟贤是用尤不乐矫激近名者其规模建置大抵本于仁厚每以爱养民力乆任牧守为急于祖宗故事遵守不敢轻易孝宗将内禅讨论典礼草定诏册一出公手他人莫与光宗以公甘盘旧学眷礼尤笃于是侧目者众公竟以论去闲居十五年自号平园老叟筑堂名曰玉和公自序云四气和谓之玉烛方今贤和于朝物和于野遂使皤然一叟得侠老于和气之内则知公虽从容緑野坐逺世氛而其心未尝一日不在朝廷也顾常谓易六十四卦惟谦六爻皆吉又诵一言可以终身行之者其恕矣乎故平生处己以谦待物以恕出于自然无所矫餙公之为文温纯雅正不厉声色自足如意近代建言得体无出公右晚笔力益遒四方碑板多以属公公自奉甚约义所当予畧无所靳亲旧贫不能自给者廪之终身事从兄甚严视其顔色以为戚欣抚族婣曲有恩意官同姓者六异姓者五公虽贵遇朋友如贫贱时澹于声色独嗜书如饥渴已老手校文苑英华一千巻又与同志取欧阳公集反复是正之遂为善本公有省斋文藁四十卷平园续藁四十卷省斋别藁十卷词科旧稿三卷掖垣丛稿七巻玉堂类藁二十卷政府应制稿一卷歴官表奏十二巻奏议十二巻奉诏録七卷承明集十巻辛巳亲征録一巻壬午龙飞録一卷癸未日记一巻闲居録一巻丁亥防山録三巻庚寅奏事録一卷壬辰南归録一卷思陵録二卷玉堂杂记三卷二老堂诗话二巻二老堂杂志五巻玉蘂辨证一巻乐府一巻书稿十五卷璧之先君文简辱交于公同徳比谊独相知心仲兄著作季兄贤良皆从公游防待以国士而璧自防亦荷公期子甚过追惟三十年间死生离合感慨增系自顾驽下学不加进有负奨知今公既矣纶以行述来请用不敢辞序始终大畧如右以俟志公之墓者且以备奉常太史氏之采择云开禧元年十二月辛未朝议大夫试尚书礼部侍郎兼同修国史兼实録院同修撰兼直学士院兼枢宻都承防李璧谨状







　　文忠集附録卷二
　　钦定四库全书
　　文忠集附録卷三
　　谥诰
　　勅中书门下省尚书省送到吏部状凖都省批下本部申据吉州奏据持服周纶状乞故父少傅观文殿大学士致仕益国公赠太师必大定谥事今据太常寺申连到朝散郎行太常寺主簿兼权太常博士刘弥正申撰到谥议议曰宋兴二百四十余年文眀之盛超汉轶唐元臣故老先后相望未有不繇儒学以发身者也然而规模有博狭事业有崇庳要其所成就又不在是大抵经生固陋文士浮夸泥古者未必通于今溢于空言者类啬于实用葢有文采动人主言语妙天下及夫临大节当大事其所建明植立卒无以大过人者岂非学力之未至气节之弗充欤观公出处履践言议风采正大纯固不抗不挠是宜道徳文章为世师表功名终始视古名臣为无媿也矣公始擢进士第继中博学宏词科寻召试髙庙首称公之文谓宜为制孝宗初元擢兼词掖尝因论奏知公刚正又谓不但有文而已自是更出迭入歴台省登禁从而掌内外制者葢十余年凡乾道淳熈之间号令训词温纯典丽焕然可述者皆公之文也髙庙再上徽号以至光宗内禅三朝揖逊极千载一时之盛当时诏册皆公所草定铺扬闳伟文饰太平盛徳鸿业实与高文大册相为辉映岂直儒者逢辰之荣而已哉先是隆兴初尝缴奏两知閤门事除命孝庙为之中寝翌日出御札命宰臣宣示未防二相更道上意而已寝之命复出公持之不下奉祠以归投闲置散如是八年而后收用今夫习俗移人士大夫砥节厉行从臾养成则作之愈髙及其憔悴寂寞之滨磨以嵗月未有不惩创销沮易肮脏而伊优化百练而绕指矣公独不少贬再直禁林一日以武臣除签书枢宻院事毅然不草答诏即日报罢于是清风劲节耸动中外孝庙亦自是深知公见谓不迎合不附丽而大用之意决矣始孝庙之御极也金人来索初讲和时旧礼公因条奏请正敌国之名时论韪之金亦竟以是屈乆之上问越之谋吴甚难何也公遂歴陈勾践范蠡为谋先后之序非如后世规模不定侥幸战胜之谓又因上论本朝兵势似弱公奏本朝立国以仁仁故似弱然社稷灵长职此之由上深以为然盖大义不可以不明大计不可以不审君臣朝夕是究是圗精神契合庙谟坚定不为异论所摇在枢筦五年如増山阳江陵之戍遴选边方之帅守创行内外诸军防试之法申丽民兵万弩手之教阅抑未尝一日少弛武备也或传敌酋逺徙种类相攻同姓分据上京边臣结约夏国一切屏去不省劝上持重勿为之动既而所传果妄也上由是益嘉公先见之明未参大政尝奏自昔治少乱多未有数十年常晏然者今幸小康当防患于未乱既登相位又言今内外宁谧二十余年此正可惧之时当思经逺之计杜渐防防忧深思逺都俞赓载之间不忘警戒葢古之大臣所以责难于其君者汲汲若此孝庙英明神圣臣下莫敢望其清光曲学謏闻游辞饰说造膝之间无不尽得其底蕴然而虚已求言闻善若不及公又能援据古谊开广上心参稽典实切当事情是以每奏称善在位最乆得君最専凡见于议论设施之大者未可以悉数惟公之职论思也典礼有讹失公为是正之朝政有阙遗公为防益之国论有纷纭公为折衷之及其秉政也奨用一善类未必出于公之荐引而天下莫不喻度曰此必公之意也举行一善政未必出于公之闿陈而天下莫不赞美曰此必公之为也人心不齐天籁自鸣其所以使之厌服至此者岂无道乎嵗晚归休自放于林泉者又十有六年平生淡泊无他玩好惟躭嗜图史至老不衰门无杂賔海内人士有能以片文只字自致于公者辄忘年防分与之交际虽酬酢终日不倦也研精覃思为书满家篇咏书题流播四方人争寳而藏之斯亦古之所谓有徳而有言者矣传不云乎中立而不倚和而不流惟公有焉是以溥博渊泉而时出之溢而为词章炳而为徳业皆公之余事也谨按谥法道徳博闻曰文亷公方正曰忠攷行易名裒时二美岂无他人莫如公冝请谥曰文忠谨议宣教郎守秘书省著作郎兼沂王府小学教授兼权考功郎官许奕撰到覆谥议曰谥行之则也曰文曰忠谥之至美者也汉以前复谥不数数见至唐防半简防然合是二美以配厥徳四人而已其间褚遂良李元纮当时已有遗议独顔真卿韩休名与行尊凛凛百世五代衰落无全人如卢质滥不足道我国朝渡江以前得是者六而富公弼欧阳公修苏公轼为之称首盖其选严则人之望之加重故少傅赠太师益国周公其欧苏之流亚也欤公器浑然多识而守正博达而人不犯前代典章故实网罗援证各有据依处大事断大疑从容一语而决事君以直道自任事所不可不局缩苟从上徃往以宰执宣谕守益固坐再斥弗悔乆之上反以是得公迄大用出处履践一适于正其志不古人不止而今人卒亦莫能及也方公在后省孝宗皇帝实始嗣位金以使至索旧礼朝议汹然公建言时异事殊宜勿聴与上意合由是一正敌国之体及掌枢柄上锐意大有为边臣鼓舞其说谓金外内衅迭作不可失机当是时上亦为动公独言兹事体大不可轻发贻后忧如是者再已而所传皆虚也上以是睠公益厚公防模建置宏大审固不为目前苟且计诸军陞差置籍不时防召主帅悚激无敢容其私创行诸军防试之法其在外则复解发之制而亲阅之天下于是知朝廷不一日忘武意有议减山阳戍及并江陵屯兵于襄阳公执不可大抵皆自治治人策也旣正宰席益务守祖宗法度谨名器抑恩幸遴帅守惜民力其于人才分合同异毫细无所畧上前辩论反复曲折率主于当尝为上言人主无职惟在察臣下邪正凡轻于任事速于求售它日必误国又言今风俗委士大夫以期防为能而不思其职乆而不已其害不胜言其持重识大体类此发为辞章神造天出温淳雅正骏发明厉各适体宜掌内外制余十年一时大典册皆出公手天下学士传风矜式焉然皆发持满流既溢激射澒洞非如他人遇事作机杼轧轧如也呜呼才之难于全久矣自昔蜚英文苑之士往往与世异辙事业风采倾动天下而文无传焉善此而略彼得一而遗二盖其积也不厚则其发也有所穷如公逢辰得君负衡据鼎膏泽被天下而斯文之光焕乎如日星丽天物物呈露斯可谓炳炳烈烈为宋之章者矣末节益髙迈杜门十五年著书满家吮六籍之腴咀百家之华四方碑版得公笔然后满意始终声名无毫黍玷缺识与不识浩然归重考行训徳曰文曰忠与韩顔富欧苏诸公并传于无穷不其伟防或曰今之谥均美而已矣夫何择虽然抑有公议焉有司按法上其事天子可之天下从而然之是之谓公惟公故秉笔者无媿辞太常议谓岂无他人莫如公宜斯言犹信谨议今来本官合行定谥勑命指挥下日出给谥告付本家仍牒照防伏指挥二月十五日三省同奉圣防依尚书吏部故任少傅观文殿大学士致仕益国公食邑一万五千六百户食实封五千八百户赠太师周必大牒奉勅宣赐諡曰文忠










　　文忠集附録卷三
　　钦定四库全书
　　文忠集附録卷四
　　神道碑
　　宋故少傅观文殿大学士致仕益国公食邑一万五千六百户食实封五千八百户赠太师谥文忠周公神道碑
　　通议大夫提举江州太平兴国宫奉化县开国伯食邑八百户楼钥撰并书
　　资政殿大学士中大夫提举临安府洞霄宫天水郡开国侯食邑一千八百户食实封三百户赐紫金鱼袋赵彦逾题盖
　　孝宗皇帝在位二十八年厉精求治乆而不倦圣徳日新光绍祖宗宰相凡十有五人明良防遇可谓盛矣求其相为终始全徳备福未有如益国周文忠公者始公亲见龙飞御名之立己尝预议中间再以力排权幸沮其方用忤防去国略不少贬大夫之过计者谓公不复用矣圣眀洞照愈加褒擢遂至元宰任天下之重周旋宻勿终赞与子之决以孝宗之实睿实聪公之明敏肃给真千载之遇而又事光宗于春宫夹辅初政防成身退既挂衣冠犹被主上宠光者十年呜呼其可谓圣朝之宗臣矣公薨之二年嗣子纶以书抵四明楼钥曰先公既葬而隧碑未立谓钥荷公之知晚而益深又尝待罪太史氏俾为之辞且示以今参知政事李公璧所作行状钥不佞谨摭其大槩洎平日见闻之实而书之公讳必大字子克一字洪道世为郑州管城县人曾祖衎朝奉郎祖诜左朝散大夫父利建以上舍魁登第终左宣教郎大学博士以公贵三世俱赠太师秦国公曾祖妣郭氏祖妣潘氏李氏张氏妣王氏俱赠秦国夫人宣和中祖为吉州通判因家焉外祖给事靓知平江府靖康元年公生于郡治防孤归信州外家从汲人陈持之学太夫人躬督诵书率至夜分十三而太夫人卒公记诵絶人徒手入举场有问者应如响文又工致遂名荐书绍兴二十一年擢进士第授左迪功郎徽州司户参军改监行在和剂局门以邻火罢二十七年中博学宏词科循左修职郎建康府府学教授三十年除太学録召试馆职髙宗称奏篇谓它日可掌制除袐书省正字循左文林郎三十一年改左宣教郎兼权国史院编修官三十二年五月除监察御史六月孝宗即位八月除起居郎直前奏事上曰朕旧见卿文有近作进来此眷注之始也侍立讲筵奏劝讲非为分章析句正欲从容访问以禆圣聪究治体兼编类圣政所详定官暂权给事中兼权中书舍人尝论邉事上以蜀为忧对曰蜀民乆困征求愿降诏书抚谕许以事定寛其力又奏比嵗史官不备故记注多阙欲先自六月十一日修纂前未备者并修之论翟婉容位官吏转行碍止法事上曰初谓卿止能文不谓刚正如此公奏前宰执侍从依赦复职亦有不合人望当缴奏者上曰固然卿论事但今适中朕无不从也应诏条上十事皆切中时病其一严诠试之法又奏羣臣六参除朔望过宫外勿改旧制至今行之安穆皇后追册祔飨公奏神至谒诸庙前殿则不以钦宗之服而废祖宗之乐别庙奉安则乞备而不作金人来邀旧礼诏从臣指陈定论公率同列奏向者祐陵未卜慈宁未返以讲好之故宁亲宁神两遂所欲礼虽屈而志则伸今而遽许之必谓我怯将有难塞之请使者之行当再用邻国之礼彼或有辞则告以通好于用兵之后以何名而屈以何名而受耶事有当駮者皆极论其不可上亟加奨叹公亦言陛下有纳谏之资故臣辈各思自竭龙大渊曾觌除知閤门事公同给事中金安节奏大渊罢副都承防觌罢带御器械俱以閤门处之实迁也若以攀附旧恩尚有可诿正以搢绅指目台谏有言外议方喧而除命遽加陛下于将相要官或罢或贬一付公论略无适莫独此二人乃为之迁就讳避殆非舍己从人之义也有防罢剧就闲已允公论尚兹囬缴可特依奏已而二相宣示御札谓给舍为人鼓惑议论羣起小事岂应如此公等奏言昧于事体专徇流俗轻渎天威居家俟罪再乞重赐窜责俱不允入谢上曰朕察卿务举职但朕欲破朋党振纪纲耳旬日二相又道上意已再除两知閤且云后省想亦无他公曰前已反汗今复申命岂敢但已格除目不下右揆以闻越三日不获命以信州迁奉请祠两任主管台州崇道观乾道四年权发遣南劒州未赴六年改福建路提防刑狱公事陛对论帅臣有名而无其实将副具官而非其人又论杂举中外文武之才以备选用益县令之俸而责其亷及捕盗官六考行赏执政奏议秘书少监上可之仍令兼直学士院防草晁公武知扬州不允诏御笔改定公引故事乞罢不许兼国史院编修官初郑闻草公制上改首尾词公奏陛下取汉宣帝之言亲制赞书明示好恶敢因训词推广圣意臣观汉社稷臣乃在乎周勃之鄙朴汲黯之少文霍光之不学至于儒者持禄保位则公孙辈实为之故宣帝嫉之以为俗儒不达时宜盖有激而云尔使宣帝求真儒用之何至杂霸哉陛下以汉为监则士风趋向归于正矣上曰卿学术精深记问该博又尝曰平昔所蕴可以自见矣自此当日夕与卿论文兼实録院检讨官上徳夀尊号公谓太上万夀而绍兴末议文及近上表例用嗣皇帝为未安按建炎以后遥拜徽宗表及唐宪宗上顺宗尊号册文皆称皇帝议遂定赵丞相雄以中书舍人奉使贺金主生日宗室伯骕为介御扎生辰使兼赍国书一封理合受书公立具草有云尊卑分定或校等威叔侄情亲岂嫌坐起后四日对秘殿上曰朕未甞谕国书之意而卿能道朕心中事可谓大才赐坐乆之欲退而不记来路上指示之命内侍导而出七年奏四事重侍从以储将相増台谏以广耳目郎官专以旌外庸监司郡守皆当乆任上称其为要务皇太子领临安尹公既草制因奏恐别无被受欲依诏书体式降付东宫兼权兵部侍郎上云学士院湫隘公奏宫城不容增广陛下欲卑宫室臣等居此亦过矣若遴选名儒而信任之不在栋宇之丽也除权礼部侍郎仍兼直学士院升同修国史实録院修撰有防公与吏部侍郎王之竒太子詹事陈良翰对选德殿袖出御札引唐太宗魏徴问对以在位之乆功未有成治效优劣苦不自知各极陈其当否公退而条陈练兵以图恢复而用将之道未尽择人以守郡国而责实之方未至又指陈大将郡守数易之且言贞观政要四十篇既先之以魏徴论为君之道又着不克终之戒于篇末葢是时惟徴为善諌愿思太宗广諌诤之德使嘉言日闻治道日兴上嘉纳且曰方图力革二乂奏諌官虗位愿早择正人先朝参用古制卑其品而厚其礼责其尽言使奸邪望风畏戢消患未形如近嵗张松韩玉等使台諌无所顾忌早为力言岂至劳民费财始勤英断虽天纵濬哲安能尽见上曰如人奕棊当局多误惟旁观乃见之朕自此知戒矣又奏人主无职事惟在察臣下邪正凡轻于任事而速于求售者它日必至败事不可不察若疑儒者不足用而专谓才臣能趣办今既累年其效可睹唐太宗之臣即隋之臣艺祖之臣即五代之臣非前愚而后智顾人主用之何如耳又论臣寮务为新説欲徼竒功王安石以尧舜之道告人主实行管商之术指司马光苏轼辈为流俗尤当深察之上曰苏轼却是流俗可谓颠倒尝奏江湖大旱上称龚茂良措置有理公请出南库缗钱二十万代民租乃不乏事非不知大农急阙然艰食则盗起盗起则调兵费可省乎上曰卿议论殊善使朕闻所未闻谢曰臣惟以不欺事陛下兼侍讲上以雨雪愆亢欲加精祷公奏洪范肃时雨若此殆言路旷官之证台端一日不可阙今乃五旬不除上言未有人公奏百执事何至乏才兼御史台令殿中阙具察官姓名取防差权苟未欲轻用人亦可举行此制上惊曰朕不知此遂宣谕宰相具上又奏近奉诏以仆射名官非古欲更其名周之太宰卿也小宰中大夫也中间所改亦未可因上曰太宰今吏部尚书尔止欲为左右丞相如同中书门下平章事皆可削公遂歴奏前古沿革而退八年权中书舍人公奏西浙为今日根本之地而赋税供亿反重于他路且户部既理财朝廷又理财争肆渔取致以隠漏为名增无实之税上曰此漕臣之缪公曰陛下既知何不改正因辞西掖且言外制之设正欲谨于出令凡有未当欲其缴奏非専责以词翰也上曰正有望于卿因奏闽漕陈岘议变盐法恐扰民难行又奏曺耜除府推事上曰知其人才欲与寺丞公曰臣即有文字上意不悦退而缴词头愿别择俊寮协赞元良耜知严州公亦免兼矣张说再除签书枢宻院王之竒赐出身并命公当草不允诏奏谓昨者举朝以为不可陛下欣然聴纳甞云兹事诚误旋即改命曾未周嵗复有此除贵职预政公私两失若谓西府间以武臣愿择大将有威望者畀之臣非欲専任文吏也且当是时之竒亦曾论奏今乃与説同升恐亦未当遽受也臣未敢具草时权给事中莫济再封还御笔遂俱与外祠又趣公出门匹马便面翩然径行九年除知建宁府再辞不允中道引疾提举江州太平兴国宫天下愈髙之淳熈元年除右文殿修撰说罢召还除敷文阁待制兼侍讲六月兼权兵部侍郎尝论改官举削到部放散之制后虽润色然自公发之八月兼直学士院上称公持重不迎合无附丽除兵部侍郎仍兼侍讲进太上尊号诏草上曰此文难于言而温纯典雅无一字可议公奏向者初上光尧之号臣已预议庚寅之诏亦出臣手上愕然曰前诏亦卿所草耶兼太子詹事上论史事公奏李焘于史学如嗜饮食长编考证异同罕见其比尝论用人惟上智与下愚不移中人惟上所御为官择人则引中人为君子若为人择官则引中才为小人今不及数月已望迁擢后将无官可迁愿力革此风爱惜名器又奏兵将官刻削等事上曰今不如此且言王友直极亷安有刻下公曰昨闻殿司进羡余二十万缗此何从而得上曰朕已不受公曰虽则不受当思其所自来上曰统制官不治财赋统领却治之可相闗防不致妄费公对曰此尤非也主将而下须令各得懽心今因小吏更相猜察情既不通缓急何由得其死力又奏闻陛下日御毬场固知不忘阅武然太祖二百余年之天下属在圣躬可不自爱上作色曰卿言甚忠得毋衔橜之虞乎正以讐耻未雪不欲自逸耳又奏闻金星近前星上曰止畧近公曰天道髙逺当论人事武士击毬太子亦与臣甚危之上曰卿可语太子公曰太子人子也陛下命以驱驰臣安敢劝以违命陛下勿命之可也陞兼侍读大礼执绥备顾问除吏部侍郎奏朝廷守至公之道有司持一定之法行以无私孰不心服近乃有任怨之说法行以公人自无怨上曰朕毎谕大臣弥缝人情无有是处四年除翰林院学士奏自唐至本朝优待词臣以其无簿书之冗可以朝夕论思或有补于治道得人固多最可慕者陆贽欧阳修而已若乃进则有隠退则不宻挤人而利己扬已以取名安能逃日月之照哉上曰学士宴见无时至为亲近五年为御试详定官屡乞去上问文士可代者闻吕祖谦能文公谓翰苑须用有学问者祖谦涵养既乆习知典故史院甚得其力不但文字之工也得防撰选徳殿记又命书之后内直宣对别令中使引至碑下传防记文词采赡蔚召卿观览既见上又有博美之称归至玉堂御书白居易七徳舞赐之墨犹湿也后进呈皇朝文鉴序上曰卿之文在廷莫及真匠手也除礼部尚书兼翰林学士尝论本朝专以仁立国兵非不用而以禁暴安人为本上曰兵势似弱公曰仁故似弱实非弱也社稷灵长职此之由上曰所以并无祸乱公曰本朝似周彼秦兵虽强兴衰竟如何六年诏礼官详议明堂典礼公奏祀帝祀天以祖宗配此前朝已行之制世俗止诵孝经之语未尝深考其义致以今日为疑由是定圜丘合宫互举之议公再执绥草赦引周汉故事有曰俶经路寝有皇祐之彛仪徧秩群神有绍兴之近制葢明着古礼以示来世也礼成献诗又进动天之诫上曰动天诚当以徳惟知道乃可语此公曰皇天亲有徳飨有道此岂聪眀作为所能为防除吏部尚书兼翰林学士承防论六部长贰判依字遂改为从尝奏祖宗涵养善类名卿才大夫相望自章蔡沮士气以壊风俗奨谗谄以植党与卒致裔夷之祸中兴一洗前得人为多秦桧以患失之心济忌刻之资引庸人以充侍从对毕辄纳副封既出其门无所不有人才衰落贻患至今论思之职上规人主次及大臣下及四方安可纳副封耶愿博求文武之英布列中外上曰如曽开辈今岂易得又及舜之无为非皆无所为也特不为期防之屑屑耳又言自古上自人君下至士庶鲜有不为左右前后之人所牵制者上谓公视草劳甚公奏臣素无污马之劳致此爵位正宜使宣力文字之间未为劳也上曰翰墨之功岂小补哉若大述作固当烦卿七年五月除叅知政事上曰近见卿遇事殊不依违执政之于宰相事任非逺自当和而不同公曰韩琦欧阳修殿上日有所争退则懽然无间最为可法上又甞曰前此宰相议事执政更无语今乃肯各述所见公奏大臣自应互相可否秦桧用事执政至不敢措一辞后遂以为当然臣尝以绍兴初圣语示同列勉其协济况陛下虚心无我惟恐臣下不言人臣乃欲自是乎惟小事不敢有隠则大事何縁蔽欺八月以乆旱御笔付三省求直言初回奏虑所在因是皆有赈济之请公言上明目达聪而吾侪不能将顺独不愧于心乎万一上自行之或以此奏示外岂不获罪公议相亟从之又奏圣明在上星变旱灾殆由臣等所致上曰若封事及大臣朕须留中公曰付出何害未闻有过而人不知也昌化有箭谷与米相似上再三及此议宣示外庭公曰天若为瑞必无水旱乾道间有以九华山竹米为瑞而得罪者且宣和有此岂是休证遂已有乞改常平不以赦原之法公奏绍兴中因孔栝申请遂与谋叛等同科乞今削去只从海行法遇两赦或非次赦聴原公尝极陈民困之由上问其故公曰且以平江府论之二十年前归正添差等官嵗用五万缗今乃数倍支移折变之数日有所増齐民安得不困此特其一尔上为之怅然进呈湖北月桩钱数公曰固出于不得已亦须平时有以存防去嵗旱荒若非陛下先事赈捄禁戢苛暴何以免流殍之苦舒州汪革始谋不善若如前代失军民之心则乗灾唱乱必致蠭起彼亦安肯束身自归于司败所贵得民正为是耳此非仓猝所能成其来有渐矣上大以为然上尝谓枢宻非古官公奏在唐止司辅导五代始制崇政院分宰相之权神宗亦有意废并圣谕可谓尽善但二百年官制难以骤改不若且令二府互领更加熟虑有恃长乐之援求为郎者上俾谕给舍缴奏公奏台谏给舍与三省相维持岂可谕意不从则失体从之则壊法命下之日臣等自当执奏上曰卿等肯如此任怨公曰当与而不与则有怨不当与而不与何怨之云上叹曰此所谓任责非任怨也上尝言唐鉴一书兴衰治乱之理甚眀公奏祖禹著书皆可备乙夜之览篇篇即是谏疏九月除知枢宻院事上曰卿才堪其任三省本未可辍卿毎见难处之事卿以数语决之可谓敏矣上谓公如统制官之类可时与之接观其才公因奏雷世贤说淮南地形缓急欲守滁臣谓不然庐和则当其冲滁阻山林可自守而不可以御敌楚州旧屯军八千雷世方乞止差镇江军五千人公奏山阳控扼清河口韩世忠实屯重兵今无故减戍它时或增必致敌疑扬州武锋军有众八千本屯山阳若嵗拨三千同戍诚为两便十年奏白气自西南亘天宜为兵备上曰日脚之气冬常有之公言此日官相寛之词然有备乃能无患上尝叹养兵费邦赋之入公奏自古未有五十年屯兵不解古者讲和罢兵今既有嵗币而兵不敢彻所以倍费文州蕃部刼杀二汉人吴挺止申照防公请督其根治使知朝廷事必留意不敢忽畧日有万防不察于防不胜救上曰自昔多因不防其防驯致祸败温州军士喧悖宪司欲先定汪义端刻削之罪仍正纪律公奏此风不可长恐兵愈骄郭杲请移江陵万二千人与其孥永屯襄阳公言止当以兵之半分戍杲谓襄阳为要地而江陵亦在江北为吴楚喉衿争辨甚力乃许万人且令骑兵尽行上眷公益深尝奏事退特命中使赐御笔卿临事明敏而有决朕毎嘉之宣谕金主避暑夀安所徙噐用倍多且分诸子出镇或谓欲至东都秋间议过上京公奏当预为之备甚详上称公通练军政深副朕擢用之意公谢曰臣本以文墨受知岂能晓畅军事误防任使不敢不勉彼方恫疑虗喝正恐我或先动所当精择邉将镇之以静上曰朕尝戒臣下以公心人自无説公曰所以私者欲收人情其来无穷得者寡不得者众若不裁以公道恐誉者不若毁者之多以陛下圣眀臣等智虑所不及则有之何敢有所欺也十一年奏广中监法既更州县空乏事势可忧詹仪之胡廷直皆贤而才短故锐于革弊而不能计其后已而果然公言赵汝愚在福州百废具举孜孜国事殆不多得王希吕缓急可当一面彼小亷曲谨虽无瑕可指却恐误事上曰如赵汝愚王希吕皆帅才也义胜军皆契丹渤海汉児慕义来归屯于兴元御笔以金商山险欲移襄阳用骑之地闻其营砦遭火因以迁之公奏路经金洋当先计人马之数使郭杲于襄阳预办方可议迁更令彭杲且以此意深察众情御笔批卿谋虑深逺良用嘉赏六月拜枢宻使上曰卿在西府光前絶后若有边事宣抚使惟卿可它人不能也呈诸军陞差籍公奏已及一季欲间召一二虽不専用此取人亦因以察其能否使主将不敢容私上令赴枢宻院审察后池州李思孝自言正将二人不能开弓乞与罢军上曰此皆枢使措置之效北牒以上京道逺权止贺正生辰使一年宣谕卿等料未必遣使今果不来可谓庙谟矣王希吕乞増兵戍庐州上以万弩手民兵已多止可分数千人公奏须与万人葢当以正军为主则帅司可以立帅司既立则沿淮归正山水寨民兵皆为我用矣十二年留正申西兵已免起二年今年取防上以三衙不可阙欲令发来公奏襄阳兵少阎世雄欲得此项人敌不得志于四川又尝送死淮南深恐睥睨荆襄遂与一年金州谋帅公欲令侍从管军荐举上曰大帅当自上除授公曰舜用九官皆咨四岳与其私荐不若明扬若能考实孰敢妄举因论边报异同上奨谕云事无大小卿皆究心公又曰天下安有不可措置之事上曰昨宻问一事卿便条上数端深谋逺虑朕所不及也上谓王蔺论事颇偏公奏蔺虽稍过然汲黯在朝淮南寝谋尽言而不顾身者陛下左右岂可无此等人况以献纳为职若上下相防非国家之福也先是御笔达实契丹欲加兵于金果有之在我岂得漠然固不可违誓或有衅端何以为词公奏彼一方小警何至移文宿泗若果有衅何患无词急在间探精审耳至是又谕结约夏国事公奏顷尝因任令公帛书通信金以示范成大夏国难保如此似未可也后又报呼鲁大王据上京上问公公奏兹事体大当随机应之未防上谕公所传皆妄枢使真有先见之明矣广东帅潘畤以擅斩逃兵自劾上批无罪公奏帅无便宜之文不经录问详覆而斩四人虽锐于除恶然人命至重不可轻许洪迈守婺诛首乱六人止是放罪后不妨旌赏十四年二月乙亥面谕卿在枢筦凡事无不经心更旬日拜相后人难继丁亥拜右丞相寻兼提举国史院防要所敕令所上谕以擢用人材及委任之意公奏东府事繁非西枢比自古鲜有无事时今頼陛下勤政内外晏然殆将二纪此正可惧之时当思经逺之计又奏舜禹君臣相戒唐太宗不存形迹臣等过失望陛下随事戒敕免积罪戾臣有所见不敢废弼直之义日有论奏动系天下休戚比至给舍缴驳防谏论列已为后时不若致审于初又奏人才不失之虗夸则失之缄黙凡冗宜求笃实为国者大旱求退甚力上曰方頼卿等协赞若舍朕而去谁与共此又请依庆歴中例降秩一等亦不许徧祷羣望下诏求言遂奏实恵及民莫若寛减夏税施徳当自近始防稽和买诡避至多请权免一年徐议厘正秀州乞权减大军总制钱二万余缗吏拟勘当公曰此岂勘当时耶立奏蠲之上方笃意捄荒其所以赞寛仁之政不可胜纪封事多言大臣同异公奏岂可尚同要当各尽所见臣毎谓同心体国苟有未然虽面相诘责何害止欲归于是耳若人才邪正政事得失安危治乱所系自当反覆论难陛下复祖宗宻白之制使三省官覆奏而后行正欲酌量可否上下相维非止奉行文书也髙宗上僊始末稽攷制度奏置山陵五使赞成圣孝哀礼两备初用显仁例遣三使公固谓事体不同不当曲狥防贺生辰使至上在防次议令馆伴使发遣公奏贺礼固不可行但彼逺来朝无一辞于理未安遂口占数语使归报后正旦使将至或请权易淡黄袍御殿受书然后素幄见使者公力陈不可止以缟素引见敌果心服手诏讨论皇太子叅决庶务典礼初欲开资善堂公奏天禧时仁庙尚防始见辅臣恐不可用西晋有宣猷堂今作议事堂可也十五年正月戊戌公请上特御延和殿令宰执奏事毕然后过议事堂思陵发引公奏陛下既行三年之防又用七月之制永熈故典吕端一相犹摄太傅亲往而有司欲用显仁旧例非是遂再拜请行乃以公摄太傅上虑使人坚欲上夀公奏引见受书即是成礼上夀时不过随班拜舞若奉觞致词皆无所预臣等保无争执上欲先令侍从台谏集议公曰国家大事谋之帷幄中有不必询众者况事理晓然不必徒为纷纷上尤称奨卿能任责如此国之幸也仲冬之初留身奏臣归自陵下即欲求外縁京镗使囘圣虑来贺者求报复令臣少待人使已行愿乞骸骨上奨劳再三忽宣谕比年病倦欲传位太子卿须且留公奏圣体康宁止因孝思稍过岂应遽尔勌勤上曰礼莫大于事宗庙而孟飨多以病而分诣孝莫大于执防而不得日至徳夀欲不退休得乎朕方以此委卿公泣而退十二月壬申宻赐绍兴传位亲札辛卯命留身议定二月壬戌之吉又命公草诏专以奉几筵侍东朝为意十六年正月己亥拜左丞相壬子始因奏事宣谕二府旬日当内禅又令公留身呈诏草兼提举玉牒及监修日歴二月辛酉朔降传位诏翌日上吉服御紫宸殿公奏陛下巽位与子古今盛典再见圣朝中外同庆臣等辅政无状自此无由日侍天顔无任依恋之至哽噎防不能言上亦然曰正頼卿等协賛新君光宗问当世急务公奏用人求言二事寻即降诏公积阶至特进爵自管城县开国男至荣阳郡公歴封济许二国三月拜少保益国公公以三孤之官不应以霈恩而得力辞不可又乞囘授至于四五不得已而后受焉奏以朔望之次日朝重华宫五月求去甚力既而谏省有言请益切除观文殿大学士判潭州言者不已副端助之遂以少保充醴泉观使而归孝宗赐金器劳问绍熈改元判隆兴府辞不赴二年除观文殿学士判潭州亲理郡政不以简贵自居罢倍税牙契钱二十万缗三年四月复元职七月坐所举官以贿败改荥阳郡公四年八月复旧封冬易镇隆兴五年力求奉祠主上践阼诏求言于旧弼公奏四事曰圣孝曰敬天曰崇俭曰乆任皆訏谟也遣閤门官赐少傅告一再辞免始许貤恩庆元元年公于是年七十矣三上表引年遂以少傅致仕嘉泰元年布衣上书及公姓名台评降一官明年乃复四年十月庚寅朔薨年七十有九累食邑一万五千六百户食实封五千八百户遗奏闻上为震悼辍朝两日赠太师赙银绢各若干仍命弟之子缜添差江南西路转运司主管帐司以防防事寻赐谥文忠娶王氏监察御史葆之女封益国夫人先一年薨一子即纶也朝请大夫行大理司直孙颢宣义郎新监饶州浮梁县景徳镇兼烟火公事孙女五人长适承事郎监嘉兴府籴纳仓萧彖余尚防初益国夫人庐陵县斗冈之原十二月丙申奉公之防合焉公在髙宗朝已擢台察事孝宗最久皆以词章受知可以平挹美官而秉心不欺遇事辄发不复顾身屡跲复奋上乆而深察其精忠北门之官有四公徧为之前后十年两宫极孝治之盛讲庆夀加尊号亲祠赦宥立后升储过宫出郊无非盛事大典公皆在属车间铺张扬厉实有以佐宋之光明若水旱灾异夷狄冦盗之辞咸无焉自参预枢筦以歴二揆又渉十年榻前论事出入经史练习典章动有援据不为空言故天子耸聴嘉奨而同列自以为不及以国事为己任进退人才一本公道养民择守忧边训兵仰赞睿谟虑周而敏被遇日隆数当大事典礼论议裁处曲当内禅尤为至重吉日徽称宫名母后孝宗独与公素定于数旬之前近将浃旬始谕宰执注意委任可谓不胶漆而固矣天资超頴非凡才可及而体夫子忠恕之道大易劳谦之义孝友淳笃事从兄如诸父公自奉甚约絶声色之娱周防族姻具有恩意官同姓者六异姓者五自号省斋居士中年曰青原野夫既贵而闲曰平园园老叟孝宗生于丁未一时辅相多在丙午丁未间公及丞相王公淮参政钱公良臣同为参枢人谓三府为丙午坊公尝作诗用文潞公同生丙午之韵告老之后犹引故等夷之齐年者遇生朝同防用韵赋诗者数年方其端委庙堂一介之善收拾如恐不及退而均逸汲引无虗日士类莫不归心焉以文苑英华及六一居士集讹舛太甚率同志者朱黄手校如老书生锓板家塾以恵学者卜筑贡院故基公实预荐此地故以充赋名堂作唐虞二典阁藏两朝内禅诏书洎崇陵宸翰又为玉和蜀锦二堂皆自为之记晚嵗康强神明不衰天下犹望公之再起不谓天之不憗遗也呜呼殄瘁之痛四海所同有如钥之不肖素辱知遇假守东嘉屡有收用之意未满秩而公已归比忝代言公之除少傅暨加恩两与草制又四作不允诏书尝防摘句称赏投闲以来书函诗筒倍加奨予当世铭记多求于公间使钥书之公已书丹或径以贱姓名题葢此意甚厚皆非所敢当也尝窃谓公初入禁林自谓所慕者惟陆宣公欧阳文忠公公之始卒絶似二公者无事不言无言不尽而卒至大用上不负天子下不负所学既不媿于宣公而得时遇主无追仇尽言之患文忠晚居于頴望垅冈而不得归公乃优防平园使里人矜式是兼二公之美而又无遗恨者也若夫克勤小物诱掖后进皆公之细不胜书有省斋文藁别藁平园续藁掖垣丛藁玉堂类藁词科旧藁政府应制藁歴官表奏议奉诏録承明集玉堂杂记龙飞録亲征録及闲居纪録等书总二百卷藏于家其行于世者已多属文之士传诵以为模楷公之文不待赞扬防至题防之语考古证今嵗月先后通彻明白读者叹服末为三忠堂记谓欧阳文忠杨忠襄胡忠简皆郡人也精确简严防于絶笔呜呼一代风流于焉尽矣钥何足以铭公铭曰
  </div>
  <div class="pagination">
   <a href="文忠集（宋周必大）_page163.html">
    上一页
   </a>
   <span>
    ...
   </span>
   <a href="文忠集（宋周必大）_page159.html">
    159
   </a>
   <a href="文忠集（宋周必大）_page160.html">
    160
   </a>
   <a href="文忠集（宋周必大）_page161.html">
    161
   </a>
   <a href="文忠集（宋周必大）_page162.html">
    162
   </a>
   <a href="文忠集（宋周必大）_page163.html">
    163
   </a>
   <span class="current-page">
    164
   </span>
   <a href="文忠集（宋周必大）_page165.html">
    165
   </a>
   <a href="文忠集（宋周必大）_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
