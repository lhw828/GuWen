<!DOCTYPE html>
<html>
<head>
    <meta charset="UTF-8">
    <title>苏魏公文集 - 第 38 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苏魏公文集 - 第 38 页/共 46 页</h1>
    <div class="content">　　右某伏审某官暂违宫阙只事寝园营万世固安之橅慰两宫哀慕之志恭惟巳竣陵域归止庙堂忘履跋之为劳固神明之荐祉伏以某官清寜间气道徳元文武宪乎四方谟猷宣乎九徳昨者先皇厌世嗣圣承祧缀衣在庭首当顾命之属同轨至会躬案因山之仪方大号之惟新頼庶纲之有寄熈帝之载迈虞书股肱之歌王功曰勲纪周人彛鼎之器永光鸿业允副具瞻
　　回太原经畧相公贺冬
　　右某启伏以灰飞气应厯推天统之元刚长朋来易着干阳之始伏惟某官任隆三事望重四朝辍端揆之弥纶布藩宣之条教简简降福庆已协于迎长岩岩具瞻民共歌于画一敢期谦徳逺贶华牋仰承眷与之私罙积悚铭之素莫遑面叙愈剧心揺
　　回贺冬
　　右某伏以珠躔起厯竹律生音斗指子以平时气萌泉而仕物恭以某官公忠挺操干敏驰声适逢会于亨辰将茂迎于蕃祉限拘麾守阻奉賔仪方结庆懐首防华问只佩眷勤之意但深悚企之私














　　苏魏公文集巻四十九
　　钦定四库全书
　　苏魏公文集巻五十
　　宋　苏颂　撰
　　启
　　濠州到任谢二府
　　右某防恩差知前件州巳到任上讫者非才尹剧诚不厌于人言有罪出麾复得临于民政去都不逺便道匪劳初省诏条有慙面目伏念某识无逺大智乏周防误被宸俞使承府治谓诸僚皆朝廷之选故信任而弗疑以两造非奸慝之人故寛舍而不问岂意吏曹之乖谬致烦诏狱之推穷无由自明分甘重责荷上恩之含垢原所坐之因人止免一官仍除善郡此葢某官致君以道用法不私方百度之惟新靡容于旷事或一物之失所每恻于深仁俯矜多难之余隂有曲成之造迂踈获谴固宜置散以投闲衰暮贪荣尚尔为贫而窃禄敢忘内省仰答殊私
　　沧州到任谢二府
　　右某防恩差知前件州已到任上讫者上盟津之符特寛旣徃之咎假沧海之节再荷曲成之私逮此布条徒深向徳伏念某所慿不厚自知甚明智畧不足以适时宜操修非有以过人者冐尘禁近初以妄言而下迁试守剧繁复縁纵舍而连黜每思薄祐絶意荣涂诚宜置散以投闲姑务省非而责巳收还印綍巳惭天幸之多擢守藩方抑惧人言之啧矧兹边寄匪用次迁顾败官不职之余才非其称惟振废起淹之举恩有所归此葢某官心推至公道在博爱赏刑无滥虽贱微皆轸于哀矜故旧不遗在鄙薄尤防于假借委之善郡慰彼衰年惟坚匪石之心少答在钧之赐恩闳千里魂干九升恋恋之诚云云何及
　　回运使兵部
　　右某启伏审某官露章辞剧剖竹为藩辍使务于冀方殿鄕邦于江国主知素厚暂谐卧治之荣士论所归行听节趋之宠眷言属部怅失余光方深去德之思忽枉摛华之贶圜函缛礼拜手迹以弥勤大斾严行望车尘而益逺更祈良食少缓遐心
　　回知郡郎中
　　右某伏念壤甸相望徽音坐隔虽尝寓讯未谕驰情逺承教牍之贻过笃谦防之意聆风为慰衔徳无忘伏惟某官生质浑深材资敏迈本闺台之积誉副州郡之选能师帅承流巳报成于政治朝廷重外方表任于循良愿益将颐伫闻咨擢乃诚所向临启罙勤
　　贺礼仪待制
　　右某伏审某官进膺言綍荣践禁涂辱与交从窃深庆抃伏惟某官耆儒宿望懿行深资逢辰早躐于文科奋藻不离于经术先帝天飞之日眷注巳隆迩英昼访之游登延且久近序偏更于典领同时共叹于淹回黼帷动求旧之思天阁庆登贤之拜内备顾问雍容持槖之荣入告谟猷旦暮沃心之熟某久暌风晤喜听咨俞方婴簿领之劳早阙缄縢之贡敢图厚眷先贶华牋虽亲踈而礼意均本由谦重然贵贱而交情见罙荷抚循徒深悚戢之懐莫喻倾输之素
　　上致政郎中
　　右某伏念撄郡铃之纷扰少旷驰邮瞻燕几之优闲常深企德缅想兴居之暇益臻辅养之和伏惟某官乐道希夷处躬温厚早遂冥鸿之志髙辞振鹭之羣归里巷以安躬推先士望贲丘园而养素用固天倪渐屇熈春尚遥省晤倍祈保摄式副倾翘
　　回提举著作
　　右某启近因歳首尝寓庆缄尚未彻于省观忽先纡于翰尺曲敦礼范备见爱思矧在州封方承使防惟奉循之恐怠頼寛假之已多敢冀谦防过垂眷奬拜手笔八行之贶愧荷殊深限淮山千里之遥披承永日更期珍防别伫宠迁钦企之诚一二奚究
　　回恩州知府皇城
　　右某启近者之藩假道获欵于賔闳折爼飞觞复陪于燕衎属迫官期之近不终朋旧之欢去徳未几合符伊始托善隣之庇方企于风期裁占吏之书先承于惠好且审侍铃之多暇允臻泰宇之嘉祥宣布中和巳协惟良之誉登延近宻行膺不次之荣适届春和益绥冲履其于感系未易殚陈
　　回冀州知府左藏
　　右某启自承荣领使权幸依河润沈迷鲜暇未遑竿牍之仪谦假过隆首辱牋縢之贶仰循重意载戢丹悰伏惟某官忠谅承家诗书蕴学稔武名于朝寀蔼政誉于邉藩镇抚外夷方頼折冲之画光华近着行膺简在之恩尚阻晤言倍祈遵养倾依之素鍳寐不忘
　　回知县太博谢改官
　　右某窃承某官上课天官拜恩纶制荣进曲台之秩益开近着之班夙忝与游欣闻新渥猥辱书幐之贶曲形谦槩之隆衔戢于中谕言靡托矧以某官才名夙茂风誉兼优百里之洽弦歌久彰善治三年而比绩用已被荣褒伫别对于宠陞乃奋扬于素蕴未期占晤姑罄祷防
　　贺新恩先辈
　　右某启伏以右文兴治盛徳抚辰广求天下之英皆与彀中之选诏书一下士类四臻承平百年用此数路刈薪之效而得乎翘楚育材之久而见乎菁莪必须异能以备优等伏惟先辈学渐圣域文舒国华寖游俊造之林久待弓旌之聘飘然丽赋尝亲乙夜之观赫尔荣名高视东堂之集方聆骏举俄沐华缄味词意之稠重増鄙懐之企悚
　　回舍人
　　右某伏念迹寄近藩坐企闺台之彦书传便驿欣聆金玉之音荷恩眷之稠重慰羇懐之劳吝恭审顺绥福履保固天倪伏以某官道探古先学臻典则资嘉猷而悟主发素业以济时言成丝纶方演笔端之妙礼有沿袭更资绵蕞之精朝倚硕儒日期柄用式临庚伏正逺賔趋敢冀上为庙朝精调寝餗
　　回致政龙图
　　右某启窃审某官通奏中宸请辞近着援大夫传政之礼慕至人佚老之谈矧久践于禁涂加累藩于戎翰声猷茂着体力方强遽懐止足之心深伏冲髙之度猥承华幅曲谢坚诚虽景企以良勤载铭衔而弗巳乃情所向临启寜周
　　回杭州知府待制
　　右某伏审某官出殿名邦升华内阁暂辍中台之贰徃专方面之权地据上游控全吴之都会兵钤一道制百粤之襟喉允属髙才式当重寄敢意防谦之徳曲敦求旧之情竿牍为仪获覩春华之丽藻风期罙笃更欣寒栢之后凋感抃兼深敷陈曷喻
　　任左丞回外任两制
　　右某启此者叨被恩纶擢升省辖才非其称愧积于中伏念某生质无奇福基甚薄流离多难出入四朝防府复门巳玷一时之选逺涂暮景本期三径之归讵意佥谐更加奬擢此盖某官素推公议每借味言方慙误宠之优继辱荣函之贶仰衔眷惠曷胜名言
　　任右仆射谢前宰相
　　右某启此者钦膺朝制擢预宰司惟几政之倚平岂琐材之足任辞恩弗获充位为慙伏念某识昧大方器非逺用荷四朝之乐育逮二圣之眷知进叅管辖之谟殊乏涓埃之补方丐退藏于闲燕敢期冐宠于钧枢不愆不忘素乏胡公之善非勲非旧但懐文本之忧此葢某官表式斯文衡平多士曲记与游之旧隂推引类之私施及孤愚越叨图任望平津之东阁莫遂披承覧萧相之前规徒深景仰方修竿牍遽枉缄縢祗承惠好之音倍深感铭之素
　　任右仆射回外任两制
　　右某启此者冒恩庭制登职宰均重惟衰耄之余猥被咨俞之宠位槐匪称据蒺为忧某官义笃相先交隆久敬乐赞言纶之出首贻占牍之仪摛藻为春情与文而俱缛发函如面感将抃以交深祗服谦防莫殚言谕
　　乞致仕上二府
　　右某启伏念某所赋不厚自知甚明少无过人之才累歴清贯晚叨辅政之任终致烦言自解去于近司尚冒承于异数假真祠之使领就乐土以家居荷全度于大钧获保躬于晚歳优闲过甚疾疹弥加肤革不仁固难胜于冠冕桑榆已暮姑待尽于衡茅辄倾肝鬲之诚仰凟黈旒之听丐从散秩归保余龄伏望某官推恻隠之深仁运代工之洪造入陪坐论特启俞音倘縁陶冶之私俾遂丘园之逸不独退处闲燕幸终老于士鄕庶几访寻巫医稍扶持于病质果谐愿望实出生成蕲向之诚夙夕于是
　　致仕谢二府
　　右某启此者拜恩朝綍归老乡闾擢孤卿崇贵之官蹑旧相退休之秩宠光逾分感惧交懐伏念某一介儒生四朝荣遇出入将周于五纪夤縁偶玷于三阶鼎足弗强几覆盐梅之实葹心巳拔尚霑雨露之濡久窃燕安寖成沈痼视隂愒日每惊疲曳之年苟禄饕荣自愧婆娑之事屡抗章而告老防赐命以曰俞聨禁职于真游奬其归志返衡门于京口养此余龄恩数过优甄成有自此盖某官代天化育秉国平均启沃心而在公进退人而尽礼曲徇孤危之恳免贻殆辱之讥敢言愿弃于人间希踪前哲姑欲待终于牖下归骨先原荷徳不赀驰诚无已
　　回殿前太尉
　　右某启伏审显膺庭告进职殿岩拥新镇之节旄视上公之礼秩逺趋严召荣拜异恩窃以某官识洞韬钤学敦诗礼世服忠勤之节躬兼儒雅之风入则总亲校于内庭出则抗威棱于邉阃勲劳夙着声谊益隆辍帅府之闳谋肃提禁旅陞将坛之重寄宻卫宸居方庆宠光遽贻华翰欣铭兼至敷谕奚殚
　　回中书侍郎
　　右某启此者上闵衰迟诏容退老仰拜迁除之命俯全进退之方企望时贤固慙伯玉之在后重惟恩旧最叨鲍叔之深知已布恳诚具于竿牍岂谓某官情敦雅素义笃始终不忘久要之言荐讲平懐之礼尺牍随天书而并至宣毫与手迹以相辉虽子孺逺权不在自言于长短而孟公隠几率皆有意于亲踈姑恨残骸难胜重贶峥嵘晏歳修荡遥涂无阶賔阁之趋但祝生经之卫上符注意下慰具瞻
　　回殿前太尉
　　右某启言念衰迟暮景久辞拱着之荣诞育初辰方切免懐之念岂谓某官敦修契素讲叙彛仪白雪长言借华襃于丽句南辰妙相形善祝于余龄集鑪薰寿斚之芳兼篚帛仙巾之饰义全金石岂輶薄之能胜地隔川涂怅披承之攸阻永言佩服姑用倾驰
　　回中书副阁舍人
　　右某启近审荣膺诏检峻陟词垣进増近着之光华雅副清衷之简眷窃以帝王之制焕典册之文章台阁之规着雷风之号令铺张治具鼓舞人羣必资博雅之才共赞几微之务伏惟某官文髙体要识洞渊源以昻霄耸壑之姿副絶类离羣之选防书史观夙推良直之风持槖从班益尽论思之效方欣明命遽枉幐音获窥破的之辞深叹涌泉之思仰衔谦徳罙激懦衷
　　回知府待制
　　右某启向审易镇雄藩升华内阁式表循良之效实叅侍从之荣贤业有光佥言惟允某官器能闳博智识渊微践更要剧之权着见事功之敏囊锥脱頴庖刃发硎拥节分符出则倚蕃宣于巨屏簪笔持槖入则备顾问于迩聨葢能兼政事文学之科是宜居方伯连帅之任将畴治最别副眷求讵意谦防逺纡华翰欣铭兹极敷谕奚殚
　　回校书学士
　　右某启近审某官拜命严宸校文中秘辍璧水桥门之望跻蓬山藏室之华绛帐传经巳发韦编之奥青藜照坐正刋蠧简之讹聊假清涂遂阶近着窃庆丝纶之宠遽烦竿牍之仪祗味雄辞罙钦高致怅拊尘之未逮徒置袖以无忘感佩之诚敷陈曷喻
　　回给事
　　右某启伏审自蓬阁之上游升琐闱之要路渊衷图旧舆议允谐伏惟某官学继圣门誉偕贤世久次师儒之任益推经行之高鸣玉纳言入则侍清闲之燕左符半竹出则宣恺悌之风萦滞有年峻迁特异东台审读之政出令惟严西清访对之谟沃心无间窃聆成命増慰私懐岂期眷顾之勤先枉牋幐之贶出于谦借姑用铭藏
　　回奉礼宣徳
　　右某启近审显膺明命再擢词科録成均升选之恩正司马论贤之日名实旣定资格遂殊矧惟适变之才素擅通伦之学考言询事固尝超拔于贤关发防决科巳复揽收于英彀迨兹宠渥实启华涂猥烦占牍之仪获阅栖毫之妙乃诚感抃曷喻名言
　　回秘书学士
　　右某启近者某官简自上心擢居秘府错薪刈楚选于众而拔其尤防墨和铅博以文而审其是朝惟吁俊时号得人矧繄素履之贤雅着士评之誉一言合契万乘改容亟颁芝检之优恩躐进兰台之美职平日育才之地聊刋正于旧文异时廸哲之功伫铺张于伟迹辱荣辞而见及佩雅眷之不遗感与抃并情非言谕
　　转宫保谢宰执
　　右某启此者祗恩中诏进秩青宫事出甄成感盈心抱伏念某所慿不厚徼幸实多少也入朝寖窃器名之重老而谢事尚叨禄秩之优适当时制之期仰瞩天飞之运大赉四海仁恩溥洽于函生叙进百官宠数特加于旧老逢时有庆服宠増荣此葢某官夙播大钧曲全晚节遘风云之亨会被纶綍之优除一品班崇岂耄昏之宜称三阶路隔思占叙以无由佩服恩私漫驰诚素
　　回庐州知府舍人
　　右某启伏审光膺制诏移镇淮圻复书殿之清资总兵钤之要地宠荣増焕朋旧相懽窃以某官夙富宏才少驰敏誉论经帝学名动公卿之间奋藻词林职居禁近之要三巳岂渝于直道九迁寜滞于逺途再陟近班仍藩旧治郭伋之再至所部聊慰儿童望之之雅意本朝岂淹郡吏上知巳久峻召非遥士论传闻方喜俊贤之进用行人遽至逺承牋牍之谦防自顾衰迟何胜眷记炎歊在披奉未期冀倍保于寝兴庶少符于系咏
　　回通判都官
　　右某昨者被命中宸得麾近壤侧聆时彦方贰政条匪徒适求旧之懐兼亦遂依仁之愿忽纡华幅逷示逊辞荷曩眷之未忘刻丹诚而不已伏惟某官富文敏学博识周才始擢秀于上科累试能于剧务郎官清要久更践履之荣诏防寛和参頼布宣之画顾慙拙用幸接事聨伫谐亲揖之期并抒倾输之素












　　苏魏公文集巻五十
　　钦定四库全书
</div>
    <div class="pagination">
<a href="苏魏公文集_page37.html">上一页</a><span>...</span><a href="苏魏公文集_page33.html">33</a><a href="苏魏公文集_page34.html">34</a><a href="苏魏公文集_page35.html">35</a><a href="苏魏公文集_page36.html">36</a><a href="苏魏公文集_page37.html">37</a><span class="current-page">38</span><a href="苏魏公文集_page39.html">39</a><a href="苏魏公文集_page40.html">40</a><a href="苏魏公文集_page41.html">41</a><a href="苏魏公文集_page42.html">42</a><a href="苏魏公文集_page43.html">43</a><span>...</span><a href="苏魏公文集_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
