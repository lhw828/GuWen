<!DOCTYPE html>
<html>
<head>
    <meta charset="UTF-8">
    <title>五百家注昌黎文集 - 第 3 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家注昌黎文集 - 第 3 页/共 28 页</h1>
    <div class="content">　　白云郭氏【名雍字子和校证韩文】
　　云谷蔡氏【名元定字季通评注昌黎文】
　　程氏【名至道着昌黎年谱】
　　龙图刘氏【名煜重次昌黎外集】
　　霅川沈氏【名瀛字子寿议论见竹斋集】
　　孙氏【名字伯野跋韩桞文集】
　　南徐许氏【名开字仲启校正昌黎集】
　　丞相周氏【名必大注昌黎集】
　　鄮山史氏【名弥大字方叔校证昌黎集】
　　建安魏氏【名掞之字元履校正韩桞文集】
　　缙繧潘氏【名纬着桞文音辩】
　　颍人王氏【名铚字性之着韩防传】
　　新添集注五十家
　　新添补注五十家
　　新添广注五十家
　　新添释事二十家
　　新添补音二十家
　　新添协音十家
　　新添正误二十家
　　新添考异十家
　　新添皆逸姓氏
　　总计五百余家

　　钦定四库全书
　　五百家注昌黎文集巻一
　　宋　魏仲举　编
　　赋　　古诗　　琴操
　　感二鸟赋【并序】
　　【集注公年二十五登进士第时徳宗贞元八年至十一年公二十八尚未得仕故是年正月二月三月连上宰相三书宰相赵憬贾耽卢迈皆庸人不能用五月戊辰东归自潼闗出息于河之隂遇有献白鸟白鸜鹆者感而赋之公进学解云春秋谨严左氏浮夸易竒而法诗正而葩下逮庄骚太史所録子云相如同工异曲先生之于文可谓闳其中而肆其外矣今其词赋见于集者四大抵多取骚意此篇苏子美亦谓其悲激顿挫有骚人之思疑其年壮气鋭欲发其藻章以耀于世苏语虽少贬然进学解所云不虚矣】
　　贞元十一年【洪庆善年谱曰按公以大厯三年生至今二十八岁序言自七嵗至今二十二年则是二十八嵗矣又画记云贞元甲戌余在京师云云明年出京师至河阳甲戌十年也则是十一年无疑作五年十五年者皆非】五月戊辰愈东归【孙曰东归河阳】癸酉自潼闗出【潼闗在华隂祝曰左氏以守桃林之塞注桃林在洪农县东潼闗○潼音同】息于河之隂时始去京师【补注公羊威九年传曰京大也师众也天子之居必以众大之辞言之】有不遇时之叹行见有笼白乌白鸜鹆而西去者【樊曰旧史徳宗纪贞元十一年六月河阳献白乌】号于道【号呼也】曰某土之守某官【孙曰某土州名祝曰诸侯为天子守土曰守书五载一巡守是也守音狩○一作某土之守臣某礼玉藻诸侯之于天子曰某土之守臣某】使使者进于天子【祝曰使者将命者也论语使者出○下使字疏吏切】东西行者皆避路莫敢正目焉【补注莫敢正目谓不敢仰视也】因窃自悲幸生天下无事时承先人之遗业【孙曰公父仲卿最知名】不识干戈耒耜攻守耕获之勤读书着文自七岁至今凡二十二年其行已不敢有愧于道其间居【祝曰间暇也礼记孔子间居音闲】思念前古当今之故亦仅志其一二大者焉选举于有司【一有下字】与百千人偕进偕退曾不得名于荐书【严有翼曰谓应博学宏辞科试也公三上宰相书云三选于吏部卒无成者是也】齿下士于朝【补注王制孟子皆曰下士禄足以代耕】以仰望天子之光明今是鸟也惟以羽毛之异【羽上一有其字】非有道德智谋承顾问赞教化者乃反得蒙采擢荐进【得下一有皆字】光耀如此可以人而不如鸟乎【樊曰礼记大学可以人而不如鸟乎以字一本作为姚本无此八字】故为赋以自悼且明夫遭时者虽小善必达不遭时者累善无所容焉【补注累善犹众善也】其辞曰
　　吾何归乎吾将既行而后思诚不足以自存茍有食其从之出国门而东骛【祝曰骛驰也楚辞厯广漠兮驰骛选云化龙东骛音务】触白日之隆景【韩曰选左太冲诗皓天舒白日灵景耀神州孙曰言时盛暑也】时返顾以流涕【韩曰骚云忽反顾以流涕兮】念西路之差永【孙曰西路京师所在路一作洛】过潼闗而坐息窥黄流之奔猛【孙曰黄流黄河补注物理论曰河色黄赤象川之流盖浊也博物志云昆仑出五色云气五色流水东南流黄水入中国为河】感二鸟之无知方防恩而入幸【韩曰祢衡鹦鹉赋云矧禽鸟之防物能驯扰以安处眷西路而长懐望故乡而延伫】惟进退之殊异【孙曰进谓二鸟退谓已也】增余懐之耿耿彼中心之何嘉【一作其何憙祝曰憙悦也前汉天子心独憙○憙许吏切】徒外饰焉是逞【焉一作而字】舍生命之湮阨【祝曰阨限也碍也孟子阨竆而不悯○阨音厄后同】曾二鸟之不如汩东西与南北【祝曰説文汩水流也楚辞汩余若将不及注去貌疾若流水○汩音聿又音骨】亘十年以不居【韩曰楚辞汩徂徃而不归亘一作恒以不居一作而下居蔡曰按公祭老成文云吾年十九始来京城欧阳哀辞云贞元三年余始至京师举进士荅崔立之书云年二十时诣州县求举然则公于贞元二年后方举进士也自贞元二年丙寅至十一年乙亥凡十年矣】辱饱食其有数【其一作兮】况防名于荐书【补注李陵赠苏武诗不如及清时防名于天衢防一作荣】时所好之为贤【蔡曰好音去声后可以意求之】庸有谓余之非愚【庸宁也】昔殷之髙宗得良弼于宵寐【补注书説命髙宗梦得説史记髙宗夜梦得圣人名曰説求之野得于傅岩中】孰左右者为之先【孙曰邹阳曰蟠木根柢轮囷竒离而为万乗噐者以左右先为之容也○一有容字】信天同而神比【蔡曰比毗至切辅也】及时运之未来或两求而莫致虽家到而戸説【韩曰骚云众不可以户説晋庾亮曰天下之人何可门到户説説一作晓】秖以招尤而速累【严有翼曰累力伪切】盖上天之生余亦有期于下地【孙曰期谓欲立功名于世蔡曰书金縢篇用能定尔子孙于下地】盍求配于古人【蔡曰盍音阖何不也】独怊怅于无位【祝曰楚辞怊怅而自悲注恨貎孙曰言有其志而无其位不能有为也○怊音超】虽得之而不能【一作孤】乃神之所戯幸年岁之未暮庶无羡于斯类【樊曰欧阳文忠读李习之幽懐赋以谓翺一时有道而能文者莫若韩愈愈尝有赋矣不过羡二鸟之光荣叹一饱之无时尔是心使光荣而饱则不复云矣若翺独不然其赋曰众嚣嚣而杂处兮咸叹老而嗟卑视余心之不然兮虑行道之犹非怪神尧以一旅取天下兮后世子孙不能以天下取河北以为忧呜呼使当时君子皆易其叹老嗟卑之心为翺所忧之心唐之天下岂有乱与亡哉欧阳子之论善矣虽然公不云乎文章之作常发于覉旅草野至王公贵人气得志满非性能而好之则不暇以为感二鸟赋盖所谓发于覉旅草野者使其光荣而饱忧天下之心孰谓公一曰忘耶】
　　复志赋【并序】
　　【樊曰公贞元八年擢进士第十一年犹未得仕东归十二年始佐汴州明年又辞以疾详夫出处此赋不待讲而明矣其句法步骤离骚徃徃相似补注晁无咎尝取此赋于变骚而系之曰盖愈自伤防学既壮而弗获思复其志以晋知已欲去未可云】
　　愈既从陇西公平汴州【陇西公董晋也韩曰晋拜尚书左仆射汴州刺史受命遂行公及刘宗经韦景实从之辟公为汴州观察推官孙曰贞元十二年七月以东都留守董晋为宣武军节度使平邓惟恭李廼之乱辟公为其府推官详见晋行状中】其明年七月有负薪之疾【樊曰负薪贱者之称礼记问庶人之子长曰能负薪矣防曰未能负薪也又君使士射不能则辞以疾曰某有负薪之忧郑氏注忧亦作疾孙曰公羊注云大夫病曰犬马士病曰负薪公病作此赋故云】退休于居作复志赋其辞曰
　　居悒悒之无解兮【祝曰悒忧悒説文云不安也选云良增悒悒孙曰无解者无以自解也○悒音邑解一作辞】独长思而永叹【祝曰永叹长息也诗况也永叹樊曰骚云心鬰郁之忧思兮独永叹乎増伤○叹音滩】岂朝食之不饱兮宁冬裘之不完昔余之既有知兮【补注既有知谓稍长也】诚坎轲而艰难【祝曰坎轲不平易貌喻不得志选坎轲多苦辛○轲枯我切坎或作轗】当岁行之未复兮从伯氏以南迁【孙曰岁行十二年而一复大歴十二年公从兄防南迁韶州时年十岁故云岁行未复也伯氏兄称诗伯氏吹埙仲氏吹箎】凌大江之惊波兮过洞庭之漫漫【蔡曰按唐地理志洞庭在岳州巴陵县郭璞注山海经云洞庭地穴湖水广圆五百余里日月若出没于其中祝曰漫漫大水貌选归海流漫漫○漫谟官切】至曲江而乃息兮【蔡曰唐地理志韶州治曲江县】逾南纪之连山【韩曰唐一行以天下山河之象存乎两戒分南北纪韶在南纪之外焉孙曰诗滔滔江汉南国之纪南纪犹言南方也逾南纪之连山谓尽南方之山言逺也补注南纪字杜诗多用如南纪风涛壮南纪阻归楫相国生南纪之类】嗟日月其防何兮【孙曰言至韶未防也】携孤嫠而北旋【补注携挈也孤谓孤儿嫠谓寡妇左氏传云莒子杀其夫已为嫠妇孙曰谓防卒于韶州公从嫂妇塟河阳○携户圭切嫠音厘蔡曰旋以宣切还也】值中原之有事兮将就食于江之南【樊曰公遭值梁崇义李希烈朱泚之乱中原骚然乃避地江南孙曰公尝居宣城○一作江南无之字蔡曰建中二年成德魏博山南平卢节度相继称乱三年王武俊李希烈反四年泾原姚令言犯京师德宗幸奉天朱泚犯奉天兴元元年李懐光反如梁州贞元元年公以中原多故避地江左祭嫂郑夫人云既克反塟遭时艰难百口偕行避地江濆正谓此也】始専専于讲习兮非古训为无所用其心【古一作诂】窥前灵之逸迹兮【灵一作修】超孤举而幽寻既识路又疾驱兮孰知余力之不任【堪也音壬】考古人之所佩兮阅时俗之所服【韩曰骚云謇吾法夫前修兮非世俗之所服孙曰服亦佩也考古之所佩与时之所服言当世之士不及古人逺矣惟巳可庶防古人也】忽忘身而不肖兮【樊曰骚云忽忘身之贫贱○而一作之非是】谓青紫其可拾【韩曰夏侯胜谓诸生曰经术茍明取青紫如俯拾地芥耳补注梁刘孝标辨命论曰视韩彭之豹变谓鸷猛致人爵见张桓之朱绂谓明经拾青紫岂知有力者运之而趍乎公此语事本夏侯胜传而意取刘孝标论】自知者为明兮【孙曰老子知人者知自知者明为明一作不明】故吾之所以为惑【唐曰言自知者为明而吾不能自知故惑也吾下一有志字】择吉日余西征兮【韩曰骚云厯吉日乎吾将行】亦既造夫京师【孙曰京师在西故云西征公贞元二年自宣城至京师既一作冀】君之门不可迳而入兮【迳一作径】遂从试于有司惟名利之都府兮【孙曰言京师特名利之都防也补注史记张仪传曰争名者于朝争利者于市今三川周室天下之朝市也此用其意】羌众人之所驰【韩曰羌乃也骚云羌众人之所仇○羌驱羊切作差非所驰一作所恃一作四驰】竞乗时而射势兮【补注班彪曰乘时射利商人之功此借用其语以讥世也○一本作射利兮又一作附势兮】纷变化其难推全纯愚以靖处兮【靖一作自】将与彼而异宜【孙曰彼谓乘时射势之人】欲奔走以及事兮顾初心而自非朝驰骛乎书林兮夕翺翔乎艺苑【韩曰杨雄长杨赋云并包书林剧秦美新云发秘府覧书林遥集乎文雅之囿翺翔乎礼乐之场班固宾戯云真婆娑乎艺术之场休息乎篇籍之囿樊曰骚云朝驰骛乎江臯夕弭节乎北渚】谅却步以图前兮【蔡曰却去约切退也家语儒行篇是犹郤步而欲求及前人不可得也前汉刘向传犹郤行而求及前人也】不浸近而逾逺【樊曰骚云不□近兮愈疏】哀白日之不与吾谋兮至今十年其犹初【韩曰骚云至今九年而不复】岂不登名于一科兮【补注贞元八年公登第】曾不补其遗余【遗一作逋】进既不获其志愿兮退将遁而穷居【樊曰骚云进不入以离尤兮退将复修吾初服】排国门而东出兮【孙曰贞元十一年公东归】嗟余行之舒舒【嗟一作慨】时凭髙以廻顾兮涕泣下而交如【蔡曰易大有卦厥孚交如】戾洛师而怅望兮【孙曰戾止也诗我客戾止洛师洛阳也○戾音荔】聊浮游以踌躇【祝曰庄子圣人踌躇以兴事注从容也韩曰骚云聊浮游以逍遥○踌音畴躇音除】假火以视兆兮【火一作大】求幽贞之所庐【补注幽贞隐者易幽人贞吉庐寄也曹植节逰赋曰非吾人之所庐韩曰顔延年拜陵庙诗防壮困孤介未暮谢幽贞樊曰骚云求榘矱之所同】甘潜伏以老死兮不显著其名誉【祝曰誉美称也易括囊无咎无誉音欤】非夫子之洵美兮【樊曰夫子谓董晋也孙曰诗洵美且都洵信也】吾何为乎浚之都【樊曰浚之都汴州也祝曰诗在浚之都○浚音竣蔡曰公贞元二年丙寅始自江南入京师十一年乙亥春三上宰相书不遇夏东归秋至洛阳十三年丙子秋从董晋入汴州晋辟署试校书郎为汴宋濠颖泗州观察推官凡十余年矣故上云至今十年其犹初】小人之懐惠兮【蔡曰论语里仁篇文】犹知献其至愚固余异于牛马兮【固一作顾】宁止乎饮水而求刍伏门下而黙黙兮竟岁年以康娯【竟一作卒】时乗间以获进兮【蔡曰乗间下音闲暇也又居苋切空隙也楚辞九章篇愿乗间而自察】顔垂欢而愉愉仰盛德以安穷兮又何忠之能输【韩曰骚云又何芳之能秪】昔余之约吾心兮谁无施而有获【樊曰骚云孰无施而有报兮孰不实而有获】嫉贪佞之洿浊兮【祝曰説文洿浊水不流孟子数罟不入洿池○洿注胡切】曰吾其既劳而后食【蔡曰礼记儒行篇先劳而后禄不亦易禄乎】惩此志之不修兮爱此言之不可忘【韩曰骚云证此言之不可聊】情怊怅以自失兮【蔡曰楚辞七諌篇情怊怅而自悲】心无归而茫茫【而一作之者非】茍不内得其如斯兮孰与不食而髙翔抱闗之阨陋兮【韩曰孟子抱闗击拆注抱闗击拆监门之职也祝曰阨与隘同音左氏所过又阨一作厄】有肆志之阳阳【补注诗君子阳阳注阳阳无所用其心也或曰当作扬扬言抱闗击拆士之贱者犹扬扬自得如晏子之御拥大盖防驷马意气扬扬也事见史记】伊尹之乐于畎亩兮【补注孟子曰伊尹耕于有莘之野汤使人以币聘之曰我岂若处畎之中由是以乐尧舜之道哉】焉富贵之能当【祝曰焉何也诗焉得谖草音于防切】恐誓言之不固兮【孙曰誓言即上所云嫉贪佞之洿浊兮曰吾其既劳而后食也樊曰骚云恐导言之不固】斯自诵以成章【诵一作讼】往者不可复兮【者下一有之字】冀来今之可望【韩曰骚云往者不可及兮来者不可待祝曰望相望也诗万民所望音忘】
　　闵已赋
　　【补注公尝佐董晋于汴未防晋薨寻佐张建封于徐建封又薨罢去居洛此其所以赋闵已也其辞云恒未安而既危指此晁无咎尝取此赋于续楚词而系之曰愈才髙数黜官颇自伤其不遇故云就水草以休息兮恒未安而既危君子有失其所兮小人有得其时盖思古人静俟之义以自坚其志终之于无闷云】
　　余悲不及古之人兮伊时势而则然【韩曰楚辞哀时命章云哀时命之不及古人兮夫何予生之不遭时○一本无而字】独闵闵其曷已兮【补注曰左传王使富辛与石张如晋请城成周曰闵闵焉如农夫之望岁注云闵忧貎○一作闷闷】凭文章以自宣昔顔氏之庶防兮【孙曰易顔氏之子其殆庶防乎】在隐约而平寛【韩曰楚辞居处愁以隐约兮注谓隐身守约也补注选魏文帝典论云文王幽而演易不以隐约而不务】固哲人之细事兮夫子乃嗟叹其贤【孙曰论语子曰贤哉回也一箪食一瓢饮在陋巷人不堪其忧回也不改其乐】恶饮食乎陋巷兮【恶乌各切】亦足以颐神而保年有至圣而为之依归兮又何苦不自得于艰难【集注苏内翰为胶西守孔宗翰作顔乐亭诗其序有曰昔夫子以箪食瓢饮贤顔子而韩子乃以为哲人之细事何哉苏子曰古之观人也必于其小焉观之其大者容有伪焉人能碎千金之璧不能无失声于破釡能搏猛虎不能无变色于蜂虿孰知箪食瓢饮之为哲人大事乎司马温公又曰子曕论韩愈以在隐约而平寛为哲人之细事以为君子于人必于其小观焉光谓韩子以三书秪宰相求官与于襄阳书求朝夕刍米仆赁之资又好悦人以志诏而受其金其戚戚于贫贱如此乌知顔子之所为哉司马苏氏之论当矣虽然退之甞荅李习之书曰孔子称顔回一箪食一瓢饮人不堪其忧回也不改其乐彼人者有圣者为之依归而又有箪食瓢饮足以不死其不忧而乐也岂不易哉若仆无所依归无箪食瓢饮无所取资则饿而死不亦难乎而此赋又云尔盖闵已之不若也东坡温国独谓其不然要为顔子言之尔】曰余昏昏其无类兮【孙曰类谓朋类○曰一作粤】望夫人其已还【蔡曰夫音符语辞补注谓望颜子也还一作逺】行舟楫而不识四方兮渉大水之漫漫【孙曰以水为喻也言无所依归若渉大水不知所从】勤祖先之所贻兮勉汲汲于前修之言【韩曰骚云不量凿而正枘兮固前修以注前修前世修名之人也】虽举足以蹈道兮【补注蹈通字本谷梁传云蹈道则未也】哀与我者为谁【与许也】众皆舍而已用兮忽自惑其是非下土茫茫其广大兮余岂不知其可懐【岂或作壹】就水草以休息兮恒未安而既危【孙曰汴徐二府皆遭乱以去故云】久拳拳其何故兮亦天命之所宜【所一作本】惟否泰之相极兮【惟字作忆者非】咸一得而一违君子有失其所兮小人有得其时聊固守以静俟兮诚不及古之人兮其焉悲【焉于防切人下一无兮字】
　　别知赋送杨仪之
　　【韩曰公以御史言旱饥得罪黜为连之阳山令连在唐属湖南道时杨仪之以湖南支使来公为此赋以别之集中又有序送焉蔡曰按唐书宰相世系仪之者杨凝之子时仪之伯父凭以御史中丞为湖南观察使仪之为府中从事以使事至阳山公与之相见迨归使府也作序送之又作此赋时贞元二十年也】
　　余取友于天下【蔡曰孟子离娄篇尹公之他端人也其取友必端矣】将岁行之两周【孙曰周谓十二年蔡曰公自兴元元年甲子以中原多故避地江南至贞元十九年癸未凡二十年矣故云两周】下何深之不即上何髙之不求纷扰扰而既多【赵本作伊纷扰而既多】咸喜能而好修【蔡曰好音去声楚辞骚经纷吾既有此内美兮又重之以修能余独好修以为常汝何博謇而好修茍中情其好修皆言好自修洁也】宁安显而独裕顾阨穷而共愁【穷一作塞】惟知心而难得斯百一而为収【百一或作一旦】岁癸未而迁逐【蔡曰贞元十九年岁在癸未公时年三十六岁以御史言事冬贬连州阳山县令】侣虫蛇于海陬【祝曰陬版隅也前汉呉奔壁东南○陬将侯切】遇夫人之来使【蔡曰夫音符语辞使去声将命者唐曰仪之杨凭客凭时观察湖南而仪之为支使连为湖南属州阳山为连属县故来】辟公馆以罗羞索防言于乱志【蔡曰前汉艺文志昔仲尼没而防言絶注防妙之言耳孙曰公自谓迁谪志思忧乱也】发孤笑于羣忧物何深而不考理何隐而不抽【理一作情一作事】始参差以异序【蔡曰参差上楚簮切下楚宜切又楚佳切不齐也】卒澜漫而同流【祝曰澜漫大水也上即肝切下莫半切澜一作防非】何此欢之不可恃遂驾马以廻辀【祝曰辀车辕也诗五楘梁辀补注文意谓仪之讫事而反○辀张流切遂一作卒】山磝磝其相轧【祝曰尔雅山多小石曰磝孙曰磝山髙貌五交切】树蓊蓊其相摎【祝曰蓊蓊木茂也前汉观众木之蓊薆摎绞也仪礼殇之经者不摎垂注不绞其帯之垂者补注杜诗古木巃嵸枝相摎○蓊音翁又乌孔切摎居由切】雨浪浪其不止【祝曰浪浪流貌楚辞霑余襟之浪浪并音琅】云浩浩其常浮【补注江淹别赋云风萧萧而异响云漫漫兮竒色公此颇效其体○二其字赵本并作而】知来者不可以数【孙曰来者谓仪之蔡曰楚辞哀时命篇俫者不可与期韩曰渊明归去来词知来者之可追祝曰数频也论语朋友数斯疎矣○数音朔者下一有之以字一作比】哀去此以无由【孙曰公自言何由可以去此】倚郭郛而掩涕空尽日以迟留
　　元和圣德诗【并序】
　　【樊曰宪宗新旧纪永贞元年八月即位其月劔南西川节度使韦臯卒行军司马刘辟自称留后元和元年正月长武城使髙崇文为左神策行营节度使讨辟三月崇文克梓州六月及辟战鹿头栅败之九月克成都十月辟伏诛二年正月已丑朝献于太清宫庚寅朝享于太庙辛卯祀昊天上帝于郊丘还宫大赦天下此诗正与旧纪合宪宗平夏平江东平泽潞平蔡平淄青而平蜀平蔡之功尤卓卓在人耳目者以公此诗及平淮西碑学者争诵之习且熟故也○补注穆伯长曰韩元和圣德诗平淮西碑柳雅章之类皆辞严义伟制作如经能崒然耸唐德于盛汉之表笔墨间録云此序乃司马迁之文非相如文也蔡曰宪宗元和元年夏六月公自阳山令召还权知国子博士冬十月防擒刘辟其明年春正月分教东都生乃赋是诗以献】
　　臣愈顿首再拜言曰臣伏见皇帝陛下即位以来诛流奸臣朝廷清明无有欺蔽【孙曰永贞元年八月庚子宪宗即位壬寅贬右防骑常侍王伾为开州司马前户部侍郎度支盐铁转运使王叔文为渝州司户九月贬韩泰等为诸州刺史十一月贬中书侍郎平章事韦执谊为崖州司户诛流奸臣谓此也】外斩杨惠琳刘辟以収夏蜀【孙曰永贞元年八月夏绥银节度韩全义入朝以其甥杨惠琳知留后宰相杜黄裳以全义出征无功骄蹇不逊十一月以全义为太子少保致仕以右骁骑将军李□为节度使惠琳勒兵拒之元和元年三月诏河东天德等军合击惠琳辛已夏州兵马使张承金斩惠琳以降此谓収夏也収蜀事见题注】东定青徐积年之叛【孙曰元和元年闰六月平卢节度使李师古卒弟师道总军务久之而朝命不至或请出兵掠四境髙沐止之请输两税行盐法遣使相继奉表诣京师八月诏以师道为平卢留后此谓定青也贞元十六年五月徐帅张建封卒子愔自为留后朝廷命杜佑讨之不克元和元年愔有疾上表请代十一月召愔为工部尚书此定徐也】海内怖骇【祝曰怖骇惶惧也选谕巴蜀檄单于怖骇○怖普故切骇侯楷切】不敢违越郊天告庙【见题注】神灵欢喜风雨明晦【蔡曰左氏传昭公一年天有六气隂阳风雨晦明也】无不从顺太平之期适当今日臣防被恩泽日与羣臣序立紫宸殿下【韩曰顺宗时朝羣臣于紫宸门○一本作殿陛下】亲望穆穆之光【孙曰礼记天子穆穆诸侯皇皇穆穆威仪多貌】况其职业【况一作而】又在以经籍教导国子【补注元和元年六月公自江陵召入为国子博士】诚宜率先作歌诗以称道盛德不可以辞语浅薄不足以自效为解【洪庆善辩证曰此序云不足以自效为解或以解为辞警动百姓耳目或以警为惊诗曰血人于牙或以人为入之类皆流俗妄改】輙依古作四言元和圣德诗一篇凡千有二十四字指事实録【扬子重黎篇太史迁曰实録】具载明天子文武神圣以警动百姓耳目传示无极其诗曰
　　皇帝即祚【补注位也谷永传曰陛下践至尊之祚为天下主】物无违拒曰旸而旸曰雨而雨【蔡曰尚书洪范篇八庶徴曰雨曰旸曰肃时雨若曰乂时旸若】维是元年有盗在夏欲覆其州以踵近武【孙曰踵继也武迹也韩曰先是徳宗建中间李希烈朱泚等反至是杨惠琳刘辟继踵而起焉赵本近作其】皇帝曰嘻【孙曰噫嘻叹辞○嘻许其切】岂不在我负鄙为艰【孙曰负恃边鄙也】纵则不可出师征之其众十旅【孙曰五百人为旅十旅二万五千人】军其城下告以福祸腹败枝披不敢保聚掷首陴外【陴城上女墙祝曰左氏卫人登陴音脾】降幡夜竖【祝曰降伏也诗我心则降孙曰谓承金斩惠琳也竖立也○降户江切】疆外之险莫过蜀土韦臯去镇刘辟守后血人于牙不肯吐口【韩曰传言辟甞病见辟疾者必以手行入其口辟輙裂食之其狼恶之状如此】开库啗士【祝曰説文防食也史记徃説秦将防以利徒滥切又徒敢切】曰随所取汝张汝弓【补注诗吉日既张我弓既挟我矢】汝伐汝鼓【孙曰春秋传云伐鼓于社伐击也补注诗采芑伐鼓渊渊振旅阗阗○一本伐作击】汝为表书求我帅汝【韩曰传言辟守后务讽诸将徼旄节】事始上闻在列咸怒皇帝曰然嗟逺士女茍附而安则且付与读命于庭【读一作续】出节少府【补注唐百官志云符寳郎凡命将遣使皆赐旌节旌以颛赏节以颛杀蔡曰按唐志少府监掌供百官仪物】朝发京师夕至其部【孙曰辟既自为留后上初嗣位未能讨是岁十二月以辟为西川节度副使知节度事】辟喜谓党汝振而伍蜀可全有此不当受【孙曰辟既得旌节志益骄求兼三川上不许】万牛脔防【祝曰脔切也庄子不敢食一脔防与炙同广韵引周书始燔肉为炙又礼记母嘬炙○脔力转切防之夜切或曰即胾字侧吏切】万瓮行酒以锦纒股以红帕首【广韵帕额首饰也补注实録曰禹防涂山之夕大风雷震有甲步卒千余人其不被甲者以红绡帕抹其额自此遂为军容之服○帕音麦】有恇其凶【恇怯也音匡一作胁】有饵其诱【补注黄石公记曰芳饵之下必有悬鱼重赏之下必有死夫诗意取此】其出穰穰【祝曰诗降福穰穰注众也如羊切】队以万数【祝曰数计也周礼各数其阊之众寡所矩切】遂劫东川遂据城阻【孙曰上既不许辟三川元和元年正月辟遂发兵围东川节度使李康于梓州欲以同幕卢文若为东川节度使因防梓州降李康】皇帝曰嗟其又可许爰命崇文分卒禁御【孙曰初上欲讨辟而重于用兵宰相杜黄裳荐神防军使髙崇文可用元和元年正月命崇文将步骑五千为前军神防京师行营兵马使李元奕将歩骑二千为次军与山南西道节度严砺同讨辟甲午崇文出斜谷元奕出骆谷同趍梓州三月克之】有安其驱无暴我野日行三十【孙曰贾捐之传云吉行五十里师行三十里】徐辟其右【辟毗亦切本亦作壁壁垒也】辟党聚谋鹿头是守【孙曰六月辟城鹿头闗连八栅屯兵万余人以拒崇文崇文击败之辟置栅于闗东万胜堆崇文遣骑将髙霞寓攻夺之下瞰闗城凡八战皆防韩曰鹿头山南距成都百五十里】崇文奉诏进退防矩【防一作合】战不贪杀擒不滥数四方节度整兵顿马上章乞讨俟命起坐皇帝曰嘉【一作嘻】无汝烦苦荆并洎梁【孙曰荆谓荆南节度使裴均并谓河东节度使严绥梁谓山南西道节度使严砺也】在国门戸【韩曰晋史西陵国之西门言其要害也】出师三千各选尔丑【补注丑类也】四军齐作【孙曰四军即谓荆并梁及崇文之师也】殷其如阜【祝曰诗殷其雷注殷轰声也孙曰殷安也诗如岗如阜释名土山曰阜殷音隐殷其一作其殷赵作殷殷】或拔其角【拔一作披】或脱其距【祝曰距鸡距史记投石超距○距其吕切】长驱洋洋无有龃龉【祝曰前汉龃者齿不正也説文龃龉不相值也选或龃龉而不安上牀吕切又壮所切下音语】八月壬午辟弃城走载妻与妾包裹稚乳是日崇文【孙曰壬午八月二十二日】入处其宇分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中【孙曰九月崇文克成都辟与卢文若帅数十骑西奔吐蕃髙霞寓等追之及于羊灌田辟赴江不死擒之崇文遂入自城都】枷脰械手【祝曰脰项也周礼大体短脰音豆】妇女累累【祝曰累索也礼记累累乎端如贯珠累力追切】啼哭拜叩来献阙下以告庙社周示城市【韩曰新史辟走自投水不能死骑将定进擒之槛车送京师献庙社徇于市】咸使观覩解脱挛索【祝曰挛系也易有孚挛如力全切】夹以砧斧婉婉弱子【婉顺也音宛】赤立伛偻【伛偻曲躬貌祝曰庄子一命而伛再命而偻○伛于武切偻音缕】牵头曵足先断腰膂次及其徒体骸撑拄【韩曰传云斩于城西南独柳树下子超郎等九人与部将崔纲以次诛祝曰説文撑□拄也拄从旁指也古乐府死人骸骨相撑拄○上抽庚切下冢庾切】末乃取辟骇汗如雨【一作泻】挥刀纷纭争切脍脯【樊曰此诗苏黄门独谓不然且曰此特宪宗命崇文诛一刘辟尔其言辟弃城走争切脍脯何其屑之甚谓之造语工则可谓之得雅体未也诗载文王伐崇武王伐纣固自有体退之独不到此邪亦其少年所为文也按公时年四十不可谓少大抵徳不足则夸宪宗功烈固伟比文武则有间矣王荆公甞论诗曰周颂之词约约所以为严盛德故也鲁颂之词侈侈所以为夸德不足故也是诗也其亦鲁颂之谓欤○一本切字作】优赏将吏扶珪缀组帛堆其家粟塞其庾【一作仓庾】哀怜阵殁廪给孤寡赠官封墓周匝宏溥【祝曰周匝徧也选屯卫周匝○匝作荅切】经战伐地寛免租簿施令酬功急疾如火【韩曰十月减劔南东西川山南西道今岁赋释胁从将吏塟阵亡者廪其家五歳赐文武官勲爵】天地中间莫不顺序魏幽恒青东尽海浦南至徐蔡【孙曰魏谓魏博节度幽谓幽州卢龙节度恒谓成徳军节度青谓淄青平卢节度徐谓武宁军节度蔡谓彰义军节度】区外殊族【孙曰区外方外也殊族诸裔也蔡曰按唐地理志魏州魏郡今大名府幽州范阳郡今燕山府镇州常山郡今真定府青州北海郡也魏则田季安幽则刘济恒则王士真青则李师道徐则张愔蔡则呉少诚此皆一时□镇之国也】烜威赫德【祝曰烜赫光明也诗赫兮烜兮○烜许逺切赵作恒威报德】踧踖蹈舞【补注踧踖恭敬貌论语踧踖如也诗曰手之舞之足之蹈之谓举手而舞身动足而蹈地也】掉弃兵革【掉掷也徒吊切】私习簋簠【孙曰簋簠礼噐簋受防二升内圆而外方以竹为之】来请来觐【孙曰请亦觐也汉时诸侯奉朝请是也】十百其耦【耦谓朋类韩曰诗十千维耦赵作其数】皇帝曰吁伯父叔舅【孙曰谓当时藩镇诸帅也礼记天子之吏天子同姓谓之伯父异姓谓之伯舅九州之牧天子同姓谓之叔父异姓谓之叔舅】各安尔位训厥甿畮【祝曰周礼不易之地家百畮与亩同】正月元日初见宗祖【元和二年详见题注】躬执百礼登降拜俯荐飨新宫【孙曰新宫顺宗室一作飨于閟宫】视瞻梁梠【梠楣也祝曰桷端连绵木名选防梠縁边孙曰説文云梠者楣也梠音吕】慼见容色泪落入爼侍祠之臣助我恻楚乃以上辛【补注哀元年谷梁传曰郊自正月至于三月郊之时也我以十二月下辛卜正月上辛如不从则以正月下辛卜二月上辛如不从则以二月下辛卜三月上辛如不从则不郊矣礼记郊特牲郊之用辛也注云用辛日者凡为人君当斋戒自新耳】于郊用牡【孙曰是月辛卯有事于南郊牡牛也】除于国南【孙曰除治也周礼祭天于圆丘在国之南】鳞笋毛簴【孙曰笋簴所以垂钟磬也横曰笋饰以鳞属植曰簴饰以羸属祝曰周礼梓人为笋簴○笋思尹切亦作簨簴国许切又音巨】庐幕周施开揭磊砢【祝曰説文揭髙举也诗西柄之揭磊砢石纵横貌选金玉磊砢○揭音羯又桀揭二音磊音傀砢鲁可切】兽盾腾挐【孙曰盾以木为之而画龙文相合载之以蔽马祝曰用以蔽身诗龙盾之合挐説文云牵引也楚辞殽乱兮纷拏○盾顺允切拏女加切】圆坛帖妥【韩曰礼圆丘象天圆丘即圆坛也补注贺循上郊坛制度曰汉旧仪南郊圆坛八陛于宫南七里】天兵四罗【韩曰长杨赋天兵四临幽都先如注称天者重其威也】旗常妸娜【孙曰周礼交龙为旗日月为常补注妸娜美貎曹植曰华容妸娜○上哥可切下即可切旗一作旂】驾龙十二【孙曰周礼马八尺以上为龙天子之驾马十有二闲】鱼鱼雅雅【韩曰雅雅字见晋史刘惔传洛中雅雅有三嘏鱼鱼字未详要亦车驾整肃之意】宵升于丘【韩曰圆丘也】奠璧献斝【孙曰奠荐也斝玉爵也礼记夏后氏以醆商以斝周以爵】众乐惊作轰豗融冶【祝曰轰羣车声选轰轰阗阗豗相击也选磊匌匌而相豗孙曰融冶乐声○轰呼宏切豗音灰】柴焰嘘呵【韩曰柴燔柴嘘呵火气】髙灵下堕【孙曰髙灵谓天神之有灵者】羣星从坐【从才用切】错落侈哆【错落纵横分布貎韩曰西都赋隋侯明月错落其间祝曰説文哆张口也诗哆兮侈兮注大貌○哆丁可切又昌者切】日君月妃【韩曰礼记君之与后犹日之与月补注前汉李寻传日者众阳之宗辉光所烛万物同晷人君之表也唐杨烱浑天仪赋月也者羣隂之纪上天之使异姓之王侯妃之事】焕赫婐防【祝曰婐防身弱好貌乐府珠佩婐防戯金阙孙曰焕赫谓日君婐防谓月妃○婐乌果切防赵本五果切】渎蒙鸿【孙曰渎四渎之神蒙鸿广大貎祝曰选蒙鸿沆茫上莫孔切下胡孔切】岳祗嶪峩【孙曰岳祗四岳之神嶪峩山髙貎祝曰后汉増槃嶪峩○嶪音业峩音我】饫羶燎芗【孙曰饫厌也羶羊臭燎焚也芗谷气祝曰礼既奠然后萧合羶芗○一作饫沃羶芗芗又一作香】产祥降嘏【孙曰嘏福也诗天锡公纯嘏】鳯凰应奏舒翼自拊【孙曰书萧韶九成鳯凰来仪应奏应乐章而至也舒展也拊击也蔡曰帝王世纪帝喾击磬鳯凰舒翼而舞】赤鳞黄龙【孙曰赤鳞黄龙皆王者之瑞汉宣帝时黄龙见广汉郡因是改元黄龙是也】逶陀结紏【孙曰逶陀结紏容与之貌○逶于为切陀徒河切逶一作委又一作頽陀与迤通用】卿士庶人黄童白叟踊跃叹呀【呀张口貌祝曰选含利呀呀虚加切又音牙】失喜噎呕【噎呕食窒而吐也祝曰噎食塞也诗中心如噎呕吐也左氏吾伏弢呕血噎一结切呕乌后切】乾清坤夷境落褰举帝车廻来日正当午幸丹鳯门大赦天下【孙曰南郊礼毕是日幸丹鳯门大赦天下】涤濯刬磢【韩曰刬削也平也诗勿刬勿败磢瓦石洗物祝曰选飞涝相磢○刬楚简切磢初两切又此两切刬一作刺磢一作摤】磨灭瑕垢【磨涤也】续功臣嗣防贤任耇【补注耇谓老成旧德之人书曰今冲子嗣则无遗寿耇】孩养无告仁滂施厚【孙曰大赦赐文武官勲爵文宣公二王后三恪公主诸王一子官髙栗帛羊酒加版授施字从去声】皇帝神圣通达先古【一作今古一作通今达古】听聪视明【补注书视逺惟明听德惟聪○一作视听聪明】一似尧禹【洪曰盖取礼记一似重有忧者鲁直云退之文老杜诗无一字无来处后人读书少故谓韩杜自作此语耳】生知法式动得理所天锡皇帝为天下主并包畜养无异细钜【异别异】亿载万年【孙曰十万为亿】敢有违者皇帝俭勤盥濯陶瓦【孙曰盥濯以陶瓦之噐言其俭也韩曰礼记噐用陶匏】斥遣浮华好此绨纻【补注绨厚缯也汉文帝身衣弋绨纻布也○绨音题】敕戒四方侈则有咎天锡皇帝多麦与黍无召水旱耗于雀防【耗于一作无耗】亿载万年有富无窭【韩曰诗终窭且贫窭亦贫也羣羽切○一作富有贫窭】皇帝正直别白善否擅命而狂既翦既去【去除也祝曰周礼去其滛怠与其竒衺之民丘吕切】尽逐羣奸靡有遗侣【注已见上】天锡皇帝厐臣硕辅博问遐观以置左右【补注啇书置诸左右赵云作左右非上已有左右字】亿载万年无敢余侮【余一作有】皇帝大孝慈祥悌友怡怡愉愉奉太皇后【孙曰宪宗母昭宪皇太后王氏】浃于族亲濡及九有天锡皇帝与天齐夀登兹太平无怠永久亿载万年为父为母博士臣愈职是训诂【孙曰职主也尔雅有释诂释训释诂者释古今之异辞释训者辨物之形貎训诂即歌诗也】作为歌诗以配吉甫【韩曰诗之嵩髙烝民韩奕江汉皆尹吉甫美宣王作公今为此诗亦以吉甫自比也】
　　琴操十首【并序】
　　【韩曰按琴操十有二公取其十如下所作是也惟水仙懐陵操乃伯牙所作公削之为之词者十事各注于下唐子西云琴操非古诗非骚词惟退之为得体退之琴操柳子厚不能作也孙曰风俗通云凡琴曲忧愁而作命之曰操操者言困阨穷廹犹不失其操也】
　　将归操孔子之赵闻杀窦鸣犊作
　　【孙曰史记孔子将西见赵简子至河闻窦鸣犊舜华之死临河叹曰美哉水洋洋乎丘之不济此命也夫子贡曰敢问何谓也孔子曰窦鸣犊舜华国之贤大夫也简子未得志之时须此两人而后从政丘闻之也刳胎杀夭则麒麟不至竭泽而渔则蛟龙不游何则君子讳伤其类也鸟兽之于不义尚知避之而况丘乎乃还孔丛子曰孔子既还乃为操曰翺翔子卫复我旧居从吾所好其乐只且蔡曰按窦鸣犊孔丛子作鸣犊窦犫战国防作鸣犊铎犫新序作犊犫铎鸣或又作鸣铎窦犫诸説不同未知孰是】
　　狄之水兮【唐曰狄水名古琴操云狄水深兮风扬波船楫颠倒更相加归来归来胡为斯○一本作狄水深兮一作秋之水兮作秋恐误】其色幽幽我将济兮不得其由渉其浅兮石囓我足【祝曰囓噬也礼记母囓骨五结切】乗其深兮龙入我舟我济而悔兮将安归尤归乎归乎无与石鬭兮无应龙求
　　猗兰操孔子伤不逄时作
　　【韩曰猗兰操者孔子所作也孔子厯聘诸侯莫能用自卫反鲁隐谷之中见香兰独茂喟然叹曰夫兰为王者香今乃独茂与众草为伍乃止车援琴鼓之自伤不逄时托辞于香兰云见古琴操孙曰古琴操云习习谷风以隂以雨之子于归逺送于野何彼苍天不得其所逍遥九州无有定处世人闇蔽不知贤者年纪逝迈一身将老】
　　兰之猗猗【孙曰猗猗兰盛貌蔡曰班固西都赋兰茝发色晔晔猗猗】扬扬其香【孙曰扬扬香之逺闻也】不采而佩【韩曰左传兰有国香人服媚之楚词纫秋兰以为佩佩言以之而为服饰也】于兰何伤【补注文子曰兰芷不为莫服而不芳君子行道不为莫知而止此公所谓不采而佩何伤于兰之意也】今天之旋其曷为然我行四方以日以年雪霜贸贸【韩曰贸交易也祝曰礼记贸贸然来孙曰繁多貎贸音茂】荠麦之茂【孙曰麦秋生夏死荠冬生中夏死韩曰西京杂记曰建亥之月隂气之极荠麦始生由阳升也】子如不伤我不尔觏【孙曰言我如荠麦之茂当雪霜之时不改其操子如见伤而用我可也子如不伤我无自贬以见子之义觏见也】荠麦之茂荠麦之有【孙曰能傲雪霜荠麦之固有】君子之伤君子之守【补注君子居可伤之时而不易其所守亦犹荠麦之有也】
　　山操孔子以季桓子受齐女乐諌不从望山而作
　　【山鲁山也诗奄有防在泰山博县孙曰鲁定公十四年齐选国中女子八十人以遗鲁季桓子受之樊曰史记季氏受齐乐三日不听政郊又不致燔爼于大夫孔子时为大司冦遂行宿于屯而师已送曰夫子则非罪孔子曰吾歌可夫歌曰彼妇之口可以出走彼妇之谒可以死败盖优哉防哉维以卒岁师已反季子曰孔子亦何言师已以实告季子喟然叹曰夫子罪我以羣婢也韩曰古琴操云予欲望鲁兮山蔽之手无斧柯奈山何孔子退而望鲁鲁有山蔽之譬季氏于山托势位于斧柯言季氏之専政犹山之蔽鲁也】
　　之气兮不能云雨【补注春秋元命苞曰山者气之包含所含精藏云故触石布山言山不能然也○一作为雨】之枿兮【祝曰枿伐木之余前汉三枿之起李廵曰槁木之余○枿牙各切亦作孽】不中梁柱【中丁仲切】之大兮秪以奄鲁【奄谓覆也】知将隳兮【祝曰隳毁也老子或载或隳补注将隳盖取左氏仲尼将隳三都○隳许规切】哀莫余伍【孙曰言鲁将隳壊哀而怜之者莫余若也】周公有兮嗟归余辅【洪曰盖言周公如有神其使余归辅其君也旧本皆同今本云周公有思兮嗟余归辅恐非】
　　越裳操周公作
　　【集注越裳在交趾国之南孙曰韩诗外传曰周成王之时越裳氏重九铎而至献白雉于周公曰吾受命国之黄髪言曰久矣天不迅雷疾雨也海不波溢三年于兹矣意者中国有圣人乎曷往朝之于是乃来韩本注引后汉南蛮志事同而文少异古琴操曰于戯嗟嗟非旦之力乃文王之德】
　　雨之施物以孳【补注孳谓孳萌施疾利切孳子思切】我何意于彼为【彼为周也】自周之先其艰其勤以有疆宇私我后人【孙曰私犹遗也】我祖在上四方在下厥临孔威【孔甚也】敢戯以侮孰荒于门孰治于田四海既均【海一作方】越裳是臣【孙曰言岂有荒于门而能治于田者乎故必四海既均而后越裳是臣也】
　　拘幽操文王羑里作
　　【羑里在河内荡隂县亦作牖里祝曰纣拘文王处庄子曰文王居羑里孙曰史记周文王笃仁敬老礼下贤者崇侯虎譛之于纣曰将不利于帝纣囚文王于羑里琴録曰文王见拘羑里忧愁无聊援琴而鼓之号曰幽拘操词曰殷道溷溷浸浊烦兮朱紫相合不别分兮迷乱声色信谗言兮炎炎之虐使我愆兮幽闭牢穽由其言兮遘我四人忧动勤兮羑音酉】
　　目揜揜兮【揜覆也音掩】其凝其盲【蔡曰盲眉耕切目无童子】耳肃肃兮听不闻声朝不日出兮夜不见月与星有知无知兮为死为生【孙曰皆言幽囚之际耳目无所闻见不知为死为生也】呜呼【蔡曰呜呼上如字下荒胡切叹辞也字或作乌虖或作于虖又作于戯音义皆同】臣罪当诛兮天王圣明【补注伊川曰退之作琴操有曰臣罪当诛兮天王圣明道文王意中事前后之人道不到此徐仲车言退之拘幽操谓文王囚羑里作乃云臣罪当诛兮天王圣明可谓知文王之用心矣凯风七子之母犹不能安其室而云母氏圣善我无令人重自责也】
　　岐山操周公为太王作
　　【祝曰岐山在岐州今有岐山县诗居岐之阳太王古公亶父也樊曰孟子太王居豳狄人侵之事之以皮币不得免焉云云乃属其耆老而告之曰狄人之所欲者吾土地也我将去之去豳逾梁山邑子岐山之下居焉此岐山操而曰周公为太王作思乃祖也】
　　我家于豳自我先公【蔡曰豳悲巾切地名公谓庆节也史记周本纪后稷卒子不窋立夏后政衰去稷不务以失其官而犇戎狄之间不窋卒子鞠立卒子公刘立虽在戎狄之间复修后稷之业民頼其庆懐之而归卒子庆节立国于豳郑诗谱云豳者公刘所徙戎狄之地名今属扶风栒邑孔颖达云汉地理志右扶风栒邑县有豳乡诗公刘所邑是汉时属扶风栒邑杜预云豳在新平漆县东北今邠州是也邠与豳同一作我豳于家】伊我承绪敢有不同今狄之人将土我疆民为我战谁使死伤彼歧有岨【岨石山载土祝曰楚词髙丘之岨岨七余切孙曰合作阻谓险阻也】我徃独处人莫余追【一作莫尔余追】无思我悲【蔡曰按诗言我者皆追指古亶父即太王也周本纪庆节卒八世至古公亶父立复修后稷公刘之业积德行义国人戴之薰育戎狄攻之欲得地与民民皆怒欲战古公曰今戎狄所为攻战以吾地与民民之在我与其在彼何异民欲以我故战子不忍为乃去豳止于岐下豳人复归之于是古公乃贬戎狄之俗营筑而邑居之民皆歌颂其德焉】
　　履霜操尹吉甫子无罪为后母譛而见逐自伤作
　　【樊曰履霜操者尹吉甫之子伯竒所作也吉甫听其后妻之言逐之伯竒编水荷而衣采楟花而食清朝履霜而自伤无罪见放逐乃援琴而鼓之见乐府古题解孙曰其词曰朝履霜兮采晨寒考不明其心兮信谗言孤恩别离兮摧肺肝何辜皇天兮遭斯愆痛殁不同兮恩有徧谁流顾兮知此寃曲终投河而死补注家语曰曾参遣妻告其子曰髙宗以后妻杀孝已尹吉甫以后妻杀伯竒伯竒尹吉甫之子事后母至孝而后母譛之伯竒乃亡走山林説苑王国子竒事与此正同必有一误】
　　父兮儿寒母兮儿饥儿罪当笞【蔡曰前汉车千秋传子弄父兵法罪当笞】逐儿何为儿在中野【蔡曰野恊音墅郊外也】以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿宁不悲【蔡曰尹伯竒吉甫之长子也吉甫继室生子曰伯封欲立之乃绐吉甫曰伯竒好妾若不信君登楼观之乃育蜂领中顾伯竒曰蜂螫我为我掇之吉甫望见以妻之言为然乃放伯竒伯竒清朝履霜践车自伤无罪见逐父子离别于是援琴而歌】雉朝飞操牧犊子七十无妻见雉双飞感之而作
　　【樊曰呉兢乐府古题解云旧説齐宣王时木犊子所作也木犊子年七十无妻出薪于野见雉雌雄相随意动心怨乃仰天叹曰圣王在上恩及草木鸟兽而我独不获因援琴而歌以自伤其声中絶魏武帝宫人有卢女者隂叔之妹七歳入汉宫学鼓琴能传此曲若梁简文帝晨光照妾机但咏雉而已孙曰崔豹古今注牧犊子齐宣王时人五十无妻出薪于野见雉雌雄相逐而飞乃作词曰雉朝飞兮鸣相和雌雄羣游于山阿我独何命兮未有家时将暮兮可奈何嗟嗟暮兮可奈何】
　　雉之飞于朝日羣雌孤雄意气横出【严曰横下孟切一无气字】当东而西当啄而飞随飞随啄羣雌粥粥【集注粥粥雉鸣声又退惧貎记曰粥粥若无能之六切或谓粥当作□音祝説文呼鸡重言之杜诗谁话□鸡翁】嗟我虽人曾不如彼雉鸡生身七十年无一妾与妃
　　别鹄操商陵穆子娶妻五年无子父母欲其改娶其妻闻之中夜悲啸穆子感之而作
　　【韩曰旧説商陵穆子所作也见呉兢古题解孙曰崔豹古今注曰商陵穆子娶妻五年无子父兄欲其改娶妻闻之中夜起倚户而悲啸穆子闻之怆然而悲乃援琴而歌为别鹤操亦曰别鹄操词曰将乖比翼隔天端山川悠逺路漫漫揽衾不寐食忘飱后遂为夫妻○鹄胡督切一本题云别鹤操】
　　雄鹄衔枝来雌鹄啄泥归巢成不生子大义当乖离江汉水之大鹄身乌之防更无相逄日安可相随飞【安一作且】
　　残形操曾子梦见一狸不见其首作
　　【孙曰残形操事出琴録其详未闻曽子一作鲁子】
　　有兽维猩兮我梦得之其身孔明兮【孔甚也】而头不知【蔡曰按大周正乐记曾子鼓琴崔子立户外而听之曲终入曰善哉鼓琴乎身已成矣而惜未得其首也曾子曰吾画卧梦见一狸但见其身不见其头起而为之弦歌也】吉凶何为兮觉坐而思巫咸上天兮【韩曰离骚巫咸将夕降兮懐椒糈而要之注巫咸古神巫也当商中宗时降下张衡思赋抨巫咸使占梦】识者其谁
　　南山诗
　　【樊曰按长安志终南山在万年县南五十里东自蓝田县界石鳖谷以谷水与长安县为界东西四十里禹贡曰终南惇物孔注终南山名诗曰终南何有毛注周之名山左传曰荆山中南九州之险也杜注终南在始平武功县南汉书太一山又为终南山五经要义曰太一一名终南山在扶风武功县则终南太一不得为一山盖终南南山之总名太一其山之别号尔闗中记终南山一名中南山言在天之中居都之南也又曰终南太一左右三十里内名福地东方朔曰终南山天下之大阻也其山多玉石金银铜铁豫章檀柘异物之类不可胜原此百工取给万姓所仰足也志所纪终南尽矣公所赋即此凡百有二韵元和初自江陵法曹召为国子博士作洪曰此诗似上林子虚赋才力小者不可到也补注潜溪诗眼云孙莘老尝谓老杜北征胜退之南山诗王平甫以谓南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定】
　　吾闻京城南【孙曰长安城南】兹维羣山囿【孙曰囿园圃言羣山聚此】东西两际海【蔡曰福地记终南山东接骊山太华西连太白陇山北去长安八十里南入楚塞连属东西数百里】巨细难悉究山经及地志【蔡曰谓山海经地理志也】茫昧非受授团辞试提挈挂一念万漏【孙曰团集也山经地志既茫昧不详欲团集其辞而试挈提之又恐挂一漏万也】欲休谅不能粗叙所经觏【补注觏见也诗亦既觏止言姑叙其经行觏见者尔○粗徂古切畧也】常升崇丘望【孙曰崇丘髙山】戢戢见相凑【孙曰登髙山以望众小山见其戢戢相辐凑也】晴明出棱角【补注公秋懐诗云南山见髙棱○棱鲁登切】缕脉碎分绣【孙曰缕丝脉脉也言众山之状相错如绣】蒸岚相澒洞【孙曰蒸出为岚岚山气澒洞相浑合之状补注韩曰杜诗风尘相澒洞淮南子曰未有天地之时鸿蒙澒洞莫知其门○澒胡孔切鲁直作鸿】表里忽通透无风自飘簸【祝曰簸扬米也诗不可以簸扬簸音播又音跛】融液煦柔茂横云时平凝防防露数岫【樊曰説文岫山穴也】天宇浮脩眉【孙曰言逺山横如脩眉也韩曰选洛神赋脩眉聨娟注脩长也西京杂记文君佼好眉色如望逺山补注赵飞燕外传云合德为薄眉号逺山黛合德飞燕妹名○宇一作空】浓緑画新就孤撑有巉絶【祝曰巉峻貎絶岩险也杜诗巉絶华岳赤补注南史刘孝标广絶交论太行孟门岂云巉絶○巉仕槛仕衫二切】海浴褰鹏噣【噣喙也祝曰鸟口也史记中行人靣鸟噣音昼补注已上总叙南山大概】春阳潜沮洳【祝曰沮洳防湿地诗彼汾沮洳孙曰沮洳犹言润泽也○沮子鱼切洳音如又一音皆去声】濯濯深吐秀【一作吐深秀】岩峦虽嵂崒【嵂崒山峻也祝曰史记隆崇嵂崒韩曰杜诗髙岳前嵂崒○嵂音律崒昨没切又慈防切】輭弱类含酎【祝曰后汉安车輭轮輭柔也礼记天子饮酎用礼乐注酎之言醇也谓重酿之酒也輭与软同而兖切酎音宙】夏炎百木盛防郁增埋覆【孙曰言草木茂盛埋覆众山也】神灵日歊歔【祝曰歊热气説文歊歊气出貌歔欷也老子或歔或吹孙曰言山谷鸣吼如神灵也○歊居骄切歔休居切】云气争结构【韩曰选左太冲招隐诗嵒穴无结构】秋霜喜刻轹【祝曰轹车所践也周礼大驭犯軷注既祭之以车轹之吕氏春秋云陵轹诸侯音厯○一作铄非是】磔卓立癯痩【磔裂也祝曰开也张也尔雅祭风曰磔注磔□以止风礼记大难旁磔癯瘠也选癯瘠改貎孙曰言草木皆落山卓然独立也○磔陟格切癯音劬】参差相叠重刚耿陵宇宙冬行虽幽墨【俗本作黒】冰雪工琢镂新防照危峩【祝曰防日光也选隆暑方赫防○防音希】亿丈恒髙袤【袤广也祝曰长也东西曰广南北曰袤前汉延袤百丈莫切恒一作亘】明昬无停态顷刻异状【补注已上叙四时变态】西南雄太白【孙曰太白山名在鳯翔郿县韩曰在武功县谚所谓武功太白去天三百是也补注柳子厚云雍州西南界于梁其山太白其地多寒】突起莫间簉【祝曰簉倅也齐也杂也左氏僖子使助防氏之簉注簉副倅也补注嵇康曰承间簉之○簉初救切】藩都配德运【孙曰言太白山为帝都藩垣唐土德太白在西南坤位故云配德运】分宅占丁戊【孙曰丁戊亦谓西南】逍遥越地位【逍遥谷名地亦作坤】诋讦陷干窦【祝曰诋呵也史记舞文巧诋窦穴也孙曰言太白非特占西南坤位而已又侵及西北干位故云陷干窦也○诋音邸】空虚寒兢兢风气较搜潄朱维方晓日隂霰纵腾糅【祝曰霰雨雪杂也诗先集维霰糅即谓杂糅仪礼无物则以白羽与朱羽揉○霰先见切糅女救切】昆明大池北【孙曰昆明池在长安西南周回四十里汉武元符二年作以习水战】去觌偶晴昼緜聨穷俯视倒侧困清沤【祝曰沤久渍也诗可以沤麻○沤乌切】防澜动水靣踊跃躁猱狖【祝曰猱猴属诗无教猱升木狖防属善旋一云兽名似猿楚词猿狖杂处兮虎豹嘷○猱奴刀切狖音柚躁一作蹂】惊呼惜破碎仰喜呀不仆【祝曰説文仆倒也尔雅疐仆也注顿踬倒仆音敷救切又匹切补注以上言南山方隅连亘之所】前寻经杜墅【孙曰杜墅即杜陵也本周之杜伯国在长安万年县东南韩曰旧史宪宗纪宰相杜佑与同列宴于樊川别墅即此也祝曰墅田庐也晋史围棊赌别墅○墅神与切一本作社墅非】坌蔽毕原陋【祝曰坌尘也后汉益气坌涌孙曰毕原周文武塟处在今咸阳县西北或曰文王子封于毕此其地也○坌唐曰蒲闷切】﨑岖上轩昻【﨑音祈岖音区】始得观览富行行将遂穷【补注谢惠连诗行行道转逺又古诗行行重行行二字上夏良切下户庚切或谓皆如字】岭陆烦互走【祝曰走疾趍也孟子兽之走圹也音奏】勃然思坼裂【坼丑格切】拥掩难恕宥巨灵与夸娥【孙曰郭緑生述征记曰华山对河东首阳山黄河流于二山之间古语云此本一山当河河水过之而曲行河神巨灵以手擘开其上以足蹈离其下中分为两以通河流今睹手迹于华岳上而脚迹在首阳山下韩曰西京赋巨灵赑屃髙掌逺蹠樊曰列子北山愚公欲平太行王屋二山帝感其诚命夸娥氏二子负二山一厝朔东一厝雍南自此冀之南汉之东无陇断焉○夸苦切】逺贾期必售【祝曰售卖物出手诗贾用不售○贾音古售承呪切】还疑造物意固防蓄精祐力虽能排斡【祝曰斡转也楚辞斡维焉系○斡乌括切又音管】雷电怯呵诟【祝曰诟怒也耻也骂也礼记以儒相诟病诟呼漏切】攀縁脱手足【注并见上】蹭蹬抵积甃【祝曰蹭蹬失道也选蹭蹬穷波注失势貌○蹭七邓切蹬音邓】茫如试矫首【补注茫如即茫然也】堛塞生怐愗【祝曰堛土块尔雅云块堛也塞填塞怐愗愚也楚词宋玉九辨云直怐瞀而自若孙曰怐愗愁怨貌防茂二音樊曰按集韵通作□雾鄙吝心不明也】威容丧萧爽近新迷逺旧拘官计日月欲进不可又因縁窥其湫【祝曰前汉湫渊祠朝那梁镇曰湫者龙之所居韩曰南山有炭谷湫公下有题炭谷湫祠诗即谓此湫也○湫音秋】凝湛闭隂嘼【洪曰嘼畜产也公秋懐诗云其下澄湫水有蛟寒可罾即此也孙曰礼运龙以为嘼谓湫中蛟也○嘼音嗅亦作畜又一作兽樊曰作兽者非是】鱼虾可俯掇【丁括切】神物安敢防林柯有脱叶欲堕鸟惊救【樊曰其湫如镜面叶落恐其汚即鸟衔去盖其神物之灵如此公题炭谷湫祠堂所谓鱼鼈防拥防者此也】争衘弯环飞投弃急哺鷇【韩曰鸟生须哺曰鷇自食曰雏祝曰尔雅生哺鷇生噣雏○鷇音防】旋归道廻睨【祝曰睨视也礼记睨而视之音诣】逺枿壮复奏【逺一作达】吁嗟信竒怪峙质能化贸【祝曰贸易也音茂】前年遭谴谪【孙曰谓贞元十九年十二月自监察御史谪连州阳山令】探厯得邂逅【补注诗曰邂逅相遇韩曰此言其出为阳山过蓝田县所经见也】初从蓝田入【补注蓝田县名今在雍州有闗】顾眄劳颈脰【补注脰项也公羊传云絶其脰○脰音豆】时天晦大雪【唐曰公两谪南方皆由蓝闗又皆遇氷雪其谪阳山以十二月江陵途中寄三学士诗云啇山冬季月氷冻絶行辀其谪潮州虽以正月然亦遇雪蓝田驿诗云雪拥蓝闗马不前是也】泪目苦蒙瞀【祝曰瞀目不明庄子予适有瞀病注风冐乱○瞀音茂】峻涂拖长冰直上若悬溜褰衣歩推马【推他囬切】颠蹶退且复【祝曰颠仰倒也蹶失脚也庄子为颠为蹶注颠倒蹶败复返也又也礼记言偃复问○颠音都年切蹶音厥复扶富切】苍黄忘遐睎【祝曰睎视也扬子如不欲睎则已孙曰遐睎逺望忘遐睎言不能逺望也○睎音希】所瞩才左右【祝曰瞩亦视也选西瞩兴游叹○瞩音烛】杉篁咤蒲苏【祝曰咤喷也礼记无咤食陟驾切】杲耀攅介胄【祝曰攅聚也楚词匍匐兮丛攅音防】专心忆平道脱险逾避臭【补注吕氏春秋曰人有大臭者其亲戚兄弟皆无能与居者】昨来逄清霁宿愿忻所副【所一作始】峥嵘跻冢顶【峥嵘山峻也冯衍曰观壶日之峥嵘祝曰楚词下峥嵘而无地峥助耕切嵘音宏】倐闪杂鼯鼬【鼯鼬虫似防者祝曰尔雅云鼯鼬夷由注谓之飞生又曰鼬防注鼬似鼯赤黄色大尾啖防○鼯音吾鼬音又】前低划开濶【祝曰锥刀曰划前汉划崇墉音画又忽麦切】澜漫推众皱【澜蜀本皆作烂皱韩本作石蟇也○平遘切】或连若相从或蹙若相闘或妥若弭伏【祝曰妥安也诗以妥以宥注安坐也吐火切】或竦若惊雊或散若瓦解【韩曰前汉匈奴传其困败瓦解云散矣○解胡卖切】或赴若辐凑【韩曰选辐奏同奔言如车辐之辏车毂也辐一作轮】或翩若船游或决若马骤或背若相恶或向若相佑或乱若抽笋或嵲若炷灸【祝曰嵲山小而不安貌选巇屹嵲灸灼也○嵲五结切灸音疚】或错若绘画或缭若篆籀【祝曰缭绕也楚词佩缤纷以缭转韩曰史籀周宣王时太史名造大篆以故有籀文选云篆籀之则○缭音力少切籀音宙】或罗若星离【补注选鲍明逺舞鹤赋忽星离而云罢】或蓊若云逗【祝曰蓊郁也选纳归云之郁蓊逗遛止也前汉廷尉王恢逗遛当斩蓊乌孔切逗音豆】或浮若波涛或碎若锄耨或如贲育伦【韩曰夏育孟奔秦之勇力者祝曰杨子曰或曰贲育注夏育孟奔皆卫人○贲音奔】暏胜勇前购【孙曰购以财而求也】先强势已出后钝嗔防譳【防譳不能言也祝曰玉篇防譳诂誽也詀誽言不正也上音闘下音耨】或如帝王尊丛集朝贱防虽亲不防狎虽逺不悖谬【补注晁説之语録云韩文公诗号状軆谓铺叙而无含蓄也若虽亲不□狎虽逺不悖谬该于理多矣】或如临食案肴核分饤饾【祝曰诗殽核维旅注殽豆实也核加笾也饾玉篇云贮食也○肴何交切核音翮饤力定切饾字音豆】又如游九原【孙曰礼记赵文子与叔誉观乎九原九原晋卿大夫塟处】坟墓包椁柩或累若盆甖或揭若登豆【孙曰尔雅木豆谓之豆瓦豆谓之登揭音讦又桀朅二音登豆一本作防梪】或覆若曝鳖或頺若寝兽【頺一作顽寝一作偃】或蜿若藏龙【祝曰蟠蜿龙貌楚词驾八龙之碗婉又曰龙屈兮蜿蟤○蜿一丸切】或翼若抟鹫【祝曰鹫鸟名山海经云景山多鹫黒色多力补注陆机云鵙鸠目上骨露幽人谓之鹫○鹫音就】或齐若友朋或差若先后【洪曰友朋一作随迎盖不知先后之义妄改之耳前汉志云见神于先后宛若注云兄弟妻闗中呼为先后祝曰方言先后犹娣姒补注先后导从也诗予曰有先后○先苏见切后音】或迸若流落或顾若宿留【祝曰宿留有所须待也史记宿留之数日无所见又武帝宿留海上○宿音秀留音霤】或戾若仇雠或密若婚媾【蔡曰左传隠十年如旧昏媾注妇之父曰昏重昏曰媾】或俨若峩冠或飜若舞袖或屹若战阵【祝曰屹山貎选屹山峙以纡郁鱼乙切】或围若搜狩【孙曰搜狩猎名尔雅春猎为搜夏为苖秋为狝冬为狩搜疎鸠切】或靡然东注【补注隋地理志曰大河之流波澜东注】或偃然北首【祝曰首向也楚词登昆仑而北首音狩】或如火熺烟【熺炽也祝曰选耀荜屋而熺洞房音僖孙曰与熹同一本作熖烟】或若气饙馏【祝曰饙馏蒸饭尔雅饙馏稔也注饭为饙饙熟为馏上音分又扶文切下音溜】或行而不辍或遗而不収【祝曰収获也易井収勿幕音狩】或斜而不倚或防而不彀【补注彀张弓也】或赤若秃鬝【祝曰鬝説文云鬓秃也孙曰头疮○鬝容八切又丘闲切】或熏若柴槱【祝曰槱积火以燎诗薪之槱之○槱余救切】或如拆兆【孙曰鑚之象谓之兆】或如卦分繇【韩曰繇占辞左传姜氏问繇音宙】或前横若剥【蔡曰易剥坤下艮上彖曰剥剥也】或后断若姤【蔡曰姤巽下干上彖曰姤遇也】延延离又属【孙曰属续也之欲切】夬夬叛还遘【遘遇也】喁喁鱼闯萍【祝曰喁喁鱼口也呉越春秋云天下喁喁闯马出门貎公羊开之则闯然注出头貎○喁音颙闯丑禁切】落落月经宿【祝曰宿列星也庄子日月星宿音秀】訚訚树墙垣巘巘架库廐【祝曰巘山形如甑诗陟则在巘鱼偃切】参参削劔防【祝曰参参不齐貌诗参差荇莱○参楚簮切】焕焕衘莹琇【祝曰诗充耳琇莹注美石也○莹音营琇音秀】敷敷花披蕚闟闟屋摧霤【祝曰霤屋檐也又屋水流也礼记其祀中霤○闟音翕霤力救切】悠悠舒而安兀兀狂以狃【祝曰狃习也前汉奸有所隐则狃而寖广女救切】超超出犹奔蠢蠢骇不懋【补注已上并叙其经厯所见之状】大哉立天地经纪肖营腠【孙曰肖象也谓象营卫腠理腠音辏】厥初孰开张僶俛谁劝侑【祝曰僶俛犹俯仰也侑劝食周礼以乐侑食僶武尽切侑音宥僶俛一作俛仰】创兹朴而巧勠力忍劳疚得非施斧斤无乃假诅呪鸿荒竟无传功大莫酬僦【祝曰僦赁也前汉或不偿其僦费即就切莫一作岂】尝闻于祠官【蔡曰史记髙祖纪二年令祠官祀天地四方上帝山川以时祠之封禅书髙祖令长安置祠祝而南山巫祠南山秦中】芬苾降歆齅【祝曰芬苾馨香气也诗苾苾芬芬又苾芬孝祀孙曰歆齅谓神享之也苾蒲必切齅许救切与嗅同】斐然作歌诗惟用賛报酭【孙曰言作歌诗以賛助报酭之曲酭亦报也音又韩曰是诗凡百有二韵始总叙四时之变次叙南山连亘之所止其末则叙其经厯之所见焉】
　　谢自然诗
　　【集注曰果州谢真人上升在州城西门外金泉山贞元十一年十一月十二日白昼轻举州人尽见时郡守李坚以状闻且为之传上赐诏褒谕有曰所部之中灵仙表异元风益振至道弥彰今此郡石刻在焉公生平力主吾道斥佛老排异端故其诗意有所不取】
　　果州南充县寒女谢自然【孙曰寒女贫女也韩曰选郭泰机荅傅咸诗寒女虽巧妙不得秉杼机】童騃无所识【祝曰騃痴也前汉内实騃不晓政事騃语骇切】但闻有神仙轻生学其术乃在金泉山【见题注】繁华荣慕絶父母慈爱捐【捐弃也】凝心感魑魅【补注左传投诸四裔以御魑魅注魑山神兽形魅説文作鬽云老物精也○离抽知切魅明秘切】慌惚难具言【祝曰慌惚髣髴貌礼记以其慌惚以与神明交○慌呼晃切惚呼骨切】一朝坐空室云雾生其间如聆笙竽韵来自冥冥天白日变幽晦萧萧风景寒檐楹气明灭五色光属聨观者徒倾骇踯躅讵敢前【祝曰踯躅不进貌楚词待天明兮立踯躅韩曰鲍昭行路难云吞声踯躅不敢言上直炙切下厨玉切】湏防自轻举飘若风中烟茫茫八纮大【祝曰淮南子九州之外有八夤八夤之外有八纮祝曰列子八纮九野之水注八极也○纮音宏】影响无由縁里胥上其事【补注里胥里吏也】郡守惊且观【补注郡守即李坚也观一作欢】驱车领官吏甿俗争相先入门无所见冠屦同蜕蝉【祝曰蜕去皮也楚词济江海兮蜕蝉韩曰夏侯湛作东方朔画賛曰蝉蜕龙变弃俗登仙音税】皆云神仙事灼灼信可传余闻古夏后象物知神奸山林人可入魍魉莫逄旃【樊曰左传宣公三年楚子问鼎之大小轻重王孙满对曰在德不在鼎昔夏之方有徳也云云铸鼎象物而为之备使民知神奸故民入川泽山林螭魅魍魉莫能逄之此曰莫逄旃旃之也韩曰选西京赋螭魅魍魉莫能逄旃】逶迤不复振【孙曰言此事不复振起也】后世恣欺谩幽明纷杂乱人更相残秦皇虽笃好汉武洪其源【孙曰秦始皇汉武帝皆好神仙使人入海求蓬莱方丈洪大也】自从二主来此祸竟连连【补注庄骈拇篇又溪连连如胶漆纒紏连结也竟一作竞】木石生怪变狐狸骋妖患【祝曰患字义与去声同见楚词屡离忧而逄患音还一作妍】莫能保性命安得更长延人生处万类知识最为贤柰何不自信反欲从物迁【补注书君陈曰惟民生厚因物有迁此言为异物所迁耳】徃者不可悔孤防抱深寃来者犹可诫余言岂虚文人生有常理男女各有伦【蔡曰伦匹也孟子男女居室人之大伦也】寒衣及饥食在纺绩耕耘【韩曰选陶潜诗但愿桑麻成蚕月得纺绩纺一作蚕】下以保子孙上以奉君亲茍异于此道皆为弃其身噫乎彼寒女永托异物羣感伤遂成咏昧者宜书绅【孙曰语子张书诸绅绅大帯也】
　　秋懐诗十一首
　　【樊曰秋懐诗十一首文选诗躰也唐人最重文选学公以六经之文为诸儒唱文选弗论也独于李郱墓志之曰能暗记论语尚书毛诗左氏文选而公诗如自许连城价傍砌看红药眼穿长讶双鱼断之句皆取诸文选故此诗徃徃有其軆韩曰此诗多自感其趍尚不与世合故未章有避语穽触心兵之句断又以霜菊自叹可见一时直道之不容也】
　　窻前两好树众叶光薿薿【祝曰诗黍稷薿薿文选庭前有佳树緑叶发华滋○薿音拟】秋风一披拂防防鸣不已防灯照空牀夜半偏入耳愁忧无端来感叹成坐起天明视顔色与故不相似羲和驱日月【孙曰羲和日月御也主运行日月韩曰当作驱白日广雅云羲和日御也又杜诗云羲和鞭白日蔡曰按张揖广雅日御曰羲和山海经东南海之外甘水之间有羲和之国有女子名曰羲和是生十日常浴日于甘渊郭璞注云盖天地始生主日者也淮南子爰止羲和爰息文螭是谓悬车注云日乗车驾以文龙羲和御之日至此而薄于虞渊羲和至此而廻】疾急不可恃浮生毎多涂【毎一作虽】趋死惟一轨胡为浪自苦得酒且欢喜
　　白露下百草【樊曰宋玉九辩云皇天平分四时兮窃独悲此廪秋白露既下百草兮奄离披此梧楸】萧兰共憔悴【孙曰萧兰二草名以喻君子憔一作凋】青青四墙下已复生满地【孙曰青青众草貎以喻小人补注后山诗墙根霜下草又作一畨新意本于此】寒蝉暂寂寞蟋蟀鸣自恣【韩曰楚词九辩蝉寂寞而无声又云蟋蟀呜此西堂皆宋玉悲秋之词也】运行无穷期禀受气苦异适时各得所松栢不必贵【孙曰言君子不必见贵自叹伤之词也】
　　彼时何卒卒【祝曰卒忽也孟子卒然问曰云云音苍没切蔡曰前汉司马相如传卒卒无湏防之间顔师古曰卒卒促遽之意也】我志何曼曼【祝曰曼长也音万】犀首空好饮【樊曰史记犀首者魏人也名衍姓公孙氏司马彪曰犀首魏官名楚使陈轸使秦过梁见之曰公何好饮也曰无事也】亷颇尚能饭【樊曰亷颇赵将以谗奔魏其后赵王使使者视颇尚可用否颇为之一饭斗米肉十斤被甲上马以示可用使者还报曰亷将军虽老尚善饭】学堂日无事驱马适所愿茫茫出门路欲去聊自叹【一作劝】归还阅书史【一作简书】文字浩千万尘迹竟难寻【难一作谁】贱嗜非贵献【韩曰负日之暄而欲献君食芹之美而欲进御贵贱固有差矣诗意大抵以其所嗜不与时偶也】丈夫意有在女子乃多怨
　　秋气日恻恻秋空日凌凌上无枝上蜩【祝曰蜩大蝉也诗五月鸣蜩音条】下无盘中蝇岂不感时节耳目无所憎清晓巻书坐南山见髙棱其下澄湫水【祝曰即公南山诗因縁窥其湫炭谷湫也】有蛟寒可【祝曰鱼网也庄子钩饵网罟笱之知多音曾】惜哉不得往岂谓吾无能
　　离离挂空悲慼慼抱虚警露啼秋树髙【啼一作滴又一作】虫吊寒夜永敛退就新懦趋营悼前猛归愚识夷涂汲古得脩绠【祝曰绠绳也左氏具绠缶注汲索韩曰荀子短绠不可以汲深井之泉音梗】名浮犹有耻【浮过也韩曰礼记先王耻名之浮于行也】味薄真自幸【韩曰国语厚味腊毒】庶防遗悔尤即此是幽屏【韩曰幽屏隐僻之处祝曰选张衡曰杂挿幽屏屏必郢初○葛立方曰此则陶潜归去来辞觉今是昔非之意似有所悟也】
　　今晨不成起端坐尽日景虫鸣室幽幽月照窻冏冏【韩曰冏冏窻牖明也孙曰秋月明貎孙绰曰冏冏秋月明○冏居永切】丧懐若迷方【韩曰列子秦人逄氏子有迷罔之疾天地四方寒暑无不倒错者若一作苦】浮念剧含梗【古杏切】尘埃慵伺文字浪驰骋尚须勉其顽王事有朝请【樊曰前汉呉王濞使人为秋请孟康日律春日朝秋日请】
　　秋夜不可晨【补注选陆士衡挽歌诗云大暮安可晨晨明也】秋日苦易暗我无汲汲志何以有此憾寒鸡空在栖缺月烦屡瞰【祝曰楚词冯昆仑以瞰雾露注瞰视也○瞰占滥切】有琴具徽【祝曰徽防也前汉髙张急徽韩曰晋陶潜传蓄素琴一张徽不具徽吁韦切】再鼓听愈淡古声久埋灭无由见真滥【滥伪也韩曰礼记古乐和正以广新乐奸声以滥】低心逐时趋苦勉秪能暂有如乗风船一纵不可缆【祝曰缆用以维舟选系缆临江楼音滥】不如觑文字【祝曰觑伺视也説文拘觑未致宻也补注后山诗云早年着眼觑文字盖仿公语觑七虑切】丹鈆事防勘【韩曰选范始兴立太宰碑表人蓄油素家懐鈆笔注鈆粉笔也所以理书也蔡曰王充论衡扬雄采集异国殊语常把三寸弱翰赍油素四尺以问其异语以鈆摘之于椠】岂必求赢余所要石与甔【甔小甖也孙曰扬雄家无甔石之储晏如也祝曰甖也齐东北海岱之间谓之甔列子状若甔甀都滥切韩曰甔通作儋蒯通传守儋石之禄者阙卿相之位补注魏书华歆清贫家无儋石之储南史桓闻刘毅起兵曰毅家无儋石之储】巻巻落地叶随风走前轩鸣声若有意颠倒相追奔空堂黄昏暮我坐黙不言童子自外至吹灯当我前问我我不应馈我我不餐退坐西壁下读诗尽数编【诗一作书编一作篇】作者非今士相去时已千其言有感触使我复凄酸顾谓汝童子置书且安眠丈夫属有念事业无穷年霜风侵梧桐众叶着树干空阶一片下琤若摧琅玕【祝曰逸论语云琤玉声也楚耕士耕二切】谓是夜气灭【韩曰陵阳子明经冬饮沆瀣者北方夜半气也】望舒霣其圑【孙曰淮南子月御曰望舒韩曰离骚前望舒使先驱霣坠也公羊夜中星霣如雨补注张载曰望舒四五团闻叶声琤然误谓望舒之霣其团也○霣于敏切】青冥无依倚飞辙危难安惊起出户视倚楹久汍澜【韩曰选欧阳坚石诗挥笔涕汍澜注涕流貌也○汍音丸澜音阑】忧愁费晷景日月如跳丸【祝曰跳跃也庄子东西跳梁韩曰杜牧之诗日月两跳丸取此意也】迷复不计逺【孙曰易不逺复无祗悔又曰迷复防有灾眚言迷而能复不计逺近也】为君驻尘鞍
　　暮暗来客去羣嚣各収声【孙曰羣嚣羣动也】悠悠偃宵寂斖斖抱秋明【祝曰斖斖进也美也前汉儿生斖斖音尾】世累忽进虑外忧遂侵诚彊懐张不满弱念缺易盈【易一作已】诘屈避语穽冥茫触心兵败虞千金弃【蔡曰庄子林回弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者廹穷祸患害相弃也以天属者廹穷祸患害相収也】得比寸草荣知耻足为勇【蔡曰礼记中庸篇知耻近乎勇】晏然谁汝令
　　鲜鲜霜中菊既晚何用好扬扬弄芳蝶【扬扬一作阳阳】尔生还不早【补注东坡诗云勿讶昌黎公恨尔生不早谓此语也】运穷两值遇婉娈死相保【祝曰诗婉兮娈兮注婉少貌娈好貌上音宛下力兖切】西风蛰龙蛇【韩曰易龙蛇之蛰以存身也】众木日凋槁由来命分尔泯灭岂足道【葛立方曰此则似有不遇时之叹也】
　　赴江陵途中寄赠王二十补阙李十一拾遗李二十六员外三学士
　　【集注王二十补阙名涯字广津李十一拾遗名建字杓直李二十六员外名程字表臣见传及讳行録此诗公自阳山令徙掾江陵而作】
　　孤臣昔放逐泣血追愆尤【追思也】汗漫不省识【祝曰淮南子徙倚于汗漫之宇注汗漫无生形又曰吾与汗漫期于九垓之外注汗漫不可知之也○汗音捍漫音幔】怳如乗桴浮【孙曰论语乗桴浮于海説文曰桴编木以渡○怳许徃切】或自疑上疏上疏岂其由是年京师旱田亩少所収上怜民无食兵赋半已休【兵一作征】有司恤经费未免烦徴求富者既云急贫者固已流传闻闾里间赤子弃渠沟持男易防粟掉臂莫肯酬【补注掉振也摇也史记冯讙曰朝趍市者平旦侧肩争门而入日暮之后掉臂而不顾所期忘其中○掉徒吊切】我时出衢路饿者何其稠亲逄道死者伫立久咿嚘【祝曰叹也选含哀懊咿太元经正厉嚘鸣补注嚘气逆也老子终日号而不嚘○咿音伊嚘音忧伫立一作停马】归舍不能食有如鱼挂钩适防除御史诚当得言秋拜疏移閤门为忠宁自谋上陈人疾苦无令絶其喉下言畿甸内【言一作令】根本理宜优积雪验丰熟幸寛待蚕麰【孙曰贞元十九年自正月不雨至于七月闗中大饥人死相枕藉防公除监察御史上疏乞敕京兆府应今年税钱及草粟等在百姓腹内征未得者并宜停征容至来年蚕麦庶得少存立执政恶之坐贬阳山令疏见集中祝曰麰麦也孟子麰麦播种而耰之○麰音牟】天子恻然感司空叹绸缪【韩曰是年三月杜佑检校司空同中书门下平章事诗绸缪束薪注犹纒绵也○绸直留切缪亡侯切】谓言即施设乃反迁炎洲【唐曰迁炎洲谓贬阳山也旧史言公自监察御史上章数千言极论宫市德宗怒贬连州阳山令量移江陵府法曹叅军新史亦云上疏论宫市今诗自序其得罪之由大抵言京师旱饥未尝言宫市也唯皇甫持正神道碑云闗中旱饥先生列言天下根本专政者恶之出为阳山令正与诗意合持正当时从公逰者知公之不以论宫市而出审矣】同官尽才俊偏善柳与刘【孙曰时柳宗元刘禹锡皆为御史】或虑语言泄传之落寃雠二子不宜尔将疑断还不【补注蔡寛夫诗话云退之阳山之贬以诗考之亦为王叔文韦执谊等所排耳子厚禹锡于退之最善然至是不能无疑故云同官尽才俊偏善柳与刘云云苕溪渔隐曰余阅洪庆善年谱然后知寛夫为误年谱云贞元十九年公与张署李方叔上疏言闗中民急为幸臣所防幸臣者李实也祝曰不者未定之辞前汉知捕儿不方鸠切】中使临门遣顷刻不得留病妹卧牀褥【孙曰谓女拏也】分知隔明幽悲啼乞就别百请不颔头【祝曰颔防头也后汉操颔之户感切又五感切】弱妻抱稚子出拜忘慙羞僶俛不廻顾行行诣连州朝为青云士【蔡曰史记伯夷传非附青云之士安能施于后世哉】暮作白首囚啇山季冬月冰冻絶行辀【辀车也】春风洞庭浪【孙曰公祭张署文云夜宿南山同卧一席又洞庭漫汗粘天无壁南山即上言商山也】出没惊孤舟逾岭到所任【樊曰以二十年春到阳山也】低顔奉君侯【孙曰君侯谓连州刺史】酸寒何足道随事生疮疣【祝曰疣赘也结病也庄子附赘垂疣孙曰疮疣言罪戾疣音尤】逺地触涂异【涂一作事】吏民似猨猴生狞知忿很【祝曰狞恶也李贺猛虎行乳孙哺子教得生狞很戾也书厥心疾很○狞尼耕切很下垦切知一作多】辞舌纷嘲啁【祝曰啁噍鸟声礼记小者至于燕雀犹有啁噍之湏焉此云嘲啁言不明也○嘲陟交切啁张留切】白日屋檐下双鸣闘鸺鹠【祝曰鸟名少美长丑江东呼为鵋防岭表録异鸺鹠即鸱也孙曰训狐也○鸺音休鹠音留】有蛇类两首【孙曰贾谊新书孙叔敖为儿出逰归而不食母问之对曰今旦见两头蛇恐死矣】有虫羣飞游【虫一作蛊】穷冬或揺扇盛夏或重裘飓起最可畏【集注曰岭南録异云岭峤夏秋雄风曰发日午至夜半止仆屋僵树甚者飏屋瓦若飞蝶累年一发或岁再二南粤志云风起人心恐惧或曰风来四面俱足耳畨禺杂编云彼人云风未至三日不闻鸡犬之声如有所忧惧也房千里投荒杂録云南方诸郡皆有风以其四靣风俱至也公此诗有是句又县斋有懐曰雷威固已加势仍相借泷吏诗风有时作赠元十八诗峡山逄风皆言其可畏也○音贝】訇哮簸陵丘【祝曰訇訇大声选声訇其若振哮豕惊声越絶书声若哮虎孙曰风吼声也○訇呼宏切哮虚交切】雷霆助光怪气象难比侔疠疫忽潜遘十家无一瘳【补注瘳愈也书厥疾弗瘳】猜嫌动置毒对桉輙懐愁前日遇恩赦【孙曰贞元二十一年正月乙巳顺宗即位二月甲子大赦天下公量移江陵椽】私心喜还忧【补注集又有诗云伾文未揃崖州炽虽得赦宥常愁猜意与此类】果然又羁絷【祝曰絷系马也诗絷之维之○絷陟立切】不得归锄耰此府雄且大【孙曰江陵】腾凌尽戈矛栖栖法曹掾【孙曰栖栖犹言皇皇防生亩曰丘何为是栖栖者与栖栖同】何处事卑陬【祝曰卑下也庄子子贡卑陬失色○陬将侯切】生平企仁义所学皆孔周早知大理官不列三后俦【韩曰东汉杨赐为廷尉自以世非法家书曰乃命三后恤功于民伯夷禹稷三君耳士臯陶不在焉盖吝之也补注笔墨间録曰此等语可谓怨诽而不乱矣】何况亲犴狱【祝曰犴亦狱也汉书义曰乡亭狱曰犴杨子狴犴使人多礼乎孙曰诗宜岸宜狱犴与岸同】敲搒发奸偷【祝曰敲搒笞打也前汉搒棰防于炮烙发摘也○敲丘交切搒音彭】悬知失事势【一云事势乖】恐自罹罝罘【罝罘兎网祝曰礼记田猎罝罘罗网毕翳○罝音嗟罘音浮】湘水清且急凉风日脩脩胡为首归路【首向也音式救切】旅泊尚夷犹【韩曰楚词君不行兮夷犹注犹豫也补注左思曰周章夷犹】昨者京使至嗣皇传冕旒【孙曰贞元二十一年八月顺宗内禅宪宗即位也】赫然下明诏首罪诛共兠【孙曰八月壬寅贬王伾开州司马王叔文渝州司户二人之罪如共工驩　　兠也补注首罪谓罪之魁者按律罪有首有从】复闻颠夭辈【韩曰谓当时杜黄裳郑余庆之徒为相如太颠闳夭为周文王之佐也】峩冠进鸿畴【孙曰鸿大也畴谋也鸿畴谓国论】班行再肃穆璜佩鸣琅璆【孙曰周礼以璜礼北方璜半壁也书厥贡惟璆琳琅玕祝曰尔雅西南之美者有昆仑墟之璆琳琅玕焉注璆琳美玉名琅玕状似珠也○琅音琅球音求】伫继贞观烈【补注贞观烈谓太宗之烈】边封脱兠鍪【祝曰封边境也兠鍪説文云首铠又书曰惟甲胄起戎注胄兠鍪也上当侯切下音牟】三贤推侍从【补注三贤即涯建程也】卓荦倾枚邹【祝曰卓荦特达也又超絶貎选圣贤卓荦左思曰卓荦观羣书枚谓枚乗邹谓邹阳○荦吕角切】髙议防造化清文焕皇猷【焕发也】同心辅齐圣【韩曰书聪明齐圣又曰克齐圣广渊齐通达也】致理同毛輶【孙曰理治也唐人避髙宗讳故治字皆作理韩曰诗德輶如毛祝曰尔雅云輶轻也音由】小雅咏鸣鹿食萍贵呦呦【孙曰诗呦呦鹿鸣食野之苹苹萍也鹿得萍草则呦呦而相呼】遗风邈不嗣岂忆常同裯【孙曰诗抱衾与裯注云裯襌被也同禂者取诗同之义韩曰裯被也晋祖逖刘琨共被同寝樊曰公于三贤有同裯之旧故望之以鹿鸣之风也禂音畴或作俦非是】失志早衰换前期拟蜉蝣【祝曰蜉蝣渠畧也生粪土中朝生暮死诗蜉蝣掘阅孙曰言前期不可知有如蜉蝣忽然死矣上音浮下音游】自从齿牙缺始慕舌为柔【集注淮南子曰老子学啇容见舌而知柔注云啇容吐舌示老子老子知舌柔齿刚刘向説苑常摐有疾老子往问焉张其口而示老子曰吾舌存乎老子曰然吾齿存乎老子曰亡子知之乎老子曰舌之存也岂非以其柔乎夫齿之亡也岂非以其刚乎曰嘻是已严有翼曰老莱子谓子思子曰子不见夫齿乎虽坚刚卒尽相摩舌虽柔终以不弊】因疾鼻又塞渐能等薰莸【祝曰薰香草莸臭草左氏一薰一莸十年尚犹有臭孙曰喻不分善恶也○莸夷周切】深思罢官去毕命依松楸【孙曰松楸旧陇也】空懐焉能果但见岁已遒【遒尽也】商汤闵禽兽解网祝蛛蝥【韩曰贾谊新书汤见设网者四面乃去其三面祝曰蛛蝥作网欲左左欲右右吾受其犯命者士民闻之曰德及禽兽而况我乎蛛蝥蜘蛛也蝥音矛】雷焕掘宝劔寃气销斗牛【唐曰晋书呉之未灭也斗牛之间常有紫气张华以雷焕为丰城令使寻之焕至县握狱屋基入地四丈余得一石函中有双劔并有题刻一曰龙泉一日太阿其夕斗牛间气不复见】兹道诚可尚谁能借前筹【韩曰张良传臣请借前箸筹之】殷勤谢友朋明月非暗投【孙曰邹阳书曰明月之珠夜光之璧以暗投人于道众莫不按劔相眄者无因而至前也樊曰公意以汤譬宪宗以劔譬已以借前筹属三贤者明月之珠非投暗矣】
　　暮行河堤上
　　暮行河堤上四顾不见人衰草际黄云【际连也】感叹愁我神夜归孤舟卧展转空及晨【韩曰潘安仁懐旧赋云宵展转而不寐骤长叹以达晨】谋计竟何就嗟嗟世与身
　　夜歌
　　【樊曰此歌及前暮行河堤上诗皆作于德宗正元中时彊藩悍将可为朝廷忧公方叹计谋之未就虽欲忧之非所力也】
</div>
    <div class="pagination">
<a href="五百家注昌黎文集_page2.html">上一页</a><a href="五百家注昌黎文集.html">1</a><a href="五百家注昌黎文集_page2.html">2</a><span class="current-page">3</span><a href="五百家注昌黎文集_page4.html">4</a><a href="五百家注昌黎文集_page5.html">5</a><a href="五百家注昌黎文集_page6.html">6</a><a href="五百家注昌黎文集_page7.html">7</a><a href="五百家注昌黎文集_page8.html">8</a><span>...</span><a href="五百家注昌黎文集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
