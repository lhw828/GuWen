<!DOCTYPE html>
<html>
<head>
    <meta charset="UTF-8">
    <title>明七子诗选注 - 第 13 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明七子诗选注 - 第 13 页/共 25 页</h1>
    <div class="content">　　无题

　　楚女春心不自持月明谁唱竹枝词琼簪玉珥何颜色翠幙朱栏且岁时燕子楼空伤往事杜鹃花老负归期江头月落西风起转觉湘灵瑟调悲 李白诗春心亦自持　竹枝歌乃巴渝之遗音也惟峡人唱之　簪珥冠之餙也　唐张建封镇武宁有女子名盻盻者绝色也建封纳之居燕子楼建封卒盻盻誓不他适居是楼十余年幽独怅然杜鹃花俗名映山红今江南处处有之李太白诗杜鹃花开春巳阑　湘灵鼓瑟见前

　　皇甫道隆谪大梁有寄

　　闻君遥自楚天来一到梁园见赋才摇落旧曾悲屈宋寂寥今复吊邹枚黄河荡目寒声转嵩岳连空远色开何事弟兄俱谪宦西风愁对菊花杯 道隆必自湖广移官大梁　梁园见前　屈原宋玉俱楚国人　邹枚邹阳枚乘也皆为梁孝王宾客聚于平台　黄河源出昆仑　河南嵩山为中岳　公自谪时道隆之兄子循亦谪开州

　　寄王元美

　　仙郎久别感孤鸿无那艰虞两地同河岳愁云连赵北海天兵气满吴中老来避世家难定乱后悲秋赋转工闻道鸣珂复京国共期春色醉新丰 李白赠史郎中诗仙郎久为别　晋书慕容垂载记日市朝屡改艰虞靡息　李白□赋愁云蔽日李白诗兵气拥云间　宋玉有悲秋赋　马勒餙日珂唐车服志五品以上有珂　三辅旧事太上皇不乐关中思慕乡里高祖乃徙丰沛屠儿于关中沽酒煮饼号日新丰李白诗美酒沽新豊 

　　陈子结内翰宅同孟得之对月

　　陈遵投辖罊交欢池上淹留并倚栏月到玉堂秋转静天回瑶阙夜偏寒坐听客子穿云笛恍见仙人承露盘金马明朝还待诏清樽应忆此时看 汉陈遵嗜酒每宴宾客辄将其车辖投于井中虽有急不得去　玉堂殿汉武帝建去地十丈阶基皆用玉　汉郊祀志武帝作承露盘高二十丈大七围以铜为之上加仙人掌以承露和玉□饮之汉武帝得大宛国马以铜铸像立于司马门外因名金马门东方朔初上书帝令待诏金马门应劭日待诏谓以材技征召未有正官故谓之待诏 

　　送陆比部汝成谳狱闽中

　　醉攀杨柳禁城东别后芳樽不可同蓟北几人听候雁天涯孤剑倚征蓬任公台瞰江流远天姥峰连海色空虞帝好生当此日遥知闽徼待春风 候雁望带书而来也　任公台天姥峰俱在福建　帝王世纪舜德好生　福建闽地尽边曰徼

　　初春夜同梁公实宗子相赋

　　云后长风吹禁城梅花零落此时情关河月暗迷鸿影宫殿春寒湿漏声双鬂愁深须一醉百年交定见同盟灯前莫话筹边事弹剑悲歌气未平 陆凯诗长风万里举　唐书李德裕在剑南筑筹边楼其部落众寡馈送远近曲折咸具乃召集边事者与之指画商订夷虏之情伪尽知之焉　家语孔子厄于匡谓子路曰歌予和汝子路弹剑而歌孔子和之曲终匡人解甲而罢汉书匡衡传意气未能平也 

　　夜宿榆林驿

　　独夜榆林罢酒杯愁看霜叶满苍苔驿灯孤照征人梦边月高悬落雁哀胡虏几窥青海戍烽烟又上白登台当年李广空遗恨萧飒天风正北来 玉粲七哀诗独夜不能寐　青海即卑禾海也在临羗县西李白诗胡窥青海湾　括地志朔州定襄县东北三十里有白登山山上有台名曰白登台即汉高祖被冐顿所围处　汉书李广传广守右北平匈奴号为飞将军避之数岁不敢入北平然数奇竟不得封侯饮恨而死

　　送顾汝修还松江

　　千里飞霜叶下初知君回首忆鲈鱼潮生瓜步移孤棹路转吴淞是旧庐海上白云秋不断天南明月夜何如梅花岁暮应须折驿使相逢有报书 晋书张翰见秋风起思吴中鲊鱼脍叹曰人生贵适志耳富贵何为遂命驾而归苏轼赤壁赋状如松江之鲈　瓜步扬州古渡也状如瓜故云　吴淞即松江府　晋书陆凯与范晔善自江南寄梅花一枝与晔复有诗曰折梅逢驿使寄与陇头人

　　秋夜有怀

　　凉宵力疾步莓苔欲赋高秋愧楚才白发秖缘人事老黄花偏傍客愁开樽前独坐星河转灯下悲歌风雨来还忆重阳乱离后故园惆怅一登台杜甫诗力疾坐清晓　宋玉楚人作九辨悲秋赋　李白诗夜分河汉转　列子秦青击节悲歌声振林木　魏文帝书岁往日来忽逢九月九日九为阳数其日与月并应故曰重阳　楚辞惆怅兮而私自怜 

　　望云中塞

　　几年欲向塞门游北渡桑干重旅愁画角悲凉孤馆夜黄榆摇落九边秋壮心未掷班生笔浪迹堪怜季子裘回首江湖任鸥鸟谩嗟华发滞燕州 崔豹古今注塞者塞也所以拥塞夷狄也故曰塞门　桑干河名　胜州东有榆林关秦蒙恬破胡关地千里累石为城植榆为塞　□□书班超少家贫为官佣书投笔叹曰大丈夫当□传介子张骞立功异域以取封侯安能久事笔砚乎　史记苏秦字季子西说秦王书十上而说不行黑貂之裘敝　华白缁黑色也

　　秋夜宗子相杨虚卿饯予杨氏园亭留别二首

　　燕京客久欲东还华馆清樽共一攀门簇银鞍花竹外地开金谷市朝间当秋戎马仍多事此日渔樵未是闲赖有群才匡济策采薇堪自老青山 李白诗华馆陪游息　西京杂记汉武帝得贰师国天马常以玫瑰为鞍缕以金银李敬业诗汗马跃银鞍　石崇有金谷园　李白诗群才满金闺　毛诗陟彼南山言采其薇 

　　其二

　　南国词人早见知。芳园岸帻此追随。青萍古色相看处。白首多情欲别时。蟋蟀夜寒杨子宅。芙蓉秋它习家池。玉衡西转燕歌舞犹自持觞问后期 帻巾也有赤帻青帻素帻布帻后汉光武纪马援初入见帝在宣德殿南庑岸帻坐迎曹植诗清夜游西园飞葢相追随　青萍剑名　蟋蟀促织也毛诗云蟋蟀在堂岁□其暮　习池襄阳习郁大池也晋山简镇襄阳每出醉其上因号为高阳池　玉衡即斗柄也 

　　送沈宗周守顺庆【 顺庆府属四川】

　　明星当户动征鞍此去春光道路看巴子地形天外转嘉陵江色郡中寒三秋战伐抡才急四海诛求出牧难沈约未须裁八咏徛楼时复望长安 明星东方启明之星杜甫诗东方明星亦不迟　四川夔州古巴子国　嘉陵江在顺庆　杜甫诗哀哀寡妇诛求尽痛哭秋原何处村　南史沈约为东阳太守郡有沈约八咏楼　长安属陕西汉唐建都所在以喻今京师 

　　暮秋简沈参军

　　参军逸气佩吴钩坐订风烟动早秋八咏篇成何太瘦九关兵罢转多愁边隅树色空军垒东北笳声断戍楼应惜中原多猛士几人相见话封侯 魏文帝与吴质书曰刘公干有逸气惜未遇耳晋书恒温挺豪雄之逸气吴钩剑名　沈约八咏见前又约与徐勉书云老病数旬革带常移札以手握臂率计月瘦半分　九关俱在西北　笳卷芦叶为之　汉高祖歌安得猛士兮守四方唐诗凭君莫话封侯事一将功成万骨枯 

　　送朱子羽大参还任江西

　　落落才名三十年宦途华发转堪怜独怜上国星随马远度西江雪满船湘雁晚低彭蠡泽楚云春澹豫章天定知丰剑归君后遥望长安北斗边 杜甫赠郑虔诗才名三十年坐客寒无毡　星随马用使星事见前　寰宇志彭蠡泽在江西南唐府东阔四十里长三百里即今鄱阳湖　江西南昌古名豫章春秋时为吴楚之交　晋书张华传斗牛之间常有紫气华以问雷焕焕曰此宝剑之精上彻于天耳当在豫章丰城华即补焕丰城令后换掘狱基果得双剑一日龙泉一日大阿

　　立秋前一夕同王元美吴峻伯李于鳞登城楼

　　几年词客凤城游蓟北河山共倚楼清夜桂樽聊对月。明朝蓬鬂又惊秋。风飘玉笛凄初断天转银河倒欲流遥忆故园砧杵动梧桐一叶起人愁 伏羲时凤巢阿阁今城阙称凤本此　唐李白诗华发不耐秋飒然成衰蓬　淮南子曰梧桐一叶落而天下知秋 

　　登五峰山有感

　　树杪跻攀石磴悬手携藜杖出风烟东分辽海千重岭北尽胡沙万里天秋草征夫烽堠外夕阳归鸟戍楼边时看白骨成悲感为忆嫖姚战伐年藜草名高丈余茎堪为杖　辽海辽东之海　汉书匈奴传云胡地沙卤多乏水草　边方备惊垒上高如坛形置烽竿于上有寇至举火以相告曰烽火堠斤堠也即今烟墩　王仲宣宣哀诗出门无所见白骨蔽平原　汉书霍去病为嫖姚将军出塞捕虏二千二百□封冠军侯嫖音飘姚音摇取劲疾之貌

　　冯汝言入计暂还海口同吴峻伯沈子刚出饯各赋

　　岁暮长安送客还驿亭疏柳不堪攀星轺欲发仍呼酒春草相期一解颜陌上清霜迎剑舄笛中明月动关山海门冻合三吴舫此日冯唐发易班 古者相别折柳以赠　天上有使星故使者车曰星轺　列子夫子始一解颜而笑　单底曰履复底曰舄　横吹笛有关山月曲　海门潮所起处三吴谓吴郡吴兴丹阳也　汉书冯唐女帝时为郎武帝过郎署问曰父老何时为郎何其老也李白诗蹉跎鬂易班 

　　送王诗得还东筦

　　送客悲歌驻别筵蓟门摇落碧秋天论心未订沧洲约分手那堪白发年路出三吴兵火后帆归百越海云边知君岁暮遥相忆独对梅花不可传博物志薛谭学讴于秦青未穷其枝辞归青送出郊乃抚节悲歌声振林木响遏行云谭乃谢求返宋玉赋悲哉秋之为气也萧瑟兮草木摇落而变衰　西阳杂俎元藏机渡海被风飘至一处居人曰此沧洲也其洲千里花木常如春人居或银台金阙有金茎花人皆带之云不带金茎花不得到仙家　三吴见前　广东古百越地　岭南大庾岭多梅花

　　魏县东城同张肖甫陆道函晚眺

　　多难逢君感慨同。登临莫遣酒杯空。无端世事兵戈后。不尽交情聚散中。三晋河山低晚照。千家砧杵乱秋风。萍踪未定邹枚老。回首梁园有断鸿。李白诗浮云无定端　汉书翟方进曰一死一生乃知交情　史记魏斯赵籍韩虔三分晋地谓之三晋　许慎说文萍无根浮木而生有青紫二种叶皆细对生梗长二寸许杜甫诗生事似浮萍邹枚汉邹阳枚乘也为梁孝主宾客　梁园见前 

　　夜集陆道函宅同张肖甫丁子学赋

　　乌鹊翻飞月满城更堪飘泊旅魂惊百年过眼嗟人事四海论心见友生天转明河分夜色风高落木动寒声醉来擎筑荒台上燕赵悲歌自古情 苏子瞻赤壁赋月明星稀乌鹊南飞　杜甫诗空山独夜旅魂惊　毛诗虽有兄弟不如友生　史记高渐离击筑而歌筑者竹乐器也状似琴而天头安弦以竹击之故名为筑也颜师古曰筑形似瑟而细颈也　古称燕赵问多慷慨悲歌之士 

　　送陈仲声还任金华

　　双旌带雪下长安晓色催人马上寒不惮风尘驰驿道。应知父老□江千。金华云隔三千里碧草春连五百滩遥想元龙乘暇处月明谁共倚楼看 旄首曰旌　金华府属浙江　唐李白诗闻说金华渡东连五百滩　汉陈登字符龙以比仲声

　　春夜饯别赵子后宪副之大梁

　　一樽春夜重淹留无那琴中孤鹤愁萍梗可堪燕市别文章不负兔园游中原赤子心逾切北塞黄云战未休华发应嗟勋业晚行看击楫大河流 琴操有别鹤曲　许慎说文萍无根浮水而生有青紫二种叶皆细对生梗长二寸许　汉梁孝王有兔园在平台之内　比方杀人冤气太重高接于云云为之黄北方有黄云戍　华白缁黑也刘向新序云土亦华发堕颠而后可用　晋书祖逖为冀州刺史渡江中流击楫而誓日逖不能清中原而复济者有如大江

　　大司马苏公书至自云中兼闻捷音赋答

　　龙沙漠漠起霜风堠火关心白发中江海几手疲国计胡庭此日议边功笳吹夜月军门静剑倚秋天虏障空麟阁久虚知不负捷音今献未央宫 龙沙白龙堆沙漠也在西域中　堠火见前　笳者胡人卷芦叶吹之后入中囼以为军中乐以金为口以木为身而吹今日番笛　宋玉大言赋长剑耿介倚天之外颜师古曰障者塞上险要之处往往修筑别置候望之人所以自障蔽而伺敌也　汉宣纪甘露二年帝思中兴功臣乃图画于麒麟阁法其象貌题其官爵姓名凡十一人　未央宫汉高祖建一名紫薇宫取正紫宫于未央之义也

　　送张子明少参还任山东

　　蓟门伐鼓发楼船送别君侯南浦边秋水绿平鸿雁渚晓霜寒动菊花天东方赋敛嗟今日上国干戈忆往年遥想四愁吟不尽山湖上渺风烟汉班固曰杖节拥旄征人伐鼓船上建楼谓之楼船　汉仪注列侯为丞相称君侯颜师古曰君侯者列侯之通称不必丞相也江淹别赋送君南浦伤如之何　千楯也戈戟也葢干主蔽而戈主刺也拾遗记庖羲造干戈以餙武此干戈之始也　张衡四愁诗序曰张衡不乐失处机密阳嘉中出为河间相时天下渐弊欝欝不乐为四愁诗以寄噫云　□湖在山东济南府 

</div>
    <div class="pagination">
<a href="明七子诗选注_page12.html">上一页</a><span>...</span><a href="明七子诗选注_page8.html">8</a><a href="明七子诗选注_page9.html">9</a><a href="明七子诗选注_page10.html">10</a><a href="明七子诗选注_page11.html">11</a><a href="明七子诗选注_page12.html">12</a><span class="current-page">13</span><a href="明七子诗选注_page14.html">14</a><a href="明七子诗选注_page15.html">15</a><a href="明七子诗选注_page16.html">16</a><a href="明七子诗选注_page17.html">17</a><a href="明七子诗选注_page18.html">18</a><span>...</span><a href="明七子诗选注_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
