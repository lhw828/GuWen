<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 47 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 47 页/共 49 页</h1>
    <div class="content">　　罗细无文角浪平半丸犀壁浦云午睡起人初静时聴西风拉瑟声
　　雪林砚屛率鲁直同赋
　　西山无时春巉岩锁顽阴分明倚天壁防缀无风林物固为人出兴谁于此深穷竒真自蠧诗句且娱心
　　广陵后园题申公扇子
　　露叶风枝晓自匀緑阴青子浄无尘闲吟绕屋扶疎句须信渊明是可人
　　次韵景文山堂聴筝三首
　　忽忆韩公二妙姝琵琶筝韵落空无犹胜江左狂灵运空问东昏百草须
　　马上胡琴塞上姝郑中丞后有人无诗成画烛飘金烬八尺英公欲燎须
　　荻花枫叶忆秦姝切切么弦细欲无莫把胡琴挑醉客囘看霜防禇公须
　　琴诗
　　若言琴上有琴声放在匣中何不鸣若言声在指头上何不于君指上聴
　　常州太平寺观牡丹
　　武林千叶照观空别后湖山防信风自笑眼花红绿还将白首看鞓红










　　东坡诗集注巻三十
　　钦定四库全书
　　东坡诗集注巻三十一
　　宋　王十朋　撰
　　和陶诗
　　追和陶渊明诗引【子由作】
　　东坡先生谪居儋耳寘家罗浮之下独与幼子过负担度海葺茅竹而居之日啗藷芋而华屋玉食之念不存于胸中平生无所嗜好以图史为园囿文章为鼓吹至是亦皆罢去独犹喜为诗精深华妙不见老人衰惫之气是时辙亦迁海康书来告曰古之诗人有拟古之作矣未有追和古人者也追和古人则始于吾吾于诗人无所甚好独好渊明之诗渊明作诗不多然其诗质而实绮癯而实腴自曹刘鲍谢李杜诸人皆莫及也吾前后和其诗凡一百有九篇至其得意自谓不甚愧渊明今将集而并録之以遗后之君子其为我志之然吾于渊明岂独好其诗也哉如其为人实有感焉渊明临终疏告俨等吾少而穷苦每以家弊东西游走性刚才拙与物多忤自量为已必贻俗患黾勉辞世使汝等幼而饥寒渊明此语葢实録也吾真有此病而不早自知半生出仕以犯世患此所以深愧渊明欲以晚节师范其万一也嗟乎渊明不肯为五斗米一束带见乡里小儿而子瞻出仕三十余年为狱吏所折困终不能悛以陷大难乃欲以桑榆之末景自托于渊明其谁肯信之虽然子瞻之仕其出处进退犹可攷也后之君子其必有以处之矣孔子曰述而不作信而好古窃比于我老彭孟子曰曽子与子思同道区区之迹葢未足以论士也辙少而无师子瞻既冠而学成先君命辙师焉子瞻尝称辙诗有古人之风自以为不若也然自其斥居东坡其学日进沛然如川之方至其诗比李太白杜子美有余遂与渊明比辙虽驰骤从之而常出其后其和渊明辙继之者亦一二焉丁丑十二月海康城南东斋引
　　和时运四首
　　丁丑二月十四日白鹤峯新居成自嘉祐寺迁入咏渊明时运诗云斯晨斯夕言息其庐似为余发也乃次其韵长子迈与余别三年矣挈携诸孙万里逺至老朽忧患之余不能无欣然
　　我卜我居居非一朝龟不吾欺食此江郊废井已塞乔木干霄昔人伊何谁其裔苗
　　下有碧潭可饮可濯江山千里供我遐瞩木固无胫瓦岂有足陶匠自至啸歌相乐
　　我视此邦如洙如沂邦人劝我老矣安归自我幽独倚门或挥岂无亲友云散莫追
　　旦朝丁丁谁欵我庐子孙逺至笑语纷如翦髪垂髻【一作翦防垂髫】覆此瓠壶三年一梦乃复见余
　　和劝农六首
　　海南多荒田俗以贸香为业所产秔稌不足于食乃以藷芋杂米作粥糜以取饱余既哀之乃和渊明劝农诗以告其有知者
　　咨尔汉黎均是一民鄙夷不训夫岂其真怨忿刼质防戈相因欺谩莫诉曲自我人
　　天祸尔土不麦不稷民无用物怪珍是殖播厥薫木腐余是穑贪夫汚吏鹰鸷狼食
　　岂无良田膴膴平陆兽踪交缔鸟喙谐穆惊麏朝射猛狶夜逐芋羮藷糜以饱耆宿
　　聴我苦言其福永久利尔鉏耜好尔邻偶斩艾蓬藋南东其畆父兄搢梃以抶游手
　　天不假易亦不汝匮春无遗勤秋有厚冀云举雨决妇姑毕至我良孝爱袒跣何愧
　　逸谚戏侮博奕顽鄙投之生黎俾勿冠履霜降稻实千箱一轨大作尔社一醉醇美
　　和停云四首
　　自立冬以来风雨无虚日海道防絶不得子由诗乃和渊明停云诗以寄
　　停云在空黯其将雨嗟我懐人道修且阻眷此区区俛仰再抚良辰过鸟逝不我伫
　　作海浑天水溟蒙云屯九河云立三江我不出门寤寐北牕念彼海康神驰徃从
　　凛然清癯落其骄荣餽奠化之廓兮忘情万里迟子晨兴宵征逺虎在侧以寜先生
　　对奕未终摧然斧柯再游兰亭黙数永和梦幻去来谁少谁多弹指太息浮云防何
　　和归田园居六首
　　三月四日游白水山佛迹岩沐浴于汤泉晞髪于悬瀑之下浩歌而归肩舆却行以与客言不觉至水北荔枝浦上晩日葱昽竹阴萧然时荔子累累如芡实矣有父老八十五指以告余曰及是可食公能携酒来游乎意忻然许之归卧既觉闻儿子过诵渊明归园田居诗六首乃悉次其韵始余在广陵和渊明饮酒二十首今复为此要当尽和其诗乃已耳今书以寄妙总大士参寥子
　　环州多白水际海皆苍山以彼无尽景寓我有限年东家着孔丘西家着顔渊市为不二价农为不争田周公与管蔡恨不茅三间我饱一饭足薇蕨补食前门生馈薪米救我厨无烟斗酒与只鸡酣歌饯华颠禽鱼岂知道我适物自闲悠悠未必尔聊乐我所然
　　穷猿既投林疲马初解鞅心空饱新得境熟梦余想江鸥渐驯集蜑叟已还徃南池绿钱生北岭紫笋长提壶岂解饮好语时见广春江有佳句我醉堕渺莽
　　新浴觉身轻新沐感髪稀风乎悬瀑下却行咏而归仰观江摇山俯见月在衣步从父老语有约吾敢违老人八十余不识城市娱造物偶遗漏同侪尽丘墟平生不渡江水北有幽居手挿荔枝子合抱三百株莫言陈家紫甘冷恐不如君来坐树下饱食携其余归舍遗儿子懐抱不可虚有酒持饮我不问钱有无
　　坐倚朱藤杖行歌紫芝曲不逢商山翁见此野老足愿同荔枝社长作鸡黍局教我同光尘月固不胜烛霜飚散氛祲廓然似朝旭【庄子云月固不胜火郭象曰大而暗不若小而明陋哉斯言也余为更之曰明于大者必晦于小月能烛天地而不能烛毫厘此其所以不胜火也然卒之火胜月胜耶】昔我在广陵怅望柴桑陌长吟饮酒诗颇获一笑适当时已放浪朝坐夕不夕矧今长闲人一刼展过隙江山互隠见出没为我役斜川追渊明东皋友王绩诗成竟何为六博本无益
　　五月旦日作和戴主簿
　　海南无冬夏安知嵗将穷时时小摇落荣悴俛仰中上天信包荒佳植无由丰鉏耰代肃杀有择非霜风手栽兰与菊侑我清宴终撷芳眼已明饮酒腹尚冲草去土自隤井深墙愈隆勿笑一畆园蚁垤齐衡嵩
　　酬刘柴桑
　　红藷与紫芋逺挿墙四周且放幽兰春莫争霜菊秋穷冬出瓮盎磊落胜农畴淇上白玉延【淇上出山药一名玉延】能复过此不一饱忘故山不思马少游
　　与殷晋安别【和送昌化军使张中罢官赴阙】
　　孤生知永弃末路嗟长勤久安儋耳陋日与雕题亲海国此竒士官居我东邻卯酒无虚日夜棋有达晨小瓮多自酿一瓢时见分仍将对牀梦伴我五更春暂聚水上萍忽散风中云恐无再见日笑谈来生因空吟清诗送不救归装贫
　　和王抚军座送客【再送张中】
　　胸中有佳处海瘴不能腓三年无所愧十口今同归汝去莫相怜我生本无依相从大块中防合防分违莫作徃来相而生爱见悲悠悠含山日烱烱留清晖悬知冬夜长不恨晨光迟梦中无与别作诗记忘遗
　　和答厐防军【三送张中】
　　留灯坐达晓要与影晤言下帷对古人何暇复窥园使君本学武少诵十三篇颇能口撃贼戈防亦森然才智谁不如功名叹无縁独来向我説愤懑当奚宣一见胜百闻徃鏖皋兰山白衣挟三矢趂此征辽年
　　形赠影
　　天地有常运日月无闲时孰居无事中作止推行之细察我与汝相因以成兹忽然乘物化岂与生灭期梦时我方寂偃然无所思胡为有哀乐辄复随涟洏我舞汝凌乱相应不少疑还将醉时语答我梦中辞
　　影答形
　　丹青写君容常恐画师拙我依月灯出相肖两竒絶妍媸本在君我岂相媚悦君如火上烟火尽君乃别我如镜中像镜壊我不灭虽云附阴晴了不受寒热无心但因物万变岂有竭醉醒皆梦尔未用议优劣
　　神释
　　二子本无我其初因物着岂惟老变衰念念不如故知君非金石安足长托附莫从老君言亦莫用佛语仙山与佛国终恐无是处堪欲随陶翁移家酒中住醉醒要有尽未易逃诸数平生逐儿戏处处余作具所至人聚观指日生毁誉如今一弄火好恶都焚去既无负戴劳又无寇攘惧仲尼晚乃觉天下何思虑
　　怨诗楚调示厐主簿邓治中
　　当欢有余乐在戚亦頺然渊明得此理安处故有年嗟我与先生所赋良竒偏人间少宜适惟有归耘田我昔堕轩冕毫厘真市防困来卧重裀忧愧自不眠如今破茅屋一夕或三迁风雨睡不知黄叶满枕前寜当出怨句惨惨如孤烟但恨不早悟犹推渊明贤
　　九日闲居
　　明日重九雨甚展转不能寐起坐索酒和渊明一篇醉熟昏然殆不能佳也
　　九日独何日欣然惬平生四时靡不佳乐此古所名龙山忆孟子栗里懐渊明鲜鲜霜菊艶溜溜糟牀声闲居知令节乐事满余龄登髙望云海醉觉三山倾长歌振履商起舞带索荣坎坷识天意淹留见人情但愿饱秔稌年年乐秋成
　　和移居二首
　　余去嵗三月自水东嘉祐寺迁居合江楼迨今一年多病寡欢颇懐水东之乐也得归善县后隙地数畆父老云古白鹤观也意欣然欲居之乃和此诗
　　昔我初来时水东有幽宅晨与乌鹊朝暮与牛羊夕谁令迁近市日有造请役歌呼杂闾巷鼔角鸣枕席出门无所诣乐事非夙昔病瘦独弥年束薪谁与析
　　洄潭转碕岸我作江郊诗今为一防氓此地乃得之葺为无邪斋思我无所思古观废已久白鹤归何时我岂丁令威千嵗复还兹江山朝福地古人不吾欺
　　嵗暮作和张常侍
　　十二月二十五日酒尽取米欲酿米亦竭时吴逺游陆道士客于余因读渊明嵗暮和张常侍亦以无酒为叹乃用其韵赠二子
　　我生有天禄元膺流玉泉何事陶彭泽乏酒每形言仙人与道士自养岂在繁但使荆棘除不忧梨枣愆我年六十一頽景薄西山嵗暮似有得稍觉散亡还有如千丈松常苦弱蔓纒养我嵗寒枝防有解脱年米尽初不知但觉饥鼠迁二子真我客不醉亦陶然
　　和郭主簿二首
　　清明日闻过诵书声节闲美感念少时怅然追懐先君宫师之遗意且念淮德二幼孙无以自遣乃和渊明二篇随意所寓无复伦次也
　　今日复何日髙槐布初阴良辰非虚名清和盈我襟孺子巻书坐诵诗如鼔琴却念四十年玉顔如汝今闭户未尝出出为邻里钦家世事酌古百史手自斟当年二老人喜我作此音淮德入我梦角羁未胜簪孺子笑问我君何念之深
　　雀鷇含淳音竹萌抱静节【此两句先君少时诗失其全首】诵我先君诗肝肺为澄澈犹为鸣鹤和未作获麟絶愿因骑鲸李追此御风列丈夫贵出世功名岂人杰家书三万巻独取服食诀地行即空飞何必挟日月
　　示周续之祖企谢景夷三郎【时游城东学舍作】
　　闻有古学舍窃懐渊明欣摄衣造两塾窥戸无一人邦风方杞夷庙貌犹殷因先生馔已缺弟子散莫臻忍饥坐谈道嗟我亦晚闻永言百世祀未补平生勤今此复何国岂与陈蔡邻永愧虞仲翔弦歌沧海濵
　　和答厐防军六首
　　周循州彦质在郡二年书问无虚日罢归过恵为余留半月既别和此诗送之
　　我见异人且得异书挟书从人何适不娱罗浮之趾卜我新居而非德三顾我庐
　　防酒荔蕉絶甘分珍虽云晩接数面自亲海隅一笑岂云无人无酒酤我或乞其隣
　　将行复止眷言孜孜茍有于中倾倒出之奕奕千言粲焉陈诗觞行笔落了不容思
　　丱妙侍侧两髦丫分歌舞寿我永为欢欣曲终凄然仰视浮云此曲此声何时复闻
　　撃鼓其镗船开艣鸣顾我而言雨泣载零子卿白首当还西京辽东万里亦归管寜
　　感子至意托辞西风吾生一尘寓形空中愿言谦亨君子有终功名在子何异我躬
　　和连雨独饮二首
　　吾谪海南尽卖酒器以供衣食独有一荷叶杯工制美妙留以自娱乃和渊明连雨独饮
</div>
    <div class="pagination">
<a href="东坡诗集注_page46.html">上一页</a><span>...</span><a href="东坡诗集注_page42.html">42</a><a href="东坡诗集注_page43.html">43</a><a href="东坡诗集注_page44.html">44</a><a href="东坡诗集注_page45.html">45</a><a href="东坡诗集注_page46.html">46</a><span class="current-page">47</span><a href="东坡诗集注_page48.html">48</a><a href="东坡诗集注_page49.html">49</a><a href="东坡诗集注_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
