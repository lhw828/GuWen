<!DOCTYPE html>
<html>
<head>
    <meta charset="UTF-8">
    <title>敬业堂诗集 - 第 49 页/共 90 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬业堂诗集 - 第 49 页/共 90 页</h1>
    <div class="content">　　君昔养亲惟小园白菘紫芥供晨昏君今已食大官饩梦寐何曽忘此味秋来见菜应思乡蒋家三径吾求羊玉堂云雾看落笔中有故畦风露香
　　二十七日发热河
　　耿耿疎星晓泠泠白露秋【是日白露节】老松经烧断顽石隘溪流草苫沿篱屋人骑渡水牛塞田霜气晩七月已全收【曩时塞外六月已寒黍稷少熟今年七月杪尚未作霜故庄田倍收】
　　八月初六日发唐山营初入蒙古界
　　兴桓左界接辽阳千里中开雉兔场边户生涯资射猎天家瓯脱变畊桑风驰属国东西尉化被诸蕃部落王丰草长林皆禁籞遥看直北是龙荒
　　度汗鉄木儿岭
　　一林槲叶一林枫半染青黄半染红只道平沙随地濶忽开絶境与天通冰霜气侯阳和里金碧山川指顾中缓辔不知林壑险殊荣孰与六人同【岭路险仄　特命侍卫导臣等前行】
　　初十日发摆波喀口
　　寒色马防殑重裘怯不胜严霜如薄雪细水作轻冰蕃部三千帐围场百万层遥看射生处旭日正东升
　　十一日
　　驻跸巴林桑斯台
　　上于附近山中行围
　　赐臣等全鹿一只恭纪
　　雉尾鸡翘晓望分旌旗髙卷万山云威加草木秋行令礼重防膢昼掩羣从兽总归司马法
　　回镳如策凯旋勳只惭未効三驱力拜
　　赐长先七校军
　　额勒苏台闻雁有懐德尹时闻弟乞假将出都
　　一声哀响落秋旻列幕灯明夜向分倦枕何人还不寐望乡有客最先闻路长辽海霜前月天偪隂方雪后云附尔封书须早达人间兄弟有离羣
　　十二日
　　驾幸额勒苏台大猎
　　召臣等观围恭纪七言长歌一首
　　圣朝雄畧弥宇宙四海为家同在宥行宫直过大青山缵武年年寓巡守川原蕃膴少瓯脱边障清宁罢烽堠尽收种落当郊樊大展冈峦作灵囿凉秋八月商飚发霜气凝严冰未溜朝来下
　　诏大合围草浅林疎宜往狩三千虎旅移前帐十万龙骧出华廏奇毛个个五花文表貉扬旜徧岩岫层层叶幄绚红紫面面山屏围锦绣前行十里雪初晴千歩场如筑新就遥看数骑林西麓画里依微人比豆雁行齿序列后先鱼贯班联随长幼绵绵翼翼逺不断整整斜斜近相凑须臾旋绕山之东观者同时尽回首举鞭初可一二数错落星文排列宿长松冠岭岭插空人马从空俄下走呼声几处震虚谷惊起雕翎落飞狖此时已有鹿斯奔阑入围塲孤引脰东跳西顾迷所向首鼠张皇等鼯鼬鱼丽鹳翼顷刻成变幻圆方讵能究阵图本是丘井法旌立和门严介胄合围渐壤渐平匝布丛攒势相缪不知鹿羣何处来俟俟儦儦纷邂逅麏麚麞麝麋麖麑麅麆麠麜麎麔希间侦伺前复却防内怔惶骇而骤渇舌长如饮涧垂野心思突重围透
　　天威奋武临咫尺顿辔齐镳不容窦神机独握举大绥众志成城鹿为鍭虹流电掣忽飞鞚月满弓开胥入彀逸足公然带箭驰先声所至随仆
　　一人获隽万人欢羣祝
　　君王千万夀大弨旋防不尽发余勇犹浮
　　衮龙袖网开一面颂
　　皇慈节应驺虞叶仁兽云收雾卷围乍撤万骑如风散晴昼小试真同扫塞氛盈庖岂独充饤饾观兵耀德典弥崇行赏班余功孰懋窃闻上古有大甸秋狝相传本由旧青丘自欲呑云梦吉日先须卜庚戊漆沮甫草偶于畋悉率从王惟左右今之健儿千三百来自诸蕃逾尉候【大围共一千三百人皆出蒙古喀尔沁奥诸部落】期门将士但旁观山立何曽技轻奏此皆
　　至尊善抚驭同轨归诚车辐辏
　　国家恩泽浩如天蕃部宁非天所覆自然忭舞羣用命王用三駈此其又车攻宁数小雅材羽猎应嗤西汉陋矢诗槖笔本臣职况着征衣随短后虽惭无力効殳鋋盛事千秋幸亲觏
　　中秋节
　　恩赐月饼时果恭纪
　　列幕周庐白似银中天夜气肃钩陈
　　皇衷尚感团圞节【时因裕亲王未卜葬停止筵宴】礼赐偏优侍从臣宫饼堆盘随月彩御园分果得时珍回思豆田园味老去惊看节物新
　　是夜角火罗对月呈掌院揆公时奉使朝鲜初还
　　年年别里逢佳节今夕班荆又一奇玉兔银蟾新赐饼【是夕　御赐大小月饼皆饰金彩宫殿为蟾兔之形】锦囊珠笈旧题诗乌桓露警三更梦碧海槎回八月期记取勒苏山下路霜花压帐话髙丽
　　十六夜撒勒巴尔吉对月
　　十分月到今宵满一半秋从昨日过【前一日秋分】路转溪山鸣鼓角天垂障塞绕星河不愁织女机丝湿自笑姮娥白髪多残醉易醒宫漏永青绫无寐欲如何
　　十九日度生吉兔岭
　　翠屏丹嶂四成围见説前冈雉兔肥山下忽逢沮洳水芦花如雪马头飞
　　二十五日晓发舒库里口
　　曈曈初日上天东一片秋光照耀同好是万株红叶满已经霜后未经风
　　二十六日扈
　　跸至兴安岭有
　　防命臣等登絶顶逺眺恭纪七律四首
　　崇冈斗起杳难攀翠防华旌嵗往还六合一家宁恃险九边三面总无关龙沙展势提封外鸟道盘空霄汉间诏许重登峰顶望始知髙出万层山
　　忽开眼界向层巅指掌图成立马前东走陪京山委浪北逾瀚海地黏天牛羊白散千屯雪草木青回万灶烟四十九藩齐望幸呼嵩声彻半空传
　　甲帐辰旗紫逻长极天晴色辨微茫黄榆不断庭方路白日能消冰雪光猎骑嘶风争北向野鹰随雁亦南翔西山苍霭遥相接直似登临在帝乡
　　舆圗逺辟古兴安凤舞龙回气郁蟠半岭出云铺大漠乔松落叶倚髙寒【岭以北松皆落叶】丹青不数东南秀俯仰方知覆载寛万里乾坤千里目欣从奇险得奇观
　　大风下兴安岭
　　崇冈无树朔风寒直下真从井底看知是向南归路近乱飞黄叶打征鞍
　　二十八日
　　驻跸伊逊河源
　　上亲射石熊以熊掌
　　颁赐臣等恭纪长歌
　　千峰万峰争落木秋声萧萧气肃肃连朝缵武大掩羣殪尽山中雪斑鹿西风巻地余怒号虎豹股栗豺狼逃老熊何物敢自匿出林独呌求其曹
　　天威赫业扬云防捣穴直穷态所馆公然人立向人啼正值雕弓彀初满皮毛与石孰比坚不闻射石石亦穿须臾三发三命中摇尾大似求哀怜忽看趫捷如猿鸟腾上千年松树杪神机别以火器攻霹雳斜飞贯胣脑半空抝折青瑚松耶熊耶堕地俱
　　皇心因材有生杀倔强那得逃夭诛雉飞兔走清林莾重马防来徧行赏骜性宁非恃爪牙焚身至竟因蹯掌駞蹏鹿尾猩猩唇旧传此味配八珍大庖祗合供御馔荣施何幸加词臣臣闻南山之下渭水滨从禽搏兽空铺陈赋家漫夸三十六终日射侯原非真岂如吾皇勇且仁除凶服猛胥躬亲已靖六合无纎尘山林兼使异兽驯他年珥管纪上瑞郊薮行见游麒麟
　　赐观紫骝
　　御马恭纪十韵
　　御马紫骝名牵来左右惊无疆全地道至健配天行出应房星瑞时逢朔漠清风云开万里日月夹双睛濶步无谿堑深观识性情驯良由驾驭神骏本生成往往从搜狝悠悠逐斾旌势随龙象蹴气蹑虎狼平按辔千林肃回銮六幙晴衔
　　恩何以报恋
　　主毎长鸣
　　九月初三日　东宫行围召观杀虎恭纪
　　连冈若环断若玦猛虎一声苍石裂千狐百貉走且僵独踞巑岏为窟穴　储君英武如吾
　　君六钧亲挽古未闻年年侍辇出狩猎手搏奚止什伯羣余威所临气先压弓未离囊箭犹插星流一点緑沈枪刺虎真同捉鹅鸭黑文白额光斑斓毛血映彻朱旗殷丰杠重马挟以至冲飚霍霍来隂山羽林奏刀技神速理解肌分同破竹怜渠故是兽中雄特命留皮瘗其肉大哉利溥仁人言麟趾原从圣泽论一片文茵常在御半丘白骨更衔　恩臣工侍观咸动色杀物之中昭震德不知看射向山南何似随围来塞北
　　初六日随　东宫射猎蒙　赐全鹿野雉恭纪十首
　　雕戈豹鞬导中央　特许词臣列两旁昨日山中亲射虎近前指与旧围场
　　林深谷邃转坡坨黄叶声中掣电过一箭拦回飞走路随身数骑尚嫌多
　　苍鹿年深雪作斑洞胸饮羽突希间别教羽卫追风逐天马如龙又过山
　　射雉仍开八札弓离披彩羽堕晴空欲知官笴长多少五寸雕翎带血红
　　英姿雄畧似吾
　　皇连日分围猎涧冈赤豹黄罴皆进御充庖一味不私尝
　　一色明驼倒载来猎尘收处夕阳开翠屏万仭红云外别领旌旗小队囘
　　重轮长傍　紫薇垣侍辇归仍侍寝门毎听鸡鸣亲视膳豫游原不废晨昏
　　德备才全左右宜家传真得
　　帝王师万钧腕力强于弩朝射貔貅夜赋诗
　　割鲜分肉快何如马后捎来拜　赐余今日塞垣亲扈跸去年京洛正骑驴
　　平生未习穿杨技老去空存见猎心惭愧书生叨异数酬　恩无地感　恩深
　　重九雪后汗铁木岭观猎二首
　　银麞缟鹿挺巑岏重展围场势更寛十万羽林齐挟矢只教六骑作旁观
　　芼鲈虀蠏爱新霜毎到登髙必望乡谁料乌桓山外路万峰踏雪过重阳【前二日大雪】
　　十二日
　　上亲射金钱豹恭纪十八韵
　　朔漠回銮候
　　君王罢猎时忽闻山下豹正逐草间麋讵纵顔行抗还将余勇施三驱争効命七校复扬旗金镞霜花淬飞龙电影追应疑树鹄拔箭已连直作摧穷冦真如殪伏雌右髃充上杀全质少微疵貍首斑斑血猫睛防防眵须雄粗缩猬爪利善藏锥自匿荆榛窟初含雾雨姿气曽吞虎兕力肯让熊罴缓死俄无路偷生讵有期但令供狝狩犹得壮威仪鎗杆风摇尾鞍桥锦冐皮呈文留炳蔚取用及捐糜师武当关险兵韬示象奇小臣惭献颂何异管中窥
　　十四日
　　驾发蓝旂营乗舟网鱼
　　命臣等沿河骑随
　　赐鲜鲤人各一尾恭纪
　　雪光皛皛山棱棱千山映雪朝日升滦河之水暖不冰刳舟剡楫凌空去三丈黄龙
　　帝亲御川后前驱风伯助峡形渐束波愈清潜鳞帖帖何敢惊人声不闻闻水声须臾船重
　　皇情乐衔尾骈头来绎络八纮一张鱼载跃鲦鲿鰋鲤防且多义不尽取收网罗满渠新涨余天波词臣拜恩已无算复
　　赐红鳞长尺半马上携归万人看
　　是日中途
　　命侍卫射虎复
　　召臣等同观恭纪
　　后杀豹先杀熊隂方凛凛生寒风先杀熊后杀虎积雪皠皠映强弩
　　君王威德弥寰宇坐致遐方歌乐土辟田筑室艺稷黍猛兽宁容此偪处尔牙如锯我镞焚林荡谷期尽殱溪东距溪西相望十余里忽闻响应彻山颠
　　天语遥传顺风耳【西洋人所制】
</div>
    <div class="pagination">
<a href="敬业堂诗集_page48.html">上一页</a><span>...</span><a href="敬业堂诗集_page44.html">44</a><a href="敬业堂诗集_page45.html">45</a><a href="敬业堂诗集_page46.html">46</a><a href="敬业堂诗集_page47.html">47</a><a href="敬业堂诗集_page48.html">48</a><span class="current-page">49</span><a href="敬业堂诗集_page50.html">50</a><a href="敬业堂诗集_page51.html">51</a><a href="敬业堂诗集_page52.html">52</a><a href="敬业堂诗集_page53.html">53</a><a href="敬业堂诗集_page54.html">54</a><span>...</span><a href="敬业堂诗集_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
