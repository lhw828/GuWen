<!DOCTYPE html>
<html>
<head>
    <meta charset="UTF-8">
    <title>止斋集 - 第 23 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>止斋集 - 第 23 页/共 32 页</h1>
    <div class="content">　　贺寿圣皇太后
　　太初之有太素莫与同尊文子以及文孙曷胜归美爰升显号用答羣瞻【中贺】窃以老氏三宝惟圣为能箕畴五福以寿为贵克并盛美诞受弥文永惟女史之传未有母仪之懿恭惟寿圣皇太后殿下行合内则道济中兴与武造周名在九人之列自尧传禹功为三圣之参宜极揄扬以昭报称臣欣逢盛事越在遐方呼万嵗者三虽莫陪于善颂袭六经为七尚愿继于前闻
　　贺寿皇圣帝
　　慈闱就养遽辞南面之尊缛典告成恪谨东朝之奉礼文交举海县均懽【中贺】恭惟至尊寿皇圣帝陛下道轶汉唐行髙曽闵谓圣徳无以加孝敢怠躬行虽天下不足觧忧益勤色养载衍鸿仪之庆常懐鸡寝之安臣叨拥使轺阻窥仙仗上万年之寿莫与鳬趋闻三楚之謡第深鼇抃
　　贺寿成皇后
　　尊归慈极夙严妇事之诚美播徽称交举礼成之庆声传桂海欢动椒闱【中贺】恭惟寿成皇后殿下子育羣生母仪六合采古事而着女则史诵宏休为京妇而媚周姜诗歌懿范饰袆衣而备养灿玉检以扬休臣幸际昌期适符明命宫庭雝肃虽莫窥长乐之班原隰驰驱犹欲赋思齐之咏
　　贺皇后
　　宝册扬庭尊归北阙御舆至閤制谨西厢懽动慈闱孝形薄海【中贺】恭惟皇后殿下躬履节俭性钟惠和司服陈仪载想袆褕之敬尚官赞礼夤修枣栗之恭式奉徽称尤严内职臣逖闻缛典阻造清朝但揄扬巻耳之诗而颂述思齐之美







　　止斋集巻三十
　　钦定四库全书
　　止斋集巻三十一　　　　宋　陈傅良　撰表
　　寿成皇后册宝贺皇帝
　　长乐问安重闱燕喜太常议礼大册崇成铺陈典章炳燿古昔【中贺】恭惟皇帝陛下尽伦之至为治之原重以离明方继大人之照受兹晋福聿申王母之休揭盛典于熈朝灿缛仪于显册三宫衍庆千载同时臣阻诣汉廷尚于周隰麟趾驺虞之化幸际风移鸡鸣鹤驾之朝莫陪旅进
　　贺寿皇圣帝
　　五日一朝俱享玉巵之奉六宫九御载扬宝册之文邦国有光臣民胥庆【中贺】恭惟至尊寿皇圣帝陛下重华稽古正始齐家事亲以万国之欢虞嫔是相梦帝有九龄之予文母攸同方防神于穆清之宫而垂世皆希濶之典臣谬叨乗传适阻称觞虽莫陪鹤驾之朝观光禁籞尚能述麟趾之化流咏河洲
　　贺寿圣皇太后
　　鹤驾问安夙备西厢之敬螭章成礼尤严北面之朝盛事罕闻鸿休叠出【中贺】恭惟寿圣皇太后殿下助成隂教赞佑皇圗式符坤徳之元尊为圣母爰作离明之两亲授神孙适昭揭于徽称宜恪恭于妇职臣谬将使指逺去朝行虽莫趋长乐之班但遥赋关雎之咏
　　贺寿成皇后
　　三寿作朋备极慈闱之养重明丽正前陈宝册之文振古所无大邦之庆【中贺】恭惟寿成皇后殿下虞嫔匹美文母齐芳袗衣鼓琴克相重华之化寝门侍膳聿成正始之风惟二十七载之明昌宜亿万斯年之称颂臣逖闻盛举欣过明时鸡鸣鹤驾之朝虽莫陪于盛事麟趾驺虞之化尚能播于声诗
　　贺皇后
　　徽册有光尊归北阙尚宫前导制举西厢弥文焕然内则严甚【中贺】恭惟皇后殿下赞裨孝治修洁母仪褕翟袆衣寅奉执笄之礼根车羽盖载严问寝之朝式当宝册之成恭想玉巵之奉臣冒持汉节阻簉周行逖闻缛典之肇修自庆愚生之幸防
　　皇后册宝贺皇帝
　　书周正月粤若始年建汉长秋兹惟内治三宫燕喜四海瞻依【中贺】恭惟皇帝陛下离明而巽齐干健而坤顺共为子职必有告榛栗之庆彼以妇功必有献穜穋之种眷言中馈聿自初潜式陈玉册之文用正椒房之号于以端本岂徒示恩臣乗传于兹趋庭罔及关雎正始当明承教化之由巻耳审官敢在知勤劳之数
　　贺寿圣皇太后
　　慈闱问安夙谨东朝之事正宫备册载修北面之仪铺扬典章慰怿中外【中贺】恭惟寿圣太皇太后殿下徳尊圣母谋畀神孙谓九重端冕之仪早垂内则而再拜执笲之礼首建中闱既陈祎衣庸备玉牒臣逖闻缛典阻簉外庭望紫阙以倾驰与苍生而瞻颂
　　贺寿皇圣帝
　　迪从子保喜承长乐之顔先欲家齐亲畀涂山之助再扬显册尽出宏规弥文毕张率土称庆【中贺】恭惟至尊寿皇圣帝陛下以身为度于礼不愆凡后妃嫔御之常悉循古制而父子夫妇之正曲尽人伦兾其嗣太姒之音足以正二南之始式陈玉检用建椒闱臣逺去朝行谬将使指虽欲殚于颂述曽莫究于形容
　　贺寿成皇后
　　坤象承天甫就防甘之奉家人正位仍严笄緫之朝宏休载扬盛事创见【中贺】恭惟寿成皇后殿下化由治内道本家齐谓嗣圣御圗适万乗龙飞之旦而尚宫奉册修九重燕寝之仪式昭六服之常庸备三宫之养臣驱驰周隰瞻望尧阶聆宝瑑之铺张与编氓而抃蹈
　　贺皇后
　　贡金九牧夏统惟新正位六宫周仪攸重于穆椒房之号有光彤管之书【中贺】恭惟皇后殿下作配干潜同功坤载舜鼓琴被袗克传妫汭之规禹菲食卑宫实变涂山之美长秋初建诸夏宗依而【阙二字】父父之尊荣将以垂孙孙之矩范臣瞻言京室颂咏河洲献穜稑于王遥想躬行之事采藻苹于涧益观丕变之风
　　湖南提举谢到任
　　重明丽正方此第功五【阙】在邉【阙】然冒宠业未免宜黜得迁之幸臣不胜以荣为惧之情【中谢】窃以蕞尔桂阳邻于岭表自升军额将五十载之间可纪守臣才一二人而已然必宣劳而满嵗廼能循次以为州未有即赐除书遂将使指輙衡陈于当路皆度越于他邦周防王人防亦序诸侯之上汉置刺史始皆属丞相之官岂容如臣亦预兹选重念臣腐儒无用假守罔功勤不足以盖荒政之愆亷不足以塞旷官之责顾专城而不理况阖部以安施虽幸遭时以政拙心劳而见録未知善后将力小任重之为忧兹盖伏遇皇帝陛下自天出宁如日委照敬识百辟之举无有幽深允厘庶绩之熈不遗防细遂令庸冗輙沐恩荣臣敢不懋明诏条采聴謡俗平颁兴积庶将自古以有年懋迁化居不失与民而共利
　　提举司谢赐厯日
　　夏时三之日振古如兹周厯万斯年自今以始凡防敬授悉赖裁成【中】谢恭惟皇帝陛下得圣之传为天所命受三朝之圗籍罔不朝宗在七政之玑衡皆如轨度廼颁初政爰布新书臣滥职将明当思考恊不违咫尺既同拜赐之荣敢离须防而怠观风之事
　　湖南转运判官谢到任
　　乘传弥年缺然补报将输所部滋甚光华【中谢】惟本朝行仁政之原自诸道置计司而始孰为之説浸失其传不知国家之意本以胜暴残但曰藩镇之财聚而归公上由是多故至于中兴虽懐恻怛之心莫奉丁宁之诏惟圣有作视民如伤畴咨廷绅申固邦本方当讲求民瘼之际宜得布宣主徳之才深明盈虚稍务损益顾以兹事付之臣愚伏念臣学不过于虚谈仕未离乎尝试曷期衰暮偶际休明且治郡徒劳初无毫髪之効况察州不敏近在目睫之间以自知之甚明将大幸之难再云胡隆委得以次迁恭惟皇帝陛下岂弟作人髙明覆物谓旷日持久或有尽知情伪之长谓便道之官庶无数易将迎之患遂令庸冗有此侥逾臣敢不对越龙光勉旃驽力茍不至乏絶以深贻屯所之忧则有条便宜当渐为来者之计
　　湖南提举贺庆节
　　太极之生两仪尊无与并嵩髙之呼万嵗喜不自胜【中贺】恭惟至尊寿皇圣帝陛下徳配百王心防太古行尧之道莫测于圣神荐禹于天复【阙】于顺受适纪诞弥之旦永膺滋至之休臣将指荆湖驰心魏阙【阙二字】为寿虽莫缀于清班石崖可鑴岂敢忘于善颂
　　湖南运判贺重明节
　　地辟天开圣作明述于赫重离之运有来载震之祥【中贺】伏以禹相舜歴年之多武继文受命之固昔尝闻于六艺今亲见于一时恭惟皇帝陛下允执其中聿修厥徳敛时五福岂惟叙有夏之畴与我九龄抑又过成周之厯臣滥将使指尝简睿知若帝之初虽阻阙廷之观礼如山之寿但瞻衡岳以为诗
　　重明节进奉银
　　后天祝算既同嵩岳之呼任土贡珍爰致荆州之品前件银气钟清淑产类朱提侑万年之觞深惭微币得诸山之瓮愿赋休祥
　　丙辰贺瑞庆节
　　长发其祥自一阳之生子诞弥厥月当六位之乗干宗社宠嘉邦家欣颂【中贺】恭惟皇帝陛下聦明时乂刚健日新省事清心独冠百王之上深仁厚泽丕承列圣之传于万斯年自今以始臣顷叨虞侍最荷简知属当去极之遥阻在奉觞之后昭回下烛常对越于奎文舞蹈永歌但熈然于尧壤
　　丁巳贺瑞庆节
　　地辟天开爰纪大来之庆川増山寿咸输美报之诚【中贺】恭惟皇帝陛下典学光明性原溥博澹然无欲裒六艺以自怡圣矣不居守旧章而唯谨是宜诞为民极永荷天休臣介在遐陬阻陪盛事毎惭隆眷曽无圮上之一编窃幸余生犹有华封之三祝
　　戊午贺瑞庆节
　　聦明作后聿开出震之祥厯数在躬有永后天之算【中贺】恭惟皇帝陛下宅心慈俭玩意穆清承列圣之储休辑两宫之燕祉诞为民极长握干符臣夙荷简知久违抃蹈嵩呼万嵗欣盛事之难逢天保六章愧隆恩之未报
　　己未贺瑞庆节
　　万年景福诞膺天授之休四海欢心姑尽臣恭之义【中贺】恭惟皇帝陛下道无偏陂学有缉熈燕及两宫増圣圗之广大陶成多士粲王度之清夷肇开震夙之期永享炽昌之寿臣防恩至厚抱衅罙深积五稔之凌兢无一毫之觊幸衣冠甚伟虽阻预于耆英畎畆不忘但欣逢于华旦
　　谢中书舎人
　　代言之任与政相通顾惟何人亦在此选【中谢】臣闻惟虞夏商周之世有谟训诰命之书至于两都亦称七制要是人主猷为之盛见于儒臣文字之工惟其相遭是以不朽然则邹枚而下词藻岂谓之乏人魏晋以来号令不闻于传世虽仅存于职掌曽何补于治功洪惟本朝追并隆古庆歴元祐之际岂非千载之一时欧阳苏轼之徒故有六经之遗意式至今日作兴斯文由此观之则臣幸甚兹盖伏遇皇帝陛下虚心无我立政惟人方且视民而如伤未尝以位而为乐凡所播告无非休明臣敢不益励初心以期后効必也缉熈光明之学至于令终庶乎草创润色之文可以行逺















　　止斋集巻三十一
　　钦定四库全书
　　止斋集巻三十二　　　　宋　陈傅良　撰啓
　　除太学録谢宰执
　　拜命衡门备官璧水书生已重公论谓何矧如庸虚有此逾越窃以祖宗家传之法学校风化之原于其训廸之臣工可以考论其世故傥具员而亡择欲首善以何繇永惟韩范欧富诸公当国之间则有孙胡石李一时作人之盛如某者学不足以适用才不足以及人固知迂濶于事情岂敢觊觎于宦逹营求末第政未免于为贫徃教遐邦只自虞于见短徒便于此遑知有他引而置之荐绅先生之林従而付之规矩学者之事还观所缺岂惟独慙推本自来或者上累但揆之进退小已以无称报为忧然较之重轻公朝有收踈贱之美徒抱私谊重逞逺模某官直道事君清议在上察见頺俗杜絶幸门毎于斯道寂寥希濶之中郁有前辈扶持兴起之念与其妙选以得【阙】孰若兼收而示公意有所存人不暇计爰俾凡质亦叨误恩敢不体悉深知循其素履门墙爱博愿悉畧其奔走伺之文农马【阙二字】庶少尽于洒扫应对之际
　　答释褐黄上舎
　　伏审课最于学爵命自天【阙二字】推髙旁观嗟异且取士必多其节目而后进而授官亦积夫嵗月以为劳虽裒然举首之艰犹越在外服之久未有【阙二字】从于【阙】覆礼又为之特加即赐恩纶遽分师席某官以【阙二字】之彦收中隽之功因难见竒凡舎矢以如破制胜有道虽注金而不昏某究观当今科第隄防之详【阙三字】宠光度越之盛尚勉终于逺业用増重于诸生
　　上福建安抚梁丞相
　　道徳文章以此名世公侯将相于今防人偃四海之经纶需一方之膏泽善类太息下僚敢私某官刚大而沉潜髙明而慈惠贵极三台之上犹如书生谦无一日之长隐若敌国事有关于消长身不顾于是非猝遇人情之未尝徐圗天意之自定勲业藏于不覩议论付之将来昔王文正之终相天禧爰弭冦丁之争韩忠献之独留康定式遄范富之归盖尝夷考旧闻仰止先哲怅此意之莫嗣防我公而安归是宜再调化元一定国是肃【阙】羣【阙四字】　之雨风朝宗百川作中流之砥柱某适与走趋之【阙四字】　在之详与其从元戎十乘之防辉光自近孰令在【阙四字】　之数穹壤攸同暄冷未齐霖潦将作伏乞俯从民【阙三字】太和
　　与福建柴运副
　　风宪一台【阙二字】归于正岂【阙二字】复与驱驰载惟幸防之深莫喻忻愉之至委官刑于太【阙】老成莫刑挺松栢而后雕抱圭璋而不琢承宣淮右【阙四字】　之言入觐明廷尝建久长之防所以不【阙】推爱爰命【阙六字】
　　尝中于机防薄物细故不登于简书眷言其【阙】之可莫若国家之重然居紏缪绳愆之任则无服谗搜恶之讽方平之遣发大臣【阙】景仁深陈其非是邢恶之追穷徃事【阙三字】尤论其不公于大雅之寂寥俾善类之安辑意已【阙二字】俗难异言某既畴昔之依仁矧继今而受令愿言终教吾之全归
　　与福建陆提举
　　功名富贵不知防人儒雅风流自有定论当致后生之敬岂云属吏之仪某官志古而通今方中而圎外词章近于大雅议论接乎前闻及从南渡之老成不数东州之辈行余辉映物有晋七贤之遗风数语名家非唐诸子之末伎是宜次鸟生民之作荐圜丘清庙之休而乃袖手旁观用心更苦退老鉴湖之曲与世相忘行歌蜀道之难令人太息万里来归之晚羣公迎劳之勤胡然湖山忽己嵗月虽所临之幸甚将有识之云何某志在従逰乃今受察十年始见尝有感于斯文一纸自通輙遂忘于不肖
　　与福建钱运判
　　为贫择禄幸察于寛朝同正置员获依于徳宇忘其恐惧继以欢愉某官老成典型儒术润色自昔连萼世有令名于今荐绅孰为先进荐扬华贯甫直禁林方濶歩宠光之时乃逺懐流俗之外自揽湖湘之辔复还闽越之辕清风弥髙善类太息然而弭伏浇讹之习布宣寛大之条若有隐忧不事表襮虽周王人特序诸侯之上居之甚谦有汉刺史不察黄绶之风欺者岂忍眷此意之常在当古人之与求某昔尝侍瞻今在按抚愿言终惠式俾依归
　　与西外知宗
　　诵玉牒之名讲闻甚久间防幸之【阙】钦慕惟深晚得所圗逝将既见某官出于帝系及见老成人物典刑可想承平之旧才猷蕴借固宜宦逹之难【阙】尝得之士友之间而与闻于议论之末薄物细故皆有定【阙】数日闲居他无惰色宜为宗盟之率以显邦家之光永惟维城之所以强周下逮磐石之所以安汉上实念此今以属公某【阙】知书意粗好问学毎于前辈愿在下风矧惟谋食之家【阙】眷依仁之便以累年瞻望之弗及受教可期【阙】平日见闻之未尝悉心以听
　　答桂阳赵守
　　交贽闽山幸彻名之惟旧问津湘水将观政之有期辱牋翰之先施缅风猷而増感某官宗盟领袖朝路羽仪典刑盖得之前闻事业未量其逺到温恭尔雅在二南公子之间乐易宜民真两汉循吏之选永惟昭代克壮维城大连十州小乗一障以固磐石之势以绵瓜瓞之祥眷言贤劳越在邉琐有书生而继此将舆论之谓何如某者筮仕匪多才赋甚拙徒以诸公久怜其家食遂令一介尝试于邦条欲其防成可不终惠方剖竹合符之始罙切凌兢惟甘棠所茇之余尚堪凭藉
　　与湖南潘安抚畤
　　燕及庶邦实恃元侯之重瞻言当代谁如旧徳之尊廼以诸生来为属邑心独自喜口不能宣某官以大雅之英得中庸之学跂彼羣老凄其百年自昔声名非故国乔木之谓于今辈行在中流砥柱之间永惟衡岳以南荆州之镇荒地弗治欲稍如闽浙之区足兵何先正急此湖广之赋孰为二者之善计以副九重之至仁于以烦公盖将托国有如朴亦预驱驰上之不能宣中和乐易之风下之不能及期防簿书之事爰従初【阙】良有后忧【阙三字】未知安仰【阙】縁幸防忽过所圗逝将听謦欬以自寛抑【阙二字】分守而不敢【阙】怜拙学乏由求従政之长庶俾愚踪【阙四字】　讥之致
　　答杨知録
　　地方千里岂无问政之人天各一涯未有纳交之日遽防朋翰良慰面墙某官以湖海之豪擅【阙二字】之誉繇渊源之实学出文字之绪余阅过千帆不作积薪之叹功收百战益知防刃之才盖有志于淑人亦何心于试吏永惟旧郡粤自熈朝与计偕者间嵗有之能宦逹者于今罕甚文物不竞国风所关不资先进之贤曷振清流之望【阙】其弗友廸以多闻固假守之急先亦【阙】居之嘉賔【阙二字】可式庶防多干木之风狱市所容奚上问盖公之道
　　答郑教授
</div>
    <div class="pagination">
<a href="止斋集_page22.html">上一页</a><span>...</span><a href="止斋集_page18.html">18</a><a href="止斋集_page19.html">19</a><a href="止斋集_page20.html">20</a><a href="止斋集_page21.html">21</a><a href="止斋集_page22.html">22</a><span class="current-page">23</span><a href="止斋集_page24.html">24</a><a href="止斋集_page25.html">25</a><a href="止斋集_page26.html">26</a><a href="止斋集_page27.html">27</a><a href="止斋集_page28.html">28</a><span>...</span><a href="止斋集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
