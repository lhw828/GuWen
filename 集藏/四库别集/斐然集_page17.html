<!DOCTYPE html>
<html>
<head>
    <meta charset="UTF-8">
    <title>斐然集 - 第 17 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斐然集 - 第 17 页/共 26 页</h1>
    <div class="content">　　朕闻有定主然后可责其下以忠有定民然后可责其下以化江左之治昔称元嘉得非任守宰以六朞为防乎或谓乆任而非其人何以贤于数易如朕意者吏为民病将不终日而去之民所愿事将使终其官而不徙惟其当而已矣以尔宗属隽茂所治称最秩当嵗满民适安之吾不忍夺也羲图寓直以示劝奨慎终如始惟既乃心
　　刘昉宗正丞
　　宗伯典司属籍其任甚重仍置丞职处以清流非时俊髦不在此选尔富于文章达于从政肆予命尔徃践厥官夫立志之士于职务清简之地进徳修业而待世用将有余力矣徃其懋哉
　　孙逸大理少卿
　　典狱贱事也然民命之存亡天意之喜怒国体之安危在焉则其事重矣朕所尽心而不敢兼也肆于廷尉之任慎择所寄以尔详练忠恕乆更事为必能审克辜功兹俾贰于棘寺夫希意迎合以取赏于明纵出有罪以幸福于幽聴狱者之大疵也汝当以古人自期庶几于民自以为不寃者乃称予意
　　何慤度支员外郎
　　文昌六职郎选甚髙民曹诸属司度为重非有资望则不轻授以尔行能谨饬中外践更赐对察言益见练达毋鄙出纳之吝而废有司之事徃懋厥职以若训防
　　李公懋著作佐郎
　　承明金马著作之庭羣处大雅著作国史文学清选也以尔敦朴而文劲正而通列职书林士论甚美其陞东观益究撰述使一代施设后世有考焉徃其勉哉以称明命
　　马观国直显谟阁添差江东帅司叅议
　　凡帅幕预议论之臣必得智谋忠信之士乃能裨賛协成事功尔进对便朝所陈可采徃处賔筵之右仍加内阁之名祗吾训言思自罄竭
　　张谊龙图阁学士知温州
　　卿士分职已髙八座之名师帅承流爰慎六条之寄具官猷为敏劭业履强明志在爱君不惮死生之变义深许国罔辞险阻之尝自陟迩聫乆司大计疏利源而无壅足兵饷而不愆方期协济于事功何乃屡陈于恳欵永嘉山水维东土之名邦羲阁典谟号西清之极选遂尔便亲之欲分吾共理之忧服此宠光无忘报効程克俊兵部吕丕问工部陶恺金部并郎官
　　六曹郎选各有司存而众建材能以待进用皆异时卿相之储也其任岂不重哉以尔克俊器业端良以尔丕问见闻逺大以尔恺操守坚正或就加于陞擢或初预于柬除勉罄猷为称予光命
　　吕祉权兵部侍郎
　　朕以父兄遐狩戎马生郊讲武训兵九年于此思得俊乂协成丕烈维时武部尤念得人具官材识疏通志在当世顷备谏列知无不言持节奉藩咸着声绩践扬既乆器业益宏擢自省聫俾贰兵政若通和遣使之失朕已晓然而伐仇讨叛之图众多疑者勿以司存之常守而望献纳之嘉谋惟究乃心钦予时命
　　潘良贵秘书少监
　　朕徧阅羣材仰稽治道思皇直谅之士共开公正之途人皆曰贤吾然后用以尔志刚而气劲行肃而言端乆矣践扬夙髙风望澹然安静莫掩旦评简在朕心召还秘府领袖羣彦虽多图史之娱谈论古先当有箴规之益徃复训命嗣承宠光
　　张致逺户部侍郎
　　孟子谈农桑于战争之际光武勤稼穑成中兴之功王道所先民食为急今百姓已六师方张将竭泽而渔岂无后患不加赋而足安得此言若时版曹慎选卿贰具官持心近厚经徳不回数总利权独推善计辍从选部徃佐司农必使下不病民上能裕国头防箕敛罔贻今昔之讥食足兵强一洒乾坤之愤是为称职可不勉哉
　　李宷上殿改官
　　朕夙兴御朝延见多士一言动聴赏辄随之非为泛然之恩盖将以示劝勉之道也尔敷奏详慎不辱所知其从易秩之荣勉称懋官之宠
　　梁弁监察御史
　　朕求直谅之士置诸宪台于其所言考其取舍以灼知其心术公卿侍从多由此出其或弗称为台之羞厥选重矣尔以才行达于聴闻召从外官奏言有取擢备察史时惟茂恩其服训词将观尔守
　　田钦亮改初等官
　　朕推心魁将倚集大勲凡所奏陈多即聴许状功来上以尔名闻总叙勤劳愿从改秩观其保任之力必无侥觊之文徃服官荣益思报効
　　孙安道赠三官
　　人臣克致其身立天下之大闲则宜有褒嘉以为在位之劝尔当总兵京辅不屈强敌耻与偷生失节自同于犬彘者伍朕闻而壮之追锡名秩用慰忠魂尔虽死而犹生也可谓荣矣
　　向子諲落致仕知江州
　　湓城为郡据大江之中流在昔宿劲兵为重镇地有常险则守有常势茍非其人险不足恃也爰择材望乃畀符竹以尔秉节立义术畧疏通总六路之权当大邦之寄屡履变故不怀二心夷貊知名奸回破胆自以危行告老而归闻精力之尚强正艰难之所頼为朕复起徃守九江必有忠谋以寛忧顾能益光于世业斯无忝于训言
　　周鼎特赠待制
　　朋党之论不闻于帝王盛时而起于汉唐季世夫举贤才之士目以附罔而加之罪辟其效至于戎马在郊中原板荡既徃之祸岂不痛哉朕深惩艾尽湔沈寃激劝具寮为世永戒具官秉心端亮尽言无讳受材肃给所至有声昔防邪慝之名今见忠良之实西清次对追贲九泉尚其有知服我休命
　　靳博文防路提刑
　　民帷邦本狱系人命广朕好生之徳实頼按刑之臣以尔持节选方谨奉宪度忠厚明允不闻过愆其易使华徃司详谳若寃滥之有实则当平反或奸宄之无良亦难故纵式钦训命庸副选抡
　　晏孝本大理丞
　　廷尉有丞所以佐其长平刑狱之事人命所系其选亦难昔狄仁杰尝居是官嵗中防滞狱万有千七人无寃诉者最号称职以尔名臣之后克承家法初从委用其徃钦哉
　　郝晸遥郡刺史
　　洞庭之冦为南国患乆矣比命大将徃荡平之尔协心招徕不待讨杀刺史之任古人所荣今寓武聨非功不授予用嘉尔以劝有劳勉竭乃心毋怠报国
　　种思道諡忠宪
　　古者死而无諡至周有之考行易名付之公论褒贬予夺莫之敢私百世传焉埀劝大矣具官世载韬畧性服仁义早亲有道以自修饬言行无玷出处可观论新法之害民遂坐党籍言北伐之误国黜使退休女真内侵起受师柄昌言撃讨国势所凭和议夺之至于祸败驱驰出入以没元身四海防伤九原难作夫心笃国家之念可谓曰忠材兼文武之资是宜为宪使尔不朽名言在兹精爽未沦尚歆嘉宠
　　孟庾观文知绍兴府
　　西枢宥宻方资帷幄之筹东辅翰宣允頼股肱之寄具官裕和而强敏笃实而疏通顷畴器业之良擢与政几之重宣明威畧督防军师忠嘉备罄于夙宵勤瘁早惊于华皓念足国富民之大计申畀利权有雪仇讨叛之丕图载谋兵政荐阅囊封之奏恳陈膂力之愆章屡却而复来守甚坚而难夺俾升华于秘殿姑出镇于名藩夫岂吾心重违尔志徃虽闭阁尚期静治之功有以殿邦宜共安平之福勿忘眷注尚服训辞
　　任良臣司农丞
　　大农掌金谷出入国计所资则其属官亦岂轻授哉以尔名臣之孙克自修饬俾丞司稼以观厥能益励乃心称此光宠
　　赵霈大谏
　　古者人臣皆得进谏其君官与世变乃专设一职选之既遴则责之尤重得其人乃能置君于无过之地非其人则变是非移黑白为患有不可胜言者此朕所以原省因任而不敢茍也具官乆服谏垣多所陈述蔽自朕志就正大夫之位夫朕躬得失施于有政惟台谏二三人任耳目之寄聪明蔽塞罔不由之尔当以先正清献所以事朕祖宗者事朕毋求姑贤于近世之士而足则予之徳惟乃之休
　　陈古知泸州
　　昔武侯治蜀思先入南故五月渡泸用遏蛮方庶几出师剑门无后顾之患今泸南列为郡县亦已乆矣茍非抚绥得人则平民犹能弄兵况夷獠之风相接乎以尔将漕益部见推干敏元戎剡奏请守是邦徃奉教条以壮藩屏勿谓朝廷之逺而怠忽官箴勿惮权势之威而浸渔民力伫闻善最自取宠荣
　　程千秋转一官
　　国家法令皆保民之具官吏能守奚冦盗之兴以有违慢而出一切之政者民用不堪弄兵茍免究其所自予忍杀乎尔能劳来之降者颇众肆用进官一等以为服劳之劝夫殄戮治民而谓之有才苛急办事而谓之赴功者致冦之道也尔其念之乃称宠命
　　任申先左史
　　史国典也昔有奸臣尊尚私记遂防实録以诬神祖朕用愤之选官订正尔总职策府防书金匮是非去取既有功矣维时记注东华入侍尤资端亮乃可传信以尔文学行谊世济其美老而益壮气节凛然古人不云乎作而不记非盛徳也朕方克励以是自期若夫有举不书书而不法论思之际独无责哉徃钦新命仍卒前业以称委属之重
　　胡世将兵部侍郎
　　六官贰卿侍臣髙选古大夫之职也闻事而不闻政大夫耻之然则守防墨簿书之细而于周公分职之本防不及知焉岂侍臣之体哉具官才气敏达辅以艺文由持槖之近聨当维藩之重寄具有声实孚于师言兹用召还为小司冦今四郊多垒奸宄窃发尔其思明邦禁诘暴乱之道祗佐戎辟勿以有司自处尚克钦哉
　　刘登礼部郎官
　　仪曹郎掌式度牋奏为文昌清望之地必时鸿硕乃堪此选以尔文学纯茂行谊端饬乆于奉常之属庶几稷嗣之誉因才而用必有可观徃服训言以光厥职
　　林季仲吏部右选
　　铨曹右选于今多事涤除宿非明不能烛钤制奸吏非防不可行司列大夫其选匪易以尔学知原本行有持循为郎文昌才望甚美因能叙进以究所长祗服训言徃修厥职
　　苏符司勲郎官
　　朕器使人才厚于褒劝典司功籍必资通敏之士然后六赏有等轻重不颇以尔名臣之后词学甚优内外践更名实相副宠以儒科之目徃从勲府之聫益究尔能对兹荣训
　　张守侍读醴泉观使
　　出有藩条已着列侯之式入陪经幄方严一节之趋爰锡徽章用昭眷礼具官职明而行粹器博而用周穷六艺之本原发为事业兼四科之品藻名重荐绅自徃镇于海沂忽屡更于嵗籥乃眷服勤之乆宜颁均逸之恩召使遄归副兹虚伫路门劝读徯闻入告之嘉言瑶馆奉祠仍示闵劳之殊渥朕求多闻而建事咨旧弼而图勲正学以言勿事公孙之阿世责难于我当如孟子之钦王谅克奉承无烦训励
　　任伯雨赠右谏议大夫
　　仰惟宣仁太皇太后御帘聴政功在社稷圣叡贤徳克嗣徽音盖与任姒比隆而髙出汉唐之右小人诬毁罔复顾忌天下愤之莫敢式遏具官精忠直道不负言责力排奸贼之计独谪瘴海之外自今遐想凛有生气朕表章坤徳而刋正谤史昭雪钩党以祗慰在天又取正谏美官为尔光宠使世知公论之不可灭防慝之不可行而尽言纳忠之士虽绌于初终得申白埀劝之义大矣
　　曾懋知福州
　　维福州自昔割据以来崇尚异端以规利益遗俗至今而未殄名田沃壤归浮图者十六请谒行货挠官府者纷然政化不行民彞冺乱此非帅守之任为人上者之耻乎具官清修不竞恬淡寡求扬歴禁途践更内外稽誉处以无玷观政术而有方式是南邦今以命汝夫使民兴于孝悌不失其良心直道而行不惑于邪説此致治息兵之本务也祗服予训徃其钦哉
　　沈长卿秘书省正字
　　昔仲尼无所不学而于疑则阙焉其不疑者尤慎言之故除黜丘索考正颂雅而于鲁史则有损而不能益也而后之人以私意更易古书者多矣岂圣人之训哉以尔学识明审趋操端亮书林订正之职宜以命汝古之人正心以正身正己以正物汝服膺此道以懋逺业则于鱼鲁之辨又何难哉
　　叶焕复待制
　　西清次对儒学髙选时方右武亦以赏能具官起从乆废之中徃当一面之寄稔闻政术颇着勤劳俾复列于近班以有光于藩翰尔当益戒前失深图来效使清议之无贬也可不钦哉
　　薛弼刘延年转官
　　尔等分使两湖军兴不乏列职中秘亦既疏恩载阅将臣之章以是为未足也维庆赏予夺皆自朕出进官一等益务靖共
　　邵伯温赠殿撰
　　士君子依仁守义虽不见用乃有追録褒赠之典施于既死之后使闻其风者兴起尚论如见其人亦何存没之间哉维先民康节学贯三易怀寳遯世而尔以孝谨为之子维先正弼光公着纯仁道徳勲贤表仪百代而尔以学行受其知浮沈下僚迄不大试柄臣有请朕用慨然宠以论撰之华资庸示儒林之深劝
　　王缙殿中侍御史
　　朕慕帝舜达聪而堲谗説好问而察迩言托耳目于二三言责之臣使司天下毁誉之实茍非良士孰副吾意具官疏通笃厚练达世务擢自台察寘于副端越次而升时论维允夫辨小事而不及大政弹小吏而不及大官居其位有所不知知之有所不言言之有所不行行之而善人病焉小人怙焉君子以是为御史之责也徃祗予训以增宪府之重
　　何抡著作
　　自崇观而后时政阙焉不记朕广揽髦士付以制作阅嵗滋乆成书未上使右文用武之际来世无考可乎以尔殚见洽闻词藻清丽召自西蜀入直东观其服训词之宠肆观良史之才
　　董将刑部
　　昔汉髙以寛大除去秦苛法三章之约民至于今安之固不以杀人者不死为徳也我国家本仁尚义法之所制民自以为不寃逮熙宁用事之臣析言破律以举首之似乱刑名之实流至今而未止朕欲变而更化乆矣尔强慎明恕为时望郎兹以次升列职宪部其佐而长监于旧章使轻重有伦不蹈前失以称予恤刑之意可不勉哉
　　钱叶都司
　　惟用武既乆都官之籍日众能否真伪朕疑其淆而不覈也循名而进之他日安取官阙给是哉以尔茂文劭行尝为察吏兹服新命列职司仆必也防稽成宪疎理近使无壅积伪冒之患以昔之察人者今而自察然后为称若余所典亦罔不钦
　　董弇少常
　　朕以孝弟之情未伸虽郊禋大祭毋敢以乐若夫格宗庙以一民志训军旅以严等威谨邦交之聘好示天下以君臣父子之大伦必得鸿硕之士典朕三礼厥任岂不重乎以尔文史足用劲正自将出使观风不畏强御召还敷奏持论据经兹擢贰于奉常实一时之妙简尔其深惟天秩之意以丕承明训直清夙夜尚克钦哉
　　范直方闽宪
　　用刑者疑而后有谳议滥而后有平反若夫纵释罪人谓之隂徳使良民无告讼狱不公此岂朕好生之意哉尔勲贤之后辨治详明辍从天台徃按闽部惟闽之俗明恩讐尚气义御失其道狙诈亦兴徃慎刺举之权去其陷民于罪者朕将阅奏牍多寡下酌民言以考尔之赋政可不勉哉
　　梁焘复资政
　　维元祐大臣咸有功于宗社乆陷党籍天下寃之自朕疚心以次昭叙岂伊丞弼尚閟賛书具官劲节深忠遭时委质有犯无隠夙髙谏诤之风同寅协恭遂格平康之化巧言既作遐窜不还行直道于三代之间吾谁毁誉考公议于百年之后彼自爱憎追秩故官防聫峻职昔也贤哲之士俱丽丹书今焉湔雪之恩再光清议皆臣子之荣遇何死生之足论
　　朱震转一官
　　典谟训诰皆上古之书笔削春秋着先王之志其文虽史埀世为经朕仰奉孙谋恭绳祖武覧裕陵之实録悼私史之谤言譬夫氛祲之兴或掩昭回之象乃诏羣彦同次旧文具官学贯九流趋皇极防归之要识深五传穷古人作述之原顷预编摩克明去取兹阅奏篇之上弥嘉汗简之劳十九年之勲徳既昭千万世之楷模斯在祖宗有庆非出朕私爵秩所加式为尔宠名附不刋之典实彰有永之辞
　　陈桷直龙图阁知泉州
　　七闽贫瘠异时调敛不及焉惟泉南负海有舶市之饶未尝罹兵革之祸于今为望郡然造舟舰鬻僧牒以佐军兴民不能无事矣而贾冦大盗出没乎茫其患方滋朕所以南顾睠焉求良二千石而付之也尔学修而行洁志静而虑周台省践扬恬然自守惟此为政必有可观者矣寓直延阁善抚吾民治最上闻褒典奚吝
　　杨时赠四官
　　自圣学失传道无统纪以佛老而乱周孔托六艺以文奸言聪明才智之人溺于空虚而不知安宅猥琐蔽防之士安于卑陋而莫肯迁乔髙明中庸析为二致学术既坏兴替随之具官躬禀异材早亲有道徳宇和粹望而可知其贤事业修明用之未究所蕴方立言而埀后将以道而觉民邪説渐排正途斯辟朕念谈经之益爰深宪老之怀而天不憖遗邦其殄瘁已诏有司厚赙恤之礼又给史札取辨正之书兹俾愍章更加荣秩用作兴于多士以表着于斯文
　　徐度李谊宋之才孙雄飞除馆职
　　若古有训大亨养贤将开拓丕基永图康济必搜罗羣彦以俟选抡尔等行义洁修文词敏妙试言来上陈谊甚髙俾接武于英躔共讐书于秘府惟志趣逺大不萌富贵之心则涵养博深必着事功之美淑慎尔止明聴朕言
　　范正平赠直秘阁
　　朕观士大夫守正者必疾邪为恶者必遏善方诈力取胜则小人有时而肆行及公道既伸则君子岂至于乆屈顺天休命吾职则然尔志操刚方孝义有闻以小吏而抗大奸终守其节遂陷党籍徳名愈光朕于元祐之臣茍贤且忠不间末防咸用褒秩所以申广劝戒非尔一人之为也死而不朽岂不在兹
　　余应求江西宪
　　隂惨阳舒天之大徳五刑五用所以宪天间者典狱之臣罔烛厥理舍奸戾法谬谓从寛使柔善之民寃愤不伸于朕心有戚戚焉尔守身直谅乆从闲旷所养宜厚矣俾持宪节徃慎折衷而况江右列城半罹贼虐昬顽诖误亦两有之必清心迪智则下不敢欺必推恕及人则刑斯无滥克若予训岂忘汝嘉
</div>
    <div class="pagination">
<a href="斐然集_page16.html">上一页</a><span>...</span><a href="斐然集_page12.html">12</a><a href="斐然集_page13.html">13</a><a href="斐然集_page14.html">14</a><a href="斐然集_page15.html">15</a><a href="斐然集_page16.html">16</a><span class="current-page">17</span><a href="斐然集_page18.html">18</a><a href="斐然集_page19.html">19</a><a href="斐然集_page20.html">20</a><a href="斐然集_page21.html">21</a><a href="斐然集_page22.html">22</a><span>...</span><a href="斐然集_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
