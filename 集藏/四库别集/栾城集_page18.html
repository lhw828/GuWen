<!DOCTYPE html>
<html>
<head>
    <meta charset="UTF-8">
    <title>栾城集 - 第 18 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>栾城集 - 第 18 页/共 114 页</h1>
    <div class="content">
　　山隐君七十四，绀瞳绿发初谢事。腹中灵液变丹砂，江上幽居连福地。彭城为我住三日，明月满船同一醉。丹书细字口传诀，顾我沉迷真弃耳。年来四十发苍苍，始欲求方救憔悴。它年若访山居，慎勿逃人改名字。

　　【初发彭城有感寄子瞻】

　　秋晴卷流潦，古汴日向干。扁舟久不解，畏此行路难。此行亦不远，世故方如山。我持一寸刃，绝何由刊。念昔各年少，松筠南轩。闭门书史丛，开口治乱根。文章风云起，胸胆渤宽。不知身安危，俯仰道所存。横流一倾溃，万类争崩奔。孔融汉儒者，本自轻曹瞒。誓将贫贱身，一悟世俗昏。岂意十年内，日夜增涛澜。生民竟憔悴，游宦岂复安。水深水益热，人知蹈忧患，甄丰且自叛，刘歆苟盘桓。而况我与兄，饱食顾依然。上愿天地仁，止此祸乱源。岁月一徂逝，尚能反丘园。

　　【次韵子瞻见寄】

　　衮衮河渭浊，皎皎江汉清。源流既自异，美恶终未明。嗟我顽钝质，乃与公并生。出处每自托，讴吟辄尝赓。譬如病足马，共此千里程。胜负坐已决，岂待终一枰。忆公年少时，濯濯吐新萌。坚姿映松柏，填节凌榛荆。学成志益厉，秋霜落春荣。澹然养浩气，脱屣遗齐卿。百链竟不变，三折终未鸣。区区两郡守，籍籍四海声。年来效暗默，世事慵讥评。不见室家好，恍如揖重城。别离长尘垢，岁月何峥嵘。彭门偶会合，白发互相惊。受教恐不足，吐论那复争。疾雷发聋聩，清月照昏盲。笃爱未忍弃，浪云旧齐名。更请问郭许，题品要当精。〈子瞻杭州见寄诗云：先生别驾旧齐名。〉

　　【将至南京雨中寄王巩】

　　河牵一线流不断，雨散千丝卷却来。烟际横桥村十里，船中倦客酒三杯。老年转觉脾嫌湿，世路早令心似灰。赖有故人怜寂寞，系舟待我久徘徊。

　　【次韵王巩见赠】

　　南都逢故人，共此一樽渌。初来柳吹絮，再见风脱木。我老欢意微，头垂腰背曲。羡子方少年，健马走平陆。狂歌手自拊，醉倒头相触。人生比一瞬，世网张万目。但取食场鸡，岂挂云飞鹄。彭城久相迟，官舍虚东屋。重阳试新酿，谓子当不速。胡为听妇言，婉娈自相逐。我舟得愁霖，牵挽脱坑谷。风霜作初寒，病体欲生粟。解子腰下龟，换酒不须赎。照碧凝清光，相将饮萸菊。

　　【送交代刘莘老】

　　建元一二间，多士四方至。翩翩下鸿鹄，一一抱经纬。功名更唯诺，爵禄相馈遗。纵横圣贤业，磊落君臣意。慷慨鲁诸生，雍容古君子。扶摇云汉上，睥睨千万里。入台霜凛然，不肯下词气。失足青冥中，投命江湖里。区区留都客，矫矫当世士。空使往来人，叹息更相指。我生本羁孤，无食强为吏。褰裳避涂泥，十载守憔悴。逝将老茅屋，何幸继前轨。念君今尚然，顾我真当尔。百年同一梦，穷达浪忧喜。有酒慰离愁，贫贱非君耻。

　　【次韵王巩九日同送刘莘老】

　　头上黄花记别时，樽中渌酒慰清悲。画船牵挽故不发，红粉留连未遽离。小雨无端添别泪，遥山有意助颦眉。十分酒盏从教劝，堆案文书自此辞。

　　【次韵王巩欲往徐州见子瞻以事不成行】

　　河水南来绕郡城，银刀空复炫衙兵。交情旧许鸡为具，客信那知鹊妄鸣。为妇迟留应未怪，还家仓卒定何营。不关秦女筝声怨，自趁招贤浚上旌。

　　【宣徽使张安道生日】

　　从公淮阳今几年，忆持寿当公前。祝公齿发老复少，岁岁不改冰霜颜。扫除四海一清净，整顿万物俱安全。今年见公商丘侧，奉祠太一真仙官。身安气定色如玉，脱遗世俗心浩然。幽居屡过赤松子，长夜亲种丹砂田。此中自有不变地，岁阅生日如等闲。门前贺客任填委，世上多故须陶甄。秋风坐见蒲柳尽，岁晏惟有松柏坚。斯人未安公未用，使公难老应由天。

　　【章氏郡君挽词〈子厚母。〉】

　　冯唐垂老郎潜后，李白风流罢直余。解组同归荣故国，剖符仍得奉安舆。家声未替三公旧，葬客应倾数郡车。德映闺门人莫见，埋文子细列幽墟。

　　【闻王巩还京会客剧饮戏赠】

　　闻君归去便招呼，笑语不知清夜徂。结束佳人试银甲，留连狂客恼金吾。灯花零落玉山倒，诗笔欹斜翠袖扶。暂醉何年依锦瑟，东斋还复卧氍毹。

　　【次韵王巩游北禅】

　　萧萧黄叶下城头，顿作野田风日秋。粗有樽随处好，暂无敲扑便能幽。人稀野鸟应同乐，水涸游鱼似欲愁。客去知君欢未已，绕城携手更迟留。

　　【次韵王巩怀刘莘老】

　　两都来往太频频，真是人间自在人。十载读书同白屋，千金为客买朱唇。结交京邑倾心肺，寓思禅宗离垢尘。为问西归天禄客，何时同看洛川神。

　　【饮饯王巩】

　　送君不办沽斗酒，拨醅浮蚁知君有。问君取酒持劝君，未知客主定何人。府中杯卷强我富，案上苜蓿知吾真。空厨赤脚不敢出，大堤花艳聊相亲。爱君年少心乐易，到处逢人便成醉。醉书大轴作歌诗，顷刻挥毫千万字。老夫识君年最深，年来多病苦侵凌。赋诗饮酒皆非敌，危坐看君浮太白。

　　【送王巩兼简都尉王诜】

　　可怜杜老贫无食，杖藜晓入春泥湿。诸家厌客频恼人，往往闭门不得入。我今贫与此老同，交游冷落谁相容。幸君在此足游衍，终日骑马西复东。送君仍令君置酒，如此贫交世安有。君归速语王武子，因君回船置十斗。

　　【吕希道少卿松局图】

　　溪回山石间，苍松立四五。水深不可涉，上有横桥渡。溪外无居人，磐石平可住。纵横远山出，隐见云日莫。下有四老人，对局不回顾。石泉杂松风，入耳如暴雨。不闻人世喧，自得山中趣。何人昔相遇，图画入纨素。尘埃依古壁，永日奉樽俎。隐居畏人知，好事竟相误。我来再三叹，空有飞鸿慕。逝将从之游，不惜烂樵斧。

　　【寄孔武仲】

　　济南旧游中，好学惟君耳。君居面南麓，汹涌冈峦起。我来辄解带，檐下炙背睡。煎茶仓梨栗，看君诵书史。君归苦仓卒，窗户日摧毁。迁居就清旷，改筑富前址。开畦得遗植，绕壁见题字。云山顾依然，簿领辄随至。思君犹未忘，满秩行自弃。尔来钜野溢，流潦压城垒。池塘漫不知，亭榭日倾弛。官吏困堤障，麻鞋污泥滓。别来能几何，陵谷既迁徙。它日重相逢，衰颜应不记。

　　【孔君亮郎中新葺阙里西园弃官而归】

　　宦情牢落苦思归，君恻无人留子思。手种松筠须灌溉，亲修寝庙忆祠。定应此去添桃李，还使旧茔无棘茨。他日东游访遗烈，因公导我谒先师。

　　【寄济南守李公择】

　　岱阴皆平田，济南附山麓。山穷水泉见，发越遍溪谷。分流绕涂巷，暖气草木。下田满粳稻，秋成比禾菽。池塘浸余润，菱芡亦云足。辞家四千里，恃此慰穷独。公从吴兴来，苕犹在目。应恐齐鲁间，长被尘土辱。不知西垣下，漾千亩渌。仰见鸥鹭翻，俯视龟鱼浴。初来厌桴鼓，稍久捐鞭扑。清诗调嘉宾，夜话继华烛。飞花暮雪深，浮蚁糟床熟。相对各忘归，西来自嫌速。人生每多故，乐事难再卜。钜野一汗漫，河济相腾蹙。流沙翳桑土，蛟蜃处人屋。农亩分沉埋，城门遭板筑。伤心念漂荡，引手救颠覆。劳苦空自知，吁嗟欲谁告。遥知旧游处，落落空遗躅。平生读书史，物理粗能瞩。归耕久不遂，终作羝羊触。赋诗心自惊，请公再三读。

　　【雪中会饮李ヘ钧东轩三绝】

　　众客喧哗发酒狂，逡巡密雪自飞扬。莫嫌作赋无枚叟，且喜延宾有孝王。雪花如掌堕阶除，剧饮时看卧酒壶。半夜琼瑶深没膝，欲归迷路肯留无。竹裹茅庵雪覆檐，炉香蔼蔼著蒲帘。欲求初祖安心法，笑我醺然已半酣。

　　【张恕寺丞益斋】

　　人生不读书，空洞一无有。羡君常斋居，散帙满前后。开编试寻绎，阅岁行自富。从横画图出，次第宫商奏。汪洋畜江河，眇莽包林薮。兴亡数千岁，络绎皆在口。顾念今所知，颇觉前日陋。我家亦多书，早岁尝窃叩。晨耕挂牛角，夜烛借邻牖。经年谢宾客，饥坐失昏画。堆胸稍蟠屈，落笔逢左右。乐如听钧天，醉剧饮醇酎。自从厌蓬荜，误逐功名诱。初心一漂荡，旧学皆榛莠。失足难遽回，抚卷长自诟。封君无事年，谓可终身守。春耕不厌深，秋获当自受。金玉或为灾，诗书岂相负。

　　【除夜会饮南湖怀王巩】

　　岁晚城东故相家，夜听帘外落琼花。醉眠东阁银暗，起视中庭内竹斜。鲁酒近来无奈薄，秦筝别后苦闻夸。思君倦对空陂饮，归去纷如日莫鸦。

　　【次韵张恕戏王巩〈去岁此日大雪，仆醉定国东斋。〉】

　　二君豪俊并侯家，歌舞争妍不受夸。闻道肌肤如素练，更堪鬓发似飞鸦。

　　【送转运判官李公恕还朝】

　　我行未厌山东远，昔游历下今梁苑。官如鸡肋浪奔驰，政似牛毛常黾勉。幸公四年持使节，按行千里长相见。鹰掣秋田伏兔惊，骥驰平野疲牛倦。似怜多病与时违，未怪两州从事懒。除书夺去一何速，归袖翩然不容挽。黄河东注竭昆仑，钜野横流入州县。民事萧条委浊流，扁舟出入随奔电。回首应怀微禹忧，归朝且喜宁亲便。公知齐楚即为鱼，劝筑宣防不宜缓。 
　

　



</div>
    <div class="pagination">
<a href="栾城集_page17.html">上一页</a><span>...</span><a href="栾城集_page13.html">13</a><a href="栾城集_page14.html">14</a><a href="栾城集_page15.html">15</a><a href="栾城集_page16.html">16</a><a href="栾城集_page17.html">17</a><span class="current-page">18</span><a href="栾城集_page19.html">19</a><a href="栾城集_page20.html">20</a><a href="栾城集_page21.html">21</a><a href="栾城集_page22.html">22</a><a href="栾城集_page23.html">23</a><span>...</span><a href="栾城集_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
