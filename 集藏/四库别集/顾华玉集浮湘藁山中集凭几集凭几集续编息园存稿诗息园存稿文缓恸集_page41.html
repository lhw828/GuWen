<!DOCTYPE html>
<html>
 <head>
  <meta charset="utf-8"/>
  <title>
   顾华玉集浮湘藁山中集凭几集凭几集续编息园存稿诗息园存稿文缓恸集 - 第 41 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   顾华玉集浮湘藁山中集凭几集凭几集续编息园存稿诗息园存稿文缓恸集 - 第 41 页/共 45 页
  </h1>
  <div class="content">
   英徳朱君道叔佐予守全悃愊无华能外得失以自适予与之深甞属予曰吾英在岭南多佳山水山有竒石天下致以为玩某家邑南有堂三间得地之胜吾往年罢官家居角巾宴坐隠几而观之凡渔舟鴈骛烟云竹树举不出轩序而见诸目睫因名南可先生幸记余曰凡物当其理之谓可适情者亦云然理寓于物故一定而不可易情发于吾心随所寓而无不得奚以南北云乎故情有所适则环堵蓬蒿浩然与天地万物周防上下凡山川鱼鸟之类悉吾玩具要不足为有无也若有所累则虽山川映发于前后鱼鸟出没于左右犹置墙壁之中一无见矣乃若吾子之情冲夷澹泊虽无是堂与英之山川鱼鸟固乐也顾独以南为可不亦狭乎君答曰余固即所居者言之也使吾居果北或且东西也余安得不以为可乎余乃冁然大笑曰达人遗物至乐无方所寓则殊不失吾常彼择地而居待备而足者乌足以知吾党之情
　　重修湘山柴侯庙记
　　湘山之东有柴侯庙代着灵应郡祀之严兵荒以来庙圮不治大宗伯蒋公读礼时始捐金率郷人辑之予至之明年庙成具状请记予典侯祀夫将安辞侯之灵应前志多传之是以不论论其所由神夫天地间一气而已幽为鬼神明为吾人岳凟山川气之所聚必有精也是谓之神犹血气生人而精发乎其心也人之死也气反为鬼聪明强正则防魄之精合于大化妙应而不冺亦犹岳凟山川之神无形而有灵也故古者忠孝义烈之士其死往往着神应于世吾于柴侯夫何疑乎哉按志侯仕唐守邢州弃官来居覆釡山从寂照法师修无为之道没而为神民祠至今要其避世捐荣利必有大过人者志又称郡人初作侯庙时有巨人至引掌自言甞用此掌鼓众遏黄河逆流夫邢黄河迤北郡也岂侯任官时有治水绩邪传曰用物精多则魂魄彊其此之谓欤宜其精爽神应与湘山之灵恒洋洋也庙本在大陂宋隆兴元年勅赐显祐庙嘉定十一年复封为威信侯此固其行祠今号曰湘山柴侯庙其曰湘山王者则法师遗文所称述者也凡今次辑庙姓名并金糓之目具刻于碑阴











　　息园存稿文巻四
　　钦定四库全书
　　息园存稿文巻五
　　明　顾璘　撰
　　墓铭
　　浙江按察副使李君师文墓志铭
　　嘉靖二载甲申夏四月十日浙江按察司副使李君师文按部于定海暴卒逾旬讣至南京余往哭于其家仰天呼曰国之贞臣也命止此乎初李君为御史当正德初太监刘瑾等始乱国纪君抗章请诛犯众怒矫诏系锦衣狱庭扑三十罢归髀肉尽销不死瑾犹啣之逾年复擿旧牍得君名文致微过诏于南京庭扑五十囊举而出人谓死矣已而肤附骨生竟活意其有神相乎瑾伏诛废者率起君独以先击刺贵要多抑不得用家居一十六年今上御极乃起之守饶甫迁今官遽已呜呼君得气之贞防命之厄人将奈何哉君将葬葬宜有铭余事也且金君明卿列状至乃序而铭之君讳熈师文其字也先世蘓人入国朝始为上元人父昊浙江布政司左叅议母王氏继母赵氏俱恭人君清夷简重才行脩美孝于亲友于兄弟交友以胸臆初仕为将乐令不以少而鋭既起守饶不以废而倦意所注错准古条格去官之日玩无奇石器无精瓷君子曰防为御史居桑梓之间执宪行法亲戚无敢请谒居家时杜门息交虽公卿存访仅一往谢而已居饮虹桥侧时辈称曰饮虹先生亦况其负气而善藏也喜赋诗所存有尚友集明农稿初娶罗氏赠孺人叅议罗公仲祥女明慧柔则既贵而殁生一女适明卿子昆继娶王氏封孺人无子以其弟黙之子瑞为之后君生于天顺乙酉某月某日生三十一年登宏治丙辰进士第今年甫六十尔夀邪天邪葬在凤西乡李家库祖茔之次铭曰爲龙爲蛇有烈者存匪气斯干而道则根灵光融融视诸墓门
　　陜西按察副使徐公墓志铭
　　嘉靖辛卯秋八月璘休居有凤阳徐氏两生来谒视状则故同榜徐公儿也与之坐问其家仅仅度嵗盖防吏子孙率然无足怪者已而起拜出其从兄进士行健所撰尊公行状及维扬乡进士马君驸所撰传请曰于是大人殁且葬十有八年矣墓尚未铭凡以恕等弱且窭故迟迟迨今呜呼徐公在吾榜特着尤推心于璘矧其子孝思若此铭安忍辞叙曰公名聨字成章长淮卫人其先本南丰人曽祖梅始籍于卫父景春以功陞百户进阶武畧将军嫡母李氏母髙氏生公沉毅简逺学诗补郡学生宏治乙卯举乡试丙辰第进士言必法行必端不茍交接为众严惮拜南京大理寺左评事明习法比狱多平反尝率同官劾罢刑曹舞智乱法者一时无敢故髙下手厯九载转左寺副寻迁右寺正乙丑陞河南按察佥事整理信阳兵备其地当四省交防多山谷盗匿爲奸公静镇仁煦察见善恶不知难治以母防去位百姓遮泣郡县致赙咸不受己巳服阕复授前职得巨盗盗赂镇守太监廖堂求脱公执不变廖欲中以他祸竟不得间而止陞陜西布政司右叅议时吏部尚书张防当权有欲为营私第者假官政檄取帑积公掷地不从陞按察副使理肃州兵备适有边警乃置家口于巩昌单骑即戎指授方畧虏不敢近由是谨斥堠厚糗精简阅军声大振乃禁诸将侵渔及絶入贡哈密土鲁畨诸夷私觌内外帖服方经画逺图辛未得瘖疾遂乞致仕清脩苦节视平时加峻居五年卒于家盖正德乙亥九月九日也年五十有七公为人孝友忠信笃厚伦理丧嫡母毁瘠如丧武畧公时少受学从兄训公海终身师事维谨同母兄继以诖误戍威逺公遇于逆旅毕力赆护携其子女赴官教育子即行健也及请老归复逊故居与兄友爱益笃寡嗜好仕宦垂二十年图书之外无长物每去任凡有司器什必按籍检还信阳尝有小罂贮药出药还之爲文有典则晩益深造非御公牍手不释巻所着有畏斋稿若干巻藏于家娶田氏封孺人侧室张氏倪氏三子孟行恕仲行义皆府学生季行已三女其二适陶镇沙栢一尚幼呜呼天下之业成于志节顾世不易得吾榜得公乃不践公辅竟废于疾天何可诘哉用是饮泣铭之铭曰孰铸大鼎庸烹小鲜中道而颠又孰使然以钦以悼千载之下咸视斯阡
　　武略将军刘公墓志铭
　　武略将军刘公者西安知府刘君麟之父也初璘与刘君举进士俱弱冠窃见刘君行己若处女应事若大人上书言事犯天子顔色驰其声于四方心甚伟之一日得拜将军于邸舎论议谔谔礼甚恭下其敎束刘君犹若社师导防儿然者退乃即刘君问故君曰大人敎家固严麟生五六嵗即置膝上口授古诗及古名言步趋必准规矩成童授四书史略废课限即笞大人早备行伍毎四鼔輙起坐读所録将鉴即呼麟起立诵所授书闻敎塲鼔节严乃进粝饭率三四器即跃马去归必冠带不入市肆饮或月一肉食而已母无故不令归宁麟无故不废书不入于市诸女无故不闻戸外麟未就外傅诸女未适人时凡市井果饵器什不识也璘叹曰有以哉无惑乎刘君生世胄独褎然也竟相与为莫逆交正德辛未璘守开封刘公守西安忽徒跣过郡舎哭且拜曰吾大人亡矣今奔葬需子为铭时大盗刘六乱境内璘方治军旅未遑也越二年谪全州乃得承命按状公讳苍字伯春行春一先世本南阳白水人宋开寳中有讳正卿者依兄兴仁监正常卿来家安仁始为饶人传五世至俊康行康三者洪武中率万人来归髙皇帝命爲山西朔州卫正千户传孟庸失之孟庸子甫复以武功授副千戸改南京鹰扬卫卒无嗣以孟庸弟孟雅孙曰辅曰翼曰亹者逓继亹即公父生公九嵗见背公自安仁来授官十五入武学能读孙呉诸家兵法学赵松雪书食禄五十年不闻其过务行长厚僚佐有支军粮误浮本数当抵法君适不与乃自补署文案事白人异其故公曰某素谨且吾儿方称奉法吏人信为误若诸君何以自白尝督军采官氷天未别色一人或仆氷间众不避蹂践几絶公遮絶挽活之又尝得遗牒于途乃逺方人入粮戸部所给者公往其处三日一人号顿至且曰某家坐此死狱者五六人矣复失奈何公还牒其人出金帛谢不受成国庄简公守南京置公幕下记校将吏功过黜陟咸当人莫知其由公终广洋卫副千戸诰封武略将军初娶胡无子卒继娶蒋亦先卒江隂卫指挥忠之女生子一即麟娶南庄公主曽孙女胡女三长适南京留乎后卫指挥杨泰次适南京国子监孙助敎长子迁次适福建按察司彭佥事长子慎之继娶曳生子一曰凤女二俱未婚孙女一聘兵科周给事中长子诗孙男一曰牗聘长兴处士呉珫孙女公生正统甲子二月十有三日卒于正德辛未八月十日其葬也以壬申六月十有八日墓在呉兴夏驾山石鼔之南第三陇上铭曰维兰有华爰视其根维豹孔武乃变于文矫矫虎臣善饰其身复淑其后昆名以永存式昌其门
　　明故仁和县令陈公墓志铭
　　顾璘曰甚哉郡邑吏之鲜才也理棼以达惠穷以仁胜侮以彊刬蠧以防四者备而后无阙职矣何其艰哉若吾乡仁和县令陈公岂不濯濯然称乎是己仁和居东南都防财赋重困且附省城藩臬司临辖使者道出旁午迓见防传之节率日数畨未厌公为令戴星出入案无停判然笃意爱民不以毁誉祸福置虑虽政出监司有戾民者必请更令嵗旱请减民租什五监司曰二亦足矣公曰灾应如此奈何厉民以丰国乎卒守前议方冬发民筑海隄民多冻死公曰邀逺利以蹙近害民何以堪遂罢役有权珰至杭脩梵敎谬声张为侵敛公执义辩折竟免滥耗其它政由己出者悉岂弟有则协于羣心逾年政成野有歌颂乃兴庠序之敎毁尼舎増饰学宫建社学十许所导迪详至礼俗日振凢御史嵗廵防不旌礼之尝上御史呉公一贯时政十二事曰爱民力正风俗崇节义戒侈靡惠良善屏豪恶育人材厚彛伦惧刑罚长仁爱谨出纳清囹圄盖推已效之绩达诸人人呉公荐之铨司将擢华要忌者以飞语中公遂去位乃买田南郭窜迹养恬终身不言仕进之事殆今老且卒矣呜呼民失父母久矣有良如公而卒莫大施天固靳王泽于斯人耶何其不幸也卒之六月将葬其子府持乡进士李晓状丐铭于璘其何辞按状公讳荣字仲仁其先括苍人始祖朴元湖州路通判二世祖德一元中书省丞髙祖尹嘉国初赠奉天观察使曽祖道成湖广左布政使祖某以闾右实京师始为上元人考某妣吉氏公生而頴异器干伟岸为诸生即有令闻中成化甲午乡试拜斯职孝友恭信孚于内外配张氏克谨妇德子男二长即府张出今年中礼部髙第值公丧归娶盐运副使李公用文女次庭侧室髙出娶欝林守王公勋女女四伯适刑部左侍郎朱公铨孙云先逝仲适抚宁尹徐公夣麟子鸣璵叔适御史邹公子转季早逝孙男二长南龄娶罗氏次东龄娶童氏公生正统丁夘二月一日卒于正德庚辰四月二十三日年七十有四墓在李家库山之阳从先兆也铭曰有龙矫兮歘沛而雨帝悭泽兮中乃处灵之藏兮今返其所茂士怏怏兮惋尔中古
　　故崇府左长史黄君元质墓志铭
　　君讳琮元质其字也先世本抚州乐安人系出山谷后裔大父伯夷公有四丈夫子其季曰度浩君父也娶栁氏居乐安既生二子曰琼曰瑛成化间应闾右之役来南京观都防丰炽曰此弗宜居乎乃附籍上元已而曰吾忘吾乡乎仍号望云以见志故上元之黄氏自公始居六载而生君颖秀絶出逸而多韵补应天府学弟子员间作平蛮金陵二赋文誉腾起举宏治乙丑进士遣纂脩湖省孝宗实録归拜青田令时逆瑾擅国秕政蔓作君举意髙逺不规规与俗俯仰遭忌谪长乐学谕划然叹曰所不足于县令者果予也夫教吾所乐也乃陞堂讲授期以其学传诸弟子及瑾诛吏部檄君为郯城令时盗冦山东城恶弗可备君至二十日而堑成又三十有四日门圉完民恃无恐谓山东之困于马着马政二篇行于官作问官祠祀孔子及郯子自为记大抵欲学者知孔子之圣由问学至也陞横州守益练牧惠之体民无隐瘼得秦少防海棠桥址于荒墟乃拓置堂宇以风起夷俗擢拜岷府左长史以栁夫人年髙再疏乞养侍奉之暇灌园艺圃泊如也及栁夫人卒致哀尽礼且痛望云公先丧时贫不得为悦合窆为若堂之封服阕值今上继统谓王傅宜重故君复有崇府之命方抉污振頽输其嘉猷昊天弗吊中道摧殒呜呼哀哉夫文与政弗兼久矣君抽思则藻展事则练其可谓通才者与然用不副才年不副用斯天之靳也唯文可以永世所遗诗文若干集曰宗说曰求志稿曰行义稿曰楚征日録曰青田稿曰谪逰稿曰郯城稿曰岭南日课曰续课曰东归稿曰乞养堂稿生于成化庚寅十二月十九日卒则嘉靖甲申二月十七日也配燕氏子二伯畊娶任氏仲牧娶丁氏能世其学女三孟适张昂仲适江铠季尚幼孙男二其子自汝阳奉柩还上元卜今年月日将葬君于夹冈祖茔之次乃持尉氏学谕丁孔章状乞铭于余余不得哭君殡葬而铭也奚其辞铭曰骏乎骏乎局靡驰啣以瑶珥为世仪斯名永嘉千祀垂
　　摄泉隐君许彦明墓志铭
　　彦明许隐君耿介沈黙处富不盈居贱不诎人鲜与合独与姑苏文徴仲南都陈鲁南王钦佩及余四人为宻友四人者亦爱隐君无他乐为倾倒时时赋咏相酬和摅展情素不相较浅深工拙也其子谷从余游嘉靖乙未举礼部第一声动海内南都公卿贵人咸走贺隐君隐君唯唯无几微矜张色莫不拟其福量之逺乃丙申六月疽发之背却药安卧家人强之医则曰我命在天不在医数诚尽药将奈何比剧自制棺起卧其上曰牀笫暂也依此为长召鲁南及余诀别但言负负无可报了不及他事遗谷书曰我亡如风月清明絶无罣碍居官当师古人丧葬从俭亦无他辞是月二十二日竟卒得年六十有八呜呼不昵生不戚死可不谓达也乎哉逾三月谷归自京师哀且定卜丁酉正月二十二日葬隐君于安德乡王家山祖墓之次持御史谢君少南状乞余爲铭徴仲书石鲁南篆题其盖并先好也遂不辞爲之叙曰许氏本福建侯官人国初徙实京师始占上元县籍今为南都人父荣读书精医卜朴直成徳母黄氏生隐君克肖焉君名镗彦明其字也外厐中理事其父母能备色养堂室几杖必适所欲二老并夀与乐俱终伯兄不事生产积逋见困力为偿复略无顾恡寡姊贫迎归奉终厚其殓葬其他姻属赖以生死者尚众故终老无余赀平生不言人过虽遭侮谤不兢不怒谋事精慎不失人任雅好山水金陵名胜无不至乐与禅宿游清斋论坐以终日尝因事南游三茅虎邱以蹑武林泛西湖北渡淮涉沛厯齐鲁至燕览西山诸陵之槩赋奇吊古往往寄懐其间登摄山爱其泉因自号摄泉居士乐养生也晩乃买田东海上期扁舟往来效张志和陆鲁望之乐孰知一试遽止耶诗务道情不为奇怪语曰作室不固基而绣其棁节非吾所能有嘉防斋稿若干卷藏于家钦佩尝曰昔韦中有潇散闲旷之趣者仅一摄泉今亡矣吾党哀可知已初配汪氏继贾氏生子男一即谷初授户部主事旋改礼部女一适福建布政司经歴王君经之子延祚孙男四曰恒吉元吉贞吉逢吉贞吉三嵗而夭铭曰唯仕匪易隐也亦难不亢不随居道之间有翘者男载振其翰泉室其永安
　　明故乡贡进士张唯忠墓志铭
　　张君唯忠讳翊本姑苏长洲人也洪武初易置海内编戸徙其先世于上元遂爲京师人君以上四世皆善人不显父讳晟倜傥有风谊尝愤愤思大其家谓儒者取青紫在诗书非真天人也吾老矣责在儿辈乃大购古书藏于家君性沈逺知父志力脩学业能读厯代史记及国朝典故居常非定省及父召不逾戸限或出过市里人不识为张氏子也家本在市凡俚语玩剧一切不通晓毎对客自寻奥义谩不知客语云何唯唯而已人多以为痴尝从司勲陈宗之受尚书宏治甲子以应天儒学弟子员中乡试再上礼部不偶其勤学在馆如家在舟如馆不夺于可欲及家家人问京国事与所过城邑皆不知也试事大理日取狱案勘详轻重曰用世贵知律否则腐学究耳其学虽天文地理星卜草木之书无不渉猎非以干禄为也今年夏梦神语曰金公请作调觉而愀然曰金秋气也调与吊同音秋人将吊我耶一日往别墅有自城中来者曰某坊火君曰吾里也恐燬吾万卷急驰马归马羸多顿逺得疾竟以九月六日卒生才二十七年而已尝补苏伯修名臣事略缺遗纂定元名臣言行録四卷又采宋史临奠大臣之礼为一编曰临奠録示大臣宜厚也夫六籍道衰学者率汨意于利禄自子夏髙弟且曰出见纷华盛丽而喜况下者乎唯忠五嵗露芒頴太常陈公师召呼为徳美而不名七嵗属对过人十三知读书二十二举乡进士世所尝言聪明者易流而君恂恂谨愿如此岂所谓笃信好学者非邪惜乎未见其止也母周氏前母罗氏配郑氏与君居年久耳熟文义至能属辞男曰鹤龄女曰淑贤皆幼君疾革遗言属执友陈鲁南为状十月某日将葬君于建业乡张家山之原其弟翺持状来请铭铭曰顔氏好学以夭终也噫兹有同志夭复同也噫岂曰斯道不可宗也噫天乎天乎莫得而穷也噫
　　华亭何隐君墓志铭
　　余前耕秦淮之阳闻华亭柘林有两何生出曰良俊良传文词烂然如晋二陆氏四方惊且艳之余曰柘林下里安得生异材如此乎华亭人曰何氏故法家胜国末有名某者判雷州国初其弟广为御史有声殿中归徙去上海余子孙留华亭陶宅里传四世曰复者赘柘林李氏生泉以刚方见惮生二子长宗次宗本长君渊塞善谋画次君倜傥筹策有文理内外夹助腾起乡邑中为豪雄人然不获遇合展拓才抱故敎二子以儒发科非徒其资异也未几两生以文学优等拔贡入国子监朝夕过从吾庐知其贤益审今年二月良俊衰绖来见且乞铭其父墓余何能逆良俊实次君生而以为后于兄按状君讳嗣宗其字也兄弟相友爱初次君气轩举意狭柘林莫肯居君曰自曽大夫徙此虽未有恢廓世不坠义问兹土南负海北枕广原种艺不惮水旱且鱼盐可贾民俗椎鲁易兴事见功吾兄弟拮据其间何患不大于是殖丰美田产多买奴仆芟辟灌莾广其水利无风雨寒暑身自临视其下人人効功能生息遂十倍于昔乃构堂宇立庙寝参准古礼脩丧葬嫁娶燕聚问遗之仪自是华亭人称柘林为仁里郡中贤豪及隐沦之徒闻隐君兄弟名争来内交贤者得合不贤者多见却谢亦不怨次君又好图史小学诸家好事者亦多游从时时具酒食相懽乐不倦咸为语曰人中磊砢有二何又曰仲子英英标出长公好顾养贫乏逺近待以举火者凢若干室举贷度不能偿辄毁其券尝督里中赋里中人称平见礼于郡公与县大夫时辈莫敢敌等年逾五十輙叹曰死生旦暮耳政使百年吾已过强半矣安能偪窄自苦以需短漏乎于是寳俭守黙或终日无一言自称曰讷轩老人惟种树养鱼自怡而已郡公延乡饮及奉诏加力田冠服皆不就兄弟未尝异财见子孙既长乃曰木大则支水溢则别吾不忍子孙他日有言乃营别室处良俊令良傅与其兄良佐居旧宅比疾剧遗令良俊曰施徳自亲广爱唯众善睦父母之族及姑姊妹之家母虐僮仆此外賔里邻敬长老不皎皎先物吾目瞑矣良俊涕泣拜承敎越数日卒实嘉靖乙未九月二十日享年七十有九配张氏不愧其俪生三女其婿为费勉俞介禇悦初育翁氏甥賔为子先卒良俊实母侧室卫氏又育次君一女适顾应録孙男五懋学懋才懋徳賔出白良俊出白继良佐之后即其家友睦可见已君以卒之年十二月二十八日葬于半冈东祖茔之次逮今丁酉春三月朔始克铭之铭曰不落落为奇居贱而身弗卑究其报视其儿墓前孔道何逶迤后若干嵗石马施
　　陈府君亨父孺人主氏合葬墓铭
　　府君讳防字亨父其先汴人徙呉为呉县人以医鸣自从父太保公镒从弟按察僎贵屹为望族曽祖佶祖濙濙二子考妣张氏府君实生于伯校而为后于体貌魁岸夷朗有大度少孤生业中落弱冠后即拮据振起其家遭疾病讼狱与诸谗怨丛集拨捩排抵气益安裕里中长老人惊曰此陈氏巨栋既累资至万金乃笑曰吾分素薄安用厚藏以媒祸乎于是内脩仁让外重交结不复以积贮爲意布衣逶迤退然若儒生然好义重诺翩翩国士之风也没之日其从弟文艺状其行曰申严家庙祀规特建太保公祠刻其遗文饰闺门修先墓皆倾囷为族人倡沈毅善谋凡贤豪贵游乐与谈议守宰见之必礼至去爲公卿犹问遗不絶尝监脩郡县学并建金乡侯祠如营居室用阙辄自继之不言于官以故学士歌焉凿凿皆实録也俗敝无贤不肖皆有号殊厌人府君种梅别墅亦自称曰梅南主人呉及四方人则乐称曰梅南梅南不举其字即知为众所好矣素敬鬼神嵗己丑往祠武当山病归十日卒若府君可谓善人矣乃死于祀将谓鬼神何哉孺人姓王氏同邑望族性严肃内政皜皜賔祭之奉不烦府君无不脩洁先府君三年卒府君生于成化庚寅六月十四日以嘉靖己丑四月九日卒享年六十孺人生于某年某月某日以某年某月某日卒享年若干子男一曰鳌温良可继府君末嵗复得一男命名曰垹曰鳌未有子善育之旋夭女一适钱帛孙女三长适刘琯次受王科子有龄聘鳌今生男一曰实为府君冡孙初鳌于己丑十二月二十有二日葬府君于呉山上金村新阡即属余以志铭乃余忧病相仍今五年矣始克成诺所恃府君知心必不怏怏泉下也铭曰脩于独闻于国宜于人惎于神维兹宅以永安乎二德
　　乐稼火君国用墓志铭
　　火君讳城字国用扬州人倜傥有气度家饶于财能逡廵谦约以下儒生诸儒生多与厚善故太子中允景伯时自穷时相交知数向余称其为人余以伯时方贵盛游者固自厚不甚入心比伯时卒遗孤孑孑门戸衰落曩时亲眤人多不相往来独火君顾念益笃时时遣人过江问遗逾于生时伯时有遗文数十巻火君出百金梓行之曰吾不忍故人精华遂殒于地此庶几贵贱死生无替交态者乎余与尚寳卿吕仲木叙景文颇着其事意倾爱之乃嘉靖辛夘九月七日火君卒其孤钧卜葬于甲午某月某日乃奉戸部右侍郎叶公状乞铭于余按状君先世本朔北贵族胜国时南徙其支系居里皆莫详入国朝髙祖讳某有翊从功始授扬州卫左千戸所副千户传至父晟髙才能官晩进指挥佥事母张氏封宜人有三男子君为仲少无童心长而丰颅重颔仪观凝整沈机善虑其父官政与诸族人外内事多咨决人所难措画能数言尽其肯綮由是名腾起彻大都凡尊贵人及豪贤士皆乐过从谈议早贾鹾益富视鹾贾华侈虑不足善后乃买湖田若干顷躬蔍蓘获刈之事如农夫勤自称曰乐稼或问曰君乐乃为稼抑稼而乐邪则笑荅曰吾勤斯获斯妻孥食于斯子孙业于斯不知其他遂大书足矣二字掲于堂示无他慕性损俭箧无华衣庖无兼肉酒不甘味居不饰采尝输粟膺冠服矣非公谒不施于身唯治亲丧葬务周于礼敎子延师友则嵗费百金不爱人咸服其丰俭有度也又能忧人之忧急人之急族党婚丧不能给辄补其乏尝恨无位惠穷困值江淮疫疠乃合良药施诸病者全活甚众其仁心绪见类如此距生成化乙丑十月十有五日享年六十有五配饶氏继张氏林氏刘氏黄氏邬于孙侧室也男子三长钺先卒娶叶氏次即钧府学生能力学待问娶黄氏次镃聘张氏女三婿太学生陈铨及乔坚沈俸孙男一小字重阳保孙女三俱幼墓在城西双墩之原铭曰履盈若虚提提其居家步用舒友也崇义乃敦既世薄俗是厉彼峩者墩有閟其坟昌于后昆
　　明故隐翁姚用恒墓志铭
　　姚氏金陵着姓先世本仁和人明兴以闾右迁实京师始爲上元人初文玉有弟文俊最良二兄卒身独当户家累万金恒自御布素好施赈人以匮急赴告多寡无不应以故义声洋溢都人号曰三老士大夫称曰朴庵处士年殆百嵗始殁文敏生宗啓以子源贵赠南京中军都督府经厯隐翁实其次子名淇字用恒少孤奉母汪氏孀居克笃孝爱十嵗治尚书十二能文最为朴庵君所器爱择同里周彦清女娶之与之对室居朝夕规诲三嵗不闻夫妇步语声益知其谨厚乃传家政令与其子宗旻共治之翁持钜赀商江淮间出纳明慎内外归心凢家婚丧悉准礼法不殉时好克勤俭广恩义无改朴庵之风尝植竹于庭自称侣竹翁曰性直心虚我庶无愧耳太仆王钦佩称其有士行司业景伯时谓为姚氏白眉邦人以为确论应天尹黄岩王公正人也特賔之乡饮年八十有七能于烛下作小楷笔意清劲寝疾弥留言语不乱临终喻子孙扶掖沐浴易服而逝盖嘉靖已丑九月二十八日即隐翁所养若此以考见朴庵家范之遗姚氏之兴夫岂偶然乎哉子男二长桂周出次楫侧室汪氏出今为朴庵孙用深后孙男四曰勲曰焕曰燧曰防并頴秀而焕早卒孙女三长适府学生罗楠今寡次适徐敔谭翀皆太学生有文誉曽孙男一曰应夀女一尚幼皆桂所生楫孙男二皆幼将以是年十二月十四日葬翁于安徳乡岔山祖茔之次桂持户部员外郎杨君谏状来丏余铭乃铭曰姚之先兴以义维良孙绍其世昭祖徳绥福履祔堂永安只
　　姚子东墓志铭
　　子东吾江东茂族也江东沿呉晋流风旧多国士其衰则殖富作雄傲睨贤徳为四方耻乃若子东娟秀特出异夫人人子东冲而章广而能下亲贤乐善惄如饥渇八举弗第砺业弥坚初居应天学一乡之名士乐与为友既入太学天下之名士交履其门喜赋近诗意兴闲逺作字务师古人不好服玩独爱藏法书名画客至鉴玩移日意豁如也尝见凤凰台东有老栝苍欝可亭遂购得其地作候凤堂因号曰栝原居士今年夏忽自歌曰髙台峩兮蔓草生凤凰不来兮栝且倾四月三十日遂以病卒乡闾涕泣无间贵贱将以十月三日葬于岔山祖墓弟轸持文学管子山状乞铭于余子东厚余者今弗作矣铭恶忍辞按状子东姓姚氏讳奎其先浙之仁和人父兰母尤氏生子东于成化戊戌十一月十日友仁惠动则形见服父丧致其哀也勤母养致其悦也友爱弟不私其躬也抚孤甥不私其家也善先友后忠所亲也施及流人溥其徳也孔子所谓富而好礼非斯人也乎配陈氏有妇道无子侧室髙生一女子东卒之夕亦死今且孕人皆曰尚有天道且子东有言曰使吾弟嗣吾终不嗣何病乎君子谓其厚铭曰庆源绳绳于尔振乎生也或啬遗尔娠乎毋谓天逺视其人乎
　　洞庭友朴陆君墓志铭
　　陆君之先本江陵侯逊之苗裔子孙散处三呉代有显荣其嘉遯者乃居洞庭山中元季有讳泰五者轩举不群意隘山泽乃挈家往客淮西富雄中原值乱复还于山树业如故五传至伯良为友朴君父亦负四方之志当路议广江南马政发愤上书极论弗便之状事竟获寝众归其力生友朴君体干魁梧性度渊厚以醇谨着尤脩弟之行伯兄均显蚤亡君惧伤父母心服劳承懽就养曲备防二女殆如已出父母忘失长子丰财而力义多智而守雌不峻独行不府众怨宏治间秦晋大饥愿输粟往赈授承事郎叹曰损益盈虚天道也出有济乏国章也顾烦君上荣我乎乃遣子豸补郡学弟子员冀效世用久之弗第遣入太学曰吾岂固为门庭图将昭祖德以酬国恩非仕无阶耳暮传家政独与耆旧大夫觞奕为乐称其山栖也嘉靖癸未六月九日寝疾卒将以乙酉某月某日葬于蒋坞先墓之次豸乃乞乡进士严君澜脩状属姜生节来南都谒余请铭其墓按状君讳奎字均昂友朴其别号也生于永乐癸亥享年八十一配王氏慈顺夀康范诸其家子男二长即豸次彖女四其婿曰朱继珵叶珑张节叶性孙男四曰元臣元爵元兆元士孙女三铭曰有贻者先嬗乎尔延有承者后脗乎尔遘隆隆蒋坞亦孔厚后百斯年作崇阜
　　金处士墓志铭
　　处士讳纯字尚德其先姑苏呉县人国初易置海内曽祖某籍锦衣遂为金陵人处士坦夷谅直能委心任物凡世俗隂诡矫饰之事一切刬去之不留于中能与人交故终身无怨敌尝曰呉俗浮故京俗夸皆吾土也生而沿之如草木焉服其土奚取于吾人其刻厉如此商于青齐燕赵呉楚瓯粤之间青齐燕赵呉楚瓯粤之人日与之为市不见其争及其久也为之主者忘其客爲之仆者忘其富家居客至辄止饮不厚供具值兴尽客或欲去不强爲悦也善成人之谋纾人之急客有赖处士脱于难者怀百金为谢廼正色挥曰非纯之心室中潜盗出有皦日盖天性固然也有三丈夫子仲子舆服家政伯子轩季子治周易与璘同师志广业精咸负逺大具虽伏未仕乡人望处士之闾固己隆然矣论为善之报必曰曷视诸金君薄其身而厚其子彼隂诡矫饰者往往夭絶至其子孙或什伯不相逮又焉所用乎正德三年十一月十九日处士卒将以是年十二月某日葬于凤西乡孔家山之原轩等持吉水知县凌君云翰状乞璘为墓铭铭曰莫非土也兹原维处士之藏以德而名以贵而封处士将兹原之光伊谁兆之允成其臧
　　明故周君用谧墓志铭
　　君讳宁用谧其字也其先庐陵人自大父子昌始籍上元居南都父端母刘氏家素饶君生而早孤能强立不坠节缩冗费杜止华习非衣食之物不以入其家视里中游闲子弟避之唯恐不逺治家甚严诸子居常侍食未尝命之坐诸女未有家者不得逾壶限尝敎之曰家政犹国也非勤弗获非俭弗聚非严弗齐三者阙一焉家其替乎于是授诸子生业俾各事事乃买良田自耕寄情树艺之乐作静室扁曰隐斋志息喧也今年嘉靖甲申五月一日以疾卒距生成化乙酉十二月初八日春秋六十配沈氏克相内理生男子三孟曰溥娶胡氏仲曰洋娶蔡氏季曰济娶朱氏女子三适郭枢张济顾余兄子也初伯兄择妇语媒妪曰吾家近市不习爲农少子弱弗克攻苦为士将令学贾妇翁得良贾乃可依妪曰上河周翁谨恪能敎家宜托郎君于是周之季女归于顾溥等将卜月日葬君于凤西乡孙家山之原持乡进士沈君观状乞铭于余乃铭之曰躬嗃嗃正厥仪居末业家政施后而良奕且垂閟幽宅安于斯故太子太保兵部尚书王公夫人田氏墓志铭
　　夫人姓田氏讳某金陵人赠太子太保兵部尚书竹堂王公敞之妻处士仲实君之女也生有贵状处士君慎择宜归闻太保公才誉遂嫔于王氏妇德茂着璘举进士时太保公方为兵科都给事中厥后累迁至太子太保兵部尚书璘以里闬后进获游门下公融朗乐易交友务尽厚凡乡之贵贱人至京必召与饮殽醴丰防僮仆侍奉谨恪门内秩秩大不类尊贵家声势太保公语人曰吾毕力于官政凡此皆夫人相我也及谢政屏居嵗时伏腊为酒馔以召亲戚知旧相与娯乐视仕宦时无替太保公又语人曰吾倦勤于人事凡此皆夫人乐我也是以人咸知夫人之贤太保公殁且葬殆十有八年矣为嘉靖壬辰十月十一日夫人卒仲子仝将次年三月十七日啓窆合葬来乞璘铭乃又读吾友荆州太守姚君原学状云夫人孝谨慈惠善处盛衰之际初太保公以从子防补国子生当官盛时即乞骸骨二事并髙行夫人劝成之力居多若然则校义取舎明决不吝岂不毅然如奇男子哉长子防夫人出防锦衣卫百戸先卒次仝幷二女侧出二女之壻曰刘芳白云孙镇聘赠光禄少卿蒋公孙女孙女三长适吕应登余尚幼墓在上元县东山之原铭曰维盈若虚善偕行呜呼柔顺德乃成室共藏其永宁
　　王太安人呉氏墓志铭
　　嘉靖甲申呉楚大疫人多死者乃若吾友王钦佩氏横罹其厄初三月内君张卒钦佩哭之哀乃病太安人忧甚遂亦病四月二日竟卒钦佩曰天乎奚生扣地求絶者三舁卧棺下蓬跣呜呜吊者莫不哭吾执友二三子夺迁之室日进勺粥数月而痞见医曰疾名伏梁郁其甚矣夫逾年竟槁死尝属余曰子必铭吾母之墓璘悉母德而哀君之孝曷敢辞诸他人志曰太安人呉姓以钦佩贵封其先山后人胡元时大显贵入国朝祖讳良【缺】　武功拜五军大都督父政母冯氏生太安人于【缺】夙备四德能读孝经列女传诸书不轻许嫁既笄乃
　　归竦斋公公方严难事太安人内不见惰容外不闻言声独见賔礼事杨大姑以孝承徐夫人以恭接诸媵娣以惠凡壸政内议听制明截屹然为家主公以给事中言事谪普安判官太安人从行跋涉艰瘁恒有嘉容盖知有荣于逺窜者生钦佩頴异敎育成就毎取陶孟故事为则好瞽诵小説使家人女妇闻贤孝之槩尝论鲁义姑事曰妇人内夫家后子而急侄礼与谁哉义者防于奉佛薰供必亲竦斋公有疾辄灼肱请祷公没而值忌辰亦然凢灼百余瘢太安人性多畏日恒兢兢老弥甚故钦佩乞归以侍然卒没于忧也母子慈之际何其哀哉太安人春秋七十有五子一即钦佩举进士以脩正表见当世厯官河南提学按察副使请养太安人既没擢南京太仆少卿逾年亦卒自有志公二女咸母太安人长适湖广叅议方公子宏纲次适都察院右副都御史刘麟孙男一曰逢元女三长适南京刑部右侍郎张公子恕次适南京戸部员外郎李君子芹次适徐应坤逢元将以丙戌二月二十九日啓竦斋公之窆合葬于祖堂山之原璘乃铭曰夫君乎履忠暨厥子乎且恭猗夫人乎允承其中宜万年乎息幽宫
　　顾孺人墓志铭
　　顾孺人者史处士之妻御史良佐之母也生而贞慧长而恭黙习事通道不烦姆训其所闻于人人悉不类常妇女爲也纯皇初诏举天下经明行修之士有司奏处士名行应举下郡吏趣上道处士少孤独养老母行止且弗决孺人曰夫何疑哉夫何疑哉人尽臣也子实无二顾养而废仕其谁曰无君子曷辞焉处士遂辞不就既而叹曰甚矣疑之生祸也微子言吾几失进退之衷哉后良佐拜监察御史今天子践祚之二年以言事忤防遣锦衣使者械系入京师城中竦然良佐辞就执告以无恐孺人曰是非义也死生命也视义以行视命以终事莫不然矧于君臣汝今盖吾君之臣矣吾弗克汝爱又何恐之有狱成奏御天子赦为齐民归拜孺人孺人廼泣曰德薄宠厚谓之不祥吾不意汝之来矣荷圣慈活汝使更为母子惠莫大焉退修汝德毋怏怏以益过呜乎妇人孰不欲贵其夫孺人称焉弗有其利也孰不戚其子之祸且失位孺人称德义焉弗有其害也古称老莱子之妇范滂之母善为妇为母若孺人者近之矣今年秋以疾终于常州次舎良佐舁柩归属璘作状乞考功王钦佩铭钦佩疾复以属璘其何能辞孺人年八十生为宣德已酉十一月十有五日卒为正德戊辰八月初四日子男三为良辅良佐良弼子妇三爲郭氏李氏厐氏女一壻为朱氏子纲孙男二爲崇简崇古葬之地为凤西乡向山之原葬之日为十一月日处士讳玮字元昭号缉熈道人铭曰柔也妇刚也男孺人之行也吁其难
　　徐母汤孺人墓志铭
　　汤孺人者雪樵徐处士某之妻也初吾友太仆少卿王钦佩有爱女愿择善人为婚闻处士贤且孺人内则整整遂以女归其仲子应坤应坤果端恪有行因事余爲父执余家亦与其兄弟相婚姻知其家世为悉今孺人卒且葬应坤以墓铭请夫安得辞孺人本金陵望族父贵母沈氏生而静婉早知敬既配处士事舅姑如其父母生事死祭必尽妇宜柔巽勤恭克主家政条其所成若谨储备以裕用脩仪节以立范周乏絶以广仁戒华腆以慎礼皆女妇之令德自是处士家声大张而徐氏益重于国多孺人助也及处士膺末疾适防炎月汤药扇浴偹効劳苦及其殁也恸絶至再丧尽其礼忌尽其哀中诚所发匪干外誉每训二子曰谦损接物寡怨之道也凡尔臧获宜子视之处士先娶禇氏早卒未有主比处士终丧乃命应坤并设主于祠曰岂以我故而令若父亡礼邪且示吾隘也其眀大义类如此长子应干先卒次即应坤女二长适张宪次适梁鏊亦先卒孙女二长适孙钺次适羽林右卫指挥伍永昌俱应干生孙男一曰某则应坤所嗣再从兄斆季子也生于天顺戊寅十月二十九日卒于嘉靖庚寅十月二十三日夀七十有三将以辛夘某月某日葬安德乡石湖西村以合于处士之封乃为铭曰爰古家国兴以妇吁嗟徐宗有汤母石湖之封并邱首亿万斯年宛相守
　　刘介妇乔氏墓志铭
　　东桥子耕于国门之东郊有孺生褒衣逡廵欵衡门讶之山泽间安得斯人视其削则大司马紫岩刘公仲子承防固贵介也而循雅乃若此既见出状以其妻乔氏墓铭请妻又故太宰白岩乔公从子于璘皆有世谊遂不获辞次且数月刘生归晋举乡试第二人复以书至曰今日之幸固我世徳之庇吾妻实亦有相之力也归土有日愿卒慰诸幽乃按状志曰妇名松乐平人曽祖毅工部侍郎祖凤兵部郎中俱赠少保吏部尚书父宗光禄寺卿太宰公兄也刘乔俱太原世族姑夫人某与其母淑人黄居亰师通家往来厚时妇方八九嵗见其温淑寡言举动异常女爱之乔亦爱生頴秀遂为婚姻未防光禄公卒无子妇丧之哀毁事母尽孝母忘未亡比当归刘沾沾不能出时太宰已致仕家居乃拜恳曰吾母老无依唯叔父是赖泣数行下既为妇敬顺庄睦末尝见疾言遽色资装虽有金绮非嵗时见舅姑不服姑在南都念长子及三女不在侧意恒怏怏辄抱幼孙嬉戏于前以相慰乐有疾调膳尝药衣不解帯姑视之俨然一女也生常夜读则执女红相伴稍倦即以废学为讽生以茂才选入河汾书院讲学即劝之行曰逺去庭闱乐明公造就幸甚愿毋内顾专精道业为世名儒岂不伟乎毎生与诸生讲防则亲执中馈以厚馆谷虽中夜必兀坐中闺待之曰子能夜以继日吾忍安席及生乡试下第耻见之乃迎慰曰士知积学耳遇不遇有时顾乃郁郁自损邪其明达有辩多类此生儿甫能言即口授小诗动以安详恭敬为训少纵即诃之不徒爲慈也甲午正月举一女忽疾作暴卒实二月一日无何女亦没得年二十有三而已子名珙呜呼刘氏之妇何懿徳夙成如此哉良由世家诗书之泽入耳薰心以成其习非独天性然也今考其行事于姑为崔孝妇于夫为乐羊之妻天假以年使壮且老则敎子范后虽陶孟非难几耳既生之复夺之天意胡可原邪墓在某地即刘氏制域之次铭曰黄由渐匪天则然琼玖易折匪躬斯孽既大其偶有昌在后赫赫方来于彼泉台雷州知府易君妻王崔二安人墓志铭
　　嘉靖乙酉冬后斋先生归自雷州甫二旬而崔安人卒先生哭之恸曰天丧内君吾奚以家乃拜执友南昌守罗君质甫爲状叙其德懿拜璘铭诸墓石且曰先妻王安人葬亦未有志子其并纪之璘与先生居比舎悉二安人其何辞志曰王安人讳淑方里中王隐翁女庄严沈简不妄言笑年二十归先生家方困诵读刺绣尝共一烛率至夜分不寐营办姑养捃摭家累力任其难而俾先生专志于学及膺戊午乡荐三上礼部不第家益索安人持之愈力且虑先生无子慨脱簮珥聘一妾其事啧啧在人口宏治乙丑八月五日以疾卒崔安人讳慧英守御浦口鹰扬卫指挥崔公钰女生七月而孤少有秀质母储难其配故以继室先生归二年先生登戊辰进士厯官中外殆今服金紫可鼎食矣安人素衣疏食以俭率家若不出纨绮族先生初虑雷州逺难往安人曰逺独非郡乎唯贫乃明夫子之操及被搆致政安人曰归与归与夫子之命也人乎何尤初王安人有长女适南京通政夏公崇文子宏济后还湘隂侧室关氏生子一曰同女一安人怀逺抚近一如已出敎同读父书为聘妇姚氏比病弥留曰同儿长矣速娶妇来承我宗祀及见新妇拜牀下环佩铿然曰吾瞑矣夫明日遂卒盖十二月十三日也呜呼二安人之归先生王一十七年崔二十年终姑之养成夫之宦举不可以云促也勤而居贫俭而履贵铮铮然操贤媛之节以闻诸乡闾亦何负于斯世乎安人之号俱以后斋刑部主事初考拜命葬同窆在某乡之原后斋姓易氏名蓁字士美本吉安人今籍居南京璘忝通家故举其号称先生云铭曰愒兮怼兮不可以处匮僄兮凭兮不可以处盈二媛迭脩兮厥家用成幽魄并栖兮壤其宁
　　赠承德郎南京刑部浙江司主事野全谢先生同继室赠安人汤氏合葬墓志铭
　　国朝诗至成化宏治间再变维时少师西涯李公主清婉尚才情吏部郎中定山庄公主浑雄徴君白沙陈公主沈雅并尚理致名各震海内吾金陵有二才子曰谢氏子象徐氏子仁凌踔词苑陶冶其模廓谢得其雄徐得其婉名亦不细初谢公八嵗善诗客命赋暮秋援笔立就至紫塞风寒鴈叫霜客惊叹呼爲奇童稍长从工部郎中呉公元玉学见其诗曰深林下马苍苔滑野寺入门秋爽多击节鉴赏谓虽长宿不易逮自是日就深博吏部侍郎柴墟储公静夫为南考功作檀园诗社引与诸文士聨句往往出奇絶众器局儁朗才情绮丽负气自好不与俗伍与达人髙士论古今商文艺据案髙谈如倒囊椟或酒酣引纸命辞常屈一座兄弟四人各善诗画风流清迈时拟谢庭诸郎公侯贵人往候与之分庭抗礼藐不加意毎应举率用古文字作经义累十举不第乃掷笔于地曰吾本不乐为此奈何效老骥局蹐车下邪且鹓鸾其仪者立朝鹿豕其性者居野吾乃今知既往之误也退耕国门之南自号野全子乡人称曰野全先生又以其美须髯行九称曰髯九翁所着有采毫録东村稿西游录在客稿日得録广陵杂录湘中漫录总若干巻临终嘱其子少南曰尔能贵我乃图志吾墓弗能毋以士题墓门吾所厌也既葬若干嵗少南乃举进士任南京刑部浙江司主事遇诏恩赠公如其官以文行茂异寻召入朝改监察御史今年妻亡乞假护子还得拜墓下属进士陈君凤具状幷载母氏汤安人懿行请余合铭之呜呼先生魁岸磊落茍得势发所停蓄振起頽政转移卑俗譬若举羽顾今赍志长逝而使吾徒永叹于梁木今且忍铭之哉且忍不铭之哉叙曰公姓谢氏初名璿字文卿一字子象梦神授其名曰承举遂行焉先世赣人国初徙金陵后从文皇驾迁于京三世烈考讳芳仕终永州知府致仕归南京始籍上元妣张氏封宜人公生于天顺辛巳十月二十有八日卒于嘉靖甲申三月十有七日春秋六十有四安人汤氏厥考文玹东瓯王四世孙公初娶李氏礼部郎中秉中女继娶贯氏锦衣卫贯指挥女再继安人生于成化丙戌四月十有一日卒于正德庚辰九月六日春秋五十有五卒后受今赠生有令资精女工备妇德为谢氏壸内法详见任子仲脩志语中墓在江宁堈墓村前二安人皆葬祖墓圹内公改卜今阡唯安人祔焉子一即少南女一适府学生刘阶孙男二长曰懋坤次懋垣孙女四其二已纳聘乃光禄卿王公以旂太学生徐君敔之子二尚幼葬于乙酉十二月四日至乙未十二月二十五日始克埋铭石也铭曰昊天弗云龙伏为蛇矫矫扬采其光满家生子于飞泽弥四宇雄雌偕藏永安泉户














　　息园存稿文巻五
　　钦定四库全书
　　息园存稿文巻六
　　明　顾璘　撰
　　墓碑
　　明资政大夫南京都察院右都御史张公神道碑
　　公讳琮字廷献江宁人也其先本苏郡呉县人国初始徙今籍曽祖豫以伯祖文僖公益封徴仕郎行在中书舎人祖晋赠通议大夫都察院右副都御史父翺赠资政大夫南京都察院右都御史前母髙氏母李氏俱赠夫人公端凝静恪弱不好弄既学易于方伯呉公彦华遂厉问学见东莱读书记悟曰吾乃今知学非过目成诵爲竒抑在爲之不厌耳立限诵读日造博好亲仁贤切劘于德义在郷如故副都御史陈公镐按察副使陈公钦太防少卿王公韦在太学如大司马彭公泽咸所友善恒自叹曰人于己喜闻善于人喜闻过反是思过半矣成化丙午举乡试治庚戌登进士第任工部都水主事三年调礼部仪制主事厯员外郎郎中凡十余年陞陜西布政司叅议丁李夫人忧服阕值太监刘瑾乱政以先在仪制停晋邸绍封事降知济宁州防迁山东道监察御史巡按甘肃寻陞湖广按察司副使抚民襄阳迁贵州按察使歴四川左右布政使正德己卯丁父忧服阕补广西左布政使嘉靖壬午陞都察院右副都御史巡抚湖广甲申陞南京工部侍郎旋改刑部丙戌陞南京都察院右都御史已丑以疾乞休防四上始得请致仕仍嵗给人夫月给禄米以示优厚公操执简重临事不轻发深思详画务当礼法故大小官政氷清岳立人不敢以私意请亦不能以浮议夺居仪制时孝庙不豫免贺长至节东宫亲王如故事公白尚书曰东宫礼再议亲王防不可举已而有防如公议占城世见请封有惮渉海者倡议止行公曰占城自祖宗以来遣使就封无故止之何以示信卒行之提调掌行国家吉凶大礼及藩邸封典稽古凖今损益与夺不失尺寸大学士南海丘公濬洛阳刘公健咸谓公器识可任逺大知济宁一月地当水陆孔道日省民供给钱数千至今颂不辍口巡甘肃当安化叛后正法广防抑强植弱举贤吏劾不职人情帖然深履虏酋营窟示以威福莫不震戴此皆御史巧宦者不肯爲公易易行之爲按察布政使各有大体巡抚时值修缮显陵综理精宻民不告扰又活饥民数十万平德安芒部等处妖逆数十辈皆不烦余力绩用丕着总宪南台时当考察庻官公曰进退人才大事也古人云防欲归已怨将谁归于是察覈慆邪者咸见罢黜士论允服庚寅九月三日卒于家讣闻天子闵恤诏赐葬祭有加廼今殊典也夫大臣上近天子体大责重以安民济世爲才格主守道爲德凡烦苛躁狭非所语于其职也公自爲诸生及小吏时已见端绪虽跻崇峻矣施用不竟岂非天命哉男七人恕举乡贡志京学廪膳生悊国子生余虽长少异观并世德善墓道既成法宜有碑恕等委之小子再辞不获遂序而铭之铭曰唯臣承天大乃佐辅匪笃忱恂职罔克举稽古名世有其辉治乱异绩厥道同归穆穆张公秉德不二山岳端凝基自小吏工虞裕用仪曹慎典执宪西廵厥操蹇蹇夺藩典州崇卑何尤厨传弗饰民瘼用廖外台岩岩正是岳牧弼教宣猷以奠王国帝曰良宪惟女纪纲出贞吏治入振王章防乱是弥憸黩是黜岂不□怨畏旷司直群望方崇公曰止且鉴于天道荣保悬车邦人弗惠耆德告哀王室虽遐言防愸遗惇大笃诚今也则鲜末俗畴希先进斯逺孝子显徳式图永遗唯石弗朽刻此铭诗
　　四川叅政叶公墓碑
　　公姓叶氏名天球字良器婺源人其先出春秋沈诸梁叶公之后居南顿汉季太中大夫望始渡江居丹阳至都綂公绩始迁歙承直公林秀迁婺源之中平细三公梦志迁今外庄环溪梦志生友友生亮亮生炳炳生朝宗朝宗生否否生观武否爲公曾王父观武爲王父皆隐力善称长者父兆允多闻善诗以子贵封文林郎崇仁县知县赠中宪大夫东昌府知府母游氏封孺人继赠恭人生四男子公行三防頴解从封君商坐肆独吟诵乃遣从仲兄饶州公天爵授礼经于崇仁不任贵势与寒士攻苦大通其学选克邑弟子员输粟入太学并试髙等癸酉中顺天府郷试甲戌登唐臯榜进士第授户部云南司主事动谨道揆不怵祸福监京城太仓有巨璠纵卒索运官钱暴甚公防卒寘之理督运宣府力寒就道其纳郡县输不爲嬴羡曰足斯已矣何必厉民植官监淮阳仓设格窒中贵贿孔比还中贵贿以金赆且谢曰辱拜寡怨之赐敢以此报公却之去之日官塲有薪蒭余直甃石歩民颂其弗私监居庸仓适武宗北巡费巨而储罄画上招商防尚书犹豫公驰见请曰事己急非此莫办公主于上某持于下必济毋多疑乃简约顺情固闭托冒减常价三之一趋者糜至凡得刍粟十余万一日道榆河突传驾至伏谒上望见遣问报者曰主事叶某即防乞回銮并劾郭太监者上颔之去已卯迁江西司署员外郎受知大司徒委摄诸它司事庚辰迁福建司署郎中时南巡多故能叅决群议相于国家辛巳陞东昌府知府郡号冲剧公至询民利害期与更始善摠条纲授僚属以事故自处整暇百度聿举初立团甲法籍民丁业出入民莫爲邪差州县沃爲三等凖定繇役轻重荏平迁民苦赋重谓地兼于土著公白当路即县郷履畒料赋洒然趋平流亡来归广给牛种俾服作业税不以逋告壬午癸未饥爲请蠲贷广储备处流亡劝分弛禁民得免死且弗爲盗尤笃意风俗人材旌孝节正文体大有改化余若脩废防强辩狱止盗特出经纶绪余未易一二録尝愧外吏工阿上容亡丈夫气故东昌所操一如戸部时昭圣太后北上或备所过供具公曰圣善广照南北异宜难相学也乃率礼脩仪卒克毕事郡武吏故任侠逞首劾桀黠罢去余悉敛手监司执三囚罪死公按法当释卒论出不顾漕卒怙势闭水聚殴津吏关市骚动公防杖数人始定督运都御史过郡怒问郡杖吾漕卒邪公曰知治不法不知漕卒都御史衘其戅比掌内台乃风出按御史奏移登州太宰乔公曰东人殊宜叶某遂格不行丁亥进河南布政司左叅政管郡事旋实拜四川右叅政民涕泣遮送公素羸加之忧勤七月至京口疾剧时子玢以南京户部主事监仓凤阳还侍侧瞠顾曰死吾安也报国维汝端坐而逝得年四十有八公学术醇实读书务得意不袭成説诗文典雅雄浑由乎其衷尝谓古人尚行故内外符今人尚辞故言行背事求无愧于心毎以清谈虚立门戸爲深耻是宜孝友信义孚洽伦类人无间言所着有上谷稿淮南稿砚庄稿荏山行稿娶汪氏封孺人加封恭人子一即主事君学行并有闻孙一懋之孙女二己丑五月葬于来安镇后山之原制宜有碑主事谓璘与饶州公同榜交知爲深属爲之铭铭曰叶氏之先实始南阳厯歙徂婺支蕃以昌爰封父有特斯男二美竞爽迭爲邦翰穆穆东昌晔其如璧筮仕司徒秉道独立经国理财曰唯惠民掊克是杜訏谟用勤强御靡耎钜费靡匮遹骏其声干旄斾斾侯于东服作民父母以哺以鞠罔俾失所歳饥我食赋乱我理附我颂我死弗它徙济济髦士行歌采芹展也政成视尔作人方岳甫迁大命用颠厥施罔究天也则然孝子永怀述事昭德勒铭女堂百世有烈
　　张氏世德碑
　　世家钜族之兴夫岂徒哉其始也必有敦固忠厚之本爲之基故种德累行而燕翼之业垂焉其后也必有敷施藻润之度爲之饰故席宠亢宗而门阀之泽焉莫爲之始则源浅易竭莫爲之后则炎防易泯今夫豫章生七年而后可知其本大也荆玉琢磨而质乃见其理密也是以西京秺侯笃慎开国其孙渉乃以明经见称东京好畤按劒防起其孙秉乃以博学自树文武济美前后交映掲云霄之望掞龙虎之章当代仰其世业后世歆其胄华巍巍乎莫之及矣余读温州张氏谱牒观其上世聿兴与今都指挥浩所承传未尝不叹羡于斯也侯固今有文者稽昔始祖百戸公讳四本河南光州布衣沈毅好义慷慨有略直太祖皇帝驻兵庐州遂仗劒从附防阵突前屡预克防授所百戸洪武二十九年卒塟通州子贵嗣亦勇壮多智遹绍父风从太宗皇帝起兵靖难自雄县至渡江入京攻城掠地大小凡百余战并着上功洪武三十四年陞山东大嵩卫正千戸永乐九年乃从英国张公南征交趾屡犯险固勦殪夷酋进大嵩卫指挥佥事居英国幕中来往交趾拨乱解纷劳勚日茂宣德六年奏迁温州卫乃世继焉曰鹏曰钢侯祖父也代领海防并砺官箴有华勲系逮侯而家世益大诗书之艺贲焉润身折冲之略屹而敌忾正德壬申诛江右逆冦有功进指挥同知荣问日流由是都御史陶公琰监察御史王公尭封鲜公冕连章推荐进浙江都指挥佥事分符秉政大沛厥施煌煌乎炳炳乎虎臣之特也功崇礼重遂得诰封祖考皆明威将军上轻车都尉祖妣宋氏江氏母叶氏皆恭人人道允脩天宠攸协上光义方下裕似续兹非有啓有承积仁流庆而能暴兴若是也欤然丹青之饰増辉素朴枝叶之防庇及本根君子谓张虽旧爵其业维新矣侯惟簮组其延先泽有渥而金石未镌世德罔耀咎在厥躬乃砻贞珉爰树墓道璘也不敏仰承雅托嘉此孝思弗克终逊敬勤铭词用告罔极铭曰于赫高祖奋旅逐胡率土有杰靡不应呼桓桓张侯握鼎超距聿款辕门来佐神武雷奔虎腾奄有战功防勳承家用亢厥宗孝子孔力克绍克济翊我文皇载振先绪南征交夷賛筹綂军朱绂煇乃来于温唯孙及曽振振弗替官着允脩衍于来裔卓哉孙璆琳瑶琨武烈既抗爰饰于文建节执枢门阀有烂譬彼巨材青黄是焕乃顾乃懐兹唯世遗肆今弗图后胡迪斯灵涂皇皇穹石如峙不显唯徳百代攸视
　　碑
　　茅山重脩玉宸观碑
　　夫道其防古之事耶以虚无清静爲宗以因应神化爲用其静也天其动也神无爲而民自化无欲而民自正非防古之代不可以行之也以之御世则渊黙和平之化成黄帝轩辕氏是已以之治身则葆性全神之道脩广成老是已岂惟三圣哉自盘古以至三皇率是道也逮世再降民僞滋而法制出安得以无爲治之故帝王之治贵德不贵政虽不获尽用其道而不能不用其情以道爲生人之本不可舍也下至汉代文帝用以小康曹参假以宁一而黄石盖公隐君子之流犹各负其所得以髙一世岂不信然乎哉末世言道乃一切流于神仙轻举与夫鬼神符祝之説防防焉希于祸福之涂良可鄙已句容雷平山玉宸观者世传高辛时展真人脩炼之地歴周秦魏晋以还有姜杜杨许继起至梁天监中陶真白居之称朱阳舘立昭真台道业爲之一张夫晋以前诸君非史传所载不可考已若真白脱屣浊世游神八极岂非盖公之流亚乎使得其君任之则粟陈刑措之化庻几可致未可谓斯道之弗效也歴唐而后太宗以桐栢栖真改曰华阳观宗以静脩经改曰紫阳观至宋太宗祥符乃定玉宸之号至今传焉所谓金陵地肺华阳洞天此其奥区也不然何羣真过化歴代褒崇灵贶昭继若此也乎传至国朝禋祀靡替嘉靖间遭欝攸之厄殿宇煨烬名碑古栢燬防几尽道士鸠材营构再火再空有扬州山人张者夙禀清虚行业精白爰弃妻子脩道勾曲乃竭皈依之诚奋兴复之志广募砖甓洞建石宫于是少传魏国公徐鹏举太监陈公林倾囷爲倡众心懽同不数载而大工吿成规模甚爲壮丽敦固可冀垂无亿又铸铜象若干躯永肃瞻向措其余财复构诸宇廊庑斋厨焕尔一新可谓希情无上图功不朽者矣夫道有兴衰时也业有成毁数也谓道无衰寒暑曷因代谢谓业无毁天地曷因开辟善振其衰而后风恒流善营其毁而后灵区永奠然则崇慕清真餙举废坠不能不有望乎其人也山人之功不其伟哉于是众信归诚咸愿勒石纪成以诏来裔余尝躬践名岩目覩劳绩遂秉笔特书不事多让焉复爲铭曰勾曲神臯是曰洞天展真錬化教开先于穆茅君发迹汉炎帝降九锡灵向延琳宫玉府群方具瞻孽火肆烈遭运适然鞠哉幽士秉志维防谓木易燬易之甓砖崇垣屹屹穹宇言言金像俨设神兵拱旋大壮斯固回禄永蠲风惠畅天子万年泽及九有富寿无愆墓表
　　长洲杨处士顺甫与其配吕孺人墓表
　　璘去苏三世始还尝问乡国氏族于中丞毛公图所宜近毛公既歴叙缙绅大夫诸名贵次及隐沦之儁曰有杨处士顺甫少穷经爲士不振惧失养遂弃去服田事又贾湖湘间大拓赀产慷慨髙气岸不与俗谐疾恶如雠见不义輙面斥不相贷性好赋诗结漕湖诗社感时遇事喜怒悲适言意所不尽一发之咏叹积十数巨帙曰吟秋藁曰湖湘纪行颇传于人璘曰异哉处士古人言穷然后能工诗何处士富廼能乎毛公曰处士有妇吕孺人善治内若能吏之治官耕织务时家无游童逸妾谨賔祭牲酒葅醢必精必备教子若女咸有法宜大约归诸勤俭门内井井故处士应征徭接賔客之外无所顾虑得一尽力于诗璘曰妇徳之益如此哉又二十余年与其子中和等姻娅徃来密益口悉其家政处士及孺人先后卒已中和等乃持其姊夫汀洲太守刘君綗状来请表其墓其何容辞按状杨氏长洲旧族处士生景泰辛未某年某月考讳舜民母某氏正徳辛已三月十三日卒年七十有一塟宅西锦藤巷新阡太仆少卿都氏穆志其墓吕氏亦长洲人居黄埭孺人生景泰壬申六月十一日考讳岐母陆氏年若干归爲处士妻嘉靖甲午八月九日卒年八十有三合于处士之窆翰林待诏文氏徴明爲志其所序德善大略如毛公言又载处士有寡姊无告迎归养之厚割膏腴田若干畆入郡学供释菜孺人善待侧庻视其所生如已生处士毎以侃直见讐恶少孺人輙暗爲遣谢俾无深啣此数事世俗所难非二老能见大义不及是也有三丈夫子长即中和次元仪次元仁孙男女合二十六人曽孙六人兰馨玉采薫映闾闬呜呼盛哉惟吾苏以多贤跨天下德艺彬彬如邓林之难爲木盖其大者众也以处士之所操执名仅驰于乡井身不显于位着岂非地势使然哉观其别白清浊见义勇爲刑家裕后之道举足爲浮竞硎范使居他邦岂特末见已乎凢今过墓下者要亦钦其风谊思所向羡毋但校诸隠显出处间也
　　行状
　　通议大夫南京吏部左侍郎储公行状
　　公讳巏字静夫别号柴墟本毘陵茂族元末始徙海陵曽大父讳某字仲文倜傥负义尝隆冬载布数乘入辽遇警道阻人多冻死遂立市门散之又尝行道中得遗金归其人其人分谢悉不受此其种德所自夐哉厚矣大父讳玉字景荣以公贵赠通议大夫戸部右侍郎父讳信字宗实累封至通议大夫户部右侍郎母王氏继母董氏俱赠至淑人公生而頴异六嵗读书过目成诵九嵗善属文选克州学弟子员十六食廪应乡试名闻京师成化乙亥年二十三王淑人疾祠药不愈乃刺股救之延数旬卒时尚未室宗戚强公娶公顿足号天足指俱碎乃己淑人遗命勿塟先兆内家贫无资公极力别营墓域毎旦伏哭塜上夜则苦诵读以图显扬癸卯举应天乡试第一归至仪真即号泣赴家痛母氏弗及见也甲辰防试礼部第一廷试赐二甲第一观政吏部太宰济南尹公欲选爲属公恳求便养遂授南京吏部考功主事寻陞郎中治甲寅太宰钜鹿耿公奏改吏部考功郎中公留意人才考注臧否无不曲当一时人士竦然戒曰储君阳秋可畏居南部时考察庻官有悍吏肆暴不法或惮黜之生乱公毅然賛罢之北部当朝觐考察虽执政亲戚不职者咸无假借天下服其公丁已擢太仆少卿次年遭董淑人丧辛酉起复仍补旧軄行部禁吏迎送除民苛费及马政积乙丑陞本寺卿首举马政便民者四事防于朝语在奏议中悉见施行誉望日重性狷介寡合执政不相悦奏擢都察院左佥都御史緫督南京粮储厘革仓庾宿裁省供费及条陈应议四事多所惠益正德戊辰擢户部右侍郎己已迁左侍郎督京储其涖政一如南都沉静端毅中贵同事者咸见严惮时逆瑾用事大臣多爲屈损称公爲先生而不敢慢庚午春以疾乞休诏赐乘传还仍勅有司病痊奏闻起用同事太监蔡用素重公亷餽白金五十两爲赆辞不受冬十月仍起爲左侍郎辞不就壬申春复起爲南京户部左侍郎时四方多故京储虗耗公筹画深远务善后图癸酉正月改吏部左侍郎时方望其大用遽以疾终公体貌清羸若不胜衣端黙简重凝然具防阁之器爲文简古多思尤深于诗冲澹沉蔚兼晋唐之风士林寳之为训好贤惜才凡海内知名之士无老少逺近咸见推引阨穷弗达者必思振起之辟逺非类不恶而严未尝有不善人至其门也初璘举进士今司徒无锡邵公尝相语曰子持身当以柴墟为方终不爲非人累其见推重如此毎与学士大夫语必政事文学等事否则端坐终日而已人莫敢言其私居常与家人言亦恒引古贤孝贞烈故事爲训絶无燕眤语事亲至孝侍郎公年八十在堂少有违逺凡饮食衣服之养顾虑周至两蒙恩赐绮币悉制衣以爲悦自主事至侍郎四奉勅诰推封每临母淑入忌辰必斋戒祭祀以致思平生须发爪甲不敢弃遗藏至数大裹竟以殉敛其谨身慎行此可类推巳晩爲朝廷倚重故诰辞称其雅操不群长才杰出学有本原志存贞固简在固已切矣易箦时召璘与车驾主事王韦属以后事至不能语犹举笔作国防未报亲养未终八字泣数行下无一语及其家事非素养坚定乌能至是哉公初娶周氏十有七年而卒志称相夫多贤累赠至淑人继娶朱淑人寳应封御史朱公之女通古经传惠妾媵育遗女咸称于人女三长适陜西按察使仲公子承佑早卒仲适泰州守御所千戸周沐皆周出季未适侧室严出无子以从弟昆子灦嗣云生于天顺丁丑九月二十一日亥时卒于正德癸酉七月十一日未时享年五十有七所着有柴文集若干巻奏议一巻駉野集一巻其传世式后无疑也璘浅陋辱公不鄙诚不足以知公其所知者文又不足以发且将适湘南程期廹急焉能图不朽之事第心已许之又虑失此无以报公故掇拾爲状十不具一所恃庙堂钜公爲其心交阐幽发防埀之金石庻大贤之迹来世有贻云尔
　　佥事潘君宗节行状
　　曽祖恪不仕曽祖母杨氏祖岳云南道监察御史祖母徐氏封太孺人父积四川布政司左布政使母王氏继母许氏封夫人潘氏居庐之六安州六安当淮淝之冲世乱多兵火故上世谱牒无考五世祖讳霞元末千戸緫管緫管生万一万一生仁三仁三生恪恪生岳有子五人其三曰积举进士仕天顺成化间累官四川布政司左布政使亦有五子其二爲佥宪君名镗字宗节能言即解记诵七歳赋诗輙出竒语惊丈行十歳能读史畧论古成败十六侍布政公入京公疾不脱冠带而养周防仆御内外无失才行已绪见十九娶单孺人甫四十日忧布政公赴蜀道险力请侍行居三歳始还实成化丙午遂举应天府郷试逮治丙辰登进士第授满城令恺悌子育不设厉禁凡征输善量缓急常获寛省邑有巨猾张某者好败官政或讽君杀之乃笑曰独非民邪吾知自检而已丁布政公忧去任治装不满一车父老与诸生遮道泣送曰乃今见古亷吏相随数百里乃舍去树碑颂其遗爱居丧哀毁骨立殓塟有礼服阕除滑县知县滑爲畿辅大邑赋重民玩前令率坐废君下车首听滞狱风行雷断五日而囹圄爲空乃理逋赋壅蔽者曰民犹水也塞则溃防则流于是解棼剔蠧犂然有条人人以爲惠争先输纳阅三月而租入大集郡守韩公叹曰民岂不可化哉何滑民昔狡而今良也县籍口赋里胥故多爲奸君誓诸社曰所不惠于民者神有显殛籍成逾月忽有抱防愬庭下者曰某等负公作奸者尽疫死某幸生愿正此籍因许厘正爲式人谓君诚信通于人神初至滑前令擅移官帑银数千两籍乱不可稽君曰殆哉殒身非予其谁掩此乃检括防画俾克其数竟不令前令知也被征去府人出羡金二百爲赆君曰欺人不诚黩货不贞吾岂以毫末而败吾素令籍之库父老请立石以识君曰无庸苐无忘今日可也甲子拜四川道监察御史首论时务大计四曰审大势权时宜重将权倡士气太监髙鳯防从子君曰此王振曹钦之渐不可长也请加黜罚奉命劳军辽东亷公有威邉将敛手归上备邉五防曰酌戍守之冝悯戍卒之苦处将来之用豫未然之戒革科敛之皆中肯綮一日北风寒甚思许夫人年老阙温凊上防请养得改南京湖广道无何内降削籍明年秋七月诏罢党恶君与焉盖正德丁卯也家居以御史罪前后输米三百石鬻产供命唯恐后庚午诏复冠帯文安贼冦六安郡人视君爲去留君谓子弟曰我世臣也当爲国捍惠若等宜避地以存宗祀遂与守臣设防拒守城被围者三日竟得不防癸酉起授广东按察司佥事持法平恕人不以爲寃有县丞杨某者以贪见黜辞去泣下不已太守李君叹曰焉有夺人官乃感泣者哉吾不知潘公何以致此有知县黄某者懐百金见谒君曰与尹处及期而不见信是吾不德也若暴尹罪以章已亷吾亦不爲黄慙谢去广山猺摽掠爲近鄙患君奋计率兵夜捣其穴诸公首防两端君曰我任之毋忧公等也功成不失一矢众咸叹服有韦氏兄弟争财乆不决君开谕义利自相引伏乙亥君年逾五十乃叹曰颠毛种种矣犹俯仰逐人后志其终不可行邪遂上防请老铨司下檄慰止御史丁君濬曰请小屈以易腰帯君笑曰归敝庐后当卉服与野人俱带且弃去何有于金复上防不待报而行盖入广徃返仅一年耳归五年遂不可作矣岂非天命乎君孝友之诚出自天性事继母许夫人曲尽顔色寒燠饥饱躬自慰问珍菓名醖献而后尝谨于祭先非疾病不敢不亲尤重立春之祭曰谓有僣于礼乎非此则祧与殇不血食矣吾其忍诸祭毕防宴昆弟子姓务尽懽爱凡临父母忌日则素服屏居不御酒肉善事孀姊俾安其节处诸昆弟及兄弟之子内不吝情外不吝力推至宗防及母族妻族虽亲踈有差无不各当其分性寛大明坦能恕人所不及忘人所不道与人交不设城府乆益诚信其爲学有源委不事枝叶尝曰古人之学惟求此心今人外心以爲学故汗漫无归凡与学士谈圣贤之道如啖饴蜜甘而有余味也文尚气骨下笔輙千百言竒正变化具有绳度作诗冲淡尔雅酷爱陈拾遗及韦栁古诗故拟古之作恒得其髓初号石湖后田于团山之间更号团山野人所着有团山集十巻藏于家示儿编未成书而卒生成化乙酉冬十二月十八日卒于正德庚辰八月二十八日春秋五十有六卜塟于望江之原去先兆一里许配单氏封孺人先君十四年卒继室黄氏男女子六单出者四男曰子嘉女孟适指挥使刘定仲适庠生江稷早卒季适指挥佥事乔志道黄出者二男曰子寿女在室女孙一聘指挥同知之嗣子笏君葬既乆子嘉学于甘泉先生之门惧先德无征于将来乞铭纳诸圹来请爲状璘念团山之交非特同陞已尔实相知心焉盖同爲畿辅县令时得之至深也唯吾榜当孝庙景运号多贤哲方释褐通借时如某君某君数十辈人已拟爲公辅之器团山其一也逮逆瑾擅政摧折正直诸君流窜输作遂多丧亡其不遇焉者亦自凋谢灭没而其存者今可数矣何其落落邪虽祸自逆孽兴然天道舛错亦往往相符诚可怪也若吾团山乃复夺于厌乱之后安所归咎哉璘词笔浅薄不足以状髙明而发精防其所深知者畧见言表唯先生神防其致勒之不朽以慰幽明是非璘所及也谨状传
　　长沙通判陈公传
　　公名钢字坚逺南京人也其先本建安人宋昭化节度公申之实丞相秀国公升之之弟有子泽以言青苗贬明州遂籍爲鄞人国初有名珤者始以医征籍太医院家南京子某实公父也医有竒効京师语曰陈君剂何待二生公頴异太医公曰儿学医当复入神公不爱学医独爱读儒书寓书族伯都宪公濓劝太医公乃遣之从儒师金克明授诗经遂举成化乙酉乡试举进士不第授黔阳知县公性岂弟治事通大体初至县稽民丁税多寡均定徭役招复流离辟硗田数千畆给无业之民置养济院衣食无告积义仓粟俾民不怵荒歳省刑抑讼杜吏爲奸居一年庭无烦寃野无冻馁公曰民可教矣乃置社学脩孔子庙兴孝弟礼义之教楚俗居丧击鼔夷歌乃谕歌古哀词民知向风老者语子弟曰防陈公汝其终于夷乎公曰民可役矣沅湘二江合流县城下数决坏民居公作小舟数十舠募民采石甃堤自南门抵西门亘千丈水乃不溢县南山间有三里厓路狭甚石坚不可凿辰沅诸路军往戌靖州夜每堕崖下死公督邮兵积薪烈之淬以醪醯拓广其路丈许外缭以索行者不害掘地得古义士张捍碑及宋令饶敏学寳山书院碑乃建书院于赤寳山下祀二公于后寝将图新县治忽大水漂木数百至乃底绩又建面山草堂休沐读书其中以考得失凡兴作民如子来知以佚道使也公病民忧惶祷神虽老羸者亦拜稽竟日曰愿以余年报公病愈过市妇女子望之皆曰公貌得无少损邪邻县猺夷与民争田不决监司檄公往公开譬切至咸踊跃服舆公出山尝过他县道旁小儿捕雀爲嬉问知公名儿相顾曰公必恶我等戕物命悉纵雀去官满当代民上状乞留监司不许公行驾小舟送于江者数百里争献菓公品取少许还之杀羊豕设祖道礼成颁惠无不攀泣归爲立生祠监去思碑曰以无忘仁人于世世拜长沙通判察吏民所苦苛礼冗费悉刋除之决疑狱出寃民民祠于家监修吉王府程工节用倍省其费王嘉公忠亷屡赐金帛皆谢不受议复岳麓书院初渡江有僧来迎公曰安知迎予僧曰夕梦绯衣使君来访书院故址是以来公喜掘砌得故甓识曰陈某造适同公名益大喜乃白吉王得故殿材成之祀晦庵南轩二公于中治丙辰奔继母丧归得疾卒长沙人闻之无不泣下乃请诸监司从祀于岳麓书院公居长沙黔人歳遣子弟一人来问安卒之数月乡人过黔者云公卒黔人痛哭罢市后邑令以春秋祠山川后一日祀公于祠歳爲常至今长沙与黔人来南京者多就其家乞公像拜哭之公弟镜官亦终武昌通判以亷谨闻子四长沂文学行谊并有闻论曰人尝言叔世民诞不可率以德一功刻深爲治何其薄哉通判公循循守道迟久化行而渐于匹夫匹妇之心要不可以智袭庙食百世有以也士大夫学道致身与卓茂侯鲁中牟并传盛矣何必髙位哉
　　南原王先生传
  </div>
  <div class="pagination">
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page40.html">
    上一页
   </a>
   <span>
    ...
   </span>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page36.html">
    36
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page37.html">
    37
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page38.html">
    38
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page39.html">
    39
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page40.html">
    40
   </a>
   <span class="current-page">
    41
   </span>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page42.html">
    42
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page43.html">
    43
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page44.html">
    44
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page45.html">
    45
   </a>
   <a href="顾华玉集浮湘藁山中集凭几集凭几集续编息园存稿诗息园存稿文缓恸集_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
