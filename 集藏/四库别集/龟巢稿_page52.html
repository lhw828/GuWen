<!DOCTYPE html>
<html>
<head>
    <meta charset="UTF-8">
    <title>龟巢稿 - 第 52 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟巢稿 - 第 52 页/共 75 页</h1>
    <div class="content">　　鸥社叟老于元末屡聘不起遂屏迹五湖三泖荒寂之滨鱼鸟为伍睨京洛万人海中鳯有池鹤有轩鹰扬而乌集纷纷乎五鸠之属簉羽鸳鹭为时羽仪是皆出类离羣弗与吾友而吾亦弗为之友也惟鸥也素服涓洁野性闲雅且夙尝与叟相亲荷风苇月云涛烟浪凡可以适吾适者莫不与之共之一日举觞酬元真子天随子乞灵为鸥社盟主而矢之曰鸥乎鸥乎忘尔机吾亦如之恒游居于斯又曰鹬自蚌持鹏自溟徙斯盟或渝者如白水时龟巢老人亦奉盟歃呉淞之渌而与盟焉乃丹书其辞如右

　　招隠论

　　夫连城之璧韫乎荆山明月之珠藏乎沧海茍非识者有以取之则希世珍不能自衒而自鬻也隠逸之士盖类此耳尝观古之隠者如庄周所称巢父善巻许由樊仲父之流土苴天下虽唐虞圣人之事皆为污耳此盖荒唐谬悠之谈无足深信请以商周以来经史所载拔其尤而论之伊尹耕有莘之野以成汤所知致币三聘遂为阿衡不然则终于犁鉏之甿矣傅说隠于商岩以髙宗所慕图像旁求乃得为良弼不然则终于版筑之夫矣周之太公滨海而处坐茅而渔非文王载以后车则鹰扬之功不见武成之日矣汉之四皓茹芝商山其不赴髙祖之招而从储君之游者盖为炎刘氏基本而出其大功为何如哉若夫淮南王八公之徒大山小山之什其才华文藻不为不盛然未闻为朝廷得人使之康济斯世斯民之用故君子无所取焉至如光武成中兴之业海内之士云合应响而严光倜傥独能以节髙之或授官而不拜或廷伏而不谒卒归于江湖荒寂之滨欣然与鱼鸟为伍惟其清风峻节砥柱頺波殊有禆于世教也三国六朝而下求其如南阳布衣鞠躬尽瘁以报其主三顾之勤者固少然征举遗逸代不乏人但燕石或伪为荆玉鱼目或悞为隋珠不免有纯盗虗声之诮者矣今郡府之职岁举人才是亦古招隠之遗意也惟能知之人而取诸岩穴之间度其才而荐之朝廷之上巨细精粗各适其用此诚一圣天子恢宏治道之良法也诗曰济济多士文王以宁夫士也为时而出其必有以古人之所宁文王者以宁今日之天下国家毋徒视终南为快捷方式云

　　东呉野语

　　许庆一者昆山石浦人也赘同邑许家墩缪氏既而父殁母食贫往缪氏依焉庆一妻不孝于姑天厯三年六月十三日将晡其姑以饥诉邻人许本空适安亭陆省碛澳鲁道在坐且与缪姻戚遂同往劝说之本空以其釡中所余饭饲之妇夺而覆诸户外曰宁与犬食本空等方怒骂厥妇妇毁姑不辍且指天誓所毁不妄时片云起西北俄顷烟雾四塞昼暝如夜霹雳震地里中大骇独其家无闻焉本空等但见有白气如练缘灶突下埀三人则恍然若有推出者跌仆在地大雨倾注平地水涌踰半尺屋焚妇震死然邻居相接畧不延燎妇死至夜复苏逺近惊异时妇妊数月或者谓天不忍其腹中之子故尔由是妇方知惧养其姑以寿终今妇年六十有七当时所震者生女四十一岁矣洪武壬子冬毘陵谢某过许墩许均善家闻其详如此呜呼孰谓天为茫茫耶屈东海之妇而旱亁悲齐堂之女而振风炎霜降狱荧惑退舍其响应若此者已多矣岂特斯妇乎然天即理也人不顺理是为逆天顺则存逆则亡盖皦乎其不诬也雷震之事予特欲使昧于理者知有所警故笔之

　　厉鬼辨

　　往予过无锡适州人出郭迓神赤髪青面吻出两牙状极诡异旗旄鼓吹卫从而舁之予尝讶而问焉人曰此唐张廵也且言公死时自谓当作厉鬼故世以公为疫厉之神而崇奉焉嗟夫是何邪说者附会如此耶按唐史公守睢阳如一木支大厦之踣兵尽力竭死不忘君故发愤曰生不能报陛下死当为厉鬼以击贼此盖忠义激烈之辞岂谓为疫厉之鬼以害天下后世之人哉所谓厉鬼乃泛言刚厉之鬼若韩文驱厉鬼之厉相似非疫厉之鬼也诬枉前贤罔惑后世邪说之害一至扵此可不辨哉苐恨老无能为不能为州人毁除淫祠一洗习俗之陋区区謇言用告来者

　　重建县学事实

　　皇朝革命政教一新设学校置师弟子员以教以养以求其实效非畴昔文具比故官于郡县者皆以是切切也洪武五年武进县知县临川董某县丞江阴陈某以县学敝隘佥议易之既而乃割俸构讲堂三间其轩楹如堂之数翼以两斋斋各三楹教官等斋庐庖湢之属又十余楹由是师生有讲学居息之地矣明年春视夫子庙栋桡柱折惕将压焉曰殿曰庑曰戟门及棂星门皆彻而新之圣贤肖像重为修饰而邑人具瞻之敬盖益崇矣又明年规射圃于学之傍为亭三间辟门道南向深若干歩而作外户阍人守之凡庙学计若干楹其崇广皆比昔有加地皆甃甓缭以周垣树之嘉木奂轮之美丹碧之辉焕如也某窃惟前元时武进县初无学宫所设教谕附郡学廪稍至□□□□年有司剏始记者谓病地弗弘盖茍焉而已今吾令与丞皆儒而官故能以兴学为己任前主簿登莱尹某及今簿泽州张某相继翼赞以底于成非不役也而役之以时故民忘其劳且有乐助其才力者皆贤长贰祗顺朝家教学之意而邑人化之又能心长长之心也育才之盛当自兹始真可为斯文贺

　　辨讹

　　夫江南淫祠在唐为狄梁公尽毁唐衰礼废继以五季之乱妄意徼福谄非其鬼泛然以大号加封紊杂祀典祠庙滋多里巷间土地有祠盖肇于此然以民情推之其始也必以农榖之功本乎地土岁时祀享亦近乎报本之意迨夫庙貌之设无可为像遂以乡之有齿爵者当之既乆而世代变革承讹踵缪至有可笑可怪而不可晓者姑以目前之郡城西南三十里曰梅村庙称三姑其初必曰某姓三孤之官后乃讹为三姑也按周礼三孤之贵次于三公即后世所谓少师少傅少保是也村甿巫祝之流无知妄作以孤为姑又城之东北有称十姨者必拾遗之讹称雨淋者必羽林也夫以十姨为一妇人以雨淋而不室处是则可笑也已至若三姑乃俨然塑少艾三人冶容美饰众所具瞻且复变九里塘为九女以附会其无根之谈蛊惑人心伤风败俗有不容不辨者改而正诸宜自兹始吁甚矣人之好怪也昔苏长公之诗有曰舟中贾客莫谩狂小姑前年嫁彭郎盖江州有大孤小孤之山澎浪之矶其俗亦讹孤为姑澎浪为彭郎公戏而讥之意甚明白有足以破其惑矣如应芳者虽究明是理灼见其非奈无狄梁公在位之权又无苏子名世之诗请与乡之士君子追原俗情遵依法律彻去缪像题其主曰土地三孤之神如此则可以正讹传息邪说合今朝之令典释旧俗之羣疑且不失其初报本之意若夫扫涤淫祠行之四方有不在我者不喋喋也刍荛有询尚俟他日

　　释异

　　古礼人之初丧所以待三日而后小敛者冀其或再生也今吾子死终日而苏无足异者但沐浴裳衣神识不乱命诸生笔遗嘱二千余言言有伦序视其字之悞者索笔为涂改之比常人之死固有异焉至若启殡之日经盛暑两月不臭不腐面色如生则其异甚矣宜乎立言君子墓志不书此盖遵用圣人不语恠之遗意虽然吾尝视晋书盗发尚书令卞公壸之墓壸尸僵且握拳透爪宋刘忠显公韐靖康中使金不屈而死之燕人愍其忠菆诸西冈凡八十日金退方敛葬颜色如生史皆不诬矣又如元鸟生契履武生稷说者谓神人之生异于常人麒麟蛟龙异于犬羊鱼鳖夫死者一理也有生者之异于常则死而异者何足恠哉区区所言非谀子也非好辩也公天下之理而论之也前軰有曰千人万人中一人两人知殆谓此意耶噫

　　请除淫祠文

　　先王祭法载诸礼经曰法施于民曰以劳定国曰以死勤事曰捍菑御患者则祭之非此之属皆淫祠也是故狄梁公尽毁淫祠程子言除淫祠而后民为善盖淫祠不除则愚民无知将谓福可謟求而得罪可妄祈而免所以为恶者多而为善者鲜矣钦惟圣朝更化之初诏诰多方淫祠有禁革诸神大号之僭称断妇人烧香于祠庙释道庵院不许擅立况淫祠乎此国家洗陋俗之新条息邪说之要务普天率土罔敢不遵切见本府西城门外有不得姓土男子突然于大驿路傍创立金家神庙煽惑羣氓烧香不絶若不早为禁止将来为患可胜言哉如蒙官司核实当里甲人等果有实迹谕令折毁庶免无知之民误陷刑宪如此则梁公忠国之心程子教民之意一举而兼得矣区区耄言因国家正大之气而应之如丰山之钟霜降而发声也僭越之咎必蒙矜恕赐诸施行公论幸甚风俗幸甚

　　瓮天觧

　　洪武甲子秋冬之交多雨而早寒儿軰为予作小阁东庑庑周围纸屏上蒙苇席方广裁七尺有咫圭窦出入埀之以帘亦织筠而楮之与屏一色如垩壁然瓦盆柴火傍置小榻老夫得坐卧饮食乎其中既安且燠熙然而春外间虽层氷积雪鼔之烈风天地六合为一此室以卫护缜宻寒气无罅隙可能入也但一己之乐罔能及人犹酰鸡之天局为一瓮中耳故名之为熙熙瓮天客或笑之曰乐则乐矣何夸欤彼富贵之家雕甍绣闼炽鳯炭之炉重兽锦之茵暖玉为杯酌以醇醪肉台盘交进于前肉屛风拥于其后温柔之乡其乐如此子之瓮天能彷佛其万一乎予曰不然彼乐于人吾乐于天乐于人者肆其欲乐于天者安其分区区野老年将九十目识一丁之外余无德能爵禄资财皆蔑以致之今若此不惟乡闾侧陋者鲜能同之古之君子若使虏持节者囓毡沙漠佐主中兴者渡兵滹沱抗疏而谪官潮阳擒贼而夜入蔡州是皆冐氷雪渉危途急于报国而不暇顾其身也又若羊角哀之往于楚左伯桃之死于树楼烦堕指之卒赫连蒸土之众其为冻苦可胜言哉今予之乐窃比乎酰鸡瓮中之天非夸也自以为足也言未竟客掩口而去

　　捄弊

　　世俗以浮图治丧以先正斥之盖欲行古丧礼终事亲之孝而厚风俗也比年以来或者吝于财而薄于亲者泛然以文公家礼借口丧礼不行佛事不作视骨肉至亲之死如涂人然棺圹之外余皆无之不孝不慈伤风败俗至如俗礼以饮食待执绋之人亦靳而不为亲戚非之乡里讥之有愧乎设无碍斋者多矣尝观佛事之作虽非正道亦彷佛古今祭祀之仪燃香点灯犹欝鬯庭燎之用也疏文陈白犹祝辞也斋厨供馔犹笾豆簠簋也楮钱楮币犹玄纁圭璧也塟之日以旛幢代铭旌以鼓钹遵輀车亦皆敬吾亲而送之也然则乡俗之人丧礼既不能行而能为此者亦可以寓孝慈之心表哀戚之意也呜呼今薄俗一毛不拔二者俱废吾恐转相仿效习以成风将胥为枭獍之属是故不得已而言佛事之用如前所云初非舍正道崇异端而忘古先圣贤之名教也吾家子孙当先警省知言君子当以情恕洪武二十年秋七月龟巢老人言

　　猫捕雀图评

　　物之性有微近人性之义者猫捕鼠犬吠盗獬豸触邪是也猫舍鼠而捕雀失其性也失其性斯不义矣夫雀耗仓廪耳比鼠之害什有其一今画工貎啖雀之猫铦牙利爪吻流馋涎踞坐而猛若虣虎是张其可畏也呜呼张纲已矣埋轮之语世莫得闻故良工用史法遗意以警夫绣衣豸冠之属微而着隠而显观者宜黙识焉

　　读易斋

　　秦燔六经藐大易为卜筮书不为埃烬夫岂一经之幸而己哉实千万亿载斯世斯民之幸也是书出羲文周孔四大圣人之手天也地也人也万物万事之理也洪纎髙下包括无遗学者当薫沐稽首北面而读之口诵其文心维其义见圣人于羮墙之间烛妙理于形器之表全体妙用或庶几焉所谓卜筮之理固在其中特不専于此用耳先正程朱二先生所次至举而兼得之奈何近代以来去圣辽邈邪说害正假祸福托妖幻以诬蓍策之灵又有宗九师而异其传吞三画以神其术如是自谓探赜索隠者滔滔也至若目之以遣不佳乎之而消世虑凡如此类不几乎侮圣人之言者乎吾友辛彬甫自早岁读易如恱刍豢犹恐不及而或失之故以读易名斋需予言者数月予惟大易之义天髙海深岂管窥蠡测者敢赘疣乎惟尊之敬之对越前圣如神明父母口诵心维假以岁月将见源头活水之来涵泳乎先天后天也洪武十七年十月既望毘陵龟巢谢某

　　猘犬文

　　东家翁以防盗畜狞犬数十平居多囓人翁或縦之其一忽牙口吐舌委其尾疾行而不停囓视同类则其状亦如之翁坐视若无见焉人曰猘犬也宜谨避之里有多膂力者头髪上立忿曰我人也诛蛟搏虎吾力犹能何避此为适有猘突如其前遂怒踢之踬而不死厥足胫微有所伤不数日呌号而咥人为众所杀呜呼犬之猘者固病也翁坐视纵羣恶为物害无筭不仁为甚矣然世之人形兽心害同类而无厌者滔滔也岂特猘犬哉

　　学书

　　字书之学训蒙者率以上大人二十五字先之以为点画简而易习也然所云三千七十殆若指孔门弟子而言是则第四字乃圣人名讳理合回避岂宜呼之以口以渎万世帝王之师乎其末两句之乖刺尤甚故某不揣狂瞽尝易之数与方名曰一二三四五六七八九十百千万兆曰东西南北上下左右前后以字画较之亦简易也待其手熟即兼以壹贰叁肆伍陆柒捌玖拾伯阡万字教之以偹公私计筭之用区区管见于兹有年敢用质诸先觉订其是非傥不以人废言或可为他山之石云

　　书耕习轩后

　　往予识昆山陈侯某慷慨论前代事髙宴曲塘既而陵谷变改各天一方未得与阿戎谈也洪武庚午冬学子张文中以陈侯之胤子孟刚耕习轩记见示其文乃汝阳袁先生所作其辞有曰夫耕妇馌带经鉏犁以汉魏间儿常比之吁昔陈侯以贵富雄一州今其胤一旦舍纨绮而台笠缁撮委膏粱而羹藜饭糗熊胆之丸不劳于其亲牛角之歌不效于前人盖立志之髙能为人所难能者如此袁之言信不诬矣尚奚用画蛇而添足乎虽然靡不有初鲜克有终此古人苦口良药也孟刚需予言敢用此为芹曝献

　　龟巢稿巻十四

　　●钦定四库全书

　　龟巢稿巻十五

　　（元）谢应芳 撰

　　○祭章　哀词

　　祭姚吉甫文

　　呜呼物之不齐谁其主之齿去角存从古如兹如公之生寿富且宁不泯其胤百福具并奈何狂飙兰摧桂折乃馆二甥以继其絶茍非逹观怫欝奚堪公能释然优游燕酣凡我亲朋时相往来有客心醉春风满懐数日之间数往问疾留连眷顾其情愈宻卜云其凶医获微功方疑蓍龟遽尔而终于乎苍天知乎不知伯道无儿千古之悲所可慰者女能奉母岁时烝尝亦犹有后凡我亲戚忍言长违奠此杯斝涕泗沾衣

　　代王文甫祭兄文

　　嗟嗟我兄少厯﨑岖相我先子经营厥家自失所怙颠危谁扶繄我与兄左枝右梧我室茍完兄力其痡呜呼哀哉兄于斯世阅七十年天赋其醇朴而不镌故此家事吾其勉■〈施，冉代也〉尺布斗粟曾无间言所可喜者兄其息肩幸有二雏能奉周旋日饮无何皥皥其天意此安佚寿或可延奈何既衰屡疾屡痊絶粒信宿晞露溘然呜呼哀哉谁无兄弟我独孤苦顾二雏者视予犹父我尝朂之以缵先绪矢心以辞酸泪如雨

　　代祭子文

　　呜呼天降祸于我家何其酷耶我生劳劳髪已埀白冀汝冡子仰事俯育以缵先绪汝年既长颇渉世故与汝诸弟左枝右梧我经尔纬我作尔述知稼穑之艰难未尝敢慢而敢逸也惟汝多病常贻我忧去岁仲冬几致弗救厥疾既瘳我心则喜然未尝假以词色实虑汝因疾之余弛而弗张驯致怠荒故也正月我适钱塘别方两旬讣音忽至将信将疑屡泣屡止意暴疾气或絶而复苏声或喑而再语匍匐来归汝箦已易汝棺已敛吾无复见汝之面矣可不痛哉可不痛哉呜呼彼苍者天我罪何居人或释之子渊之夭颜路何辜信乎修短之有数耶天道之茫茫耶不然何乃使汝不得其寿也呜呼汝子汝女嫡庶五人女嫁其一子皆未婚汝何忍置之不顾耶食指之众赋役之重又何忍老父无息肩之日耶死而有知汝必念我于冥冥之中而我之所以念汝者将何时而已耶呜呼痛哉我筑之室汝弗与居汝蓄之器用以祭汝今卜日祔塟汝祖茔之侧撰此饮食与之永诀汝妻汝孥哀恸欲絶

　　代王氏祭叔父文

　　呜呼痛哉我叔父春秋七十有二年始于承家中于克家终于成家其劬瘁艰苦非诸幼所能尽知也但见完美之室风雨不动衡从其畮阡陌相连男有室而女有家水乘舟而陆乘马非叔父累积之功何以得此哉至如目能识丁皆叔父延师之力也行不犯义皆叔父提耳之训也一家之间缌服同爨以叔父之恩无偏情无私嗃嗃之威严不可犯故能齐其不齐以致其齐耳呜呼痛哉庭训之言万万千千今不能尽述矣如南塾篝灯东轩奉茗尝屡进某等于前而语之曰吾兄弟自生至死未尝有阋墙之日也吾夫妇自少至老无牝晨之患也邻不争畔帑无私蓄许人以诺不食其言钩距不知掊克不能汝等亦能如是乎凡此数事反复告戒知几朝夕今其已矣斯言不可得而闻矣而某等为之子为之侄为之孙者可不追念贻谋而践其成法乎否则为叔父之辱亲朋之讥乡里之笑天地间之罪人也呜呼痛哉去年之先人皆谓叔父矍铄其寿未艾也孰谓数月之顷视则眊焉听则聩焉筋力索焉方病而红冦入室病愈而租吏打门百忧感心二竖成祸而某等犹以医药可恃而不惧也讵意遽至是耶呜呼痛哉教育之恩固不能报其万一但速塟以遵治命如此永别之悲五内如割泣血一酹维以告哀呜呼痛哉尚飨

　　代周华甫祭伯文

　　昔我先人之早弃诸孤所恃两伯其一复殂岿然独存山泽之癯怜我兄弟教之友于虽异厥居有无相须抚之爱之与子不殊奉承周旋非朝伊晡阶庭之间言笑怡愉小过弗责曲礼弗拘叱咤之声罔及仆夫乡称善人乆矣不诬年踰八秩健饭为娯讵意一疾竟若摧枯由兹而往诲言则无疑难谁质颠危谁扶宁不使我哀号痛呼伯兮伯兮死不复苏薄陈簠簋清酒一壶收泪永诀灵其鉴诸

　　代祭呉闲闲真人文

　　玄元之学世逺年湮不有先学孰贻后人伊昔上卿道契世皇手持玄珠光明四方我师继之山鸣谷应弘道累朝惟清惟静帝锡之爵羽节霓旌邈乎髙风崆峒广成出入西垣在帝左右黼黻皇猷厥功亦懋名日益重德日益尊世则頼之以栋玄门岂不懐归怡云旧陇勇退弗获祗承天宠闲闲之情圣皇所知大书观□雨露所施奎画焕然寳翫无斁琼馆逍遥以永朝夕胡厌斯世遽逰欝罗哀闻九重伤如之何我诸葛翁嗣法之孙如牛马走忝为后昆舐鼎而仙（原阙二行）

　　为亮西山祭光祖庭文

　　生必有死斯理焯焯况我释氏以灭为乐独于交情实不能无若我与君忘之可乎昔在光孝亲如葭莩承平异处患难相扶故山丘墟避地东呉未几言旋如蚿如夔铜马西来猛于■〈豸契〉貐再渉大江九人与俱披荆间道体无完肤既脱虎口犹虞畏途吾二人者始终持扶白茒宵征狐嘷鬼呼沙碛遇旧乃衣乃铺萍聚云散连年海隅每一握手犹论毒痡维莫之秋以予起躄爰继我师踞天惠室与居相依钟鼓朝夕平居论道风飞电激方期进修各殚其力君遂云亡必乐于寂我失良友是用凄恻溪毛之荐谨维来格

　　祭沈仁斋文

　　天道何茫茫耶颜氏之仁不永其年抑跖之暴寿胡以延岂有生之初气禀其偏乎抑蜉蝣朝暮蟪蛄春秋一皆听其自然乎如君之生洵美且都乡里共称吉人之徒蚤岁失怙藐焉而孤仰事俯育绰乎有余若骐骥之夙驾且能范乎驰驱每逰四方以旷其居□□□□□□如遗如其有知忍此别离我妇我子其恸亦宜天命奈何彭殇不齐伤哉永诀渍绵以词

</div>
    <div class="pagination">
<a href="龟巢稿_page51.html">上一页</a><span>...</span><a href="龟巢稿_page47.html">47</a><a href="龟巢稿_page48.html">48</a><a href="龟巢稿_page49.html">49</a><a href="龟巢稿_page50.html">50</a><a href="龟巢稿_page51.html">51</a><span class="current-page">52</span><a href="龟巢稿_page53.html">53</a><a href="龟巢稿_page54.html">54</a><a href="龟巢稿_page55.html">55</a><a href="龟巢稿_page56.html">56</a><a href="龟巢稿_page57.html">57</a><span>...</span><a href="龟巢稿_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
