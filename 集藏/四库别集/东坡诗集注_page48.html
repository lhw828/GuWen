<!DOCTYPE html>
<html>
<head>
    <meta charset="UTF-8">
    <title>东坡诗集注 - 第 48 页/共 49 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东坡诗集注 - 第 48 页/共 49 页</h1>
    <div class="content">　　平生我与尔举意辄相然岂止磁石鍼虽合犹有间此外一子由出处同偏僊晩景最可惜分飞海南天纠纒【一作躔】不吾欺寜此忧患先顾影一杯酒谁谓无徃还寄语海北人今日为何年醉里有独觉梦中无杂言阿堵不解醉谁欤此頽然误入无功乡掉臂嵇阮间饮中八仙人与我俱得僊渊明岂知道醉语忽谈天偶见此物真遂趋天地先醉醒可还酒此觉无所还清风洗徂暑连雨催丰年牀头伯雅君此子可与言
　　和赠羊长史
　　得郑防嘉靖老书欲于海舶载书千余巻见借因读渊明赠羊长史诗云愚生三季后慨然念黄虞得知千载事上赖古人书次其韵以谢郑君
　　我非皇甫谧门人如挚虞不特两鸱酒肯借一车书欲令海外士观经似鸿都结发事文史俯仰六十逾老马不耐放长鸣思服舆故知根尘在未免病药俱念君千里足歴块犹踟蹰好学真伯业比肩可相如此书久已熟救我今荒芜顾慙桑榆迫岂厌诗酒娱奏赋病未能草老更疎犹当距杨墨稍欲惩荆舒
　　和乞食
　　庄周昔贷粟犹欲舂脱之鲁公亦乞米炊煑尚不辞渊明端乞食亦不避嗟来呜呼天下士死生寄一杯斗水何所直逺汲愁姜诗幸有余薪米养此老不才至味久不壊可为子孙贻
　　和胡西曹示顾贼曹
　　长春如稚女飘摇倚轻飔卯酒晕玉颊红绡巻生衣低顔香自敛含睇意颇微寜当娣黄菊未肯姒戎葵谁言此弱质阅嵗观盛衰頩然疑薄怒沃盥未可挥瘴雨吹蛮风凋零岂容迟老人不解饮短句余清悲
　　游斜川和正月五日与儿子过出游作
　　谪居澹无事何异老且休虽过靖节年未失斜川游春江渌未波人卧船自流我本无所适泛泛随鸣鸥中流遇洑洄舍舟步曽丘有口可与饮何必逢我俦过子诗似翁我唱儿辄酬未知陶彭泽颇有此乐不问防尔何如不与圣同忧问翁何所笑不为由与求
　　和已酉嵗九月九日
　　十月初吉菊始开乃与客作重九因次韵渊明已酉嵗九月九日一首胡广饮菊潭水而寿然李固传賛云其视胡广赵戒犹粪土也
　　今日我重九谁谓秋冬交黄花与我期草中实后凋香余白露干色映青松髙怅望南阳野古潭霏庆霄伯始真粪土平生夏畦劳饮此亦何益内热中自焦持我万家春一酹五栁陶夕英幸可掇继此木兰朝
　　和癸夘嵗始春懐古田舍二首
　　儋人黎子云兄弟居城东南躬农圃之劳偶与军使张中同访之居临大池水木幽茂坐客欲为醵钱作屋余亦欣然许之名其屋曰载酒堂用渊明始春懐古田舍韵作二首
　　退居有成言垂老竟未践何曽渊明归屡作敬通免休闲等一味妄想生愧腼【渊明本用缅字聊取其同音字】聊将自知明稍积在家善城东两黎子室迩人自逺呼我钓其池人鱼两忘返使君亦命驾恨子林塘浅
　　茅茨破不补嗟子乃尔贫菜肥人亦瘦灶闲井常勤我欲致薄少解衣劝坐人临池作虚堂雨急瓦声新客来有美载果熟多幽欣丹荔破玉肤黄柑溢芳津借我三畆地结茅为子隣鴂舌倘可学化为黎母民
　　和饮酒二十首
　　吾饮酒至少常以把杯为乐徃徃頽然坐睡人见其醉而吾中了然葢莫能名其为醉为醒也在扬州时饮酒过午辄罢客去解衣盘礴终日欢不足而适有余因和渊明饮酒二十首庶以髣髴其不可名者示舍弟子由晁无咎学士
　　我不如陶生世事纒绵之云何得一适亦有如生时寸田无荆棘佳处正在兹纵心与事徃所遇无复疑偶得酒中趣空杯亦常持
　　二豪诋醉客气涌胸中山漼然忽氷释亦复在一言啬气实其腹云当享长年少饮得径醉此秘君勿传道防士失已出语辄不情江左风流人醉中亦求名渊明独清真谈笑得此生身如受风竹掩冉众叶惊俯仰各有态得酒诗自成
　　蠢蠕食叶虫仰空慕髙飞一朝傅两翅乃得粘网悲啁啾厌巢雀沮泽疑可依赴水生两殻遭闭何时归二虫竟谁是一笑百念衰幸此未化间有酒君莫违
　　小舟真一叶下有暗浪喧夜棹醉中发不知枕几偏天明问前路已度千金山嗟我亦何为此道常徃还未来寜早计既徃复何言
　　百年六十化念念竟非是是身如虚空惟受誉与毁得酒未举杯防我固忘尔倒牀自甘寝不择菅与绮顷者大雪年海飜玉英有士常痛饮饥寒见真情牀头有败榼孤坐时一倾未能平体粟且复浇肠鸣脱衣裹冻酒每醉念此生
　　我坐华堂上不改麋鹿姿时来蜀冈头喜见霜松枝心知百尺底已结千嵗竒煌煌凌霄花纒绕复何为举觞酹其根无事莫相羁
　　芙蓉在秋水时节自阖开清风亦何意入我芝兰懐一随采折去永与江湖乖防丝不复续斗水何足栖不如玉井莲结根天池泥感此每自慰吾事幸不谐酒中有归路了了初不迷乘流且复逝抵曲吾当回
　　篮舆兀醉守路转古城隅酒力如过雨清风消半途前山正可数后骑且勿驱我缘在东南徃寄白髪余遥知万松岭下有三畆居
　　民劳吏无德嵗美天有道暑雨避麦秋温风送蚕老三咽初有闻一溉未濡槁诏书寛积欠父老顔色好再拜贺吾君获此不贪寳頽然笑阮籍醉几书谢表
　　我梦入小学自谓总角时不记有白髪犹诵论语辞人间本儿戏颠倒畧似兹惟有醉时真空洞了无疑坠车终无伤庄叟不吾欺呼儿具纸笔醉语辄録之
　　醉中虽可乐犹是生灭境元何得此身不醉亦不醒痴如景升牛莫保尻与领黠如东郭防束缚作毛颖乃知嵇叔夜非坐虎文炳
　　我家小冯君天性颇纯至清坐不饮酒而能容我醉归休要相依谢病当以次岂知山林士肮乃尔贵乞身当念早过是恐少味
　　去乡三十年风雨荒旧宅惟存一束书寄食无定迹每用愧渊明尚取禾三百颀然六男子粗可传清白于吾岂不多何事复叹惜
　　哓哓六男子弦诵各一经复生五丈夫戢戢丁欲成归田了门户与国充践更普儿初学语玉骨开天庭淮老如鹤雏破殻已能鸣举酒属千里一欢愧凡情
　　淮海虽故楚无复轻扬风斋厨圣贤杂无事时一中谁言大道逺正赖三杯通使君不夕坐衙门散刀弓何人筑东台一郡坐可得亭亭古浮图独立表众惑芜城阅兴废雷塘防开塞明年起华堂置酒吊亡国无令竹西路歌吹久寂黙
　　晁子天麒麟结交及未仕髙才固难及雅志或类巳各懐伯业能共有丘明耻歌呼时就君指我醉乡里吴国门下客贾谊独见纪请作鵩鸟赋我亦得坎止行乐当及时绿髪不可恃
　　葢公偶谈道齐相独适真頽然不事事客至先饮醇当时刘项罢四海创痍新三杯洗战国一斗销彊秦寂寥千载后阳公嗣前尘醉卧客懐中言笑徒多勤我时阅旧史独与三人亲未暇餐脱粟苦心学平津草书亦何用醉墨淋衣巾一挥三十幅持去聴坐人
　　和止酒
　　丁丑嵗余谪海南子由亦贬雷州五月十一日相遇于藤同行至雷六月十一日相别渡海余时病痔呻吟子由亦终夕不寐因诵渊明诗劝余止酒乃和元韵因以赠别庶防真止矣
　　时来与物逝路穷非我止与子各意行同落百蛮里萧然两别驾各携一稚子子室有孟光我室惟法喜相逢山谷间一月同卧起茫茫海南北粗亦足生理劝我师渊明力薄且为巳微疴坐杯勺止酒则瘳矣望道虽未济隠约见津涘从今东坡室不立杜康祀
　　还旧居和梦归恵州白鹤山居作
　　痿人常念起夫我岂忘归不敢梦故山恐兴坟墓悲生世本暂寓此身念念非鵞城亦何有偶舍鹤毳遗穷鱼守故沼聚沬犹相依大儿当门户时节供丁推梦与邻翁言悯黙怜我衰徃来付造物未用相招麾
　　和始作镇军防军经曲阿
　　虞人非其招欲徃畏简书穆生责醴酒先见我不如江左古弱国强臣擅天衢渊明堕诗酒遂与功名疎我生值良时朱金义当纡天命适如此幸收废弃余独有愧此翁大名难久居不思牺牛龟兼取熊掌鱼北郊有大赉南冠解囚拘眷言罗浮下白鹤返故庐
　　和庚戌嵗九月中于西田获早稻
　　蓬头二獠奴谁谓愿且端晨兴洒扫罢饱食不自安愿治此圃畦少资主游观昼功不自觉夜气乃潜还早韭欲争春晩菘先破寒人间无正味美好出艰难早知农圃乐岂有非意干尚恨不持鉏未免骍我顔此心茍未降何适不间闗休去复歇去菜食何所叹
　　和丙辰嵗八月中于下潠田舍获
　　聚粪西垣下凿泉东垣隈劳辱何时休宴安不可懐天公岂相喜雨霁与意谐黄菘养土羔老楮主树鸡未忍便烹煑绕观日百回跨海得逺信氷盘鸣玉哀茵陈防脍缕照坐如花开一与蜑叟醉苍顔两摧頽齿根日浮动自与粱肉乖食菜岂不足【一作好】呼儿拆鸡栖
　　和乙巳嵗三月为建威防军使都经钱溪
　　乔木巻苍藤浩浩崩云积谢家堂前燕对语悲宿昔仰看桄榔树元鹤舞长翮新年结荔子主人黄壤隔溪阴宜馆我稍省薪水役相如卖车骑五畆亦可易但恐鵩鸟来此生还荡析谁能挿篱槿防此残竹栢【和游城北谢氏废园作】
　　辛丑七月赴假还江陵夜行途中作口号【和郊行步月】
　　缺月不蚤出长林踏青防犬吠主人怒愧此闾里情怪我夜不归茜袂窥紫荆云间与地上待我两友生惊鹊再三起树端巳微明白露浄原野始觉丘陵平暗蛩方夜绩孤萤亦宵征归来闭户坐寸田且黙耕莫赴花月期免为诗酒萦诗人如布谷聒聒常自名
　　和咏二疎
　　二疎事汉时迹寓心已去许侯何足道寜识此髙趣可怜魏丞相免冠谢陋举中兴多名臣有道独两傅世途方毂撃谁肯行此路是身如委蜕未蜕何所顾已蜕则两忘身后谁毁誉所以遗子孙买田岂先务我常游东海所歴若有素神交久从君屡梦今乃悟渊明作诗意妙想非俗虑庶防二大夫见微而知著
　　和咏三良
　　此生太山重忽作鸿毛遗三子死一言所死良已微贤哉晏平仲事君不以私我岂犬马哉从君求葢帷杀身故有道大节要不亏君为社稷死我则同其归顾命有治乱臣子得从违魏颗真孝爱三良安足希仕宦岂不荣有时纒忧悲所以靖节翁服此黔娄衣
　　和咏荆轲
　　秦如马后牛吕氏非复嬴天欲厚其毒假手李客卿功成志自满积恶如陵京灭身防有时徐观可安行沙丘一狼狈笑落冠与缨太子不少忍顾非万人英魏韩裂智伯肘足本无声胡为弃成谋托国此狂生荆轲不足説田子老可惊燕赵多竒士惜哉亦虚名杀父囚其母此岂容天庭亡秦只三户况我数十城渐离虽不伤陛防加周营至今天下人愍燕欲其成废书一太息可见千古情
　　和读山海经十三首
　　陶渊明读山海经十三首其七首皆仙语余读抱朴子有所感用其韵赋之
　　今日天始霜众木敛以疎幽人掩窻卧明景翻空庐开心无良友寓眼得竒书建德有遗民道逺我无车无粮食自足岂谓谷与蔬愧此稚川翁千载与我俱画我与渊明可作三士图学道虽恨晩赋诗岂不如
　　稚川虽独善爱物均孔顔欲使蟪蛄流知有龟鹤年辛勤破封执苦语剧移山博哉无穷利千载食此言渊明虽中寿雅志仍丹丘逺矣无懐民超然邈无俦竒文出纩息岂复生死流我欲作九原异世为三游子政信竒逸妙筭穷阴阳淮仙枕中诀养錬嵗月长岂伊臭浊中争此顷刻光安知青藜火丈人非中黄乱离弃弱女破冡割恩怜寜知効龟息三嵗号穷山长生定可学当信仲弓言支牀竟不死抱一无穷年三山在咫尺灵药非草木芝生太元黄精出长谷仙都浩如海岂不供一浴何当从山火束緼分寸烛蜀士李八百穴居吴山阴黙坐但形语从者纷如林其后有李寛鸡鹄非同音口耳固多伪识真要在心黄华育甘谷灵根固深长廖井窖丹砂红泉涌防常二女戏口耳【一作鼻】松膏以为粮闻此不能寐起坐夜未央谈道鄙俗儒逺自太史走仲尼实不死于圣亦何负紫文出吴宫丹雀本无有辽哉广桑君独显三季后金丹不可成安期渺云海谁谓黄门妻至道乃近在支解竟不传化去空余悔金成亦安用御气本无待郑君故多方翁所亲指竒文二百篇了未出生死素书在黄石岂敢辞跪履万法等成壊金丹差可恃古强本妄庸蔡诞亦夸士曼都斥仙人谒帝轻举止学道未有得自欺谁不尔稚川亦隘人疏録此庸子东坡信畸人涉世真散材仇池有归路罗浮岂徒来践蛇及茹蛊心空了无猜携手葛与陶归哉复归哉
　　和杂诗十一首
　　斜日照孤隙始知空有尘微风动众窍谁信我忘身一笑问儿子与汝定何亲从我来海南幽絶无四邻耿耿如缺月独与长庚晨此道固应尔不当怨尤人
　　故山不可到飞梦隔五岭真游有黄庭闭目寓两景【叶境】室空无可照火灭膏自冷披衣起视夜海濶河汉永西半明月散乱梧楸影良辰不可繋逝水无留骋我苗期后枯持此一念静
　　真人有妙观俗子多妄量区区劝粒食此岂知子房我非徒跣相终老懐未央兎死缚淮阴狗功指平阳哀哉亦可羞世路皆羊肠
　　相如偶一官嗤鄙刘父老不记犊鼻时涤器混佣保著书曽防许渇肺灰土燥琴台有遗魄笑我归不早作书遗故人皎皎我懐抱余生幸无愧可与君平道
　　孟德黠老狐奸言嗾鸿豫哀哉防乱世枭鸾各腾翥逝者知防人文举独不去天方斵汉室岂计一郗虑昆虫正相齧乃比蔺相如我知公所坐大名难久住细德方险微岂有容公处既徃不可悔庶为来者惧
　　博大古真人老聃关尹喜独立万物表长生乃余事稚川差可近倘有接物意我顷登罗浮物色恐相值徘徊朱明洞沙水自清驶满把菖蒲根叹息复弃置
　　蓝桥近得道常苦世褊迫西游王屋山不践长安陌尔来寜复见鸟道度太白昔与吴逺游同藏一瓢窄潮阳隔云海晩嵗倘见客代薪供养火看作栖鳯宅
　　南荣晩闻道未肯化庚桑陶顽铸强犷枉费尘与糠越子古成之韩生教休粮防同得灵钥九锁啓伯阳鵞城见诸孙贫苦我为伤空余焦先室不传元化方遗像似李白一奠临江觞
　　余龄难把玩妙解寄笔端常恐抱永叹不及丘明迁亲友复劝我放心饯华颠虚名非我有至味知谁餐思我无所思安能观诸縁巳矣复何叹旧説易两篇
　　申韩本自圣陋古不复稽巨君纵独欲借经作岩崖遂令青衿子珠璧人人懐凿齿井蛙耳信谓天可弥大道久分裂破碎日愈离我如终不言谁悟角与羁吾琴岂得已昭氏有成亏
　　我昔登朐山出日观沧凉欲济东海县恨无石桥梁今兹黎母国何异于公乡蚝浦既黏山暑路亦飞霜所欣非自罔不怨道里长
　　和拟古九首
　　有客叩我门系马门前栁庭空鸟雀散门闭客立久主人枕书卧梦我平生友忽闻剥啄声惊散一杯酒倒裳起谢客梦觉两愧负坐谈杂今古不答顔愈厚问我何处来我来无何有
　　酒尽君可起我歌已三终由来竹答人不数涛与戎有酒从孟公慎勿从扬雄﨑岖颂沙麓尘埃污西风昔我未尝达今者亦安穷穷达不到处我在阿堵中
　　客去室幽幽鵩鸟来坐隅引吭伸两翮太息意不舒吾生如寄耳何者为我庐去此复何之少安与汝居夜中闻长啸月露荒榛芜无问亦无答吉防两何如
　　少年好逺游荡志隘八荒九夷为藩篱四海环我堂卢生与若士何足期杳茫稍喜海南州自古无战竒峯望黎母何异嵩与邙飞泉泻万仭舞鹤双低昂分防未入海膏泽弥此方芋魁倘可饱无肉亦奚伤
　　冯洗古烈妇翁媪国于兹防勲梁武后开府隋文时二世更险易一心无磷缁锦伞平积乱犀渠破余疑庙貌空复存碑板漫无辞我欲作铭志慰此父老思遗民不可问偻句莫余欺犦牲菌鸡卜我当一访之铜鼔壶卢笙歌此迎送诗
　　沈香作庭燎甲煎纷相和岂若注微火萦烟嫋清歌贪人无饥饱胡椒亦求多朱刘两狂子陨队如风花本欲竭泽渔柰此明年何【朱初平刘谊欲冠带黎人以取水沈耳】
　　鸡窠养鹤髪及与唐人游来孙亦垂白颇识李崖州再逢卢与丁阅世真东流斯人今在亡未遽掩一丘我师吴季子守节到晩周一见春秋末渺焉不可求
　　城南有荒池琐细谁复采幽姿小芙蕖香色独未改欲为中州信浩荡絶云海遥知玉井莲落蘂不相待攀跻及少壮已矣【一作失】那容悔
　　黎山有幽子形槁神独完负薪入城市笑我儒衣冠生不闻诗书岂知有孔顔翛然独徃来荣辱未易闗日暮鸟兽散家在孤云端问答了不通叹息指屡弹似言君贵人草莽栖龙鸾遗我吉贝布海风今嵗寒
　　和东方有一士
　　缾居本近危甑坠知不完梦求亡楚弓笑解适越冠忽然反自照识我本来顔归路在脚底殽潼失重关屡从渊明游云山出毫端借君无弦物寓我非指弹岂惟舞独鹤便可蹑飞鸾还将岭茅瘴一洗月阙寒【此东方一士正渊明也不知从之游者谁乎若了得此一段我即渊明渊明即我也】
　　和贫士七首
　　余迁恵州一年衣食渐窘重九将近樽爼萧然乃和渊明贫士诗七首以寄许下髙安宜兴诸子侄并令过同作
　　长庚与残月耿耿如相依以我旦暮心惜此须臾晖青天无今古谁知织乌飞我欲作九原独与渊明归俗子不自悼顾忧斯人饥堂堂谁有此千驷良可悲
　　夷齐耻周粟髙歌诵虞轩产禄彼何人能致绮与园古来避世士死灰或余烟末路益可羞朱墨手自研渊明初亦仕歌本诚言不乐乃径归视世差独贤
　　谁谓渊明贫尚有一素琴心闲手自适寄此无穷音佳辰爱重九芳菊起自防疎巾叹虚漉尘爵笑空斟忽饷二万钱顔生良足钦思送酒家保勿违故人心
　　人皆有耳目夫子旷与娄弱毫写万象水镜无停酬闲居惜重九感此嵗月周端如孔北海只有尊空忧二子不并世髙风两无俦我后五百年清梦未易求
　　芙容杂金菊枝叶长防干遥怜退朝人餻酒出太官岂知江海上落英亦可餐典衣作重阳徂嵗惨将寒无衣粟【一作寒】我肤无酒颦我顔贫居真可叹二事长相闗老詹亦白髪【恵州太守詹范字器之】相对垂霜蓬赋诗殊有味涉世非所工杖藜山谷间状类渤海龚半道要我饮意与王同有酒我自至不须遣厐通门生与儿子杖履聊相从
　　我家六儿子流落三四州辛苦更不识今与农圃俦买田带脩竹筑室依清流未能遣一力分汝薪水忧坐念北归日此劳未易酬我独遗以安鹿门有前修
　　和桃花源诗
　　世传桃源事多过其实考渊明所记止言先世避秦乱来此则渔人所见似是其子孙非秦人不死者也又云杀鸡作食岂有仙而杀者乎旧説南阳有菊水水甘而芳民居三十余家饮其水皆寿或至百二三十嵗蜀青城山老人村有见五世孙者道极险逺生不识盐醯而溪中多枸根如龙蛇饮其水故寿近嵗道稍通渐能致五味而寿亦益衰桃源葢此比也欤使武陵太守得而至焉则已化为争夺之久矣尝意天壤之间若此者甚众不独桃源余在颍州梦至一官府人物与俗间无异而山川清逺有足乐者顾视堂上榜曰仇池觉而念之仇池武都氐故地杨难当所保余何为居之明日以问客客有赵令畤德麟者曰公何为问此此乃福地小有洞天之附庸也杜子美葢云万古仇池穴潜通小有天神鱼人不见福地语真传近接西南境长懐十九泉何时一茅屋送老白云邉他日工部侍郎王钦臣仲至谓余曰吾尝奉使过仇池有九十九泉万山环之可以避世如桃源也
　　凡圣无异居清浊共此世心闲偶自见念起忽已逝欲知真一处要使六用废桃源信不逺藜杖可小憩躬耕任地力絶学抱天艺臂鸡有时鸣尻驾无可税苓龟亦晨吸杞狗或夜吠耘樵得甘芳龁齧谢炮制子骥虽形隔渊明已心谙髙山不难越浅水何足厉不知我仇池髙举复防嵗从来一生死近又等痴慧蒲涧安期境【在广川】罗浮稚川界梦徃从之游神交发吾蔽桃花满庭下流水在户外却笑逃秦人有畏非真契
　　和刘柴桑
　　万劫互起灭百年一踟躇漂流四十年今乃言卜居且喜天壤间一席亦吾庐稍理兰桂藂尽平狐墟黄橼出旧枿紫茗抽新畬我本早衰人不谓老更劬邦君助畚锸邻里通有无竹屋从低深山自明疎一饱便终日髙眠忘百须自笑四壁空无妻老相如
　　问渊明
　　子知神非形何异复人天岂惟三才中所在靡不然我引而髙之则为日星悬我散而卑之寜非山与川三皇虽云没至今在我前八百要有终彭祖非永年皇皇谋一醉发此露槿妍有酒醉不辞无酒斯饮泉立善求我誉饥人食馋涎委运忧伤生运去生亦迁纵浪大化中正为化所纒应尽便须尽寜复俟此言
</div>
    <div class="pagination">
<a href="东坡诗集注_page47.html">上一页</a><span>...</span><a href="东坡诗集注_page43.html">43</a><a href="东坡诗集注_page44.html">44</a><a href="东坡诗集注_page45.html">45</a><a href="东坡诗集注_page46.html">46</a><a href="东坡诗集注_page47.html">47</a><span class="current-page">48</span><a href="东坡诗集注_page49.html">49</a><a href="东坡诗集注_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
