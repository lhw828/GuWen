<!DOCTYPE html>
<html>
<head>
    <meta charset="UTF-8">
    <title>渼陂集 - 第 39 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渼陂集 - 第 39 页/共 42 页</h1>
    <div class="content">　　贺刘母太孺人寿序 
　　扶风知县杨侯去思之碑 
　　西安郡守夏候修治之记 
　　明故文林郎云南道监察御史袁君墓志铭 
　　记遗石 
　　长男瀛墓志铭 
　　老御史传 
　　渼陂别知诗序 
　　明故茂才张君合葬墓志铭 
　　□□宁唐氏二贤墓道之碑 
　　与吕仲木先生书 
　　陆汝清传 
　　程孝妇传 
　　明翰林院修撰儒林郎康公神道之碑 

　　○明故四川双流县学教谕致仕封奉直大夫南京吏部验封司署郎中胡先生合葬墓志铭 

　　秦安胡世甫予友也父胡先生于嘉靖壬辰夏四月壬寅告终世甫自山西右布政使奔归卜以其年冬十有一月庚申启母李宜人之墓合葬于南埛邢家村先茔乃走鄠杜下告予曰成化丁未秋九月癸丑先母弃□距生正统辛未夏五月庚午仅三十有六岁是时□宗幼不能执丧终天之恨其曷有极先父生正统己巳冬十有一月庚子寿八十有四幸见缵宗之成立薄有禄飬矣然棺殓弗亲□曷以为子言辄泣数行下巳乃出怀中一帙而曰是为先父母世行兄幸为之铭使后世知有先父母先父母为不死又跪拜以泣世甫为举子□交□□甚重之既举进士入翰林与予同馆舍日见其文行骎骎然上矣未尝不仰胡先生恨不登堂拜乃今得以铭先生也先生讳士济字泽民少游邑庠性醇而慧受朱传毛诗是时岐山张先生精通毛诗先生与诸弟往受学焉乃独得其师说督学者浮梁戴公得其文甚喜谓秦陇学毛诗者无能过之咸望其首举矣乃累试竟不举而贡入太学乃愈益淬砺求与畿内之士较一举也不幸李宜人病卒京师先生怃然叹曰是□困我于是仕为成都县学训导云而诸士多有文行者落落行辈中乃拔而教之加礼遇焉皆举高第为名□其贫不能举火者多倚先生士高文质者蜀藩人也尝交藩臣藩臣得罪蜀王建及文质先生自谒启王明文质无罪被建失待士之体王顿悟释文质此固子视诸士也诸士敬事先生亦尽子职云廵按御史察知其贤使摄资阳学事资阳之士事先生犹成都焉九年满归□都诸士及乡大夫无不出城饯者而诸士或信宿乃始别去比谒吏部以教人功多迁教谕塩亭未几以母丧归服阕补双流至是得以专其教异成都矣乃以文行导诸士诸士勃然兴焉尝两受台檄为摄县事慈祥威断百姓畏而爱之吏缩首不敢逞往年在成都也尝受台檄监粜赈饥绰有端绪人固巳称之至是士大夫咸曰胡先生有治才不独善教也善教揜之矣先生闻之为一笑云民有盗其赢者捕获之先生问曰何为为此也对曰贫也柰何曰贫不死今死矣改之乎曰愿受教于是纵之去其人感悟不复盗也商蒲铭者秦州人也尝寓金先生所而客死叙州先生召其子归而葬之而予之金其子曰父未尝语及也曰渠忘之矣其为人如此正德庚午世甫尚左翰林而先生会满九载乃浩然东归乐易不与人忤里中双鸡斗酒邀之亦往名公才士过访辄留雅謌投壶风致潇洒而姿容又甚羙又善谈论人故多敬慕焉十有三年戊寅世甫任南京吏部验封司署郎中考绩三载得诰封先生如其子官阶奉直大夫母李氏赠为宜人今上新即位诏两京文臣父母巳封而其子后复迁秩者服色可从其子是时世甫迁安庆知府矣故先生获服金绯云李宜人者太学生玘之女也自归先生日事绩纺以资不给邑中妇无能为领缘者宜人见而能之甚精且善中馈是时胡先生巳失恃有母在堂又多兄弟先生之孝友宜人之助为多而多能□足以尽之也先生继配赵氏亦封为宜人共有四男三女长男即缵宗次正宗可宗在宗俱邑学生而可宗先逝矣女长适通判孙述先次适董莹次适高第孙男初□被秘祑礿祚凡七人而初为邑学生一女孙尚幼按胡氏故渭州人或云金县谱遗不可考有讳钧者入秦安避乱因家焉而自着其姓曰胡生子讳海卜筑南埛日食饿者逾二十年不怠生子讳琏以邑学生岁贡太学仕为南皮知县蝗不食其禾黍水不为灾民□火祷之火息盗不入其境既满百姓不舍其去生七男子而先生其第五子也自南皮公之兴乡人咸曰乃父之阴德尝不止此于是先生继之什邡知县士淇又继之□皆以毛诗显名至世甫独受春秋自举进士历仕二十余年至右方伯所至大着声绩而书史不废出为述作传播人口或遭沮抑顾誉益彰峻陡伟勋方进未艾而先生夫妇所托以不朽者奚俟予铭然不铭不可其辞曰 
　　人之子我寔造之我子之成彼苍者天寔以报之吁嗟胡先生玄室冥冥爰及嘉耦归而宁邪合而为之铭 

　　○祖姑朱节妇墓志铭 

　　成化中先大夫中宪府君教谕巴学每奉问先祖高年府君未尝不及祖姑云是时九思年十六七先大夫曰姑氏之贞节甚苦我力微未克以表扬是在于尔焉矣九思谨识之然亦未敢自谓必能弘治壬戌幸承乏翰林而祖姑之贞节几四十年矣于是达诸县令文君昭始闻于上正德丁卯乃奉诏旌表其门闾云而先大夫实亲见之盖甚喜乃赐书曰儿为不负矣又二十有六年而嘉靖壬辰十月二十六日祖姑老病卒距生正统辛酉十一月初九日寿九十二岁以卒之次月十六日合□夫君于城北祖茔九思于是买石刻铭纳诸墓而为之志曰祖姑者予曾祖长清知县讳琰之女也母孺人焦氏祖姑生十有九岁归同邑朱威踰三年而威卒是时生子弘甫晬姑弃世久舅中道肓有侧室侧室与其二子者甚不惠也共欲嫁祖姑祖姑不肯百方苦之死不肯赖吾祖兄弟维持之为之垦田而祖姑亦自纺绩飬舅氏与其侧室抱哺其幼子子长纳妇生二孙矣妇不幸死又与更娶踰数年子弘亦死幸二孙成立九思告诸县令程万里循例复其身后又告诸县令康汝修饰坊表焉而祖姑之晚节日益休豫长孙臣生子曰景禄次相生子三长四儿及二幼女孙女适焦良辅盖其后诜诜然盛矣乃今侧室二子者或祀绝或子堕落不能家视祖姑何如邪呜呼可以知天道矣然吾长清府君之刚廉焦孺人之淑慧生我祖姑祖姑天资之粹羙贞节自树无忝于所生而予鄠之及于斯者在元时则阎祯妻杨氏我明则祖姑今古惟二人焉而祖姑之寿祉为盛不其难哉不其难哉铭曰 
　　国则有史邑则有志厥名孔炽施于万禩是为不死 

　　○登峨山诗序 

　　峨山之秀闻天下然登者亦尠登而赋诗闻天下者盖愈益尠山东去峨五六千瑞安厓黄先生少尝梦游焉不意其果能至也及至喜甚得诗七十首以示渼陂□渼陂子读之竟叹曰是与峨山争□问天下者乎与□见南山恍疑三峨之在空也既而笑曰其梦邪胡俯而读仰之而见也因坐春雨亭命童子酌桑落而饮且饮且读击指节铿铿不休忽青衣人自外来向予揖曰还我峨山诗归报主人遂书其后而归之既云乃大笑曰是又一梦也 

　　○明故中宪大夫都察院左佥都御史北山杨公墓志铭 

　　公之继室武功康太史德涵之姊也故公之葬也□□子太学生玠谒太史请铭太史谓知公之深者莫如予宜予铭昔弘治己酉春公及予俱为学宫弟子督学□潘先生合一州八县士试于干州无虑数百人乃独奇公谓公远到之器云而予交公盖自此始然是时咸宁马公顺长安童秉虔俱名动关中其年秋秉虔发解而予三人者亦遂同举其后同游太学道谊劘切交爱甚至予三人同举丙辰进士秉虔后举壬戌又先逝至是公顺亦不幸卒矣乃独予在故太史以铭委焉按参政孟公德厚所述世行公姓杨氏讳武字宗文岐山人也岐山在北公爱之故自谓北山先世□□□□之后唐末避兵岐下遂家焉曾祖文秀精星历术胜国末识东南天子气杖剑归我高祖以功授百户后辞归终于家祖贵愽学能文章乃不第岁贡太学终太学生父礼隐者配孺人庞氏生子全企继孺人羽氏生公公且免身母梦月堕其怀故公之生也神骨特异不幸父母早逝鞠于伯兄全而后恃以底成立者伯兄力也公举进士之明年丁巳出知淄川县是时县治久废公下车锄恶弭盗修缮城池疏理冤滞劝课耕织积敖仓之粟振帷薄之风拓庙学之规崇乡贤之祀兴诗书之教赈贫乏之士盖乏科者且百年乃相继举者数入彬彬与名邑敌矣公善用智以此听讼辄得其情盖有盗市人稷米者求之不得公摄其邻居者数十人跪之于庭而漫理他事不问巳忽厉声曰吾得盗米者矣其一人色动良久复厉声言之其人愈益色动公指之曰第几行第几人是盗米者其人遂服又有盗田园瓜瓠者是夜大风雨根蔓俱尽公疑其雠家也乃令印取夜盗者足迹布灰于庭摄村中之丁壮者令履其上而曰合其迹者即盗也其最后一人辗转有难色且气促甚公执而讯之果雠家而盗者也瓜瓠宛然在焉又一行路者于路傍枕石睡熟囊中千钱乃人盗去公令□□石于庭鞭之数□而许人纵观不与禁乃潜使人于门外候之有窥觇不入者即擒之果得一人盗钱者也闻鞭石事甚奇不能不来入则又不敢求其钱费十文尔余以还枕石者此数事予皆闻诸淄川细民盖典史陈璝者黄岩老吏也当侮慢公公怒鞭之于庭璝急诬奏公于是淄川民十辈走阙下为公讼冤尝见予予故得闻诸善政云公尝出视淄河谓可溉田指示疏凿处皆值故渠岁早蝗飞蔽天公忧甚斋沐祭蝗蝗息徒行祷雨甚苦天降时雨竟以有年于是抚廵都御史御史前后论荐而辛酉春考绩于吏部其年冬起为浙江道监察御史乙丑清理河南军务及查盘军器前后凡三年尺籍器物罔不精审而风裁凛然藩臬郡县远迩慑伏正德丁卯代归刷卷京畿道明年戊辰出按顺天诸郡县往时已称为难而是时刘瑾用事事多牵制不可行公荡然无所回避虽不及于祸然犹罚米百余石至于救任丘边氏中伤之祸辨密云李顺杀人之诬即刘瑾亦称其为真御史也己巳擢大理寺左寺丞受勑勘视大同边务若屯田不均军役耗损诸弊政厘正裁革弹劾不少避边人诵焉明年庚午超拜都察院左佥都御史廵抚宣府地方盖所谓北门锁钥者公毅然当之而时论亦以为非公不可冀将大有为矣未几瑾败言者不问才能□□□以乡人为辞公由是罢归里舍乃于城外置墅□宝穑之堂以农为务艺植花竹必成行列一器一物罔不精好姓不喜酒而风致甚高往年戊寅尝与德涵太史过予同游南山紫阁诸峯信宿然后别去嘉靖甲申予往寿德涵寻又归女得再会公而己丑冬会葬康生子宽幸复会然是时公已被疾数年矣风致顿殊执予手不胜??眷恋予亦戚戚不忍别呜呼孰意其竟不起也盖壬辰十一月二十一日云距生天顺甲申四月十四日寿六十九岁以卒之明年癸巳月日葬某地先茔公为御史考绩得勑赠其父母而元配郭孺人继葛孺人得赠封焉后继王氏及太史之姊俱先卒而与葛孺人俱无□独郭孺人生一子一女子琢甚慧不幸十七岁死女适鳯翔府学生李韦者亦先卒矣今幸有子琰为侧室李氏出者已胜冠足以慰公公妙于举子业而古文歌诗亦不作世人言语盖数卷载之家乘云予往游太学时与公共忧患通有无即同气之亲或弗如也比归里□顾会晤希阔甚不能无感及公卒又未能□哭尽哀俯仰今昔情何如耶情何如耶幸未死犹得以铭公之墓乃抆泪为之铭曰 
　　□□之英□□□□月之精感而生智圆而神胡莅弗能中□□匪予智之弗经既归既畊既乐且盈厌世而□□□□□海月荧荧北山青青亿万年斯神游乎太□ 

　　○明故通议大夫南京礼部右侍郎紫崖马公神道之碑 

　　公子□自浃西按察司副使擢云南在政司左参政且行乃身如鄠杜□其友王九思曰先公之葬迨今十有五年惟墓□之碑有阙无以阐幽光认来世怕拳拳焉未有述也乃敢请于执事者九思为诸生时见太学造□□公以易学冠天下之士殊切景慕弘治丙辰缪选为□吉士而是时公为翰林侍读矣得以瞻拜门下请□无□而公拜学士于南都以去甚怅然公之为人超出世俗有古昔先民之风天下后世豪杰之士有生不同时之叹而九思残陋犹得以执笔撰公之行托名不朽是又未为不幸也其辞曰南京礼部右侍郎马公者四川西充县人也讳廷用字良佐卜居紫崖山因以自谓而人故称为紫崖先生云正统丙寅正月三十日生公母淑人贾氏尝梦月入其怀已而有身故公之生也颖悟超绝祖觉照乡贡士也其友贾敬者善知人指公谓之曰是儿必亢尔宗是时广安曾谨思方以宿学教授乡里祖乃遣公从而受易始至试论时习曾大奇之时年十二矣又二年而御史余姚胡宽者廵按四川见而又奇之且恐其早发以为戒成化戊子举乡榜己丑壬辰连举进士不第甲午父丧守制丁酉乃始卒业太学是时丘文庄为祭酒尝合试六馆之士公辄居首盖所谓进修金?系者姓名隐隐动京师而公益力学弗懈也戊戌举进士见同榜四川黎复登辄泣下复登怪问之荅曰君昔发解时予祖见而四其状貌而归以诧予盖激之也乃今幸同榜恨予祖不见耳复登叹曰嗟乎于以知子之无忘尔祖矣未几被选为庶吉士入翰林读中秘书馆阁前后试论若大臣以人事君与汲黯社稷臣诸篇学士国老罔不称述流传至今而新学小生咸取以为法焉庚子授编修丁未同考会试举人未几以母丧归弘治辛亥起复奉命校书内书馆癸丑充殿试受卷官其年升侍读充经筵官乙卯考顺天乡试一时名士收拾殆尽明年丙辰纂修大明会典又明年丁巳升南京翰林院侍读学士而御史胡宽者是时占籍江宁矣公往拜之宽迎之握公手曰老夫亦可谓知人相与一大笑青溪倪公常傲睨一世人时为南京吏部尚书□□□公相与□饮吟咏以为常壬戌超拜南京礼部右侍郎治神人□上下惟斯邦典细大毕举太常少卿□安与成国公□辅因郊祀礼互相论奏公判其牍云尊君事神务在□体□□□□贵无僣□李见之叹曰此十六字殆南山判也又尝□户部事会江北岁饥民□食南都者无□数万人守臣会□□济以为具奏待□可公抗言曰狩□□□□□□为鬼矣将□赈也古人有持节□□□伏□制之□□某请当之后先如公□□□□□□□□□□□兵部工部及通政司事疏□□尚简要□□□之正德戊辰□□□事□□□□文致融显而公在礼部七年不得调□□□如此乃上□乞休不允明年己巳复上疏以□□□命归其乡及□败言者荐公可大用不□又十有一年而己卯正月二十四日考□正□□寿七十四岁以是年十二月二十四日合葬其配何淑人于停紫山之兆何淑人生五子二女长子□浙江左□政使次□俞早卒次即□自吏部员外郎□□外□坎坷余二十年而公道始明乃□今秩敦德厚负其□□未艾云次仝国子监生长女适南部李参议之子□□□周内江李参政之子宜□贰室李氏生二子弇□俱县学生金生子公撰公□□□□□□□国子监生□生子公抃公某与公扬之子□俱县学生而孙女五曾孙子女各三人焉公为侍郎得赠其祖及其父铎以巳官祖母朱及母及其配俱淑人于是全蜀言世族者必归马氏然实自公始公于一切世味淡然无所好而潜心经史无间寒暑己丑下第自负性理大全诸书而返尝以为洁凈精微易教也近世作者杂引他说殊戾本旨乃??忽程朱传义究极为文故一时科举之文无能精纯如公者其于古文若诗自先秦两汉风雅离骚至于唐宋诸名家罔不探涉而出为述作其文章则类苏子瞻诗类唐人在翰林时若东川刘先生仁仲熊峯石先生邦彦皆诗人也与公倡和无不推服焉其在南都勋戚忠义之家凡欲厚其亲者以得公之文为孝公据事援笔立就畧无难色以故求者殆无虚日邃庵杨公柴墟储静夫及诸君子以为公之述作光明畅达类其为人有紫崖稿若干卷藏于家公虽以常布致位九卿而禄之所入悉以付其内不校出入尝为叔父□从弟廷实从子企输金授散官爵自居林下与弟廷□及湘阴簿陈俊结社城南登眺歌咏为乐甚洽人称□城南三老云而于亲识故旧乡党之交游皆有恩义□主僮仆舆隶罔不矜恤焉故卒之日邑中为之罢市吊者闻者咸哀哭之呜呼有如公者文章德行为时伟人完节令名世罕其俪九思不肖昔在翰林辱公与进揄杨盛羙乃其素心而文辞鄙俚寔惧负公聊以摅参政君之孝思云耳其铭曰 
　　紫崖嵳峩灵于果州锺为巨公超世寡俦孰曰颖脱古朴是躭翱翔承明维公其堪英俊如云孰齐公骖易学茫茫公为指南古称学士贵重清要公居于南厥学益奥述绩撰德求者日造碑版纷纭寰区炳耀维古秩宗其任孔艰帝曰尔为神人以安既倦而归其乐洋洋桂子兰孙世笃其庆生荣死哀奕世有光停紫之阳勒铭墓石巍乎道左其文秩秩公神如在过者其式 

　　○张母高夫人墓志铭 

　　正德癸酉长安才子张孟独以毛诗举于乡明年甲戌连举进士出为长垣知县知县三年起为刑部四川清吏司主事主事一年乃一夕梦其母高夫人病乃三上疏移疾归飬于是事其父处士公及高夫人孝敬备至也因以其暇诵诗读书者十余年发为吟咏得诗千百首具刻诸梓音谐金石名流寰宇豪俊之士无间远迩识与不识咸称之曰才子才子云是时处士公已弃飬高夫人在堂闻而叹曰我少时有奇梦占之当有子名世者乃今果然然世惟封典是荣由此较彼我不□亦□□矣康太史曰贤哉母也宜其有此子未几而□□□□九月初一日病卒正寝孟独卜以后年甲午□□□□日合葬处士公韦曲新茔之兆乃自述状请□□□□且曰吾母生天顺甲申十二月初五日寿□□□□□往年正德中屡疾屡药后乃□□□强倍昔□□□□百岁可几也人亦以为可几也嗟哉□□□□□□□是邪治道禄不能违其□封未能扬其德□□□□□言顾托以不朽者惟铭是□先生其留意焉□□□□予按夫人咸宁高氏女也父曰高志夫人之□□□□而外修洁不苟言笑裁剪巧绝类非今人所能父母为择婿乃归处士公处士公讳通是时父母□在也三弟少家用颇啬处士公服贾于外夫人主中馈事舅姑咸得其欢心焉而爱之若女其后家用□俗处士公为二弟□室又归其一□夫人极力助之故今弟妹无弗感戴□□□者云其事处士公敬相待如宾也公性严急夫人以柔缓济之若琴瑟之和其理内政若网在纲有条而不紊□□邻里姻戚处之若春风之袭人焉无弗敏□□□□□待僮仆煦煦焉若倩至其教子则甚严也□□□□□焉孟独在长垣时尝迎飬焉而以紫绫□寿夫人诘之曰此何自来也孟独跪曰俸金易之耳不然若将凂焉弃之矣又肯着其体邪□有小过辄面斥不少贷故于衾惟孟独之贤也次子治化亦循循若书生焉能诗知道理为□右之英有一女不幸早逝孟独生子车及一女治化生子翚夫人尝抚摩焉以为处士公之积也处士公葬时康太史为之铭予与太史俱孟独友也故今以铭委予予怕叹夫世教衰微内外鲜俪乃处士公夫妇警戒相成有郑人鸡鸣之风焉醇德懿行并□无疑第愧予笔不太史若耳太史尝谓予曰孟独才堪经济文章名世乃其余事诰赠之典处士公夫妇终必及之予于是掇而为之铭铭曰 
　　之子之文沛兮母心于尔有快兮大车载兮之子之信迈兮皇泽濊濊兮终以于尔有赖兮其无嘅兮 

　　○渼陂赠别序 

　　嘉靖癸巳冬礼部主事白君真夫奉使于韩藩其行也翰林屠君赠之言乃曰兹役也非专于使事也亦以览河山之胜也亦以访三秦之豪杰而然也有如武功康德涵平凉赵时春斯固鸿翔鳯□彬彬斯世文质之士也亦滥及予明年甲午夏白君持之来过访鄠杜出以视予予愧且谢曰拟人必于其伦屠君之言过矣过矣予非其人也信宿君乃奉使西行未几予乃病暑伏枕者两月每一兴念未尝不拊床叹息也曰嗟乎世复有如白君者乎夫天下之善士斯友天下之善士斯固然矣然有如予者德不足以自立言未足以成章乖蹇不类濒朽之人也乃亦比于二君之间而曰将以访焉而有以取之也然果何所取耶嗟乎有如予者犹欲访焉而取之则其在于天下者益又何如也又进而取于古人则夫因言以论其世者益又何如也白君之善不比于古人乎吾未之信也吾未之信也秋八月辛丑君使事告竣复过鄠杜别予予病亦瘳乃为述其伏枕叹息之言如此既而思之千里命驾雪后访友皆以申夫夙昔之好敦契合之悰者也乃古今称说以为奇乃若德涵及予二人者与君南北相去之远风马牛不相及也立不同朝未尝久要有平生之言乃曰非专于使事也以为豪杰而访之也嗟乎世复有如白君者乎夫德涵于此固未能若是恝也予也乖蹇不类濒朽之人也感之勃勃焉不能忘恋恋焉弗忍其去也于是既述伏枕之言又为之诗以附诸其后曰渼陂赠别云 

　　○明故诰封淑人白母何氏合葬墓志铭 

　　淑人之合葬也以嘉靖戊子三月初一日今七阅岁矣而墓铭尚缺其子主事悦以□事□□请予铭出状则主事君所自述也予于是□□为之辞淑人姓何氏家世武□人也父曰何□□布衣也读□慎行其自谓曰□窓□人敬之称先生云而有五男一女兰异女之奇甚爱之过于五男子不□□人是时同邑刑部尚书康敏曰公在应天为府丞其仲于讳圻英英然豪杰之才也其后官至右副都御史公绝爱之而难其配以访于郡守卓天锡天锡故与郡人都御史杨璇兄弟游淑人则杨氏女侄之产也以此缔婚焉其年成化甲辰也都宪公方举进士在京都年十九矣于是上疏归娶人以为希睹之事云是时康敏公及蒋夫人虽仲子是爱而内训则甚严淑人事之曲尽诚欵顺迈志意舅姑宜之称之曰新妇贤新妇贤康敏公既卒所以事蒋夫人者孝敬益至也盖正德庚午都宪公参议浙江备寇温处诸郡久不得归蒋夫人迎飬于斯也遘疾甚剧淑人日侍左右勤勤恳恳至忘寝食夜率诸子女吁天乞代姑氏之死蒋夫人见其若是喜忘其子之不膝下也而疾亦寻愈都宪公归闻而叹曰非内子几堕不孝蒋夫人曰新妇之仁吾子导之也盖淑人之孝敬如此都宪公历官中外者三十余年一以内政委之淑人盖白氏家故殷富又都宪公父子继位通显奢靡骄惰所易兴也淑人一以俭约驭之服澣濯补缀之衣无故不妄杀生畜有时脱粟饭起不见日寝必漏下一二皷以为常又不妬下逮媵婢有樛木之风焉戒奴仆之司钱谷者赢出而寡取之乃一日舟过润城鬻绫于河浒计其直赢五尺有奇淑人怒骂其仆曰吾尝戒奴辈之多取也乃敢尚如是邪亟断其续而归之邻里姻故不能婚丧者涂梁之颓坏者以都宪公之意而修助者甚多都宪公尝曰我得专方王事无内顾者内子之助也正德丁丑都宪公五十二岁耳乃以哭母之痛遘疾不起淑人痛其□逝而哭之几亦不起自称未亡人者十年居尝戚戚语及都宪公未尝不流涕潸然也主事君以公荫叙游太学矣复举嘉靖壬午顺天府乡试归拜膝下淑人盖甚喜曰吾幸见尔之有今日也既而曰嗟哉天乎安德尔父之见尔有今日也乃母子相对以泣二年癸未主事君会试不利归深以绍述为虑淑人慰论之曰□裔来□□者命利不利者时其在尔者学也尔□朂之而巳何虑之有三年甲申冬淑人□□□□□主事之游学京师闻而亟归焉乃为□□□□□□□□□□无虑十辈□□□□□□□□□□□□□□□□□不肯淑人亦不肯而曰尔以吾病故弗往吾以尔之弗往也嗔焉倘愈益病柰何会客有善医者吴玭过郡下主事君请药之药之觉少差焉于是淑人促行主事君不得已乃遂北上五年丙戌二月二十有六日淑人竟以虚弱而终距生成化丁亥九月二十四日寿六十岁主事君恨甚以为终身之歉也至今为予道之犹于邑不能言淑人自都宪公任南京户部主事封为安人刑部郎中时封宜人焉而今封则都御史之日也生有二男一女主事君其长男也举壬辰进士始授户部后改礼部主客司其次曰谊为县学生有名可进士第乃补荫入太学云而□主事君爱敬交至自相师友乡人咸曰淑人之教也女与贰室李氏出者无锡华子仁金华冯熊乃其婿焉主事君生二女曰桂卿葵卿谊生子曰启登皆于淑人为孙往年弘治中予承乏翰林尝拜康敏公于长安西街正德己巳都宪公自浙入贺万寿圣节予在吏部为主事亦幸识焉是时主事君少未之知也比者过鄠予亦未之知问其家世始乃知之主事君顾谓予曰悦闻公名至自数千里公将何以命悦也予扣其中浩浩乎莫之御焉读其文若诗铿然汉魏之音于是叹曰康敏公之有□都宪公之有子如此是故爱之重之于其请铭也不敢辞铭曰 
　　维韩塸之埛雄于晋陵二璧合藏以莫不宁有德斯□有万斯龄有后斯承奕奕绳绳以莫不兴于我铭是征 

　　○与教谕张晦夫书 

　　九思再拜张君执事师道之不立久矣清才羙质嬉游汗漫有如不贯之珠若是者且三十年仆尝欲一开口言之人非知巳不敢轻进且虚心听言者少护疾忌医者多以此因循竟未一发前年壬辰夏仆撰鄠志方述官师列传而执事适至仆喜乃为之辞曰嗟乎师道至今日其可冀哉予述正德前诸先生行事未尝不叹息焉乃今得张子是仆所致望于执事者意未尝不厚也然自执事莅教以来及于幼而或遗其长偏于德而或爽其威往年之习未克尽除宾兴之典竟尔落莫呜呼予鄠自有学校以来未有二十余年经七试而无一举者仆于是时拊几顿足不能为怀不审诸友之怀当何如也又不审执事闻之其怀又何如也仆尝以为大凡人家门庭整洁和气蔼然子弟干理如恐不及则其家必兴若乃门庭荒秽洒扫弗加子弟奴仆疏散怠惰则其家必败此不可易之势也往时仆尝至于学舍则见夫尘埃盈席□蛸在户人迹罕至书声绝无萧条空□有如废弃心切讶之而未敢言然外人持风水之说以为东城当去一垣文庙外当增一台而不知风水之大不可者则在此而不在彼也夫往者不丁及来者犹可追书曰敬敷五教在宽敬之一字济其宽也又曰同寅恊恭和衷和衷二字消其异也乃今主教者执事分教者□王二君也其始自今同心一德□束多士萃之馆舍馆舍不足责□有司有司罔闻告之提学其为教也风雨必集窽暑罔间申之以孝弟□之以躬行读书以明□理作文以要其成槚楚以收其威鉴赏以作其气情□所及贫富恠均授受之际衣冠必具岂有亵衣小帽□事于明伦之堂者乎若是则士化人才兴矣□是而□心不化人才不兴则师道可不立也然万万无此理□有讽于予曰古称匹夫而化乡人者公得无与有其责也乎仆应之曰仆也衰朽之人也德微行阙学识浅陋率□侄而不从况乡人乎然好德之心老而未替败北之耻久不能堪故敢告于执事执事纳而行之不以人废是岂惟老夫之幸也惟执事察焉甲午冬十月二日九思再拜 

　　○明故秦府良医正西林王君墓表 

　　正德乙亥秋予病下血药久罔奏功访医于省城之士□士人□□□□□□□于是折简遣仆控马邀之□□药对病病□止不下□□五年庚辰夏予复病伤寒□□得君而愈其后□□丙戌予弟寿夫有关格之疾君视之私谓予曰是治之难半载后不起矣果然至于□□内子之疾则又有可异者□病足痿不履药之少□□君曰戒惊惧惊惧则殒逾数月果惊惧殒其年嘉靖庚寅冬也是时君年濒七十精力视昔觉衰别未半□而辛卯春三月二十有一日乃遂不起其子尚义奉使在外君病时顾谓其友种天童曰为□吾儿善文章□渼陂太史太史知我得其表墓足矣尚□归卜以是□冬十月十有五日葬君于城陈村里之原至是执天□□述世行请予为之辞其辞曰秦府良医正王君者□经字秉常其先四川人也因仕秦藩遂为西安右护卫人君居长安城西予以其活人之功拟古种杏成林者乃称为西林君于是学士大夫闻者亦皆以西林称之祖道合业医有名至其父天荫业益精仕为秦府良医云而是时吴人刘宗厚者上医也北游于关中关中医无敢与言者往往辟匿自以为不可及也独天荫与之从游上下反复辨论而宗厚亦时时称善故当其时关中医刘王并称以此云天荫配某氏以天顺壬午夏四月十有五日生君君生而循雅长而好读书父遣受学于汤以修所汤以修者亦吴人为秦简王纪善有能诗声君始受经学举进士既又思父业不可遂废乃复学医于医无所不精通肖其父秦王闻之王若曰呜呼于今我国乃复有良医也于是荐之为良医正云君既为良医正日入于王所参问玉体得命而后退既退人之邀致者或至于家或在途或昏夜叩之盖无有不往者未尝以贫贱贵富为勤惰惟尽其能其所不能尽者则亦以其故告之而曰是非不尽也无能为也于是学士大夫下及闾阎氓隶之徒无弗称说感慕者浒西康太史龙渠谢宪使皆以诗赠君谓君得医之王道云而君油油然若无所能人言若不能出口虽曰天资之羙出乎其性而学问之力亦有不可诬者故人之重之不徒以其医焉而已君饮量不深顾喜鄠醝酒酒味甘每至鄠酌之数觥则醺然而卧予故常寄之乃若其家宴饮宾客则辄以大斗客不醉不巳尝着脾胃气血及伤寒诸论大要与慈溪王汝言所著略同其高有独□古人之秘者盖十数篇予尝与之语问及于诗君亦觧其要领盖得之汤以修者人或未知也君既老致仕家居犹时入参问王王以其国之旧老有劳绩赐禄米□皂礼重之比卒王闻而惜焉王若曰呜呼吾国卢扁亡矣学士大夫无弗走吊叹息者君配杨氏生一子一女子即尚义艺业性行克肖于君今复为良医云女为张景辉妻继配胡氏生子尚志侧室张氏生子四儿尚义生一女适士人朱祖尧尚志不幸病卒乃有一子曰孝儿夫古之人有言不为良相则为良医夫相者天子所倚为重也而医与之埒岂细务哉岂细务哉予往在京师见诸医者无弗巧言射利者及读太史司马公论列奉越人淳于意诸子未尝不叹异焉然有如王君者虽曰未敢比迹神圣亦岂可列于今之人也盖亦古名医之亚匹乎君子而过其墓者下马读鄙人之辞尚其展敬于王君哉 

　　○明故奉政大夫光禄寺少卿致仕进阶朝列大夫西溪孙君墓志铭 

　　予乡举同榜同生戊子者四人潼关孙君生正月二十有一日为最长而予次之其二人者盖凋谢之日久矣君气骨清耸阔颐羙须髯老寿相也予尝以为期颐不止乃嘉靖甲午闰二月七日寿六十七而终长子承宣卜以明年乙未正月二十有一日合葬元配姚宜人于□乡县底董里祖茔命其弟承家执状请予为之铭予与君同庚同举交情余四十年颇知君君讳大经字天常其自称曰西溪父指挥使讳廉母淑人卢氏生五男子而君为长当袭父职为指挥使然幼奇特善诗对读书里塾一时少年皆不如比年十二父以意试之而曰读兵法何如君曰不愿也愿举进士于是送入卫学为弟子员十五受春秋弄笔为文飘飘有凌云之气焉督学者浮梁戴先生见而奇之予之廪禄有决科之誉乃弘治己酉果举高第时二十有二岁矣庚戌癸丑两举进士不第于是卒业太学曰与四方豪杰之士交游□议其势勃勃然有千万人吾往之势丙辰又不第是时石淙杨先生督学关中公从而受学焉杨先生称之以为孙生治世之才不但举进士进士不足以尽又自此十余年而正德辛未盖会试又五次矣君之意倦矣于是叹曰进士负我我父母老朝暮不可知今惟有谒□庶几其少慰耳于是谒选为南阳府同知云而是时畿内贼数万流入河南诸郡甚剧也君奉台檄修完南阳诸州县城池小民恃以无恐明年壬申緫制大臣指示各镇兵马剿贼君为督饷道遇贼与战克捷有金帛之犒盗既平专职清戎然埋没之弊理之为难君多方钩索由未徂根罔不□露盖清觧者几二万人清戎御史以君清理之法徧行郡邑巨滑老吏见之骇愕以为前此未之有也郡逆旅主人往往窃取啇货君下令禁止且曰拾遗物者出首敢匿者罚未几郡民夏聦者首一袋不数日也一人自言河间府生员李光祖有一袋恍惚遗之矣君诰之荅曰白金若干两货物若干果袋中有也自是受遗者多矣当道者以君才能余有常□诸州县编审均徭编定则户结一帖里胥不得高下其守岁□赈饥则惟究精实贫无遗口郡邻襄汉地方阔远流民薮聚讼谍猬兴君听之辄得其情有讼获其盗布者一端其半为裳盗失者其半也较其广狭粗细同色又同讼者曰是真盗矣被讼者力辨不服君疑之乃令数其经丝数其经丝则多寡异也于是郡中称为神明有屈多赴愬于君君所自听断及奉台省所听断者盖赎罪谷粟至三千余石贮诸州县备赈贷焉廵抚都御史及緫制大臣前后八人剡荐者五移檄礼犒者三逾五年丙子考绩于史部比回郡而明年丁丑春起拜南京户部江西□吏司员外郎奉部檄管理天策诸卫五仓其年八月以父丧西归前此潼关无太监守备者黄玊者幸而得之志在得货也是时长子承宣以指挥□掌卫□□□无謟乃力拒之二三憸人素与孙氏不相能在玊左右乘此隙嗾玊妄劾君父子乃被建至京师下诏狱转之刑部赖一二大臣有知君者幸以无事其年正德戊寅也己卯冬服阕谒部复除南京广西清吏司部檄委管鳯阳府卫粮储督放军饷革除奸蠹军民诵焉及代复委管银库又逾年而嘉靖跋元壬午升署郎中事员外郎部尚书见其优暇复委摄山东福建二司事二年癸未从五品三年满赴部考绩得给诰加赠其父镇国将军母加封太夫人配姚氏继配居氏皆赠封为宜人焉三年甲申得实授郎中阶奉政大夫往年黄玊镇守潼关时棰一无辜人死至是事发作而玊为火者南京闲住矣事当按问玊乃诬奏君谓君挟旧怨有所报复赖科道诸君子辨明而止六年丁丑君被微疾以母老思归奏乞致仕吏部复奏以君恬退可嘉改授光禄寺少卿而归七年戊子夏母太夫人卒其年秋　天子追崇礼成推恩臣下得进阶朝列大夫云君自乡举至于入仕余三十年问学之苦辛政事之烦劳殚心展力冀以文阶报国而光于前人也亦既遂矣于是奉身而退寻乐于岩石不幸被疾闲居数年乃遂不起盖往年父母没哀毁逾礼伤其心神以致暮龄怔忡昏昡竟不可药不期颐而止是若有可恨者然□子□□□袭其祖职克能其官都□参帅可立而至次子承家受义民爵努力干蛊友于兄弟卫学生承宾其第三子也不幸早卒女适人者指挥佥事王翰应袭指挥使杨文应袭副千□刘心乃其婚焉孙男□域□壅孙女许聘应袭指挥佥事彭益□袭指挥同知□炽应袭指挥同知黎自新应袭指挥使废谦凡四人于是门庭赫奕世业昌炽潼关宦族莫敢与敌有如君者亦可以无恨矣君之先本山东邹平县人也历世悠远其名著者孙进进生子信信生子福福在金未尝为□领入元为千户有功乡人推为□平县丞云而长子希武袭其父职□海州不幸中流矢死希武三子其季曰旻旻生六子其次曰惟方惟方生继祖继祖生让让生四子其长曰本从我　太祖汛扫胡元□籍济阳卫追胡至灰山战死其弟智继之亦死于战而其弟雄复继之改□燕山翊卫从我文皇帝南靖内乱北追胡寇功最多升羽林右卫指挥使命守潼关卫君高祖也雄生子真未及袭而卒而遗子鉴嗣其祖职生二子□即镇国将军君之父也自其高祖至父有碑有表及墓志铭皆当世文□巨公撰述功行可信世不朽兹不详着君之功行而集之以铭铭曰 
　　西溪超群不踵祖武而兴于文爰莅古郡其政孔仁召父杜母克仰前闻郎署载迁钱谷是司惟明惟公惟慎以持知止告休天子则喜陡尔光禄以励顽鄙恩诏嗣颁进阶上齿黄金横带光耀闾里完节繁祉令德考终瓜瓞绵绵奕世无穷我铭万年永奠玄宫 

　　○明故封安人任氏合葬墓志铭 

　　安人者故两淮运司同知渭坡高公之继室也以嘉靖乙未正月十有九日卒往时葬公于城东小已村祖茔矣误列伯兄之左于礼未恊今其子陡阡乃卜新茔于其西南将以是年四月某日启公之柩而合葬焉公葬时与元配邸安人合吕太史仲木为之铭功行可传不朽乃今任安人不可无铭于是陡撰世行阡走鄠杜下请予为之予与渭坡公同乡举同宦游京师相知深于安人之懿德乃所稔闻固宜铭安人姓任氏高陵处士礼之女也年十六有一二家问名者父不可而曰吾女法当贵是时渭坡公为学官弟子方逝邸安人闻而奇之以告母太安人而行媒焉安人以是归渭坡公公乃甚贫也安人躬纺绩勤稼穑之事成化己巳岁旱饥渭坡公食廪禄矣安人以其廪禄易甘旨奉太安人而自啖糠榆凡事罔不先意顺适太安人性甚严急乃悦乐之渭坡公得以专力于学无所顾虑弘治己酉举乡榜登癸丑进士第授户部主事荐擢至郎中其后被累左迁钧州同知复升知吉州迁转临清超拜两淮运司同知安人未尝不与之偕而中馈之精洁夙夜之警戒盖二十年如一日焉正德丙子渭坡公不幸病卒维扬安人挈诸孤扶柩归葬盖称未亡人者又二十年渭坡公历官虽深然所至氷檗着声囊中无何有安人清苦自励理家诲子罄竭心力由此病竟不可药而卒距生成化戊子十一月初七日寿六十八岁邸安人遗子阿幼多疾病病且死或曰是宜弃之者安人泣且怒曰是何言人当谓我何于是委曲调飬以至成立然常忤渭坡公公大怒欲棰击之安人辄拥护获免盖与陡阡等同处爱下非至亲不知其为两母也虽陡阡少时亦不知阿今有二子承福承祚二女长适孙冬次适李登阜然阿至今犹病邸安人尚有一女适张晓而卒渭坡公以文祭之而曰汝继母之哭汝甚于吾之哭也呜呼于是知安人之处其女矣安人生四子二女阶不幸先卒陡清水县学生阡高陵县学生皆食有廪禄矣往时安人之教之也以吕太史为之师受蔡传尚书拳拳最励惟恐流于习俗而堕其父志今二子者温而理朴而有文渭坡公之业勃勃乎其复兴乎陌亦不幸而殇长女适赵廷羙次适临清知州刘守臣阶生子承祖女适李灉陡生子承祀承禴承禛阡生女曰三春尚幼夫安人多子孙而贤老寿而终人皆曰孝敬其姑克相渭坡公抚邸氏之遗子女以此获报于天为世劝也然犹有遗善焉善其叔氏析产困阨服贾于外其妻病瘵甚苦安人极力扶持殁则亲棺殓不少避或以传染为言者拒不听及渭坡公举进士劝其焚析劵与伯嫂及叔氏复同居视昔益厚其待叔氏子女若己出者伯嫂无出尝畜一女爱之安人亦爱之装资而嫁焉曰将以安伯嫂也其待仆婢严而有恩中有族子女则选良而婚媾之此数事不独陡所能述也盖乡人无不道之予家故高陵人以此亦获与闻呜呼可不谓贤矣乎其封安人也乃在弘治己未而是时渭坡公为主事三载考绩云铭曰 
　　□阡企豪母心孔劳惟德之操亦既端只母心宁只归报夫子有新玄宫夫子在中二媛是从嗟尔陡阡扬名万年显亲尔贤 

　　○贺太子少保礼部尚书李公八十寿序 

　　曲沃仇生托予友綘州张廷仪致予书曰禄生也晚未能识先生之面目然尝读先生之文章矣宫保太宗伯南庒李公禄之外舅也而先生之素与游也明年乙未月正元日当贺八十寿禄也荷公之德罔极是同顾无以报之者早夜以思惟先生之文章太史公之家法也其庶几寿公之德于千百世乎禄也晋之鄙人也西瞻鄠杜敢以是请先生其留意焉幸甚幸甚往年乙酉少保公寿屇七十其子监察御史镛称寿膝下盖尝请九思之文章矣岁月不居倏尔十春因问廷仪曰公之动履何如廷仪曰公耳聦目明发须半黑白面有童颜步徤不杖善饭不过饮居于南庒有园亭有竹树花卉视昔益盛而公之乐亦日益深宾客非其人不与见也闻朝廷用一贤退一小人则欣然而喜岁时伏腊及万寿圣节则北面稽首而拜且必具衣冠焚香吁天早定国本为社稷灵长之福三二年来御史君移疾归飬仲子太学生金深藏不仕侍公左右季子神木知县钧仁民励节冀显父母佾闻之也介寿之辰御史君工于文献蓬莱之赋仲子工于诗献南山松栢之篇季子工于丹青献太行白云之图于是鲙以汾河之鱼觞以襄陵梨花之春间以陆珍海错之味侑以笙簧琴瑟之音此三子者之孝而公之所由以寿者也不其盛哉不其盛哉予曰介寿之礼羙矣奇矣然丝竹具而阙其词未尽善也予为制近体双调之曲?诸歌工不亦可乎廷仪起谢曰幸甚请书别楮以附行李言既九思于是仰而叹曰书不云乎天寿平格夫所谓大臣者公而无私正而不偏通三才辅万乘心胸洞达与天为徒彼苍者天不能无意于斯人也而予之寿焉所以寿天下国家也然亦有阴窃而苟得者与世浮沉君子不齿焉惟少保公负循雅和粹之资务飬心穷理之学扩休休有容之量追往古大臣之迹未老而归既归而乐以至于今日焉若廷仪所述者而犹未老也则夫修龄遐祉浩无涯涘周公之赞君?者移之以寿公未为过矣公之历履往年序述梗槩粗□不复及也仇生坦腹之豪而乘龙之佳士也出入甥馆氷玊清润公固爱之生亦拳拳不敢倍德故有请于予焉惜予荒陋于公盛德未能揄扬姑述此以复且质诸御史君必有以教我矣 

　　○九石记 

　　弘治乙丑予买地西城之隅作衍庆之堂奉二亲以居乃于堂下两隙地辇石为山艺植花卉供耳目之娱焉其后二亲相继背飬而假山因以废弃今年夏于后园中获遗石九片追惟往事不胜酸楚乃以二片置春雨亭之南偏东向置其三于书屋南牎竹林之外北向置其四于亭之北偏南向盖因地之广狭而置之以寓夫□墙之意云尔初非有意多寡之也明日忽自念曰惟是二者其阴阳之象乎其三者天地人乎其四者春夏秋冬乎于以见道器之说无往而弗寓矣又明日暑雨乍霁清风徐来绿阴掩映而所谓九石者或若牛首或若蹲??员或若虎头或若秉笏或若冠之峩峩或峻而立或拱而揖或恭而安或俯而竣罔不各有态焉而予扶杖临之亦足以乐而忘世也寻复念曰安得二亲复莅于此以供一日之欢乎乃凄然以悲又数日也客有过者见而笑曰兹石也特以在公之左右便而用之耳非奇绝也终南之坳清涝之滨奇绝者何限第公不暇于求有可惜者予曰然诚如客之说客复大笑曰我非评石也正以况世之用才者耳予无以荅客既去之三日乙未秋七月甲子因笔之以为记 

　　○代作马训导母哀辞 

　　慨旻天之悯覆物无微而弗仁胡贤母之淑慎乃罹数之邅迍方檄捧以禄飬倏玊毁而兰焚果气数之有常虽仁德而亦沦讣遥遥以逓哀子茕茕而消魂雨浪浪而陨涕声浩浩以彻云杖枯桐以信迈望申墟而东奔乌噪风以返哺猿啸月以号群申达旦以不昧感兹音之难闻指明星以遄往循□□而入□陡虚堂以□□□音容其莫存顾手线之在体委断机于□□□□□之训子囿仁义以植身既观光于□国爰秉教于□□绳多士以就矩咸雅饬而循循甫岁行之一周遽中道而离分惟子行之未艾拟皷楫于违津迫芳躅于往哲扬母氏之清芬信千秋之未朽即九泉而亦欣嗟予辈于宦海子同寮而情亲欲执绋而无从徒哽咽其莫伸托言辞于楮素庶悃欵其少陈冀灵爽之如在尚有鉴于斯文 

　　○緫制边务奏议序 

　　九思获曙渔石唐公緫制边务奏议为之抚卷叹息曰嗟乎盖于是而知公之为全德也仁以恤众而弗市其私明于用将而弗屈其才公于赏罚而弗狥其情严于御边而弗启其衅神于料敌而能中其机善于取胜而弗有其功忠以得君而弗懈其力文以达务而能工于辞凡此皆于奏议具焉故曙公之奏议知其为全德也世之君子自负豪杰者何限口谈兵务滚滚可听然莫能措一筹手弄文墨亦??帋上之陈迹耳有如公者几人人常有言吉甫徂而后世无全才韩范逝而书生多腐迂自公视之于斯言也其可信乎不可也公自少年游于枫山先生之门以道为学壮而登仕由县令御史以至都御史吏部侍郎光明俊伟天下想望其风采惟恐用之未至也乃若今日之事骏功茂烈有平寇之碑有赈饥之叙有西征出塞之师有边人之谣九思于此特述其奏议云尔余不复及也公今得代入为刑部尚书盖未几而统百官均四海侍帝左右调燮元气摅其平生之学以大慰天下之望者自有国史之笔在九思弗得而与焉 

　　○贺刘母太孺人寿序 

　　封孺人骆氏者监察御史新野淯西刘公之母也今年寿跻七十有九岁二月十有一日寔惟诞期当是时淯西公方奉玺书督茶马于陇西?期及代驻节于啇州设帨之辰未能称觞膝下曕云之思不胜悬悬维时右参议郗君分守于商感公纯孝遣使鄠杜下请九思叙述为太孺人寿且以慰淯西公云盖四牡之诗劳使臣而作也其辞曰王事靡□不遑将母又曰将母来谂说者曰无私恩非孝子也是故为之君者叙其情而闵其劳如此云今淯西公奉使于外者朞年于兹其先公后私之念于古之使臣盖殊代而同轨至于茶马之法不法官属之臧否庶狱之□抑厘革裁正阳舒而阴□□□□□□□访之务所以□不及而□其□者又未□不汲汲焉为之不知古之使臣所以自尽者视公又何如也兹既□□□□命于天子书不云乎德懋懋官功懋懋赏崇阶峻陡次第可至所以为太孺人千万年寿者固无俟于九思之言也九思所欲言者以为西陕之疆去新野二百里而近未有二百里而近而母老在堂不过而省视而未□淯西公纯孝君子也其能恝然于哀乎毛义温太真之是非其品第亦久矣且我圣天子以孝化海内轶□尧舜而不行周王之事乎公既得代驾□四牡□□春之和煦瞻桑梓而莅止万卉芳妍相□如绣于是□寿□之堂设玳瑁之延脍淯河之鲤脯□山之鹿列水陆希有之珍太孺人之康强视昔益甚于是冠翠□之冠服彩霞之帔垂苍玊之珰曳文绮之履□□步徤就中堂南向坐佳宾咸萃诸孙绕膝于是淯西公峩冠豸绯北面而立称紫玊之觞酌以梨花之春跪而献之膝下侍者歌予所制双调之曲以侑之公语诸太孺人曰此翰林王子之作也母其听之太孺人宜□然笑曰有是哉子之孝也当数举子之觞公顿首□首祝千岁而□□□休哉于是时也一日而万金邪□□□□□□□足道邪夫然后具叔舆侍几埜奉飬京邸以迓无疆之休公义私恩臣忠子孝盖两尽而无歉岂不伟哉岂不乐哉敢以是复郗君为太孺人寿淯西见之当跃然喜曰王子之言吾之本意也 

　　○扶风知县杨侯去思之碑 

　　予读前史见古之君子有功德于民者民感之不能忘或生为立祠或去后立碑以系其思光照简册流芳百世予未尝不叹慕焉乃今之世苍鹰乳虎搏噬无厌民苦其毒惟恐去之不亟亦有措意抚恤不尚威刑者似为可取然硁硁守已无所规尽老吏猾胥视为木偶乘以生蠹奸弊百端若斯人者自言爱民实予之祸大抵刚猛有才者难保其廉煦煦为仁者迂腐不振至于□足以济事而不迂仁足以育民而不市廉足以律己而不矫威足以除恶而不暴若是者子视其民夫视民如子民不以父母视之无人心者矣夫子之于父母时而依之则安旷而远之则思思而不已则怨恨生嗟叹兴此发乎中心之诚非可以强而致者予观于今之世盖千万人而一人焉若扶风知县杨侯者谓其人非欤侯自嘉靖壬辰夏莅任于今纔三年耳部檄至以科道起用百姓闻之且喜且悲留之则无计舍之则不忍戒行之日父老豪杰畎亩之民盖数千人无弗垂涕攀号者侯亦为之泣下自卯至于午乃始别去既去畎亩之垊咸曰夺我父母去我曷可忍推出有力者十数人北走阙下乞我侯我侯或庶几可复来乎不然其曷以慰我思于是父老豪杰相与谋曰小民无知曷可以求天子之耳目是诚在我乃号于众曰尔各即尔家勤尔业尔欲复覩侯乎异日事也或乘传持节而过或藩臬廵历于兹今莫能即遂也必不得巳僦工磨石请于能文者叙述侯之德政树之县门巍乎焕然尔辈过而见之□侯之复莅于兹也尔以为何如众乃驩然应曰幸甚幸甚于是介生员李文会东来请于予予往年癸巳尝□侯之德政矣兹不复叙乃采其民谣合而为之铭铭曰 
　　维侯名瞻淑后其字系出蒲东世崇礼义发迹贤科民牧是寄嘉靖壬辰我侯载莅首劝农桑朝夕率励富以牛种贫者力气有事南□彼此交济夜闻纺织薪米助费多方弭盗外户不闭岁旱蝗?虫?虫?祷之即毙白金赈□侯心画计富者为籴贫民获利言言学宫文教久坠自经陶冶两生高第济济跄跄益盛罔替龙槐烈女久沉于世建祠竖碑幽光乃炽守节无玷胡妇董氏奏闻于□表厥宅里寺曰法门佛骨之地易为崇正旧扁斯□□集杏林举行乡厉筑堰防□荒田俾艺凡有兴作不妨农事民始多讼久而悔艾衣食既足歌谣乃起氷凌之称青天是比扶风岐山无间远迩王氏九岭西蜀举子题诗旅舍循良堪拟猗欤杨侯无媿前史民之思之甚曷能巳我铭兹石贻于万禩 

　　○西安郡守夏候修治之记 

　　西安府治西隅缺狭由同知而下至于诸属之宅以及吏人之公廨参差不齐且就敝漏嘉靖癸巳淮海夏侯自刑部郎中出守兹郡下车之始即有意修治之顾未信而劳民义有所未宜也于是敷飬民之故严弭盗之法兴庠序之教清冤滞之狱锄奸豪之民黜舞文之吏振礼让之俗而主之以敬信行之以渐次操之以廉慎委之以无心越明年甲午郡内远迩靡然向化有称治之风焉侯乃自画曰民可使矣于是以其修治之原请于抚按抚按报可而曰以公帑之白金从事于是截民屋之在西隅者平其直而鬻之视诸隅则斩然齐矣于是卜日兴事为同知之宅三为通判之宅一此撤旧而新之者为推宫之宅一此旧北向而易之者凡宅皆洪丽南向与郡守相邻比矣其经历而下及添注知事检校及司狱库官之宅六此在郡堂西偏而易之者今在西北隅东向其吏人之公廨凡四十有九人人屋一楹今益之以百楹有奇分布居之便防禁也又以其余力于郡堂之后东西各作棚屋三楹备燕居也有制动于静之义焉又于郡堂之东作屋六楹架册籍也又于郡门之外作一巨坊扁曰关中首郡京兆之遗意也是役也出公帑之白金四百八十两有奇工始于甲午春二月乙未秋九月告成事同知二刘君高君命九思为之记春秋一门一台必书重兴作也矧是役之尤重者乎然费劳而上弗疑役时而民不告劳是故记之记之者非以重兴作也于一役而侯之善政可睹也夫一郡者天下之则宰相者郡守之推侯魁梧磊落伟丈夫也德足以负重而心若弗胜才足以致远而力若弗及量足以容众而温而有理刚足以决事而威而不猛智足以辨奸而明而不苛守一郡则百姓宁一郡治此今日事也举而措之于四海之内众善既立群贤异集此休休大臣所以保黎民利社稷者乃侯他日之事故于是役也法宜具书非以献佞也侯名雷字道亨淮安盐城人后之君子尚有考于斯 

</div>
    <div class="pagination">
<a href="渼陂集_page38.html">上一页</a><span>...</span><a href="渼陂集_page34.html">34</a><a href="渼陂集_page35.html">35</a><a href="渼陂集_page36.html">36</a><a href="渼陂集_page37.html">37</a><a href="渼陂集_page38.html">38</a><span class="current-page">39</span><a href="渼陂集_page40.html">40</a><a href="渼陂集_page41.html">41</a><a href="渼陂集_page42.html">42</a><a href="渼陂集_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
