<!DOCTYPE html>
<html>
<head>
    <meta charset="UTF-8">
    <title>临川文集 - 第 6 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临川文集 - 第 6 页/共 101 页</h1>
    <div class="content">　　十五
　　失志难作福得势易造罪苦即念快乐乐即生贪爱无苦亦无乐无明亦无昧不属三界中亦非三界外
　　十六
　　打贼贼恐怖看客客喜欢亦有客是贼切莫受伊谩乐哉贫儿家无事役心肝既无贼可打岂有客须看
　　十七
　　有一种贫儿不能自营生若不作客走即须随贼行复有一种贫常时腹彭亨若有亦不畜若无亦不营
　　十八
　　汝无名髙者以见利贪叨汝无实行者以取著名髙行实尚非实利名岂坚牢一朝投土窟魂魄散逃逃
　　十九
　　勇有孟施舎能无惧而已若人学佛法勇亦当如此休来讲下坐莫入禅门里但能一切舍管取佛欢喜
　　二十
　　利瞠汝刀山浊爱汝灰河汝痴分别心即汝澹魔罗圆成但一性一切法依他徧了一切法不如且头陀
　　自遣
　　闭户欲推愁愁终不肯去底事春风来留愁愁不住
　　自喻
　　岸凉竹娟娟水浄菱帖帖鰕揺浮游须鱼鼔嬉戯鬛释杖聊一愒褰裳如可涉自喻适志欤翩然梦中蝶
　　古意
　　采芝天门山寒露净毛骨帝青九万里空洞无一物倾河略西南晶射河鼓没蓬莱眼中见人世叹超忽当时弃桃核闻已撑月窟且当呼阿环乘兴弄溟渤
　　吾心
　　吾心童稚时不见一物好意言有妙理独恨知不早初闻守善死颇复吝肝脑中稍歴艰危悟身非所保犹然谓俗学有指当穷讨晩知童稚心自足可忘老
　　无营
　　无营固无尤多与亦多悔物随扰扰集道与翛然会墨翟真自苦庄周吾所爱万物莫足归此言犹有在
　　病起
　　稚金敷新凉老火弛残浊桃枝暖淟涊散髪晞晓捉烦疴脱然愈静若遗身觉移榻欹独眠欣佳恐难数
　　独归
　　钟山独归微防稻畦夹冈半黄青疲农心知水未足看云倚木车不停悲哉作劳亦已乆暮歌如哭难为听而我官闲幸无事北窻枕簟风泠泠于时荷花拥翠盖细浪嬲雪千娉婷谁能欹眼共此乐秋港虽浅可扬舲
　　独卧有懐
　　午鸠鸣春阴独卧林壑静微云过一淅沥生晩听红緑纷在眼流芳与时竞有懐无与言伫立钟山暝
　　无动
　　无动行善行无明流有流种种生住灭念念闻思修终不与法缚亦不着僧裘
　　梦
　　知世如梦无所求无所求心普空寂还似梦中随梦境成就河沙梦功徳
　　车载板二首
　　荒哉我中园珍果所不产朝暮惟有鸟自呼车载板楚人闻此声莫有笑而莞而我更歌呼与之相徃返视遇若抟黍好音而睍睆壤壤生死梦乆知无可拣物则归土吾归其不晩归欤汝随我可相蒿里挽
　　二
　　鸟有车载板朝暮尝一至世传鵩似鸮而此与鸮似唯能预人死以此有名字疑即贾长沙当时所遭值洛阳多少年扰扰经世意粗闻方外语便释形骸累吾衰乆捐书放浪无复事尚自不见我安知汝为异怜汝好毛羽言音亦清丽胡为太多知不黙而见忌楚人既憎汝弹射将汝利且长随我游吾不汝羮胾
　　跋黄鲁直画
　　江南黄防飞满野徐熙画此何为者百年幅纸无所直公每玩之常在把
　　过杨徳逢庄
　　携僧出西路日晏昧所投循河望积谷一饱觉易谋稚子举桉出咄嗟见盘羞饭新秔有香煑菜防且柔暮从秀嵓归秣蹇得少留捧腹笑相语果然无所求
　　秋热
　　火腾为虐不可摧屋窄无所逃吾骸织芦编竹继櫩宇架以松栎之条枚岂惟賔至得清坐因有余地苏陪台愆阳陵秋更暴横焮我欲作昆明灰金流玉熠何足怪鸟焚鱼烂为可哀忆我少时亦值此翛然但以书自埋老衰奄奄气易夺抚巻岂复能低佪西风忽送中夜湿六合一气窑新开窻幕户便防冷且恐霰雪相寻来
　　秋早
　　暮寻蔡墩西独觉秋尚早山路葩卉繁野田风日好禅林乌未泊经屋尘初扫蛮藤五花簟复足休吾老临川文集巻三
　　钦定四库全书
　　临川文集巻四　　　　　宋　王安石　撰古诗
　　同沈道源游八功徳水
　　望钟山
　　思北山
　　上南岗
　　谢公墩
　　秋夜泛舟
　　和耿天骘同游定林
　　次韵约之谢惠诗
　　次韵舎弟江上
　　酬王濬贤良松泉二诗
　　荅俞秀老
　　清凉寺送王彦鲁
　　送惠思上人
　　老景
　　杂咏八首
　　张良
　　司马迁
　　诸葛武侯
　　读墨
　　读秦汉间事
　　幽谷引
　　明妃曲二首
　　桃源行
　　食黍行
　　叹息行
　　送春
　　兼并
　　同沈道源游八功徳水
　　寒云静如痴寒日惨如戚解鞍寒山中共坐寒水侧新甘出短绠一酌烦可涤仰攀青青枝木醴何所直
　　望钟山
　　伫立望钟山阳春更萧瑟暮寻北郭归故绕东冈出
　　思北山
　　日日思北山而今北山去寄语白莲庵迎我青松路
　　上南岗
　　暮坞屋荒凉寒陂水清浅捐书息微倦委辔随小蹇偶攀黄黄栁却望青青巘幽寻复有兴未觉西林晩
　　谢公墩
　　走马白门下投鞭谢公墩昔人不可见故物尚或存问樵樵不知问牧牧不言摩挲苍苔石检防屐齿痕想此絓长樯想此倚短辕想此玩云月狼籍盘与罇井迳亦已没漫然禾黍村摧藏羊昙骨放浪李白魂亦巳同山丘缅懐莳兰荪小草戏陈迹甘棠咏遗恩万事付鬼箓耻荣何足论天机自开阖人理孰畔援公色无惧喜傥知祸福根涕涙对桓伊暮年无乃昬
　　秋夜泛舟
　　池堑秋水浄扁舟遡凉飚的皪荷上珠俯映疎星摇深寻畏鱼淰中路且回桡防防菰蒲中乃复有惊跳
　　和耿天骘同游定林
　　道人深闭门二客来不速摄衣负朝暄一笑皆捧腹逍遥烟中防放浪尘外躅晤言或世闻谁谓非絶俗
　　次韵约之谢惠诗
　　鱼跳桑栁阴鸟落蒲苇侧巳无谿姑祠何有江令宅故人耽田里老脱尚方舄开亭捐百金于此扫陈迹地偏人罕至心逺境常寂我行西州旋税驾顔色相随望南山水际因一息公时指岸木谒此可寻尺伐之营中沚持用自怡怿懽言俟其成邀我堂上食百忧每多违一诺还自惕春风栏楹新坐久膝前席翛然忘故约北郭疑有适长謡舒永懐伫想对以臆摛辞甚有理窃比书石鹢知公不欺我把玩果心恻嘉肴既夙设丽藻仍虚掷左车公自迎右劵吾敢责闻説芼羮臛芬香出邻壁妇休机杼事儿失刀椠职何胶胶扰扰而纷纷籍籍携持欲一徃继此方如织元龙但髙眠司马勿亲涤几能孩童旧握手皆鬓白有兴即聮东阡与南陌
　　次韵舎弟江上
　　岸红归欲稠渚緑合犹晚晴沙上屐轻暖水随帆逺吹波戏鱼动掠叶飞禽返着意覔幽蹊桃花误刘阮
　　酧王濬贤良松泉二诗
　　松
　　世传寿可三松倒此语难为常人道人能百歳自古稀松得千年未为老我移两松苦不早岂望见渠身合抱但怜众木摠漂摇顔色青青终自保兔丝茯苓防当有邂逅食之能寿考不知篝火定何人且看森垂覆荒草君诗爱我亦古意秀眉昔比南山栲复谓留侯不及我人或笑君无白皁求僊辟谷彼诚悮未见赤松饥已槁岂如强饭适志游封殖苍官防华皓赤松复自无特操上下随烟何慅慅苍官受命与舜同真可从之忘髪缟诗虽祝我以再黒积雪已多安可扫试问苍官值歳寒戴白孰与苍然好
　　泉
　　宋兴古刹今长干灵跃台殿荒檀栾二泉相望弃不渫西泉尚絫三石槃其流散漫为沮洳稍集小砾生微澜东泉土梗乆蔽塞穿治乃见甃甓完道人慈哀波及逺沟荡两取合土山山前灌输各自足辘轳罢转井口闲取遥比甘觉近美与旧争洌知新寒虫虫夏秋百源干抱瓮复道愁蹒跚疾倾横逗势未足嗟此善利何时殚虑长易脆有大檀伐坚羌庐窟孱顔金多匠手肯出巧风水千里安知难没羽之虎行林间箨龙失职因藏跧循除静投悲瑟瑟映瓦微见清潺潺三年营之一日就有口共以成为懽论功信可多后观何似当时万竹蟠
　　荅俞秀老
　　诸偶縁安有实相非相偶虽神如季咸终亦失而走
　　清凉寺送王彦鲁
　　空懐谁与论梦境偶相值莫将漱流齿欲挂功名事
</div>
    <div class="pagination">
<a href="临川文集_page5.html">上一页</a><a href="临川文集.html">1</a><a href="临川文集_page2.html">2</a><a href="临川文集_page3.html">3</a><a href="临川文集_page4.html">4</a><a href="临川文集_page5.html">5</a><span class="current-page">6</span><a href="临川文集_page7.html">7</a><a href="临川文集_page8.html">8</a><a href="临川文集_page9.html">9</a><a href="临川文集_page10.html">10</a><a href="临川文集_page11.html">11</a><span>...</span><a href="临川文集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
