<!DOCTYPE html>
<html>
<head>
    <meta charset="UTF-8">
    <title>张燕公集 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>张燕公集 - 第 16 页/共 17 页</h1>
    <div class="content">













　　张燕公集巻二十一
　　钦定四库全书
　　张燕公集巻二十二
　　唐　张説　撰
　　碑文　碣文　碑尾文　石柱铭
　　和丽妃神道碑铭奉勅撰
　　旧史云轩辕帝宫次星具黄龙之体郊媒神祀次妃成鸟之命非圣也莫能法天非天也莫能感圣则有相乎坤而母乎震齐乎古而合乎天迹虽秘絶犹可测而言也丽妃赵氏天水人也丽者以华美为贵妃者以配合为尊易云日月丽天传称星辰为度丽加妃号自我为初原夫八骏勤周肇有封姓三军霸晋乃蕃卿族设寳符而开国曳珠履而成家果騐成宣之后不乏文忠之庆尧门昭殿何代无人暨乎紫气上通瑶台独立楚宫选美纳良袂于神云汉掖求才进团扇于明月故坐而论教则位比三司动而具瞻则仪刑六列者矣先将军以恩泽授职太夫人以有礼封郑流车跃马岂无甲观之亲湫宅闲门不有椒房之势探风揆化忧国如家故圣人有以尚其徳也躬亲茧馆义形熊槛退席以爱礼樛木以广恩望古难臻之地必为常践之域故圣人有以嘉其志也悬象告沴经时寝疾在防被之辰荅还辇之问生可捐于浮假心独系扵贞神徃上清愿承恩而入道形归下土期去礼而薄慈顔同气奚敢为言皇上闵而许之咨嗟不已开元十四年春秋三十有四七月十七日扵春华殿殡扵龙兴观之精屋示以出家从道例也命河南尹监防河南令副焉防务约成遗语也二十六日窆扵故都之后邙山之阳孺慕承华凄凉薄室列薤歌于东路回容衞扵北山夀堂一闭兮凡圣等人代同悲兮修短间月帔云衣襚以神仙之服上房陶簋旋扵造化之初此皆圣主之曲成贤妃之夲志何必云阳山下别起通灵之台未央宫中虗立致神之帐若夫易名之典考行是存帝諡曰和礼之贵也气之和者生万物声之和者孕八音魂知后命感圣恩乎有诏史臣恭铭内职事出彤管辞无华饰冩乐池之永伤寄瑶山之防极铭曰
　　帝妃佐后实掌隂教八月选才千金聘貌礼献丝茧诗修澣濯妇政可尊嫔风须效皎皎汉女为皇降灵娥娥邦媛顺道之经结以印绶华光后庭带之弓防朗润前星退述潜运夙承嘉奨谦苦中京﨑岖上党金镜开目明珠耀掌心方乐于时泰魂奄悲于化往紫云衣兮霓裳送美人兮北邙白壌宫兮青松苑去君恩兮日逺秋风急兮霜天草木黄兮野田灭香容于空椁留画像扵甘泉春秋以丽和之二字独褒美扵千年
　　鄎国长公主神道碑
　　臣闻尧有娥英致九族之敦序舜有霄烛动百里之光耀大圣之后天必纵之积善之家神所庆矣岂惟上帝之女云汉为灵平王之孙肃雍其徳连华前志世有其人皇唐鄎国长公主者睿宗之第七女也母曰崔国妃搆累圣而成门合济美而为室蕴乾坤之纯粹演日月之清眀神媛诞灵常言所絶免懐之嵗天夺圣善不食三日哀比成人文母流胎教之慈曽子得生知之孝由是宫闱延瞩邦国逺闻及乎玉笄耀首油骈在驭锡之美地邑以荆山求之令族嫔扵薛氏尔其居玩图史动修法度服其澣濯恭俭之教兴鼓其琴瑟敬让之风被其行已也安亲恵下之谓仁敬宗合好之谓义降贵接卑之谓礼恕情周物之谓智推心而行罔不该备其理家也侍饍饔餗之均和主馈醴之品齐丝竹五音之防靡纂组九华之缛丽经目所渉莫不精诣每至三元上贺五日中参进对详华折旋舒婉故以式瞻贵里仪范通门如千花之泛恵风百卉之涵膏露窈窕之仪克举蕃衍之福大来有男子四女子五瑶碧生堦芝兰满室也习礼眀诗目渐庭闱之训银章艾绶地连恩泽之侯自先朝扆之辰迄今公主成笄之日外降过制内疾余哀手写金字梵经三部躬绣防线佛像二铺贝叶真偈现心相于银钩莲花妙容呈意生扵玉指孝思惟则道逺乎哉开元继眀推恩由已进封鄎国长公主食邑一千百戸田赋广而弥俭礼秩尊而益恭其后君子晨歌夫人昼哭未亡为称生意尽矣抚视遗孤持守栢舟之誓志期剃落永从柰苑之逰朝制断恩改降郑氏陵谷可移隋和之徳不昧寒暑有迁松筠之性如一均养七子庥防二宗汾隂之室防亡荥阳之党相庆既而善福虚应寝疾弥留尽国医之技逺方毕至供御府之药中使相望命之必至不可支也堂邑山林忽焉瘁色平阳歌舞适足愁人开元十三年二月庚午薨扵河南县之脩业里春秋三十有七震悼紫庭哀伤朱邸倾家若坠举国同悲有诏光禄卿孟温礼监护防京兆尹冯延休副焉窀穸之礼一如凉国公主故事夏四月恩防陪扵桥陵不祔不从古之道也皇上念同气之致美感阅川之永谢恨棠华之半缺悲瑶草之先化乃命国史昭铭懿迹降恩礼扵云露写哀词扵金石水非湘渚还起帝子之祠山是洽阳即封天妹之冢铭曰帝系白云仙源紫气张家成国承天作贵赫赫圣祖曰文曰武皇皇睿宗一变万邦挺生淑媛慈和孝恭清矑如神蛾眉无双邸第立官汤沐建封爰及笄总礼施环佩鸣凤献祥乘龙择对帝唐降女天乙归妹珠玉过庭苹蘩正内蛟门早閴龙湖忽上无地何载无天何仰金殿书经华丝绣像欲报之徳昊天罔极孰是言归良人永违银炉烟断罗幕霜飞恳愿毁形托身壊衣不谅人只改嫔他士禀命曰从从人曰顺息妫绳楚懐嬴霸晋反经合权与道同韵燠休二室均欢等润四海谧清九族和平万物向荣众雏未成心恋盛眀形随落英祖载鼎城归窀咸京挽歌敭声卤薄凶行哀哀圣情恻恻同生桥山片石千秋令名
　　延州豆卢使君万泉县主薛氏神道碑
　　或称逹性命者齐生死之域违忧恡者一脩短之数斯盖无心之论耳焉足与议扵情哉何则云虹灭影词人扵是咏謡华秀从风君子为之叹息岂不以对仙丽之景懐变化而遗恋在韶蕋之节悼零落而偏愤吾见豆卢氏之子于其伉俪有焉县主讳字姓薛氏河东汾隂人大父驸马都尉奉宸将军讳瓘尚城阳公主考驸马都尉散骑常侍讳绍尚镇国太平公主其在昔也夏有车正先封周有薛侯争长其在今也五宗姻扵帝里重叶母于王姬河水经天上积星辰之气霍山镇地下多珠玉之林县主防而敏恵长而洵淑贞义孝烈之传吉凶賔祭之仪一闻成诵纮綖紃组之制湆毛醖羞之品一见悬解至乃鹤回清泛蚕聚崩云月韵玫砧花秾防树妇人能事咸臻妙焉大圣天后链石补天有王母之神器分茅列地启弄孙之美邑封犹有礼义引而亲天授三年四月内封万泉县主天爱下流日亲上简乘龙之举和凤为难络八纮以选门奄千官而求俊夫以龙图帝寳祈歩揺之华源虎防侯门袭京燕之雄胄人之信美帝用嘉焉以万嵗登封元年仲春既望归扵豆卢氏六官送行百寮供事迓以鸾辂遣以翟车环佩冕旒璆然在驭黼藻朱黛烂其盈门诏婚之礼扵焉为盛尔乃移其爱敬以事舅姑伸其友恭以谐公妹举宗洽比如鼓瑟琴每至婚姻防同少长咸集珩璜节歩金翠耀首有婉嬺之心无骄矜之色睎眄睐者若迟日之映涟漪瞻词气者犹光风之转蘅蕙加以引纳懐和馈分周赈疎属自附穷归防窘故兰行彰信扵闺门而蕙风满盈扵邦国谅惟琬琰之性自美抑亦劬劳之训致焉中宗孝和皇帝云回南土龙见东京二仪更辟九族咸叙望我兄兮公主賛陶钧之力曰吾甥也县主开井邑之赋神龙元年春加实封三百戸县主既通籍门防奉御又尚司殿省天子廵逰宫观觞乐池台我有周亲无时不从主家外幸比齐后而聮恩子壻中参与赵王而均礼或醉饱无度寒燠未平何尝不御药在门王人接路当时厚泽莫之尚也景龙四年二月以奉御出为丹延二州刺史保傅下堂随朱轓而同去轖軿入郡与皂盖而齐飞辞宫阙而嵗阑恋庭闱而日逺肥泉永叹邪气攻衷楚祝招而不来秦医来而不及景云元年八月二十一日倾逝于延州之廨舎春秋二十有四美玉褫顔眀珠晦色平阳旧宇遂无望于归寕懐县新文遂留连扵永逝有子三人西华南容东里等或齓或岐呱呱而泣天何以罚神其忍之冬十有一月五日归葬扵长安洪渎原窀穸营防有命加等器服祖遗率由旧章生之也荣葬之也礼若夫柔嘉好合善之原也肃雍降贵谦之道也山河其徳容润广也熊罴其祥祚大也总众美扵脩嫭驰落晖扵小年此所以哀中之又哀也昔袁亡马氏蔡笔斯奋郑丧曹姬潘文亦作矧兹内范事华无媿砥望夫之石以表灵丘缉幼妇之词将传终古铭曰薛之重祖胄轩国禹相殷侯周氏其土宇英英白云郁彼河汾公门蕃衍铭鼎氛氲则仁则义则戚则勲余庆分祉诞灵女士中宗之甥镇国之子皎如霜雪华如桃李舜族爰序尧封咸秩万泉开赋三百其实守盛以俭居冲不溢亦既鸣雁宜尔家人谦恭下下抚纳亲亲倾财致客对馌如宾我有邸第前临黄道我有池塘却望青草汉辇停暮秦箫拂早嵗月易忘欢愉难保良人出守将命北徂与子偕徃饮别东都望母肠断辞家涙枯露萎劲草霜酸众雏魂兮何归京兆之野扵何处杜陵之下岩岩双阙列列行槚勒是徽音以观来者
　　郑国夫人神道碑奉勑撰
　　郑国夫人者农杨氏之女也开元神武皇帝恵妃之母曽祖讳谌以礼乐习文为越州司马祖衍以折冲学武为防击将军父宏以门才入仕为雍县丞而早卒初则天之代夫人言归武氏曰恒安郡王生恵妃及家令忠太子仆信开元十年三月终于通化里其四月卜宅扵少陵原哀子衔恤号旻仰诉怨报徳而未待托思齐扵永慕皇帝悒鸾殿之内忧怅鹤池之外惨扬淑声而金石刻掲髙行而天地感国史司文命为郑志若夫清眀下济岳渎上升祥防徳门庆育邦媛神授孝理之性天启聪逹之心加以润泽诗书友玩图传伯宗好直预戒将亡重耳覊逰先称必霸岂直汉庭章奏假借仲长之才周官礼仪咨禀宣文之学昌言嘉论有如此者螓首蛴领修眉横波既工嚬笑易为容止肃恭而不局舒和而不倨商周革命遇屯有怡怿之顔桑霍儆予在贵无骄矜之色端容一貌有如此者纮綖祭服阙翟朝衣纂组入神剪制惊国雕胡之饭露葵之美五齐六清三臡七醖咸一见而洞理或不习而知和女工中馈有如此者恵妃载诞皇子在者四人骊泉多龙丹穴皆凤克岐克嶷预见元凯之才实覃实訏早闻霄烛之艳亦关隂徳之潜袭胎教之宻传乎又名子以义成家以礼忠者以令徳为忠信者以不欺为信传云去食去信信而有徴经云移孝为忠孝则不匮周宗咸覆纪季独存至徳深图有如此者辟司徒之妻邑其合礼南城侯之妇封其旧功况夫眘徽四徳四徳咸举经纬二义二义克从匿武收继赵之勲产姚承配夏之庆吹凯风于椒掖外王母扵梧宫盛徳大业穷光极荣启国西郑不亦宜乎十数年间二子荣立每至四时令节六参嘉防鱼轩照门龟艾交室为夀则珠贝山积侑币则锦绮霞飞白玉满堂聚姻亲而同有黄金作穴散隣里而无余君子钦其布义圣人嘉其寳俭故寝疾则饮食天厨汤药御府匪日伊夕上宫络绎扵闺庭送终则戚仪倾都车骑曀日自宫徂野中使相望扵道路哀荣之盛书记罕闻猗与所谓小君之遗美圣善之髙烈者也如使后代考南史议西陵披简牍而叹息临山源而茫昧旌贲之道不其阙而然则外孙之碑武檐之石非眀淑之垄其何设焉辞成进御帝称曰善顾谓尚札我其书之于是洒翰黄缣缕字青琬波横云蹙神变艳烂扵山门鹤倚鸾翔生气宛延扵松路礼尊事絶恩荣迹逺斯又元徳动天幽诚回日之竒致也谁昔未覩名言莫逮系曰代有母徳厥氏杨兮祖考为士夫为王兮圣后中叶总万方兮天命未改复归唐兮贤淑启佑继絶亡兮宗周虽灭神女昌兮建号西郑荣旧乡兮鱼轩翟茀盛龙光兮二子双飞华绶章兮出入轮奂庭韡煌兮去此昭昭即茫茫兮何防诏少陵阜兮贵妃慈亲侯王舅兮寒暑流易山川乆兮古坟坡陁老树朽兮夀宫灵庆百代守兮颂石光后千载后兮
　　颍川郡太夫人陈氏碑
　　颍川郡太夫人者讳某雷州大首领陈元之女罗州大首领杨歴之妻骠骑大将军兼左骁卫虢国公思朂之母陈氏家富兵甲世首峤外夫人诞灵豪右淑问幽闲六行天至不因师氏之学四徳生知无待公宫之教原夫陈本妫水杨承赤泉九眞为郡良史出乎中国五马浮江侨人占乎南海两州接畛二门齐望卜妻鸣凤择对乗龙杨公有聘玉之祥应妪获探金之庆虢公弱冠升仕鞠躬禁闱正性本乎胎教刚肠形乎义色神龙三年六月五日北军作难西华失守骑入宫阃兵纒御楼公孤劒凌锋羣凶夺气仓卒之际安危是属既立殊常之勲遂蒙超次之命授银青光禄大夫柱国农郡公行内常侍其后改拜将军太夫人是加爵邑髙堂九仭重禄万钟朝廷美其扬名州党尊其逺聴夫人富而好俭贵而能勤身却锦绣手亲纺绩公每昏定晨省夫人必诫之忠孝劝学文武尝谓汝称思朂当心念其义父母名之欲汝三思而朂励也故虢公便习干戈渔猎书史致命伐罪擒叛獠于百越写诚誓众破狂蛮扵五溪鬭子弟如使手足请风雷若应期契圣朝答髙秩于骠骑酧大封扵虢畧岂非以辞第之恳忠成断机之眀训臣节立矣君恩厚矣子孝成矣母慈着矣备此四者善孰加焉抑神道祐心而人伦兴行诗曰母氏圣善又曰宜尔子孙斯实颍川太君之有也享年若干开元九年四月八日薨于长安之翊善里先公早世丘坟故域古无合礼有从宜夫以体归下地万里岂殊乎黄壤魂何不之双棺幸同扵室以其年十一月十六日招魂祔扵万年县龙首乡神鹿里申孝子不忍隔亲之情也恩勑赐钱十万绢布皆百段日防忠厚汉武知其母教冯勤宠贵世祖称其母徳克轸天情颇为连类虢公生尽其礼殁尽其哀嗟阅水之日逝惧藏山之夜徙追镂碑板逺贻图传蒸蒸至意有足感人悾悾信言固无媿色铭曰
　　陈公舜后杨侯周裔去国何人南迁几世酃緑嶂表珠崖海际两族相京财雄兵鋭猗与邦媛俪兹国士友若琴瑟华如桃李心契法度容和愠喜资敬从夫移忠训子嘉此令子南溟北归于天鹤唳拔湔鸿飞朱宫退敌铜柱来威国安家宠鱼轩翟衣子封虢国五公前宇母邑颍川二君旧土感激从庆踟蹰今古髙堂夜空吊客朝聚龙首山前前临灞川招魂五岭合三泉山山丘墓树树风烟孝碑不灭慈坟永传
　　昭容上官氏碑铭【齐公叙不録】
　　天降时雨山川出云乃生灵媛祚我圣君精微其道焕炳其文三光错行昭容纲纪百揆繁防昭容条理外图邦政内谂天子忧在进贤思求多士忠孝心感天焉报之吉凶有数丘焉祷之如彼九日羿焉暴之如彼三良秦焉悼之汉宫选才班氏其特楚史书霸樊妹之力彧穆齐公叙眀其徳嗟尔管是鉴是则
　　贞节君碣
　　神功元年十月乙丑阳鸿卒扵雩都县友人沛国朱敬则清河孟干祚范阳卢禹等哀鸿抱徳殁地继体未识考行定諡于旧域鸿字季翔平恩人也其先着族右北郡大父眞阳宰适兹乐土爰定我居维桑与梓既重世矣鸿倜傥竒杰玮博逹贯涉六籍百家之言其要在霸王大畧竒正大防君亲大义忠孝大节而已章句之徒不之视也尝陋汉书地理志周礼职方志时异虚记心不厌焉乃攀恒岱浮洞庭窥河源践岷衡稽四海之风俗筭九州之险易与赵国贯髙图献其议遇火焚荡天下壮其志而痛其事养徒闾里不应宾辟仪凤中河北大使薛公举鸿行励贪鄙天子嘉之用寘于吏乃尉汲曲阿主簿龙门雩都夫其屏居十年一方化徳歴佐四邑诸侯观政惜乎有大才无贵仕命也初鸿逰太学有书生山东李思言物故南馆鸿伤其终逺家属有丧无主乃躬驾柩车送归东土及在曲阿敬业作难润州籍鸿得人歴旬坚守城既陷而犹鬬力虽屈而蹈节寇义而脱之因伪加朝散大夫即署曲阿令鸿贞而不谅诡应求伸既入邑则焚服防门而设拒矣故得殿邦奋旅一境赖存淮海底绩答勲报功卒不言赏赏亦不及君子以为急友成哀髙义也临危抗节秉礼也矫寇违祸眀智也保邑匿勲近仁也义以利物智以周身礼以和众仁以安人道有五常鸿擅其四武有七徳鸿兼其二大虑克就之谓贞好兼自克之谓节粤若夫子可諡为贞节也已于是纪名垂迹表墓勒石其词曰倬良士纵自天辨方物覈山川厥志大哉峻刚节殷义声返旅榇晏穷城厥徳迈哉哀斯人命莫赎徳不朽温如玉轨来世哉
　　唐故处士河南元公之碣铭【其序子将作少监行冲撰】
　　嗟我处士焕炳其文精微天象与道为隣穨乎万化于三十春在惜薄时服幅巾厥孤克守永懐迁神君其心之无为返眞乃建丰碣追扬茷尘王门公路岂防朱轮天才海学于何窭贫心焉有主孰知我艰烈烈皇考求仁得仁哀哀王母斯恩斯勤李防报养王褒感亲退居更命丧礼终身忠为令徳孝实至纯一门二善千载不泯
　　平偃师碑尾
　　粤以长夀二年十月十七日致窆于卫县苑楼之西北原夫令徳所庥余庆末也神龙纪厯皇运中兴天子严祀清庙缅懐前哲乃下制曰朝议大夫守卫王府司马上柱国平元眘父故偃师令某公门袭庆士林成则名教羽仪道徳泉薮辅仁冥昧早谢昌辰积善洋溢垂休茂时光祀夏庆属配天锡类之恩俾单于卿士哀荣之典宜旌于泉路可赠蒲州长史君子谓成其子而植乎身义方也爱其臣而及其祖孝理也孝以行恵恵以察忠义以立慈慈以昭顺君臣父子之是形焉
　　唐故凉州长史元君石柱铭【并序】
　　公讳仁恵字某河南洛阳人也昔帝轩命子爰宅幽都天神降祚遂荒北岳其后日月运行雷云经始坛场邺洛据天地之图帯砺山河建王侯之国公魏昭成皇帝之十世孙中书令濮阳王顺之曽孙也大父雄魏濮阳王改封武陵王昆吾伯嗣越在濮阳之墟琅琊王子别封武陵之郡宇文朝降为武陵公太府卿秦州总管防子去国不替旧章薛侯来朝扵焉降等父胄隋濠豫二州刺史右卫大将军袭封武陵公翼亮隋室济王业有佐命之元勲承异朝之世禄文武借甚贻燕深长公受金行之正性承冠世之隆烈幼见岐嶷夙闻声器灵台云秀绳墨之宰无施雅韵天成金石之师何力属隋纲弛紊神弃不歆卿族衣冠日失其序独寐寤宿永懐槃涧之人藏器待时未射髙墉之隼唐髙祖龙飞天宇鹤版岩林授公右千牛授事黉闬之恩旧也髙皇邑子既与卢绾同衣世祖学徒则有严陵共宿乆之以公事免为嶲州法曹又歴循州河源滑州灵昌二县令克已为政蛮貊化忠信之言直道与人仕已无喜愠之色永徽在厯石真搆难羣凶既翦江界萧条帝念疲氓畴兹俾乂乃授睦州雉山县令乗驲而徃下车作则江逋海盗革靣来威然后闲纲鸠人峻防覊吏闲田尽辟鳏寡委犬彘之余絶涧无逰豪猾屏蚕渔之气我有礼乐达于山川鬼神物应休祯孚于鸟兽草木朝廷异之拜朝散大夫行隆州阆中令至改授雍州渭南令观人设教异邑同风迁隆州司马寻加朝散大夫守凉州都督府长史分乗两蕃人康颂作化澄巴濮无侵橘柚之园教溢河湟不饮蒲萄之酒离歌就昃嵗暮临辰命踬修途荣慙厚徳总章贰年终扵官舎春秋七十有三夫人安定梁氏文伯之妻君子以为知礼孟轲之母良氏称其能贤齐徳茂于昭涂合祔期于幽隧有子懐贞斧藻诗礼佩践义方承家有馥芝兰如也歴官右司员外郎太子舎人而罹事徙居复归旧土履霜露于三纪无改素冠之行违桑梓于十载还守青门之田勤孝在乎追逺丰感思乎备物武陵公之茔域今顺陵栢城之内也山园有禁奉瞻靡及粤以圣厯二年嵗次月朔别卜宅于咸阳县肺浮原合焉公孝友纯深风标峻起门无杂客家有严君而佐郡为邦风迈徳执法不挠去邪勿疑仲由之政事叔向之遗直岂称论之典有阙范则之容将坠仰惟代姻恭承哀托郭有道之故事无媿蔡邕赵文子之将逰永懐随防寓词楹石式题贤垄其铭曰大哉乾元我族资始有国伊魏曰天之子皇羲姓风帝姬氏水创业垂统郁乎旧史崇徳象贤允也重轨贞涵玉性润结源武公之子平王之孙川流长直光气能浑孝深栢颡义重荆潘白珪比节黄金敌言行实刚简逰无谄黩学妙神教书能鬼哭避彼屯运盘桓空谷四海有王一旦眀目佩此芳草迁扵乔木亦既从政淑问克宣秉心如水临事如歴宰四邑髙芬属天元僚两郡汪化流泉江河秦蜀嘉声在焉三光西没百川东渡天道运逥人随代故倐忽三纪悲凉千露帝葬桥山傍壖祖墓天断旧域地开新路路即咸阳阡惟京兆地气云矗长冈龙抱竁揜铜人茔留石鸟尘歇径灭山飞海少篆刻扬名亭亭华表











　　张燕公集巻二十二
　　钦定四库全书
　　张燕公集巻二十三
　　唐　张说　撰
　　墓志铭
　　府君墓志
　　府君讳骘字成骘姓张氏其先晋人也晋分家世相韩韩灭留侯为汉谋主至宇为范阳太守因居其郡及华博物亚圣为晋司空君司空十二代孙也曽祖讳俊河东从事大父讳弋字嵩之通道馆学士考讳恪未仕即世先君四代早孤单门防立宗祀之不絶如线府君襁褓衰麻鞠育舅氏而炳太和之纯嘏烁逺庆之洪庇身礼乐发言忠信小无不诫大无不慎终日干干逺于悔恡灵根颠而还植祖徳坠而复振加以好学不倦闻一反三道机键罔不幽探外王父大理丞某重世为士君传其宪章博施精理年十九明法擢第解褐饶阳尉丁王母忧去职夫人少而守义老而无子因心创巨事不忍言丧纪之数加人一等服常调长子尉换介休主簿洪洞丞太夫人在堂官求便近故累徙而不进也内清净以化人外平反以恱亲不乐归美而善隠徳故下车无赫赫之声所去有余爱之恋有命差覆囚山南輶轩所歴全济甚众君以律有违经背礼着妨难十九首书奏帝下有司而删定之官党同妬异竟寝其议道之将废也与命也臧仓其如命何调露元年秋奉使晋阳遇疾辇归药祷无降冬十二月大渐九日乙夘弃背扵县廨春秋五十有二光珪説不天总角在疚眀年春奉輤藁殡于河东頼夫人抚养孤藐躬加训授男集文雅女工组绣姻不失亲官复其旧景龙元年秋封乐县太君夫人故蓝田丞威之女也享年七十有三是嵗十一月戊申倾背扵东都康俗里第扵戏哀哉靡瞻靡依何怙何恃二年七月已酉克我先公夫人合祔焉从周制也初议小子梦度景扵万安山南孤堆东峯之下时淮南公相地曰是山为华盖冈为蟠龙龙者大人之徳孤者王侯之称卜梦协兆何善如之乃定坟茔剏宅兹所小子衔恤志之幽础系曰
　　钦若古训时惟皇考翕和三光希圣二老清有世业俭为世寳弥纶典宪思缉王道佐彼四邑人用不扰生我曷后弃我曷早闵余髫髪遭家不造鸣鸠在桑其子在棘母氏圣善示我显徳命服天朝封邑旧国荣未卒嵗龙已匝域泣血思亲昊天罔极孤之华盖土龙蟠连冈四绕带林峦朝日吐耀逺峯攅防风夕发过蕙兰石室固防泉火寒众灵幽谒奉神欢夀宫深静永闲安唐故左庶子赠幽州都督元府君墓志铭
　　维开元十年正月已未庶子武陵公河南元公薨扵东京留守之内馆公讳景懐字某魏武陵王雄之曽孙右卫大将军胄之孙赠鄜麟州刺史仁恵之季子昔天启水行君临寰海雄图长发本枝硕茂济美象贤余庆不陨公受兹介祉诞膺淑灵幼有纯至之节长立公直之操学综羣艺词擅精防夫其结言以信导物以徳清俭足以轨俗真厉足以矫邪故美畅扵中名扬扵外弱冠以国子进士髙第补相府典籖藩邸择贤妙尽时选寻以内忧去职重补相府参军及眀两升储作贞万国以宫臣除太子舎人天授中以亲累除名向逾一纪后除直罗温县二令虽大位未享通材必又自太府主簿累入副卿河南掾曹克升亚尹握兰右辖纲纪南宫秉兹宪简肃彼专席再践储华卒践宫相执心好直履法断恩触雷霆而除恶不避也枉丝髪而干誉不为也升降两宫出入二代克慎其始终厥有成君子以为难允哉其难矣及启手归全遗言薄家无长物士服其清年过悬舆人伤其夭呜呼哀哉赠都督幽州诸军事幽州刺史赙悼之节优扵恒礼明年二月归扵咸阳之旧茔夫人韦氏祔焉礼也夫人即逍遥公敬逺之孙中常侍希仲之叔妹淑行无徴华年早世其孤彦仲等克遵遗训靡所寘哀説情睦外姻懐深国士既阙西阶之奠逺投东武之词铭曰
　　卓彼英运庆灵既长贻训夫子体防知章在艺斯博于欲则少徒文其中莫饰其表惟静惟黙不激不矫时经三代官成两宫化若风偃徳如泽融邦称其直朝哀其忠礼祔周兆坟瞻汉宫哀哀纯孝长诉旻穹
　　周故通道馆学士张府君墓志
　　君讳弋字嵩之范阳方城人也其先张仲以孝友佐周子孙丑周仕晋相韩至留侯报韩雠秦兴刘灭项为汉世家九代及于汉乱居燕四叶为晋司空混一天下司空生祎避胡过江六世至太常而复寓扵河东之族人君即太常卿隆之曽孙徴君子犯之孙河东从事俊之子性倜傥尚气节能引弓六钧命中百步车服出入拟于封君州里颇患之君乃励操强学不出门者十余年探道覩奥郁为渊薮周武帝闻之徴为通道馆学士既入隋而面其国髙尚厥志终扵山庐甞言夷齐清者非逹伯鸾旷者非中优哉防哉吾不与也夫人某氏少而嫠居长而丧子流离世故穷尽艰危提防女姓托身禅宇实有髙行之烈隠居之风未遑归葬有志不就遗恨终天降及曽孙追申情礼景龙三年嵗次已酉十月十六日克葬曽王父曽王母于河东之普救原成先志也铭曰
　　皇矣烈祖才雄气武不值汉髙空思万戸一旦折节十年学古髙歩华光飞缨书府昔有周处耼蛟契虎易暴以儒异代同矩周命既没鼎迁于隋仕于二姓君子不为昭昭盛徳百代之规
　　唐处士张府君墓志
　　府君讳恪其先晋人晋有张老韩有开地汉有留侯八代孙皓为司空司空子宇为北平太守遭汉乱离家扵范阳至孙华复为晋司空遇难子孙南渡其处者或寓扵蒲坂周齐间有归者因从焉君晋司空十一代孙也曽祖徴君讳子犯祖河东郡从事讳俊父通道馆学士讳弋徳音遗范详诸家谍君孤绍单门旁无兄弟苗而不秀未仕而卒道未融扵邦国位未扬于王庭故老之口寖逺好事之书又阙是后生不得预闻焉哀嗣子晋州洪洞丞骘襁褓衰麻育于舅氏夫人陇西董氏常州长史雄之女也早年守义惟鞠一子严而有检勤而善训成先人之丕烈贻后嗣之积善防太夫人徳则张氏几坠坠焉开耀元年十二月二十七日终于鄜城县世妇冯氏之别业春秋七十有二先君之违世也太夫人在堂大门在殡日月逾迈有志未从是诸孙疾焉若履渊谷以景龙三年嵗次已酉冬十月二十六日克王父王母扵蒲坂东司空之村成先志也铭曰
　　绵绵王父续我灵基防而植徳人莫知之烈烈王母克眀克类教成鬻子光我族嗣中条之北大河之东丘陵桑梓郁郁崇崇千年启室百嵗来同永惟先志钦成厥终
　　中书令逍遥公墓志铭
　　唐故中书令逍遥公韦氏讳嗣立字延构京兆杜陵人也受浑元之正性挺生人之秀杰门为孝悌之府世处台衡之地士林之髙标宗臣之首出者也生于秦之清水长于郑之成皋聪眀先觉博古兼览究蓬山之百氏综阙里之六艺文而不华实而不滞原夫志在扵易行在于礼守橐籥之冲虚播朱弦之恺悌事有则而言有度神无方而用无体其与人也温良善诱仁恕多容俾夫顽蔽开晳愎鸷扰从君子进道小人革虑闻者愿来见者忘去若膏泽之浸阳和之感万物莫知其化矣及夫覆篑登朝滥觞宰邑圣朝知其周慎恭肃简易循良是以绸缪两禁重叠千里迄践宰衡终厥有成凡化二邑理七郡三入中书再统兵部选兵吏各两冬典枢宻共五载光弼四主歴政三十有余其间累有傍及官因左退日月蚀而更明随和幽而不昧尔其为邦设教遵徳闲邪身勤心苦诚感物化礼让兴扵私室刑罚废扵公家衡镜髙悬文武矫首才无我失善若已有风流名教作法垂后訏谟皇极功格天地茫茫蠢蠢既生既遂四夷来王五灵皆至然而外荣中素迹迩心遐邈然朱戸之若丧邈矣赤松之可接西宴骊山之谷东息龙池之野择逍遥而建号列土宇而开社即明主封立帝之谋表髙臣之志也公考侍中为国元谋公兄承庆当代齐名咸以令徳继和金鼎扶阳二相陈氏三君复追美矣侍中前夫人崔氏生黄门而即世后夫人王氏生公而偏爱公克谐以孝因心则友启均养之徳成无间之言天下之人比之祥览惟公徳行言语文学政事四者实总而兼之事亲养志而能争居丧过哀而顾礼此善中之善者也善人天之经也国之寳也道将兴废木铎之用有时命或推移苍生之望恒在春秋六十遘疾陈郡还医洛师开元七年九月二日薨于归徳里有赠赠兵部尚书諡曰某礼也明年某月扵某地有子孚恒济史儡然在疚靡所寘哀以某忝缙云之旧寮清风之余论入难名之阃域窥妙徳之形容见托铭志庶传精爽至于歴次次序平居事业当见郡府遗爱之碑国史名臣之传故不存焉铭曰
　　峩峩仁公抱孝含忠文献则足髙眀有融翻飞王佐穆我清风道济明时心乐幽地薜衣华衮坦然一致逍遥启封带砺传祀生涯共尽振古其常人秉三徳天归百祥臧孙有后公业不亡
　　岐州刺史平泉男陆君墓志
　　开元十三年十一月六日故岐州刺史平泉男陆公卒于京师十四年冬十月于邺西之先茔公讳伯玉字某河南人识真之士也夫誉其克家光乎观国笃慈恵以宰邑宏雅量以执宪擅华妙扵礼闱敷文敏扵禁掖推直方以独坐率简易之专诚所至而美风振所莅而徳声溢充于我而美形乎外者焉若夫孝尽爱敬之衷悌包友顺之节仁协返身之恕义适成物之和四者礼之善物与吾友尝从事于斯矣然而举礼之纲持心之柄静则乐先王之道动则济贤人之业位不盈量年无登夀之才也之命也复焉可而言哉铭曰
　　陆侯泉妙体旷心古龙章炳文麟角藏武槖籥冲用诗书义府移孝则忠安亲合主乃建侯社乃牧王畿有严有翼有长有威汲直谢病秦和不医乞言未老启手全归石鼓东临铜台西望别业宛在旧茔増创弱子攀车孀妻送风景飘忽山川怅惆令徳可传浮生匪重神去一息形遗万种露徃草陈霜来树拱一仁兮一义长芜没于丘垄
　　恒州刺史张府君墓志
　　君讳承休字某吴郡吴人也留侯兴汉播美西京长沙徙吴蔽蔓东土曽祖冲在陈为文帝师入隋为汉王学士祖后授经太宗尊之以祭酒既封新野又赠以宗伯考少师位不充量止于朱阳宰班固称世名忠孝魏武谓积善之家昌门一系晖我诸族君受天戬谷传家业艺希言敦行去华重实非法不由非礼不动精扵物理敏于政事初以南郊斋即补兖州兵曹丁太夫人忧庐墓三年加人一等再任始州司仓应八科举改郑州録事参军又举贤良方正迁扬州司録参军移苏州常熟令歴政皆有能名加朝散大夫入为司农丞实掌钱谷奸僦息望使覆囚岭南是司狱讼聴折惟允逥授济源令风行畿甸河润洛师加朝议大夫上柱国拜隆州司马转恒州长史简而有孚权而有中道婴风恙去职就医还京春秋六十有二终于颁政里夫人成纪郡君天水秦氏庐陵郡公行师之孙嗣公逰福之女敬事君子训成诸孤当代之孟母也年六十二终扵许州开元九年十月某日合扵武功之礼让原礼也夫道大难合仕屯而不进徳髙有后身没而福流君同生八人半服银艾祚五子率为珪璋比迹于炖煌六龙南郑千室徳门济美信有徴乎惧陵谷或迁乃勒铭沈石铭曰思文留侯时惟皇祖长沙南守分榦东土家有道书门传学府嵬峩重世通经二主诞灵上哲克广斯文造次仁义优防典坟孝乎事亲忠乎事君猗那叔父亦足有云
　　冯潘州墓志
　　公讳君衡字正平广管髙州人也昔毕万苗裔邑于冯城因以为氏其适越者则袁宏过江録所载长乐冯祖恩之后也逺居僻地代为右族带甲千人拟四豪之公子田洞百里齐万戸之封君祖盎持节总管髙州都督耿国公赠左骁卫大将军荆州大都督恩命分府为三州授君之三子子智戣髙州刺史子智玳恩州刺史犹子子防播州刺史公荆门之孙恩州之子量包山海气逸风云隂徳以济物力行以求道散岸从心乗化而没斯实一方超迈全真之士也夫人南海郡太夫人麦氏诞嬺勲门作嫔杰室初执冀妻之礼终抗梁寘之行即大将军宿国猛公铁杖之曽孙女也夫人有三子一女同归上京长子元璡左卫中次子元珪左领军卫郎将少子力士右监门卫大将军以将军少养扵髙氏故举家从其姓焉夫徳厚者福长先否者终泰天之报应岂虗也哉大将军所以云汉奋飞忠孝至感迎圣善扵炎海展三牲之色养拔友于扵荒徼防四鸟之嘤鸣搢绅美谈簮绂倾慕是知敬仲羁旅将育扵齐孟轲儒艺成名此母信瑰才之特逹亦余庆之助成乎夫人享年八十有七开元十七年五月十二日薨扵西京来庭里粤以八月二十二日安厝于长乐原之新阈悯将军之纯至嘉先士之晦名恩诏追赠潘州刺史招魂而合焉盖殊常之礼若夫慈以遗后孝以扬亲忠能合圣恵足昭仁嗟乎冯氏之子具此四徳镂石垂文为不朽矣铭曰
　　潘州违世灭迹沈彩诏赠本邦光烁南海其孤永慕昊天不逮夫人处顺奄背荣悲离两乡魂合双榇孝心可赠百年匪恡天日苍苍丘垄茫茫地名长乐人乐无长郭门之外愁生白
　　赠郎将葛君墓志
　　公讳威徳字某葛氏本梁国寕陵人也因迁徙今居京兆泾阳县父寳未仕早世公室无陶白之资朝无金张之援不受过庭之训不渐鼓箧之术而能奋飞乔木独拔深济富忠孝而由已善射驭而闻天早以武艺妙选供奉每扈逰别馆侍跸禁林何尝不左发五豝傍连双兔嵗乆拜元城府左果毅都尉寻加上柱国入陪内仗思马斯才出典外军握兵之要所谓白珪特逹青云自致者也其用未展其生有涯神功二年某月日终于东都私第殡北邙之山夫人太原郡太夫人郭氏从夫有礼以子而贵开元八年十一月薨于京师之修真里有子福顺克家用孝开国惟忠泣风树之无追痛荣禄之不逮哀戚之情上感饰终之泽下流窀穸有期祖奠将设有诏赠右骁卫郎将开元九年二月七日合于长安县龙首乡礼也郁郁宰树苍苍墓田恐佳城之见日秘铭石于重泉词曰
　　都尉武达夫人礼封令徳髙行誉偶名双自古迄今仁贤同尽惟传忠孝余庆不泯
　　四门助教尹先生墓志
　　先生讳守贞天水冀人盖好学博古者也本乎官族称为尹氏昔有伊秩司周太史暨乃吉甫勤于宣王格言大勲布在书传逺祖纬魏仆射曽祖欣隋开府大父珍唐棣州蒲台令父文唐通州三冈令先生积徳余庆天锡纯嘏愿而克恭情与礼合七嵗诵二雅能通书契训诂之义识草木鸟兽之名十五诵三礼能眀君臣父子之道定郊庙吉凶之制二十诵春秋尚书能精五行九畴之数断褒贬防盟之节二十五诵诗及易能辩政雅颂之始极变化生生之至又能诵古史百家之书善文章草之则耻夫流俗背实响声饰华褰末故每外和内厉元元本本学者如斯不舎昼夜垂拱四年以明经髙第遂授大成自延载之后条限賔荐长安之初大开贡举大功是嵗千五百余人召先生课覈淑慝时称无滞学矣天子闻其进通经术乃下制曰成均大成尹贞业隆时习功宣日就既有励扵分隂俾参荣扵丈席可四门助教诜诜青衿有所仰矣长安二年六月十日昼寝忽梦麟台两局争召修文觉而叹曰十二日稷吾当徃矣因命亲族序诀至日安枕俟期俄然而卒春秋四十可谓古之知命逹化者也呜呼天与之徳而不永其年天与之才而不大其位何乎粤七月十七日于髙阳原先君之旧茔铭曰
　　尹氏之子其殆庶几为仁由已三月不违谦成道柄学也身基辟雍洋洋可以疗饥环林之下可以栖迟我实道贵人言位防修文地下前哲同归子之知命将殁先期朝衣东首精魄髙飞人之云亡胡不凄而髙阳之原有陫其侧郭门直视松栢一色丘陇累累阡陌谁识浮焉休焉为我心恻
　　州司户上柱国尹君墓志
　　公讳防字某其先东平人也尧之太原始封吕侯周之太师实表齐国河西则霸王继代关东则丞相聮华近徙河间是称右族大父赟隋幽州都督府长史考师沧洲青池令并振羽仪驰声郡邑公孝悌天至礼乐混成千里闻骐骥之才五都重琅玕之价壮士行去树勲于塞垣君子居之何陋于蕃郡以上柱国为州司戸参军积善袭于家风余庆流于身后享年若干而卒夫人河清县太君傅氏四徳爰备六行聿修始则賔于冀妻终乃训成孟母春秋若干而终开元十四年某月合于州城西南里之平原礼也我有令子急司马扵小山我有淑孙偶乗龙扵大树荣哀之事于兹毕矣铭曰堂堂吕公休有令徳穆穆傅母顺我内则两誉齐振双仪不忒景行山东风流河北有生必谢谁能独存神寕故里合平原劔暗泉室松寒墓门勒铭沈础万古何言
　　徐氏子墓志
　　徐氏子者名岩字某司封员外郎坚之第四子也骥子睨云凤毛诜日孝友因性聪敏若神置在膝前已防星辰之气戏扵牀下能记賔主之词及总角成童精意好学问一知十升堂覩奥下笔成章而伦要发言为论而卓诡识者咸谓増世构之崇蕴益源流之洪润虽甘茂之孙十二飞辩班彪之子九嵗能文不尚之也天乎何辜顔倾无命年十有三嵗大足九年九月遭疾而没呜呼哀哉雕月始生不见其盈琼枝方秀不见其茂悲哉铭曰
　　生日何浅死路何深珠碎朓月花残稚林哀哀父母孰处其心
　　凤阁尹舎人墓志铭
　　峩峩尹氏太古之始发源尧师中叶周卿爰暨初考咸有颂声猗与府君代烈増盛孝行之本谦徳之柄耽乐道真含光无竞三典郡土五刑以正再司府丞百工兴咏茫茫大造物生遂性虚无宰之孰能力争位不充徳优防天命身没道存同符孔圣是有才子克成余庆
　　子曲阿令志铭
　　存为神鉴殁为国殇惟吕惟子同归义方
　　司属主簿博陵崔讷妻刘氏墓志
　　夫人刘氏其先彭城人也隋毗陵郡通守子将之曽孙唐滁州刺史徳祖之孙汾州刺史延嗣之女也昔武子处秦厥初令氏元主国楚是焉昌族盛徳之门龙骥接彩世禄之胄龟虎聫华夫人璇室载兰蕙林増秀喈喈黄鸟艳艳清明闻诗闻礼窃比诸生茂行渊心实称士女及凤飞启繇夫妇尽琴瑟之和鸡鸣咸纚舅姑移乔梓之敬友爱洽乎姒媦任恤周乎姻戚岂惟礼备澄幕工深机杼固已能循法度宜其室家矣年若干以大足元年七月某日寝疾而卒粤二十九日某辰假扵某里夫国丧贤嫔家亡淑媛母氏垂白殡夺所懐稚子始孩翦焉无倚呜呼天道辅仁人道与顺眷兹七徳不遐三夀何哉报应之理岂神食其言修短之期将事归扵命外姻毕萃累叹不足夫人即吾姨也今薄譔素履永刋幽石图史之外有美存焉其铭曰
　　崔实齐胄刘亦汉宗崇其显媾望偶族双闺闱是穆馈奠斯恭贞歌浮汉孝室洞江珪璋其节桃李其容宜享偕老胡寕鞠凶朝槿飞陌春萝坠松夫伤子慕去此何从百嵗之后魂兮合封



</div>
    <div class="pagination">
<a href="张燕公集_page15.html">上一页</a><span>...</span><a href="张燕公集_page11.html">11</a><a href="张燕公集_page12.html">12</a><a href="张燕公集_page13.html">13</a><a href="张燕公集_page14.html">14</a><a href="张燕公集_page15.html">15</a><span class="current-page">16</span><a href="张燕公集_page17.html">17</a><a href="张燕公集_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
