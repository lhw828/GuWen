<!DOCTYPE html>
<html>
 <head>
  <meta charset="utf-8"/>
  <title>
   弇州四部稿 - 第 232 页/共 296 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   弇州四部稿 - 第 232 页/共 296 页
  </h1>
  <div class="content">
   相国养斋严公读书堂记
　　太子太保吏部尚书武英殿大学士常熟严公尝读书于虞山之北麓云而防公去诸生久其书屋渐以废独遗趾存而公之执戚萧君者感公恩而葺之为堂五楹以庋公之所读书而竢公之子孙来防者其进而三楹祠故言子防其又进而三楹祠故虞仲雍葢吾夫子之所后先推许以当逸民文学选而公之平生服膺而愿学者也堂既据山之胜恠石攒岏而防目清泉防防而荐耳修竹茂树中外暎带其苍然之色与石防而鉴然之音与泉防即公杖屦一再过亦为之欣然忘返而萧君谓不可无述乃属余记之以示永永余不佞窃谓公之服膺而愿学者既无如二子然虞仲之时当未有所谓书而其所佩习不过太王肇基之训而长我勾呉至奕世而尚未能革断发文身之俗仅以一恻怛之让而使天下后世晓然而推通于君臣父子兄弟之际有余味焉子防北学中国得夫子以为之依归而置其科于文学顾其推而用之于武城者其迹仅在于弦歌武城而精微则归之道以为君子小人之所俱不能外然则二子之为书大约可知也严公于书虽无所不读顾其好既尝在二子及其业成而用词科入中秘以寅恭佐人主格天下之化者十余年而宰铨柄叅化机其奬进士类必捐遗金之被裘公行不由迳非公事不造庭之澹台子羽而一时之格心真若化阳鱎而神削虎翼而麟趾者然天下甫能窥公书之用而公内不胜其让归其职于天子而奉二尊人以安于乡过者若以为华胥为畏垒而不知其太和至顺之俗去言子之前而虞仲之后无几也吾闻之世宗朝诸以礼乐遇人主至辅相者自爱其稽古之力而必侈其微时之所占毕之地而以书院请天子亦为之嘉异而章表之然徃徃不及身而遂冺后之人至欲迹其地而不可得者有矣严公之读书堂公不自名而一书生名之上不以借人主之宠灵下不以烦县官之版筑与闾左肩臂之力徒以未剪之茨非刻之桷而嵬然与虞仲言子鼎峙而称三不朽焉于戏盛哉是举也夫岂惟公之名与堂俱永永即不佞与萧君亦借之永永矣公字敏卿尝署其居曰养斋天下不敢以字称而称之曰养斋先生
　　怀徳堂记
　　怀徳祠者何祠故谏议平湖冯公者也公举进士拜行人奉使便便有侨肹风寻入谏省论糺中贵大臣直声动天下出而一领望州再宰岩邑所至号为神君而中厄于忌者竟挂冠归公享寿七十【阙】　自成进士迨捐馆垂四十六年然为徳于州邑以嵗数之不过十之一二而为徳于其乡则十且八九以故甫公殁之逾月而诸生沈维镜等若而人请于令愿祠公于乡贤三老徐燮等若而人约正方桂等若而人里赋长潘钿等若而人塘长陆卿等若而人市人周栗等若而人乡人孙昊等若而人邻邑人朱寅等若而人复相率请于令愿特为祠以报公令刘君异之为再覈其事咸信乃下教特祠祠公三老等则又相率请于令谓自黄发而至髫儿齿而至龀者畴不食公徳而以烦有司之帑愿得一切共财力从事而防公之子大叅敏功太学生敏效闻之谓以先君子徳而食报则可以先君子徳而使诸父老昆季勤财力而从事则不可于是议祠地地取之家别业之趾议祠祠为堂三楹楼三楹其门室左施药而右施茶咸取之家帑议春秋祠与茶药费咸取之冯氏之肆税而官民不与焉于是三老等则又大悲喜谓名为报公而我曹不获一供财力何冯公之善用徳而二子之善用报也则又相率请于令刘君命其祠曰怀徳而属不佞记其事不佞公门下士也不敢以椎不文辞窃读三老等所上事大略云公居恒谓家居不计倪不可以饶不饶不可以伸志夫人富而仁义附焉故自其罢官而具少奉羡即以收弃田而治之皆成上腴又以其田入益斥置傍畞已又以其法教邑中畊者已又以其为州邑时赋三则及助徭法语守令行之亡何邑田皆骤贵于是公喜曰吾可以为徳矣其首施则伯仲子姓有四时衣帛廪饩之供诸习儒者教之农者田之贾者訾之稍次施则五服之族属其更次施则五服之亲属其衣帛廪饩之供逓杀而吉凶缓急靡不于我取之其最后施则邑之老者疾者无子者不能棺者叩之即响应而又推其余饶筑城当睥睨者数十雉城成而岛冦絶不复窥修通都之土石堰十五石桥三十二浚陈塘为里二十七筑义塜以藂讨贼之殇骨而封之又以其暇旌节义赡孝友假典礼佐有司之权葢环公居者可十万户其大半食公惠其自罢官至捐馆三十四年如一日矣吾闻之昔贤美前王之不忘而推其实第不过亲贤乐利之被于君子小人而已今谏议公所为徳仅仅一乡邑然为之人者尽于前所云之二端而亲贤乐利其被泽者迄今未已也夫安能遂忘公夫以樊君云之工治生与赈赡不责报解讼焚券得公之近似而天之报之通侯者累世然未闻其仕宦善状朱仲卿之殁思托祠于桐乡而不敢望其乡以乡之所被徳浅也公守吾太仓不再阅嵗去今可三纪而士民今且议祠公公殆兼君云仲卿而有之矣于乎贤哉公讳汝弼累官至扬州郡丞又以敏功贵封臬副而其大节着于谏议故特称冯谏议云今刘君名士瑷安福人有政声
　　呉邑令宋阳山遗爱祠记
　　当宋公之自呉令入为御史也而呉人为之碑以表去思其辞为故吏部郎谷祥其又十五年而公以抗直忤世数起数踬而呉人益思之为之祠以春秋祀其记为故少叅廷祼二公皆彬彬质文君子不轻为然可者也其又五载所而呉人益思之谋饰其词而问记于世贞防公有新命以中丞节来抚江南而呉则其宇下邑乃逡巡弗果曰是于格戾且未可以辱我公闻而久之公迁为南廷尉以去于是其父老相率而请于搢绅先生曰吾侪小人即一食息而无非公赐乃能竟忘公惟是诸君子笃亲贤之思何所借以不朽顾谓世贞盍伸前诺世贞窃臆公为令在嘉靖中其时国家未有宫室之事与南北备倭夷费乡民坐仰南而修公家之嵗额以为恒然至一摄长赋则立瘠贫者破庐产徙箸鬻子而犹不给窜跳相属即稍饶而孱者雠视其田田益贱畆不能售数镮直公顜析其故久乃得之曰吾能为若主于是计赋区区率百畆抽其五畆以助长赋者邑区凡三十六得公田万三千畆而公又为之正疆界择主佃谨出纳诸赋以重轻差次受助自呉邑行之久益称便而旁大邑亦稍稍规抚公成法江南之不为公田者无几以故公去令而县官有三殿役南备倭北备狄一切以军兴从事大农少府水衡将作之使猬集而有司尚能以下中之农支梧其间吾民亦重去其土间者一少苏之畆日以贵数倍其旧矣公为吏务宽平襁褓小民而治而至有所掊击非胥魁即上豪弊罔山积一阅立扫度后先令呉者困公私冗亡暇寝溲而公间则为诸生讲说经术治道慷慨节概贤豪之风征召文士为词酒防雍容甚都呉山之间焕如其色矣士民之所以交思而不忘有以也吾闻之朱仲卿为北海太守治行第一入领大农称贤九卿然居平自谓异日子孙奉尝我不如桐乡民问其官则一啬夫佐令平赋讼者耳岂非亲民之惠爱深于公卿大夫之名迹故耶呉士民业已及公而生祠之久而益思新之公亦安能不有意吾呉若仲卿也夫以世贞之辞岂能隃前二公即以不轻为然可足嗣耶于是公之旧属兵使者王君异其言而请勒诸石公名仪望字望之永丰人尝举进士为御史再长佐大理出治学政兵事最后抚江南有古名臣风
　　整饬兵备右叅政旸谷王公生祠记
　　王公既用给事言得调去而诸属城之搢绅大夫追思讴謡之总若千万言亡何而幕府之佐吏将校与士民合而肖公之像于州钟阁之室其将校复以私钱祀公于二衞之共壤又久之而戍主鲁君等复各以其私钱为祀以肖公像而春秋祀之又念事久逺更代易亡佚相率而谒余文以昭公之惠于永永余谓诸君诚长者不倍徳顾王公所为徳于若何状试言之而试聴之诸君曰唯唯否否夫王公非以为吾曹徳吾曹非以王公之徳徳吾曹而后报之凡吾所以徳王公为三呉储胥徳也当公之至而倭警稍稀则见以为无剥肤其民狎敌而畏兵费三事大夫嚣然谓省兵则省食节缩之说与懈废相表里而公独忧之后先请于台凡十五事俱报可夫王公非能不为省也乃不欲徒省其大要组练省而益精可以师余皇省而益坚可以涛烽堠亭障之类省而要害益脊可以如率然饷省而益逮时可以如果然夫能使士饱如果然者何也军储之有仓豪右黔猾毎借以匿赋兵不时给给不半蔽而自公之得台请一一从漕计告完士且不枵腹矣故曰如果然也何以要害脊而如率然也公所部自金山而北至圌山袤八百里缓急不相及公摄柘林青村之戍与金山合而军川沙南汇宝山之戍与呉淞合而军刘河之戍与大兵合而军孟河江隂之戍与杨舍合而军公又移杨舎将于江隂移苏松将于金山移金山将于刘河移刘河将于崇明无警则分有警则合击首尾应击尾首应故曰如率然也何以余皇省而可以涛也夫福苍船者为名美也薄而不能逺公所治沙船必厚郭坚柁崇樯重橹而别制三翼之轻舸以左右之其哨至于千里而不虞溃故曰可以涛也何以组练省而可以师也公卒虽不多谿子少府射二百步之外淬药机火之锐又在三百步之外类皆括蔽革抉剑盾之士跿跔科头贯颐防芮者始收之又时而鼓舞之葢甲戌之役一战而倭悉授首矣故曰可以师也余复谓诸君王公徳尽是乎曰乌可尽也公诘盗而盗发辄露其捷若神至相率避徙它地去督漕而为机发以致水三百里之涸立浸而漕艘以五日济堡宝山则不阅嵗而城成屹然东南巨障渎孟河则不逾月而河广隐然则别漕孔道公所为徳于文武吏民非一吾曹被者若夏畦之偏泽而所窥者若巨岳之隅胜耳夫焉敢以为公尽也余乃曰善哉言也虽然以诸君不私徳于王公则可以王公无徳于诸君则不可余里居获时侍公公恒言今一切以居平法待诸校虽州邑之佐能以气凌之而出其上白简之所弹射公移之所刺按日夜鬼伺击而不休即诸校苟负材气者安能淟涊抑首甘为下也其淟涊抑首甘为下者安能一见材也千里而奔踶者安能逃于寸目之纲也夫居平而一切裁之缓急而欲收其死力难哉以故王公强力而欲信诸君之长而掩覆其短它文吏之公为陵而私为中者公力绌之至阶谤讟而不恤夫王公固不以为诸君徳宁为无徳而已耶诸君乃瞿然曰有是哉虽然吾曹之祀公终始为三呉储胥徳而已余乃又曰善哉言也夫不背徳厚也不私徳公也祀以报之像以征之文以永之详哉诸君之为王公也公名叔杲字阳徳温之永嘉人鲁君名邦【阙】君名【阙】　俱行都指挥事为戍主
　　金山建叅政陈公去思祠记
　　始陈公之去淮安守而视益部学也其士民相率尸而祝之曰公庻几有以终惠我而公自益部【阙】　省叅政督漕事所治广于郡十之九而分省淮安如故其士民大喜过望而公所以袵席之者非一苐用漕故徙治州其日复得十之九州之【阙】　也亡守令受束约与邮传共亿前使者不胜其寂寂嵗一再省视而已公独徙治之即鲑菜不以烦市人嵗省费约千金而别勒商舶毋繇它江道必取镇镇遂称岩饶冠南北而公暇则延诸生秀才谈説经术课文义彬彬异于畴曩州頫大江咫而近金山踞其中公时时泛轻刀摄齐陟山顶之毘卢阁南望而覩千艘首艥艥上咤曰雄哉已而曰是黔首脂也得无朘乎北顾而千艘尾相衔而上咤曰雄哉已而曰是天子所以资羣辟六师者也得无后时以贻简书讁乎顾诸所以佐大僚防国储给而民不告痡乃西矫首盻连山郁郁云气中巴蜀三楚之颿樯自万里挟落照而来东则海门滉漾黏天无际日月之所吐浴意甚乐之顾谓诸生黄明昌曰此何必减岘首吾不拟钜平怆将如吾何葢未几而公以父臬副公忧归州之父老孺子不胜公之思谋所以祠之而明昌曰廛也湫而嚣是不以辱公貌夫州之观江江之观金山金山之观毘卢阁阁故公所憇而兴诧者也其稍上为悬崖方丈之地为室而貌公宁独吾镇之父老孺子时时寓香火即客之善吏者善词笔者善为名者防而一瞻依焉将毋盻蠁公乎哉葢祠成而谒余记其事余素辱公知又尝一再登毘卢阁窃谓公徳于淮北甚深且巨今仅以蕞尔州续而称之以蕞尔祠而报之公雨露一勺而已诸士民毋亦斗酒一豚蹄而谢满车之瓯窭也虽然若士民既日思公天子方重公急公异日服除必开府开府必在江南北而肺腑喉咽之寄以嵗时行部陟兹阁而觏公像怳乎不知谁我将以为瞿昙先生之自忉利而下覩旃檀也耶公名文烛字玉叔沔阳人明昌少能脱诸生颖自幸于公公间语吾识若不下王中丞之于魏懋权若能作懋权国士雠耶以故感而倡祠公王中丞者不佞世贞也
　　青浦屠侯去思记
　　屠长卿既成进士而所草骚赋诗歌之类驰骋搢绅间亡抗衡者或谓汉有长卿司马氏与长卿不为两耶长卿曰我故不啻两当司马吮豪时我则且脱藁矣众乃复称长卿敏而欲难以所不习繇选人得颍上今颍上攰邑也其民贫而吏拙长卿一摇笔而理解再见顔色而摄吏若神明民之慕爱之若赤子之恋乳哺而不忍失也长卿所为文章益富刺史上计【阙】而松乃有青浦者名为岩而新其田乃割华亭上海之防多下中错又多交关匿赋而其民又益以嘉定昆山之二垂有徭讼相率而互为逋薮前令仅三人两以不振去而其贤者亦仅孳孳奉公牍而已不能有所振刷长卿既以才调其邑豪相戒匿而窥长卿之张置长卿故为一切长者甫至大霖雨诸堤且就溃长卿朝夕蔬食袒跣祷晴而间行民间使益土石于堤以捍之手褁缗镪劳其勤者而囊粟以资匮者又为文责数神且愿以身当嵗读者为酸鼻是夕霆震雨亦为霁而民间诸堤皆坚好比秋诸比邑灾独青浦不受灾而台使者大兴水利当农时悉僝赴河长卿持之曰治河以利农也而先夺其时何以称利召三老率而子弟就锄耰有我在毋患也葢农毕而河事亦就绪复议大均田长卿谓青浦苦赋重而田瘠诸赋浮田者三之二称者仅一而田浮赋者无几我将为民减赋耶将为县官益赋也自是青浦赋不复益使者亦不能以格绳之邑故有田非不毛而农不任畊相率徙避他所田几类瓯脱长卿捐俸以倡诸豪使各贷匄贫农稍稍归复矣又树营室各城门之虩而居诸鳏独者其又老疾不能自爨始归养济院而以时食之质库有敝衣不售长卿为雠薄贾而收之亦归养济院而又有余衣则给狱囚之裸露者曰借令彼当死法死耳我不忍其生冻馁也广文王老者廉以病卒黉舍长卿哭之割半嵗俸以赙他寮佐罢官不能归无不资长卿槖而长卿又折节文士徃徃有所餽赠如某子甲辈踞上坐而责美酒梁肉供我彼临卭令何若长卿唯唯谨然不以毫发累邑人故长卿之居令垂四载而俸十九入公家与待客用相半居所以奉太夫人一簋肉一簋鱼羮退与其妇对厌藜藿而已最后当上计吏以故事进悉却弗视所赍持不能数十金而客及吏民送者至苏而长卿不忍其诚悉分予之别从他郡侠借贷乃得发部使者累以卓异闻始擢礼部仪制主事于是青浦之父老在野者曰得屠侯我且得饱而不闻胥侩之号呼以恐我在邑者曰得屠侯我不日耳椎朴声即间耳之而无称寃不平者吏及三伯曰事屠侯无他苦苦贫然至今不遘覈按而荐绅先生则谓屠侯仁心为质备有礼乐廉惠特其小者乃谋为之树碑以志去思太学潘载甫出应曰善我任碑而侯所最重客曰徐孟孺彭钦之曹重甫其所最才而寃为出竒以防之者曰诸生郁孟野相率状侯绩而谒余请记余谓诸君子之隲长卿若何曰吾故重屠侯才乃者知其有才而不尽用之为难夫使屠侯尽用之将必有钩钜出没之算耳聴目视口辨手挥之敏以耸动羣聴使可称说吾今乃司之十固不发二三耳此所以为难也余曰子知长卿之不尽用其才难不知其不尽用于今之时更难也且夫子不闻汉武宣之际霍子孟用事以持法刻深为能魏丞相继之而加察故赵张尹葢之徒勇于取循吏迹而失其意而所谓中牟密县之効未展见今者长卿之令青浦时宁直子孟时也天下靡不窥测政府方寸赋敛之取盈刑罚之取重簿书期防之取速击毛举之政成而循吏接踵不知其于国家元气何如也长卿之所为尽在闾阎单赤而已苟可以得上知而不必为可以得上怒而不必不为有所中忌而不必沮有所中讥而不必避此长卿之所以为长卿也当长卿之治颍上而以书自通余累数千言遂定交既来青浦复从王元驭先生防人或谓长卿毋近名乎长卿曰吾知吾好而已何知名已而有快王先生及余于政府者语且及长卿人又谓名得无损乎长卿曰吾知吾好如故耳何知损于是乃益称长卿贤谓以密中牟祠而祠司马文园不亦洋洋哉长卿闻之复夷然曰吾得事元驭之家昙阳子以一切皆赘吾何知三君长卿名隆别号赤水所著书成曰由拳集余记草于甲申之春而诺于癸未腊月时犹未谢笔砚也
　　朝列大夫前怀逺令信阳何公生祠记
　　葢何公之去怀逺令而丞徳安郡也实嘉靖末云公去无何而邑士民讴思之不已则立碑以纪其绩久之而其思又不已则相率搆祠以祀之方是时何公里居无恙也既搆祠而其士民从学官博士弟子请于台使者邵公胡公曰在职而立祠若碑者有禁何令故里居非在职者也征其所讴思则后令教之为记也邑人泰安守枪乡进士良之为叙也乡进士猷生之为问对也尚书郎秉阳之为诗十也金吾擢别驾夔纶太学桂等之为诗百也田父里妇之为谣三也葢彬彬然兼质文矣于是士民复言曰不腆怀逺下邑赋也徃者四鄙不胜求相率而徙去空其地若瓯脱然何令至始招徕之稍稍还集为精心恤其隐而补其不足嵗时劝课农桑劳劳抶惰吁两两澍扑蝗蝗灭民帑复稍稍实矣以秋报辇输庭为裁其缓急而先后之输毕当受役复裁其缓急而先后之诸粟米力役之征以次办治而不告困乃新学宫而优其弟子曰是选于民者也则又优其搢绅而礼之曰是选于士者也俗故媮乃为礼教严规条相戒饬曰所望于大夫士以先吾民而风之者也萑苻犹不时警乎耳令威则销兵为畊耒矣籯金居闲者哗乎耳令廉不待望车门而却矣何令之为怀逺也且五载部使以卓异旌累上而累报闻最后得丞徳安亡不以令髙第当入备谏察不则亦郎署丞于格少次不当乃何令怡然自如也丞未几飘然致其事归絶口不名功夫何令不名怀逺功怀逺之士民胡可以不名何令功也于是邵公胡公曰然则捐赎锾小资之毋尽劳吾人葢邵公满而崔公为代防报祠成崔公布书币使使渡江谓得不佞言以文丽牲之石昭何公永永余不识何公然尝识公之父大复公文大复公以行谊风概称徳间其文遂能振六代之凡而成正始何公故少孤当尽读父书否耶何清惠尔雅之用章章如此也窃谓三代以上立徳与功言为一而五臣十乱各以其业显非有父兄师友之素其合而为一固先天之盛萃之乃孔子之诸弟子虽产周末日得至圣以为之依当亦无下三代而由求不能通文学防夏不能通政术者何也说者以为非不尽通也谓各据其所重而言之也令大复公不蚤天亦何下顔闵其关中之政庻几见一斑矣何公之以政术显也据所重也吾惧世之以文苑循吏狭何公父子也故论著于此若何公之所繇祠见前矣何公有子曰学士洛文大史洛书方修其大父业重朝廷夫大复公不尽食徳而以贻何公何公又不尽食徳而以贻二子然当其所自致声则自享之以此示怀逺之士民于伏腊之日读之庻有以慰哉何公名立别号小坡汝之信阳人以乡进士来邵公名某胡公名某崔公名某俱以进士来
　　重建言公祠记
　　弇州生曰吾郡葢有言公祠云言公者郡下邑虞人也讳偃字子防昔在宋世绍隆先圣之统而公以髙弟子得进爵呉而至明世宗朝罢呉封称先贤言子其祠故在虞载之祀典而在郡者前守令因民之懿好而别为宫顾杂市嚣而处且湫隘不称今少师申公汝黙尝读书其中而陋之既贵谋所以称公者问地而得一巷故名学道爱人喜曰兹地也非公之所尝从事类居肆者耶抑何黙脗标着若此也乃大出赐金斥买故社学及傍地庀良材为堂五楹两庑翼之防门屛之傍饬丙舎以塾受经者郡邑守令相顾局蹐自责师帅之不称何以辱我公愿一切任费少师公不可既成而贻书世贞山中曰子为我记之世贞伏覩乗志呉之先太伯固以至徳三让天下第筚路而来因循故俗不能遽有所移易其国至寿梦而始大然与其三子相禅以武徳则不竞而日寻于干戈季子札始复以让成之因北使中国以观十二风之盛着为咏嗟葢彬彬矣不三纪而公始复防吾夫子之门获闻性与天道之概而记鲁论者列之文学之科自是二千余年而吾呉之文学遂以钜丽闳爽甲天下其黼黻章施足以表盛世之象而有余识者谓季子仅嗃矢焉而公实廓大章明之其功有不可掩者虽然公之所谓文学也将今所谓文学而已乎哉穆叔有云太上立徳最次立言吾夫子之门固未尝岐徳与言而二之公之视顔闵若少逊其文学不必不通于徳行也记者即所重目公耳不然而武城之郭歌之声蔼然而学道之对卒不屈于夫子之莞尔子夏之门人于樽节退逊亦既雍雍矣犹倨然而命之曰抑末也本之则无如之何呜呼是本也岂今之所谓缀声偶韵属事俪辞以苟就世之耳目而已乎哉葢不特孙卿子之所讥称即以语公公亦贱儒之矣少师公世所推以文学衡世者也然不自足反而归之徳行以其所蕴借佐圣主斟酌元化与民更始夫礼乐积徳百年而后兴髙皇帝之扫除奠定视太伯何啻万万徳之积为百年者两矣以圣主之敬承而少师公与二三喆辅毗赞之其视当时何如也亡论季子论乐归而不获伸于其父兄即以公之贤得夫子为之依归而所谓弦歌者仅施之蕞尔之小邑圣主方垂裳而聴少师公与二三喆辅郊庙之典尊尊亲亲诗歌乐律金声而玉振之又何待哉世贞老自废辱少师公推毂而不能应又不能通一介之书以谢而少师公命之记公祠岂谓于公之道少能窥见一二毋亦以其拘方自好庻几澹台之末节而或有当于公者故畧述公文学之所重且推公未竟之志以属少师公不知少师公以为何如也









　　弇州续稿巻五十七
　　钦定四库全书
　　弇州续稿巻五十八
　　明　王世贞　撰
　　文部
　　记
　　王文静先生祠堂记
　　锡以文献冠履天下而其邑王子裕佥事先生尤较然褎然者先生以上寿卒而门下客郑坤陆祥旭夏曰校盛鎜等百余人相与追述遗德而请諡之曰文静夫亦以先生之为德不易屈指数乃若威鳯腾苞章施末俗鸿冥高蹈释躁夷竞吉祥止止斯其大都哉即使太常标议诸吏文学覈之何以异旃而先生故游慧之西麓为方伯秦子成地盖尝抚孤松而乐之徬徨其下不忍去因手貌其峭蒨偃蹇之状于图而目之曰高逸老人明非秦五大夫埒也客既以諡先生则谋所以祠者曰安所得地乎于是秦君闻而致地曰先生志也客庀訾力而荐之先生之子孝防君曰未可以繁我里父兄将为其后者何而客益效其訾与力孝防固谢不可则为衷之曰毋过侈盖不日而堂岿然无借丹垩洁泽靓深翼以两庑缭以周垣因深为池平桥跨之因高为台雕楯防之祀之日客相孝廉羞以阳羡之荈若蕙沃以慧之第二泉灵颷肃然怳覩出入光景徘徊疑盻疑蠁而所谓高逸老人始俨恪如侑公乆之风谡谡来左右披拂又如侍祠而奉扫除者客乃谓孝廉美乎先生之志将少慰我于是走谒不佞俾记之不佞少则习先生事先生笃学砥行为闾里师壮而登朝娴吏治一旦以供奉家太公故弃其节绶于未艾之年服勤养志孺慕不怠晩益自适轻舠短屐放浪于寳界湖山间朝有吟讽夕贵临川之帋手墨犹润羣褫吴兴之练尤精画德肩美文沈散骑五长台州三絶暎带胜流芬芳异域从心之后沉防高引往往称病谢客客益慕説之以故望其庐则若以为祠宇思其人则若以为异代而迨先生之弃客客故不能遂置先生葢覩先生之祠宇又若以为其庐瞻先生之肖貌又若以为犹在不死也先生之生死重于世如此哉吾闻夫去先生里而西有延陵季子祠者自其殁于今二千余年矣而播于人口若新彼其晳国风陈先德纚纚洋洋固一时人文之极而让王于诸子姓进不涉鄢郢之郧退不蹈胥圣之僇优游大耋其为静孰加焉然而未有以是易名者今用延陵祀祀先生有如以先生称称延陵永永并着于锡则岂唯锡之光实江右奕世之休先生讳问子裕其字孝防君名鉴仕为吏部郎其大槩操行如先生
　　工部郎蒲坂王公靖变记
　　万厯壬午之三月钱唐悍卒以饷之削额也拥督军中丞于军而环噪之且将甘心焉时冬官郎蒲坂王君子牧以榷税寄治南关闻而赴之从者曰请毋驱是未易测也王君曰驱之以戎往则不可以好往何害且彼不吾讐也遂入军呼其魁前而数曰若识我乎我税郎王某也家大司马公尝秉邦政矣以片纸解北单于之惑而惕息请命不暇何有于若曹若曹怏怏为削饷额耳中丞朝奏闻而夕报可复而额不啻转圜即饷不及额所虞馁馁不至死也今以一不快意故而甘心于中丞公有如天子赫然怒发十万之师南渡江若曹族立赤矣族赤且被恶名众有识王君者曰果税郎也是防而有惠政时时从商旅讴谣得之矣其又有称王君者曰使君尝为我曹请复饷额于中丞中丞自不许耳葢王君先时探得悍卒籍籍以意风中丞其人尝闻之故云自是围稍稍解而台两使继至遂以中丞免其又二月而中丞出候代领吴兴市人子狃乱卒谓县官必不能正法相聚为剽刼火光烛于天王君复轻舆出入竿旗矛矜间反覆开谕其人虽不能尽听亦不敢有加于君而防新中丞张公至君入谒颇为言其情状因从臾张公发兵捕诛之事以大定张公既用平乱闻上殊赏而心义王君功乃复特具疏请旌君部以非君专职格不行俄王君得代去则钱唐之大夫吏民相率而请太宰仁和公纪其事于石矣张公之友王某病废居吴中虽谢客然颇以比壤虞祸及数数问南来人称张公之功十而九尝为志之称王君之功十而六而未有志也今年冬钱唐之乡进士某等若而人诸生某等若而人相率造余居列王君所以平乱状甚悉余谓微诸贤宁不知王君余故尝以通家子事大司马公往者北单于失其孙左大都尉扫诸部压边境大司马置大都尉股掌间俾为雉媒以笼北单于遂尽削其威暴委身奉琛称臣者再世矣此其功视魏卿綘之和戎郭尚父子仪之辑囘纥宁啻埓夫魏卿之子为舒惑于栾盈之诱车成列矣赖范鞅之言而后定汾阳之子为晞几纵其卒而肆于邠矣赖段秀实之言而后定不然则魏郭之勋其与存者几何今王君不重爱其七尺以片言而再定钱唐之变夫岂惟无隤其家声已哉于大司马葢有光矣今夫不治卒而使卒信之如蓍蔡其政孚也非其责而任之于白刃之林而不避其为国专也一言而杜羣黠之口使唯唯其辨勇大也其不贤于魏之舒郭之晞万万哉即诗书所称干城腹心及世济其美又何多让也王君名谦万厯下丑进士自税郎未几以贤擢吏部为忌者所搆边寻事白入兵部今为武库郎中
　　遂初堂记
　　遂初堂者何臬副王公育德与其弟大叅阳德之所重建也堂何以名遂初志初也甚矣其不易遂也王之初自台而徙温之濒海曰永嘉塲塲故多豪其甲第栋相接者数十里而独王氏为最盛王氏之为世者十二为见指者以千数而独二公之王父溪桥公为最盛溪桥公卜居于横塘之右有二子起家佐名藩师太学彬彬一时名臣而佐藩者东厓公是为二公之先大人治第于郡治之墨池坊徙家家焉其处者自若当是时王氏之宗有祠而二公之故第犹有堂歳烝尝则以时至聚其族祭而后成享脩先大人之束约而规之肃如也其避郡嚣则以不时至伯仲相与攷德论业怡怡如也即二公名虽徙为能无废其初者而防嘉靖间倭暴起海上势且迫诸里中豪相率避去而独王之老与其壮者不忍其桑梓而起徒兵攻之其前茅数利见以为可完保而阳德独忧之自郡驰谓曰战危事也不可狃狃而得败焉亡噍遗矣盍筑城以为收聚乎其壮者不聴而亡何果大败前茅殱焉贼束刍而焚之庐舍半燬既退乃相率哭于祠谢阳德曰苟用子之言庶不及此也阳德奋然曰虽晩矣犹可及我而存其余乃请于育德据溪以为险捐藏金者万躬畚锸之役以城城城成而势不能奄横塘之故居防其中有隙地众以为二公德曰微伯仲吾等不有此今寘吾等于安而弃伯仲于危可乎日从臾育德俾与阳德筑第于其隙堂之成其壮丽有加于旧而阳德方游宦不及落育德乃贻书曰自城成而倭至仰望之若崇山也叩之若立铁今倭且平矣堂成而吾幸以获乞身先之悉徙郡之实与图籍其间犹夫溪桥公初也吾之父兄子姓晨有疑而质吾于堂夕有缓急而籍吾于堂而亡弗应也盖不必俟烝尝而始见之其又犹夫溪桥公初也借令城不时成而族且散而之四方矣吾兄弟苟即安于郡而堂之在横塘右者且委之贼吾东望而徒丘首之悲而不敢复其何有于吾初敢名堂曰遂初而俾弇州山人记之余谢不获请则谓阳德公亦知夫先王之制乎哉自同里为井其极至于死徙无出乡而出入相友守望相助葢五畆之宅未有轻弃其初者以周德之盛宅是镐京而卒乱之曰丰水有芑至七月之诗于风三致意焉夫以人主之力与周之盛未尝顷刻忘乎其初而竟莫之遂也东迁之后依晋郑以希一日安于宗国矣而眉山氏策其必不振然至其自为计则有取于延陵季子之嬴博旦宅常而夕墓汝杳然无复蜀土之思何耶然则育德之名此堂其上而获遂于周下而有初于眉山氏逺矣故叙其所以而勒于石俾为王之子孙者世世守焉
　　怡怡堂记
　　向者吾取友于中原仅二人焉而皆新蔡而又皆张氏其伯氏助父弱冠取甲第名震海内独于官数起数踬露拙宦效仲氏见父为诸生有官弃去弗顾顾独喜为诗诗名与助父鴈行而皆不耐为骫骳舍世好而择其类已者首得余而善之见父至置余于师友之间一日造谓曰不谷受箸于先君子而始有此堂也微伯氏孰与授成哉不谷即不获奉先君子于兹堂然亦幸而获称为仲以从吾伯氏而又有叔氏在敢一日而忘我兄弟请额之曰怡怡而属子记之余窃谓见父之所取义于怡怡者寔出吾夫子而余初尝疑其説以为朋友之切切偲偲岂其不当施之兄弟哉是将不欲以义掩恩耳夫父母而有失亦宁废其为几谏者而至兄弟独能曰怡怡也要之父母之分尊尊则不能以意通朋友之分疎疎则不能以几示居兄弟而日夕相与为怡怡是谓太和和之极也即内有僻念何所取萌外有僻诱孰从取投哉且又可以意通而几示贤者无行而不与不及者无适而非师是则怡怡之效也见父既以善余説而谓余昔者竒章公有兄而无弟永兴公有弟而无兄杨太保氏谨而长者亢阳道州氏洽而少者流此皆未既于吾所谓怡怡也吾今得子之一言请与叔氏奉而脩之以俟吾伯氏叔氏者字【阙】父今尚为诸生有声
　　澹然庵记
　　我师观察使季翁七十而署其燕居之室曰宁斋又四年而别筑室于里第之后圃圃不为藩编棘而已步武无异卉木苍髯緑筠而已室无翼三楹而已屋不施垩彩素桷而已中无它设一屏一几一榻而已案头无杂袠周易中庸金刚圎觉黄庭道德诸经而已室成而更署之曰澹然庵人或谓季翁宁以致逺澹以明志将毋武侯之遗训乎哉而胡以役役世间味至从心始悟也世贞曰不然是澹也季翁固恒有之夫翁少而为诸生而自奉诸生也及成进士宦中外至二千石而自奉诸生也仕不必竞员耕不必膴地寝不傍媵食不再肉饮不再斚终其身以为天下之味无以加者季翁恒言曰世之所谓醇醲沃腴足于五官之用而快于心志者是唯未得之则若媺然一得之而犹嚼蜡矣及其稍过而损我稍而障我则犹之乎酖毒矣虺螫矣吾方以为祸本而敢快之是徇且吾闻之澹而不厌者其德也澹而无味用之不既者其言也以此而交于人则若水也以此而交于天则酒不齐大羮不和也以此而为天人粮则琅膏玉霜也葢天下之至味举无以加于澹者是故经云五味外美邪魔腥臭乱神明胎气零迨其以澹而得之也则曰五味皆去正气还正气还而吾志湛然明矣根尘之引不接而太宇定吾宅又胡弗宁也夫季翁之为澹乆矣晩而始以是名庵而世贞始以澹之説进可乎否哉今夫味至极矣别味至于药王极矣曼殊室利犹得而拟其后曰因味生觉了味亡了无有云何获圆通然则味必至于无有而后谓之澹澹必至于忘而后谓之道庵虽用澹名必至于无可名世贞虽窃为之説必至之无可説而后庶几乎名庵与记也季翁莞尔曰有是哉
　　幻景庵记
　　去吴五十由旬而遥为豫章国中有长者曰朱宗良客逆路底迦过居士曰长者葢有羯磨室云其阯入黄泉而杪造天七重寳树以为栏楯前嵘后庌音相闻而不相覩左右周廊步武所不能计中有百俱胝像摩尼颇梨以饰幡旌紫磨直金以为军迟键贝叶梵文吾不知其几千亿夹而最后路迦耶芘蒭曰不然吾以分衞而造长者长者延之其室不过容膝而已中设一几一榻而已主人嗒然而坐徐啖我以脱粟已而咀之怳若芬旨之自香积也已四瞩之又若阿僧祗狮子座胪次而不相碍也已不知主人之为我而我之为主人也出而详之犹夫一容膝室而已然则向者逆路底迦所传幻也居士听然而笑曰子所见陋真耶幻耶其侈而以为广丽幻耶真耶昔之所传其果幻耶子之所得其果真耶吾请以质之长者长者报曰不然其侈我者幻而陋我者亦幻其别真幻间者亦幻吾固以山河大地依幻立者也而况一室依幻成幻者也室中之身其我也耶则幻我也凡我所现六尘縁影皆幻影也且吾生而龀龀而童以至于壮且老所歴之景若泡梦焉露电石火焉吾不知景之去我者幻耶未来者幻耶其刹那之属我者幻与非幻耶景之幻我耶我之幻景耶孰从而辨之且夫后先二人语子者皆幻人也虽然子姑为我幻言之而我姑幻聴之居士乃复听然而笑曰子既以为幻而我复以幻进可乎抑吾闻之师知幻即离不作方便离幻即觉亦无渐次子其觉而离耶抑离而觉耶居士复报曰始吾迷而真吾幻也既吾迷而幻吾真也子以佛世尊之言而觉我乎觉则何所事言乎哉然则子之传于佛世尊者亦幻语也子亦一幻人也夫岂时向语子者也虽然姑志之以俟后觉者
　　乔峰亭记
　　乔峰者信阳王太史公所名亭也何以亭公之西圃有玉门晖章之二树树焉其下干相距武十而近其上枝庇亩十而遥其下若比邻而上若互有室退者若交让而进者若交驩美防磅礴烈炎不侵公憩而乐之垒石为台台不取矩縁趾而已构材为亭亭不取向縁台而己亭成而昉名之曰乔峰美其树也何以峰葢太史公之言曰不佞尝使闗中登华岳絶顶下宿青柯平夜半起望三峰为三巨人自肩以上蒸云封之亭亭车葢隙月微射如破万叶悲风因之飕飗砰磅洪涛翻空疑雨疑霆倐忽莫踪葢余爽然而快已凛乎其忡忡者归而凝思未俪其境也乃者得之吾亭吾高舂而仰望不能得日夕不能得月伺其出没东西廼得烟霏暧曃与顶交翳爽籁横度逗而成声飕飗砰磅几希乎青柯平昔之三峰宁非树耶今我二树焉知非峰耶曰亭之树而峰也防哉虽然夫峰也何以乔太史公之言曰吾以志吾树耳兹树也吾高王考之所手植也葢二百年于今矣与食邑相终始不衰夫峰言象乔言义也于是余乃进曰公知三峰之所以乔乎兹峰也巨灵氏之所手蹠也葢亿万年于今矣其陟削而上六千仞是天地之乔也兹二树也其植不过二百年而自顶放踵不能过百尺是家之乔也夫九万里扶摇之大鹏而方以仅尺之鷃为逍遥游一也虽然太上立德溢为立言超华而尊与岳等坚是为太史公之乔树耶峰耶何足以肩
　　白业堂记
　　白业堂者故讲师朗公所立也朗公之同母兄曰祗园俱少而离俗负大智慧三藏经论总持若槖复相与叅五台伏牛诸耆宿为秀法师上足寻驻锡于杭之碧峰山当是时祗园振法席而朗公佐之埙箎倡和不为异宗方之世亲之始殆有间矣祗园示寂法席愈盛诸衬施云集朗公不以充衣食供而买地碧峰之址大约亩三十而微剪棘夷块中为堂五楹左右净室翼之后为斋厨浴湢四周高墉旷洁靓深竹树匝列隂森蔽亏结夏解夏毋非安地时郡守新都吴君诣公室而乐之顔其楣曰白业志净土也夫业不过二端净秽而已诸净行种种深浅不一而皆归之净诸秽行种种深浅不一而皆归之秽净而至于白所谓纯洁无疵净之至者也然犹得以白而拟之以业而证之即令不思善不思恶了悟妙明本性无法可修无佛可作何白可拟何业可证哉朗公未五十而示病现化其门徒真相如莲性印奉遗体瘗于堂之前而塔焉因介王徴士百谷来请记余旧尝识公颀晳而长面若满月每升堂説法巍巍金山海潮之音听之惊悚宻意殷勤惟余是属余今安敢辞第朗公之业余不能深窥其趣而为之弟子者羯磨精进毋替朗公之志以无业为白业可也夫堂则一幻地而已矣
　　无住馆记
　　余观处者垂五载而不能尽废客与家逺者诱耳迩者诱目不得已而谋徙之深野儿骐于故居宅之西偏诛茅辑荆而处之屋凡三楹不斵不饰皆仍其故后设靖室奉大士圣祖仙师方广不盈大以资焚诵而已中楹洞虚笼白鹦鹉一头右楹空之间憩剪头雏左庑蓄驯鸽十余头赋之余粒以下鸟雀翫其饮啄庭中凿方沼延袤各五尺许蓄金鱼十余头亦玩其涵泳而已傍凿二井以救池之渴双梧防之其阳二玉树翼之池之南五垂栁依之其又南与左右则侧柏列直以资服饵而已左楹稍寛鬲其中一几一柜贮易老中庸金刚楞严维摩数巻又左为耳室二仅可容膝其一置一瓢一笠一衲其一置一寝榻又左转为龛室小又不能当半三时跌坐而已寝室之名曰慧观慧观者吾师昙阳子所示偈语也于兹寝矣觉之使不昏也龛室之名曰来一来一者亦师偈语也一者何即重阳子所云五行不到处万物未生前是也来者何吾一之所自来也于此而思所谓来一者而后吾之空不顽也总而目之曰无住馆儿骐请曰始者以夫子之筑沈沈矣舍而去之而栖于弇山之北庶几以为欲界甲焉又舍而去之而栖于恬澹之观夫恬澹者其名美也而又为人所迹逐伤其实之不称舍而去之以寻遂初而得广莫之野今且复有畏耶将无住之谓何余曰尔乌知无住耶伛吾语女夫五亩之宫以寓吾七尺之躯者是境也万境之一境也境日来于吾所吾敌应而已不与焉彼不吾住也吾与其来而不与徃吾不彼住也而后生吾心故曰艮其背止其所也是无住之住也非住之住也向者数徙而所不安居以有住耳今者无住而无不住也而汝疑之者汝犹住住也真宰从傍笑曰辨矣子数徙而子之居穷矣而师不而将也虽欲无住乌可得耶固然子老矣而不能借而师之一刀圭吾见子之蜩甲也朝菌也虽无住又乌可得也余无以应也绌其理而不能不收其言并以记无住馆
　　来玉阁记
　　由弇山园之背窦而入复转而东得一长廊其下俯水而面东弇防积两廊溃稍改其中为小阁凡三楹启扉而眺则东弇之古树丛花峰滩亭树之胜一览而尽其西可以得中弇背又西可以割西弇之顶毋论文漪倒景直盆盎中物汪司马伯玉过我凡五宿乐之甚乃曰我兹去歳必复来来则宿我阁是时山记成而阁独未有名伯玉谓吾故家新都新都据吴郡之西垂曰西来阁可也余笑谓游者覩其署不以为什公且初祖达磨耶而防伯玉方醉隤唐若玉山因请名之来玉谓伯玉字也伯玉大笑拊掌曰善亡何周天球公瑕过我因乞以大篆署之而李郡士牧画阁之三壁有岷峨雪山一堵颇雄丽伯玉即不来此壁亦庶几焉同云之顷弥漫散坠槛外诸峰峦頫仰凸凹与屋中将照耀如圃积玉又不然而园之西三十六里为马鞍山亦曰玉峰秋杪木脱西弇之顶可掩而有之暇则浮大白延焉以代伯玉亦何所不佳虽然伯玉闻之将以我为善移好也作来玉阁记
　　开先寺寳墨亭记
　　大江以西山之最胜者曰匡庐匡庐之最胜者曰瀑布泉而开先寺独据山之要以当泉之大观是故寺之最胜者曰开先开先之傍刹最胜而高者曰鸣鹤寺由鸣鹤而稍西遂得瀑布诸双劒香罏文殊峯之胜拱之又最胜而高者曰太子读书台故南唐中主暻贰相时寄迹地也有石砥平而立高丈余衡三之中刻宋黄文节公庭坚手书七佛碣其左为明新建伯王文成公守仁破宁藩而归勒以纪功者也文成公于八法不能敌黄公而此出其上驷以当黄公之下驷遂稍称鴈行观者亦并伟之而文成之勒在正德之庚辰末云嘉靖我邦国其明年辛己世庙即大位改元嘉靖于是观者益神异其事而又六十载余弟敬美分守南康居恒自命曰匡庐长而防今少保潘公时良以中丞节行部挟敬美偕至其所四望而乐之左顾曰是不可以亭乎哉其以庇厥刻而憩游者趾得从容寓目焉敬美曰唯归而发其槖得故事饯赠之润笔镪以庀材甓而亭之亭不能觞客则于傍隙地楼之楼不能尽得瀑布则又傍出而西为阁翼之润笔之镪涸而不足稍稍捐奉廪继之其又不足则南康卢守整伊令尧夫亦捐奉益之葢敬美移佐臬而后报成事于是名其阁以张曲江语曰紫氛名其楼以李供奉语曰云锦谓亭之庇二公刻也名之曰寳墨而皆手书以署又谓兹亭也其始事且又潘公之所顾属也归以告余俾为记始末余故尝读所谓七佛偈者虽后先人人殊大指以人受生无相中幻而成诸形象又即所见幻而成山河大地舍宇食服之类一切埽去而归之空黄公既误以为实而书之其书之石又误而欲乆之吾子与潘公又误而亭以庇之今又误而以黄公与文成公之墨而寳之是幻也且文成公之称嘉靖我邦国也亦偶然而举之举而偶有契而观者乃以为神竒是又幻也敬美曰不然子之所以破吾寳墨者以七佛偈防也是偈也其前者凡七坏刼矣孰从而传之曰释迦传之也曰若能知释迦之前而受之七佛耶七佛者今犹在而授之释迦耶吾之所谓幻者犹执实也今子乃欲以幻而破吾幻何也予不能荅苐谓敬美子姑以子意名之而以吾意记之俾后之具法眼者以实而破子实毋论诸称墨者不必寳即兹偈亦不必墨子之亭亦可无作而亦可以无墨宝名予亦何所用吾记哉虽然黄公能奉佛者王公能印佛者果有知而不予言谬也以是记可也
　　苏松游击将军范君去思记
　　文武之道若隂阳然相借为用而其势恒相低昻高皇帝以诸功臣力定天下事右武而防承平乆渐以不竞而东南为尤甚至嘉靖壬癸间岛夷之祸起庙廊之席争抵掌谈介胄而武士亦乗间以重至有离防而夺将印援戈而获蝉冕者顾其人不必尽防洁也事至则折节而听之惟其所欲为事定则持三尺而掎之甚或深文以中之不令其得善去迨乆而成故事小阔节者则饰以为污严驭者则饰以为酷不能委靡者即饰以为防扈守令李官之牍晨入防门而台使者白简夕上矣白简晨上之尚书而夕报听矣吾自始解青州节以至今若干年所覩见大将偏裨而下几数十百人不善去者十恒居七八于不善去而真为不善者十不能二三吾未尝不为之扼擥叹息也虽然未有如范将军之寃者也当范将军之始至而帅刘河也儒服缓带以一刺谒余坐而谈天下务余时病不能尽酬对然稍觉其异姑谓之曰子防稽人也范少伯非子之先人乎哉其所受计倪而南极越之袐言亦胠箧诵之否将军唯唯复谓曰子今治吾吴吴又子之先希文乡也彼臆间有甲兵所以北御夏人者亦心受之否将军曰唯唯既别去无几而有称将军善为军政者非一然其大较所得士必选勤习战射申明约束司农馆金至必呼卒而面受之絶甘分苦劳逸与共病为医药死有棺槥度汛暇辄课其能耕者择海傍瓯脱地耕之军储亦稍稍充不尽仰县官而居人杂吏卒而处耰锄矛盾之用相驯狎而不觉凡有所建白皆坚乆利便台使者心服将军材荐疏娄上且迁而将军犹微守其重施施自若曰使吾折节而媚文吏则有所不能使吾驰赂而北以求速化则吾有所不可夫是二者皆必取办吾部曲则吾有所不忍葢未几而稍稍露几防迕一黠校规欲得将军兵搆飞语中之吾向所谓白简上而将军不可留矣旧将军之中白简诸将士争驰以诉故中丞挽留将军风雨之夕覆舟而死者四人且不顾其见中丞而语甚铩中丞不获已姑为好辞慰之而哭声且震野矣退而羣谒余于靖庐则又哭曰吾曹力不能留将军则何以逭吾思且伐石而树之防门而祈公之一言为重余辞不得乃曰向者尝与而将军言以范少伯希文为勉夫少伯托鸱夷子皮以游于江海而卒起为齐相希文见齮吕夷简而夷简竟悔焉乃有西帅之拜今之齮范将军者皆世所谓贤者也是必悔悔则且更称将军将军果有意乎吴越之南帅垒碁布何地不可容一范将军吾所为文亦不必令范将军知令后将军毋以成败论国士取范之成事而润色之以为而曹天亦欲知而曹名其存者不必能为冯谖逝者不必能为魏礼乃高谊何让焉将军名朝恩起家世胄举进士高第有邉功自漕粟都尉迁而拜游击将军官为都指挥







　　弇州续稿巻五十八
　　钦定四库全书
　　弇州续稿巻五十九
　　明　王世贞　撰
　　文部
　　记
　　弇山园记一
　　自大桥稍南皆阛阓可半里而杀其西忽得径曰铁猫弄颇猥鄙循而西三百步许弄穷稍折而南复西不及弄之半为隆福寺其前有方池延袤二十亩左右旧圃夹之池受烟月令人有苕霅间想寺之右即吾弇山园也亦名弇州园前横清溪甚狭而夹防皆植垂栁防枝樛互如一本溪南张氏腴田数亩至麦寒禾暖之日黄云铺野时时作饼饵香令人有炊宜城饭想园之西为宗氏墓古松柏十余株其又西则汉寿亭侯庙碧瓦雕甍崷崪云表此皆辅吾园之胜者也园之中为山者三为岭者一为佛阁者二为楼者五为堂者三为书室者四为轩者一为亭者十为脩廊者一为桥之石者二木者六为石梁者五为洞者为滩若濑者各四为流杯者二诸岩磴涧壑不可以指计竹木卉草香药之类不可以勾股计此吾园之有也园亩七十而赢土石得十之四水三之室庐二之竹树一之此吾园之槩也宜花花高下防缀如错绣游者过焉芬色殢眼鼻而不忍去宜月可泛可陟月所被石若益而古水若益而秀恍然若憇广寒清虚府宜雪登高而望万堞千甍与园之峰树高下凹凸皆瑶玉目境为醒宜雨蒙蒙霏霏浓澹深浅各极其致縠波自文鯈鱼飞跃宜风碧篁白杨琮琤成韵使人忘倦宜暑灌木崇轩不见畏日轻凉四袭逗弗肻去此吾园之胜也吾自纳郧节即栖托于此晨起承初阳听醒鸟晩宿弄夕照听倦鸟或蹑短屐或呼小舠相知过从不迓不送清酒时进钓溪腴以佐之黄粱欲熟摘野鲜以导之平头小奴枕簟后随我醉欲眠客可且去此吾居园之乐也守相达官干旄过从势不可郤摄衣冠而从之呵殿之声风景为杀性畏烹宰盘筵饾饤竟夕不休此吾居园之苦也园所以名弇山又曰弇州者何始余诵南华而至所谓大荒之西弇州之北意慕之而了不知其处及考山海西经有云弇州之山五彩之鸟仰天名曰鸣鸟爰有百乐歌儛之风有轩辕之国南栖为吉不夀者乃八百岁不觉爽然而神飞仙仙傞傞旋起旋止曰吾何敢望是始以名吾园名吾所譔集以寄其思而已乃不意从上真游屏家室栖于一茅宇之下偶展穆天子传得其事曰天子觞西王母于瑶池之上天子遂驱升于弇山乃纪其迹于弇山之石而树之槐眉曰西王母之山则是弇山者帝妪之乐邦而羣真之琬琰也景纯先生乃仅以为弇兹日入地夫奄兹在鸟防西南三百六十里其中多砥砺固可刻而去陇首不远二传皆先生笔遂忘之耶则不佞所名园与名所撰集者虽瞿然愧亦窃幸其于古文闇合矣自余园之以钜丽闻诸与园邻者游以日数他友生以旬数而今计余迹岁不能五六过则余且去而为客乃犹窃弇山之号而又重之以记得无尚有所系耶夫志大乗者不贪帝释宫苑借令从穆满后以登弇山之巅吾且一寓目而过之而况区区数十亩宫也且吾向者有百乐不能胜一苦而今者幸而并所谓苦与乐而尽付之乌有之乡我又何系也夫山河大地皆幻也吾姑以幻语志吾幻而已
　　记二
　　自隆福寺而西小溪垂栁交防而吾园实枕之扁其门曰弇州语具前记中入门则皆织竹为高垣傍蔓红白蔷薇荼防月季丁香之属花时雕缋满眼左右丛发不飔而馥取岑嘉州语名之曰惹香迳迳至西而既得平桥曰知津取弇山堂道也高垣之左方以步武计杂植榆栁枇杷数株藩之以栖鹤始有馈余兹禽者后先六头每交吭羣唳声彻云表以鲜食裁之留其二名之曰清音栅静夜所时得也右方除地为小圃以甽计皆种柑橘土不能如洞庭名之曰楚颂取苏子瞻语也迳之阳有墙隔之中通一门顔之曰小祗林始之辟是地也中建一阁以奉佛经耳小祗林所由名也既益之以道经又辅之以岛榭台馆之属余志日侈胜日益廓而去兹名逺矣顔之志始也入门而有亭翼然前列美竹左右及后三方悉环之数其名将十种亭之饰皆碧以承竹暎而名之曰此君取吾家子猷语也其左竹中辟为路客游至此倦少憇所谓夏不见畏日轻凉四袭逗不肯去者此亦其一也转而为竹之背一乔峰独立而頫其首若有听者以与经阁相望也名之曰防头石取生公传语也去峰之十武得石桥广而平可布十席向者徃徃于此候月今以他胜处夺之不能恒矣名之曰梵生取释迦于忉利天説法还王舍语也盖至此而目境忽若辟者高榆古松与阁争丽美防不减竹中而不为呌窱深黝友人文夀承过此而乐之古大书曰清凉界甚怪伟勒石立于桥之阳右方循桥直上可数丈得阁其左右室藏佛道经扁其左曰法寳右曰珠畏客之余辄闯入其中以息汰浊而已不能徧幡阅也启北窓则中岛及西山峦色峰势森然竞出飞舞挐攫逺者穷目迳迩者扑眉睫阁之下亦寛厰四壁令尤老以水墨貌佛境宗风列榻其间随意偃息轩后植数碧梧自此而北水隔之路遂穷阁之左有隙地与中岛对踞水为华屋三楹以竢游客过者歴歴若镜中花木禽鱼自来亲人名之曰防心处前植梨栗来禽数十本右则鹿室以栖三鹿与园丁共之此吾园景之一也
　　记三
　　知津桥者跨小罨画溪北亘数十百丈溪尽而两山之趾出步之则皆在望以其类吴兴之罨画而小也故以名其西临水五楹中为门张中丞肖甫榜曰城市山林前有垣障之稍折而南复西则廓然一广除欲截五洞庭树之作五老峰力未能也姑藩而种含桃含桃成岁得一解馋花亦足饱目其左方种如之俱曰含桃坞堂五楹翼然名之曰弇山语具前记其阳旷朗为平台可以收全月左右各植玉兰五株花时交暎如雪山琼岛采而入煎噉之芳脆激齿堂之北海棠棠梨各二株大可两拱余繁卉妖艳种种献媚又北枕莲池东西可七丈许南北半之每春时坐二种棠树下不酒而醉长夏醉而临池不茗而醒游客每徙倚其地辄诧谓余此何必减王卫军芙蓉池也余谢不敢当而防吾乡有从废圃下得一石刻曰芙蓉渚是开元古或云范石湖家物因树之池右池从南得小沟宛转以与后溪合傍皆红白木芙蓉环之盖亦不偶云循堂左而东沿小罨画溪一石坊限之扁曰始有其右坊扁曰虽设称虽设者以阻水故度始有门则左溪而右池循池而南其隂皆竹藩之曰琼瑶坞坞内皆种红白缥梅四色桃百本李仅二十之一琼言红瑶言白也更西得小平桥名之曰小有取别入山道也自是复折而北沟十步一曲黄石为砌清流湾环可鉴名之曰磬折沟縁沟皆木芙蓉即芙蓉渚立石处也道左既梅坞而竹所不能藩者傍出侵道其稍厰梅益繁名之曰香雪径又厰则为一亭前阻溪水溪即磬折沟所入也隔防始得西弇山怪石竒树高下起伏若坐若立若舞若骞日饱于兹亭之中而游人往往过而忽之故名其亭曰饱山复折而东数十武则径之事穷得萃胜桥
　　记四
　　萃胜桥者踞诸山之口吾欲于其阳立一绰楔扁之曰海上三山而力未能也桥以石颇壮丽其下则诸溪之水皆防焉其上可以北尽西弇山东北尽中岛东南取佛阁花竹之半又以其得文漪堂之胜所不能及者东山耳故名之曰萃胜度桥始入山路一石卧道如虎南北皆岭南卑而北雄北岭之东南向者一峰独尊突兀云表名之曰簪云其首类狮微頫又曰伏狮右一峰稍亚若从者曰侍儿又右一峰更壮而颔中穿若的曰射的南岭诸峰皆前向此仅得其背耳由饱山亭望之可指数一类古碑文曰禹篆余不载路折而北得一滩羣石怒起最雄怪为狮为虬为眠牛为踯躅羊者不可胜数总而名之曰突星濑濑之右皆岭其据岭而頫径者曰岝防峰曰楚腰峰皆以状也一石屏色若玉而坦可爱曰白云屏濑之源为蜿蜒涧宛转数十折入天镜潭其一支穿缥缈楼下以入潜虬洞与潭防中多竒石可纪大抵前抱缥缈而后枕诸山回伏皆因之所以名蜿蜒也去白云屏之亡何迳忽防两石所不接者尺许其下涧水湛湛通小龙湫小龙湫者顶螺旋如覆敦三方皆竒石防嶙而下积水深窈游客过之骇谓若有物其中故以名湫之西南一线道伛偻而上可以闯小雪岭余尝游西洞庭石公之风弄颇似之名之曰石公弄更十武许得一岩坐磐石其中倦可息也曰息岩自是俯迳之峰其拙者曰似傲巧者曰残蕚曰碎衲拙而大者曰大朴屏石之似白云而稍苍者曰苍玉几尽而得一磴可十级上余戏名之曰误游磴所以称误游者其脉自芙蓉池之西北度小有桥崇若马脊皆植桂凡数十百树曰金粟岭自此复夷縁磬折沟沟尽而得石磴十级以上有亭一可以观田中获名之曰省获其又坦上十步许一茅亭踞之故文博士寿承尝为余古乾坤一草亭结法甚佳因扁之抵此则西原之野色尽矣亭隂即小龙湫顶度而稍西北折有白石数峰因名之曰小雪岭循而至误游磴所谓似傲太朴诸峰皆道傍物也客沿涧得磴便陟迤逦以出忽不知其至小有桥为故道始悟向者陟之误也由误游磴复西俯涧之石有曰黑云堆者有曰千年菌者以竒甚故名他可名峰石殊众倦不能署笔矣寻得一洞入夷而出险洞中石倾﨑崕隤如相角者名之曰陬牙取高唐赋语也东南攀蹑而上得平台即洞顶傍植灵楸玉兰胡桃之属一峰南向曰翫客稍东南数武一峰曰指迷自是大青石梁横亘之最雄丽名之曰青虹循青虹复西而下入洞屋其上则缥缈楼也南壁皆巧石堆拥絶类飞来峰下有小悬崕适得旧刻石米元章所题画布袋和尚像岩其中名之曰契此岩契此和尚名也北则设连牀半出檐外可以尽承南岭之胜余每春尽坐此北风吹落花满巾帻依依不忍去右折梯木而上忽眼境豁然葢缥缈楼之前广除向入山所得簪云三峰皆在焉左锦川一峰森秀真蜀锦也名之曰浣花自此遂陟缥缈楼取少陵城尖径仄独立飞楼语又以洞庭西山岭名名之尺鷃逍遥不自知其非九万也此楼是三弇最高处毋论收一园镜中启东户则万井鳞次碧瓦雕甍纎悉莫遁启西户更上三级得台下木上石环以朱栏西望娄水如练马鞍山三十里而遥木落自露北望虞山百里而近天日晴美一抹弄碧名之曰大观台又曰眦虞榭眦不及马鞍者志逺也他美略矣楼之下左降得方台砥平悬崕而下距天镜潭数十尺收西山之胜最切而摄月最先坐此令人意自逺名之曰超然台一峰多嵌空而不能透曰逗云一峰俨若垂绅者曰端士一石若面首而椎者曰巫髻皆台饰也楼南稍东得石磴十级而下白云门又东北十级而下有门曰隔凡则吾三弇之第一洞天也空中靓洁或明或晦乳窦涔涔欲滴巉巗巘﨑若囓若搏其水左与天镜潭合然上皆怪石覆之北取蜿蜒涧渺而入俯窥之若一星以其窈窕不易测也故名之曰潜虬而亦防我先师昙阳子笼灵蛇于是不二时而失之旬日而见于徐墓其义葢亦脗云洞中石磴凡再防游者过之必鱼贯以手乃其足犹踸踔也出洞则复旷朗稍南为枕流滩以其阯汚时侵水也傍多美石曰鹰喙曰小玲珑者更北过小石梁正值青虹之下与相暎带因名之曰雌霓复入陬牙洞转登故台少西得一亭桂树环之曰丛桂寻返抵台则取中弇道矣台虽庳以其绾三弇之毂也名之曰绾竒由绾竒而下数级后诸峰汇之稍有石傍出于水可以钓名之曰忘鱼矶取王之语意也矶傍有一石坌出骧首欲奋曰鳌头已复折而上四周皆峰石石杂植红白梅白者十八一亭亭焉曰环玉傍有锦劈二峰劈峰独擘云而上曰独秀小转抵月波桥而西弇之事穷
　　记五
　　西弇之事穷而得水与中弇隔颇远为桥以导其水两山相夹故小得风辄波乗月过之溶漾琐碎可玩适有遗蔡君谟万安桥记者中月波二字甚伟因摹以顔桥楔之楣度桥一峰骨立当之宛然陆叔平所貌也名之曰古防前为壶公楼西壁右则饶峰石之属转西南皆踞水鬰律磈防嵌空虚中各出其态以媚游舫稍出水则甚竒有若双举肘者曰拥袖若昂首而饮者曰渴猊有若尾渴猊而小者曰猊儿有若飘举者曰凌波若憔悴将溺者曰悯相余故不办枚举也不数武为率然洞其上下平而左右饶石骨以其脩且谽也类若为率然所中穿者故名洞且尽两石夹之俨然两阍人左高而瘦右卑而古总名之曰司阍石其西南折而下有磐石卧水亦钓矶也以其距藏经阁小迩为唤渡处名之曰西归津复循洞口东转度清波梁其下穿漱珠涧口自此踞水之峰有类白玉者有类苍璧者皆古而多穿漏其苍者尤竒名之曰天骨白者曰楚琢小转而南两壁上陿一石卧之曰小云门自此转而入峡矣峡两傍有怪石呌窱隂沍仰不见日縁涧而转委曲泝沿两相翼为胜尝谓峡高不能三寻许而有蜀夔府岷峨势涧傍穿不过数尺而乍使灵威丈人探之当必有缩足不前者此中弇第一境也峡将穷得一石扣之其声泠泠然若搏磬家弟过而乐之名其峡曰磬玉余名其涧曰漱珠要以不能尽发其美为恨由罄玉峡再转可十五级而得石栏翼然启左扉而入抵中楼凡三楹其前则为石壁壁色苍黑最古似英又似灵璧砑搏攫饶种种变态而不露堆叠迹钱塘紫阳庵一二处彷佛近之曰紫阳壁客谓余世之目真山巧者曰似假目假之浑成者曰似真此壁不知作何目也壁之顶皆栽括子松高不过六尺而大可把翠色殷红殊丽启北窓呀然忽一人间世矣涟漪泱漭与天下上朱栱鳞比文窓绮楼极目无际东弇西崦以朝夕鬭胜顔之曰壶公谓所入陿而得境广也左正值东弇之小岭皆绯桃中一白者尤佳适与敬美春尽过之尚烂漫刺眼因名之曰借芬右室于冬时遥睇缥缈雪色甚快名之曰含雪楼之下前后所获境与楼埒稍东承檐溜处产芝已三阅岁矣每产时其阯不雨而润上有紫气受日晶荧因名之曰荣芝所自含雪之前廊可三级转而南一室世尊坐莲花俨然名之曰梵音阁借紫阳壁顶松风名也出阁右盘而上三级则为絶顶曰红缭峰又曰玉玲珑亭亭雾表是洞庭第一佳者其左稍次曰漏月峰更次曰盘陀峰右次锦石一曰衲霞峰复左盘而下时时得佳石独锦峰一尤精丽是蜀品第一佳者名之曰青玉笋自此穿一石梁其下即罄玉峡名之曰鳌背度鳌背有亭亘焉入亭无他竒而涧峡之卉时时入户与壶公楼步武客候楼鐍不时启于此小憇名之曰徙倚自徙倚亭而南折下数级得东泠桥而中弇之事穷始余失防为愚公其治山独兹弇最先就绪而所徙乃吾麋泾故业最饶美石皆数百年物即山足可峰也所徙即非石而树山矾矮松一尺九节虬屈拥肿他桃梅棠栝之属若慕之而争为竒者峡仄涧迫枝叶樛翳游人过之坠防钩袂相踵接而益称快然吾意未已复有东西弇故曰愚公也
　　记六
　　度东泠桥一峰当之曰窈窕峰自此而南有二峰一高梧数桃树甚茂又南为舫屋然皆非取东泠道也折而北一斧劈峰曰青峭又一峰曰拙叟东转皆曲迳逶迤而上数十武一峰斜睨若贫姥颊曰碧皱遂得亭北向其左茂树深涧幽閴可人葢至亭而东弇之胜始显自此分二道以出故名之曰分胜亭阳道由正北穿小石门微辟右方一高峰文理皴皴若裂名之曰百衲其次而庳者亦如之曰小百衲类僧与其雏偶语者稍西一峰最崇而两尖相向山师名之曰蟹螯或以其俗请易之余谓此晋毕吏部语也使我得君山酒满地似此佐饮何快如是遂不易东北斜上三级得广台是流杯处其台凿石为芙蓉屏石西面脩可五尺余广倍之曰云根嶂得水则杯泛泛由嶂下窦穿芙蓉度客争取之至湿衣屦不顾也石芙蓉之水东注一峰下泻于池怒激狂舞俨然小栖贤也名之曰飞练峡徐凝诗故恶二字却殊不恶耳然飞练蟹螯二胜皆以泛舟始出之余不能尔繇流觞所十余级而下始为大滩回顾一峰北向若首肯滩景状曰挹清峰滩势直下往往不能收足第最寛广狠石四列垂栁绯梅蜀棠交防憇之则池与南荣画栋两崦岚壑昏旦晦明之趣尽入阿堵读康乐清晖娱人语真足忘归也因目之曰娱晖滩左望一石甚丽曰锦云屏已从东南探迳窦侧足而上为云根障之背双井肩并有辘轳葢汲水以流杯处俯瞰沈沈若虎丘劒池复东数级而下得老朴大且合抱垂防周遭几半亩傍有桃梅之属辅之始僧售地欲并伐此树以要余余谓山水台榭皆人力易为之树不可易使古也益之价至二十千而后许为亭以承之曰嘉树朴恶木也而冒嘉名亦遇矣亭北枕池而南临涧又借树防虽小致足恋耳傍亭一峰遥望之若莲花近不尽然故名之曰似莲自嘉树亭折而东一石梁正碧色曰玢碧梁东上三级复西北转迤逦而上得一岭若案稍北一岭若驰脊前后九括子松环之最茂每日出如膏沐青荧玲珑往往扑人眉睫松实香美可咀曰九龙岭亡何抵三步梁其修不能过三步也而险自此折而下已宛转复上穿得美篠为迳抵振屧廊而止此所谓阳道也隂道皆幽迳頫涧折而北蹑磴下稍东复折而南凡数折始为山神祠祠傍一树斜穿垣而南以防僧沼复转而防我其右一树大亦如之皆出重价购之僧者其材不中直五之一也祠西傍出一道由玢碧梁下度可以頫窥留鱼涧之胜留鱼涧者首分胜亭而尾达于广心池最修而纡几贯东弇之十七两傍皆峭壁数丈宛转将百曲即游鱼入者迷不得出故名留鱼花时落英堕者亦积不能出故一名留英大抵客游白阳道则池与涧之胜各半得之其自隂迳所擅涧而已迳不为叠磴上下甚峻而滑忽起忽伏其上则袂相挽小防则踬下则履相踵小近则囓以故游者或苦之而振竒之士更栩栩夸快涧尽其隂迳出而得池然再防防之中为平坡其再防之中复再防而中叠石以度度者必振衣而跃乃先济曰振衣渡游女至此往往怯而返又曰却女津过此则绕敛霏亭之后转入亭敛霏亭者遥与先月亭对葢西崦之落照归焉故名亦取康乐语也自是与阳道之出山者防而为振屧廊大抵中弇以石胜而东弇以目境胜东弇之石不能当中弇十二而目境乃蓰之中弇尽人巧而东弇时见天趣人巧皆中擫而天趣多外拓时有二山师者张生任中西弇吴生任东弇余戏谓二弇之优劣即二生之优劣然各以其胜角莫能辨也
　　记七
　　由西弇山而东至环玉亭而西山之事穷北折得石门榜之曰惜别峰所不能尽者间值三四焉自是皆土山蛇纡而上杂植美篠垒石为藩其右大有余地拟防美木未徧复纡而下其左傍广心池一草亭当其阯夜月从东岭起金波溶溶万颖注射此得之最先名之曰先月循亭而北复为石磴大小数十峰参差磊块以祖出山道耳溪水隔之桥其上曰知还取陶彭泽语也已复桥稍东为文漪堂堂俯清流湘帘朱栏倒景相媚微飔徐来縠文熨皱正值中岛之壶公楼夜分灯火相暎带小语犹闻何但丝竹吾不知于西湖景何如彼或以逺胜耳堂有三壁间取文选诗句稍畅丽者乞周公瑕擘窠书是生平得意笔左壁平湖右壁雪岭则皆钱叔寳为之而雪岭尤壮出文漪堂左折而入得一门曰息文忽呀然哮豁葢广除也堂三楹踞之殊轩爽四壁皆洞开无所不受风间植碧梧数株以障夏日耳名之曰凉风堂俟梧成当取崔济南语名之曰鳯条馆繇堂西数武曰尔雅楼一曰九友所以称九友者余宿好读书及古帖名迹之类已而傍及画又傍及古器罏鼎酒鎗凡所蓄书皆宋梓以班史冠之所蓄名迹以禇河南哀册虞永兴汝南志钟太傅季直表冠之所蓄名画以周昉听阮王晋卿烟江叠障冠之所蓄酒鎗以柴氏窑杯托冠之所蓄古刻以定武兰亭太清楼冠之凡五友僭而上攀二氏之藏以及山水并不腆所着集合为九郧中思归时郁郁为歌以志寄葢未几而遂纳节之请九友居吾楼始获昕旦矣阁前頫方沼下蓄金鱼数百头饵之则羣起适得米元章所书墨池二大字勒石嵌于沼之阳葢稚子时时用涤砚亦实録也楼西通一窦稍迂之复得三楹中室以奉三教像名之曰叅同左室多藏宋梓书名之曰少宛委右则暖室也蕴火以御寒名之曰襺云窝中庭数拳石隐小穴垣外水逸阶为流杯西穿暗室出猊口注墨池防防盈耳吾以穷腊栖襺云以深夏息凉风其他则朝夕坐尔雅随意抽一编读之或展巻册取适笔墨天所以纵我者滚滚不竭酒天所以酬笔墨者数飞白不酲亦足以老矣一旦悉舍之而事空王一瓢一褐一团焦束身向所谓尔雅楼今仅四立壁耳九友之去为何人主不复问也出息交门而为庖食廪酒库又西有楼五楹藏书三万巻榜之曰小酉今亦为儿子辈分去存空名耳楼之前高垣其下修廊数十丈枕广心池即由文漪堂出别墅后道也自弇山园而入者至此眷眷不忍别出别墅者豁然若得天地人人思振屧焉名之曰振屧廊始乞尤子求画壁作武陵源而俞仲蔚以行草书记及诗足三絶一夕大风雨倾坠无余余乃杀其左右之太高者而中为楼三楹其下不废廊而楼可以眺卷帘则几得园景十之七罨霭渺弥皆在目眦间遂为一胜地游者快之不复追忆前画壁也廊穷为门曰与众折而北复为门枕通流榜曰琅琊别墅稍东度一桥又东则余今所作菟裘以居三子者也
　　记八
　　山以水袭大竒也水得山复大竒吾园之始一兰若傍畊地耳垒石筑舍势无所资土必凿凿而洼则为池山日以益崇池日以洼且广水之胜遂能与山抗其源自知津桥南有斗门外与潮合而时闭之稍北则为藏经阁阁地若矩四方皆水环若珪左方稍前跨为石屋三间以藏吾舟其一舟具栏楯羃以青油可坐十客其一狭不容席呼酒网鲜而已舟行阁前平桥不可度两防皆松竹桃梅棠桂下多香草袭鼻直北可数丈则为中弇之东泠桥桥下两防皆峭壁牙坌出寿藤掩翳不恒见日紫薇迎香含笑之类时时与篙殢是曰散花峡循而东首覩所谓蟹螯峰者决流杯水观瀑布之胜溅人面稍循而东傍娱晖滩是泊之最胜处更东抵嘉树亭折而北至敛霏亭沿振屧廊泊文漪堂于此唤酒炙乃环小浮玉岛小浮玉者其高不盈尺广十之以水长落为大小为其类吴兴碧浪之浮玉也故名岛之南则可循壶公楼摘红梅碧桃花西傍先月亭沿土山而南出月波桥逌然别一天地矣澄潭皎洁如镜西中两弇夹之峰势或近或逺近者如媚逺者如盻其中弇则梵音阁之辅峰皆出西弇则潜虬洞西泠滩之景在股掌间折而南稍东则为中弇之面山稍西穿萃胜桥则为西弇之面山是皆弇之最胜处一转檝则得之名之曰天镜潭取青莲月下飞天镜语也其直南入罨画溪抵知津桥而水之事穷吾尝以春日泛舟处处皆竒花卉色芬殢目鼻当欲谢时寄命微飔每过酒杯衣裾皆满花事稍阑浓緑继美往往停桡栁隂篠藂以取凉适黄鸟弄声喈喈可爱薄瞑峰树皆作紫翠观少选月出忽尽变而玉玲珑嵌空掩暎千态倒影挿波下上竞色所不受影者如金在镕万颖射目回桨弄篙迸逸琐碎惊鳞拨刺时跃入舟间一奏声伎櫂歌发于水则山为之荅鼓吹传于崦则水为之沸圆魄之夕鸣鸡自狎毋论达丙而亡倦色即署光隐约浮动客犹不忍言去也曰吾不惮东曦安能使东曦之为西魄也葢弇之竒果在水水之竒在月故吾最后记水以月之事终焉












　　弇州续稿巻五十九
　　钦定四库全书
　　弇州续稿巻六十
　　明　王世贞　撰
  </div>
  <div class="pagination">
   <a href="弇州四部稿_page231.html">
    上一页
   </a>
   <span>
    ...
   </span>
   <a href="弇州四部稿_page227.html">
    227
   </a>
   <a href="弇州四部稿_page228.html">
    228
   </a>
   <a href="弇州四部稿_page229.html">
    229
   </a>
   <a href="弇州四部稿_page230.html">
    230
   </a>
   <a href="弇州四部稿_page231.html">
    231
   </a>
   <span class="current-page">
    232
   </span>
   <a href="弇州四部稿_page233.html">
    233
   </a>
   <a href="弇州四部稿_page234.html">
    234
   </a>
   <a href="弇州四部稿_page235.html">
    235
   </a>
   <a href="弇州四部稿_page236.html">
    236
   </a>
   <a href="弇州四部稿_page237.html">
    237
   </a>
   <span>
    ...
   </span>
   <a href="弇州四部稿_page233.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
