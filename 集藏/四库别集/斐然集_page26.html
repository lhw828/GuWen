<!DOCTYPE html>
<html>
<head>
    <meta charset="UTF-8">
    <title>斐然集 - 第 26 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>斐然集 - 第 26 页/共 26 页</h1>
    <div class="content">　　问茍卿氏有言学莫便乎近其人昔七十子身逢元圣得所依归可谓近其人矣其与生乎百世之下希慕企望而不得见者岂不异哉然子路好勇子贡好货宰予昼寝子张色庄冉求为季氏聚敛是皆常人之行曽不少革则何贵于近其人乎圣人敎育丕变之功又安在乎伯夷栁下惠清和之徳非若孔子集大成也闻其风于百世之下非若洙泗亲炙之者也而亷贪立懦敦薄寛鄙之效靡然甚速何夷惠能之而孔子不能岂其兴起者皆贤于由赐之徒欤二三子其茂明之
　　问自尧舜至孔子几一千五百年间何圣贤之多也或君臣并立于朝如唐虞之际或父子同生于家如姬周之盛逮乎洙泗阙里弟子贤哲至六七十人孟子而后五季而上亦几千五百年所谓圣人何其不复生也方仲尼未修经之时学者固无书可读若伊尹自亩而发傅説自版筑而发胶鬲自鱼盐而发百里奚自市井而发为圣为贤何从而致之六经传世既久在七国则荀卿氏在汉则毛董子云在隋唐则王通韩愈皆号大儒相望如晨星然其孰为知道者耶夫以古之时未有经书而圣贤接武于世后世经书备具而旷千百嵗求一人如顔闵而不可得然则六经有益于世乎其无益乎
　　问事莫大乎祀祀莫重于天周监于二代其文备而可考矣惟明堂之礼学者疑焉孝经载仲尼答曽子之言曰昔者周公宗祀文王于明堂以配上帝而周颂我将则其诗也然以其礼属之周公欤是严父也严父则武王所当为周公事武王时未尝摄政胡为而严父以其礼在摄政之时欤是摄成王也摄成王则武王乃当祭而文王为祖矣礼未闻严祖其曰周公其人也又考之戴记则明堂者乃周公负斧扆朝诸侯之地也考之孟子则明堂者乃王者之堂行王政之所也皆不及宗祀之事是皆可疑者幸辨明之
　　问文之为用大矣尧舜禹文王之圣咸以文称曰文思曰文命説者曰经天纬地之谓文其用之大乃如此仲尼曰文王既没文不在兹乎葢以斯文为己任矣自孟子而后左氏荀卿太史公司马相如扬雄刘向班固之流各擅文章之誉后世莫得班焉如唐韩愈栁宗元皆竭力希慕仅成一家夫此八九子者其建立与古所谓文同耶异耶如其同则经天纬地之效安在如不谓之文则末世执笔缀言之士皆师法于八九子者自谓文之至矣而未尝知尧舜禹汤文王仲尼之大业有潜心于尧舜禹汤文王仲尼之大业则笑之曰是古学耳安得为文夸多鬭靡至于支青配白騈四俪六极笔烟霞流连光景举世好之有司亦以是取士为日久矣其得失是非愿从二三子闻之且观所志
　　问昌黎文公唐之钜儒也著书立言有原道之篇焉其意欲扶皇极尊帝王明孔孟之敎而攘斥佛老也呜呼亦可谓特立不羣之杰矣即其原道之论曰博爱之谓仁行而宜之之谓义由是而之焉之谓道足乎己无待于外之谓徳仁与义为定名道与徳为虚位是六言者古未之有也而愈断然笔之敢问二三子夫愈之为六言其尽善矣乎其槩诸仲尼孟子所谓仁义道徳者同乎异乎佛老氏髙谈性命自以为至矣是六言者其足以破其术服其心乎
　　问鳯皇来仪虞史美焉其不至也仲尼叹之是为太平之瑞章章信矣三代盛际圣君继出治功之极至于兵寝刑措越裳氏以无疾风暴雨占中国之有圣人也重译而献白雉于斯之时鳯何为隐乎厥后汉孝宣乃独防嘉应或集于郡国或降于京师其数甚众孝宣何以得此以其治考之美政固多矣而粃政亦岂少乎大将军以元勲而灭族夏侯胜以正言而被囚王成以虚伪而蒙赏葢韩杨二良臣死皆非其罪也而魏相之奏子弟杀父兄妻杀夫者嵗中且二百二十余人若夫日食地震雨雹饥馑之变史亦未尝絶书不可谓之太平决矣然则鳯凰胡为乎而来哉夫休咎之证有国大事也尚论古之时是非真伪奚可以不辨
　　问扬子有云祭莫重于地地莫重于天古者祭天其名曰郊百代之所不变也而未闻祭地之礼其名何谓也考之周官祭天于圜丘祭地于方泽考之祭法燔柴于泰坛瘗埋于泰折考之郊特牲郊所以明天之道也社所以神地之道也考之中庸郊社之礼所以事上帝也考之昊天有成命郊祀天地也然则周官祭法郊特牲分为二祭中庸及周颂举天地而合祫而礼记毛诗所载则社者祭祀之名耳欲断以社为祭地之名乎则古者之社本以祀后土后土者共工氏之子也又有亳社见于礼夏社见于书则社非祭地之名矣周公成洛邑用牲于郊越翼日社于新邑举郊举社则又类社以祭地而天地不合祫者故凡天地之祭合欤不合欤祭地之名社欤非社欤若其社也而周官祭法不言何也若非社也则祭地当何名也后世以为北郊者是耶非耶既错见于羣经而未有折愿与诸君论之
　　问四科之目非惟品次门弟子之为人抑谓人才无能外此而有品也欤孔子以学为贵其言多矣未有不须学以成之者徳行而无学不亦质朴而少通乎言语而无学不亦口给而少稽乎政事而无学不亦莅政而墙面乎然则三科者皆当学以成之者也而文学殊科何也世之言者以政事文学为两途其原葢出于此而古人之论则皆不然曰闻学而后从政未闻以政学也举此一语彼言语徳行何独不然而四科之别乃吾圣门所设敢问如前之所疑也
　　问宗庙之礼尚矣礼乐庶事尤备于周则后世言礼乐者舍周何以哉然于宗庙之制有未喻焉者武王既宅镐京宗庙之建必先宫室无可疑矣及周公营洛又作清庙朝诸侯率以祀文王而书曰王在新邑烝祭嵗文武骍牛各一是镐京既立庙洛邑又立庙且庙必有主其奉镐庙之主而祀洛庙乎抑别立主乎故凡成周之庙制分建于镐洛一可疑也或徙主或作主二可疑也天子七庙洛邑独祀文武而舍王季而上三可疑也成王祀于洛则镐使谁祀之四可疑也周公岂欺我哉其必合于礼矣愿推明之以释所疑
　　问道果一乎而易有天道地道人道于其中又有隂阳刚柔仁义之异名而非一也果二乎孔子孟子皆曰道一而已何也果不异乎则仁与不仁之道二君子之道三圣人之道四天下之达道五后世又有黄老之道西佛之道学士大夫宗师或以为贤于仲尼如其果二乎则损之六三其致一也先圣后圣其揆一也三子不同其趋一也孟子排杨墨董氏絶申韩昌黎辟佛老周公诛竒言异行惟恐道术之为异端裂又何也幸茂眀之问留武二侯秦汉以来竒才防士之冠也髙祖与楚解羽归太公吕后引而东矣良复请袭之可谓信乎先主羁旅公安孔明劝使跨有荆益遂夺刘璋之国可谓义乎失信违义乡党自好者不为而二子为人建立邦家厥功巍然后世至许以三代之佐而为此何也荀彧为曹操谋取天下而沮其九锡杜牧以盗方之司马文正称其死节于汉冯道歴事五代欧阳氏讥其无耻而临川先生以知道许之夫孰为当
　　问扬子云汉儒之贤者也富贵人之所欲彼不汲汲焉贫贱人之所恶彼不戚戚焉文采人之所喜彼悔词赋之作焉古道人之所忽彼好而乐之有深沉之思焉卒之著书立言以自表见至于今千有余嵗矣而名不冺没可不谓之贤矣乎然以其言行考之法言取模仿之讥太有重屋之诮所以发挥圣学错综易数必不可缺者未闻君子与之也方王莽盗汉时或洁身去之或守死不屈葢多有其人雄号为知数岂不知死生之有命奚至于惶怖投阁哉且作美新之文谓莽过于伊尹是何言也或曰亦逊言讥之耳莽之罪族诛而不足何讥之云乎临川王文公温国司马公议论未尝同独于子云则皆谓孟子之后一人而已于雄果何取而云尔也诸公其深考而详着之



　　斐然集巻二十九
　　钦定四库全书
　　斐然集巻三十
　　宋　胡寅　撰
　　陆棠传
　　陆棠者建州建安县人家素贫棠长不满五尺坚刻精悍既冠负书逰学至邹鲁间入阙里拜孔子墓尽恭访藏书旧宅眷焉徘徊遂登防山夜上天门观日初出慨然有逺举意其乡人异之曰小陆故善角抵戯击薄相今乃折节如是耶棠乃入太学一试中髙等闻有得道于河南夫子者曰杨公驾説荆楚则赢粮往从之舍于逆旅朝暮执弟子礼过市不徒行不忤目衣冠甚庄貌惟谨居数月如一日杨公使与诸儿处家人毎从屏户间聆其讲读喜谓公曰陆秀才脩洁博习士也以次女妻之棠既托身君子之门见闻日増声称籍籍然有口才善机巧术数作严冷面坚坐谈説原经证史引物连类考古据今纵横摆阖责数人过失据道理衮衮无疑误听者悚然一时交逰多已通显而棠连蹇塲屋然出入公卿间知识甚广亦以杨公有道而棠为之婿必有所谓耳棠乃年逾四十未得第时时转贩以归养且自给识者非之棠固安行而杨公不知之也宣和末罢三舍法复科举取士棠自度迟暮恐终蹉跎防中官梁师成窃主文柄网罗遗书充御前文籍置官设属有白衣试员棠往预焉居一嵗补迪功郎未几孝慈皇帝履极尽召遗贤将革宿兴太平中丞许公建白请汰杂流冗滥者棠既羞悔其前举又惧见夺奔走权要自营日不暇食防王门耿南仲力沮言者曰人主务施恩行此必失人心事遂寝棠又大喜然终不敢就铨选值国有戎事起东南兵棠念惟军功可取赏持久献言当路谓福建枪杖手趫捷名天下倘使为竒翼正兵何忧乎鉄骑哉权要人主之得行是冬敌大入东南勤王之师格不得进明年五月黄潜善等言敌已逺去天下无亊可偃武遂罢遣诸道入援之师棠又不得志还乡部摄局资斗禄居久之辇跸驻钱塘棠与时相范宗尹有一日之旧得广西提刑司属官未肯赴也值范汝为弄兵闽中拥众数十万屠郡邑据城郭势揺呉越官军数不利建人有詹时升提举者里居信厚士尝挺身説贼使无动朝廷必抚尔贼然之方少戢棠黙念此竒货可居也一日歴见台省诸君輙蹙额惨然若有大忧者或问之则曰闽越重不幸詹公长者以空言绥数十万虓虎寛朝廷南顾今乃闻死矣将奈何传口喧喧语达廊庙无不震恐间一二日棠又见徐曰此至难事谁可继詹公者闽越地岩险人素善鬭兵精甚况今羣凶大合势若烈火恐讨之未易得志独有説谕使欣然离其巢穴乃在我耳有朝散郎谢向胆略过人棠尝与同部枪杖手乡人信服之今欲不劳师不害民而坐弥连城旅拒之剧冦莫若使向以朝命往其贤于詹逺矣诚使向棠也父母之邦不敢爱其死请从而后防时相桧言兵偷安尚姑息俾向衔命以旂牓行棠副之詹实不死也棠既入贼中宣上防贼即日驯帖凡事必禀而后行掠得太守部使者仪物尽以归向棠且献馈丰给延日引月而实无降意棠迟留不忍释手向复以闽王潮故事导汝为自欲佐命严兵拒险以抗王旅谓宰相甚庸破其胆如触浮沤耳棠心亦难之然终恋恋弗决也闽中重官好夸胜快恩怨棠假使者权出入旌旂弓刀前后甚盛可畏堂皇幄衞耽耽然附趋者盈塞賔次谒入有时以得见为幸平日一饭必酬睚眦必报择良田美货多自封殖其父读书谨厚至是莫知其子之非其妻旧闲图史安处贫约既习化于棠亦谓良人者如是乃可仰望而终身也亲知素与厚者虽疾恶之又哀而危之遣书譬晓令乗间脱身去棠不一荅贼势益张翦剽及旁郡防朝廷罢宗尹更用相臣思振国威乃发神武军三万捕击断斩大将韩世忠介马率众亲冐矢石仅乃克之建之余民追恨祸败惟向与棠之怨痛刻骨髓御史以闻有防命槛车致两人者廷尉皆瘐死圄中出其尸道上数日无收者家财尽没入县官其父年埀八十谓其子死无罪为文祭之而缢其妻寡独归宗自棠由宦竖得官以书白妇翁杨公公三日寝食无味他日不复向之解頥杨公简易奥黙学者非坚恳扣问终不发言至棠陷身独三书招之苦言反复棠竟不用棠既坐槛车度必死乃从守者乞纸作书复向所与书者心自伤欲存活为建安布衣疏食不可得投笔雨涕其词甚悲或以咎杨公是大不然虽古圣人尚不能化其子弟岂可必杨公能化棠然棠薫炙仁义涉一世乃不少变又有甚焉质亦太薄矣迹其狡黠诡秘将为奸慝兆于谒孔林登泰山抠衣问道之时而破败僇辱乃在三十年后匿情矫行以自立厉色辩口以行之士大夫为所笼惑者比迹而是不幸不早死遂彰丑末路人固不易知也嗟乎棠以谲健之才无形势之资掉舌覔官意欲乗轩车纡緼绶夸耀乡里以快意一时卒于身诛族殒为士类笑何也力行诈谖孳孳为利故也彼之才实有过人者终犹如此况又不逮者乎夫圣至于舜恶至于跖霄壤絶矣其发端殊趣乃在善利一念之间大哉间乎君子之所甚谨也不谨于是而有毫厘之差虽不为龙断穿窬而谒孔林登泰山抠衣问道终无救于毁则而为贼也如其不然盍以棠鉴作陆棠传
　　叙古千文
　　太和氤氲二仪肇分清浊奠位乾坤为门品物流形睿哲超羣维河出图显道之原伏羲画卦爰始斯文俨埀衣裳下臣上君轩辕通变成于华勲意诚心正万化生身神禹胼胝疏濬汩堙底别九州拯防垫昏贡赋包篚多寡适均沐浴咏歌逮今攸遵弃稷厥初夙震姜嫄秬秠穈芑茀种耕耘暨益播食燔烈饔飱字育蒸黎余庆茂繁契掌邦敎修叙彞伦由己敬敷丕革顽嚚孝慈友弟贱卑贵尊寛宏悠久帝风雍醇臯陶矢谟秋杀春温钦恤象刑信顺协存共鲧驩苖讨而弗论蛮貊賔服治俗愈敦岳牧代工洪造何言三辰珠粲四序环循鸟兽咸若草木殖蕃箫韶鳯凰焜耀典坟夏承虞禅咨称俭勤启听讴讼付畀后昆战廿扈威赏讵烦洛汭荒畋驰骋十旬御毋述戒祖训忍闻羿射擅朝寒浞又因戡歼浇豷少康兴纶癸坠令绪鼎迁于殷汤聘莘畆伊尹戮力征徂自葛畏爱无敌徯来其苏鸣条倒防俾后尧舜匹夫必获速戾放桐遂终允徳予弼梦赉武丁恭黙营求郊野筑岩説得对敭休声鬼方是克总福骏厖贤主六七悼监辛纣凶矜骄溢师箕囚奴忠谏焚炙邠岐积累文谟寖赫重演爻繇端本衽席孚佑缉熈西顾与宅肆武观政旄钺麾斥盟津约誓附国八百钓渭非熊皓首凴轼殪戎漂杵祝断丑厯嗣王幼冲旦岂履籍植璧秉圭金縢纳防管蔡挟庚往差罪辟斧斨卒完绣衮赤舄康持既盈囹圄閴寂穆耄喜游遐骛辙迹厉仍板荡宣续愤惕侧躬厉行俊髦任职猃狁侵镐徐土骚绎迅霆燀焞虓虎緜翼恢复疆境雅颂谐激平王徙居俯就里绌宗庙黍离过者闵恻伯业纷更周纲竟失尼父将圣休明皇极魋围莫害陈馁蔡厄删诗定书系辞黜索晩潜奥思笔削史册姚姒以降斟酌凖的日星炳焕千古昭则麟瑞应期妙感孰测乐育英才升堂入室伋蹈前轨轲禀絶识标示中庸攘距杨墨王泽息传独頼遗编嬴秦讫赧惆怅卜年烹灭列侯废壊井田杂烧简牍耽惑佺仙良遇刘祖婴颈拘牵再报仇讐楚羽戕咽炎汉开基规模广延勃诛产禄光拥昭宣董相仲舒儒术穷研请罢僻邪乃绩巍焉贼莽窃玺冦佩豭豜白水龙翔荣取青毡燮洽敉宁吾奚间然志宏朽驭奄寺聨翩党锢缙绅傕汜兵纒许都曹操鄂保孙权亮兮翊汉据蜀当天司马欺孤炽邺连颠导建江表安摧苻坚南北判裂圻甸腥羶隋暂混并炀恶罔悛秦王雄视资受勇智除残涤暴慕仁劝义斗米数钱外戸不闭丞辅畴功鉴亡一魏玩凟句骊犹横壮气牝鸡遽晨枝干披瘁狄杰扶倾唐统荐继霓曲喧轰鼙鼔骇沸临淮汾阳泛扫氛翳贽斩簒泚度枭叛济貂珰专命霜凝氷至藩镇交拏虐悖狂恣鱼烂丝棼吁嗟五季猗与我宋尽美全懿坱圠难名普率纯被乔松孕秀顔孟并辔私淑诸人追配洙泗庄老虚谈佛释空谛申韩惨刻朱翟偏蔽璞辂考占黥彭击刺篆籀末习词章小技肯涉波澜致逺恐泥探頥钩隠涵养精粹达理制事酬酢经纬举此加彼兼善博施参乎覆载可谓大器
　　中兴十事家君被召命子侄軰分述所见
　　一曰定都建康以系民望昨来未分镇问中原有可归之理今南北既分事当从宜必有国都定基立本东南都防莫如建康宜还六飞龙蟠虎踞立宗庙社稷百官有司贡赋有常程朝觐有定所江淮险阻坚守不移则天步无艰而形势成矣
　　二曰选用贤徳以修民纪昨来败国皆营私失节之人今当登进忠良而黜退奸邪表章亷耻而屏逺顽顿推广仁术而勿用掊克崇奬端亮而斥去佞谀君子渐多各举其类小人无并进之幸贤者无在野之遗则天心自回而杏运革矣
　　三曰改纪国政以便民心昨来欲复嘉祐之政事有名无实今专置一司讨论稽时之叅酌前制勒成令甲攽降行用盐利归官茶收其税官务买扑度牒住卖科敛无名一切蠲减不数降赦以幸小人则仁心善政皆由是出而疲民致冦之端不劳而自息矣
　　四曰修明军制以为民防昨来娄经巡幸军心益骄己酉钱塘迫胁乗舆庚戌四明击逐宰相今宜以枢密院并归三省宰相领使量置属官敷求将帅申严纪律卒伍有功者赐以金帛而不必转资见在尺籍者更加料简而不必招刺信赏必罚勿行姑息讨论府兵营屯之制以省厚敛转饷之劳则武经渐修而兵庶乎其可用矣
　　五曰击捕盗贼以阜民生昨来用招安之防偷安目前人习为冦之利故盗贼日滋苍生涂地今宣司控制闗中诸镇分屯淮泗朝廷稍间自可互遣诸将申严号令以殄灭为期击贼者捕获斩首为功则重加禄赏其有革心愿自新者以肯渡河杀强敌为约则听以众行讲民团社兵之法为之纲目以合兵民之判而暗销黥湼使州县自有备御则桴鼓可以不惊矣
　　六曰増重上流以存民基昨来分画湖北归之藩镇形势不便今宜仍遵旧制归之朝廷襄阳武昌皆宿重兵荆南防府付之重臣视诸路则加畀事权比列镇则不皆专制上流之势既固则金陵之宅可安而国祚有维新之命矣
　　七曰荐举县令以安民俗昨来不择亲民之吏贪虐恣行民怨而冦兴今宜刻意县令之选委自从臣荐举人上两名监司郡守人上一名资序至通判官品至正郎皆听充举中书籍记差注以流散归业盗贼不作耕桑日众戸口充溢为殿最有不如举重罚举者所举称职举者受赏则实才见用而黎元受赐矣
　　八曰久任守宰以固民志昨来二千石贤者不久任久任非其人流转如织坐困百姓是以民无定志所在不守今宜考古守宰以六期为断慎选于未用之先勿轻罢遣于既任之后以省送迎以考功罪使得尽其心民主相安尊重坚固下难危也有殊效者増秩赐金亦不遽加移用则郡县可保而国基无城复于隍之忧矣九曰开辟言路以通民情昨来数降求言之诏未闻安邦御敌其事出于某人者而鲠亮之臣屡闻赐罢今宜弃故忘怨招徕四方忠直敢言之士充满台谏之员其言之当小加赏赉大加擢用其不当者亦姑置之以劝来者时遣忠信使臣分行诸路郡县问民疾苦事有不便立变易之则闗隔通达上下交济而国平泰矣十曰网罗遗逸以收民才昨来访求文武全才又两命从官举其所知而举者非其人故真才实能愈晦而不出今宜以时开文武举塲申明制防大科又复元祐十科之目州郡必置学校选择师儒以育后学购求图书辟册府以处英俊而待上之用取才之路既广而不壅则智谋才略各思自奋不得于此必得于彼无沉沦之叹息飞扬之心而太平之基立矣
　　右件十事亦今日中兴之大略也窃谓天下之治以人才为急百官之众以宰相为先治乱之变不逃乎天时兴亡之防全系乎人主天之未丧斯文也则启帝之心锡以贤辅握机处要人材皆防国强师壮政治日新而成康之俗可坐致矣尚何胶扰之云乎
　　贾寳学记顔赞
　　眉宇兮清扬和气兮至刚无施兮不宜紫霄兮褰翔或欲系夫单于而笞夫中行公抗疏兮忤奸于表饵兮有光比珠厓兮请弃之兹孔武兮言更昌服闲兮无悔逍遥兮襄羊尘外兮超然壶中兮未央防图形兮凌烟为夀俊兮乐康
　　贾谊请以五饵三表系单于而笞中行说后世讥其疏贾捐之请弃珠厓专忧山东君子与之公昔使朔部值权臣开燕山尝奏陈不可坐此取怨久奉祠馆所言虽不用然当是时以军法钳士大夫之口无敢言者则公之奋然不顾是为难矣岂不有光于西京二子耶故賛中表而出之
　　清寐记
　　吾毎食已必有欲寐之状比就枕而交睫则皎皎未尝寐也虽未尝寐而向来欲寐之意既已洒然爽然若熟寐而初觉者葢至真完实内外一如其欲寐与人同而终不寐与众异寐与不寐相与为适是寐而不瞑瞑而不寐以昏藏觉神不离形以觉破昏动不违静其不寐而寐也犹日之韬乎夜其寐而不寐也犹月之隠乎昼开目闭目幽显混融鼾息雷鸣而本心澄黙灵台焕照而四体嗒然殆进乎晦息之随而超乎昼寝之表矣
　　砚铭四
　　猗仙李墨笔纸滃云雾走蛟虺为世珍出自此
　　下岩之珍名闻四方物贵有用慎无匵藏
　　石不自知繄人取不幸或与哙等伍嘘云滃雾走龙蛇归于刘子乃得所
　　骐骥之肝石色之正兮活眼死眼均石之病兮燥润悍柔虽石之性兮宜笔与墨斯石之令兮明净几四友相命兮丰词珍翰于研为称兮
　　严州祝文
　　岳
　　东方主生岳司其权今苗日槁民将陨坠虽吏之责亦神之羞爰遣官僚奔走以告盍佐上帝大发隂机起行西风遏雷无动一雨三日嵗尚有秋当饰牲醪防修报事
　　龙
　　惟龙舒巻二江此邦所仰用兴祠宇丕赫神功方此亢阳大命遂殄潜卧不恤岂非龙羞谨陈芳馨遣吏昭愬蜿蜒御气霈泽四方非龙所难跂立而俟
　　风
　　发达飞动扬云四施惟神之功万物所仰今旱已甚云兴油然风輙散之反为物病起自东北与云西南披拂沾濡实在俄顷反讼为徳岂非神休
　　雷
　　惟神所司上帝号令当与惠泽俱及于民雨未及施大声遽发风云披败民用怨咨谨陈洁蠲愿閟车皷隂气腾聚商羊纵行是则神休永享明祀
　　雨
　　旱既太甚云汉日髙嘉生焦然闵雨如渴神明自閟不恤有生用欵明坛恳俟隂泽御云而播不问迩遐三日为霖万物咸遂民用归徳何日忘之
　　永州谯门上梁文
　　潇江拱抱永阜盘环画境为州西汉以来甚久择人分土南邦之寄亦髙独愧非才屡膺此选爰念兵民之辑云何土木之兴惟是侯门尝罹贼炬因循既久圮剥滋多仰形势于丽谯茅茨仅在属往来于轨道风雨莫除当揆理以不然愿劳民而非厉聚财诸县鸠役弥旬农畎告成众情胥劝秋阳应候素计防愆瞻轮奂以干霄瞰闾阎而扑地长州通浦能消王粲之忧乎平野浮云聊写少陵之望耳修梁乍举善祝斯陈
　　抛梁东髙岭翚飞有頖宫莫学齐人知管晏好追沂上舞雩风
　　抛梁西遥望连山接九溪要使弦歌兴雅俗渐令忠信革雕题
　　抛梁南天下知名淡竹岩应有髙人潜板筑巨川何日驾云帆
　　抛梁北两江下合浯溪色溪边有石尚齐天大业载歌还此刻
　　抛梁上岌岌崇墉兼大壮天际乌蟾自晓昬楼头皷角常清亮
　　抛梁下太守无才宣徳化但祈方域屡丰年自叶流根固宗社
　　伏愿上梁以后官方清正人物泰通常使斯楼永为壮观
　　永州天申节功徳疏四首
　　生民推尊爰及诞弥之月天保报上共输归美之情用集胜縁恭陈多祝皇帝陛下伏愿则天之大如日之升舞干羽以格苗灭浇豷而祀夏玉楼问寝逺追文武之踪金匮纪年更过商周之厯仰祈十号俯鉴一心盛徳在火欣逢震风之期至仁如天宜享延洪之筭诵西佛之无量賛南山之不骞臣子之诚日月所照皇帝陛下徳载恭俭孝通神明安乐延年不用求仙之方士勤劳享国自占无逸之元龟伏愿如日方中后天难老复文武之境土大防东都埀尧舜之衣裳永瞻北极盛徳在火载逢震夙之期至仁如天宜享延洪之筭诵西佛之无量賛南山之不骞符生民推尊之诗效天保报上之意伏愿皇帝陛下防张文武广运圣神黄钺白旄静扫神州之氛祲金枝玉叶永恢圣祖之基图端拱辨朝仰侔穹覆万年是颂八表所同
　　弥刀应期出抚中兴之运后天称夀共输下报之诚恭惟皇帝陛下躬秉圣资绍隆寳祚履风尘于初载尝极焦劳燮氛祲于太和遂臻闲暇惟神心之炳炳照几事之源源治乱相因安危倚伏方且修明徳政寤想英才放郑声而逺佞人好善言而恶防酒不以一身之逸豫而忘四海之困穷必防后患于未然思建元功于不世文王赫怒终駾昆夷吕后遄归即枭项籍际普天而丕冐罄寰宇以荣懐协气无乖咏歌有实又岂待缁黄之诞祝自然膺尧舜之遐龄臣迹逺江湖心存轩陛缙绅跄跻逖闻万嵗之呼丹赤恳勤愿献千秋之鉴
　　永州天申节锡宴致语口号
　　律中防賔爰记诞弥之月卦通离气嗣开丕赫之祥敷湛露于椅桐拜需云于觞豆恭惟皇帝陛下聪明比舜勇智如汤中御至权启辟榛芜之运外分良牧昭苏疲瘵之民精诚期格于髙穹治化欲跻于富夀是以斋居决政旰食储思放郑声而逺佞人光昭孔训好善言而恶防酒茂建禹功俯察舆情不违故典均镐京之余沥犒侯服之具僚緑绮朱播仁风而解愠黄葵金盏依化日以倾心臣等谬忝伶伦因知律吕敢陈口号上祝天龄
　　门开阊阖晓霞鲜剑佩称觞玉座前五福惠心敷下土三呼稽首望层天龙旂已荡淮濆祲狼燧行清朔塞烟复防东都临四海众星环拱万斯年
　　新州鹿鸣宴致语口号
　　圣主右文师臣论道继虞夏商周之盛扬诗书礼乐之风贤闗既本于行都学校遂弥于率土四方子佩城阙同归千里诸侯藻芹交采韦布动缙绅之念斧斤无棫朴之遗乃眷新州实惟古郡自古地灵而气淑于今俗易以风移圣贤之道满门诵之声盈耳属膺科诏大阐词塲无哗羣战士之衔枚下笔响春蚕之食叶填然一鼔作者七人賔兴难驻于车徒燕享式陈于觞豆恭惟知府学士词林大手画省名郎崇儒继常衮之规猷兴敎有文翁之忠厚坐观荐送喜溢顔容元龟在前同庭实之旅百鸣鹿食野听工歌之拜三某等叨习乐音幸逢髙防槐花已过无烦举子之忙菊蕊方新宜尽贤侯之意敢陈口号上賛清欢
　　秋气清髙肃雁行贤侯劝驾防黄堂賔朋满坐曳珠履鼔吹喧天飞羽觞题柱弃繻俱有志班荆折桂正相望明年春色催行李衣锦荣归耀故乡
　　慈云长老开堂疏
　　佛灯无尽祖鉢有传必属当仁乃扬胜事讃公长老全提心印早擅法航变草衣为鹫之雄蹴湘楚以象王之步水澄月现草偃风行眷流叶之名蓝久虗猊座契拈花之密意徯阐潮音所集妙縁仰祈皇筭
　　严州报恩长老开堂疏
　　浙江西部严瀬名州千嶂回环宛是寳华之座两溪交防无非舍筏之津乃眷精庐久虚法席欲兴废坠谁与流通某人性海澄明道机纯熟悟一花于微笑付百念于寒灰心在定中人见慧花之起名浮实表众求甘露之滋当契因縁勿劳防挹钟鸣鼔震大宏临济之家声花发莺啼同住报恩之佛地
　　光孝长老请疏
　　拯后学之迷津既资悟彻賛先皇之觉路尤頼精修自非当仁孰堪髙座某人编叅已罢黙契无余清风久播于三湘甘露合沾于四众属闻戾止那尚隠沦五叶开花况接锦山之寳地千灯续焰幸提龙穴之宏纲时节因縁善来善往
　　光孝抄题疏
　　循行乞食本如来之素规欢喜布金由长者之余裕禅腹已萎于败鼓恳诚当叩于髙门或捐贯朽之青蚨或施廪余之白粲但繄恻闵何计少多不拒细流终成大浸虽一鉢香饭未能遍饱于河沙而三时呗音庶可少资于飇驭俾尽报恩之职事勿孤光化之道塲仰冀深仁慨埀芳号
　　龙山长老请疏
　　人皆具足无疮何用于伤之或乃冥迷有路必资于指者以是义故爰求导师某人心地澄圆信根纯熟不滞方所如善财之遍叅迥超见闻同迦叶之微笑属以国恩无主大鉴畴依允赖当仁幸毋谦避地无尽藏为西方东道之主人拈一瓣香祝北极南山之夀筭
　　龙山长老开堂疏
　　法无可説谁为师利之声人各开堂何预龙山之事欲知来处可徂黙然某人家印全提机锋不滞虽屡膺于公选或尚閟于师承智闲无酧乃臻击竹之悟希运有得不知牧牛之歌宗所同举扬斯是法筵龙象众看取令行时




　　斐然集巻三十
</div>
    <div class="pagination">
<a href="斐然集_page25.html">上一页</a><span>...</span><a href="斐然集_page21.html">21</a><a href="斐然集_page22.html">22</a><a href="斐然集_page23.html">23</a><a href="斐然集_page24.html">24</a><a href="斐然集_page25.html">25</a><span class="current-page">26</span>
    </div>
    <div class="pagination"><a href="index.html">返回目录</a></div>
</body>
</html>
