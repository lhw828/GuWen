<!DOCTYPE html>
<html>
<head>
    <meta charset="UTF-8">
    <title>念庵文集 - 第 19 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 19 页/共 28 页</h1>
    <div class="content">　　旷野风沙晓崇丘灌木墟地犹沧海郡人上太平书
　　登天池絶顶用龙溪见懐韵【二首】
　　鸟去林逾静龙过雨尚腥空余孤棹月夜夜到南楹絶顶半江吟偏增念逺情望穷落日处觉有御风声
　　题南源庵壁
　　一宿东山下山高云雾深何时重防杖月出听猿吟
　　莎鸡
　　振羽初临近宇鸣何切道人黙忘形闻性曾不灭
　　醒心【六言】
　　世间百色是诳见中一句成非花开花落有种雁南雁北同归
　　永丰道中宿安溪邓东园家【二首】
　　暮雨柴门客到春来耒耜人归夜深不谈鹿梦倦来共卧牛衣
　　门外竹林啼鸟牕前流水飞花沮溺老来忘世希夷眠处为家
　　西楼闲立
　　隔岸夕帆绕浦高陂春草闻牛林外断烟一缕幽人正倚西楼
　　洞中
　　日永洞中无事泉来石下松邉不辨人间何世薫风时醒闲眠
　　南旺湖
　　百年风景兹奇絶到处江湖却欠诗驴背不归秋易老黄花也解笑人痴
　　七级闸
　　月华千里照霜空异地扁舟旅宿同何处鸣鸿来夜半西风吹落玉萧中
　　罢试有感
　　逐逐风尘耳目交又将绮语向人抛何当収拾真囊槖月下柴门静自敲
　　论学【四首】
　　燕人比拟谈荆璞遇得卞和良可怜多谢青田能惠我从心两字是真传【自得而后能周知良知未致欲求知圣人境界其能得乎】
　　世上那闻顷刻花不湏多计问仙家黄金若买真丹诀炉火还防九转砂【寻常作工夫便欲讲求得无此欲速之心磨砻方有光辉如今安得尽是】
　　黒白人人有两眸良知何用苦多求向来枉费追寻力只为千言万语愁【如今只用分别善恶工夫安有许多牵绊为言语分疏】
　　既知务本为先着莫动枝枝叶叶心一日化工如自足千红万紫徧园林【既知培本便是扶疎之势即为知止一向愁东愁西何故】
　　钦之次良知韵意有所疑赓以解之【七首】
　　休论心迹动憧憧忘我方堪语圣功若道渔樵能起我渔樵还是一叅同
　　温温恂恂一仲尼当时谄佞见何迷后人莫指前人笑一种门墙一种疑
　　只要在手是金鍼绣上从人巧着心十様鸳鸯十様绣从前绣谱向谁寻【钦之有康斋路上任吾寻之句】
　　指南车定发行时步步还为万里基不问涯途深着脚古今误尽几男儿
　　能不求知是甚时少留意处自家知当年沮溺非吾见见得宣尼却是谁
　　画中描画是阿谁真伪由来具眼知一见梅花疎影后岂湏防缀倩人为
　　庾岭梅花开落时天然消息少人知只愁説到孤高处四海春风拟待谁
　　有感
　　无规模处是规模百尺楼台定在初若待美材还少斲旁观应笑是糢糊
　　一様根株一様花不湏牵缀鬬纷华而今我亦无多说剖破籓篱是大家
　　故人原壤非为泽礼貌匡章亦可疑不赖此心忘物我那能如镜了无私
　　乾坤元气浩无垠花鸟般般自得春如欲般般春事好休从形色费精神
　　天籁
　　静极初生动即消无端风雨入清霄谁知扰扰氛尘内自有元声在寂寥
　　静坐
　　影满棠棃日正长筠帘风细紫兰香午牕睡醒无他事胎息闲中有秘方
　　史书尝喜诵名臣忍见清风染庾尘病卧如弓闲自哂从前意气属何人
　　寄王养明
　　玉虚清昼鸟闗闗一别春风几日还此日囊中应得药白云深鎻葛峰闲
　　清明日过南禅有懐李伯实
　　百舌声中栁色新桃花何处鬭青春可怜涧道清如旧不共当时洗足人
　　匡庐
　　曾踏匡庐百万峰丹崕赤瀑紫云重传闻绮阁遥相望总为金芝不易逢
　　万夀礼成送张倅
　　君王万夀临秋殿淮海诸侯入鹭班自笑官联依豹尾始同方岳望龙顔
　　晴舟
　　罢官归后访同逰心事谁为不系舟今日逢君江上路月明歌棹动眠鸥
　　彭石屋山约成【六首】
　　石屋先生卧白云年年秋月叹离羣因怜世路多逋客早为山灵布檄文
　　我已无名在市朝青山同籍不湏招开轩纵欠三旬睡取觯湏拚一醉饶
　　五亩山前种秫田惠风灵雨庆丰年麯方抄得多山草醉梦成诗识洞天
　　无劳谢客闭柴门抱瓮时时问水源向子何年了婚嫁厐公安处是田园
　　架上常封三万巻枕邉惟傍五千文人来问学无言对兴到吟诗有鸟闻
　　忽闻车马来行辈便觉清闲损道容今日始知名是累此身不厌老为农
　　答彭鹅溪送花卉【二首】
　　碧茎紫蔓来名圃静色幽香满暮庭风雨似催春事早独慿栏处听檐瓴
　　草堂遥对数峰青窈窕芙蓉倚画屏不用秾花夸国色自湏小草答山灵
　　东廓公用石屋公韵见贻次答【四首】
　　自爱江村似辋川结茅故傍石林邉桃花不记来何路蓂叶新开又一年
　　四十容光朝镜川五千文字暮床邉傍人欲问农家事惟有春风是旧年
　　短棹归来月满川洞云多在水声邉悔将白日淹尘土坐对青松阅嵗年
　　莫叹浮云与逝川自家风月落谁邉泣麟已后千余嵗喜猎曾惊十二年
　　谢彭桂峰送种
　　少年不解自窥园空读神农百草言今日谢君分异种不知曾否是青门
　　彭方山七十【二首】
　　秋日闲吟秋水篇是非不到竹林邉年年篱下丛生菊自倚寒光伴醉眠
　　七十无心万事闲日高松屋未开闗不妨抱瓮东篱下惜取残英学驻顔
　　十月九日菊有华后三日立冬【二首】
　　江上秋光寂寞时寒花亦有向南枝怜君岂是无顔色底后重阳一月期
　　莫道争妍易取嗔清名亦未与闲身汝今犹占三秋日我已秋光尽让人
　　十月黄花满庭把玩开顔遂有短句【三首】
　　曾伴渊明栗里间千年流落影防何知寂寞荒山里亦有知心为破顔
　　几枝浓艶几枝稀自倚秋风意不违何事背时开独晩欲人摇落见芳菲
　　答友人问讯
　　七十二峰摇秋光潇湘水寒木叶黄问予此去何所慕云深恐有高人藏
　　舟宿梁潭梦王生有训为诵末联既醒足以二句
　　雪下寻香乆不闻梁潭江上梦逢君寜知花意将谁好嵗晩相期伴白云
　　题周应宿母金氏易饮亭
　　设浆亦未过为奇饥渴由来共有之但遣儿孙常记取慇懃岂用路人知
　　赠周慎斋任腾越
　　霏微山雨乍晴时栁色分舟上帝畿料得之官初问道箧中应有洞山诗
　　鼇城十八滩
　　惊涛逺势驾飞鹅伏石变怪喧鼋鼍纵使中流失舟楫犹胜周行被网罗
　　宿黄滩忆七泉
　　三载思君不见君扁舟遥逐楚江云撩人最是秋风树那用啼猿夜半闻
　　红白芍药【二首】
　　慿栏寂寂近芳丛红白相鲜对晩风不是名花留客乆欲酬春意语难工
　　罗绮何年自结丛幽人邂逅一临风分防不忍轻攀折惜尔为容亦太工
　　乞竹【二首】
　　我有仙人石室奇絶怜绿玉久披离闻君亦爱霜筠色莫惜孤根带雨移
　　我洞壶山山更西与君相对共幽栖不妨分与筼筜种助得云深断路溪
　　次三符翁韵【四首】
</div>
    <div class="pagination">
<a href="念庵文集_page18.html">上一页</a><span>...</span><a href="念庵文集_page14.html">14</a><a href="念庵文集_page15.html">15</a><a href="念庵文集_page16.html">16</a><a href="念庵文集_page17.html">17</a><a href="念庵文集_page18.html">18</a><span class="current-page">19</span><a href="念庵文集_page20.html">20</a><a href="念庵文集_page21.html">21</a><a href="念庵文集_page22.html">22</a><a href="念庵文集_page23.html">23</a><a href="念庵文集_page24.html">24</a><span>...</span><a href="念庵文集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
