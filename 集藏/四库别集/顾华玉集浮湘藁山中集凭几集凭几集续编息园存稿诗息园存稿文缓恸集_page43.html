<!DOCTYPE html>
<html>
<head>
    <meta charset="UTF-8">
    <title>顾华玉集浮湘藁山中集凭几集凭几集续编息园存稿诗息园存稿文缓恸集 - 第 43 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>顾华玉集浮湘藁山中集凭几集凭几集续编息园存稿诗息园存稿文缓恸集 - 第 43 页/共 45 页</h1>
    <div class="content">　　顾子居湘南见山川之美仰而叹曰大哉天地乎人乌得而尽之足迹有未逮耳目有未及遽以量天下者皆浅夫也始吾之未至顾安知湘南之山川若是其美乎虽闻不信也然则吾之所未至者其美伙矣今夫天下之才以吾之郷党师友亲戚见闻之间吾固知之矣然天下褒衣而趋吾不识其顔靣不知其姓名者不知几千万人安知人人不有迈乎吾所交者蕴其中邪而今而后过三家之市而不知轼焉者譬之恶人其犹桀纣之愚也
　　解
　　天解
　　世儒多言天道吾惑焉昔者子贡曰夫子之言性与天道不可得而闻也夫子罕言天道世儒乃多言何哉或曰世衰教防愚不究理道一切侥幸于利害祸福之际儒者患之故言天道以断其疑止其欲使不至于猖狂无极也亦孰知愚者难悟并爲善之意亦复衰止乎故王莽曰天生德于予汉兵其如予何此说天者之害也愚谓天道之本质力功効因量召应者也言自然者亦近之主宰之谓帝赋与之谓命其实一也率其当然无所因就是之谓道适然而然莫之致而至是之谓数数也有道焉君子不谓数也马必以乘牛必以耕刀必以割绳必以束舟必以浮车必以载克任则胜不克则败此天道也其或有颠蹶折絶覆溺之祸者皆数之适然非吾所能虑吾虑其克与不克焉尔顔渊之夭盗跖之不诛失其常者也若天地之怪变然故儒者数称焉弗可以自沮也书曰惠迪吉从逆凶易大传曰积善之家必有余庆积不善之家必有余殃此天道之本也文王系比之彖曰原筮元永贞旡咎此言自审有德乃免咎也周公系履上九爻辞曰视履考祥其旋元言此言自考旡亏乃得元吉也此君子承天之意也谈道行义而欲外大禹文王周公孔子之教者吾不知之矣
　　月坞痴人解
　　永昌张伯子学道于太保之坞好月而忘世余闻之乆矣与之解后于京师乃解之曰奚爲好月而忘世者乎请以月喻夫日月隂阳之精也行天而逓明月轨缓日不及日者十三度有竒数视日离合而光亏盈焉一离一合时乃望朔一亏一盈化乃晦明夫孰使然哉盖日阳主动厥数有余月隂主静厥数不足有余不足之数错糅乎其间夫然后寒暑昼夜之变生而嵗功成焉诚使月并日轨与天齐度则莫晦莫明莫望莫朔而隂阳之数胶矣数胶则动静息动静息则天地几燬乎今子之忘世静也独静而废动胶也故圣智不胶夫君子之于道也虚则聚之实则宣之通则沛之塞则括之聚以崇德宣以效材沛以广泽括以寳贞显晦不执适从其时而已是以龙蛇其生而曲士莫究其变谓之曰神故曰隂阳易施天地之宜动静殊虑圣智之趣也今子诵说诗书腐齿脱頥以贮之肺肠之奥亦既有年矣君弗得以爲丹青民弗得以爲雨露是爲简册舆而徒以发愤于麋鹿也圣人之教果若是乎防譬之好月即晦索魄而不覩即望之昭昭可谓尽月道乎伯子蹶然起曰昔者知月有明晦今而后知动静犹是矣尝有至人名余痴其殆谓此乎非子言吾几于胶也
　　辩
　　道术辩
　　司封郎中頋子武祥出叅东藩问于东桥子曰闻之通人曰吏道贵术圭也颛得无患于是乎东桥子曰夫道贯万物正庶事者也吾子以守道闻乆矣乃以术患何哉夫以道事君忠也术则竞巧防以道接人礼也术则饰謟容以道御吏信也术则纷窽言以道临民仁也术则隐杀机道也者圣人之涂也术也者世俗之岐也吾子志圣学者而奚世俗之惑惑世俗者俗而已吾闻君子不汨于俗乃通于圣吾子以斯言爲然乎
　　杂辩三首
　　或问曰鬼神隂阳之气也乌乎灵顾子曰气之所聚精必归焉精也者宰万物而善应者也故山川土木风霆雨雹之应通乎人道矣又问曰虽精亦气也恶乎能灵曰人之生固二气之聚也血肉凝而爲心渊然中处精者居焉故具众理而应万事其神广矣及其死也则精者散焉复爲槁木也已谓鬼神为气而弗灵亦将谓人心为血肉而弗灵也可乎是故气聚必有精精斯灵矣灵则无不宰也虽圣复起不易吾言矣
　　世尝指士大夫通塞曰命岂不信然哉抑予尝爲知道者言人生有命一通一塞是已若国家之兴亡则一时人士所槩祸福焉不可以人人徴也汉高之兴吹箫屠狗贩缯之徒悉位卿相岂其五行皆当防兴之数哉故太史公曰髙祖功臣之兴时如此云盖究此义也及其亡也党锢之祸遍天下非必诸君亦防其凶度若是同也盖国运系之矣国之将兴福逮乎天下焉国之将亡祸逮乎天下焉大举小从天之道也譬之火炎都邑斯都邑灾也而欲切切焉戸推其厄岂不泥甚矣哉聼者然吾言
　　或问湘山浮屠之中有唐僧真骸至于今存盖数百年矣土人祠祷輙应若是其神乎顾子曰人之身犹木也生则气附死则气离气且离矣灵将安附夫楩楠杞梓其伐也能使材充栋梁备噐用已矣顾安能使其枝叶扶防而上出乎彼人者今亦槁木而已人固严之而谓其有灵者愚也或又曰祷而应何哉曰子不视其所托乎山川之灵是谓鬼神四海五岳是已湘山之在南粤兴云雨蕃草木育禽兽百物成化万民归心化之所成是谓神灵心之所归是谓感应彼托而居之其智固逺而南方之人无贤不肖哓哓然举造化之情而归之槁体岂非大惑矣乎今夫聚土木之像而祷祠应者精发乎其人也夫既有若湘山者虽无若人居之吾固知其灵矣又问曰其骸之不壊何也曰若今之皮革然率不信宿而壊者也苟法存而噐藏可历数十百嵗无壊曰其始能自存之何也曰彼道也圣人所不语吾乌乎闻对
　　野亭对
　　客有问于璘者曰人道之经有号有名名以制义号以别称人各异趣贵当其情若太宰刘公托号野亭何名实之背驰而显晦之迳庭乎夫大人之生应运辅世以德爲根以行爲植以言爲华以功爲实名震四海而不爲夸位列台辅而不爲溢锦衣绣防而不取于布被鸣钟列而不屑于藿食盖泽在生民功在王室故皇天降之以命王者宠之以秩鬼神佑之以福百姓奉之以力若报施之宜然匪推让之虚迹故大舜之受百官神禹之搃百辟尚父之受玉璜周公之履赤易皆偃然安之矣若夫野云野云者乃江海间逰之地田氓鄙劣之习诚细民之攸行非大人之宜及是以相防之刺无礼虎鞹之讥徒质有由然也公乃引以爲号诚非某之所识璘闻而笑曰固哉子之见也语九垓八埏之广者不可以示虻蚤述徃古来今之运者不可以训蜉蝣不通道德之源难以言大人之谋矣璘请放而言之可乎粤观徃纪乃帝乃皇混沌未凿肇啓洪荒缀羽掩体茹毛实膓法令不设民罔弗臧视啇周之际有若颛防而淳厐者此代之野也九域之内疆分界画乃有广壤不置城郭草木蕃膴田塍钩络质任自然匪以智作视市朝之【阙】诚有若闲淡而寂寞者此地之野也四民居方则有农夫任力作劳食其公余以薄爲飬恶衣敝庐不尚礼节终身晏如视冠裳之流有若朴质而騃愚者此人之野也在人又有厌弃诗书脱略仪章言出无文貌动不扬应物举事椎鲁莫当蠢蠢碌碌不狷不狂若此者皆野之类也以客观之太宰公睿哲通神明德行拟金玉谟谋动风雷节操凌霜露登金门入瑶室翼啇周之声灵履朝堂之邃宻抉文史之精华标冠裳之轨则论思圣猷经纶皇极盖三十余年而未尝承簿书法理之责非天下之至文孰能与于此如前所陈客固疑其不屑也客曰匪尽弃之固亦有焉礼失则求谋小则获稽之徃训仅以时措若徒野而已矣无以文爲则相防无礼子成徒鞹也岂其然哉嗟乎执名而不询义是童观也论迹而不求心是瞽说也如客之言所谓知其一不知其二者也是故防庄战国之散吏也愤世疾俗放言驰议至欲剖折斗衡灭弃礼乐以还华胥之域曹叅炎汉之良相也尚清净遵画一笞诤子狎醉人而欲一切罢其苛律彼皆厌文法之思大道之反发孤愤于群迷负小善以争远其志犹若此况夫大雅奫沉人伦表异又岂无通变宜民之感乎客不见夫道德隐防百雅勃兴刻画虚噐张皇不经智胜者富资重者荣农惰其力士轻其名啇滥其货工滛其能上薄三光之明下汨万物之情虽智者左扶而右持祗益其败而莫救其倾也故太宰公崛起寰中髙视物表慨采章之防质忧江河之澜倒乃浩然而叹曰使我揖让啇周之庭手画典章比迹姬召岂若浑浑黙黙与道爲化而奉无懐大庭之神教乎使我被绣鸣玉出入象魏之阙足不践土岂若仰奉茨室端侍土阶而共天下脱奢泰之苦乎使我徴才防隽吐发英华以光大国家岂若孝弟力田各保其躬而令愚智不相加乎故曰丽物若僞丑噐多牢华璧易碎金鐡难陶言多方者中难处也动饶术者要难求也意昌慱者情难足也性明察者下难事也通士以四奇髙人必有四难之患故士不贰其主国不疑其臣上不有其法下不备其君吾将铲吾文理黜吾聦明无将无迎履野爲庭无噐无形守野为城俾皎皎者晦戞戞者宁呌呌者黙忽忽者贞合千古而比德举四海而依仁从尼父之先进恊文王之同人然后守吾之野反吾之亭问耒耜而教稼穑以相忘于大均此则太宰公之志璘之所尝窃其毫分者也若夫晏婴之固仲由之勇周勃之彊汲黯之戆又皆狭局浅中效野之纷纷者耳曽何足以拟伦哉客乃肃容正襟起而谢曰大哉野乎大人之能事毕矣防子之言几于鄙倍矣夫
　　述卯素翁对
　　卯素翁居于国南之里德和而神康行年六十有婴儿之色东桥子曰何居曰吾观吾始生审天地之德究人物之初得所飬身焉吾始生于二月其时仲春其位卯卯者冐也言万物冐茆以生乃有质也有质无色之谓素列子曰太素质之始是也卯曰生生曰质质曰素茆者化之逹天地之德和焉素者质之本人物之初具焉德不和则性情乖初不具则醇朴漓既乖且漓形乃用伐古之圣人爱利万物含真抱一比于赤子远此道也吾渉于世也因卯悟生因生悟质因质悟素故吾将惧驰鹜以浚吾生乎宁塞兊而沃渊将拓仁乎善亲亲而容众将逹施广类肖于生生乎居善药以兼济将恶多文以餙僞乎恒汶汶没没以居将恬兮自愉汨兮自好乎深藏防息而弗显其色凢此者皆所以存吾素逹吾卯也卯以生生爲德仁由以施素以寡用爲体义由以制仁义脩而吾飬具矣又孰知其它东桥子仰天而叹曰渊乎防哉叟之道乎盖古之圣人长生乆视之防也何示人以非象之象而令里之老穉乆眩瞀乎吾闻叟居家刻白兎而弄乃语人曰吾卯素若此诚有之乎公抚掌大笑曰先生谓吾兎防若轩辕之龙虎荘生之鹍鹏乎殆非与苏长公有言曰喻瞽人日曰类而烛类而槃遂有扣槃扪烛之误里人之言无乃近是与吾不敢以告先生东桥子唯唯而退遂述其説以喻诸里人翁姓马名鉴字大昭善读本草素难诸书盖隐于医者有二丈夫子曰应龙者深于易将文翁之素而逹之生人者也君子谓之良子
　　述
　　荷峰公述
　　髙安荷峯公以御史中丞节抚南畿逾年政成颂声大作野史氏曰公之莅政也精明果断日照雷击植善如滋屏恶如削墨吏秕政濯栉殆尽寛征啬费民忘凶年侃侃然以报天子安苍生爲已任然中扃洞如已事弗留故人安其严而懐其惠说者谓其嫓文襄俪三原才节乃交胜焉亶其然耳东桥子曰璘支离畎畆不敢与闻政人之绩乆矣若中丞公之休懿日震燿于耳目其谁曰弗歆谓休运淳气之所钟固也又何必髙安云乎诗曰维岳降神生甫及申意其郷必有高山大泽储灵发祥以生斯人也何其伟之特异乎野史氏曰防哉子言信有徴乎髙安之野大有山焉嶐崇纠邃标南筠之雄镇旧传有灵僊集峰下池荷尽花遂名荷山公世家其阿族系繁衍诗书发解者相属而甲第翘出自公始邑故多防省华要阶三品陟上卿亦自公始然则谓公非降神于兹山可乎不可乎故郷闾学士称公曰荷峰先生匪我诬也东桥子曰气有感防瑞有徴符天地储精隂阳成化山川孕灵乃发才杰一啓一承互体交变语曰沃土人肥丹穴人智此之谓欤璘未覩荷山之巨丽敢于公乎徴焉端凝敦大徴于体峭厉峻截徴于节发育徴于用畜纳徴于量变化徴于政华缛徴于文是公于荷山驱其巍然者而表之四方也诗曰节彼南山维石岩岩谨端拜于阶墄之下野史氏曰辩哉说尽于是矣请録爲荷峰公述附之郡乗
　　问
　　东冈问
　　东冈先生流观东海息驾赤城之澨姑苏顾璘执篲舘下有间进曰先生所称东冈子者其义可得闻欤意者先生髙朗卓荦尘秽斯世且将陟蓬莱之椒蹑扶桑之防以放意乎至人之道而爲是远举也抑亦登太山临日观视日月所出以窥造化之根荄者乎非先生异人不足以应是号也先生笑曰乌有是哉直卑卑耳吾髙宻之东有冈隆然其下沃野可田先司马公诛茆爲庐种树爲薮思以乐志而息躬卒乃藏焉子孙保之若社吾乗轩出入者三十年夣寐以之防以为号存吾常也如子言岂不大有径庭也乎璘曰噫吾闻大人龙变曲士守防稽古才士被褐衣而懐天下居穷巷而志万里标胜列奇自干青云者指不胜屈实亦防渺非伦也岂若先生之才爲世雄乎爰自弱冠起家翺翔省署轩翥藩臬恒驾人上既陟中枢而复邅廻外防者适也天下汲汲然兴霖雨之望乃若噐远而言近光崇而处卑岂欺我与先生曰异乎吾所闻君子视不下带而道存思不出位而业成所以贵近也士有放心狂驰者谓之夸节故终身荡然不知其所归昔伊尹之志不越莘野传说之志不越岩下虽阿衡左右之勲光昭异裔夫岂介乎二子之衷哉子初言若诞诞则荒志再言若矜矜则丧节皆非进退之义也吾进而行焉望吾东冈其思也依依退而藏焉处吾东冈其乐也泄泄非东冈固不知所托也幸无以易吾志璘于是再拜唯唯而退篇
　　定成一篇赠何司空
　　夫学慱斯精精斯明明斯定唯定也故独立而不惧功大而不疑何谓慱广览群义参伍异同总其端也何谓精穷神研防靡防弗析辩其介也何谓明中清虑察物至斯照通其用也何谓定举之无大履之无危成其业也定也者万事之干其大人君子所自树者乎是故伊尹建桐宫之议周公执管蔡之伐非有已事鉴也茍置小疑于上下昆弟之间其何胜于流言乎夫小夫不可以大受其虑摇也枉士不可以直道其心蔽也故木揺者风防之矣目蔽者足蹜蹜矣内不先定奚望其外乎是故砥柱当大河之冲深柢乎九渊大蟠乎孟津洑流下激洪涛上荡贯万古而无损于毫末者岂借异物相维持哉有诸已而已矣故天下之务非定不立凡顾瞻携贰首防两端者乌可以临利害决死生哉璘观少司空燕泉何公之道其定成者夫公之业在四方简防不可胜书请论其大者若继綂议复永昌郡讨十八寨之防三事是已夫尊亲之礼苟隆宗庙不知其他也疆塲之事茍利社稷不知其他也事孰非臣哉而或有不然者其故有十寡闻者闇自任者偏沮难者怯循故者茍揣主志而曲承者佞射利而自封者污知之不爲者罔爲之不力者偷专顾已之利钝不恤君国者奸蔑视民艰厚飬以安乐者忍此十者国之痈疽畜毒必溃其原生于不明不明由不精不精由不慱故曰知者不惑勇者不惧噫何公其知勇大矣知宗礼有大防何惮乎主威知邉圉有隐福何安乎故常知国梗宜亟防何恤乎师旅夫茍以死生爲患若者孰知夫道之不可违也夫茍以利害爲校若者孰知夫君之不可负也由此言之非道非君厥志不存如其道也如其君也白刃可蹈而况于祸患乎诗曰我心匪石不可转也我心匪席不可巻也斯何公之谓矣
　　视度一篇夀周中丞
　　璘闻先验封公之教曰相树视土相人视度度者受物之量也大度则大受小度则小受岂唯名位是徴虽福德夀考罔不于是焉系璘持是以观郷国四方人士十不失二三也今中丞约庵周先生其最明著者方璘爲吏部郎始识先生于今司空刘公元瑞坐许时賔客盛集约庵方爲郷进士礼防气间谈古今论经史如发囊啓匵绎绎不絶略无几防见于穷逹之际璘心伟之未几举进士给事谏垣论议天下大事洞见条绪举贤击佞一以国家爲心不置好恶然谦谦自牧恒若不胜其忧畏者此其心岂有炫艳于其职哉拜太仆少卿太仆马政猥冗剸裁勤辑弗厌其剧进佥都御史初抚延绥再移宣府皆今邉陲难居地也御外安内举偏振衰二方戴如父母以防去位人之望之者唯曰不置先生乃忻忻然归卧毘陵若将终身焉尔夫士居穷率馁缩及践华要则声张自多其仕宦每不乐冗或功大而抑又快快不堪处此皆度有所不足故也先生被褐而泰履显而夷理棼而敏居难而振及其违也则由由于于不知其去来此其广心浩荡乌可以时俗窥测哉璘不知先公之言何从授尝比量事理见其不可易者如此徃居湘源视湘水出兴安容杯耳至全永则胜舠矣衡潭之舟乃可千斛由洞庭而下虽艨艟一羽也岂非水愈大则所受者愈重乎它日又至台而观于海凢涯涘之艇皆前艨艟类也巨舶自远至则岿然如山其舵非百夫莫持夫人之度茍海也其所受岂可以稽数乎若先生名位福德夀考之数璘固不得量其后也一日举是说告诸亲戚子弟之秀陈生时亿起而请曰公所视于吾舅者诚然也吾舅今年夀六十亿将徃称觞焉而不得其辞愿掲于轴以喻夫来贺者
　　引
　　重刋湘山事状引
　　宋进士蒋擢撰湘山事状十二巻载寂照法师颠末甚备蒋君儒者何慕爲此邪盖法师事世俗所传多不类人用益惑必有纪者乃可论其有无非直爲彼道资也板乆壊郡人重刻于寺余过而见之因题此爲观者告
　　附骥集引
　　璘守相源既二年索居无徒旧学日坠徒惴惴耳乙亥冬大司马泾川相公致政来归不谓璘爲不肖引之大雅剪其荆棘示以周行虽驽蹇局促莫企髙歩庶几知所鞭防乎太史公曰苍蝇附骥尾一日而行千里贵有依也璘所得与公倡和者何以异此既彚爲集遂名附骥云
　　桃源书屋引
　　桃源秦人避世地也方暴兵横闘亦莫至其处静可知矣台郡治负大固山而司法之第尤邃斋阁深窈不闻市声林岩霏霭旦暮在户故昔人号曰小桃源余生侍尊翁司法君来读书其中因以名屋乐境之静也生方英年吾常忧其恶静而好动乃今寓志如此可谓知矣武侯曰非宁静无以致远言心静非言境也生知境之静则心之静不远矣呜呼境静者兵莫戕心静者欲莫乱然嗜欲之害甚于兵也生毋易哉
　　乔衡州哀辞引
　　迩时四方多故百姓迫饥寒多起爲盗削刈数年乃已朝廷营内殿括用诸道取材楚蜀事亦甚钜天子思得贤人居郡县以寛舒其民故于赐赉防擢之命徃徃崇厚不甚惜呜呼贤者当此时冝有以自效垂功名于后世矣夫何俗习恬愉惰弃民事甚者豊已瘠下仇视所部如璘軰则又选愞弗振无益利害驰虚心耳才难不其然乎若吾衡州乔君真可谓之贤者矣衡州去吾全五百里璘又与乔君相善知其政持详君平易近民在郡五年兴废举坠吏无所干民无所议大畧与汉黄覇治頴川事相类至于睱日焚香闭阁与诸生谈经赋诗则又有韦应物之风覇所不及也乌乎真贤者哉今年三月以书抵全云报最吏部璘喜跃者累日谓君之贤乎于上下必且引擢卿相如汉故事以大厥施于天下也既而其子栋乃以讣来谓君以四月十八日道卒舒州且遭水厄焉于乎天岂不欲斯人被仁厚之泽邪何夺吾乔君之速也既痛哭乃爲文寄奠以写余哀后思所以永君者不得作哀辞二章以代执绋倂书此爲引俾凢知乔君者咸致哀焉于乎岂徒哀乔君寔哀衡民且哀天下也
　　李别驾东征八咏引
　　儒者以诗书发迹居常治理建议恒出所素蓄易易耳若夫军旅金革之事未之多学则宜有所诎此固武人所常訾笑也今观李侯济之从王中丞讨宁藩事何其雄伟不常而又武人万万所不及何哉盖君子之学无所不该其于兵家者流所谓六韬八阵穰苴孙武之书固常诵说其文而槩之乎心不幸有事主之以忠义发之以智勇以身先众何兵不强以顺制逆何敌不克乂奚小丑之足云云乎乃知不经事变诚不知儒者果足济用而闇忠义于大闲者虽习兵无益也尝闻少司马王公荐李侯等防口义重勤王引兵防应心坚讨贼誓死効劳可谓得功业之本矣书爲东征八咏引



　　息园存稿文巻七
　　钦定四库全书
　　息园存稿文巻八
　　明　顾璘　撰
　　书啓
　　谢刘少傅书
　　璘不敏辱守大邦贻害民社不能早自引退以谢神人乃又悖昧自好不达时宜竟致祸辱此天降罚非若等所能为也日月鉴临实无怨悔行时蒙教言勉以大义鄙人绵力兢兢自誓幸保不坠往复更无及此论者益仰大君子防养之力到家事定儿軰又言门下随有十金之餽厚恤妻子汗背惊骨无所措躬唯不肖从役本郡三年扵兹未尝有毫髪礼遗奉报仆御乃今夺圣主养老之惠及于僇人施报不类何能为心缅惟前事已往不足更言初欲极陈底里申闾阎之痛明冠绅之节继念上无相知之人相与暴白徒怨结祸深孤立无与老亲在堂忧鬰可惧遂隠忍就窜甘为儿女子之行甚可丑也恐高明未悉辄复覼缕惶愧惶愧向所委九老图无恙然不甚佳欲更寻一图题诗寄奉不敢乆负也去路日逺书问难数通北望涕泪无已离汴时闻台违和知是旧恙防当平复矣叅奉无期伏乞慎起居善药物自爱
　　启杨邃翁
　　伏承逊避大位坚闭户凿坯之节天下增仰我公赴邉日璘尝献书有功成身退之议其时主上止以邉事见召故为公深计亦唯始终使命而已今闻主上虚端揆之位倾心见托侧席以待此又一时也且朝着之间情志乖隔士夫隠忧如膏蕴火此非有耆德重望者主张消弭扵上后事固未可知我公素任天下之重固当捐已奉命就济之大业奈何谦谦凝滞与一节之士论尺寸邪可以仕则仕可以止则止孔子不过若此璘恐天下望治者遗咎前启輙尽鄙言公幸勿以为佞侍老母疾不能多文然语亦止此伏冀早决行计天下幸甚
　　启张司马
　　近者家父书至云门下眷念渥厚至不能承使不肖感激不觉泣下也不肖愚戅触法投万里之外弃捐菽水甚非父母老年所堪故去秋家父病疽亦縁忧鬰所生比来亲戚故人见璘乆弃顾视老亲多不逮旧此人情之常不足云及祗恐老人觉之损其欢趣门下乃独施恩扵涸辙寒灰之中真大人盛德也又闻门下威德大着京师内外望旌旄之出莫不动色相喜所谓走卒知司马也仰戴仰戴不知高明何汲汲以辞荣谢累为念至上十余疏不已璘窃惑焉璘都人也自少闻三原王公叅留务时闾巷小人日谈其德如稗官野史称説古人之事琅琅可听于时不知世事不能追求其故自有知识以来歴见名公居此或乏此声按求其因盖縁王公加志小民茍有惠利虽取谤触怒亦所必行故人乐称之今传闻相公之迹絶类王公惜在逺地未悉施为之详耳然璘向在闾里颇知乡人所苦诸事大抵军苦占役纳钱及做工之弊民苦内府供亿及勾补班匠班钱商贾苦工部陪纳之淹滞凡此必皆相公所已擘画今诸人喜颂由起者也冐昩具上用备采择汉人云河南帝城多近臣故不可问宋以开封为京兆多假重臣守之故包孝肃公着声亦以权贵敛手为政本今应天即汉河南宋开封也京兆权轻往昔故假镇扵大司马唯相公耆德重望天子眷注既如此军民仰戴又如彼凡百举动少为留意则祖宗恩德可长存扵根本之地宗社幸甚斯民幸甚正不必辞荣为洁觧累为安也冐凟死罪
　　启白岩太宰书
　　先民有言大臣以人事君言天下至大任天下之责至重非一人所能独理故君望之我而我望之天下之贤皆所以承天意为生民非可以私意于其间也古者四岳佥荐禹益防龙让拜干庭其来乆矣春秋晋祁奚举贤内不避亲外不避仇君子与之其他不可胜道也后世用人专责之宰相国家则专付之冢宰盖其职也璘不悉当代之故其于贤冢宰姓名不能尽知所知者若西蜀蹇公义河间王公翺济南尹公旻三原王公恕与吾乡倪公岳皆执公方之节悬明睿之照有道之士所共推服璘窃谓冢宰用天下之才必恊天下之论而后足以服天下之心斯天下之善名归之矣然天下之论不齐至于有道者乃定最下者取合小人其上两端又其上取悦豪杰最上乃求合有道之士盖有道者非求而合之道同则无不合也唯公以间世之噐收海内之望非一日矣自璘居门下非不乆且宻矣未尝见公有惰慢之容毁誉之言端严惇愽如岳之重如海之涵蹇尹二王璘不得而知之若倪公则尝奉以周旋公寔类之也兹当新主御极适有数客防于璘所咸举手相贺谓皇天笃眷社稷诚得某公迁居某位某公起居某职则天下之势一变可复祖宗之盛再变可追唐虞三代皆无难者乌乎公负天下之望如此璘安得不为公贺不为公惧又敢不为公告哉缅思孝庙之世公与邵二泉储柴墟王虎谷诸公并起一时皆公辅之噐今数公或已老病或先下世唯公岿然当轴任国家蓍股肱之寄方当羣凶用事之秋公独留守南京飬高全晦脱然不为所染岂偶然哉璘唯上天之厚国家与公之答天意寿国脉者皆莫大于人才虽公所蕴万万高出璘等璘之拳拳効忠者固不敢舍此他言也盖羣才既叙则百政自熈事事而理者非大臣责也宋陈同父曰有察举而后有铨选有铨选而后有资格其意盖谓世道既降大公为私一切任法犹为可行此亦有激云然璘谓行资格而不失铨选行铨选而不失察举行察举而不失乡举里选佥荐拜让之遗意然后称有道之举动而不缪天下之公论也天生才局品类自别代天命德乌可混施国家五爵九级之阶配之人品或乃宜然殆类天设然则后魏中正九品之法固不可着之曹例独不可存之心鉴乎山涛甄别人伦载之启事千载以为美谈何后世之不可行也凡言不可行者皆私耳岂有上承天意下受国托近系公议逺垂令名而可以毫髪私意千之者乎唯门下自通籍以后居铨曹逾二十年凡今之公卿岳牧皆尝揣摩而度量之熟矣取诸胷中若分五色瓣四方虽百举无一失此天下所以未事而先贺也璘恒常扵公止以文艺小技进渎不敢言及兹事谓公未履此位恐以为谀及今廹然至矣一旦命下礼遂悬隔又不敢冐以此言进有懐不吐非所以为忠也展转旬月宁坐近谀之嫌而不敢取不忠之罪唯兾照詧幸甚旧着治原一篇谨録并献暑甚勒状不庄又恐公旦夕北上不及奉览潦草殊甚无任惶悚战栗之至
　　启敬所蒋少宰书
　　先民有言太上立德其次立功其次立言君子之道信无逾此三者矣五帝之臣浑然同化三王之臣除乱致治故当时蒙泽后世称圣蔑以加矣春秋而下贤人君子不能以无为为德又不能有为以树功于是引先生之道而推已所志载之空言以垂后世若孔子孟轲以至杨雄王通之徒皆是也言虽有钜细醇驳之殊其心一也孔子曰吾志在春秋桓谭谓严尤曰杨雄之书必传顾君与谭不及见也王通亦曰帝制絶元经兴斯一圣二贤之心略可见矣唐宋以来韩愈栁宗元欧阳脩苏轼之属抱道游世或窜逐囚锢不究其志各发为文章斐然成家固已下立言一等矣然亦传之至今不朽由是观之君子之道不在彼则在此章章明矣璘少举进士得从先生长者游闻先王之绪论窃亦有志于当世之务于今盖二十年矣三为郡县之吏力不逮志徒劳无益耻饰厨传以称过客而不能奋然逺于俗态闵转死之民思以仁之而不能释鞭棰征科之格食人之食厚遗其忧不辞其名而悉去其实故刑祸流窜皆天之所以降罚也虽去更效一官亦若是止耳是天之降才本殊也今已旷父母之养捐子女之爱茕茕一方吊影而处此固非得行其道者也程量所有其赋命原薄亦审矣其不可与于功德亦明矣传不云乎俟河之清人寿几何幸今齿髪未堕耳目之聪明犹可肄讲习若碌碌待耄曷若退而深藏从东南隠君学士考三代两汉之书以上穷尧舜禹汤文武周公孔子之道学为文辞得少比杨雄以下诸君子之下列生无忝于父母死不与草木同尽不犹愈扵已乎唯门下爱璘过甚即魑魅之齿夺而置之袵席之上是不忍璘之身遽灭殁也而况于其心乎况于其道乎顔渊曰子在回何敢死夫子之身固门人小子之所依也璘之视门下盖若此昔者房龄问立功立言文中告之以量力夫力者才之限也时与泣亦存焉量其固陋策以终始在门下察之而已近所作杂文数首方有事期防不得缮写谨上古诗十四篇呈览可进与否幸赐教诲愿次第以上期有霑益乃已死罪死罪顿首顿首
　　启见素林公
　　璘自髫年闻公姓名若与司马温国范文正齐等及长始知为今人奔走宦途几三十年道路违左不获一拜阶下承奉教谕长恐溘先朝露使后来者追笑无穷去嵗脩学之役本有司贱分林学职不量彼已輙以上干尊重不意谦光逮下竟拾微名置诸不朽之后觐还始克覩之喜惧累日毎过石下流汗浃背古人云伯乐一顾价重十倍此岂特一顾已哉感激诚不能己巳张教谕去便谨状具谢伏唯照詧
　　启见素公
　　伏承台万福圣眷殷注天下幸甚顷者叅从过杭璘适从驱驰之役不得伏起居死罪死罪以平生瞻依之勤顾不使一望眉宇此天靳薄劣也敢不省惕荷留书为念抑岂晩后所堪唯深感激耳台府清肃乆不敢冒进笺谢谅蒙照原恭审道施治朝廷论内竖乞匠之防凛然大防何啻万钧九鼎之重诚使前时之事思患预防有公如此何至泛滥莫救乃知公居林下若许其乆皆皇天眷佑宗社之厚意也悚畏悚畏璘方主上御极之初窃不自揣亦尝拟着一防意谓朝廷莫大于体统天下莫大于风俗体统者大臣之责在庙堂必有至计不宜小臣轻言故专论风俗一事继见言议纷然恐有干名之嫌遂尔中止心实耿耿兹敢窃録原稿布露左右傥少禆坐论绪余采纳注错非独末学之幸而已僭妄死罪去嵗张学职附下手翰不乆始得展诵所谕夏银台笃行乡评皆然踈漏之罪获奉指教祗服无已
　　启幸庵彭公
　　自公之西天下之人莫不惋叹而翘望者至若受知抱德之徒则又倍万其情亦非有所私也近日获见所寄叶侍御一之万里神交巻其于两河往年之恩戚戚动念一诵一泣嗟何以堪乃知大君子推心汲引往往如此真秦誓所谓休休有容者也师仰何已伏惟圣君更化天意将兴太平必先召公天下所望必有以相副公之所自许必有以比德伊傅使后学小生知贤圣由人不多让往古也无任驰恋之至
　　启彭宫保
　　往者河南之盗攻城壊邑吏民懔懔莫必其命荷门下受钺而临之一鼓殄灭颂功之士咸谓其迈絶今古此固英雄之长略贤哲之异才出扵寻常万万之上乃克致此下视璘等龌龊尾之流奔走厮役之吏不啻蠕动小虫何足动视若璘等亦惴惴奉职祈得免罪谢谴足矣抑何敢望阶墄之末光乎唯执事海纳日照纎细不弃视璘孱懦尸位不以为不才捍御无效不以为不武饮至之日达于圣明荐于冢宰谓璘可任于时璘方获大罪拘圜扉之中故旧亲知莫肯相近恐祸之速及独门下昌言如此使垂渊之命増九鼎大吕之重非唯得缓刑殛又得一命于善地父兄妻子之感虽九死不忘岂能报之直啣之耳四月已抵家得见父母南风方作未得赴任俟秋后乃可行西望勤拳之际闻余锦衣有南使之便少布区区伏唯照詧侧闻蜀冦之平又在旦夕益仰大贤之才歴试至难无不厎绩它日国家大事大疑系属天人之意固已定于是矣钦慕无已五溪淫热军务多劳伏唯为天下珍爱幸甚幸甚
　　启孙九峯公书
　　伏唯我公还朝社稷幸甚夫司徒大位非唯均节国用省薄民赋以惠泽天下其丰俭贞衺之则匡辅君德尤为切至方龙飞之始海内望公不在冢宰则在此位既见邸传莫不举手相贺盖纯德笃行圣主简在特深以之效忠视诸公固易为绩非佞非佞前后劝学二疏师保大忠无逾于此孟子曰人不足与适也政不足闻也唯大人为能格君心之非格心之要务学为急道明德立何治不成是以末学下吏益用尊仰新政方肃不敢渎上牋敬延后至今实非门下之体伏乞垂鉴悃素不加重罪幸甚幸甚
　　与左宪王子衡
　　国家之有宪台犹天之有雷霆无则不震人身之有筋骨无则不强其政则旧典与今令甲具之无俟言者然自开国逮今先臣善是职者亦仅仅数公岂不至难称哉近者主上以此职召公士无贤不肖莫不踊跃意谓贞度肃僚云者公素具而优为之天下当一大振诚是也璘于其间独为公忧而于国家之忧又有大者公此行有三难台政不与焉主上神圣刚健万机咸自宸断然小愆机宜臣下莫敢言公不格而正之则职有所阙天下安危系在二三执政恊恭和衷尚虑防济今闻之道路矛盾时有公不孚而调之则势有所沮御史执法也一不由礼则法随以隳今俗陋甚矣持矜亢烦苛为宪体工报复诬讦为风力侵冗杂细为才干不知自谁作始而沿习胶固莫觉其非虽总纪居上一不相容则众怒羣攻必觧其柄而后已是诚何道哉公不率而革之则体有所妨此三难在公者可尽在人者不可必璘以为公忧也度公之心必曰吾知以道事君不可则止而已持是説也使三者有一不达皆道之不行矣公投劾而出纳履而归夫何难哉璘所以为国家大忧者正在于此夫国家凡用几十都宪而始得公天下有志纪纲者从来凡若干人而公始得此位上下凡若干年而今始遇大圣人出几防之难千古一遇若乃易易弃之岂可复得以此思忧其大可知韩愈氏曰圣人畏天命悲人穷乃知道之言非好仕也静言念之其轻重难易之分诚宜苦心极虑反覆思维以求必得其当而后可如昔者乆庵所论纳牖遇巷之説真格君辅世之机行道立业之本不可但以枉尺直寻为喻而直拒之也璘非为谀者世俗之事唯恐其不直公之事唯恐其不婉诚为斯道与国家计也惟熟兾而深存之幸甚幸甚
　　复浚川司马公
　　辱示诗文百廿二篇皆庚寅一年所作何其多邪公至南都举十数大政宏规既张积弊悉刬皆前十余公所不能足矣乃出绪余又及此事并臻精到岂徒多为也颙仰颙仰诗文绰有定力在士林亦自有定价朋友之谊不贵相谀姑未賛叙所论名理诸文脱落拘挛之见独往独来盖秦汉以前作始立言之学非近世学究沿袭诵记之习也璘也浅陋不足与闻今既承命矣勉复数语以佐商确是亦请益之愿若曰丽泽相滋则何敢附大方尔
　　启浚川
　　公台鼎爕理之噐暂局今任此天遗留都军民之福甚幸然以职在本兵二年以来爬梳洗涤军衞遂获安枕若谓有司事体稍逺迟迟未议故疲民阙然兴望縁公所任即古分陕留后之责保厘之惠何限军民本朝此任初但推六卿有望者相授故广宗崔公恭以太宰叅賛后因军衞之事多涉兵部遂专用司马非谓民事本不相闗也三原王公恕无事不统无弊不言至今京民有俎豆之愿厥后诸公渐失本务可惜耳惟青谿倪公岳于朔望议事之际尝受诸司愬词送查或咨行处报一时为之翕然公逺继周召近迈王倪当励精之朝视极敝之防安忍惜举手之劳而不活垂死之众乎禹稷视民饥溺咸若由已伊尹以一夫不获为已之辜盖知天之所任在我故不得不受其责今天既以留都之民任之公矣又安得辞其责乎前承面教仰见体国之忠保民之恳輙敢以乡民所防者投上伏兾采察近闻当官者茍以报府数目上塞尊指盖恐府县嗔罪此又蒙蔽之害与不究何异若乗其来愬即委人押取见季使用底籍一检则某事所费几何某物所值几何具得事实然后利害可明兴革可议矣畎亩病夫诚哀乡邻之困上禆清听不知避忌万万隠秘勿令知自璘出为惠尤大也
　　启严介溪侍郎
　　属吏至获奉手诲温慰教导感激为深若望璘以举两浙之政则今衰矣无能为也初念君相逺照防璘废退之中弊精殚思研究百度冀酬恩遇三月之后遂至掉外作结阂内壅几至大病即今程课功効万分无补乃知民穷财匮非大豪杰图回干理安可期阜成之绩邪如璘者但当归锄百亩供奉老亲是其分也图去未得不敢多谈邮吏入京谨上状奉起居略陈梗概伏唯照察
　　启唐渔石中丞
　　璘蹇拙跧伏无所比数自分填壑乆矣乃闻高明不鄙谬见引荐初闻丹厓大理之传自量非类必无此举昨复闻之东溟叅戎虽过情可愧然不敢不之信也猥小工门下何取引以代大匠斵邪古人有言少也不及有为今老矣无能为也璘今已及其时望门下勿以为念也自门下入京璘倐辱恩命遂叨此任此必门下以不肖误当道之听今既数月矣弊精殚思冀以酬知己之遇毕既衰之懐如理丝益乱割胾益阂竟不得其条绪中其肯綮无所短长之效已可见矣非敢不忠力不足也旦夕当且引去供养老亲愿门下勿以为念恐损大智也因邮吏上状略陈区区以申谢悃万万照察不罪迟后幸甚幸甚谨状
　　启闻石堂侍郎
　　璘侍德范奉明教之日乆矣荷门下知照亦已深矣躬耕畎亩以奉老亲陶写邱壑以安短用乃璘平生之分不知门下何取毎毎以致用见期今果引置贵藩之长非门下谬见推引何遽至此邪悚汗悚汗今既数月矣亦欲弊精竭思毕既衰之志然才力不逮竟无条理或者职任不明而僚属未修本务权力不专而枢机末由斡旋断割惧伤羣情变革惧生浮议凡此皆璘之才力选愞不足以胜此也毎毎自数终【阙】
　　终负教爱
　　邪因邮使之便奉动静輙陈区区伏冀照察幸甚前贤郎回获奉温慰谨附谢不备
　　复许函谷通政
　　读公著述复见古人读书穷理之意信心而不信耳大要归诸至当而已左传所载诸家卜筮赋诗等事各具一义义理圆融切扵制用不徒诵説而已虽秦火之后不复闻圣贤説经之详今诸书散见孔孟所引诗书之言亦多断章取义不拘拘于章句盖义理乃其精微文辞特糟粕耳至宋儒始守师説泥章旨而立主意虽扵文字之际有所发明卒使六经之防拘牵执滞而无曲畅旁通之趣实训诂之学为之害也公独得之见超脱羣疑尊仰何已诗考多宗小序古人固言之小序虽未必作于子夏大抵去孔氏不逺必有源流授受之因岂千载之下可逆探而轻改也辱垂教极感开导仆侍老母疾日从事药饵食饮之间不得奉复使者数至草具鄙意先上诗考并封还周易盖贱子本经尚有一二疑义容再请益余唯照亮不具
　　复黄仲实
　　承防教鄙文开发蒙蔽幸甚友朋尚谀乆矣乃获高义于君子之侧殊用尊仰非止文字之益也尊道篇三视字鄙意本谓即流以求源推所自以明所出视字之义若反观云云也务语新意反不达诚如尊谕所疑欲改定本字又似节次相生太极天地人道遂分前后殊乖义理不如观字似或浑涵高明谓何如邪若谓太极非可视之物则观字亦恐未当但古文观理观心悉以立义或亦可通望旷然终教勿事姑息也别谦篇盖愤薄俗误以谄谀退避为谦动执恶盈好谦之説以惑承学故以别名篇因先儒训谦曰有而不居故衍发其义以申矫枉之辞意所切激抑扬不能无过其余定志乡正诸篇皆有此蔽此分量所及不敢强辩如下药姑取适病未暇他论耳若夫君子之言周徧而不遗公平而不颇岂所敢望乎承命更转数语恐于本意相戾祗服固多矣数日值家冗裁复迟后幸不以护疾见弃也
　　复蒋中丞书
　　辱手书慰谕温至祗拜厚情特奨借太过非所敢当耳仆荷圣主厚恩出之赭衣之下复置民上虽万死不足报谢况诸公生全知遇亦非踈微后学所可易得古人云士为知己死璘岂草木类邪仕宦者尝负于官官何负于人况仆所居不卑也禹稷思天下有饥者溺者谓由已致何也身任其事故不得辞其责耳仆已任一郡在已矣闾阎田野之间不得其所者不可稽数岂敢以一郡为不足邪此甚狂诞者之意不敢效也但老亲在家去秋发一疽甚重今虽幸愈甚非人子之情有少女即今纳婿乃故南安守俞勉诚少子勉诚易箦时实有托孤之责于仆今逺地不能教之负其地下之望且妻妾子女在家委累老亲既不能养又不能安之是禽兽也故屑屑求去意盖出此若向得近地茍遂此数者虽抱闗击柝古之大贤不耻为之况仆乎哉窜逐之人于尊官达人之前不宜及此恐涉有求蒙书词见谕惧不察下心且谓狂诞乃重得罪于名教故略陈梗概伏唯照詧
　　启广西二司诸公
　　璘情事廹切文牒覼缕烦渎门屏悚愧悚愧大廵先生之爱深厚委曲使人感激不能言而苦切愈不能已然璘之求退非茍为激切可以中止盖亦筹之熟矣夫士君子之进退出可以建立入可以为荣其亲悦之则进以为乎君出不能有为入可以为养其亲欲之则退以为乎亲此大义也璘闇劣无状圣主不忍加刑薄示窜罚恩至渥矣古者得罪黜罚之臣多一嵗半嵗以病自免所以上全朝廷之惠下保性命之期也今圣朝于大罪之人不即罢斥仅置逺地正使诸人自为之所若复冒利干宠不能自择岂人臣守身奉上之道乎况璘有父母在堂钟爱甚笃屡有书来促璘致仕事变无穷亲年有极与其希难至之宠孰若图易尽之养为足以尽其心也且璘系守土之官别无公干可以省亲嵗月悠悠后事难料所以昼夜痛心而必欲求去正坐于此又违逺兄弟离弃妻子羣忧满腹百病集体伶仃弱仆饮食莫调屋庐萧然雾雨莫衞万一填弃沟壑祗令旁人见笑古人云死生亦大矣其可不念大廵先生防墄尊严不敢輙以书上唯门下见察深至故敢再渎乞为转白此心俾璘早还故乡见父母瞑目无恨
　　谢唐应韶
　　璘蹇拙寡用邅廻郡符为亲窃禄极知无补荷台下纳污拾朽不赐黜罚足矣昨得邸报乃置荐剡之末感愧切中汗栗无已夫采贤取善不遗细微者贤者之达智也慎微保终固执平生者鄙夫之小节也今以小节之陋过蒙独智之赏璘之感德实倍众人临书仓卒言莫能既前日省下闻老亲有疾张皇趋视失长者之约昨离南京防冦京兆又知节钺先驻新河颇乆竟以不知失罪积邱山即觧谢无益聊明鄙人之心而已南还道体想益佳伏唯眠食加爱起賛新化是愿
　　与王伯安鸿胪
　　自觐时相别至今已五阅嵗仅仅一通书问痛念人生能得几回别也璘往年过杭不欲与达者将迎因止湖上寺中后闻执事在城中亦不敢复通执事或不知璘在外也遂失良晤于今为悔谪来颇与静便唯思亲一念唯日耿耿正思执事往日谈滇中之乐于时漫为悲喜廼今始知其味也南都甚优裕第长才重望不得乆安即今诸相知几人得聚逺方不相闻亟欲知之家尊书来道执事下眷甚勤感不可言家弟亦稍知所向倘得侍左右何任通家之庆也
　　复蒋车驾【淦】
　　得令弟送到手书并小弟家信感慰无量奨谕过厚抑何敢当仆頽废以来神志乖阻乏振厉防濯之气甚负贵郡汲汲求退正以让贤安民而已茍得衣采弄雏于老亲膝下足矣夫复何念来教乃欲引之古循良之列徒令汗背耳郡志尝欲要宋卿脩之以郡中无歴代全史恐建置沿革与守令乡贤姓名事迹无所于考若旧志则徒劳也杨郡愽所脩名胜纪亦草草盖山形水源及阨塞险夷陂泽硗沃所闗于民生吏政者甚重彼特具名胜一端姑为贵郡发藻色耳此事湏在京诸公分任一目穷讨极论总定于相国手笔然后为不刋之书也万万留神幸甚
　　与田景瞻
　　黄府主过州始得询动静闻太郡君奄逝不胜悲痛荒僻未縁奉慰心恒如割即辰巳近小祥唯损哀强食为尊君色养幸甚璘不肖得侍左右数年销劘鄙吝少窥古人万分之一实荷宏益于时宴坐雅谈不知人间有忧危之事竟不知请益自今追念真孩童耳别去开封兵戈倥偬百责交萃率以鄙心应之不知所裁竟陷大戾待命非所获圣主曲照赐之更生其中忧戚万端兢兢自持幸免败壊此景玉所见不俟尽言投荒今已二年违父母捐妻子独二仆相随时得家书神气俱殒老父去嵗疡患幸痊近者家难崩析又有无家之累需璘为计屡乞归田台司不察人情类以好语相慰欲拜疏求去説者以怨见恐又不敢举无可奈何正思执事往时举意坚决得释无穷之患几微之际愧不相及遂至此耳夫复何言闻家居颇安已尝有奏荐者大抵非当路相知度可有为断不必出即今若子和升之诸公亦陷墨白之间谁为相理此可浩叹耳公今在垩室未敢多谈临书不胜惘惘
　　与刘养和
　　承执事以佳楮二番索不肖旧诗甚荷不肖诗不中法度不足陈且今日天子召执事非特文章小技而已事有至大者不肖又未敢谈姑举至切一事言之今南方盗起江西有王承二四川有蓝四唯郧阳刘烈最盛闻其众已十五万人虽未必然大约成聚矣又闻其赏降纳叛各有条约妄称尊号改元建官此虽狐防之态然亦动揺小民之心又闻部遣贼魁分攻郡邑旗帜以不杀一人为号传檄四境张诬朝廷之失以无为有用激闻者昨烧絶岳州城陵矶又入防州府又杀应援官军声势烜赫今闻所过市井畏其荼毒皆设香花牛酒迎拜心虽非降迹亦可丑风闻逆党潜至凤阳又播狂言欲取金陵虽宗社灵长之福足以扑灭此贼万軰万万不足忧然在我之事多可寒心以今南都形胜都防城郭宫阙为天下之根本凡百逆冦谁不侧目甲兵粮饷执事所知握兵之将谋事之臣又执事所知今狂赋皆据上游倘武昌自保九江失防舻连艘一夜而下将何以应之乎今城中言者皆曰其事尚逺不知缮甲兵积粮饷简精鋭部偏禆可一呼而定乎亦积嵗而后备乎若积嵗而后备则及今为之亦已晩矣古语曰天下虽安忘战则危安不忘危恐非过计不肖孤陋无可告语执事此行庙堂诸公必有以南方之事相问及者此事非细论都防则北都为南都之头颅论事势则南都为北都之命脉然贼冦视北都地逺势坚未敢指议如少得志必走南都耳万一只轮不完一矢失利则东南之事险不可言故此方之患不宜置之度外也至于贼势猖獗亦未闻吾党有消铄之术鄙意谓拨乱之法当自所萌往者贼起以征诛繁刻民心失望今日兵兴又用其民复食其税如火益热宜以往者掊尅之财济今日征调之费灾伤剽掠之地悉蠲其租民心驩然贼气自丧仍谕贼党能斩刘烈降者赐以千金爵以侯封如此则人人懐疑此贼孤立矣此皆常谈不足为执事举者言及遂言之耳幸善秘毋为有略者所笑途次加爱千万留意国家大事报超异之知副豪杰之望幸甚
　　荅徐伯雨
　　初得太平除目谓必畿辅尝奉一状不达后传今郡甚疑继得其故亦不复怪所谓不容然后见君子也日夕望过荒城昨得鲁南书云公由岭路上路今果得到郡手劄怆怏成泣耳道路甚苦幸至郡承太夫人及阁内俱安余无足论殊方饮食难近乆当安之君子素其位而行古人既行之吾軰亦何患也郡民乆习于苖今且抚之数月后可制婚姻宴防之礼顺流与之更始此軰从化感德过于中州之民盖近世仕宦以苗人待之无真德实意相及耳观韩栁二公遗爱潮栁岂无故邪然执事何待仆言恐高才见抑因且鄙夷其民或至懈怠輙用缕缕亦友道宜然耳南中气热若使人中满而下弱调摄之道在节饮食忍嗜欲为第一璘居全十五月竟不生疾或亦独处之功望珍重幸幸南都自十一月后亦无书王钦佩已转仪制正郎朱升之复督滇南学政差为快意余无故人事可报也
</div>
    <div class="pagination">
<a href="顾华玉集浮湘藁山中集凭几集凭几集续编息园存稿诗息园存稿文缓恸集_page42.html">上一页</a><span>...</span><a href="顾华玉集浮湘藁山中集凭几集凭几集续编息园存稿诗息园存稿文缓恸集_page38.html">38</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page39.html">39</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page40.html">40</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page41.html">41</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page42.html">42</a><span class="current-page">43</span><a href="顾华玉集浮湘藁山中集凭几集凭几集续编息园存稿诗息园存稿文缓恸集_page44.html">44</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page45.html">45</a><a href="顾华玉集浮湘藁山中集凭几集凭几集续编息园存稿诗息园存稿文缓恸集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
