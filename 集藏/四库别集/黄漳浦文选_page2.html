<!DOCTYPE html>
<html>
<head>
    <meta charset="UTF-8">
    <title>黄漳浦文选 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄漳浦文选 - 第 2 页/共 5 页</h1>
    <div class="content">　　崇祯十一年七月初七日奉圣旨：『陈新甲原系奉旨推用，何得以捷径横诬？疏语且多悬空讥刺，黄道周念处分，姑不再究。该部知道』。
　　·乞休疏（崇祯十一年八月）
　　原任詹事府少詹事兼翰林院侍读学士今降六级调外臣黄道周谨奏为感恩深重、图报无期、恳乞宏慈、垂悯真病、以恤残生事：臣自前月初五日，钦蒙召对，惶遽之下，陨越百端。草野穷愚，自甘万死。又以特恩优容，曲赐候罪。臣于此时，魂魄散越，惊悸历旬，不知餐寝。至十七日，闻部覆已奉圣旨，着降六级调外任用。臣知陛下怜臣孤苦，虽加创艾，犹畀俸钱。又鉴臣迂愚，俾就一官，别图报称。陛下所宥臣造臣者，宏于天地，亲于父母，臣感戴无穷，已于十九日诣阙叩头谢恩毕。臣时病未痊可，喜惧交迸，忧危之下，又加劳顿，归遂失血，晕眩仆地，移时乃苏。臣思此生禄养之荣，不及父母，顶踵之报，总为君亲。自赐环而赐谪，均非微臣之躯，繇再死而再生，弥戴如天之惠。然而寸心易竭，九折难医，自顾残生，真无所用矣。臣素耻言贫病，又每日计劳而食。自去冬迄今二百余日，经寒涉暑，手自纂写三十万言，凡再易草，实无一刻之暇。不合感事发其狂痴，旬日以来，两目就眚，加以体羸，呕血盈掌，如此升斗，亦岂敢滥叨乎？臣思古今臣子，万里九阍，得在日月之傍亲承训讨，能有几人？即承训讨，风霆之下又存爱惜，能有几人？臣以穷陋极微，再与召对，特闻性道，又以引辜之下，容光见照，录其文章，臣千古遭逢，此焉已足。如复扶痼疾而滥素餐，亦滋负君亲，难容盛典矣。臣通籍十七载，犹然书生；立朝五百日，未酬犬马。一旦膏盲陡发，鍼砭莫施，倘淹忽半途，流播他土，将使千古上下，不知陛下忱恂之恩，幽壑穷崖，不悟圣主仁闵之泽。恳乞宏慈，容其还山，以就医药。苟残喘之尚存，何余年之足惜？古人思为禄仕，尚请外以全家；微臣已负重辜，况贳诛而得赏。岂敢规避，以负殊恩？惟陛下察其真病真危，许其待痊待补。苟存一日，图报千年。臣无任惶恐偪侧之至。为此具本奏闻。
　　·狱中悔罪自明疏（崇祯十四年八月）
　　臣罪孽余生，迂疏孤往，述谬多年，追悔无及。久居僻远，不知天地之宽，自幼端愚，罔识当今之务。以至日延一日，述而又述，扞网空怜，经年长系。毁伤肤发，无以见父母于九泉；牵累多人，已自分刀锯于一决。仰蒙我皇上天地鸿恩，再三详鞫，臣所不即陨绝者，皆尧舜好生之赐也。臣日夜旁徨，呼天抢地，拊心感悔，更复何言！顾臣罪甚重，臣情可原，忠孝寸衷，天日可表，独不能不遗恨于同系诸臣也。臣原请假在籍，解学龙何以荐臣？臣方蒙杖在廷，叶廷秀何以救臣？臣方卧疾在狱，涂仲吉又何以促臣？臣至此不知何因，结此冤对，使臣抱恨难明，视为催命之檄，使问官若疑若信，遂同挂影之弓。独念天恩隆重，旷古难逢，初起臣于废锢之余，旋置之讲筵之末，叨侍左右，每赐优容，以致臣过恃恩知，自贻颠妄。抚今追者，碎骨何辞？伏惟圣慈俯垂矜察，念臣往咎已在处分之后，即今荷罪已在恩赦之前。但使臣一腔热血，得在照临，臣虽蹈刃赴汤，衔结之报誓死不泯。臣临吁不胜感激惶恐之至。为此具本。
　　崇祯十四年八月初七日逮问罪臣黄道周。 
　　·狱中乞恩疏（崇祯十四年十月）
　　原任詹事府少詹事兼翰林院侍读学士降江西布政司都事今逮问臣黄道周谨奏为孤臣罪过深重、天心仁悯无穷、乞推肆眚之恩、以开苏生之路事：臣自去岁八月逮杖以来，于今踰载，一过北司，四经拷问，再入刑部，三经审鞫。臣唯感恩垂涕，引罪无辞。既不敢以只语自起辨端，又不敢以哀鸣仰渎天听。诚自伤早岁孤贫，无过庭之训，半生狷特，寡出门之交，以致言语乖张，愆尤丛积。幸遇明时，不即诛戮，出九死而一生，留残喘于今日，皆圣主非常之恩，亘古非常之遇，是臣所日夜疚心追悔莫及者也。然念古今臣子，或仕不过一命，或生不过踰时，犹感激于尸素，攀号于乳哺。臣通籍禁近既二十年，特荷赐环，面承天语，示以造道之方，诲以仁清之旨，自谓千古一时，不图一挫莫赎。譬之蒙瞽力穑，无益于秋；喑哑徒薪，徒增激■〈目舌〉。只身万里，生死孰怜？兹又幸遇陛下以至仁至察整齐海宇，以止慈止孝覆育群生，按月令之文，行旷代之典，方春颁赦，播于海内，昆虫草木，咸遂昭苏。而臣独以讲幄余生，颠连圜土，既因荐而受逮，又因救而蒙辜，仰截盆盎，不睹云日（洪思曰：一本有『罪虽甚重，情实可原』二句）。今刑部谳上，所定臣何罪，审臣何语，臣皆不敢辨，亦不敢知。然臣自计，一生无门外交游，无一介取与，铅椠终年，不知马足。即如丁丑三冬至戊寅七月，所进呈三十六卷书，皆臣手勒，一再易草，则臣之不暇朋从，亦可知矣。臣穷愚极黯，计自天地父母而上，惟圣主为能知臣，为能容臣，为能矜臣、悯臣，为能教诲训讨臣，为能生死肉骨臣。臣虽一旦溘然，七尺齑粉，不敢自谓臣不遇也。臣前在江省，伏读皇太后恩诏，已仰冀湔洗之恩。近在北司，又欣逢肆赦大典，在结案减豁之例，诚不自揣，以法经处后，事在赦前，乞念帷盖余波，俯垂解纲，臣既静听一年，谊不忍默，为此具本上闻（洪思曰：此本有一稿在蒋若椰处，原拟八月上，后遂迟至十月）。
　　崇祯十四年十月□□日奉圣旨：『黄道周正在究拟，不必渎陈』。
　　·感恩疏（崇祯十四年十二月）
　　原任詹事府少詹事兼翰林院侍读学士降江西布政司都事今逮系臣黄道周谨奏为累臣悔罪感恩、再吁皇仁、俯开慈网事：臣自北司过刑部，又一伏腊矣。九鞠四拷，不敢言冤。万死一生，不敢言创。诚感陛下摧折惩艾之谕，冀有一日许其自新。又感日者刑措圄空之旨，或可偷生别图报效也。臣生于海隅，不谙礼法，幸遇明时，亲睹圣主，好问好察，宽仁特达，以为天下事无不可为者，遂轻蹈狂瞽，一至于此。然自戊寅九月荷罪降谪而外，未有过犯，陛下曾于平台面谕优容者再。臣投效还山，又经二载，直以抚臣列荐，万里逮杖，又以诸臣申救，严拷数番，事出意表，非臣所敢知，亦非臣所及料也。忆臣在戊寅四月，随班召对，臣言□□必争宁锦，流寇必出夔门，降贼不可轻抚，禁旅不可轻动，按臣不可轻总兵。臣愤悱妄言，止此五事，未尝干碍朝柄。又六月随班召对，臣言清任和智仁勇仁明武之皆本于清，蒙圣主提撕开导，臣止此三言，未尝抵牾国是。最后八月召对平台，臣以惶遽之余，轻率躁妄，进不择言，退不引諐，拊心何极。然至于不清、不本之臣，遗祸苍生，失误大计，臣犹自悔知之不尽、言之无力也。臣遭尧舜之朝，拘守一经，上无夔龙之能，下无共驩之责。通籍二十载，历俸未三年，家无儋石，力不缚鸡。然初散馆请使朝鲜，为编修请赴辽左，为少詹请出宣大，未尝敢一日偷安。今垂老髀消，与囚对泣，才命双穷，仰负主恩，即欲洗骨涤髓，纂书自赎，刎颈颜行，谁肯信者？痛以天下之大，贤材林立，无一敢言之人，敢为之气。虽以陛下至仁、至孝、至敬、至诚，感之不动，千夫守口，百力护官，臣独以踽踽凉凉，撄此奇祸。计我朝廷杖二百余臣，或谪或逐，未有讯鞫之苦、株连之多如臣者。幸以蝼蚁余魂，及闻宽大之恩，蛰虫朽草，欣欣更生。臣过经重处之后，事在恩赦之前，唯圣主仁闵，再矜宥焉。
　　·往戍辞朝疏
　　原任少詹事降布政司都事今承戍臣黄道周谨奏为罪臣去国、恭谢天恩事：臣以狂瞽无知，感时抒愤，自投罪网，痛恨莫追。幸逢圣明在宥，宽其斧钺，不肆市朝，垂一面之慈，开更生之路。臣今得荷戈万里，永戍行矣。追忆戊寅七月，臣初受罪雷霆之下，犹闻天语，谕以往岁赐环之恩，示以今日优容者再。事虽四载，耿然当心。臣自此外，未有过犯。不图爰书生于荐剡，缠绵巨创，百口难明，即欲涤髓洗肠，里尸横草，以仰报君亲，遥瞻云日，何可得乎？臣才命双穷，朋从四绝，上不敢引讲筵帷盖之恩，下不敢援累朝杖谪之例，远不敢以先蒙重处为辞，近不敢以幸逢肆赦为请。但臣居庐十有六载，一朝永离，九原悲恸，遂委弃中途，无裨孝治，徒为魑魅之所快心，行道之所悲恻。臣今便道携家，省墓之余，即就行伍。伏愿陛下日新又新，惟和惟一，奋明作之功，崇惇大之化，惠此四方，屈彼群丑，为宗社苍生利赖无穷，臣虽溘然道路，感恩罔极。不胜战栗之至！
　　·免戍辞职疏（崇祯十五年闰十一月）
　　特恩赦罪复职经筵日讲官詹事府少詹事协理府事兼翰林院侍读学士臣黄道周谨疏
　　天恩至重、臣力难酬、谨齎有霣之心、以报非常之遇事：臣自岁腊月解网以来，既于今岁仲春束装就伍，仰戴日星，俯循骸骨，出万死而再生，感千古之一遇。自揣残年，无可报主，得子孙永世御魑魅、保烟岚足矣。酸楚间关，踯躅载道，至六月始抵九江，西望辰阳，尚三千里。江楚间氓以■〈疒带〉下为微痾，疟痁为小恙，而臣以推残老病之躯当之，■〈疒带〉疟频仍，动数十日，遂至委顿，无复生理。中夜挥涕，谓臣庐墓十余年，乃不死于北寺，而死于江楚，命也。栖迟数月，痊可无期，伏枕萧寺，人迹尽绝。不图十月朔日，有人从留都来传旨意，称八月二十五日，吏、兵二部接出圣谕：『永戍黄道周，罪属应得。但其清操力学，尚堪策励。已值惩创，即当改过自新。特准赦罪还职，以昭朕奖廉尚学、宥过惜才至意。特谕』。臣伏枕坠床，恍惚如梦。起设香案，匍匐叩头，陨越阶下。念自古人臣，或以文才前席，或以直戆召还，未有迂狂贾罪如臣，而得起于戍籍，申以华奖者也。臣少孤贪·长而佣书，不知学行何似，但以为人臣子宜硜硜如此耳。当数年前，筋力尚健，诚不自忖，欲奋横草之功，塞素餐之责。今年垂望六，体经九折，百病所侵，一丝未絻，虽未尽改前愆，别图后效，徒足以污辱班行，增其悲涕而已。臣思汉臣马援病卧土窟中，闻鼓角声曳杖延颈数废，见者哀之。又如宋臣范镇、刘安世属纩之时，犹以天下可为为念。今臣未即死，而委顿如此，智不如葵，忠不如曝，自古儒臣，亦岂有匍匐而就鵷行，扶携以售马骨者乎？臣幸逢盛世，遭明主，脱离罪罟，下就丘墓，凿壤偷阴，余息几何，度无可报陛下者。唯愿陛下居敬体宽，养气持志，力行仁义之方，徐收忠信之效，择廉干以辨封疆，重守令以清寇攘，使流氛早靖，宗社奠安，臣虽朝夕溘就草露，犹与九原父母衔结无穷。为此力疾草疏，不胜感激哀恳辞谢。谨遣义男齎疏奏闻。
　　·乞赦解学龙、叶廷秀疏（崇祯十五年闰十一月）
　　经筵日讲官詹事府少詹事协理府事兼翰林院侍读学士臣黄道周谨奏为生逢泣罪、感切同人、敬谢殊恩、并祈解泽事：臣稽扬赦书之后，勉就医药。未十日，又闻特恩催任，以未见邸钞，不敢述旨外，臣思古今罪废之臣，遇圣主委曲裁成，鼓舞造就，至于臣而极矣。臣甫脱罪罟，惩毖前后，岂敢复冒朋比之形，膺不测之实？然古今人臣所报国家、事君上者独此心，诬其心而事其君，良臣不为，违其心而收其臣，明主亦不为也。臣自江楚还过留都，闻解学龙、叶廷秀等近奉旨未蒙宽宥。臣怵然惊惧，徘徊江潭，不能自进。臣思二臣无过，以臣之过为过。陛下既已宥臣，而独未宥二臣，则是臣之罪必有不可解，而聊寄之二臣者。二臣于臣，实未有执手之欢，杯勺之雅，徒以至愚至狂，燥湿相感，遂使身膺三木，体备桁杨，荷戈隶籍，远戍万里之外。今臣既蒙恩解泽，而二臣独万里投荒，记曰：『与人同功，其仁未可知也；与人同过，而后其仁可知也』。臣与二臣同患，踰年以来，深察其人，清贞绝俗，刻意慕古，则臣不如叶廷秀；沈毅有为，虑事详审，则臣不如解学龙。无暇举其大者，即如臣过北司，四经严鞫，拶夹捶楚之下，臣皆号呼宛转，犬彘鸡鹜之不若，而二臣毅然，悲不变声，愤不变气，忧不变色，是岂臣所能及乎？廷秀就戍所，闻病在闽中，绝饮食，人蹟不交。解学龙过九江，不就臣一晤，诚亦省愆思过，洗涤前虑，求不玷于清时。而臣独腼然负罪拜恩，下欺寸心，上欺明主，天下即不言，臣顾形影亦何以自立也？臣知清理之后，必有湛恩涣群之号出自九五。臣甫离盆盎，不敢遽有吁呼。然廷秀病极，学龙垂老，皆以日为岁，度刻如年。陛下既特旨赦臣，乞以特恩，再沛臣泽，悉赦诸坐臣株连者，使臣生有面目立于人间，没不以辱骨秽于王土，亦以正扶人心，厚培风俗，鼓舞变化于无穷。臣自知罪重，席藁道侧，不胜惶恐战栗之至！谨此奏闻。
　　崇祯十五年闰十一月□□日奉圣旨：『解学龙等已有旨了。黄道周不必代为陈请。该部知道』。
　　·墓下乞致仕疏（崇祯十六年八月）
　　为万里孤臣、衔思莫报、真穷真病、驱策不前事：臣自崇祯十五年闰月免戍还家，至家中乃知□薄畿南。自愧残生，空弮难奋，北望感涕，唯有悲零。当时具二疏谢恩辞职，两奉温纶，道途阻绝，至十五年六月始闻影响，传者犹以诖误见嗤。至八月齎人抵家，载读辅臣召对恭纪，乃知圣主悯其子幼，恤其清勤，宥过惜才，为臣子所希逢，千秋之盛事。中夜拊膺，仰天搏颡，诚使捐脰糜肤，得效犬马，臣日夜竭蹶赴矣；而禀受奇穷，沈痾未起，臣乡又多寇攘，风鹤时闻，臣托居墓下，寄命松楸，一月数惊，未有动理。九月再具疏辞谢，而家人邅迥，竟不得达。腊月，臣始决意出山，至江东已离墓下百四十里，诸生持杯，登高送远，臣偶夫足，颠陨层崖二十余丈，适堕石灰中，虽百节未亏，而右足左腕，医治未愈，恐成废疾。嗟哉命也！臣生逢盛时，仕登华贯，出既有矰弋之功，隐又有沟壑之患。虽死于沟壑，死于矰弋，均伤明主之心。而矰弋不死，沟壑重生，莫塞孤臣之愿，所由者持身不慎，寡过未能。德薄则不佑于鬼神，数奇则取憎于造物。海内之士，见臣颠陨，遂疑天地不欲存图报之身，主相不能造穷人之命，则亦过矣。臣颠陨甫踰月，又逢寇攘，展转床蓐，与松楸对哭，度不能以九折之肱，复成叱驭。每念清操力学之褒，宥过惜才之旨，留为千古志士仁人发其悲叹而已。山中不知词林致仕，近代几人，伏乞圣主特恩，容臣休致。臣耕食凿饮，苟度残年，与里妇稚子，舞地播天，诵德无极。臣不胜惶悚感激之至。
　　·时务疏
　　吏部左侍郎兼翰林院侍读学士臣黄道周谨奏：臣由天启壬戌进士选庶吉士，得侍两朝。讲幄之末，虽启沃无劳，而恩光特达，凡再谪再起，九死一生，出汤镬之中，还论思之地，自古词臣未有颠扑刺促（促一作剟）如臣者也。臣以去岁腊月堕崖折肱，肋骨未续，臣已具疏乞休，不获从诸臣号弓鼎湖之下，有腼视息，无地自容。恭逢圣主龙飞，旧学鹊起，又进臣吏部左侍郎兼翰林院侍读学士。臣自揣迂庸，反躬多负。昔卫女归唁，赋载驰之诗，冼氏复仇，称大邦之使。臣实大夫，不如女子，又何足以进退人才，明其若否乎？又自板荡以来，风云阻绝，望鳞翼以无阶，伤猿鹤之数化。生居天末，听睹无从，虽转一官，褒如充耳。诚欲亟从灵武，则荒蹇难前；欲起义雍丘，则家徒四壁。窃忖今日之事，宜多遣行人，宏播德音，随就本处鼓舞豪杰，敕所在官优礼耆硕，使奸雄消其睥睨，讹语息其譸张，人知王命之尊，家从连帅之约，而后底定有期也。即如臣乡，旧称僻弱文柔之邦，比以雄冠，遂多伏莽，梗化渐烦，不设重臣不复能驭。臣愚，以为南都定鼎，则福建、江右皆为首藩。江右之有虔镇，南携肇广，西揭汀漳。有事则合三省之师，不十日出于鄱阳之外。福建有浦城、建阳，东连温处，北距玉铅，水陆所凑，在于衢州。衢州之比虔镇，虽为差弱，而建瓴之势，虔衢相等。有事则合三省之师，亦不十日出于钱塘之外。诚以岭南之饷接济虔镇，以岭东之饷接济闽中，以二广之事权分匡于赣州、衢州，则臂指之形成，藩屏之义固矣。赣、衢之间分驻总督，得以提调四省，取饷于二粤，取兵于江建，犹扬、皖之间分驻总督，得以提调江淮，用江南之物力，固江北之边圉也。臣愚，不识时务，因今日之情势，粗陈十说于此，亦曰知所先后而已。
　　一曰先复燕京，而后可以都钟陵。燕京虽当残破之后，畿辅人心，讴吟思明，犹如旧日。天寿陵寝所在，食息不可暂忘。臣见周室东迁之余，弃地与秦，终古不复。晋、宋南迁，无复北望之意，揆于情理，多所未安。李纲曰：『虏已去汴，车驾不可不一到京师，度未可居，亦为巡幸之计』。今燕京道远，不比汴宋，然渔阳、卢龙悲歌感慨之士，不一其人，宣云蓟永幸未陆沈，可多方劝率，刻日收复，还告孝陵，乃定钟簴，以终龙盘虎踞之业。此一务也。
　　一曰先召勤王而后可以言讨贼。自古王室，不废入援之师。周幽撤烽，乃酿骊戎之祸。崇祯初年，以客兵中噪，惩噎废食，抚臣入援者，动辄遣还。饷散而不收，将骄而愈惰。今神京倾覆而四方恬然，方伯连帅各坐衙理事，百有余日，无一应者。诚欲以矫情镇物，天动宁功，度亦种师道、张叔夜辈之所窃笑也。及今鼓舞，为之未迟。可多方激厉，克诘张皇，策其暮心，扬以朝气，共集江上，乃大誓师，以致北伐。此二务也。
　　一曰先讨闯贼而后可以平群盗。凡群盗之起，皆依假闯贼以为声势。诸悍将叛兵，又依假群盗以为名实。欲先平群盗，则盗不可平、兵以日恣。止宜先大讨贼，以潜消群盗。宗泽之在河东，张所之在河北，招练一新，恒八、九十万，岂皆编户乎？亦有取之也。取群盗之兵，资逆贼之粮，但用数才干之臣，借江南半载之饷，可以建威销萌，洗兵雪愤。李泌曰：『逆贼所获子女玉帛，皆输之范阳，此岂有雄据四海之志？诸□将而外，中国惟高尚等数人，不过二年，天下无寇矣』。岳飞言：『勤王之师自集，宜乘敌穴未固，亲率六军北渡，则将士作气，中原可复』。及今决宜以李泌、岳飞之言，申张所、宗泽之令，兵不患不多，饷不患不足。此三务也。
　　一曰先理山左而后可以起山右。此皆古帝王之都，礼义之乡，决无舍四十叶天子不事臣仆草头之理。中原虽沦，青海无恙，兖济屡倾，风教未替。计自登莱以西，赣榆以北，挥汗振袂，犹可当一中州。向有张邈、孔伷之徒奋臂其间，晋阳蒲阪闻风相应，非如湘湖之间远不及呼，又非如巩洛之际残隳日久者也。山右既复，真保自还。藉此两翼，以扶陵寝，奠为行在，权宿重兵，使自战守，不烦天子待边。此四务也。
　　一曰先靖河淮而后可以定江汉。先是数年，臣每过清河，见东平汶上，暴客飞驰，游戏关上，有司莫禁。又以牙纛授于翩鴞，招舞麾下，每数千人。臣私叹曰：舳舻命脉，尽于此矣。度今北运既废，此辈盘踞，无以自雄，必寖下瓜仪，以争水肥之路。淮阳二镇，率缠其中，势必与淮阳为难。诚索常镇之力，以佐淮扬，离其中路，使出瓜仪者不得及清河，据清河者不得合开归。诛其渠魁，散其诸从，遴选十五，以佐西讨。潼关道路阻修，必不能救。如是则河淮清而江汉可定。繇是一意以理蕲黄，使蕲黄、淮扬常为江汉之两眼。此所五务也。
　　一曰先复承天而后可以收全楚。承天，楚之郢都，兴献陵在焉。周瑜曰：『楚起百里，地拥诸关，南临江汉，传世数十，历年九百，徒以有郢也』。吴能入郢而不能取，闯能破郢而不能据，则郢之当复甚于襄荆明矣。襄阳在新邓之冲，建瓴水下，楚豫相界，贼所必争。荆州西直蜀道，盛夏水出，一日千里，虽得蜀犹不足以守。复郢而后可东定豫中，北取上蔡，西断入雍之路。此六务也。
　　一曰先镇滁州而后可以固江淮。滁阳，宇内之奥区，东走瓜仪，西走蕲庐，各不上数百里。红心、大柳二驿之南，与江浦相直。其地皆坦平四达，盗贼之所必趋。诚有大城重兵宿于其间，则中都之势不孤，淮扬之形亦壮，天长六合不苦风雨之总，至此真屯聚之地也。晁错曰：『起兵而不明其势，战则为人禽，屯则卒积死』。诚增池河之兵，筑大柳之城，于以拥卫二都甚便。此七务也。
　　一曰先定进取而后可以议镇守。今诸桀将昼夜聚谋曰：取湖南则镇湖南，取湖北则镇湖北，取河北则镇河北，取河南则镇河南。欲割中原之地，以树诸侯。欲邀万一之功，以分节钺留后，时至自落。然观古名将皆筹画先定，刻厉应之，如韩信、耿弇之所云云。今诸将才如流水，皆自上趋下，至于扬子，以为尾闾。欲其至时何日乎？诚欲克复燕京，必先直趋关陕；欲克复河淮，必先□滁宿；欲克复襄荆，必先探讨全蜀。进势一丈，收势五尺。尽取江皖，还杂瓜仪，即有节钺，无所分者。诚如所云湖南、河北，随其所自取，以为军疆，朝廷亦何蕲焉。古者都于关陕，皆有战国，自建业启都，而后无有焉。何也？其势蹙也。朱胜非曰：『忠有余而学不足者，可为后图』。此八务也。
　　一曰先树儒臣而后可以用武将。崇祯以来，边圉日绌，谈者皆谓文臣不效，一意右武。韦跗出门，与藩臬争道。然自数年中八、九大将，宠极贵盛，无有不叛；其仗义死功者一、二耳。故自唐宋以来，儒将策勳，烂于史牒。唐如韦孝宽、裴行俭、张巡，宋如宗泽、虞允文、余全玠，皆卓荦可观。至于明兴，尤为极盛；于谦、罗通、韩雍、王守仁之徒，指不胜屈也。儒臣致命而武官不敢不死，儒臣立功而武臣不敢不奋。诚以风力之司，采其骨干胆识不作软美者，以行三军，犹宿习耳。此九务也。
　　行此九务者，而一本于克已饬躬，省刑薄敛，先礼乐而后刑威，先仁义而后功利，先爱人而后期爱于人，先敬人而后期敬于人。以是郊祀上帝，轸恤苍生，虽四夷效顺，群丑革心可也。岂忧闯献哉？
　　至于驭将之方，课效之术，臣采古今，止有二家。唐时观军容，用事每选兵自卫，动辄先走，诸将皆与贼通，间取一栅一县，坐食转输，延引岁月。李德裕宣制，乃约监军不得临戎，又约诸将不得取一栅一县为功令。元逵取荆州，宏敬取洺州，茂元取泽州，颜佐沔取潞州，期在平定，而河北破降。此一说也。宋时，南郡削弱，呼兵不应。文天祥言宋惩五代之祸，罢藩镇，虽矫尾大之弊，而势亦不振，贼过州县，无不下者。宜分四镇：以广西益湖南，而建阃于长沙；以广东益江西，而建阃于隆兴；以福建益江东，而建阃于鄱州；以淮西益淮东，而建阃于扬州。责长沙取鄂，隆兴取蕲黄，鄱阳取江东，扬州取两淮。如此则敌不难却也。宋人不用文天祥之说，而国终不振。此一说也。今责诸将取河湖南北，以分节钺，与德裕同意；责岭东协济福建，岭南协济江右，以章赣出鄱阳，以衢州出钱塘，略加总督，亦本于天祥。所谓先措置而后用人，先具舟而后召土，亦其次第然也。虽总督之任不可屡分，而上流之势不可不重，今骄兵悍将在在而然，文臣虽懦，犹之柔辔可以控马，极不可驭，乃衔橛而去耳。
　　臣老矣！百折之余，体无完肤，又加以去腊堕崖，两臂垂折，即欲匍匐竭蹶，仰觐云日，而力不从心，命违其愿，末繇也已。臣病未起，欣闻震出，强勉援笔，成三本章，言词荒谬，重遝不伦。然使臣亲见尧舜，待罪螭头，罄所欲言，亦不过止此。至于知人之务，极于询事，备于考言。苟不溷以旁侧，参以爱憎，虽听十得九可也。臣荒遯多年，于人多所未习。所识英俊之彦，有杨廷麟、金声、姜埰、郑友玄、夏允彝，皆盛年方刚，深心远识，可用以驱除乱孽。老成之林，有郑三俊、解学龙、张镜心，皆练达政体，留心时务，可用以纲纪百度，宏济时艰。当此瓢摇之时，合成户牖之用，藩畛四撤，则千耦成云，何必借才于温陶，取模于王谢乎？想诸臣早晚亦已登用，诸务早晚亦已备举，而区区朴诚一得之愚，不敢不献，唯陛下实览十务，傍采两说，略行一二，以匡兴朝，犹涓埃之裨海岳也。周书曰：『水之流也走下，治天下者用牧；火之燀也走上，为天下者用大略』。臣所言，得其大略而已。耕凿而得美芹，不胜惓怀，唯陛下试垂酌焉，不敢重以草野品题，又受先朝殊恩，捐躯莫报，有腼面目，不宜尸素，更累明时，伏祈覆载，答其衰惫，略采绪言，旋于行事，臣虽槁首空山，荣于簪绂。臣无任狗马瞻注之至。谨称谢以闻。（篇中『留后时至自落』六字疑有脱文）。
　　——以上见原书卷三。
　　·狱中自明揭
　　洪思曰：子既过北寺与叶、涂对簿，淹留五月还西库，乃颇自昭雪也。
　　周谨揭为生死俱属君恩、平反尚祈公道、谨剖一息未绝之心、存千秋不灰之案事：周自被荐受逮以来（洪思曰：子既以论杨嗣昌谪江西布政司都事，归三年，有解学龙之荐而逮命下矣），一荷廷杖，四服司刑，赭血满衣，疮痂蔽褥，牵连株送几二十人。不忍即死、苟存旦暮者，亦以三季之祸不宜见于清朝，天子圣明，大臣励翼，必不使孝妇啼于沧波、贞女号于烈日，所以隐忍至此也。今既得出北寺就圜扉，仰视隙光，或不为远。周不自言，谁复代周言者？
　　周以草土余生，特承环召，揣无一长，誓死报国。方杨枢辅向用之时，朝进溢地之言，暮播弥天之说，噏噏而讲和戎，訿訿而称抚寇，举朝悚然，畏其才辨。周独以是人根本已坏，节目何施，挠栋覆餗，不足为喻，是以不避鼎镬，策其无成，豫为烂焦，防其薪突也。夫延龄以市井之徒附于城社，安石以啇之唾饰其经术，源澜所渐，祸败未亲，然且阳城奋笔，裂麻而不辞。范镇袖弹，忤众以无悔，以为朝廷之事无大于此者。况夫手执柯柄，而坠覆三藩，决裂七八十州县，涂炭生民，不可尘计，竟无一人先事而立其防，正言而规其失者，岂所称为陈力矢谋、匡时报主者欤？周于枢辅，非有稽唇之怒，转睛之睚，亦惟嫠恤杞忧相薄也。而机阱既发，疆力莫挽，格人元夫，相时而莫敢援。周今右足以跛，指胫半折，风雨侵晨，辛楚如笮，度无所复用于时，虽死莫惜。然清夜扪心，仰天计过，自束发以至二毛，通籍以至放黜，食不过脱谷，居不过覆瓦，谈不过经书，交不过农圃。权要之路邈于星河，通显之朋弃若遗迹。必欲加以朋党之律，比以纠结之条，诵子荡于栢舟，勒于陵以墦垄，是亦六月之霜所动其凉寒，东海之云欲分其酷烈也。
　　周尝供事讲筵，蒙恩召对，一再叩首，东□之必不可玩，流贼之必不可抚，抚寇和戎之说，必贻害于中原，流毒于天下。圣主未尝不心是其言。至于官方进退，世事得失，是周之于政事，初未尝谈，谈亦未尝乱也。昔李时勉以戆言获戾，扑爪折胁，而宣宗未尝夺其官；海瑞以狂率批鳞，抵罪赴市，而世宗犹且宥其死。周之愚戆不及二臣，其所触忤不过权相，而又遭逢圣主，英明特达，俯视百代。每忆戊寅七月，每次召对，敬进清仁之说，恭承奖诲，以为闻所未闻，未尝不扑颡槌心，继之以血也。
　　夫栽培倾覆，大造何私，灭顶噬肤，人臣自取。然闻之，霜霰不杀已枯之草，雷霆能护俯蛰之生。周所应得之罪，已经取分，降谪一年，荷恩没齿。至于抚臣一荐而万里就逮，冷曹一救而受挞中墀，书生一救而械系北司（洪思曰：抚臣，江西巡抚解学龙也。冷曹，户部主事叶廷秀也。书生，南京太学士涂仲吉也。庚辰七月，子逮至京师，缇骑以闻。旨犹未下，廷秀疏上，始杖八十。仲吉疏上，始征鞠四次），回颷受火，既非榱桶所知，因叶增风，亦非本根得悟。如使初无抚臣之荐，继无申救之章，则周亦负土空山，偷生击壤，岂遽为网漏吞舟、厨亡雉兔哉？今既加以营谋，重以主使，又搜其党侣，波及无辜。叔向就系，而请命于请羊，冶长在缧，必批根于邻鸟，亦远于本情，殊非故质矣。狄公以罗织诬服，犹纳疏于絮衣；苏轼以赃款引辜，亦寄哀于翰羽；非独惜其余年，亦自伤其感遇，冀马角之复生，盼乌头之再白也。周以朴簌，远谢古人，然所幸者，大无狄公钩筩之章，小无苏生蜀舟之迹，独以请告数言，过自菲薄，为枢辅之所掎摭，逖听之所口实，以至于身扞重网，体无完肤，梦寻腰颅，尝恐不属。向令当时依阿枢辅，谀其集事，保其成功，侥幸美官，以抵今日，何以处之？如必以愚戆为奸徒，守经为邪说，则元恺宜服共驩之诛，曾史合就桀跖之讨也。
　　今天子方修敦大之条，布好生之德，捐去苛细，隆礼股肱。登夷吾于槛车，释孟明于囚服，扶杖之老翘听而欢歌，反侧之儿转心而面内。周独以盆盎之下，重隔星辰，闻人读律，跪而股栗，是亦大君子之所痌瘝，有道者之所心恻也。伏乞详察司招，细阅情状，洞其装捏尽亡是公，然后塞请托之源，蠲化比之网，勿使党锢之端见于清时，营窟之情溷于君子，使天下后世见者有以颂帝德之广大，服明允于无疆。
　　——此揭见原书卷二十八。
　　●黄漳浦文选卷二
　　恭慰圣怀疏
　　衢州闻陞辞职疏
　　恭慰皇太后兴居并述义师情繇疏
　　临安劝进疏
　　行都求去疏
　　辞职陈事疏
　　再缴敕草乞休疏
　　拟中兴十三言疏
　　前自请行边疏
　　将出关荐贤疏
　　恭报招征启行疏
　　将出关疏（乙酉七月）
　　谏亲征疏
　　江浙机权疏（乙酉八月）
　　出师有期据实再陈疏
　　进取成谋疏
　　恭报出关日期略陈军实情形疏
　　陈近状以慰圣怀疏
　　审明先后缓急疏
　　出师疏
　　请定出关驻留疏
　　四不敢疏
　　乞奖异倪元璐、祁彪佳子姓疏
　　请酌用人材疏
　　再述关外情形以决趣舍疏
　　食尽兵单请自黜疏
　　关外谢赐袍膳疏
　　复婺情形疏
　　孤军莫救危疆难支疏
　　江右出师情形疏
　　续报情形疏
　　请恤捐躯诸臣疏
　　·恭慰圣怀疏
　　原任经筵日讲官詹事府少詹事兼翰林院侍读学士臣黄道周谨奏为恭慰圣怀事：臣蛰伏草野，仰跋云日，若盲之不忘视，跛之不忘起也。崇祯十七年五月，骤闻京师告变，鼎湖哀号，不能捐躯，徒深陨涕。六月初旬，乃从父老投杖，侧聆谕旨，痛钟簴之未安，伤寇雠之未报，寝食不遑，血泪俱落，誓与四海同仇，□此□□。臣观自古帝王，遘遭祸乱，身殉社稷，感念苍生者，绝代无有；至于克俭克勤，宵旰殷忧，十七年一日，而不足以消弭寇贼，激发臣工，亦绝代无有也。宋臣李纲曰：『人主之职在于知人，不知人虽勤劳无益』。古今以为笃论。先帝留意知人，而每为宵人所乱，虽云莫违致咎，或亦运祚使然。易曰：『无平不陂，无往不复，勿恤其孚，于食有福』。我明前历二百七十五年，而后与春秋同运，臣屡屡言之。值其将穷，亦不可挽。古之圣主，先尽人事而后谈造化，先立人极而后谈事功。人事尽于礼乐，人极立于仁义。仁义不施，礼乐不作，虽有如林之众，钜桥之贮，犹以薪救火，以冰救栗也。方今祸乱将徂，福祚将食，陛下诚能博求贤才，畴咨美政，乐闻善言，乐行善事，毋轻暴人之过，毋急罗人之罪，功当而后赏，辜蔽而后诛，毋与小人而谋君子，毋与辱人而图贵士，监厂卫勾引之奸，怵阍寺开门之祸，仁义以考言，礼乐以询事，其有舍仁义、违礼乐者，虽攟藉富强，希翼事功，亦皆粪壤致之。至于克复神州，廓清海宇，祗存于陛下之一心，与廷臣之众志。嘘气相动，为云为雷，非必尽取模于王谢，借材于韩岳也。昔太宁遶营而逆贼夜惊，兴元发书而军士挥涕，宗泽亦云立国四十日，未有发号，何以鼓舞天下？今陛下登极来已近两月，遐方逖听者未有以耸其毛发，沥其心髓。臣愚，以为宜约己动众，布三大檄昭示天下。一以血诚感召忠义，劝天下讨贼之师；一以手谕访问蓍蔡，集天下忠壮之猷；一以赦罪薄敛，大有肆眚，以涤絫年汗暴，收天下之心。臣知蚤晚诏谕，亦皆已铺缵入条，规随檃括，然未有熙辞单心，宣昭义问，陆贽所谓以言动人，其感已成，言之不真，听者已倦者也。臣观逆贼举动，残酷横酗，神人之所共愤。又远离楚豫，厚毒关中，实亦无谋，遂成乖阔。迹其所为，不过黄巢、张方之伦。陛下诚使边臣西持江皖，东顾淮扬，竭江上之力以支须堧，悉下江之锐以镇仪真，内明礼乐，外示征诛，以德驭群臣，以法驭军士，静持数月，贼必自乱。闯献之首，不藁于长安之街，必坠于辕棘之下也。臣无识，唯知明运当兴，逆贼必灭，谨具疏奉慰，冒昧以闻。
　　·衢州闻陞辞职疏
　　原陞吏部左侍郎兼翰林院侍读学士臣黄道周谨奏为荣任难堪，量身知足，衰病情真，恳乞允放事：臣道周疏贱，逖处天末。自六月二十一日闻命恭辞，至九月初旬如闻温纶，敦促就道，至九月末旬乃见兵部马上差官及都察院勘札，臣时已装行。臣自揣微贱，尺蠖之屈，初不求伸，蜗涎之濡，非为求远，徒以圣作物睹，欣就维新，君令臣恭，趣不俟驾，业于十月二十一日至衢州。又闻再升协理詹事俯事礼部尚书兼翰林院侍读学士。臣闻命自天，有陨自地，虽薰风始播，百谷咸昌，而枯扬生华，栖苴易绝。比岁以来，一再折肱，苟存性命，上之不能裹尸横草，裨圣主光复之思，下之不能负重抗强，资贤臣一得之用。徒以残喘，仰累大官，每念先帝曲折裁成之恩，暨我兴朝祓濯鼓舞之意，虽竭蹶重茧，亦欲望日就云。而蒲柳经霜，吹嘘不上，惊弦孽鸟，闻响坠风。自二十日以来，中寒下■〈疒带〉，渐成痿痹，起立须人，餐寝尽废。即思苟延岁时，勉召医药，从江左而问夷吾，进建武以窥尧舜，何由至乎？伏冀陛下鉴臣百折之余，真病真危，还臣草野，稿首岩穴。傥获余年，合哺击壤，以诵皇风。臣无任激切屏营之至，谨口占付子弟誊书，附差以闻。
　　·恭慰皇太后兴居并述义师情繇疏
　　太子太保礼部尚书协理詹事府事兼翰林院学士臣黄道周谨奏为恭问皇太后兴居、并述义师情繇、以慰晨夕事：臣老矣！双亲违捐，一意君上。自天启策仕以来，二十四年，虽偃蹇闲僚，三遭废黜，身经百折，万死复生，不敢以怨诽余情着于心系。何者？臣之事君，犹子事父，生杀废置，无有二心。若偷荣以承欢，遭危以自逸，亦仁人所愤心，慈子所唾面矣。恭闻皇太后陛下自五月十一日与圣驾分离，南渡溧水，过独松关，遂涉余杭，东至临安。此间鸟道崎岖，居人旷绝，不知何以仰慰乘舆，俯惬安膳？臣子造孽，遗忧至此，盖自晋、宋以来，于今再见。而皇太后惊危，与圣驾相失，尤古今之所无有也。天祚明家，大统不坠，孽臣□□，久当自灭。江南清淑，王气所钟，衣冠文物，甲于天下，收拾泮涣，足以中兴。伏维皇太后强饭自慰，臣自三月初八日祀事已完，具疏请旨，候命假归，栖迟两月，至五月十五日始闻播迁之言，臣惊痛在心，举指无措。私揣大□未有南下之期，临安亦非驻跸之地。太祖定鼎钟山，功在万世，圣主复基载亳，理不骤倾。虽诸臣造孽，拂性逮灾，而圣主宽仁，万方所谅。诚能下诏罪己，摈黜诸臣，更求贤哲，别与维新，虽少康、共和之业，进于夏商，犹未可量也。臣幸厕词林，远稽典故，如贞元罪已之诏，切所当行。除具藁进呈，候圣明采择、驾至施行外，臣先至金华、岩衢等处召募义兵，远檄虔镇闽广，相为应援。自金华、永康、东阳、义乌等处，有乡绅太子太傅戎政兵部尚书张国维所募乡兵四千名，金华守道王调鼎、知府王礼所练原兵一千八百名，永康知县朱名世所练原兵一千二百名，举人龚广生、秀才王同庚、朱万化所募义兵二千名，皆自备粮糗，仰候命旨蚤晚调度，如手足之于头目，毛翮之于鸟兽，生而具之，可抚掌得也。江西为宇内右臂，晋宋以来，豪杰匡襄，全藉江西之力。臣所识原任翰林杨廷麟、刘同升，皆秉性忠义，闾里所宗。又赣州抚臣李永茂，敏练多能，心存王室，可晨夕被旨，与金华义师相为应援，约其往还，不过一月，□非秋后不敢窥江，诚得圣驾夙还、整此六师，恢复旧京，为之非晚。乞先下懿旨，召张国维、杨廷麟、刘同升、朱名世，龚广生等，使速将金华江右兵来集江口，取进止调度。其闽中溃兵，尚可着闽将再收，立功自赎，与翰林院待诏涂仲吉商其方略，东出镇江，西上溧水，为定鼎善后之图。诚不宜拘守旧说，回阻义兵，使天下臣子销其亲上之心，陨其效忠之气也。匆遽陈上，不悉愿言。臣无任激切之至。
　　·临安劝进疏
　　太子太保协理詹事府礼部尚书兼翰林院学士臣黄道周谨奏为劝进登极、命将讨贼、以匡王国、以系人心事：先师有言：『名不正则言不顺，言不顺则事不成』。陛下之宜有天下，睠之天地，承之祖宗，卜之臣庶，非在今日，但以稽迟数月，时势倥偬，不得晏然以观谣謌之盛，而过自虚挹，让再让三，诸臣遂生异议，或袭建炎之谋，或进句践之策。臣愚，以为帝命传之皇家，人心属于有德。建武太元之际，不闻通命于匈奴。景炎咸谆之间，犹且自正其位号。若讲无成谋，则情穷势绌。若因讲成事，则蒙面丧心。臣揆国家祸败之故，皆繇大臣养奸蓄乱，骄将宠极心偷。从古迄今，岂有宰相拥兵横行都市，臧获俱为总兵，子弟遍称顾命，而见贼不闻，卖主挟君，犹有骑虎不下之理？今马兵尚有数千，方国安兵犹满万，朱大典众亦千余，合金华新至者，虚声近□。诸臣皆受国恩，蓄威自卫，不肯进前，而携妻抱子，藏马于舟，掠赀于道，意欲何为？臣细问□中来者，皆云□□不多，□□□□不能四、五千。以马阁部之英武，朱大典之福相，阮大铖之敏练，使统率三军，北行阸塞，出奇设变，大有谢玄之功，小有祖逖之效。而谈笑庙廊，养威都市，终夜嗡吡，谋窜谋奔，不可听闻。陛下诚毅然发愤，收东南之人才，用东南之民力，舍故套败局，一切不道，以名则甚正，以言则甚顺，以事则甚成。如必无一战之劳，据甚下之势，与败类而图兴邦，与愤懑而图成事，畏首畏尾，媮死媮生，臣不知所终矣。臣孤旅孑身，徒步难进，发语烦渎，惟陛下优容详察，速命诸臣扼要破敌，立功自效，功成别叙，以慰神人之心。臣临疏无任旁徨之至。
　　·行都求去疏
　　大学士臣黄道周谨奏为隆恩难报、朽质莫雕、媿无矍铄之能、愿安跧伏之分事：臣海滨迂愚，以笔耕自活，五十无闻，六十引遯。生平割杀，一听之人，至于唾干，亦所欣受，是臣乡里之所共睹者也。比以国耻未雪，君雠未报，中夜拊心，起立达旦。思圣明垂谕之言，一字一泪，一语一血，是以奋不自谅，谬请行边，亦犹眇者之不忘视，跛者之不忘起，徒自抵触颠陨，近于沟渎而已。而旁观侧目，疑臣尚有功名之心，姗笑诋议，靡所不至。举天下所指为迂阔无当之辨，皆举而加之臣。臣茫然无觉，犹聋马思钟，哑蝉操琴，了不知其意向所在。呜呼！臣而欲乘时争尺寸之位者，岂复沦落至于今日乎？今板荡已极，苍黎已尽，衣冠□为□□，人伦□于□□。今年不□□，明年不□□，则钟山松栢必且为薪，孝陵钟皷必且为尘，亲戚妻子俱为别人，何暇计尺寸之位？今年□□，明年□□，则南京为我南京，北京为我北京，云台烟阁，岂有定人？而区区争此尺寸，欲何为者？臣向在浦城，追趋不及，既来三山，濡滞愆期。臣已知马栈之难成，骥尾之不属，亦以谓天佑陛下，海涵岳载，万物可以不争。而臣实朽壤溷于封坛，污流点于明水。拂意之臣，必指臣以为口实。谈登极则曰唯诺顺从，谈亲征则曰为谋不忠，一话一言，动声厉色，交口戟手。嗟乎！臣为高皇之世界未清，陛下之大业未遂，生灵之被□□□，不可居忍耳，岂为衡门之下不可栖迟乎？臣去矣。臣不去，诸摭口实者必不肯奋。臣藉引车之义，为推毂之实，愿陛下含宏翕敷，动潜天地，勿以一介小臣为意，亦勿以文武不和动■〈冖八厶月，上中下〉 圣怀。臣无任惓恋瞻依之至。
　　奉圣旨：『卿真品实学久重海内。朕昔闻名，思如裘葛。及拥立之际，朕恨识卿之晚。今以阁辅相授，祖业民艰，百未一举，草草言去，殊失朕望。进退之常，今为中人能之。济扶危困，朕倚卿今日事也。卿还暂抑恬谦，成朕中兴之业烈。不允辞，慎勿再陈。衙门知道。
　　·辞职陈事疏
　　大学士臣黄道周谨奏：臣再四捧诵诏书，感佩无已。温爱之情踰于骨肉，敦重之义垂于奕世，臣何敢复陈；然前旨派发者，中外既喧传，臣又以君命追随，则遐方无所取信。极知帏幄之宠重于前矛，犹恐招徕之宣失于机会也。早间闻北路抚臣吴春枝已就道，藉此稍宽。盖国家发轫，全在北路。崇安出门，即为广信。此三省之钤喉，饶昌之右臂，利器不可假人，冲途不可授敌。臣每言而人不应，中夜为之寒心。臣今与商量已定，犹恐其暂驻建宁，未暇即至崇安。登岭首而望铅山，则广信在吾腹中矣。广信道臣高允兹即建宁推官高简之父，可宽其离任之罪，责以还守旧疆。广信不动，则东下衢州以出钱塘，西下贵溪以出彭蠡，犹吾池沼之内，虽苟安旬朔，不以为迟。至如旧阁臣蒋德璟长臣一岁，学识谙练十倍于臣。遣臣敦催，往还不过十余日。臣藉蒋德璟与林欲楫二臣，得遂衡山之约也。臣昨睹诏书内加臣少保吏部尚书武英殿大学士，以臣庸劣，冒此隆徽，覆餗负乘，诚恐不免。已经恳辞，未蒙俞旨。况欲楫为臣先辈，欲楫今未加官，而臣偃然秕糠先扬，非量能度德之方，亦非敬梓恭桑之义也。谨再辞，伏乞俞旨。
　　又缴上写完诏书四道，外惟亲征诏书未起草，尚需谛审，嗣容进呈。
　　·再缴敕草乞休疏
　　大学士臣黄道周谨奏为再缴敕草，再示鸿恩事：臣日即谢事，舍车而徒，为亲征诏草未就，怦怦于心。然思此事，亦必陛下神藻英断，非书生所几必。若前谕已得大概，不须更端。看数日前后，江虔音信更如何？才得杨廷麟六月书，亦似已举义者。楚、益二藩藉诸贤之名，联鸡俱飞，不能集事。祁、张闻皆在山中未死，大约看我举足以为动静。陛下一意委心二勳，勿以文臣萦怀，晋阳、契丹，更不足道。如赵北平父子，竟亦何成？臣道里幸得归山，戴陛下生成之恩，踰于父子。昔人所云：不辨杀臣，臣始得去；若辨杀臣，臣欲去岂可得乎？昨值类禡，敬天勤民，非臣陛辞之日。然臣去势不可缓，亦思得漳南二、三千人应不时之需，勿使雷神祈雨于河伯，则处置愈缓，解泽为劳矣。外拟作刘敕草，不知谁当差遣者。此亦要着，不去东平，则陈洪范家在定海，有宁波将吏可顺带驰行。臣瞻恋无任神摇。
　　·拟中兴十三言疏
　　为敬陈中兴十三策、以巩皇造、以固人心事：臣闻天佑下民，爰立君师。有一代中兴之主，则有一代中兴之佐。是以殷宗启梦，傅相发采于巗阿；宣王兴周，仲甫应生于嵩岳。迨夫贾生抒策，葛亮投权，李泌以白衣骖乘，陆贽以青史赞枢，虽时遇不同，德抱殊器，然皆非有累积崇阶，赫奕等辈，直以一日遇主，风云玄通，上不鄙其愚贱，下不安于不肖，霍然义起，为天下所传诵无穷。臣瞻今日，陛下天挺圣生，有尧舜之资者四，汉唐明主所不能为者六。而诸臣容诺，不能承事，至使东西□□，匪茹震惊，陛下焦劳于上，百姓离忧于下，踰年于此，未有一臣一士肯毕其猷虑，为陛下筹策者，臣窃伤之！
　　臣观三代而下，明哲之后推汉文帝。然其意自谓过于贾生，故终贾生之世，不能用贾生之说。先主壤小，不复足称。唐之三宋，权佞与居，李泌、陆贽栖迟其间，不利大作。皆未有如今日休明之盛。陛下冲圣可岩岳自贡，布其四体者也。臣瞻陛下御极以来，虚怀纳听，英断如神，晋接以加，谗佞不至。温恭浚哲，此四者尧舜之资，陛下皆有之。又自三朝而来，掖庭不充，耆宿不备，陛下廓然绝采女之命，皤皤灌灌者，安车毕至。于是内无权璫，外无炎相，鹰犬珠玉，不近于御，楯杆之士，□□□□。愚谓陛下每言关东流民，闵然下涕。此六者汉唐哲后所不能，而陛下该举之。以陛下之资，发愤自济，辅以岩岳，虽尧舜可为。即不然，辅以中才之贤，等身之士，犹上之不失为高宣，下之乃与汉文比德。今宁轴边疆之臣，实豫不渝，一至于此，非甚暗闇落落，以天下为弄，则其心必有所欺慢。以陛下未足与有为，臣窃伤之！
　　臣观往史，自唐德宗流离播迁，下诏罪己，而淄青之士至投戈兴叹。今陛下之初，慨然涣汗，降词辑莫而天下冥然若无闻知。将命之臣不审上意，以故事相视，则必其窍会有所未得，徒使边城疑亿以为虚文。臣计庚申以来，凡天下之事可致隆兴，而措置乖方失其窍会者，大略有五。
　　凡王者缵绪践祚，皆为受命于天。人主事天，如其父祖。光宗皇帝履位日浅，不获躬祀南郊，以定诸群工百辟之命。陛下时乘初载，宜省典礼。蠲上日亲圜丘，尊春秋体元之事，与天下更始。而诸臣容容牵于故常，不能上溯渊微，下简辨治，使天下元年有阙于履始之典。人心习翫耳目之前，未有以易之，此已失郅隆之会者一矣。
　　凡王者履始，必审用其二柄，告郊庙而后行事。夏人建寅故先赏，殷人建丑故先罚，今参用之。陛下始执太阿，宜酌二代以又植诸百辟。上春庚日，布法象魏，陛下宜敕铨曹举一二能否而彰瘅之。乃考先朝旧制所宴劳廉能、放黜贪鄙者，就故事扬抑于端门之下。今诸臣容容，但一考察题留而已。踵神宗末年之弊，使贪瞶者无所复惩，异等之士无所自见，而天下金帛皆走于权门，此已失郅隆之会者二矣。
　　凡王者匪颁之出，自郊享赉劳而外，不在常数。其一钱一帛，非借大司农水衡有司对簿者，颁下之日，受者必具朝服昭播无滞，使人具见德意。今陛下始涣德音，发内帑百余万金，受命之臣不即以时存恤关东之士，使孤子寡户肿目跂足，高年稚齿宛转哽咽，悲愤激于重溃，于是家无固心，人怀携志，此已失郅隆之会者三矣。
</div>
    <div class="pagination">
<a href="黄漳浦文选.html">上一页</a><a href="黄漳浦文选.html">1</a><span class="current-page">2</span><a href="黄漳浦文选_page3.html">3</a><a href="黄漳浦文选_page4.html">4</a><a href="黄漳浦文选_page5.html">5</a><a href="黄漳浦文选_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
