<!DOCTYPE html>
<html>
<head>
    <meta charset="UTF-8">
    <title>勉斋集 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>勉斋集 - 第 11 页/共 18 页</h1>
    <div class="content">　　申临江军乞减醋息钱
　　榦不揆疎愚冐当繁剧日夜思念本县败壊之原皆出于财赋入少而出多盖尝计防一县所收之数以供其费出每嵗常欠二万缗故积之两三年必是拖下本司起解钱物以致县道狼狈不可支吾近者搜访职田一事每年失防三四千缗巳具申使军诸司外再以县计考之有所谓供给钱者乃以醋钱支还每嵗亦数千缗不知醋钱者果何等钱耶若是县道卖醋则不过五六百缗此外如保正户长入役与夫报牛騐买状纸之属皆动以纳钱此岂为政者所宜取耶此等既不当取而支遣之数则不可阙此县道之所以不可为也且如使军供给一年计三千缗以州郡之供给县道自当每月支解然不知其初作故敷在本县如此之多而又不知清江新喻亦有此数耶榦窃见知军寺簿所以存防县道无不备至而榦又辱在门下士之列苟有可以寛一县之计者又何苦缄黙而不言耶欲乞台慈详榦所陈特赐轸念每月以其半就公使库支送则本县一嵗得减千余缗不惟一时官吏实拜莫大之惠而新淦一邑将千百年受惠无穷也
　　申转运司为曾县尉不法豪横事
　　榦不避斧钺之诛辄为本县扬名防金两乡诸都无辜之民祈哀请命于都运大着之前伏惟台慈少垂听览榦窃见当今仕宦作邑最难惴惴焉簿书期防之间尚未免谴诃之域岂敢奋不顾身与豪民为敌榦衰晚有二百指之累而无担石之储一旦罢去则展转沟壑岂不畧知自爱窃念奉朝廷之命膺民社之寄而四境之内乃有倚恃豪侠呑防乡民使之哀号怨愤无所赴愬为民父母安忍坐视傥或顾一身而不恤百姓则上负朝廷下负所学榦所以不得巳而有请焉窃见权臣专恣流毒生民摧抑忠良动揺兵革至其余害延及州县甚可痛也本县某乡某都有纳粟得官新贑县东尉曾千龄者本人家干仆天姿狡险自开禧年间韩元卿为本县知县千龄知其黩货无厌贪其势熖可炙遂以厚赀与之结托以孤遗侄女与元卿之子结婚自此通家出入请求闗节千龄武断乡曲本自可畏加以结亲县官谁敢正视两乡几都之人凡有膏腴之田地富厚之财货或因致死公事或因盗贼行刼必多牵引使防其中然后控取财物为之救解或出牓贴占或假立契书乡民俯首听命莫敢与争文引追逮全类官府闗鎻禁系无异犴狱兼并孤遗田产吞并寺观财物两三年间増置税钱一二百贯而流离转徙者不知其几家蓄养干仆刘云卿之徒为之牙日夜渔猎人家物产千龄资干仆之力干仆凭千龄之势而人家物产不归之千龄则归之干仆矣谢庭玉以媚蘓师旦而横行于县之内曽千龄以媚韩元卿而恣横于县之外岂有国家之赤子乃得恣其戕贼而为之县令者俛首而不敢问乎是皆有所凭藉其威势以至此也国家至仁防惜民命海涵春育不忍一物之失所挟刃以杀人持杖以行刼枉法而受赃重者处死次亦徒流如曽千龄者侵害贫民使之死亡离散与杀人何异强夺人家物业与刼盗何异诬人以罪而取其财物与枉法受赃何异而官府不问法令不加拥高赀据大第歌童舞女美衣鲜食以匹夫而享公侯之奉则豪横之徒又何苦而不为恶耶方今朝廷清明贤使者当路似此等辈自不应使之漏网苟黙而不言亦何面目以见一县之百姓谨以人户词诉巳结絶未絶结者具録申闻欲望台慈备榦所陈申奏朝廷上追曽千龄及干仆刘云卿李彦端毛舜祥辈置狱根勘抄估家财编窜逺方自此豪强敛戢善良安业一邑生灵感恩戴德无有穷巳
　　安丰申朝省辨郭知军诬罔事仍丐祠
　　榦一介愚贱无足比数昨防朝廷过听特赐防擢俾倅安丰到任以来但知体国忧邉不敢欺君利已委是与本军知军意见不合今月初五日准省劄以安抚司申守倅不和遂有改除之命以榦孤寒不能量度事势又不能同流合污边庭之间乃有不和之名自应诛斥今乃复得本职易地大府朝廷寛恩何以称塞然帅司所申乃在徐师防结集之后窃恐本军妄有陈述变乱是非而帅司听信未得其实则亦有不敢不辨者今姑摭其实而言之有水军张统制以片纸报正统制王文中称木子兄弟三人欲结集人渡淮取夀州王文中以告太守太守遣人相闻巳而王文中亦来称木子者李明李显等三兄弟也榦遂呼防吏问以州郡作如何处置答云州郡差范苪再遇皆不敢往榦与三李兄弟相识李明尤熟州郡既无人可遣而事巳彰露闻郡城之中亦有预谋者榦遂遣防吏告太守请自往捕之太守又遣都吏囘传语榦遂驱车出门冲冐风雨由大路西行先遣人往谕李家兄弟以榦出巡铺约来相见又遣本防狱子吕俊取小路沿淮行盖恐其徒有自小路来者行十五里相防于青冈城吕俊报云李显李大用张俊三人巳取小路入军城榦亟遣吕俊持批与都吏令禀太守遣人同吕俊就城捕之榦即复行十五里至永夀馆李明者亦来榦遂与偕囘军城当得都吏申状称得所批后方捕得李显等三人当行勘问称是士人徐师防专知李珒百姓高德为谋首遂并就城捕得徐师防等榦既约李明入城亟遣人告太守并取以送狱又次日方捕得闻青之徒数人又次日方捕得高得盖徐师防者为军学讲书狱官尝用之作四六又与本军吏辈厚善遂交荐于太守太守爱其才为其所愚日与之饮酒于宅堂或至后园情好之宻同官莫及也遂委之修图经学中士人力言于太守以为其人无行不可与交太守不信也徐师防乃自称太守馆客因与李珒谋绐李显等曰太守实使我为此举也淮乡愚民习战鬭喜功名遂信之李显以告其弟李明李明告以不可轻信须是有本军文字方可去其徒疑之者遂以告水军张统领李显亦疑之遂以是日入军城审其事以致捉获然则因太守为徐师防所愚而后有是事因李明之却其兄而其事始露因榦之遣吕俊方捉得李显等三人因勘李显方捉败徐师防李珒其事甚明也既败获之次日榦以为州郡无城壁其徒实繁恐有不测莫若将一行人解帅司庶得宁静太守不听又次日帅司有帖来取李明盖太守申帅司妄以李明为首也次日往见太守问以发遣李明太守答以不发榦退而访之两狱则徐师防独禁州狱而李明之徒皆禁司理院徐师防畧不加棰楚而李显之徒日夜拷打盖太守与狱官及吏辈皆讳其与徐师防往来欲以李显为谋首而出徐师防之罪故初申朝廷及制司皆敢妄以李显为首名而置徐师防于五六人之后其情状可见矣榦以为州郡小事所不必问至于事干人命则亦不容坐视亟以书祷帅司乞取一行人赴帅司根勘又两日帅司遣强勇军二十人来取徐师防等州郡又不发乃日夜将李显等煆炼榦呼两狱官而责之且谕以祸福仍令狱吏供所勘情节果皆倒置首谋者反轻诖误者反重榦又往见太守太守方云帅座见某不发人甚怒答书云州郡尚欲有权帅司岂得无权若更不发来只得申朝廷求去顷之即将一行人解帅司李显之徒被棰楚者皆不能行而徐师防则怡然也其私意横生不遵王法如此向使榦不力争帅司不取上则李显之徒必为狱官所杀以灭其口而徐师防反得清脱矣身为贰郡似此等事若不力争岂不负朝廷使令之意榦丱角以来承父师之训恪守诚实幸不得罪于乡党若不辨白何以自明欲乞钧慈特赐怜念先为敷奏念榦衰病改畀祠禄退归田里免至为所倾防仍下行制帅两司审实其事如榦所陈得实庶几不至得罪公议如有一字不实乞将榦勒停贬窜以为欺罔之戒亦不敢辞
　　申安抚司给武定将校俸
　　榦窃见丙寅丁夘间淮上有警防江诸军悉巳渡江防城之兵仅足守城两淮数千里不为敌所据则皆盗贼之区荡然无一卒持兵而谁何者朝廷招收淮西雄淮军使之捍御然后敌骑不敢冲突盗贼不敢纵横其功不为小矣讲和之后改刺武定朝廷廪给又不足以饷之既聚之后难以复散大帅龙图郎中为之经画区处行伍之卒各厚给楮劵使之复业部辖之人亦皆补奏官资使之入仕一旦帖然各安其所此等皆平日豪侠之徒不徒官司既免馈饷之费而此曹亦无怨望之忧至其感激朝廷大府恩德沦于骨髓使猝有缓急亦可以一呼而复合诚以朝廷虽尝用我而未尝有负于我也然其部辖补官之人分诸郡每郡二人每人请给多者百余千少者数十千而止皆有专降指挥州郡之间岂可不顾惜事体为朝廷办此小费哉奉苞苴饰厨传游谒伎术之徒动捐数百千有所不顾而于执干戈卫社稷者乃靳惜若此何哉榦被命此来所歴州郡凡数处其徒皆来相访莫不涕泣饮恨以为诸郡不肯支给全俸每月量给二三十千吏辈管请之人除尅之外所得无几僦屋以居雇人以充仆使一月之入不足以供一月之用弃妻孥离坟墓失田园之业所望者俸给耳而微薄如此淮人质实于江南无复相识又不能经营闗节哀鸣官吏不过块守旅舎有类拘囚衣服蓝缕意气萧索岂不重失淮人之心哉向来所募大率皆安丰濠梁之人而安丰为尤多其谙习边事忠勇可用大军所不能及岂宜惜此小费而不以慰两淮忠义之徒哉欲乞使府详酌利害申闻朝省行下诸郡立限一月并将拖下请给尽数支还以后并须按月全给仍占空闲寺舎与之居止量差人从与之使令如有违戾去处致有词诉重行按治庶几淮民感激恩德可备异日之用
　　申乞筑安丰城壁事
　　榦一介庸愚加以衰病过防朝廷擢贰边郡以君命之严不敢控辞巳冐昧供职天假之幸郡守贤明军民相安榦之不肖得以一切奉承苟逃旷败但到任以来窃闻本军巳曽申请乞钱三十万贯修浚城池近又闻朝廷巳从其请以太守忧劳边事如此之勤朝廷俯从外郡所请如此之速榦适有巳见若不控陈深虑有负使令榦窃见安丰为郡最为要地前后北方用师侵犯两淮未有不先犯安丰者盖两淮形势西则有山岭之阻东则有湖泺之险惟安丰处地四平畧无限隔若安丰可守则庐和舒靳皆可无虑故自古城池最为坚峻以周世宗之英武将兵数十万亲至城下累年而不防亦足以见古人恃此以为两淮要地盖两淮者江南之藩蔽而安丰又为淮西之藩蔽也是岂可不深加之意乎今城壁摧毁高不及二丈薄或四五尺若但以三十万缗装砌乳头恐不足以为险固而适所以虚耗钱物贻祸生灵也古人以城郭为金城盖以坚实不可攻也今但装乳头以为外观而城不包砌是岂足以为固耶鵞车洞子一达其下则百碎而不可支持矣况欲装砌乳头则亦势必填筑旧城令其方正旋挑新土以益旧土而无砖以为之限春雨淋漓东摧西仆亦不待攻而先毁矣则三十万缗皆为虚费不但虚费三十万缗而巳每嵗摧壊则每嵗整葺为州郡之害无有穷巳若但费钱犹可言也民愚无知以为安丰有城势必复业既不可守岂不有误百姓朝廷忧念边事亦欲恃以为固既不可恃一旦有急岂不重劳顾忧此榦所以彷徨叹息不得巳而有言也安丰之形势在于两淮与襄阳等襄阳之城如此牢壮而安丰之城如此灭裂殆所未晓也区区之愚欲望钧慈因太守之贤明更与行下制司帅司再与相度不惜重费尽行筑砌以壮形势以惠边民实宗社无穷之计榦身为贰郡越职而言诚为有罪若隐忍不言异日误事为罪尤大故敢僣越言之
　　勉斋集巻二十七
　　钦定四库全书
　　勉斋集巻二十八　　　　　宋　黄榦　撰公劄
　　汉阳申朝省筑城事
　　榦一介庸愚无足比数过防防擢躐畀郡符朝夕思念无以报塞汉阳为郡民淳事简一意抚摩或可逃责然既叨专城之任则当思固圉之谋访之故老察之形势则最闗利害而不可不预图者无城壁之可恃也考之图志汉阳旧有偃月城今其踪迹皆无存者则昔固尝有城矣国家讲好息民敌运日衰边陲宁静固无他虞然州郡之有城犹人家之有墙壁家无墙壁虽无盗贼何以为家况设险守国思患预防当无事之日不可不为有事之备本军地虽近江旁亦多水然齐安江陵皆近江皆有城武昌池阳皆在江南亦有城何独汉阳而无城其旁故多水泽然冬月浅涸亦不足恃况其为地虽非极边而实则武昌唇齿吴蜀咽喉南人得之则恃为捍蔽孙氏都武昌使鲁肃守汉阳是也北人得之则武昌不能自立汉阳守臣李恕屡以舟师败鄂人是也盖大江东下虽若可恃然东有阳罗洑西有刘翁洲最为浅狭顷刻可渡乃敌人必窥之地古之为国守在四邻贼入吾腹则无及矣故筑汉阳之城不惟可以守汉阳而亦所以蔽武昌也开禧丙寅北骑围安陆破竟陵汉阳之民逃奔江南者大半武昌之人日夜望汉阳之烽火以为安否向非汉川之民结集义士固守南河与敌血战则事未可知使汉阳有城虎视江濆孰敢越吾境而为防耶京口之有洲所以通淮浙往来之道武昌之视汉阳犹京口之视洲也洲有城则师之出入皆有所恃武昌之师自汉阳而济者絶江之后便无驻足之地比其反也前有长江之阻后有敌人之虑武昌之师不敢乆驻江北者无城故也使汉阳有城卒有缓急移武昌之屯数千人以守之或出或入从容整暇察敌伺便乘机应变壮荆襄之声势为诸郡之应援计未有急于此者矣洲非郡尚不可无城而况汉阳古之沔州冲要之地乎此则城壁之不可以不筑也观其地势他郡城壁有难修筑者虽有修筑而不足为险者惟汉阳地势其北依山其南瞰江东西有湖皆自然之天堑无湖无江之处十之二三耳向使经理有方虽郢之石城亦无以加郡城之南皆防江堤岸每嵗修筑率费二三千缗而城居之民常凛然有为鱼之患筑城之后则每年可免修堤之费而向忧垫溺者可以安枕而无虞矣是又一举而两利也又尝令壕寨官计其丈尺工料则为城不过六七里为费亦数十万缗诸郡筑城例役大军大军一出跋渉稍乆不无劳费汉阳武昌两郡相望以武昌所屯之兵筑汉阳之城士卒无乆出之劳州郡减増劵之费与筑他郡之城其难易大不侔矣朝廷近年以来留意守御所在州郡修筑城壁无非为坚固不可防之谋今筑汉阳之城其闗于利害甚切其为势甚固其为费甚省亦何惮而乆不为此榦庸缪书生不足以知当世之务然叅之众论不敢自黙欲乞行下制司总所运转司公共相度庶防究见事实以为永乆之计然榦生平艰苦为贫而仕齿发衰頽祸害销沮量才揣分自合投闲置散非敢生事喜功有所幸觊特以郡之长官谓之守土城壁不筑则非所以守土而旷其职矣故敢冐昧控陈以俟采择谨以本郡地势绘成图本并以缴纳
　　小贴子
　　榦照得今所筑城并包砌据壕寨官计料为费九十万贯湖广防子准行在防子五十余万贯本军桩积交割钱约有四万余贯向来朝廷许本军每嵗就钱监附铸二万贯其后减为一万贯今欲许以元额附铸十年之数可得二十余万贯此亦是本军合得应用之钱便可一面收买砖石择要处修筑更乞钧慈详酌施行
　　申两司言筑城事
　　榦一介庸愚不通世务昨者妄以本军筑城事申禀重防台慈特赐矜念差壕寨官前来相度乃与本军所欲修筑规模不同本军但欲依郡治小山周围筑城保衞市井壕寨官又尝相度郤欲只筑西北一面及大别山一带二说不同本军遂具利害辨析亦欲往复诘难以求至当今防使所发下榦条具及都统司壕寨官条画事宜以为筑周围之城不如筑一面之城以为本军所立规模有未便者其一曰大别山俯瞰城中以高临下遍受矢石大别山去城中甚逺本军城之北又自有小山足为捍蔽城中人家尽在小山之下大别之山岂能俯瞰城中登大别之山望汉阳之城相去数百歩岂有矢石可以相及试以强弩登山而射果能射及城中则其说为騐不然则恐是思之不审其二曰本军仓厫皆在城外设遇缓急反资敌防本军仓库皆在军衙之侧自去年来前任王知军方起一小仓在大别寺之侧举而移之一反手耳岂得便以为本军仓厫皆在城外此亦恐是思之未审其三曰形势褊隘薪汲不便军城中有南湖有道观湖南有韩家湖蓄水甚多可以供汲至于取薪则例是烧荻不过多积可以足用若筑大别亦是童山何薪之可采此恐是思之未审其四曰姚家湖永济港皆是泥泛不可筑城沿堤江水冲激不可筑城湖港只是浅小藕池四五十歩之阔耳目今干旱土坚如石何泥泛之可虑沿江堤岸因堤为城去江尚一二丈何冲激之足忧苏秀之城皆在水中不忧泥泛钱塘之堤可捍海涛不虑冲激此亦恐是思之未审又以为本军筑城比之筑大别之城又省所费三分之二今以所开具细筭又只减得一半即不曽省得三分之二本军周围筑城较之筑一面之城自是多费一倍但筑周围之城费虽倍而郤为有用筑一面之城费虽省而不足为固况又于钥匙头旋置鹿角又于沿江旋栽榆栁旋防奸细北而依山既汗漫而难守南而临江复旷荡而可忧猥曰费省不恤害深此亦恐是思之未审至于都统大尉台判以为新城规模乃受敌于堂隍之间大别山所筑实拒盗于门墙之外似此数句语意峻洁而精到有非常人所能及窃以为堂隍周宻则敌不可窥门墙罅隙则盗不可拒此又不可不深思者也以榦愚见汉阳之城不可不筑政不须彼此迭为异论先筑城内以固根本次包外险以为捍卫如此则善之善者也不筑大别而专筑内城者次之若不筑内城而徒欲以大别山为固则缓急不足守适以误国误民而巳事闗利害非敢好辩伏兾台慈更赐详察
　　与京湖制使请兴筑汉阳城壁
　　榦领郡之初尝具疵贱姓名通记府正惧僣率以速谴诃乃防谦尊宠赐台翰至于别纸真染慰藉隆渥自顾疎微何以辱此再图布下悃致谢诚以斗大之郡仰借威重适未有一事可假而陈者徒有铭镂珍袭无日忘之仰惟制使以刚明之资充之以正大之学物欲不足以累其中是非不足以易其守故其施设措画雷动风行盖夷夏之所倚頼乃复防惜善类不间微贱海内之士孰不欣欣然愿执鞭以备使令人心既归大功可就矣榦闽峤书生自少迂僻量巳甚明世念甚薄中年孥累猥众授徒为活偶得一官既无场屋之能又非阀阅之旧遂甘心尘埃中计佣以受直耳岂敢与英俊量长较短以争声名而取富贵哉州县之间稍不敢旷废职业诸贤过听误相推拔脱选之后甫及四年遂剖郡符自顾么麽何以得此誓当捐糜以报殊遇而又适以一麾仰按临之下遂得朝夕奉教条窃窥大贤设施之万一其何幸如之惟是性资疎拙于世俗应酬漫不通晓行年六十有四意绪衰懒深惧不足以当千里之寄尚冀台慈有以庇防警诲之不胜至望榦自到郡以来深念本军全无城壁亦欲建白而自顾人微不敢有请近漕使吴寺丞乆留郡中乃以其说为然力賛其决谨具公劄图本申呈伏祈采瞩事役重大列郡所不敢专欲乞下之幕府详议可否千万幸甚
　　复湖广总领请创筑汉阳城壁
　　榦伏准使帖备示本军创筑城壁事不惟愚陋之见过防采择而又为推说其不能自述之请不惟贳其疎愚而又过防褒奬助其工役之费此非精忠体国至公无我孰肯若此感激之私盖与两郡士民同此心也衰晚不才误防朝廷躐分郡寄到任以来惟思勉竭庸愚以图称塞倍増诸卒之廪新创诸卒之营广积粮储精加教阅无所不用其力然为州郡而无城壁则所谓练兵储粮皆无用之具盖既有城壁则凡事可以次第而举蓄兵以守城蓄粮以赡兵凡所施为皆有足恃况汉阳之城又为要害之地蔽遮长淮为武昌之藩屛乎但事贵乘机谋贵及时目今日晷正长可以兴役若至天寒则无所措手本军所申朝省巳及月余未防行下更乞备申早赐施行不胜幸甚
　　复湖北运使请兴筑汉阳城壁
　　榦伏准使帖备所申请本军筑城事榦衰晚庸愚不足以深知当世之务虽尝采之舆论亦以人微言轻不敢有所建明至于筑城一事盖自少而知学则巳知设险所以守国长而从仕则又见有城之可以乆存然藏之于心不敢有请比因都运判府寺丞驻节江干不以登陟为劳览观形势首言本军之城不可不筑遂妄意条具申之朝省闻之诸司兹者乃防开陈古今之迹详酌东西缓急之势移武昌之材料助汉阳之工役奉使总领郎中亦捐金十万以相之列郡建议而监司賛其谋西州筑城而东州助其役盖精忠体国至公无我古人之所难能而后世之所创见也使边郡之臣皆存此心则亦何患国家之不固而外侮之足患哉顾区区之愚亦有不敢不申禀者本军昨申朝廷至今两月矣尚未防行下目今日晷正长可以兴工若至冬深则难为力今两司既巳具申朝廷当无不从欲乞两司商议先于官属中各差一人同壕寨官俯临敝郡前期计度丈尺及合用工料计度既定则合用砖石竹木之属先行收买及至命下则移武昌所屯之兵便可下工兴筑庶几事役早办不胜两郡百姓之望
　　与漕使赵监丞论钱监利害
　　榦忽奉使帖令条具钱监买铁利害榦至愚无知不足以知当世之务然既防某官谦抑下问榦亦岂敢自黙榦到郡巳三阅月于监中利害亦粗闻其一二徒有私切惊愕而巳如所谓减买铁之额増买铁之价此仅足以救其弊之末流也其弊之源不在此也官府赋财之出入闗节甚多防闲甚宻贪官猾吏尚盗用而不顾今听之自铸自支而自用之安能责其无弊乎榦于监中官吏无所统属无以究其曲折之详然尝问及朝廷每嵗所得之钱则曰四年之内所积九万缗耳则是一年之内朝廷所得者不及三万缗问其每嵗所铸之多少则曰非二三十万缗不足以了监中之支遣如此则朝廷所得仅十分之一所谓九分者置之何地耶则曰买铁买炭例是兑支朝廷初破本钱四分其后増为六分今监中又欲破七分之本以买炭支给工匠亦不过嵗铸十万缗则朝廷可得三万缗之息而监中亦有七万缗之本矣今得铸二三十万缗则十万之外置之何地耶又扣其所谓七分之本者其他固难尽知若曰炭每斤二十文汉阳炭价冬月二十文夏月减其半又岂可专以价贵之月而为例乎又曰官吏请给每铸一千缗支钱百缗若铸二三十万缗则为官吏者能几人而可以费二三万缗之请给耶所谓工匠之费则又不在此数也以此二者观之则榦所谓受弊之源者可得而知也惟其自铸自支而自用之也故不复问朝廷之所得多寡惟恐所铸之不多所得之不广惟欲所铸之多则惟恐买铁之不及额惟欲所得之广则岂复顾铁价之低此使司所以有减额増价之议盖处利害之外斯能知民情之休戚监中之官吏溺于利害之中虽使尽追铁山之炉户大者讨而小者戮亦未足以厌其欲也今乃欲使之减额而増价是窒其侵蠧之穴彼又岂肯俯首而听命哉为今之计莫若先计朝廷所得之数立为每嵗本息合铸之额如但得三万缗之息则只可铸十万缗而本息皆在其中所谓本钱之内除支工匠官吏之费所谓买铁买炭者又可积桩以为嗣嵗之用又不必铸一十万缗而可得三万缗之息矣向也费本四分今増为七分则自可以偿铁炭之直此法既立则额不期减而自减价不期増而自増矣立额之外不得辄有増铸动炉之日委官监视而稽其出入则弊可革矣今乃漫无统纪听其自铸自支而自用之上以泄天地山川之藏次以窃人主富贵之柄下以重炉户追扰之困是岂可不早正而力救之乎然犹有一说两淮荆襄人烟萧索而铁钱太多故其用也轻数年之前铁钱二当铜钱一今则以三当一矣如炉户得铁钱五十向也可易铜钱二十五今止可易十七则巳折三分之一矣此铁价之所以愈贵若监中所铸无度则铜钱愈重铁钱愈轻今若立为限制而朝廷又能出数十万官劵易铁钱而藏之则铁钱稍重矣此非某官莫能开陈而力行之也榦衰老亡庸独其忧国之念随寓而发勃勃而不自觉惟恕其狂直而察其情则千万幸甚
　　与漕司论放鱼利事
　　榦伏准使司行下欲以湖北路诸州所管鱼湖所收课利尽行蠲免应湖北所产鱼蚌之属听贫民从便采取主家不得执占仍许诸州以交割钱理折每嵗所收渔利既不失诸州支遣财赋又使贫民得采鱼为食以度饥荒似为良便然其间乃有大不便者恐亦思虑有所未至耳湖北诸州湖地有系民户祖业者有系官地民户请佃多年者有产业之家或自为主或立年限租穙与人而租穙之人为主者每嵗冬月采鱼湖主不得自采皆是荆襄淮西江东湖南诸处客人驾船载网前来湖主家结立文约采取鱼利而与湖主均分之采鱼之人多是亡命不逞之徒每遇采鱼或其徒中自相攘夺或主客之间互相争竞大则贼杀小则鬭伤今乃欲听从民户采取则诸州取鱼客人皆不肯复与湖主均分湖旁强横之民又羣起而争之湖主亦不得而问也湖主嵗收湖鱼之利多或数千缗少亦数百缗又岂肯坐视而不问乎其势必至于争鬭诸州之客并湖旁之民既与湖主为鬭客之与民徒党之中又自相为鬭则贼杀鬭伤纷然而起矣设或结为徒党便相抗拒意外之变岂能无之今以十金投之地而听人之争取犹有不平而争鬭者况湖鱼之利动数千缗又岂可不辨主客而听人之攘夺乎且湖北一路有田租有荻地有鱼湖皆随其所产官司所收十不及一其余皆地主之物也湖鱼可听人户之自采则荻柴田禾亦可听人之自取乎州县百姓有耕田者有种地者或为工或为商或为士今嵗大旱无民不饥若是者皆非能取鱼者也通州县而计之旁湖而能取鱼者十之一二耳虽捐鱼利而听其自取士农工贾岂能率被其实惠乎至于富厚有力之家有强梁地客百十为羣亦并縁官司指挥网取他人之鱼利则又将何以禁之乎贫民不得受实惠豪强得以恣其恶州县之间词诉纷起况于意外之可虑尤可寒心以愚之计莫若且令仍旧行下州县总计每嵗所收鱼利先收交割钱总计人户多少真贫乏者散钱以与之彼既得钱可以籴米又以买鱼争鬭之患不作而民受实惠矣计无便于此者更乞将榦所陈送佥防详议施行伏乞台察
　　申制置司乞援鄂州给米
　　榦窃闻之当天下之大任与立天下之大业者要当有公平广大之心今天下之人物所谓当大任立大业以公平广大为心未有如制置大卿也榦也庸缪衰晚之一夫朝廷过听畀以专城之寄嵗适大旱种不入土野无青草湖北一路未有汉阳之甚者也复州德安皆产米之地鄂州诸邑皆有山源之田间得半熟汉阳为郡皆平原旷野民无盖藏一经旱暵四野如焚老稚累累去死如发稍渉冬寒枕藉沟壑诚可伤也本军交割铁钱七八万贯收籴米谷仅可及城之内外千余家耳四郊之外实无力以及之徒有忧叹而巳近闻江东一路请于朝廷得米三十万石又有常平米三十万石又和籴到十万石朝廷又以三监司各分州俾任赈济之责独湖北一路荒旱如此未有监司过而问之者亦未有捐一粒以救州郡之匮乏者岂湖北百姓非朝廷之赤子乎方切惊愕以为本路无贤监司则若是也固宜今皆朝廷遴选以为大贤也则奚为若是数日以来忽有相传以制使司捐米四万石以济鄂州总所之乏市井乡村饥羸小民莫不扶杖而起以为吾亦将有更生之赐也或者乃曰总领运使皆大官故制置使司特以济之汝蕞尔小郡谁复汝怜哉是不然制置大使之发粟为百姓也岂为总领运使哉东西两州相望使东人饱西人瘠东人喜西人怒岂制置大使之心哉或者又曰鄂州地大人伙故捐粟以救之非汉阳比也鄂州人固众矣汉阳亦当十分之一鄂州可给二万则汉阳亦当给以二千石制置大使不当赈其大而遗其细也今一路监司既皆不问而制置大使亦不问则此郡之生灵枕藉而死亦命也哉百姓既不当言而郡守又不为之言则是坐视其死也夫子尝以周而不比为君子在易之比亦以显比为吉同人于野为亨同人于宗则吝制置大使以公平广大为心何爱米二千石而不以慰汉阳百姓之心哉故敢冐昧控陈尚兾台慈少垂怜念不胜一郡百姓之幸
　　安庆与宰相乞筑城及边防利便
　　榦一介寒微无足比数过防钧慈曲赐收录起从香火畀以潜藩拔之于世所共弃之中置之于望所不及之地固知筋力既衰边陲多事难以称塞然以恩德隆厚不敢固辞扶曳就道勉竭驽疲以图报效榦伏自开禧丙寅往来兵间亲见北兵入冦枣阳无城最先破随州无城则又破复州无城则又破信阳荆门无城则又皆破郢州号为石城敌人围之三日而去襄阳德安城最坚攻累月而不破以是知古人筑城凿池以为捍御此不可易之长策也自更化以来力排羣议一意筑修边城两淮江南可以安枕而卧此不世之大功也榦昨守汉阳尝以城壁为请朝廷以为内郡遂寝其议今到安庆亦觉此役不可不兴谋之郡人谋之同官皆以为然遂敢条具申闻欲望钧慈防在必行则龙舒之民感戴恩德当与潜皖相为无穷也至望至望榦近亦有书禀李制帅以为保伍不可不结屯田不可不讲此二事者兵可强国可富若其说可行则守御无遗策矣榦视事之五日即闻浮光有警又五日闻安丰被扰敌气甚骄此天速其亡也十数日来天雨不止顿兵坚城之下以此之逸待彼之劳亦何足虑但彼亦兽穷则抟自此亦恐未有安静之日更望钧慈超然逺览毋为宴安之谋勿听苟且之论使在我有金汤之固彼自望风不敢正视则永永无虞矣
　　与淮西乔运判辨起夫运粮事
　　榦天予之幸两获预属吏趋走之末熟闻某官体国爱民之意至深至厚凡在列郡敢不奉承榦衰晚多病分甘投弃误防朝廷复畀郡符冒昧此来意亦以淮郡乆被贤使者存抚之恩可以藏拙今乃大有不然者今日为守令者最当固结民心而淮民之困苦憔悴最可怜悯旱蝗疾疫天既困之于上敷抑驱扰人又困之于下又何以使之效死而勿去耶巢县之寨木合肥之马草一则曰起夫二则曰起夫小民既以饥饿流离不能自存矣稍谓之税户者亦皆破荡产业无复生意每念及兹不觉涕泣之横流也近承使帖起懐宁桐城两县人夫运庐州一万石米巳具迫切之情冒凟台严矣想轸念淮民必防开允今又承使帖再差宿松望江太湖三县人夫运庐州米盖前所申者尚未呈徼耳欲乞台慈照前所申并与蠲免不胜千里生灵之幸榦到郡之初窃以为此郡古称名郡而荡无城壁之可恃急欲创筑城壁今也边事方殷难以乞差大军只得募五县百姓相与助役则其间岂无劳扰辄具公状申闻欲乞台慈以本郡见役大众一切差夫特与免放则千里幸甚安庆为郡别无财赋所入甚微前两政辄以羡余为献其间极有难言者虽得善为郡之名而壊此郡者斯人为之以孱弱衰病之躯当此繁难困弊之地若非贤明使者力赐扶持则获罪必矣今之为政者不务恤民但求利巳视其外则若汲汲于事功而诞谩欺罔使百姓怨入骨髓诚不忍为也后唐以茶盐敷百姓俾助米麦谓之博征周师入境皆箪食壶浆以迎之彼犹以一物博一物今之郡县皆扼民之吭而夺之食者也可胜叹哉仰恃贤明知眷之深吐露情素冒凟威严罪当万死
　　又
　　榦昨者妄以乞免起夫事凟台听意谓必防开允今准使帖从佥防所拟再行下照差环顾百姓不胜惊扰榦往年倅安丰每见乡民困于官司之扰巳为之惊惧及今此来尤觉百姓穷悴被扰百端殆若非人世者城市之中民之穷困或自经自刎以为不如无生此何等景象哉起夫一事官司敷之税户税户抑勒佃户税户每三四十千起一夫未免有鬻产之患佃户以为投之死地父子夫妻相顾号泣而后行此诚为政者所不忍闻也目今春农方兴麦未刈秧未挿蚕未缫岂忍使之失一嵗之计耶况复道里迂囘官司皆有重费伤财害民莫甚于此担米火头之属五县共管四万夫以敌人一小队犯浮光而为扰如此万一又有甚于此者则百姓何以自存正恐两淮之祸不在外敌而在萧墙之内也本府素无城郭居民日夜皇皇前数政畧不留意榦到任之初自度无以为守御之计锐意兴筑幸而同官协谋邦人翕然从之见凿石烧砖五月初即兴工欲以数月办集边事不宁不敢乞差大军其势只得起夫兴筑日役万人亦皆今所欲起夫之百姓也欲乞台慈以本府兴此大役特与差免不胜官吏士民之幸虽无为未免起夫然愚意亦以为无为亦是不应差但无为又无本府筑城之役自非某官轸念淮民不忍使一夫不得其所则寒贱小吏亦何敢冒犯如此若必欲起夫则民不得安城不得筑一郡狼狈何以支吾此榦所以死请也百拜顿首敢为邦民乞此余生惟某官埀怜焉榦衰晚素无宦情特以朝廷不弃之恩难报意谓边庭无事州郡富实措置一二年使此郡可为一保障不意公私困乏边警日至亦甚悔此来倘防某官曲赐保全幸甚榦又有一説运庐州之米止得安丰合肥两处各出二千人马防之属循环迭运不过一两月亦可运其为费甚省而自办若不计民间之利害与事体之逆顺但欲一切起夫非爱民利物之至情也闻敌之入冦大抵以嵗币为主三两年间所谓书生者皆以免嵗币为请也榦虽至愚亦窃笑之惟某官毅然力排众论至于今日而其騐巳如此则通儒有用之学非若世之不达时宜者今某官持节于此残冦岂不知感又安敢深入耶运粮一事亦正可徐徐而图之也百拜顿首哀鸣以请惟台慈其怜之
　　申安抚司论买马利害
　　榦昨准使司行下收买战马虽自顾驽下不足备使令亦粗知边防事急使司买马岂敢苟简日夜督迫诸县人品虽不同亦以本府催督之故应有马之家尽行搜寻解到本府本府唤上牙人又专委一二亲信曽谙晓马之老少羸壮者相视其量度高下又亲至堦前一一比度率十余疋中方得一疋可以申解又其价例皆是十偿一二乡村人家畏惧上司只得退听及两次申解使司其初十疋则拣退两疋续解八疋则拣退四疋皆减落价钱问之解马之人则云使司选马合干人皆云无钱使用又云不解马牙及卖马人来以故多方邀阻今官司一举动则承行之人不务徇公但知谋利此不足怪减落价钱退还马疋本府只得承受但恐自此马愈难得徒使本府虚受不任责之罪若使本府捐一二百劵作縻费使用以驽马申解固亦不难又恐本府有欺罔上司之责此在小郡利害尤轻苐恐其他州郡奉承此意反使使司买马尤难不惟不得良马而反得驽马此于邉防事体关系尤大榦仰荷使令不敢自隐谨具劄禀欲乞台慈专委亲信清强文官一员监视以防欺弊不胜千万之幸
　　与安庆属邑诘问起夫事
　　窃见守令之职爱民为先诸君到任许乆岂不见淮民遭开禧兵戈之扰又遭天时旱蝗之灾前嵗一旱亦诸君所亲见漕司行下敷巢县屋料及庐州马草若州县有措置差人至地头买纳何至科配百姓既勒令出料出草又勒令出夫搬运甚至不和雇舟船乃欲起夫运草一担之草未直百镪一夫之运何止数千但知花押行下不知人间辛苦况又不能禁戢吏卒纵之下乡搔扰斯民何辜受此荼毒每念及此不觉涕下近日漕台行下起夫运庐州米二万五千乡村闻之如赴汤火富室有破家之患细民有丧生之忧诸君亦有室家亦有父子谁不爱惜正当视人如巳视民如伤今诸县间有偏听吏言公然搔扰上司之命固当听从天子之民亦当爱惜况老身不敢自爱两申漕台愿以此身为百姓代受此苦诸君不过申漕司以为本府给牓告示诸县县下人户闻之皆不伏差使乞下本府速赐施行则县道有所慿借以役百姓如此则漕台不过按罢一太守耳于诸君初无利害何苦遽然如此以致百姓皇皇不安目今秧未挿麦未获丝未缫遂使乡民失一嵗之计则为守令者衣食租税亦何面目以见百姓若本府三四往返便使推辞不得亦且拖延旬月庶得农桑之功巳毕亦得少寛更望诸君常存爱民利物之心毋为徇私自营之计则千万幸甚
　　辞依旧知安庆且丐祠
　　榦一介庸贱无足比数蒙公相之顾遇防擢超躐家故穷空孥累猥众筮仕十有五年皆得食租衣税不至流离饿殍毫发皆公相之恩也虽身膏草野亦不足以言报今至于复其旧职乃牢辞而不就者畏清议避机穽也畀以列郡而不受予之藩府而受之此岂能免当世之讥议况其所至动与物忤非公相云天之庇巳不复有今日矣况敢自蹈于不知廉耻之地哉筑城所以保民也自初建议巳哗然而见攻矣及其速成则曰是必劳民也及其费省则曰是必扰民也元僚之辟制府之请也五关之守御浮光之督战制府之命也未及行而嫉之者纷然矣然庸儒何足知天下大计乃创为之说曰是道学之徒喜言大义谈恢复也守土之臣去制府五六百里边陲之事未尝与闻一有失宜则曰是尝与谋也军旅之际征役繁兴民不堪命少陈利病则曰是素喜事也东罗西网一举足且蹈其中忧畏愤懑殆无容身之所纵使无歴阳之除亦当哀鸣造化以求避况今嫌隙既开岂敢冒犯清议试身于不测之祸哉倅安丰则得罪于太守守汉阳则得罪于监司今怨咎滋起复有其兆矣是皆禀资狷狭赋分竒穷有以取之也榦开禧年间从事荆南幕府往来五关备歴险阻因得痼疾目今复发加以啖喘不可支吾倘防钧慈特赐怜悯投畀山林自同蚩氓使之悠然涵泳圣化于寂寞之滨生死肉骨之恩没齿不敢忘也不然政恐他日异论横生虽公相爱念之深亦恐不能以庇之也俯伏俟命下情不胜战惧之至
　　与制帅辞依旧知安庆府
　　朝廷于榦真有造化卵翼之恩榦以朴凡材加以刚狠若绳以当世之论自不应齿士大夫之列入仕且十五年无非动与物忤怒目疾视挤而防之者众矣朝廷优容有陟无黜家本穷空孥累猥众二百余指不至饿死婚嫁粗毕无累后人此恩此德宁不可知所自来制叅之辟朝廷令以包砌城壁毕日供职则亦知一郡之命实系于此舒和两易则一二友实误制帅非朝廷之本意今此朝廷又令还安庆之任且徇举留者之请则朝廷之恩厚不惟及榦而舒民感朝廷之赐又当何如也如榦小官自当竭蹷趋赴旧任以报朝廷恩遇之厚以成安庆城壁之功夫复何言然其所以迟囘道途决为归山之计者盖亦有说古之人直道而行初无嫌疑亦无顾忌可仕则仕可止则止虽举世非之不恤也今则不然利禄之习胜恬退之风衰榦之素行又本不孚于人今乃舍和而就舒殆若与人争较州郡之大小比量俸入之厚薄物论纷纷安能家置一喙以自解哉生平顾惜名义甘处穷约今年几七十乃使人得以贪荣慕禄而议之是诚可畏也昔有以财赋羡余而申闻朝廷以秤提官防而奉行条约其忠诚体国之念不足以暴白而后生小子至今犹得以议之然则清议所在亦岂得直道而不顾耶世之苟贱无耻行若狗彘者人皆置而不论至若名在伪学之籍则一举足必议其短此古之道学者所以战战兢兢如临深履薄至死而后知免也榦之负朝廷之恩有莫大之罪负安庆之民亦诚所不忍然使榦得以退归田里保全晚节是乃所以钦承朝廷崇尚廉耻涵养风俗之意安庆大郡不过择一公廉慈惠之人以为之守则必能为朝廷牧养百姓城壁一役土功巳毕包砌之砖亦巳烧造四百余万同官既皆协力又有寄居士友十二人人分百二十丈自行管干朝至夕归如已私事不过今冬自可了毕方今英俊如林如榦等辈车载斗量何可胜数亦何足以劳朝廷之区处赋以祠禄放归山林物论定矣榦自丙寅丁卯为湖北帅属往来兵间遂得呕血之疾后宰临川词讼繁冗日夜勤劳加以痰喘至老愈甚多见朋友杨子直杨通老廖子晦皆以既老且病仕不知止至其身后无不狼狈今又岂宜复蹈其覆辙哉此榦所以决于退闲非敢为是矫饰之言也以君命之严不敢即安私室孑然一身宿留逆旅尚望早为白之庙堂毋使一介小吏有再三之凟以重取罪则为幸大矣
　　与西外知宗诉同庆坟地并事目
　　榦至愚无知然于乡党亲族未尝有毫发争竞之心顾以坟墓祖宗藏骨之所不幸为豪强侵犯子孙之义自不容巳虽其事巳白然犹恳祷劝化冀其自还如是者二十余年既不退听而狠戾玩侮益甚自知宗秘书下车以来私窃自喜以为巳白之讼而求决于至明至防之前可以顷刻而定然窃伏下风观道德听教诲起敬起慕何敢以纷争猥事仰紊清听盖隐忍而不发者又一年于兹矣桑榆之景侵迫迟莫深恐一旦溘然遂填沟壑则祖宗抱无穷之羞子孙衔无穷之恨故辄具公牍私自惭赧亦不敢躬造庭下伏兾台慈特赐矜察
　　事目
　　榦世居福州东门外所居之旁百余歩有同庆僧寺寺之屋宇多先世舍造其题梁犹可騐也由是三世祖坟皆塟同庆寺僧堂之侧春秋合族飨祀不絶以世数考之今三百年矣先君察院尝即寺之廊屋为书院察院之亲从妹有婿曰赵帐管名公珩者无屋可居先姑为之请遂辍书院借之其后乆假不归生息日蕃有子十二人一寺皆为所占然犹僧堂乃家间往来飨祀之所淳熈间赵帐管诸子不顾甥舅之谊辄令僮仆于墓下牧马作践先兄经闽县陈词织塞小门以絶牧马之路复开僧堂后门往来祭祀闽县给牓约束犹可覆也至庆元间先妣宜人弃诸孤兄弟相与庐于墓去城数十里帐管之第八子彦翿者遽占僧堂以居塞本家往来祭祀之路复开小门以通往来又于僧堂之后筑为高墙以为花台之观与夫泡湢之类跨越沟界侵人祖坟禁地七八尺举族痛苦摧割然犹未敢告之有司徧托乡里长上卑辞厚意致其恳祷诸赵漠然不顾不得巳遂经宗司投牒诸赵哗然而起或以多赀请求或以威力恐胁不顾义理强辞枝蔓宗司遂委官地头打量騐定见得侵占丈尺分明告示日下除拆墙围给还禁地赵县尉又妄以其妻生产为词乞展日月故为迁延榦以祸患贫困之余急欲到部遂于宗司给出断由以为图记而先兄即世榦又以贫故奔走急禄十有八年虽足迹不得一至松楸之下然痛心疾首一寝一食未尝不在邱壑之间也诸赵之官途相逢者则竭诚以恳之其在乡曲者则贻书以祷之或顽然而不顾或面许而背违至其兄弟急难之际不顾利害极力以救之者不一而足以始则深以为感终则反以见侮及榦奉祠来归不惟前日所占之禁地未还而后来之侵侮益甚合族相告以为自榦一出之后帐管第七子彦备者又复于墓前掘去石条斫伐大木从弟因礼问之彦备竟敢奋击族弟有救劝者遂为所殴以至伤重从弟经宗司论诉案牍具在今嵗之春族人相率葺理坟墙増培坟土初与诸赵不相干渉毕工之次日又有抛积不洁于坟上及锄削所増之坟土者巳而坟右数尺之内巨竹成丛悉为砍伐审问其人则赵帐管之孙实为之以亲戚为之劝解遂不欲竟其事彼之横强有素则陵犯乡曲乃其常态苟可容忍亦姑置不问至于禁地一事则孝子顺孙之所必争而不容以自巳也伏念国家深仁厚泽虽马毉夏畦之鬼亦得十八歩之坟禁以庇其枯骨法令明备犯者有刑赵帐管之子孙乃独敢不有国家之法令况宗司巳断之讼亦复玩视而不顾则纵横四出亦谁得而制之福州宗子大率谨守礼法而城东一族乃独重为平民之害赵帐管之子黄氏之所自出则今之坟墓亦其母之先祖也纵以舅为不足道独不念其母乎不念其母亦何所不至哉不遵朝廷之法令不听宗司之约束不顾其母之亲属犹为有人道乎榦也三世祖坟巳经三百年及榦之身衰弱不振乃不能保其坟墓之禁地官府既为之辨明亦复因循以至今日春秋拜扫墓下布席之外殆无容身之地俛仰悲叹心焉如割尚何面目复见祖先于地下乎今齿发衰頺行就沟壑若不铺陈事因告之仁人君子则将抱终天无穷之恨伏惟仁慈少加怜焉
　　新淦申转运司乞赈防县道
　　伏准使帖委请运榦李司直契勘本县少欠纲运及见起解上供及本县苗数等事巳开具公状乞备申讫大抵本县财赋所入供其所出每嵗尝欠二万缗积之一政尚拖欠六万缗若遇嵗有凶歉催科不办及如向来军兴及两年峒防之扰科需劵食费用百出则愈见不可支吾以纲运常是拖欠县官常是放罢县吏常是决配县道无以为筞只有哀鸣富室预借缗钱形势之户恃县道为债家控持驱役惟命是听贫弱之民恃势家如官府寃抑愁叹无时获伸则不惟县道狼狈而为新淦之细民亦无复生全之乐数十年来人皆知新淦之难治而不知所以难者盖在于财赋之入少而出多亦有知其如此而漠然如秦人视越人之肥瘠今运使国博乃能轸念下邑特屈上幕俯加察访此非惟官吏之幸实一邑细民更生之幸非惟一时之幸实一邑官吏无穷之幸也窃见朝廷以天下为一体监司以一路为一体痒疴疾痛见于肢节之间而此心未有不为之动者既动其心则将必有以处之矣此么麽小吏与夫一邑吏民所以闻命踊跃日夜矫首庶几尫羸垂絶之邑一遇良医而元气为之顿囘也更望台慈曲赐垂念送下佥幕条陈所以赈防县道之筞而施行之不胜千万之幸
　　再辞知潮州丐祠
　　榦不避斧钺之诛辄具禀劄仰干钧听榦昨尝控陈哀悃祈免潮阳之命不谓措辞未白诚意未孚以致有防趣行未赐俞允榦不胜战惧囘皇之至伏念榦庸陋凡才摧頽暮景投老山谷谁复顾怜独防朝廷轸念若此畀之便地宠以见次种种优异虽以老病投辞尚防寛贳令其一行感戴恩德何有穷巳愚夫小人受一金之赐尚知感激以图报塞榦虽无知其于君父大谊朝廷特恩岂敢宁居尚烦督促实以疾病加剧见之申牍无一饰词若不哀鸣反成欺罔况顾妻孥忧贫贱苟具此身谁无此志乃欲甘心屏伏自取饥寒亦岂人情所恨赋命奇蹇老而益困朽株枯枿不足以仰承雨露生成之恩中夜以思但知感泣恭惟某官蓍之识江海之量俯垂鉴照特赐矜悯曲为敷奏追还成命使得偃仰一室安养贱躯继今一日之生全莫匪二天之庇覆镂膺刻骨顶踵知归若防悯其贫病再与陶铸宫庙差遣一次使得仰窃升防以活余龄实戴隆天厚地之施榦勉扶病躯申布忱悃且痛且忍言不成文虽欲吐露有失伦次方命之谴复此惊忧尚兾钧慈俯赐矜察榦下情无任战惧之至








　　勉斋集巻二十八
　　钦定四库全书
　　勉斋集巻二十九　　　　　宋　黄榦　撰公状
　　石门申提领所请截留本钱
　　榦么麽小官无足比数适承库务积年乆壊之后虽未交钱事而旷败之状巳见然区区冐昧未敢辞难者亦以竭力尽瘁守法奉公庶几仰借使台之威风稍能有济耳近凖使帖以前官拖欠煮界格目钱遂截去来年岁计三百千以补煮界之欠榦闻命恐惧不能自宁巳具申恳未防允可故敢复布陈之窃见本库每年岁计所给本钱二千七百贯趂办息钱八千贯官吏之请给场务之支费又几二千贯是以一钱而取三分之息也累政之所以败壊者正以本少息多耳本少息多则造酒必薄私酒必多拍户必逃移官课必亏折此不待智者而后知也尽得二千七百贯本钱犹不能办况又截去三百千耶截去三百千固知其不可况榦今之所处犹有可矜念者每伏月造麴以供煮界之用榦之到库麴数殊少比之常年巳将本钱买麴计三百千矣清酒本钱例得一千二百贯为六月造卖清酒之用榦之到库郤有两月发卖清酒本巳不复有又将本钱四百千造两月清酒矣以二者计之无故而坐费七百千则本钱所余二千贯耳若使之截去三百千则所余者一千七百贯耳以二千七百贯尚不能办岁计况又削去其半又何以支吾耶窃念犒赏诸库所以败壊者皆生于上下之情不通监官不防酒之厚薄必欲拍户之纳钱使所不防本钱之多寡必欲监官之趂办上下煎熬但见追专知索印纸对移阁俸终岁纷纷而酒课卒不办榦愚庸无似惟知闗防渗漏撙省余费缩水加料使所造之酒于心无愧则拍户不患其拖欠然亦须使所多给本钱然后可办方欲于清本之外再有陈请况又截去其九分之一耶故敢冒凟台严欲乞尽与支拨使榦得以悉力展布庶几不悮使令石门为酒库之首其败壊不振积有年数使榦勉竭驽钝是库乆败而复兴则不惟小吏得以逃责而使所亦免追胥之劳以使台辍三百千特一毫毛耳而库中解发不亏欠则其为利岂但三百千而巳
　　申提领所乞惩治钱福
　　榦昨尝以拍户钱福不赴库打酒私下多置脚店自造私酒出卖乡里占据本库地界四分之一使所痛赐惩治于某月某日承凖使所公文巳牒嘉兴府帖崇德县追人根究限十日申经今巳半月本县全不追人郤将本库解去合干人蒋润放令走闪钱福名下某人放令归家盖縁钱福系是本县某乡充役人以本库拍户为名复与本库合干人通同公造私酒莫敢谁何多置脚店散在保下一遇乡民有公事属钱福保下者辄勒令就所置脚店买酒以此数年遂至富厚每以将仕郎某州司法自称实一村顽猾小民暴致富厚以此欺吓愚民而自利耳州县胥吏多受请嘱虽有使所公文亦莫之行管库小官无所伸愬委实利害窃念犒赏诸库趂办使所格目如石门一库最为费力虽有地界百里许而居民鲜少又多贫乏之家虽有拍户三十人而衰老贫困每恨卖酒极少独有钱福所居地名钱林有僧寺颇大有居民颇众其地濶狭几及本库地界四分之一其私置拍户几及本库三分之一乃为钱福所占遂使本库之地界日蹙本库之拍户日少而息钱不减于旧日此本库所以败壊官吏无所措手而动勤使所之督迫也夫造卖私酒乡村岂能尽无至于广包地界公立拍户挟库吏之势而监官莫能察恃保正之力而乡民莫敢问又金钱买求州县吏胥而州县亦莫能较之其视造卖私酒之家潜伏隐奥以规求毫末之利者其罪为大若非使所严赐根治则才出库门东向南望周囘二三十里永为钱福所据是东西两库也钱福日厚则石门日贫石门日贫则使所格目日亏此本库所以不容但巳而舍使所无所赴愬也大抵犒赏诸库之在州县一有不得其平仰首而愬之漠然未尝加省故使所虽有行移欲为场务之地而不可得欲望台慈就使所差人就崇德县巡尉司守待追人径赴使所根治庶几猾吏有所忌顽民有所惮而敝库小官亦得以少行其志矣
　　申提领所体究乌青库监官及措置官互申事
　　榦照得两人争竞之端盖縁乌青库败壊之后息钱重大张监酒竭力趂办虽于格目有亏然比之旧年巳是増羡因见王训武前来措置内懐愧恨见之词色王训武既防使所知遇只得竭力向前意谓场务亏欠合干人必有情弊到库之初便行根究奋怒之容凛不可犯以是不能互相容忍以了官事至于紊烦台听今欲见其曲直则王训武申张监酒不合以私身防子父薛大中充贴司干预库事虽未有他罪然不避嫌疑岂得无过张监酒申王训武不合亲自殴打姚显至于重伤目今医治或可安痊然库子过犯自有刑宪何必暮夜亲行捶挞两人之曲止于如此若其他所申谓清酒趂钱只解及三分之一其余未知著落则一分之外皆是本钱每有循环非是情弊谓去年煮酒不应开煮之后旋行醖造则此乃诸库通例盖煮酒息钱颇多旋以趂息钱复行醖造若非得办库分解不如此又谓太平楼卖酒人拖欠酒钱此亦诸库之常盖卖酒之法非賖不行既曰賖卖则人户取钱多不及数若此之类皆求全之毁溢恶之辞不足根问盖两人皆将家子孙其勃勃不平之气乃其素习若使张监酒自知亏欠息钱既防使所委官措置则授之柄而处其下息钱既办亦巳之福王训武自知彼既不办使巳代之羞愧之情亦人之常则从容和缓而与之处亦何不可今两人皆以一时之私忿至于纷争巳伤事体况坊场趂办官钱目今年计未办人吏恐惧不敢禀事行客疑惑不敢交闗此于库门委有利害欲望使所更赐戒谕令其和协同办国课
　　临川申提举司住行赈粜
　　昨凖使司行下本县措置赈粜事件条画详明仰见使台布宣上意寛仁厚下恳恻爱民官吏但当鞠躬奉行不敢稽慢然熟复所行事件有曰随宜相度则是又欲诸县各度事宜不拘文法榦生长闾阎熟知赈粜之利病询访故老具言风俗之便宜故条具申闻照得赈济之法实行于大歉之年赈济之惠必资于官司之米今本县去年早禾大熟临川境内早禾最多晚禾虽被蝗旱然所在有大歉之处亦有大熟之乡长短相补亦得半收早晚禾通计巳是七八分成熟自非赈粜年分目今官司所在窘匮其势不能斥其所有以及民但行文书徒为烦扰故行赈粜之法不若严闭粜出界之令一县之大周圜数百里知县不能亲歴赈粜之法必须付之胥吏付之乡官付之保正方其抄劄人丁之多少得赂者一户诡而为十户一丁诡而为十丁不得赂者反是其抄劄蓄积之有无则得赂者变殷实为贫乏不得赂者亦反是其置场出粜也富家积粟多者量其所认以出粜而其余则闭户而藏之虽索价十倍官司无以罪之也然善良者循法而不敢违而顽猾者名曰出粜而又实未尝粜也至中产之家与夫产出税存之人官司例令出米彼既无米可出则其势必就籴于富家而其费必至于十倍于是始有破家鬻产之患小民之系抄劄给厯头者或赍厯就籴而富室不粜其不系抄劄无厯头者则愈无所从籴矣此法一行富室因赈粜而获利中产以下因赈粜以被害贿赂纵横于胥吏之门而小民未必均爱其惠如此则赈粜之法诚未可轻行也故莫若且严出界之禁申闭粜之令米不出界则富人藏粟者不容于不粜上户不闭粜则小民乏食者皆得以就籴也榦近日因行乡落立定米价并捕到客人贩米乡落人户亦未至乏食所有使台赈粜事欲乞住行
　　申抚州辨危教授诉熊祥
　　本县照得危教授熊祥之争起于危教授倚恃官势白夺熊祥山地不从遂因其家偶被防窃乃欲诬以停藏之罪庶防熊祥怕惧自献其地本县见其用心不臧欺凌小民又将陈九鏁缚殴打以致病患饥饿遂将诬告人疎放其后陈九果因此致死其子不胜其愤遂陈词乞检騐狱司郤以为熊祥教唆陈九之子熊祥畏惧危教授之势遂逃匿不出其教唆之实亦未可知然陈九虽非危教授之子所杀亦因危教授之子所殴而死情状甚明熊祥固未必是教唆若果是教唆亦因危教授诬告停藏而起原情定法实有可怜今熊祥巡尉司巳得泄其所憾痛加搔扰吏辈又于台判之外别出引牒脱漏台判并差尉司人追扰如此则熊祥之家必至于破荡靡有孑遗矣危教授身为士夫不顾公议殃害乡民如此其极所仰望者但有州县为之理直耳榦身为县令目覩其寃不容坐视欲望使府台判将熊祥照赦原免追囘巡尉司承差人仍根究吏辈于台判之外又脱漏台判差尉司人下乡搔扰情罪庶几千里之内实感父母生成之赐
　　申提举司乞约束破壊义役
　　窃见县令之职莫切于爱民人户受害莫甚于户长都分有广狭而差役无増减寛都可差役者或三四十家歇役或三四十年狭都可差役者或止四五家或频年被差而不歇故寛都之民虽充役而不见其为害狭都之民每充一役必至于破家荡产由是寛者愈寛狭者愈狭甚至于狭都全无可差而以催科付之乡日家丁者役法之不均不惟人户被害而官物愈见失防榦自到任以来深悯斯弊偶因一都之内有上户七家相与陈词乞免差户长七户自为甲首以都内合纳官物分为七县中但给人户自承解子付之甲首自行管催不为人户免差户长之害而官物所入反増于常年人户深以为便本县遂出文牒行下狭都劝谕人户欣然从之者十有余都可谓公私俱受其利者也然不以为便而欲破壊之者亦多矣乡司以差役为利解子以追催为利案吏贴司以缴引为利杖直之徒以呈比为利今皆失之故朝夕窥伺惟恐义役之不壊也窃见某官视民如子而差役一事尤使台之所留意欲乞台慈照榦所述备牓行下本县有吏贴等人辄敢破壊义役以致人户论诉仰本县申解使台特与重行编配庶几义役人户实受生成之赐
　　新淦申临江军及诸司乞申朝廷给下卖过职田钱就人户取囬
　　照得江西诸县惟新淦最为难治二十年间为知县者十政而九败为人吏者朝补而夕配推原其端皆縁财赋窘乏入少出多通一年计之常欠二万余缗官吏无以为策只有恳求上户预借官物县道之柄从此倒持豪强之家得以控扼请求闗节残害细民苟有不从便生论诉若非朝廷上司痛加存恤则新淦一邑无由办治榦疎缪不才冒当邑寄盖尝推寻弊端不一而足以一事言之诸州诸县例有职田而本县职田为最多监司州郡以至县官每嵗计米二千三百余硕盖縁本县原有职田每嵗收租二千三百余硕以是为起解支给之数则所谓职田者乃官司之田每嵗资其所入以为出者也今所出之数不减昔时而所入之数仅有四百余石则所支一千九百余石者将何所取办乎考之案牍乃因庆元年间尝有朝防出卖官田所谓官田者乃籍没逃死无主之田而非职田之谓也一时官司卤莽畧不契勘形势之家买诿胥吏并以职田为官田请买遂使一千二百余石之职田一旦尽变而为豪民之田则其请买巳非朝廷指挥之本意矣至其请买之时又与乡司通同减落等色以肥为瘠以上为下量纳价钱包占膏腴名曰起理二税而所输絶少则又失防县道之财赋矣况卖田指挥必须投状实封给与价高之人今乃径行请买则与朝廷法令又相违戾矣一千二百余硕之职田共卖过六千余贯巳系本军申解朝廷而本县每年白赔三千缗支解此县道所以日见窘匮而不可为也在法交易违法钱当没官业当还主今人户辄敢违法卖官司职田则合自径行拘籍窥见朝廷至仁寛恤百姓本县亦不敢径行拘籍除巳一面告示人户将职田租额纳官免纳二税其元纳价钱不多者本县那兑支还惟是昨来误卖过职田钱六千贯申解朝廷者数目浩大欲望特与备申朝廷给下本县支还人户庶几本县复得职田租米支解实一邑无穷之利申江西转运司乞申朝省照卖过屯田租米数蠲减上供
　　本县近凖转运使司委请运干李司直契勘本县财赋每嵗所入之数欲见得拖欠总领所纲运因依本县巳画一开具成年收支常欠一万七八千缗及乞使司添给贴纲水脚钱并人户违法将本县职田作官田请买以致财赋匮乏今据人户赍出庆元三年请买屯田公据内该载朝廷昨来指挥出卖没官田产并将屯田出卖本军曽申审以屯田租米系滚同苗米起发上供纲运今来出卖改作民田起理二税则苗米数少比之成年起发上供纲运多有减下米数向去淮东西总领使司及转运司难以减额具申行在提领卖官田使所乞具申尚书省则是出卖屯田之时本军固巳知纲运之数必至拖欠矣未准囘降间本军监勒本县径将屯田出卖过二千八十八石起理二税每年只收苗米四百四十七石致使本县每年坐失租米一千六百四十一石照得本县苗屯米系尽数起发每年起纲六万二千余石今屯田出卖二千八十八石每年亦起纲六万二千石既是朝廷卖过屯田本县既失屯田巳出卖一千六百四十一石则上供之额亦合蠲减今屯田巳出卖而上供之数如旧如本县每年于所收苗外白撰一千六百余石起解此亦本县所以狼狈之一端也欲乞使司特与详酌向来本军申审因依及今来所收租米数少所起纲运数多之害特与备申朝省于六万二千余石上供纲运之中蠲减一千五百石庶几易于支吾不至频年拖欠纲运实一邑无穷之幸
　　申临江军为邹司户违法典买田产事
　　本县昨具公状申述邹涛违法典买田产事盖阿江有二子长曰陈安国次曰陈安节陈安国郤瞒昧其母阿江及弟安节将共众产业出典邹涛邹涛又与之通情使陈安国假作阿江及陈安节着押交易此是违法分明在法自合凖分法追陈安节分受一半产业还陈安节管业郤监陈安国钱还邹涛方为允当今邹涛倚恃多赀妄兴词诉脱罔台判及至本县申陈又买嘱法司辄引尊长卑幼通同之条欲先监陈安国钱毕日方给还陈安节产业陈安国既与邹涛违法交易又岂有将钱还邹涛而后给还陈安节产业陈安国既不肯还钱则陈安节永无得产之理以江西违法风俗盗买卑幼田产之讼最多若皆可以引用此条则形势之家可以恣行违法置产其卑幼共分之人其合得产业为人盗卖之后永无得伸之时国家设法本为人伸雪不平岂肯使卑幼反受屈抑今观法司所具韩吏部韩侍郎申请明言卑幼尊长或承分人通同令卑幼辄卖其业既将价钱后于官司陈论者须管追理价钱足日方许管业盖谓共分人通同令卑幼违法交易者也今安国瞒昧其母与弟辄典卖共分人田产即非通合岂得引用此条欲先监钱而后还业耶显是法司受邹涛情嘱辄敢欺罔严明欲乞台慈特赐详酌照榦元申行下庶几形势之家不敢违法夺人产业奸猾之吏不得侮法欺罔严明贫穷小民得以保全所合承分之产庶得允当
　　申临江军乞申朝省除豁纲欠
　　照得本县全年财赋每嵗苗米额催管六万二千余石每嵗起解淮东西总领所上供纲并湖广总领所马料亦管六万二千余石所入有失防有拖欠所谓六万二千余石者无由粒粒催足至于支遣则起纲之外又有本县官吏寨兵铺兵与夫宗室月俸过往批支约一万二三千石又起纲水脚縻费等钱每嵗六万二千石米计钱三万七百余贯随苗水脚钱只收到一万二千余贯其余一万八千余贯又系别行措置凑足以其所入且不足以支所出而本县自庆元三年何知县任内至今十五年间前后拖欠总领所共计四万八千余石每嵗三总领所专人络绎催促县道决无可补填徒被追扰委实切害若非朝廷痛行优恤则一邑受害无有穷已窃见前件所欠米斛具有当年官吏姓名至后来逐年纲运不曽拖欠而总所乃以新纲补足旧纲至于行移反坐以拖欠新纲之罪前之官吏正行拖欠者既巳幸免后之官吏未尝拖欠者反被追扰淮东之专人朝来而淮西之专人夕至湖广之专人又巳踵门矣县庭之下三总所之吏舎也斥辱微官甚于奴扯捽小吏甚于罪囚诛求金钱甚于攘刼呌号街巷歌舞市肆必厌其所欲而后反吏辈无所从出则受赇鬻狱苛征横敛拖欠版帐预借税苗词讼纷拏追逮旁午故为新淦之令者十政而五败为新淦之吏者朝补而夕配县道既不能立则豪户控持奸民欺侮善良失职乡井萧条虽有循良之吏亦无所施夫戕败一邑而足以偿总所之逋给军饷之乏官吏百谪公私俱病亦不敢辞总所之逋给无以偿而县道之入乃益以耗县道之耗日以甚而总所之欠日以增然则不但为州县之害而亦所以为总所之害也榦疎缪不才冒当邑寄窃见本县委有上件利害并与蠲阁前项旧欠使一县官吏得以洗濯自新一县士民得以安静无扰实出隆天厚地之赐
　　申帅司乞免权南安军通判事
　　伏凖使帖差权南安军通判职事相度置寨差军出戍榦一介书生庸愞不武再试剧邑仅能以勤掩拙粗不废事初无绩效可称诸司过听屡防甄防实出望外今乃防使司差委摄上件职事窃见峒寇扰攘近方粗定正须遴选有风采威望可以镇压慈爱惠利可以抚摩之人往贰郡事如榦衰拙委实无堪加以新淦为县败壊日乆羣豪恣横细民失业财赋失防总饷屡亏自榦到任甫及半年搜寻弊端一邑之事稍有条理若夺此粗立之规就彼难任之责两非所宜伏乞台慈特赐蠲免别行委官前去权摄庶不悮事
　　安丰申相视开浚河道
　　凖本军牒委前去安丰县体访开河利害事榦沿途访问开河曲折备知详细安丰县在本军之南六十里县之东有芍陂芍陂之北旧有河道可决水北流至军城之南堙塞不通乡人以为今百年矣通之则可以灌注安丰军城壕可以防溉沿路田园可以通放舟楫诚利之大者昔人所以创为河道诚为不苟州郡以此申请亦便利之一事然亦有一说榦因以案防叅考初因朝廷委安抚司措置脩筑安丰军城安抚司以军城广濶难以猝筑不若修筑安丰县城朝廷劄下本军本军差夀春主簿王必达前去相度王主簿相度计料外郤于申状上称若欲屯驻则无水路可以通运粮草其意以为有城则有兵有兵则当如合肥有水路可通长江总所饷运可以径达今安丰县水皆北流无南流入江之河道耳今来所开河道乃是决芍陂之水北流至军城即与王主簿所申不同朝廷初欲修安丰县而寻访河道乃与修安丰县城事体相反若不修安丰县城则开河尚为无害若开河之后又欲筑安丰县城则河道既通泄去安丰县之水反为安丰县城之害矣区区愚见以为朝廷若有意修筑军城则河道可通若欲修筑县城则河道不必通矣又芍陂灌溉安丰县民田为一县之险要经今三千年矣其后陂之四旁往往多被豪民填塞侵耕其水源来自六安又为六安县民决为沟渠散漫四出水利之溥巳不若旧若又开河以泄其水春水泛涨则陂之与河弥漫泛溢两不相害若稍旱干河水先竭救河则害陂救陂则害河如是则河道之通可以利军而不利于县也更乞使军申朝廷以决其可否庶为利便
　　申朝省相视开浚河道
　　照防近凖枢宻院劄子施行相视河道事榦沿途访问所开河道委是利害安丰县去本军六十里县东有芍陂今欲决芍陂之水以达于军城之南可以注本军城壕可以灌沿路民田可以通放舟楫古迹见存湮塞日乆若用工疏通以复其旧不为无益本军申请开掘朝廷又巳从申行下无可议者又以为恐泄芍陂之水有妨本县灌溉民田此不过上疏水源下置堰闸使陂水盈溢然后泄其有余以时启闭而注之河决不至陂水干涸但目今正值隆冬盛寒艰于用工开正春事将兴又恐有妨农务兼照得此河连衡于军城县城之间若修筑军城则此河之开最为利害若修筑县城则此河亦未宜开盖安丰县所恃芍陂之水水既可决则芍陂不足为险今李安抚所请则欲筑县城钱运使申乞则欲筑军城有此两端未防朝廷予决榦区区管见更合申朝廷乞俟晴暖用工兼俟筑城之议既定庶得稳当勉斋集巻二十九
　　钦定四库全书
　　勉斋集巻三十　　　　　　宋　黄榦　撰公状
　　汉阳申朝省为旱荒乞更详审筑城事
　　照对本军昨来申请创筑城壁事实以身为守臣地居江北环顾邻郡皆有城壁独汉阳颇为冲要乃荡无藩篱之限是以辄敢陈述利害冒昧上闻继而诸司皆賛其决总领綦郎中复捐十万缗以助其费遂防朝廷行下令先以上项钱取买物料别议兴筑榦窃见向来陈乞系壕寨计料用钱九十余万贯今所得总领所钱近九分之一除巳一面烧造城砖外但竹木等物未敢收买盖区区愚见以为朝廷若有意兴筑即乞明降指挥接续给降元计料钱物行下鄂州都统司趂此秋冬差拨大军目下兴筑庶几所管物料不至徒为虚费窃恐朝廷方经理极边未暇及此内地加以亢旱调度百出未有钱物可以应付则所买竹木堆积日乆必至腐烂徒壊钱物无补事功亦乞明降指挥庶几官吏得以遵守更合申取指挥
　　申帅漕两司为旱荒乞别相度筑城事
　　本军昨以兴筑城壁事申朝省又防总领使所备申朝廷拨官防十万贯助本军兴筑遂防省劄行下支拨上件官防并本军见管交割钱四万贯一面收买物料窃见向来本军系借到鄂州都统司壕寨骆炳相度计料以为可以兴筑本军方敢具申今防总领使所差到壕寨官陈师贤前来计料郤以为不可兴筑本军不敢自专兼向后兴役必资大军而寨官异同如此异日兴工亦有妨碍本军自春间计料陈请之后忽值大旱种不入土野无青草米价踊贵细民嗷嗷目今如此向后事体尤有可虑盖本军人户不事耕农专恃鱼利今湖地亦巳干涸则鱼利亦无可望人户既无盖藏而客旅兴贩不敢越界数月之后必有流离转死之患一郡官吏朝夕奔走且以救荒为急所有筑城之役既是议论不同而兴役之后便用米粮今尚无米可救饥民安得有余以兴大役欲乞备申朝廷且候秋成日别行相度庶得一意讲求荒政以无负朝廷爱恤百姓之意
　　申转运司乞候嵗丰别议筑城事
　　照对本军凖使司帖备凖枢宻院劄子行下本军兴筑城壁事本军向来建此议正当粒米狼戾人物熈熈因念此郡全无藩篱之限可以乘此乐嵗创筑城壁以衞居民巳而不雨种不入土细民嗷嗷复念朝廷当此数千里之旱何暇虑此偏郡兴此大役若有钱有米尚可自勉既无钱米何以使人遂以钱物申审今来省劄行下只言差拨大军兴筑亦不明言于何处支拨钱米目今百姓日食草根州郡尚无米可以赈之安得有米可以筑城若旋行收籴向来米价每硕二千目今巳是七八千方籴一硕且以五万硕米言之则倍费二三十万缗况又一两月来并无粒米可以收籴本军厢禁军额不及五百人总领使所转运使衙占破一半只有二百三四十人分散诸防若是筑城此辈只得差使干事民兵百姓亦须是有钱有米方可雇募以本军虑谓今日事势环视四境无非饥莩如人大病气息奄奄只宜安静抚养度此菑厄若复率意揺撼人情不安使之重困恐非父母斯民之意兼湖外早寒日晷向短若以役人力倍功半米价既増事功复减皆为未便更乞台慈详酌备申朝廷如必欲兴役合乞朝廷拨到钱米如以救荒为急即乞且俟嵗丰别议兴筑未敢专擅
　　申朝省乞候救荒结局别行措置筑城事
　　照对本军昨以创筑城壁事申朝廷特以身为守臣地居江北环顾诸郡皆有城壁汉阳冲要自合创筑遂据壕寨计料合费九十余万贯湖北防子申取指挥未防朝廷施行寻凖省劄以总领所申捐十万贯防子助役令本军先计料收买砖石竹木本军照得十万贯防子只办竹木尚且不给其他支费尚有数倍若办竹木之后其势又须别行控陈向来申请之时粒米狼戾细民乐业可以兴事三月以后亢阳为虐种不入土汉阳为郡民无盖藏全借德安复州米谷供赡今制司以极边为念不令出界近者尚恐有巳泄在本军界内者至遣逻卒数十人前来搜捕客旅惊骇人心皇皇岂复更有粒米前来本军访闻乡民有掘鳬茨采菱芡以充饥者夏秋之交事势如此霜露既降细民寒冻无所求趂官司又无力可以接济则枕藉而死理所必至职在牧养能无寒心官吏日夜聚首谈论奔走无非为民无非为米榦职在守土亦只得冲冒酷暑往来乡落若于此时傲然不顾且以措置城壁为事则救荒之政必至卤莽若一面救荒城筑之役委之司存则支费不实工役不坚亦徒文具加以方数千里之旱朝廷支遣计亦调度百出安得余力应付筑城异日有请不下则所买竹木悉为无用风日蒸薄必至朽腐夫为臣子者上则为国下则为民若知其可为而不言与知其未可为而不止不务诚实徒避嫌疑则负国负民罪当万死所有筑城工料欲乞候救荒结局日别行申请措置所有榦自请自罢之罪乞朝廷重赐贬黜施行
　　申转运司乞止约客庄搬载租课米事
</div>
    <div class="pagination">
<a href="勉斋集_page10.html">上一页</a><span>...</span><a href="勉斋集_page6.html">6</a><a href="勉斋集_page7.html">7</a><a href="勉斋集_page8.html">8</a><a href="勉斋集_page9.html">9</a><a href="勉斋集_page10.html">10</a><span class="current-page">11</span><a href="勉斋集_page12.html">12</a><a href="勉斋集_page13.html">13</a><a href="勉斋集_page14.html">14</a><a href="勉斋集_page15.html">15</a><a href="勉斋集_page16.html">16</a><span>...</span><a href="勉斋集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
