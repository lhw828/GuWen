<!DOCTYPE html>
<html>
<head>
    <meta charset="UTF-8">
    <title>龟山集 - 第 14 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龟山集 - 第 14 页/共 23 页</h1>
    <div class="content">　　秋间小子还毘陵尝上状计已尘彻屏迹闽陬下州小邑士大夫不至其境杜门索居如坐井中毎思昔日从游之乐恍若梦觉不可追寻也近日屡闻江北防报喜慰无量中兴之功可指日望也銮舆亲征想已至江上士气当百倍前日此与澶渊之役无异也可贺可贺兵革之后正须经理公岂宜久居散地伫闻新命以副天下之望非交朋之私愿也长至只数日间君子道长之时切冀以时保啬慰此颂祝
　　与李丞相【其一】
　　两日前得胡康侯书备闻湖湘事自马友等四冦继至截留税数不以上供又重加裒刻剥民肤髓官吏残贼布满州县皆欲变为盗及公到部按治大奸赃数軰稍选令佐严禁科敛奉行朝廷法令遵守不违百姓始知上有天台之尊下有州郡之体也初抚三路檄鼎帅进兵讨杨么潭兵先入已破数寨吕宪书云有破竹之势矣后闻有防鼎不受节制贼复炽湖湘之民深以为恨钧斾既东还去思日甚功名之防自古所难在公为不足道重为朝廷惜也相望数舍无由面对区区书不能究
　　其二
　　昔公在朝威望隠然如长城民恃以无恐比年以来世路日艰棘毒流四方淮浙为甚延及吾闽盗贼蜂起无得宁息者良可骇叹钧斾南还士论以为天意必有在宇内共庆非特小邑之私喜也行遂参觐他须面承乃究
　　与许髙老
　　自钧斾西行絶不闻耗近亲情自庐陵还始知寄寓分宁殊慰仰德之勤不审比日起居如何伏惟神明恊相福履増胜世路日益艰棘去嵗建康退衂车驾移跸四明复不守遂由海道至永嘉永嘉隘陋非万乗可居会稽以李邺迎降得免焚毁今始驻跸于此又闻欲上霅上未见报不知如何浙西夷伤无孑遗而钱塘蘓秀为甚惟霅上独全会稽馈运路梗势必不能久居也闽中自昔兵火不到去年苖刘焚刼浦城邵武近又建阳松溪诸蛮杀伤县官盗贼蜂起王下溃兵入建剑掳掠殆尽屋宇无有存者被害尤甚于他处残寇巳从温陵路去未知所向泉南今嵗大歉恐不能支敝居将乐在山谷中五季避地之所贼逼邻境不免亦迁避仰禄为生而州县匮乏俸廪不可得贫窘遭此殊难堪也世事如此奈何某避贼囬方数日伤暑湿偶作寒疟未痊今日当发适有人行凌晨扶病作此不能尽所欲言者殊愧草率
　　答傅子騣
　　姑苏之别倐忽余六年便中逺辱赐逮伏审迩辰台候动止万福尤为用某自还家盗发建安羣凶响应释耒荷戈而起者不可以数计避地流徙无一日得安其居虽仰道之勤日欲修问以故久而未能素荷爱厚固必见谅也乡邑焚劫荡尽所幸先庐独存得庇风雨中外亲族俱无被害者然公私所积皆为贼有斗米千钱细民艰食殍死者相枕籍良可悯念贱累数十口日食贵籴困惫殆不可支去春松溪瓯宁余党未殄犹有窃发者赖申将驻兵福唐即时讨灭今方宁息乡民稍稍复业衰朽杜门索居一时侪流凋防无一存者后生老少异趣絶无过从惟时亲书册聊用自适耳余无足道者方时艰难正赖诸贤协济如公岂宜置之散地伫闻峻除慰此颂望
　　与傅国华
　　某切自念衰晩不足为世用杜门待尽无复余念故平居不敢辄至公卿之门虽台斾持节往还亦不敢通名于左右不谓髙明过听俯加论荐在愚贱何以堪之道学不传士鲜知所止某初不自量力之不足也侧闻先生长者之余论妄有意焉今老矣精力昏耗寡陋滋甚愧负初心恐遂泯没为小人之归误辱眷知重増惭惕耳审察之命自度防材不中绳墨故不敢冒进为门下必防见亮也末由一造台屛姑勒此少布万一下情不胜惓惓之至
　　与执政
　　辄有少意冒闻闽中地瘠人贫天下所共知比年建剑临汀邵武四郡为羣凶焚劫荡尽无孑遗而将乐为尤甚朝廷遣兵诛讨军期所须不一又毎嵗常赋之外市银数亦不少皆出民力加之饥馑自春初至今斗米逾十钱人不堪命皆昔所未闻而今见之也故细民荷戈持防羣起而为盗动以万计皆平时负耒力耕之农所至屯聚未有宁息之期非有他也特为艰食所廹姑免死而已然阖境之内死于兵者十已三四所存者皆夷伤饥赢之余虽剥肤椎髓无以供上之求也县令不忍穷民无所赴调已具状申省乞蠲免常赋之外如军须市银之类一二年以安集之使复业为平民此良吏善意邑人矫首西望以需膏泽有日矣犹未闻报又羣聚踵敝庐以吿谓某尝游诸公之门有一日之旧庶几鄙言可以上达某以衰朽谢事里居杜门待尽而避地流徙半年余无一日得安其居不当复干与时事拒之至于再至于三去而复来不可却复窃自念朝廷方尊贤使能俊杰在位天下大计无遗矣恐僻陋之邦去朝廷逺民之隠防或未尽知亦仁人之所闵也故辄奉尺牍上凟钧听若防矜恤如其所请使一方之民更生则为赐不浅矣干犯威严岂胜愧惧恭惟仁明不加谴怒万万幸甚
　　与梁兼济
　　酒利害献言者葢未尝究知本末法自祖宗以来行之久矣至嘉祐末年流弊之久民间苦官务酒恶不可饮比户私醖故官中毎嵗酒课不敷而民间犯法者亦众此公私通患也吾乡陈氏【名广者乡人目为陈万户】经由朝廷献利害乞防计毎嵗官中所得酒课若干数目均在人户作酒利钱送纳吾郡合五邑人户裒金资以往朝廷下有司相度从之迄今六十余年上下安便官中无一毫之费而坐收厚利民间亦免冒禁抵刑之患此公私两利也今若再当增官置吏役使兵夫禄廪所费不赀又须折科米麦调度纷起仍于人户免纳酒利钱乃可如此官中何利之有若不与免纳酒利则是之又非今日所宜为也兵戈未息所须不一如官吿度牒敷在民间不少人已不堪若更意外生事则百姓未有向安之期也承示谕欲必争其不可甚善然罢法已是六十余年前事恐公未尽知所罢因依故辄及之
　　与廖用中
　　近闻朝廷询究茶盐二法某在谏省其大槩论之详矣问之几叟必能道之然今日闽中二法与他路不同见行盐法不可更革也本路嵗额上供银二十余万两上供钱物与官兵俸给皆资于盐息钞法若行则利归货漕司拱手无可为者嵗计不赀非出于漕臣之家取诸民而已两年盗贼四起军须百出取于民已多上四州军残破特甚亦不免科敷毎一钱产科借三文福州为不经残破毎一钱产科借百文民力凋敝与残破处无以异近见郡官到邑中云自二宣抚到郡中应副到三十一万缗其何以堪上四州军之民彊壮者率以兵死弱者往往以饿死存者十无二三乡下无牛无人田皆荒废至今斗米犹不下八九百钱若更有科敷虽剥肤椎髓无以供也且政和以来官吏以应奉为名取民无有限极至于盐法犹不敢更革岂今日可行耶茶引抑配人户以为常赋然今日又非前日之比本路产茶无如建安仍多精品商贩自江淮以比道路不通商贩不行嵗额取足于吾闽而已人何以堪茶司官吏势不可坐视亏欠不免督迫郡县敷足嵗额莫若复用搭息罢此一司良便若见丞相当力为言之则一路受赐不浅矣闲居杜门嫠不恤纬缕缕及此惟照亮幸甚
　　与呉大卿
　　闻隆祐六宫先往江表自江而南皆江表也诏书所谓江表者必是江州百司官府不与军旅之事者皆从之则建康不复治他事悉力战守耳诸公能如是则中兴之功可指日而望天下之幸昔汉髙祖之兴以萧何守闗中光武以寇恂守河内以为根本故楚汉相守荥阳军无见粮萧何转漕闗中给食不乏今上供物散在数处不知甚处为根本庙堂必有成筭非衰老所能知也
　　与呉守【其一】
　　杜门索居渴仰风德日益増剧乡邦虽僻左而溪山之胜亦吾闽佳处当无事时亦足乐也但世故如此纵有乐事宁能解体国者之忧乎苖刘犹未获闻诸将环集人神共诛想不能复为孽也又闻池饶尚有残寇未免调兵防拓不知只为苖刘否前日得福州相识书云召募海船甚急福州二百只所费已不赀不知吾郡能免否虽有船由海道去不知领之者为谁一非其人则有害无补平日之事所忧非一奈何奈何
　　其二
　　累日剧暑共审抚字之余台候动止万福苖刘陷湓亭则建城逼矣奈何敝乡民兵前此效用获级者不赏死事者不加恤防拓建安者几千人又无故遣之今未及一月又召之此曹宁肯复为用耶乡中去嵗洪水横流濒溪庐舍漂荡殆尽深山穷谷膏腴之地悉变为沙砾农人坐视无力修治秋成何望焉则今嵗事又可知矣即今斗米已百七十钱某自省事以来民饥未有如此者嵗凶正宜存抚而散利薄征弛力尤荒政之不可缓也此乡顽民素喜为乱邑人日夕震惧恐其迫穷生变今调兵又欲随税钱科敷是速其为乱也科敷一事得免之乃幸万一缘此生事则科敷未必有得而其患有不可测者不可不虑也如闻赵观察领兵万余人自福唐来其兵势似可恃若此而不能御虽有七百人未必有济闻县中欲以百人为一畨逐次起发亦似无害庶几人少易为制驭不至自扰也某居闲不应妄论素恃爱厚故辄及之惟寛明照亮
　　与李提刑
　　近闻使司有防挥会合诸处廵尉追捕张全余党足见仁人君子以斯民为念临事不茍钦叹无已然公方下车恐僻逺郡县细务未及详知如明溪赖文干与张全等皆一时乡兵同党其捕张全兄弟乃是徒中自相屠灭有罪无罪俱未可知事在清流根治必见其实所谓张全余党只有张奴一人闻已窜去若天兵一往恐羣小惊疑别致生事然赖文干等首领数人昨李琮作过势已猖獗不烦官军即时扑灭其功多矣理当优于酬赏未防保明申奏不无觖望若得早与保明与一名目则凶焰自息庶无他虞矣更希裁酌某闲居不当僭易及此然明溪与敝乡接壤一有警则朝发而暮至累年避盗流徙无一日得安其居今方少宁万一或致生事则敝乡先被其害故辄以凂闻惟仁明照亮
　　与陈公晦【其一】
　　自公之东无由通问惟是倾念未尝忘也春寒伏惟孝履支福正逺披晤伏冀节哀慎衞某辱尊公眷知最厚义虽朋友情实兄弟自其弃世毎一念之肝腑摧裂共惟至性万里生还不及一见终天之恨何以堪处道路阻脩无由驰慰临纸悲哽区区不能悉布
　　其二
　　去嵗数月之间定夫民表相继沦亡朋友殆尽无复存者衰老殊不能堪也念公乍还家事能不费力否通川僻郡士人稀少赖存诸任可以往还也寒阴未解惟加爱是望










　　山集卷二十二
　　钦定四库全书
　　山集卷二十三　　　　　宋　杨时　撰啓
　　谢太守
　　仕禄养亲素非求进分曹莅职自愧无堪方虞谴责之难逃岂意褒称之偶及宠荣过分循省若惊窃以郡县王室之屏藩而守令士民之师帅尊卑虽异任责则同一非其人众受其弊顾兹百里之重寄实惟万室之具瞻军国调度之须所取非一兵民什一之防其职匪轻严之以法则众离而不亲抚之以寛则事弛而不集茍非岂弟之君子曷庇困穷之小民古谓其难今尤慎择矧夫极治之盛际固多间出之英材刃发新硎莫匪庖丁之手人胥易使率皆言偃之风宜得异能称此公举如某者驽骀下乗樗栎散材自惟衔辔之难驱敢希匠石之或顾徒守过庭之训耻为趋世之谋一瓢屡空方慕顔渊之好学三釡而乐又怀曽子之及亲虽未信辞仕固贤者之宜而公养为贫亦圣人不免猥从科举误玷缙绅庶乎饩廪之防足为晨夕之奉伶仃一病流落八年气形并衰神志俱耗身同野鹿甘自屏于樵渔衣若悬鹑复何心于轩冕方将投蛙足于缺甃寄鹪巢乎一枝俯仰终身优游卒嵗徜徉尘垢之外游泳诗书之渊与世相忘脱桁杨之接折放形自适近鱼鸟之沉浮奈何糟糠无以畜妻孥甘防不足事父母年丰病乏冬暖嗟寒在人情难以恬安于人子尤当隠恻遂叅选调补吏椽曹来游会府之英躔辄去衡门之陋处惟思窃食何路进身欲为辙鲋之呼逆知无济忍效冶金之跃自取不祥故虽幸余光之可依莫敢饰鄙辞而上黩岂图异宠遽及非材此葢伏遇某官扩大度以兼容推至仁而博施智惟周物能不病人未尝片善之或遗致此甚愚而不弃受恩有地图报无阶敢不允蹈圣言雅不忘于旧学益勤职守庶无负于已知
　　谢楚大夫
　　右某啓伏防知府大人先生保举某堪充职官任使者仕禄养亲素非求进分曹莅职自愧无堪方虞谴责之难逃岂意荐论之偶及被恩优渥抚已兢慙窃闻以身徇道者君子之格言事君以人者上臣之明义怀瑾握瑜欲有待也虽鼓刀自溷犹不为辱尊德乐义欲有求也虽忘势自竭乃其当然永惟上下之相资莫知贵贱之有间世道沦防风猷寖隳居下者以难仕为迂谋在上者以旁招为末事公论一废私谒肆行待价而沽顾连城而莫售无因而至虽照乗而难前茍非先容孰匪弃物如某者赋材疎拙禀性顽愚徒闻师友之绪言罔窥圣贤之遗学麞头鼠目之贱何意求官牛溲马勃之污宁堪待用已絶凌霄之望方图祭灶之安欲为辙鲋之呼逆知无济忍效冶金之跃自取不祥岂谓未遑竿牍之修遽玷齿牙之论终怀直道窃希东国之臣已附青云不作西陵之饿此葢伏遇某官至公处已内恕及人以教育英材为乐而务在兼容以推毂士类为任而常思博取致兹庸妄亦与甄收敢不勉自激昂仰怀知遇无忘旧学益励前脩驽乗何能幸尝骖于骥尾天池可到终有待于鹏风过此以还未知所措
　　谢张朝散
　　显膺宸命荣领郡符方怀庆问之未遑岂意缄封之先辱恭惟某官赋材忠实禀器纯深更贰正于名藩蔼休声于舆论果兹遴柬付以承宣云翼怒飞匪泠风之能负霜蹄一跃骋千里以诚宜敢希得士之名姑逭蔽贤之实过防归德益用愧怀
　　谢马通直
　　显奉纶言荣升朝籍恭惟某官懿文外炳硕德中含芝草之灵人皆知其美瑞珪璋之质初无事于先容未遑竿牍之脩遽辱缄题之及褒荣过分悚愧无涯
　　贺林舍人
　　光膺宸綍出总侯藩伏惟某官学际天人识洞今古摛辞禁掖追三代之纯深怀绂故乡耸一时之荣观值此艰难之际正须经济之材延阁清资宁复彯缨于外寄宠章显服竚瞻鸣玉以西归用寛北顾之忧共济中兴之业亲仁有素觌德未期
　　代人谢吕漕
　　窃食圣时空坐縻于饩廪课功嵗杪曽莫效于涓埃侧身方俟废归絶意敢希论荐宠荣非分喜愧来并窃念某职昧趋时仕惟为禄遇事直前而动多召怨操行弥笃而人犹见疑仰首一鸣已尽黔驴之技穷年无补终为智叟之非永惟玉莹之无疵或恐丹青之能变毎私循省徒积忧虞岂图君子之并容辄取众人之共弃此葢伏遇某官至公处已内恕及人羣言并听而防惑于谗邪小善必录而不遗于疎逺致兹庸陋亦与甄收敢不勉蹈前脩益坚素守鹪鹩何慕深林不过于一枝驽马虽疲十驾尚期于千里庶从驱策以报私恩
　　代人谢解
　　卞璧前陈顾何求于燕石秦医并畜俄有取于猪苓省分知荣抚躬増愧窃以难进者君子之义易失者圣人之时环辙载贽将有行也虽急仕犹不以为污操筑鼓刀将有待也虽自溷或不以为辱永惟出处之大致固宜义命之两全贵乎中行孰可已甚况值离明之两作仍丁泰吉之大来设科目以振拔滞淹举经行以网罗遗逸朝以进贤为急务士知不谷为可羞故韬光晦迹者弃岩穴之居而怀瑾握瑜者有廊庙之志顾兹千载之兴运是为希世之罕逢凡有见闻孰不奋励如某者学惟为已才不逮人徒袭父兄之余风不坠箕裘之素业并驱夷路自慙跛鼈之难前笃信所行终类愚公而见笑一窃乡荐旋黜春闱分甘自屏于樵渔意复何祈于轩冕再攘之臂忘搏虎之可虞屡北之兵徒闻风而犹骇孰谓已归之气俄伸久屈之中退省厥由所来有自此葢伏遇某官至公处已内恕及人以教育英材为乐而务在兼容以推毂士类为任而常思博取致兹庸妄亦与甄收敢不勉自激昂仰怀知遇益勤素学愈砺前锋驽乗何能幸尝骖于骥尾天池可到终有待于鹏风过此以还未知所措
　　代防守谢李运使
　　被命吴东幸叨联属领麾江左获庇恩私顾惟无堪曷称公举伏念某蚤膺圣眷屡握使符才不适时愧无实用学虽笃志徒守空文误防彊敏之称复玷该通之誉荣逾所望愧溢于心此盖伏遇某官大德并容至仁博施不忘敬故益敦末俗之偷于以包荒或副中行之尚致兹庸陋特与甄收敢不誓竭孤忠永坚素守
　　代贺苏左丞
　　伏审光奉制书进持纲辖伏惟庆慰恭惟某官道隆渊懿业茂经纶诚明自格于元器识允符于三鉴从容常伯之任登延内相之荣序秩羣才董正六官之治宣明宻命追还三代之文来膺侧席之求大慰斯民之望皇猷帝业允赖于逺图绣绂龙章行膺于异数顾惟庸陋久荷知怜空怀庆忭之私阻觇光尘之末瞻仰之至敷述奚周
　　代谢筠守
　　伏审光膺纶命分守侯邦伏惟庆慰恭惟某官禀器宏深迪心明哲屈承宣于屏寄行践履于要途未遑竿牍之修以结邻封之好遽承缄贶益佩谦冲
　　代与检法
　　茂膺纶命出佐刑台伏惟欢庆恭惟某官秉义端方迪心明允诚能格物初无可择之言恕以及人终见治平之效俄闻风而増悚庆觌德之有期瞻咏之怀敷宣曷究





　　山集巻二十三
　　钦定四库全书
　　山集巻二十四　　　　　宋　杨时　撰记
　　求仁斋记
　　元祐戊辰秋七月予至自京师友人黄君过予问劳苦之暇因谓予曰吾于县北墉之隅西山之麓得废址焉薙草辇石辟地为黉舍有讲诵之堂燕休寝息之庐宾客之位无一不完将聚族亲子弟教之虽乡人愿至者不拒也子盍为我名之尽其义以吿居数日予相与一临之其地髙明亢爽不临康庄之衢负城西南诸峰首尾盘属联亘十余里皆隠然得之几席之上而俯仰之际如在深山大泽丘荒之间埃之表此真学者之所居也予徘徊久之乃昌言诵之曰吾邑距中州数千里之逺舟车不通缙绅先生与一时怀德秉义之士足以表世范俗者皆无自而至士之欲为君子者何所取资耶故后生晩学无所窥观游谈戏豫不闻箴规切磨之益同则嬉狎异则相訾至悖义逾礼而不悔虽英材异禀间时有之亦不过诵六艺之文百家之编为章句之儒钓声利而已一日衒鬻而不售则反视平昔所有皆陈腐剽剥无所用之往往转而易业者十尝六七此与防夫贩父积百货坐市区逐什一之利流徙无常者何异耶予尝悼之又窃自悲其力之不足欲逃此而未能思得吾党之士柔不溺于随刚不愤于欲者相进于道庶几少激頽俗今吾子乃能经营于此以教学为事是真有志者哉然予尝谓古之学者求仁而已矣传曰放于利而行多怨又曰求仁而得仁又何怨夫衒鬻而不售转而易业者皆放于利而怨者也吾愿以求仁名子之斋庶乎求之必得而无怨也虽然古之人所以求仁者不亦难乎夫孔子之徒问仁者多矣而孔子所以告之者岂一二言欤然而犹曰罕言岂不以仁之道至矣而言之不能尽欤故凡孔子之所言者皆求仁之方也若夫仁则盖未之尝言是故其徒如由赐者虽曰升堂之士至于仁则终身莫之许也然则所谓求之难不其然欤学者试以吾言思之以究观古之人所以求之之方将必有得矣
　　踵息庵记
　　通天下一气耳合而生尽而死凡有心知血气之类无物不然也知合之非来尽之非往则其生也沤浮其死也氷释如昼夜之常无足悦戚者世之羡生者吐故纳新熊经鸟伸欲以引年甚者鏖丹化金饵之以祈不死厌常为竒卒以丧者十常六七而不悟余顷自京师得元道之书阅之喜其言无益生之祥窃谓行之其几于道也及来毗陵闻道士严奉先得衞生之经夜卧无出入息其庶乎元道兀然自止者矣造其室而问焉听其言殆将有意乎庄生所谓息以踵者也郡人张君谕捐金结茒于其宫东庑之隅以居之百须之物无一不具幽闲深靓不闻足音葢欲使之离世絶俗直趋乎至道之域也周君伯忱与余游致奉先之意请名于余故以踵息名之所以励其志卒祈于有成也张君为之营地勤剧若此岂亦有意于斯乎
　　沙县陈谏议祠堂记
　　建中之初右司谏陈公莹中论蔡氏弟兄忤防窜岭表公之南迁不以其罪举天下愤惜之无敢言者名隷党籍余二十年转徙道途无宁歳卒以穷死初京为翰林学士承防以辞命为职潜奸隠慝未形于事虽位通显世之人盖莫知其非也公于是时力言京不可用用之必为腹心患宗社安危未可知也闻之者往往甚其言以为京之恶不至是已而阴结嬖幸窃国柄矫诬先烈怙宠妄作为宗社祸悉如公言于是人始服公为蓍也昔王文公安石以学行负时望神宗皇帝引叅大政士大夫相庆于朝谓三代之治可以立致吕公献可独以为不然抗章论之虽文正温公犹以为太遽欲献可姑缓之未几多变更祖宗故事以兴利开边为先务诸公虽悉力交攻之莫能夺其流毒至于今未殄也故温公毎谓人曰献可之先见余所不及心诚服之余以为公之于京言之于未用之前献可于文公论之于既用之后则公之先见于献可有光矣二公之言盖异车而同辙也靖康中朝廷欲尽复祖宗之旧而一时故老无在者天子念公之忠追赠谏议大夫官其四子所以宠嘉之甚厚此非私于陈氏盖将以风励臣节也而公之邑人乃相与即县庠为祠堂以奉公祀堂成属余为记余曰公之德业足以泽世垂后虽不用于时而其流风余韵犹足以立懦夫之志葢天下士非一乡可得而擅也然居今之世流离摈斥其施不广而邑之士大夫诵其言遵其道仗节秉义继其风烈时有人焉则功施于其乡为多矣古者有功于人则祀之则公之祠当载之祀典以遗来世是宜书乃为之书
　　南剑州陈谏议祠堂记
　　延平旧有学负城之隅抗西山之巅士之肄业于其中者无虚室建炎四年为贼所焚知州事刘侯子翼视旧址险而隘故迁之城南就夷旷也方经始未及成而去今太守周侯绾之来也市材鸠工以终其事教授石君公彻实董其役二人相与协力成之又即其西偏立谏议陈公莹中之祠嵗时从祀焉堂成属予为记余谓周侯之政知所先务矣谨庠序之教追祀前哲以矜式士类非有尊德乐义之诚心无以及此也世之为吏者举以治文书理民讼为急而不知使无讼者有在于是也可无述乎乃究其本而为之言曰自孟子没圣学失传六经防言晦蚀于异论宋兴耡类夷荒养息百有余年名儒继出至嘉祐治平间文物之盛未有前比也熈宁更新法度以经术造士世儒妄以私智之凿分文析字而枝辞蔓説乱经矣假六艺之文以济其申商之术一有戾已则流放窜殛之刑随其后虽世臣元老槩以四凶之罪目之天下靡然无敢忤其意者故佞谀成风而正论熄矣士气不振积至于崇寜述其事而流毒滋甚焉当是时横流稽天而莹中以身扞之几灭顶而不悔刚大之气充塞宇宙先知之明为时蓍非命世之才而能自拔于流俗者未之有也寘之学校使后生晩进日覩其遗像宜有向风而兴起者异时羽仪天朝使奸谀屏息将必有人矣至是邦人思咏周侯之遗德无穷已也
　　浦城县重建文宣王殿记
　　周道衰陵夷至于战国干戈日寻帝王之迹熄而典章文物沦丧无遗矣孔子于是时穷为旅人无所用于世退而删诗书定礼乐而先王所以为治之道焕然着在方册使后世有考焉论其功谓贤于尧舜岂虚语哉故庙食百世虽天子之尊北面而奉之为道之存非以是为荣观也国家庆厯中诏天下郡县立学是时陈公先生襄以经术德义为一时儒宗适主县簿孜孜以教育人才为务乃与其令谋即县之东南隅筑宫于其上以延后学邑人徐翘营殿于其中不侈不陋故三舍行堂廉一新而殿得以独存至建炎初为贼火所焚春秋无以奉祀事绍兴三年冬县令吴侯来视事之始厯吿诸神祠独吾圣师无瞻依所喟然叹曰今老佛之徒犹知严事其师而吾徒反不知之耶于是慨然有建立之意不数月召邑之诸生刘寿吴元寳吴震全畴相与董其事经始于四秊中夏落成于秋七月良材坚甓増于前用人之力与夫塑绘之工其费无虑百余万人乐输之不为厉既而邑之士萧顗以呉俊之书走吏诣予求文以为记予为之言曰学之废久矣诐淫邪遁之辞盈天下士溺于所习行而已予尝考之周官司徒以知仁圣义忠和六德教万民夫仁与圣孔子不敢居而先王以是教万民者葢天地万物一性耳无圣贤知愚之异故顔子曰舜何人也予何人也有为者亦若是孟子亦曰人皆可以为尧舜故学者必以圣人为师犹之射者栖鹄于侯以为的惟巧力具然后能中巧而不至至而不中盖有之矣然不为之的则莫知为中否也司徒以仁圣教民盖亦栖鹄之义与之为的耳然仁之为仁圣之为圣必有在矣学者未知仁圣之所以为仁圣虽有学犹虚器也世之论者以为仁者爱而已矣盖未尝究观孔子之言耳知孔子之言仁则圣亦从而可知矣夫浦城之为邑盖东南贤士大夫之材薮英材异禀出而擢髙科登膴仕进秉钧轴者世有人焉吴侯用心于此非徒饰其祠以夸耀之也盖欲邑之士肄业于其中者溉其文茹其实心得而身行之以趋圣贤之域然后为学之成也故并以告之
　　杨道真君洞记
　　县城之地隅封山之麓有洞焉闻之长老言以为杨道真君之所居也杨道真君于传记无传而其洞于图经弗载是非真伪莫得而考也元祐五年歳大旱乡人诣真君祷雨辄应予窃异之欲往游焉而未暇越二年壬申夏四月因与二三昆弟蹑屦担簦翛然而往行近五里余而頺崖断堑荒翳险絶初若不可投步扪萝引蔓仅能至其上而呀然一室如神刓鬼刻其中窈然莫能窥其逺近也洞之北户有泉汪洋汗漫意其能宅灵气而兴云雨者有在兹乎予彷佛久之喟然叹曰今夫通邑大都当舟舆之会达官显人缨绂相属于其间一有异境则登览赋咏朝出乎笔舌之端而暮传四方矣过情之文雕绘百态诡异而浮实者十常六七故闻风者毎以未至为恨也至于穷山絶俗僻陋之邦缙绅游士之所不至虽有瓌竒絶特之观往往为幽潜之士遯世而弗耀者擅而有之是人也虽欲窥寻其声光且不可得尚能显其所寓哉于戏物之显晦其不在人乎虽然显晦者诚在人也而天地之美隠秀含媚于荒丘榛莽之间常自如也夫岂有加损哉然则斯洞之无闻未足以槩吾心也姑书其嵗月以为记
　　乐全亭记
　　君子以德为舆以忠信为輗軏以志为御以古圣贤为前驱以同方合志者为骖乗乃相与驰骋乎仁义之途翺翔乎诗书之府涉猎乎百家之园囿而后税驾乎至道之墟而止焉此天下之至乐而众人不与也乗飞軨之车御遗风之驷郑女曼姬扶舆挟辀发轫乎康衢柅轮于椒丘衔觞列鼎丝管间作凡可以悦耳目而娱心意者无不具焉此众人之至乐而君子不为也是二乐也不相为谋各适其适焉而醇醨异味矣余尝读退之圬者传见其所称窃谓盛衰倚伏之理宜若是比壮宦学游四方究观近世公侯戚里割脂田沭邑为陂池台榭佳花异卉竒禽驯兽充牣其中尽瓌伟絶特之观兴废相寻不一二世卒如圬者所称可胜计耶于是乃知夫酣豢富贵之佚欲而不知君子之乐者其患必至此也古之人以燕安为酖毒而谓台池鸟兽惟贤者然后能乐岂虚语哉里人余君作亭于其屋之东偏种花植竹以资嵗时燕游之好又辟其后为堂聚先世所藏之书以遗其子孙使其登是堂也撷六艺之英茹道德之实知慕夫君子之乐而出游是亭也能不为玩物丧志则内外之乐全矣故以乐全名其亭于戏勉之哉是将长有此乐也余君予之妻党也屡踵吾门求文以为记予嘉其志知不独骛乎众人之乐也于是乎书
　　虎头岩记
　　县城之东南有虎头岩者昔显德间邑人设像于其中冶金镂木为钟鼓以警朝昏旁有隙地可以种艺稼穑僧之居此者足以衣食焉自熈宁以来旁之地为渔利者所夺而僧之居是岩者无以济朝夕遂弃而之他其后亦莫有守者故岩之左右前后薪木者不禁剪伐陵践竹木无有遗蘖于是岩之丑形如张口待哺耸据于东南之隅邑人不暇求葺熈宁丁已封内有警市人惶骇无一日安其居县令呉侯来始为之还定安集之而民复得其所及贼平闾巷父老用昔者之言以为是祸也斯岩寔召之遂闻于公请县之僧可淳者使葺是堂于岩腹刻木为像以镇之所谓均庆禅祖是也复作亭于岩股以待往来之游观者落成而僧可淳者求予文以志之乃为之言曰物之废兴无巨细皆有数焉非人力之所能为也穷山川聚土石顽然无闗于利害而谓能致祸福于百里之民岂其然耶盖人之所欲完以葺于是者数寔然也不然则如之何而人乐为之也且盗贼之兴其渐故非一日矣肆凶怙力民慢令侮禁相视以成俗其御之也在得其术而已使后之长是邑者皆如吴侯则彼之肆凶怙力者方将遁形隠迹之不暇尚安能病民哉使后之人无术以御之则盗贼之兴有在矣斯岩者何与焉以步仭之虚而层轩叠径云烟杳霭之间幽崖寒磴乃若绘画逺至于井邑之繁谿山之秀环目而尽得之则又足为游观之美矣故予因书其废兴之由以示往来者使观之无惑焉
　　孝思堂记
　　绍圣元年龙图谢公以疾薨于位越明年其子以柩归葬于建安又明年襄事乃作孝思之堂属予为记予为之言曰孝之德其可谓至德也已虽小夫贱隷荛童牧叟下逮穷发荒埏无知之民皆知其为美称也一被之以不孝之名则心踧踖而顔忸怩若夫夷考其实则学士大夫诵六艺之文讲先王仁义之説有病其难者然则孝之德其可谓至德矣乎古之仁人孝子岂他求哉亦不过乎物而已所谓物者凡受于吾亲者是也故身者亲之枝亲者身之本其体一也流僻涤滥之音竒邪慢戏之物日防于耳目而视听言动一失其则焉皆过乎物也过乎物是不敬其身也不敬其身是不敬其亲也可不慎欤故君子居处必庄事君必忠莅官必敬朋友必信战阵必勇而后足以成亲之名反是皆忘亲者也又恶得为孝乎惟公以布衣起闽陬数千里之外隠然为世名臣其殊功异德足以励世范俗铭鼎彜而镂金石为邦家之光况其所以训迪子孙者哉今其子乃不忘乎孝思是能承公之训将有志乎古之所谓孝也吾是以知谢氏之后能不坠其先烈又光大之其有日矣故余承命不辞而喜为天下道也于是乎书
　　归鸿阁记
　　县宇西北墉之隅有废址焉久茀不治畜豕之所游鼯狌狸鼠之所家荒堙芜没蔚为秽墟予一日曵杖蹑屦徜徉乎其下周览左右洒然异之披蓁薙蔓而嘉木茂卉连山穷谷挺芳含媚隠然四出乃取县庑之弃材为阁于其上既成肃宾而落之相与扬眉拭目而望防云洞开一目千里于是以归鸿名之葢取昔人所谓目送归鸿之义也客有曰异乎哉子之名阁也始子以飞鷃名其亭殆将有志乎蓬蒿之间也今又以归鸿名其阁尔之中无乃觳觫而受变于物欤予傲然不答隠几而卧俄而曰噫嘻居吾语汝今人履歩仭之丘居环堵之室虽有离朱之明视不过寻常逾阈之外则不能瞩及夫登泰山之崖游昆仑之墟下临虞渊观日之出入则六合为小矣夫阁非有加损也而所寓不同见亦随异焉其所以见者虽晋朦不亡也物亦恶能变哉且鸿之防防乗飞云御泠风上闚青天子其以是为髙乎鷃之腾跃而上不过数仭而下子其以是为卑乎是未知各适其适也物各适其适则天地之滨犹蓬蒿也恶覩其异哉盖天地之间一气而万形一息而成古今达观之士防物于一已通昼夜而知则虽死生之变无怛矣又况其凡乎惟世之人舞智自私而其明不足以窥天人之蕴故物我异观而肝胆之间楚越矣又恶足与语天理哉子方疑我之觳觫而受变予亦陋子之自梏于见闻也客于是规规然自失忘其所以异唯唯而退予顾谓二三子志之镵诸石
　　干明寺修造记
　　建中靖国元年歳在辛已余以漕檄二令于东阳有大比丘惠康以书抵余曰干明之为禅寺更四代而康始继之栖佛之庐未完者十二雨濡风剥二阁蔽其前尤如悬疣之在肤而翳之在目也欲完而迁之久矣计其瓌材坚甓之用费累钜万殆非毫聚铢积所能为也郡人吴某乃捐金千缗助成吾志窃谓用力之勤而施财之厚皆不可以无述也公盍为我记之是年冬余在东阳罢归过其门而环庑翼然丹楹曲槛雕栾镂磶渥彩焜燿如入化人之宫峙二阁于东西序虚明深靓豁如疣抉而翳去也乃喟然叹曰吾州当水陆之冲舟舆之防四方游士道闽中而过者盖舻相衔而辐相轹矣而又山水之胜清明伟丽为东南之最宜有台池园囿魁殊诡异以供宾客燕嬉之好然而地瘠而贫故其民勤约而敦本啬用而寡求凡居室服器趋完而已皆不足为美观也比年以来歳屡不登编户齐民方且以艰食为虞而康师乃能于荐饥之时导勤约之俗厚施以成其事其中必有足以感于人者是可叹也已乃为之书
　　白云庵记
　　廖君无隅一日过余而吿曰先君得吉卜于孔山之阳即其兆域之隅结屋数楹杂莳松桂间以竒花异卉以为嵗时展省少休之地未几而先君殁既襄事乃因其旧而扩之作慕堂以奉其像寘佛其旁命僧正持居之又以春晖名其轩清风名其亭以示报亲诒谋之义而总名之曰白云庵盖取狄梁公望云思亲之意也愿得一言识之可乎予吿之曰君方筮仕之初而预有去亲之忧用狄梁公之言名其庵其志逺矣然狄公当嬖臣孽后穷凶之时罗织之狱起而毒流天下亡身赤族者背项相望矣乃欲以一苇之防障江河之流鲁缟之薄当燕弧朔干之劲岂易胜哉公独见义必为挺然不可囘挠其忠义贯白日矣故虽一言之善亦足以垂无穷盖其始终大节有以耸动观听故也使公之坚白不足而淄磷于世变则虽顷步不忘其亲累千百言亦恶足以示后世哉君能追用其言而思其人慕其大节以自立则异时有望云而思亲将必犹今之视昔也君其勉之
　　含云寺真祠遗像记
　　师讳庆真姓萧氏顺兴大干人年十四弃家为浮屠十九受其戒游江西得法于泐潭月禅师已而遍叅诸方而后归老焉建中靖国元年秋七月晦晨兴以偈示众更衣坐逝越翼日用茶毗法得五色舍利以真骨葬于其寺之东南隅北庵之原以所得舍利为塑像奉事之政和乙未予适自毗陵归故丘其徒惟觉诣予求文为记予与真师游非一日矣是时予尚幼方肄业为科举之文挟策读书穷日夜之力为进取计盖未知有亡羊之忧也师毎曵锡过堂下释椎凿而议之数矣予亦莫之省也然见其神宇泰定不以世累撄其心虽未能尽知其所有亦窃意其非凡僧也比予年加渐长知为学之方听其言考其所知益信其贤而予已出仕矣始恨不得相从复如昔日也今其已矣过其庐升其堂萧然无复有斯人也怆然兴叹者久之乃为之书
　　资圣院记
　　将溪据闽之上游地险而隘以崇山大陵为郭郛惊湍激流为沟池鱼稻果蔬与凡资身之具无所仰而足故五季之乱人乐居焉负城之北有寺曰桥庵者伪唐保大初僧师诘避地结茅之所也干祐三年始以资圣名之迄今百六十有六年矣皇祐庚辰僧无我东徙不百歩面东衢以便往来未克完而无我卒更五十余年无继之者上漏旁穿风雨弗庇崇宁四年始命僧永璘尸之用日者之言复其故址既成不逺千里以书求文为记政和乙未予还自毗陵居数日过其门而寝庑殿宇皆完洁无一不可喜者又作弥陀观音势至像而严饰之望之睟然金碧焜耀乃喟然叹曰天下之事废兴岂不以人哉此有国有家者之所同也予去松楸十有四年始一归而昔之蘖者今拱矣牛羊斧斤相寻于其上而折泄者不可胜计闾巷亦萧然非昔日也为之怆然不能自释者累日独是寺焕然一新岂非居得其人哉私自念丘墓之寄舍此人其谁宜故于其堂之西偏治一室焉寘先人之遗像以为嵗时展省之地而璘师不予御也异时松楸折泄之患庶几其免乎甚矣夫吾衰久矣周流四方欲营菟裘而无易于吾之故丘者岂特昔人乐居之哉行当庇身先人之庐而归老焉幅巾杖屦徜徉山之阴与田夫野老相从于此枕石潄流窃自比于舞雩之下将有日矣
</div>
    <div class="pagination">
<a href="龟山集_page13.html">上一页</a><span>...</span><a href="龟山集_page9.html">9</a><a href="龟山集_page10.html">10</a><a href="龟山集_page11.html">11</a><a href="龟山集_page12.html">12</a><a href="龟山集_page13.html">13</a><span class="current-page">14</span><a href="龟山集_page15.html">15</a><a href="龟山集_page16.html">16</a><a href="龟山集_page17.html">17</a><a href="龟山集_page18.html">18</a><a href="龟山集_page19.html">19</a><span>...</span><a href="龟山集_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
