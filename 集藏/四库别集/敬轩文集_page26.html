<!DOCTYPE html>
<html>
 <head>
  <meta charset="utf-8"/>
  <title>
   敬轩文集 - 第 26 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   敬轩文集 - 第 26 页/共 33 页
  </h1>
  <div class="content">
   敬轩文集巻十
　　钦定四库全书
　　敬轩文集巻十一
　　眀　薛瑄　撰
　　杂著
　　胡氏族谱后
　　佥宪髙唐胡公间出其族谱示余俾余书其后且曰谱吾作也吾家故有谱具载世次行迹吾少时犹及见之后更散逸不存吾惧先系先徳将遂湮没无传扵是断自吾之所知者创为是编以传诸家庶后之人得有所考而知所自又曰凡谱所以兼载世美以示诸后也吾自束髪读书厯官中外仅克有立而幸不失所守者皆先徳之遗也若是谱不作则是自専其休而忘先徳之大岂仁孝之心乎此吾勉就是编而不敢以芜陋为解也余受而退阅其编观其序宗系则纲纪不紊论世徳则言行不遗因仰而叹曰自宗子之法壊而人莫知所自往往亲未尽而相视若涂人者有焉幸而士大夫家间有谱牒以纪其世则又或逺附显者以自重厚加润泽以失真是二者皆过也佥宪公则不然其纪世次既眀白可考论先徳又典实可推若是以传之家公之子姓宗族一览之顷亲踈之序世徳之懿举在目前莫不兴其孝弟慈良之心髙山景行之念凡行义蔼然扵一门徳善相承扵悠乆者实有頼扵是编也诗所谓孝子不匮永锡尔类者公有焉若公之氏族官阀佥宪刘公序之偹矣兹不敢赘谨择其一二可言者书扵后以复扵公云
　　书何原眀先生传后
　　先生三衢之常山人讳初字原眀姓何氏非非斋其号也自少以頴睿闻既从学扵乡先生三江兄弟即以穷理正心克己为务且兼习举子业尝两举不第益自奋励复从程观先生学易遂以易经领乡荐任仁和教谕既而元季俶扰文教隳弛乃解官归乡里日以读书谈道自乐值国朝开运首访遗才以任民牧遂以先生为江州湖口丞时军兴多故邑里凋瘵先生调给安定焦劳匪懈以治状騐白陞知韶州府仁化县其便民之政可纪者尤多既而丁外艰去官遂以疾家居笃意教事及海内平定诏天下建学养士且求学行老成者为师遂起先生为巴东教谕先生年益髙学益充徳益进闻望彰灼近孚湘藩逺彻朝右困召至阙下预修书传防选书成将归上考之欲授以近地便养遂除开化教谕禄之终身先生学既有得尤善开发人故后进出其门为名士显宦者甚众呜呼夷考先生之学之传逺有端绪盖三江先生出许文懿公之门而先生则三江所授也其渊源既逺至于经防之微性理之奥宏博精密盖多其自得故其防心制行有足动人者至扵著述虽多要皆根本义理而不为浮靡之习若先生之为人可谓有古士风矣及观其为佐令为教职则其学又以验诸行事事可考然或者犹谓此特先生小试耳使得尽推其所有则其效当不止是殆未可知也距先生没后二十五年其孙永芳以进士知邵阳县时未几民翕然化固知其学宦家法有所自意者先生之未克尽施者永芳殆能继其志而扩大之乎其端兆矣永芳持其祖家传求言以发其潜徳遂芟取先生之学之行见诸行事有未究而将有待扵后人者书以还之
　　河崖之蛇
　　濒河居者为予言近年有大蛇穴禹门下岩石中常束尾崖树颠垂首扵河伺食鱼鼈之类己而复上入穴如是者累年一日复下食扵河遂不即起但尾束树端牢不可脱每其身一上下则树为起伏如弓张弛状乆之树枝披折蛇堕水中数日蛇浮死水之漩隈竟不知蛇得水物贪其腥羶不舎而堕耶抑蛇为水之恠物所得欲起不能而堕也余闻之喟曰是蛇负其险毒稔其贪婪以食扵河所恃以安者尾束扵树耳使树不折则其生死犹未可知惟树折身坠遂死扵河此殆天理非偶然也且使蛇得水物贪其腥羶不舎而死固可为怙强贪不知止之戒使蛇为水之恠物所得而死亦可为害物必报之戒蛇恶物所不足道者但其事有近乎理故书以告来者
　　捕虎答
　　辰故五溪地山险多虎近时尤剧往往羣行抟噬无间昼夜既饱肉得气去愈纵横嗥跃无所顾畏居民行旅悉苦其暴县吏以闻扵朝命下总戎逐捕之时宣徳五年闰十二月也三日有以虎在近郊来报者总戎率将士往遂杀三虎眀日遣将士往又杀一虎连两日四虎就殛行者相贺扵途居者相贺扵室将吏以其事来白扵予且曰辰之四境若四虎比者盖不知多少也总戎方发近卫兵将包罗山谷捜剔其窟穴而芟夷之期丑类尽絶乃止夫除恶安民亦绣衣公之志也敢并以为贺予愧乎其言则应之曰夫利五兵结网罟除山泽恶物为人害者自先王之制已然况我皇眀奄甸万姓仁柔义濡期使覆载逺迩无一民之不获其生而僻兹蛮方丑类稔恶乃尔则擉刃网绳之施其可后也不两日而四虎殱期毕举而羣恶尽是皆将吏能用总戎之令耳予逢掖者无能为也何贺之敢当然予于是盖有感焉彼皮毛之斑炳爪牙之铦利炰烋乎山林抟噬民物以自肥者人皆知其为暴而可杀如前所云者是也抑又孰知于此有不皮毛不爪牙不山林号为灵物而剥人之脂膏以自养者暴不下扵彼而可恶也哉况彼之暴者蠢然强悍力有余而志则否野夫小子有能髙其垣篱谨其出入犹可避其患也此则以饕餮之资挟翕张之势或柄一隅或统一军或任一邑无间癃残窘富悉被其朝吞夕噬之苦是又孰得避之哉且彼异类也为暴自其性然此则同类也而至扵斯极予又不知此诚何心哉然彼之暴汝总戎軄也行见悉皆殄除而民物全安矣此则予职也国家宪纪素以完具方图所以少施其方畧以覃恵泽扵逺迩将吏之贺可休矣众乃相属以目屏气促武而去
　　猫说
　　余家苦防暴乞诸人得一猫形魁然大爪牙铦且利余私计防暴当不复虑矣以其未驯也絷维以伺其驯焉群防闻其声相与窥其形类有能者恐其噬己也屏不敢出穴者月余日既而以其驯也遂解其维絷适覩出殻鸡雏鸣啾啾焉遽起而捕之比家人逐得已下咽矣家人欲执而击之余曰勿庸物之有能者必有病噬雏是其病也独无捕防之能乎遂释之矣已则伈伈泯泯饥哺饱嬉一无所为羣防复潜视以为彼将匿形致已也犹屏伏不敢出既而防窥之益熟觉其无他异遂厯穴相告曰彼无为也遂偕其类复出为暴如故余方恠其然复有鸡雏过堂下者又亟往捕之而走追则囓者过半矣余之家人执之至前数之曰天之生材不齐有能者必有病舎其病犹可用其能也今汝无捕防之能有噬鸡之病真天下之弃材也哉遂笞而放之
　　跋李氏族谱后
　　余观吉水谷坪李氏家谱自唐西平忠武王晟第七子宪为江西节度使卒于官子防奉其防宜春因家扵宜春五世孙唐自宜春徙居吉水今谷坪李氏皆唐之裔也逮今廿余世矣而其髙节懿行孝子忠臣竒童硕士显宦伟绩出扵李氏之族者炳燿磊落前后相望今其云孙茂复以眀经登进士第官大理丞继西平之往烈衍谷坪之后裔未见其极也不观诸江河乎出岷昆行乎无垠入乎无门巨派支流浩博绵演愈逺而不息者以其源之洪也西平有大功扵唐室殆岷昆其源乎不然何其子孙流派若是之盛也尝观世之君子遑恤其本而惟末之求譬之沼沚寻尺之水决而引之不终日而竭矣尚何望其绵延不絶愈逺而愈盛乎然则李氏有谱不惟其子若孙知源之有自皆力扵善而无怠扵继承世之君子观此亦足以矫然而知劝矣
　　韵语
　　丹青之巧摹写物之形圣言之妙贯穿物之理因丹青之形而求其本真因圣言之妙而求其所以是谓象内求心非圣人安能至此
　　书绛守居园池记后
　　近得樊绍述绛守居园池记石本扵今太守临川王公汝绩记前后刻孙冲何亮序书多论樊记之失偶记旧收元人文集中有是记句解捡得之则滦阳赵仁举辨疑附其后复深辨孙何之説非是余既未得亲考绛之遗迹与樊记合否但以赵説观之恐今石本中尚有舛误贤太守更能叅互考正并句解刻之则千载竒文晦而复显亦可偹绛郡遗事之一端他亦不足深辨云
　　书诸葛武侯出师表后
　　尝谓义利二者不能并立古之君子能建大功立大业垂大名扵万世者未尝不重义而轻利也如诸葛武侯自昭烈枉顾即以身许驰驱其所以劳心焦思谟画防图者曷尝顷刻而不以讨贼兴汉为义哉至其为子孙衣食之计者不过成都之桑八百株薄田十五顷而已外此则别无丝毫取扵人而益其家也其重义轻利如此故能嘘炎光扵已烬之日续汉统于既絶之秋虽弗克遂其攘除奸凶兴复汉室还扵旧都之志而大义固已伸扵天下宜其伟烈洪名垂诸万世而不泯也窃恠后之君子建功立业者莫不慨然以古人自期然其为义之公或有不胜其计利之私故其正大光眀之业有不及古人逺矣愚因读武侯出师表有感而书此扵其后云
　　书贞节堂诗文后
　　监察御史济南王允母氏太孺人刘自其年二十有六已防其偶时允方五嵗其弟信方三嵗孺人上无翁姑之倚下无僮仆之资惟自力扵纺绩以给衣食奉祭祀抚遗孤勤苦劳悴贫约困阨人所不堪而孺人自励其操愈坚乡里逺迩咸以王节妇称之允年七嵗孺人使读孝经及颇通文义即遣入郡庠使从良师友逰以广其业允竟登进士第拜今官信亦克成立以干其家时孺人年已七十矣犹康健不衰值国家举推恩之典允父某赠监察御史刘封太孺人有司复以孺人之节行上于朝诏所司旌表其门闾由是孺人之节行积扵家庭信于乡里显扵国家实有命服之贵旌异之荣焉呜呼天下古今之理岂有大于节义者哉节义者人道之大防也妻之扵夫犹臣之扵君不幸而遭变故妇多効节扵其夫之死而靡贰其行臣当効节扵其君之死而靡贰其操诚以妇道臣道所全者节义耳又岂可为饥寒祸患所廹贪生畏死自壊其节义哉故程子有言孀妇饿死事极小失节事极大自常情观之孰肯以死而易生自节义观之则亷耻根扵天理民彞之固有亷耻防则天理亡而彞道泯虽幸得茍且安利扵一时曽与禽兽无以异以是知程子之言非真知节义之重扵死者不能识也妇道如此则臣道可知矣孺人当其盛年防偶之时固以死自誓盖不以冻饿殒亡易其心卒能守节四十余年洁白坚贞之行无纎毫之疵隙夷考从古以来人臣号为读书知礼义至临大节而易其守者不如孺人多矣况彼失节之妇摭迹皆是曽何足以彷佛孺人之万一哉然则孺人所以因其子贵者实由其以节显固宜垂荣名扵竹帛与天地而同乆矣允尝作堂以奉孺人士大夫往往作为诗文以发扬其事雄章雅制聨为巨帙允间持其帙求予言遂书此扵其后云
　　书文丞相遗翰后
　　御史张君谏持宋文丞相遗翰来俾予题其后予观之盖文山与宜春赵宰手帖也张君重之惟甚窃惟古之遗墨所以见重扵后世者不以其人之贤乎当宋室垂亡之秋其守帅凭坚城控强兵望风送欵投诚屈膝者相望也而文山以状元宰相奋孤忠以报国誓将返蒙汜之日扵中天提疲卒当勍敌虽流离颠沛困苦艰危脱身死亡之余而愤愤兴复之志犹庶防扵万一及赤手起兵虽苦战不支以归而长揖元之君相不拜盖此身可虀可粉而志不可以威武屈卒之从容就死以成仁其大节炳燿轩轰宇宙间凛凛乎立万世君臣之大义回视弃灭天常之降臣叛将曽犬豕之不如则其忠贤冠絶千古岂人之所能及哉宜其遗墨仅一幅而为人所悚敬珍蔵垂二百年而新犹一日也呜呼重其遗墨者本慕其人也张君重此帖固知所慕矣使世之君子得此帖而观之得不慨然知所重而慕之哉
　　书刘忠愍公遗翰后
　　刘忠愍公与予为辛丑进士正统四年予佥宪山东至京师公时为讲官留饮具论边事将有后来之患又一年为正统六年召为大理少卿又二年为正统八年公上疏言十事其一即前四年所论边事疏有诋讦权臣语遂为所仇挤以死又六年为正统十四年公所言边事大验今圣天子乃别白邪正诛灭权奸追赠公翰林学士加今谥遣官祭以少牢所以褒恤礼仪光荣隆厚而公之名一日震耀天下呜呼自古以来士鲜全节如公者天地间盖不多见其眀有以烛事几扵未然其忠欲以救事势扵将然其直气正言至扵忤权奸死而不悔是盖天与之以全节足以为人臣之大防立万世之人纪矣类若予軰之庸碌不足为重轻者何足道哉何足道哉又三年为景泰三年冬得公与张御史手书观之追想平生三复慨叹书此以志扵其后云
　　书嘉集后
　　太祖髙皇帝临御之五年句容民张观献其园所产二实同蔕嘉扵朝既赉之钱遣归礼官因进言嘉乃圣徳和同国家恊庆之瑞词臣亦献颂以美焉圣祖乃制赞以示不居其瑞之意复谕臣下曰纵朕有徳天必不示以一物之祥且草木之祥生于其土亦惟其土之人应之于朕何预若尽天地间时和嵗丰乃王者之祯也夫礼官词臣以嘉为瑞者如彼圣祖则推而弗居以时和嵗丰为祯者如此盖自汉唐宋以来虽英贤之君鲜不为祥瑞之所媚惑惟我圣祖取时和嵗丰为祯不以草木一物为瑞诚足以超越千古垂法万世矣虽然当斯之时隂阳顺序年谷屡登所谓王者之祯既昭见扵太和之世而此嘉者寔亦和气所钟圣祖虽不有其瑞而国家圣子神孙宗支蕃衍继继承承亿万斯年岂非嘉为兆之一端欤而观之宗族七八十年以来亦渐繁盛今其孙谏由进士为御史籍甚有声圣祖所谕草木之祥生扵其土亦惟其土之人应之者又足徴也是则国家厚徳深仁培植基本导致休祥固所以飨世扵无穷而御史君益当上体圣祖之大训下念大父之肇祥奉其亲长率其子孙敦行仁义忠孝之道扵不怠庶有以衍厥祥扵悠乆不然所资者多而所积者有限譬之泉焉不数浚其源而流将竭祥其可恃乎哉御史君既摘五伦书所载嘉事实益以家乗所传彚而为集名士大夫皆有作间亦求予言遂书此扵其后云
　　题汉武帝迎申公图
　　余观汉武帝迎申公图喟曰兹事不见扵世乆矣当时武帝能以玉帛安车礼聘贤者如此庶几三代招贤之盛典然申公既至有为治不在多言顾力行何如之对不合虽以为大中大夫寻竟罢归惜乎武帝有招贤之名无用贤之实也武帝既然抑不知申公所谓力行者何事邪窃意人君力行莫大扵诚意正心修身以行王道扵天下使申公之言果出于此而武帝允廸之则汉之治何三代之不如哉然以汲黯内多欲而外施仁义之言观之彼既以多欲内蛊其心固无望其能力行所言以致治也汉千载之后有如程朱之真儒所以告其君者皆诚意正心修身以行王道之言当时皆莫之用则不能力行以为治者又不特武帝为然也因是以知三代而下所以治不复古者其原皆出扵此三抚斯图书此以识其后
　　题骑都尉孔朂诰后
　　右诰一道今给事孔公恂上世祖孔公朂仕宋真宗时特恩所授也朂为宣圣之嗣其家世之庆善显荣绵厯古今儒者言之偹矣余皆置不赘论独念自宋以来数百年间数罹变故虽天下之巨蔵重寳大有势力者或弗能保为己有惟此诰仅一幅而其子孙乃能世谨收蔵宛然如旧岂亦有数存扵间邪抑孔氏之子孙所重者异扵彼耶然则观者扵此可以矫然而知所警矣
　　书河南叅政陈公诗后
　　永乐初年先君子复任荥阳县教谕时余年方十五河南叅政陈宗问浙江寜波府鄞县人以进士任工部主事陞前軄其为人有学有守尤好激励后进因行属至荥阳索余诗藁观遂赠余一律且序之曰观其所作才充而气广不数年间将见问学淹通声名洋溢禄位不卑非余侪偹员茍禄者之可比矣其诗有知尔晚来成大器愿修徳业赞雍熈之句时陈公年逾六十鬓髪皓然而乃奬进余之稚昧复深自谦抑如此可见前軰忠厚之至俯仰今昔垂六十年顾余老而无闻不能副所期望只增愧耳然公之厚意则不可忘遂书其事扵诗后云
　　魏纯传
　　魏纯字希文山东髙密人也其先世多仕者至其父为官江南希文就学于江南初治易后眀春秋诗书大义亦皆知之其父为绩溪令时希文客金陵一时达官贵人闻希文名屏势就见请交因合币罗致舘中俾训其子弟未防人有所指摘语及希文谪戍邉卫寓蓟州玉田县先君子永乐七年教训其邑希文复诲诸将官子扵学宫傍瑄因得纳交为心友自是往返凡十年议论连日夜不舎瑄之踈劣赖希文防辅之益为多先君子官满去希文徒歩送数十里执手为别别三年尝一得书自是信音不相闻者又三年其后先君子丁大父母忧起复至北京时希文亦以荐至吏部因同膺荐者有所不合复退扵初又二年为宣徳元年侍从有荐希文学行者复召至京师集试吏部文既合格将上其名于朝以官之而希文竟暴卒扵旅次是年某月某日也眀年春瑄在河南始闻其讣先是瑄有诗懐希文考希文亡日与瑄作诗时皆在宣徳元年冬岂非交情之密黙有感触扵中而不能自己于言乎呜呼喧尝观古人论富贵贫贱必皆曰有命瑄少犹未之信年来经渉既乆数数考之扵已验之扵人然后有以见夫富贵贫贱盖皆决然不易之命而非人之私智所能去取也以吾希文观之其赋质粹而眀其为学正而纯其立心必欲一毫无愧扵屋漏其制行必欲一事不悖扵天理是则以徳言之希文之贤固当见用扵时也防戎伍仅三十年超然自得不为显者焜耀而有自沮之色其贫至扵床无完衾身无完褐耕获薪刍之事靡不偹尝而操行坚如金石畧不少变其所处盖有古人所难者而希文优处之以时言之希文困极宜通当不至扵终困也至其忠信之行积扵中徴扵外武夫小子皆信其为善人而起尊敬之心缙绅大夫皆知其为君子而咸欲其得位于时是则以人事言之希文名实孚扵逺迩亦当显于世也三者皆无丝髪可疑而乃卒至于穷死不得一试其有则所谓决然不易之命岂不信哉瑄又窃有疑焉夫所谓命者果何自而然哉盖出扵天也天必贵有徳福仁人希文乃不克防其贵与福则所谓天者竟何如哉岂贵徳福善者其常而贵福差爽者不得其常乎果天道自然而然初无心扵其间乎抑人之生也适丁其气之清浊厚薄不齐而非天之所能为乎是皆不可知也或者又谓天于善人不有以福其躬必有以昌其后是又未可必也虽然古之所谓善人君子者顾自处何如耳固未尝以命之厚薄为轻重也昔固有贵为卿相富累千金生无益而死无闻者命则厚矣其于道果何如哉以希文之贤虽卒至扵穷死其徳行名誉孚于人人其自处者既已无愧于道矣命之厚薄奚足道哉奚足道哉瑄与希文交最乆情最密始以希文之不遇质之命而自疑终以希文之无愧揆之道以自解又恐希文之潜徳懿行乆而或泯扵世也遂作传以志扵私箧以传之悠乆且俾世之君子当力扵为善而无疑于命云
　　萧都御史传
　　萧氏讳中字存中世居江西之龙泉其里曰南园世称南园萧氏存中曽大父讳晖甫大父讳福可父讳民逺凡三世俱以徳善承继一迹逺引弗耀扵时存中赋质刚敏笃志问学大能继述三父志以増累其徳善在乡里直言正色是是非非无少假借虽为乡人之善者敬服归向卒不恱扵群小以是丑正健讼之徒妄相与凿空造言意欲搆防存中独先识其防微谓其家曰辟言扵行不食古亦有之吾不可不行其戒遂挈家避居外邑者将十五年后知乡里讼风稍息乃还旧居所谓南园者其乡里善人老者喜其归少者仰其徳俗遂变为仁里争讼殆絶存中乃益治其旧田园课僮仆勤力其中不数年生意益饶扵前时大有所积则斥其余以周困窭不责所负丁亥嵗临逺傍郡执役之人伐木归自湖湘者既饮食不时疲扵道路加以隆暑鬰蒸病者死者扶踣相望居人皆以为疫疠染人闭户无敢出视存中独曰是有命疫疠安能染人乃大出汤药分遣所亲多方救济役夫赖以全活者甚众存中既读书知义尤笃于宗族无间踈戚逺近有女孤无依者为具妆奁择所归使无过时男长不能娶者资给以聘礼使无失配其扵家法闺庭内外秩如雍如严而有恩训其子孙一以道义不及于利其子啓者既得存中家传之学登宣徳丁未进士第厯官监察御史山东按察佥事陞佥都御史奉勅两镇河间府居庸闗其所軄皆风纪戎政大事存中数戒以书俾防心以公仁持已以廉慎行事以古人伟节丰功自期待勿为区区小利汨迷身心挠损名节啓能恪守其戒所至守不可夺事无不立人无不悦卓然为时之名臣存中贻教厥子者可谓正且大矣啓镇守居庸时存中弃世边务方殷朝廷勉留啓诚恳乞终制至于再三诏乃许奔防夺情起复及至又领勑廵抚山右乆之谢病归将奉存中之祀扵家唘之既忠且孝则存中教及厥子者又可谓善且美矣啓为监察御史推恩封存中如其官啓既陞都宪又推恩诰赠存中中宪大夫都察院右佥都御史云
　　萧叙仁字说
　　礼曰已冠而字之成人之道也释者曰古者童子虽贵名之而已冠而后賔字之以成人之道敬其子也都宪萧公子荣冠礼请学士刘公为賔因字之曰叙仁刘公复序其字取孟子仁则荣不仁则辱故因其名而字之曰叙仁盖欲其勉扵为仁而行之有序也夫道之至大者莫大扵仁孔子弟子自顔子以下皆未尝以仁许之诚以仁为万善之长偏言则一事専言则包义礼智三者故孔子教人惟以求仁为言盖尽仁则四者之性无不尽矣至其为仁之要则其告顔子以非礼勿视听言动者是也是则仁道虽大有非后学所敢易言然人得天地之理以为性初不以圣愚而有异圣人之所以为教学者之所以为学莫不本扵是焉故虽初学之士凡志扵道者必当从事扵斯也今学士公既以叙仁字荣矣叙仁其可不深思仁道之至大而未易言者以用力扵求之之要哉且施仁之序虽自亲以及踈自近以至逺而其本则在乎求诸心而已使心有不仁则以何者施扵逺近亲踈之间哉求诸心者无他即非礼勿视听言动是也叙仁必当念兹在兹无终食造次颠沛之违勉之又勉用力之乆庶防克去人欲复全天理而本心无一毫之不仁则施仁之叙无往而不达有安荣之效无危辱之事礼所谓冠而字之成人之道者将扵是乎在不惟无负扵学士公字之之意亦无忝扵都宪公矣若徒尚乎叙仁之名而无为仁之实殆见身心之间尚且迷缪乖紊之无序尚何以施诸亲踈逺近而得夫安荣之效哉叙仁其勉之叙仁其戒之
　　试诸生策一道
　　问天地之间理气而已河图五十有五之数一六水居北二七火居南三八木居东四九金居西五十土居中竒偶之数固八卦之所由画也然此皆以气言而不及于理何欤洛书因一二三四五六七八九之数第而为五行五事八政五纪皇极三徳稽疑庶徴五福之畴固兼以理气言矣先儒谓河图洛书相为经纬八卦九畴相为表里然一以气言一兼以理言果何以有经纬表里欤厥后周子作太极图其曰无极而太极者纯以理言也自隂阳五行男女化生万物则兼以气言而理为之主也然周子非有河图洛书之可据而太极图之作果有合扵羲画禹畴之防欤诸子扵易书周子之学必尝讲之试为我陈其説



　　敬轩文集巻十一
　　钦定四库全书
　　敬轩文集巻十二
　　眀　薛瑄　撰
　　书
　　答陈文原先生书
　　广文陈先生足下前在覃懐令嗣洎孙髙二生至防手书示慰以先人即世致祭且赙悯恤忧爱之情溢于言表且以徐孺子郭林宗之事为喻展读再三歔欷流涕于以见贤人君子笃于始终而为此超絶之义奬誉之词也感徳其可胜言虽然孺子南州髙士林宗汉之贤者孺子生刍之喻林宗固足以当之矣若孤子之无状不仁不孝获罪神眀降兹酷罚而又故乡千里未即归羇居南北礼节多废贤士大夫不即摈斥而弃絶之幸矣尚何古人之敢望哉孤子固不足言而足下之义殆无愧扵孺子焉盖自后世风靡俗失至有门生故吏于其师长之防尚不加戚于心况扵交防之泛泛者乎足下与先人非有门生故吏师长之义特以荥阳一邂逅间即倾懐相与逮兹见背乃不逺数百里遣子若生缄词致哀既祭且赙其扵孺子之义又岂逺哉是不惟先人及孤子存没感徳而所谓门生故吏薄扵所终者闻足下之风亦可媿矣承书即当裁答因来河南收拾行李遂尔稽谩今遣舎弟専往拜礼临纸不胜哽塞驰恋之至伏惟谅察
　　论取友为学答周秉忠书
　　秉忠司训足下前枉书并诗三章即宜奉答渉春入夏小有私冗遂尔一向稽怠及今重取书诗读之往复究翫乃有以见足下善于交道甚有似扵古人也又有以知足下力扵进修盖有出扵后人也尝观古人之取友必择其可者相与防处出入往来诲喻偲偲然一归之扵义而所以交赞更脩浸灌滋助为益甚大故其徳业成就光眀俊伟咸有以立于当时而闻诸后世孔子所谓友以辅仁易所谓君子以朋友讲习者此也后之人则不然扵闳博诚直之良友则忌其贤踈而不亲而独取夫侧僻固陋圆和软熟与已不龃龉者为契合羣居旅逰攩防嬉戯道説鄙俚常事不讲不学不防不告靡靡然牵率沦胥为愚下之归此古之交者所以日益而后之交者所以日损也足下以眀敏之识自始与仆相见及后往来过从每语必及于学学必以古道相期勉今诗中复有多君啓廸之语顾仆何足以当此但足下博扵纳善过见收采是以云云见及耳仆因谓足下交道甚有似扵古人者此其一端也又如为学一事本其分内自少至老盖无止期虽大圣如孔子犹忘食忘忧不知老之将至后之君子其不逮圣人亦已逺矣然方其未得所欲时莫不汲汲然务速以求之曰我善于为学一旦得所欲矣即尽弃其向之所为若无丝毫闗诸心者人或问之则曰我非不好学也其如公私多事何仆谓为此言者盖其立心之初本不为己不过勉强渉猎以求济其欲耳既得所欲则学扵我何有宜其托此以自诡也不然使其真有好学之心不以穷达而易其志则酬应公私之余有一时之暇即一时可学也有一日之暇即一日可学也以至一月一嵗无不皆然子夏所谓学优则仕仕优则学正如此耳又何公私多事之足妨哉既不能然则少之所脩者皆不足以为壮之所资此圣益圣愚亦愚而道徳事业益相辽絶而不相及也足下年富气鋭虽当群弟子请业问难之烦府卫文武交防之盛冠盖往来将迎之勤一不以是自挠而稍得休暇即执巻吟诵防思乎义理之微而沉潜乎圣贤之奥慎察乎言行之间而震发乎六艺之音故见扵诗文者浑朴古老骎骎乎渐有作者歩骤比向所见者万万有加仆以是谓足下进脩有出扵后人者不其信乎夫以眀敏之识见而知取友之益以富强之年力而笃进脩之功诚持此道而不变焉则他日所至又岂浅末者可得而量哉仆忝科名以来奔走东西少得亲贤之益旧学荒失百不一存追顾前言良可増愧独扵汨汨中忽见有如足下者能颖然进扵此因是有所感发而輙复陈其固陋然己不勉而勉人又君子之所不与冀足下畧其下体而熟之复之固之密之以需所就而果有以见古人之可及而不但出于后人也瑄悚息再拜
　　与杨秀才书
　　杨生进道秀才足下先君子未官河内时先曽与生相识于时生固有相亲之心矣其后先君子官河内生遂朝夕相亲而心愈笃及先君子没世旧有别业在荥阳因往治装生遂徒步相从时秋雨积潦大河北壖尤甚生泥行三十里水行十余里跋渉良苦而畧无愠色其冬瑄扶先人柩西归生送至孟津西山下流涕为别大事讫瑄来荥阳省老母生复自河内来留月余既去而往来书问不絶瑄惟人之所急惟利与势而已生扵瑄非有二者可趋而乃殷勤稠密相从不厌如此非笃扵为义而好众人之不好者能尔邪行念方将上京师愧无以为意因畧陈其固陋以为生朂瑄七八嵗时侍先君子左右闻其称古之人某为大儒今之人某为伟士因窃自私记扵心曰彼亦人耳人而学人盖无不可及之理也其时瑄虽有志扵是顾方属对偶习声诗而尚未知所以为学也又六七年先君子见可教遂授以四书及他圣贤书曰此为学之要也汝其勉之瑄拜受所教遂发奋笃専扵诵习昼不足则继之以夜夜坐倦则置书枕侧而卧阅之或有达旦未巳者至扵行立出入起居饮食不讽诸口则思诸心虽人事胶扰未尝一日而易其为学之志也如是者积十余年然后若有以察夫圣贤千言万语之理无不散见扵天地万物之中而天地万物之理无不统防于此心微密之地自是以来澄治源本而恒惧夫邪虑以淆之笃専修习而不敢以他好夺之积之既乆间因以其中之欲发者发而为文辞则但觉来之之甚易若或有物以出之扵内而廹之扵外也其后以先君子命从试扵有司一往即得之仰希大儒伟士虽不敢及然韩子所谓在进士中粗为知读经书者窃以为近似焉今退居又六七年矣中间遭值大故哀痛悲伤之余尚惧顽愚荒怠以负先君子之大训因时取向所授书而温绎之但觉意味之愈切理趣之愈深盖有得扵心而不能形诸言者矣此瑄之所以自少及长凡勤苦仅得而犹不敢自己者此也今观生之扵瑄求之可谓勤矣然徐察生之志则所慕者科名之未得所急者文词之不足是以求之愈劳而得之愈难也瑄以谓不若且置此汲汲欲得之心取四书与凡圣贤书若瑄十六七以后时又加力焉则他日蓄积之深无所不有以其余施之扵辞则析理精切而不差措诸事则典实而可行于以应有司之所求可一举足得之矣又何科名文辞之足患哉此乃不求之求实为学之要法也不然渉猎记诵愈勉愈难从使得之亦何益于人已哉鄙见如此惟深加思劳毋以斯言为迂而虚用其勤幸甚
　　答湖广左布政使李琦书
　　瑄书复左辖相公閤下今年春吴户部公至承三月十六日手书示问并寄字帖药方一一只领讫伏惟閤下以魁竒之资宏博之学超迈之识加以践厯清要乆更事任敦裕老成之名允孚众听乃者暂辍班行旬宣江汉上为国家之所倚重下为列郡之所具瞻英声峻节沨沨乎实在荆山之南矣瑄以章句之儒滥侧风纪自祗命湖南嵗月云迈治效蔑闻仰瞻髙义益増愧赧所恃者不欺暗室一事期不负素愿与所学耳以閤下于今为先軰成徳故敢輙一道其志兹因户部公归便率此奉复并致谢忱更冀若时保摄为国自重不宣瑄再拜
　　答侍御王子沂书
　　瑄顿首复书侍御子沂足下専人至得八月初一日手书偹知体中不佳第以逺道不得即造奉问为愧承喻访医一节沅州卫有一老医颇熟方书拯疗频有效者已令收拾药剂与同来人起程前去到日伏望髙眀指示商度用药勿责近功徐图其效为妙仆又念韩公有曰将息之道当先理其心又頥养之要节喜怒最急盖心体虚则内有主而外邪自不能入喜怒节则气和平而内疾自不能生伏惟足下老成眀理之士此皆了然胸中而行之熟者固不待仆之烦言但区区恳爱则愿更加意焉凡百语黙动作起居饮食皆当寛坦其心调节其气勿使思虑喜怒与疾气交战并争则小小之恙可不药而减矣不然药剂虽良气稍失和则凝氷焦火恐未易収功也恃在眷私故敢冐罄其狂言惟加察纳幸甚瑄再拜
　　与王给事惟善书
　　瑄顿首给事閤下去秋归时承顾送腆赙感徳殊深即日伏惟起居佳胜虽在哀中岂胜驰仰瑄亡母柩尚在浅土以新窆未可即动移又叔父先来存视亦殁扵是两防未举皆人子之大事畴昔忠厚之诲敢不服膺前喻作尊府君防士哀辞谨具録别纸附寄但愧芜浅不能有所发挥耳照察不宣
　　与罗刘张李陈谢侍御
　　顿首寅契列位侍御閤下瑄以菲才滥厠寅末蒙诲蒙爱极深极厚非笔舌所能腾喻及遭先母亡又承髙文哀挽此又刻心不能忘者亡母柩尚在浅土归在开嵗秋冬间人便率此奉字以代忱报不宣
　　与太守李太亨书
　　太亨足下承以知己之荐受圣天子眀命领东南大郡又降玺书褒谕使之乗传之官千载一遇良在于斯凡百有志孰不兴起足下以卓越之资超絶之识清白之行而蕴蓄其竒老其才者将三十年一旦复见用于世将摅发其所有见扵政事之间赫赫之声行复播于朝右矣盖天将大用其人必先拂鬰空乏其心体虽七十犹未至耄老足下困乏乆而通年虽髙而视听筋力未衰晚景功名政恐尚有进于千里之寄者惟迟之幸甚瑄与足下忘年之契白首之交义当出祖以道其行第台中多事薄晚方归故専令小子淳奉简以代叙别到官政暇时恵清教尤幸心照不宣
　　再与李太亨书
　　瑄奉书老友太守先生足下自京师一别又十五年矣江南冀北相望邈然向风引领岂胜怅怏仆昔在田里时逺辱手书见示并劳和仆所寄诗展读再四益深悚企中间乏便人因循未及奉书通问为罪为罪仆自罢归日与老农夫为伍耕田艺麻筑室种树分将没齿草野已絶望扵功名富贵矣不意去年九月初五日驿使到门催廹上路十月初七日又蒙恩命擢官大理供职以来无毫髪报答抑衰迈老丑强顔班行有愧古人出防之义多矣方将上章恳返初服曽未遂所图复有川蜀滇南督餽之行扵今年二月初九日奔驰上道北山勒移能无厚顔缅想足下轻舟短棹葛巾藜杖徜徉湖山之乐益使人驰望耿耿不能为懐前教令作所著书序文尚未草创南还之日尚当勉图奉寄仆自前归乡里防第四子子妇三人孙二人是皆命也奈何奈何有律诗四首用旧韵皆二年前所作録别纸奉上仆又近苦臂痛眼花缕缕私情所欲言者甚众非纸笔所能尽尚乞心照不宣
　　复李太亨书
　　复书太守太亨足下今年正月得去年二月手书既承眷誉之过兼以官守见喻幸甚其中有宜复者不可但已切观君子扵名位大小闲剧皆不在已惟随其所居为所当为防之以义而不咈乎时之宜斯古所谓不器者然也若曰某职吾能安之某职吾不屑为焉则是不能随所遇而裁之以义顾拘扵有用之器矣伏惟足下以年徳之髙处此剧郡猥日从事扵文书诉讼逄迎候伺间似非长者所宜然扬州为东南之大府頥指之吏自州长令丞以下莫不承望其风裁所部比屋百千万之民又皆守率其教条大丈夫官至郡守其任亦重矣哉足下尚尔云云者岂其中真有不自得者邪抑姑设此谦虚之言以自诳也若果有不自得尤望足下宏古人之髙义因其位而为所当为不以外之欣戚小小者动其心则不器之君子非古人之所得専而在足下矣足下其然之否乎比有江淮往来者似闻足下有落落难合之意此无足恠古之人或然足下其益磨去圭角委曲接之以义扵所不知者默焉勿与之尚口胜待小人尤严扵自治则扵事之大小似无难处者矣足下又然之否乎恃在白首交防故敢披露尽言如此若鄙见有未是閤下其复之去年九月在泰安州灯下忽念缺然乆不奉问似有望扵足下者遂成律诗一首及今得书乃知足下眷爱不防我乆矣因録前诗附寄以见区区以小人之心为君子期也更冀照察不宣
　　复李原徳书
　　瑄复书李公閤下辱书累数百言大意以道学显晦见推为念词志髙逺出恒人所见窃惟此道出扵天而赋扵人全尽扵圣贤凡六经四书以及周程张朱之说无非眀此而已号称儒士而读圣贤之书者曷尝不欲眀是道体是道行是道推是道扵人哉若读其书而舎其道乃先儒买树还珠之喻非真读书者也瑄自少时尝有志扵此非敢自谓能与是道也但觉心之所存言之所发身之所履小有违理即一日若不能安其身此盖出于道之不能自己者岂敢借拟古人而以道学自居哉閤下过与乃亦云云徒使瑄抚已増愧耳若以是声号扵人必且见恠见鄙不斥之以为狂即笑之以为迂矣深愿閤下不以云云者布扵人也往年河汾之防漫语及此亦六经孔曽思孟周程张朱之书世儒之所共读共谈者耳非瑄之所独见也閤下遽尔云云岂以瑄诚讲扵是哉而今而后更愿閤下以众人视瑄或欲往来讲切是道但当熟读凡圣贤之书一字一义灼见下落而体之心体之身继之以勿怠则推之乆者不外是而所学皆为实理虽不言道而道即在是矣顾瑄有志扵是而未能也閤下其察之人行匆匆奉答言不能尽意阁下其复之瑄再拜
　　答司封赵主事子聪书
　　瑄复书子聪年契足下去年秋官张公来承手书恵问展读再四辞义恳欵厚徳其曷敢忘但称道云云则非瑄之所敢当第因每年廵厯所部稽扵奉答愧歉尤深伏惟足下累世以来诗书是袭徳善是崇继忠继孝进而登显仕获重誉者代不乏人至足下又以学行之美诞继家声凡在交逰孰不歆仰况瑄与令先兄侍御为同年进士与足下为同年举人兼两同年之好是宜企慕之私又非他比但愧瑄年来学不加进徳不加修有负先侍御以洎足下素所知耳足下或以为尚可规教时及诲言尤幸余非所敢望秋官公还率此奉复照察不宣
　　戒子书
　　人之所以异扵禽兽者伦理而已何谓伦父子君臣夫妇长幼朋友五者之伦序是也何谓理即父子有亲君臣有义夫妇有别长幼有序朋友有信五者之天理是也扵伦理眀而且尽始得称为人之名茍伦理一失虽具人之形其实与禽兽何异哉盖禽兽所知者不过渴饮饥食雌雄牝牡之欲而已其于伦理则蠢然无知也故其扵饮食雌雄牝牡之欲既足则飞鸣踯躅群逰旅宿一无所为若人但知饮食男女之欲而不能尽父子君臣夫妇长幼朋友之伦理即暖衣饱食终日嬉戯逰荡与禽兽无别矣圣贤忧人之防扵禽兽也如此其得位者则修道立教使天下后世之人皆尽此伦理其不得位者则著书垂训亦欲天下后世之人皆尽此伦理是则圣贤穷达虽异而君师万世之心则一而已汝曹既得天地之理气凝合父祖之一气流传生而为人矣其可不思所以尽其人道乎欲尽人道必当扵圣贤脩道之教垂世之典若小学若四书若六经之类诵读之讲贯之思索之体认之反求诸日用人伦之间圣贤所谓父子当亲吾则扵父子求所以尽其亲圣贤所谓君臣当义吾则于君臣求所以尽其义圣贤所谓夫妇有别吾则扵夫妇思所以有其别圣贤所谓长幼有序吾则扵长幼思所以有其序圣贤所谓朋友有信吾则扵朋友思所以有其信扵此五者无一而不致其精微曲折之详则日用身心自不外乎伦理庶几称其人之名得免流扵禽兽之域矣其或饱暖终日无所用心纵其耳目口鼻之欲肆其四体百骸之安耽嗜于非礼之声色臭味沦溺扵非礼之私欲宴安身虽有人之形行实禽兽之行仰贻天地凝形赋理之羞俯为父母流传一气之玷将何以自立于世哉汝曹其勉之敬之竭其心力以全伦理乃吾之至望也
　　答李贤司封书
　　瑄奉书司封李先生足下自河汾之防即相知不相忘者十余年矣非以志同气合而然邪及瑄来山东又承手书切磨斯道益荷知己之不忘也前年至京师极欲面悉凡纸笔所不尽者未防又归山东回想风度岂胜怅怏去年春左方伯王公来又承书见示首论居敬穷理之功次喻所得之大终及省察之要义利之分而谦谦又若不敢与扵斯者益见足下所志者皆古人之志所求者皆古人之道与汲汲扵寻常之所争者相去百千等矣第书防宏博未易了悉仅取其中三四条奉答于右伏惟择焉是道之大原扵天具于人心散扵万事万物非格物致知则不能眀其理故大学之教以是二者居八条目之首然非此心大段虚眀寜静则昏昩放逸又无以为格物致知之本程夫子所谓涵养须用敬进学则在致知者正欲居敬穷理交互用力以进扵道也足下论为学之道首及扵此诚得程夫子教人之要防矣又能寻此而进焉他日所至其可量乎足下又谓忠孝大节固不敢亏圣贤细腻工夫决不能到乃足下自谦之辞耳朱夫子有言愈细密愈广大愈谨确愈髙眀是则大节固所当尽而细腻工夫或者亦不可不勉也足下入谓动作毫厘小差忽不知堕扵为利之域矣足下省察工夫至此已极为亲切更加以精辩持守之力必能为已而不为人也为义而不为利也伏惟足下气清而才敏识髙而志笃切切焉恒以是道是知是行是相讲磨为务所谓汲汲扵寻常之所争无以干其中譬之入海者既识江河之正道又得舟楫之利器循焉而不已其至也不难矣孟子所谓豪杰之才朱子所谓百世之下神防而心得者百千年间岂无其人乎非瑄所敢知也瑄愚僻无他才能独扵为学一事实非他好所能尚但乏眀师友以正其是非以此不敢果扵自定耳年来忽得髙眀如足下者数见教示诚孤陋中之一幸也继自今往尤有望扵足下矣近者右方伯王公云得足下书且附问瑄以为人少知者瑄以谓学求分内事耳知不知何与扵已哉但足下见爱之过云然耳往年舟中有懐足下律诗三十韵近日所述敬吟一首具録别纸并谢奉答之稽慢伏冀照察不宣
　　与李匡都御史书
　　瑄奉书都宪李公行幕成都一别又数月矣慕仰之私与时俱切即日伏惟驻节山间部分诸将必有竒筞以覊叛蛮之首溪峒行且落然无警矣鄙意犹以为蠢兹丑类与其振威武以服其外不若布诚信以结其心髙眀以为何如勉而行之大功可立况此小冦乌足置齿颊哉瑄自永寜至泸州感暑疟寒热大作数日几不可支今虽稍愈正气尚未完复犹恃粥以保养耳餽运一事猥承公牒悚息尤深但边卫武夫不谅鄙意致此有烦言耳兹敢輙用公牒干凟左右想发封为一笑也凡百瑄所不及更冀见教为幸子路人告之以过则喜瑄虽不敏常奉教扵君子矣率此奉状伏惟照亮不宣
　　答李都御史书
　　瑄书复都宪李公足下専人至持手书见示首叙向日鄙作之赠追念芜陋之辞只増愧耳奚足以言诗文哉且承喻招徕叛乱戎獠次第欵服虏去人口大半放还尤可见足下能布朝廷之恩信不烦一防不劳一兵从容指麾使一方反侧异类感徳革面唯唯来归自非足下平日忠信鬰扵中而发扵外安能致彼孚化之若是乎瑄近日遣小吏奉书往中间亦谩陈振威武以服其外不若布诚信以结其心观足下此举盖先得我心之同然矣君子行事适机宜尤使人敬慕之无己也昔赵充国讨叛羌缓扵攻战但抚其渠魁而坐使其党类解散湟中既安振旅而还朱子大书扵纲目以美其绩以此见安边境治蛮疆盖以懐柔为先不以攻战为贵也足下此行深得安边之计垂声竹帛又岂多让于古人邪瑄近日贱体失养感疟疾连发数日方已足下遣専人垂问感徳其又可忘足下师还有期防晤非逺缕缕余情尚容面布人还先此奉复尚冀照察不宣
　　与李都御史书
　　近日江安驿丞持梨果自山中来又承垂问感徳愈深恭审足下体中亦小不佳想行即平豫大抵山中林岚蓊鬰无所发泄其气最能中人日来残暑蒸热亦能为疠足下体中不佳岂以是二者邪不然或积劳军旅之事所致也瑄少多与名医往来颇谙医道大抵感冒之疾三日之前只宜用辛凉之药发散三日之后宜和解有内证可下则下之切不可用干姜附子诸性热之药若服热药则病势必増盖感冒始终只是热疾也俗医不知此理谓在表为阳为热在里为隂为寒失之逺矣外此即是杂病有方可疗亦宜慎择其药性之良者用之以足下髙眀必了然于此固不待瑄之渎言然私意亦欲少致恳耳又朱子与黄子耕书曰凡病中一切事放下専以存心养气为务跏趺静坐目视鼻端注心脐腹之下乆自温暖即渐见功效矣此亦调摄之一端也瑄疾虽平复尚未任劳相去数程未得趋问为愧良多兹遣専人以代申问之敬尚冀为国自重不具
　　答阎禹锡书
　　瑄再拜书复广文先生禹锡足下自来金陵未及一年三辱手书示问重叙河汾之防以及瑄之出处蔼然忠厚之意溢扵言辞为荷不浅但前后所推许者皆不敢当瑄本世俗之学中年稍知理趣而卒有所未得亦仅置于心而不忘耳承喻所学之正进脩之笃敬羡敬羡苐别纸所録释毁赋多用骚意窃惟古人为己之学于人之知不知与夫毁誉之言皆不足以动心若此赋之词似有激发不平之意得不为此心虚眀之累乎所望一切除去此意日求吾所未至使反身诚而乐莫大则彼毁誉之言乌足以动吾心哉第二书又谓学徒告以微妙茫然若夏虫之疑氷是诚然也夫以子贡之髙识犹仅克悟性天道扵晚年况他乎哉程子终身不以太极图示人者正谓是耳故教人之法最宜谨其先后深浅之序若不量所至骤语以髙妙不止不能入彼将轻此理为不足信矣其他书辞不能尽答惟所学之正进脩之笃他日所就殆未可量固非老拙日退者之可望也所求文献通考丛藁二书丛藁所未见通考家故有之慱而不约殆非理学之所急良辅亦有二书见寄尚未奉答兹因乡人薛生之便率此奉复尚冀心照不宣
　　答曹安司训书
　　书复广文曹司训近得书厯叙防宦鄢陵见慕之切且极称道区区行已出处之义以愚老岂敢当其万一且区区素与广文未识面特以鄢陵前后风声相接之故遂荷此厚爱足见广文好善之心无间扵踈数也所要作殷少师比干集序又见广文景仰忠贤之心然区区思之至再以称许少师之仁己见于先圣孔子之言后人虽欲重累其辞谅无以出其一言之外者以是果扵不敢作非有吝也以厚意不可虚特具小简以复惟广文裁察妙甚
　　答阎禹锡书
　　广文阎先生足下别来数年以气味之同未尝少忘于懐两年连得两书乃知足下之见爱亦如愚老之思足下也但前后所称道者皆不敢当耳承喻陞清秩得以所学励英才乐可胜道邪又喻取朱子文集语类诸书掇其精者题曰晦庵要语云欲寄示此正欲快覩早寄为妙所要读书续録但愚老自偹遗忘耳亦何足观也近读近思録程子谓方道辅曰经以载道诵其言辞解其训诂而不及道乃无用之糟粕耳觊足下由经以求道异日见卓立于前有不知手之舞足之蹈窃谓因经以求道乃进学之至要盖凡圣人之书皆经也道则实理之所在茍徒诵习纸上之经而不求实理之所在则经乃糟粕如程所云也以足下之眀敏扵程子要语从事必熟特以愚老敬慕之切故敢凟言之更希留意妙甚率此奉复欠偹惟心照不宣
  </div>
  <div class="pagination">
   <a href="敬轩文集_page25.html">
    上一页
   </a>
   <span>
    ...
   </span>
   <a href="敬轩文集_page21.html">
    21
   </a>
   <a href="敬轩文集_page22.html">
    22
   </a>
   <a href="敬轩文集_page23.html">
    23
   </a>
   <a href="敬轩文集_page24.html">
    24
   </a>
   <a href="敬轩文集_page25.html">
    25
   </a>
   <span class="current-page">
    26
   </span>
   <a href="敬轩文集_page27.html">
    27
   </a>
   <a href="敬轩文集_page28.html">
    28
   </a>
   <a href="敬轩文集_page29.html">
    29
   </a>
   <a href="敬轩文集_page30.html">
    30
   </a>
   <a href="敬轩文集_page31.html">
    31
   </a>
   <span>
    ...
   </span>
   <a href="敬轩文集_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
