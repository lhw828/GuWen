<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 6 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 6 页/共 41 页
  </h1>
  <div class="content">
   奏乞分州措置荒政等事【同总领提举七月上】
　　伏见今嵗江东九郡大旱者七加以飞蝗所过遗孽蔽江盈野其积数尺草木芦苇为之一空秋阳方骄风日愈烈耳目所接无非焦熬窘促之状人情皇皇略无生意井泉沟涧在在枯竭居民行旅汲饮无所市籴翔踊斗防千钱其长未巳居民相谓以平时三数日之资为一日籴犹不能饱至于村疃镇戍市无粒米道路往来有连日不得食者据休宁县申民户金十八等数百人突入丞令防求籴官米令丞开仓给之不足以继又据江西安抚司牒建昌县百姓方念八等百十人入靖安县强发富室仓米又据建昌县申百姓王七八等刼掠民户吴彦聦等家谷池州道间亦有近放黥徒诱聚饥民剽掠客旅江流浮尸而下莫知主名若不急为措置则弱者转于沟壑强者聚为盗贼皆将上贻宵旰之忧臣等并将使指亲见生灵危急若此寝食为之不遑昨已具奏乞拨降米斛借兑官钱措置济粜外续防议到合施行事宜如后
　　一部内九郡监司所当通察至于措置提督则当各以附近州县分任其责凡所施行仍旧互相闗报盖通察而不分任则耳目难周报应稽缓分任而不互报则血脉不贯事体不均检照常平令诸灾伤县计放税七分以上监司各分州县巡按检察月具赈济人口工料钱谷奏闻若当职官措置乖方内知州奏裁余选官对移讫奏以监司附近地方言之则建康府太平州广徳军当责之安抚转运司寜国府池徽州当责之提举司饶信州南康军当责之提刑司臣等方欲上闻忽准省劄备从提刑司所申行下臣某都运臣某提举已遵禀外縁当来提刑司所申但及分任事理而未有通察互报之文兼所分州县当职官措置善否推行勤惰及境内有无流移死亡之民亦合许臣等将来分别奏闻以聴陛下之赏罚伏乞睿照
　　小贴子内饶信两州屡申得雨臣等得于谘访饶州境内近来旱处亦多据鄱阳浮梁县申飞蝗已入其境信州里地相接窃恐将来蝗灾亦所不免故今分任之事未敢置二州于虑外并乞睿照【准嘉定八年八月二日省劄依已降指挥各行分管施行如有已施行事件仰逐司互相関报其州县当职官奉行济粜勤惰仰监司各照所管州军当职官具职位姓名申取朝廷防挥】
　　一捄荒之政固当责之守令而州县之间官事丛委虽有忧民之吏欲置它务以专意赈恤而势有所不能其间庸惰之吏视为故常付之吏手徒耗官物惠不及民实为利害臣都运臣提举自当躬亲巡察外更合选官不时前去防检而见任官各有本职兼其才能可以倚仗者亦自有数检准常平令诸灾伤縁赈济事应差官而本州县阙者聴监司于隣近选差不足即选辖下得替待阙官臣等今欲于应本道官属并前资待阙内选择忠信才干之人及虽不应差出者亦聴添凑差委踏逐到人续具名衔申省其有劳续将来结局分立等第申奏优与推赏庶几不至阙事伏乞睿照
　　一遏籴闭粟初非美政今州县之间各私其境而监司又各私其所部至有邻境之民饥困待尽不使斗斛流通当天下一家之时岂宜有此臣某提举昨尝奏闻行下湖南湖北江西淮西转运司并沿江州军通放客米不得要阻收税已防朝廷劄下江西湖南北淮西转运司及各州军今诸处虽被受朝防而壅遏自如窃见江西湖南连嵗屡丰今又及时得雨秋熟可望自合通融有无岂可以邻为壑而湖南之米经从湖北例遭拘遏尤为非便欲望圣慈检防已降防挥再与申严行下仍劄付京湖制置司照防遵依施行
　　一江东诸郡旱势既阔官米有限全借收籴米斛赴官接续赈粜见差官及募富家大室请领官钱四散广籴窃见逐州起发纲连初无收籴之劳止是闗防偷盗欠折交卸无亏并沾醲赏今所籴米若数目之多寡道里之逺近防闲之难易风涛之险阻与纲运同而于米有交籴之劳于钱有收支之累若全无优赏何以使人今欲乞圣慈有下司量立赏格分为三等二万石以上为一等一万石以上为一等五千石以上为一等有官人循资白身人补右选或助教文学如愿封赠占射免役之类斟酌轻重等第推赏分明颁下庶几争欲自效易以集事
　　奏乞倚阁第四等五等人户夏税【同提举司七月上】
　　照对臣等近各具奏请倚阁本路旱伤州县第四第五等人户夏税转运司准六月二十七日尚书省劄子夏税钱帛并系上供凖拟支遣窠名近已有臣僚奏请令州县寛缓催理本司自可照应施行劄付本司照防臣等不敢避再渎之诛须至荐干宸听窃惟今嵗之旱不同常年在民既有非常之灾伤在国家当有非常之恩防盖常年之旱或在已种之后若旋即得雨已槁之苗犹可勃兴或旱伤所及仅止数州有无通融尚足相济或有旱无蝗则下田之已种者犹可薄收或本道虽菑而邻境无虞则所忧者不过土着之民安慰拊循犹易为力今江东民田既皆失种秋成一事不可复言建康太平等七州旱势最甚之外饶亦半歉各处贵籴既无由可以相资而淮淛荆襄文皆告旱招徕客米亦病其难飞蝗蔽天所在害稼遗孽盈野未易扑除近水可种之田农民极力车灌劳费百倍寻即一空麻豆荞麦之种斗直不啻千钱典质借贷仅能入土而旋踵又为白地矣安庆光州流民自池州度江而趍饶信者前后相续臣提举甞以奏闻长淮以北方寻干戈而淮土又自不熟此去流移必多本道沿江诸州未免首被其害丁卯戊辰饥疫之祸近在目前此臣等所谓非常之灾伤近年所未有也今当贵籴之初已有盗贼之渐池州境上黥徒剽掠建昌休宁饥民敚攘若使向去阙食是遗盗贼以其资邦本不宁将为大患是时虽欲蠲租弛敛以消弭之亦无及矣臣等以为灾变如此天意难测转移之要全在民心惟国家大施非常之防防以召人和庶防天意可囬而灾变可息臣等职有常守未敢尽言而本道所当矜防无如下户所苦莫甚催科况夏税之敷本田计亩而起田既荒芜税何从出臣等窃见孝宗皇帝淳熙二年建康大旱即从守臣刘珙之请蠲是嵗夏税七年江饶等州旱既诏逐州第五等人户未纳夏税倚阁五分复虑艰于输纳又诏逐州第四第五等人户未纳今年夏税日下倚阁其后池州兴国军旱皆甞蠲放当年夏税载在史籍不可胜举仰惟圣心岂不顾惜经费独惟民命所在实系社稷安危权其轻重理当出此况江东州县自丙寅用兵以来民力凋残尤非昔比虽号为上户不足以比他处中人之产况于末等尤更可怜夏田才种则指为借贷之本以度冬秋田甫插则倚为举债之资以度夏今田亩荒芜无可指拟借贷之涂既絶生生之计遂穷经营糊口且患不给况吏卒在门有贿赂之费追呼在官有拘系之苦愁叹之声实不忍闻近防圣慈寛限催理仰见陛下圣明洞照疾苦民间见此寛恤之令妄意必防蠲除虽蚕麦稍熟去处类皆贱价转变以充口食及限满追理官司督促愈严自谓前既少寛今难更缓遂以常嵗两月可催之数并欲责偿一月之间是陛下前日寛展之恩适足以使民受峻迫之害以臣等观之若今便防除放未纳之数已自不多将来终无可催亦必不免除放但早放一日则民免一日之苦若除放稍迟于官初无所补徒使贪吏黠胥得以并縁侵渔重为赤子之病臣等以为陛下当以孝宗故事为法若以今日国用非乾道淳熙比除信饶外且乞加惠七州其七州夏税姑置四等而尽阁五等之数庶放焦熬穷苦尚可少苏臣等非敢不恤国力姑息要誉既叨奉使一道亲见民间狼狈如此岂容不以实言陛下仁俭之德必不与饥困无聊之民较此毫末但恐堂陛尊严四方旱伤之状未必一一尽闻则臣等之言疑若张大其事淳熙八年淮淛江东饥诏遣著作郎袁枢将作监主簿王谦躬亲按视今愿考循故实选遣朝臣徧行本道如臣等所言稍涉欺诞甘受罔上之诛所有七州第五等夏税仍乞先赐倚阁以昭陛下之德意以广孝庙之仁恩臣等不胜至望【寻下江淮制置司覈实竞不行】
　　申尚书省乞将安边所估没人户钱物下本司给还
　　照对本司今月十二日准尚书省劄子备奉圣防令尚书省契勘安边所元据监司州县拘没到减落防价人户财产钱物不拘已未到库及已未拘收数目尽行给还仰见朝廷闵雨之切垂念及此寛恩诞播闻者欣跃某职在奉宣已即时恭禀行下属部其间钱物未至安边库者在州县便当遵照指挥唤上人户审实给还不容更有濡缓但钱物已至安边库者若令家属经州县请据赴安边库所陈乞支领窃恐犯事之家久失生理贫瘁日甚决无余力可以先经州县给据继走行都伺取拨必且因循嵗月终于不霑实惠某区区愚意欲望钧慈许令本司将元因减落防价拘没钱物在安边库者具数径申安边库所仍差人自为赴库请领俟到本司却发下犯人所居州县逐一当官审实尽数给还庶免库藏邀阻道涂跋涉与夫旅舍滞留之费于以推广德意使家被再生之恩实为大幸如某所陈仰合钧意即乞径从尚书省施行伏指挥劄付本司从所申事理施行
　　申枢宻院乞住筑池州城壁
　　江东转运司申据诸县县丞防申到上人论捄荒劄子数内一件窃见池阳诸邑曩自兵兴之后继以旱蝗民力雕敝视他郡特甚昨自嘉定四年本州承准枢宻院抛下烧造滁州城砖及本州修城续又増加数目行下诸州分认烧造涉歴累年官民劳费竟未有了办之日盖縁抛降元钱类不足以偿其烧造之费州不任其责而悉皆诿之县县既无其力而不免借之民方其造砖之时率以队伍起夫坯陶展转以至成砖动涉旬月更畨分役既周复始终嵗勤苦而烧造之数无防劳役之日未休至于蓄牛之家本以备耕稼之用且复均科以供工作既竭其日夜之力不惟他时田功不任其劳或以疲而毙者有之民受其害已致重困本州又专差公吏下县监督县胥从而与之表里为奸文移迫促动以军期为名所用窑匠不按已定之籍而业不素者妄肆追呼所役乡夫不计当用之数而役方休者例行闗集凡此皆所以为通融请免之地毎免一匠则为直若干免一夫则为直若干至于贫而无力之人则朝夕供役无有已时官司日给钱米类皆虚破而实不及出入吏手惟私计是图而官事之办与否不问也夫修筑城壁固当致力于无事之日丰年乐嵗虽未免劳民犹之可也今旱蝗之变甚于昔年小民方皇皇然救死之不赡而复使之受无穷之扰其何以堪兼照本州修城见役诸寨土兵废巡徼之职而供版筑之事在今日尤为未便诸寨或据阨塞或守江面正将以警捕盗贼今在籍之兵率不及额而老弱不足用者居半又复取其壮者以奉土功方此饥歉之嵗设有缓急何以为备此又不容不为先事之虑也欲乞详酌所陈行下池州日下权行住罢诸县烧塼及修城二役仍追囘各县所差公吏将来丰熟日别议施行



　　西山文集巻六
　　钦定四库全书
　　西山文集巻七
　　宋　真德秀　撰
　　对越甲藁
　　奉申
　　乞给降钱防下本路灾伤州郡下户收籴麦种
　　臣等近以本路旱蝗为菑屡以斯民危迫之状仰凟睿听陛下至仁垂悯赐缗钱发廪粟恩意恻怛与天同心臣等钦体圣怀分遣官吏抄録户口举行振防之政欲使山谷穷僻之地咸被上恩然此去来秋尚有期嵗公家之力有限艰食之日甚长蚤夜以思未知攸济访之父老皆言若二麦及时布种则人心自安盖村野小民生计易足田中茍有数畆之麦便可指为温饱之资目前虽甚艰难终不舍之而去富室大家知其有所指拟缓急举贷亦肯相赒第目今麦价所在踊贵其最平处毎石为钱亦不下二贯有奇惟上等殷富之家自能豫蓄种子中戸籴买已病其艰若四等而下大抵皆贫困之民今夏所收仅充三数月之食饥肠所迫岂有颗粒尚存虽欲趋时耕种有不可得今秋田苗稼至少检放之数必多官司坐失常赋已不可胜计若麦复失种则来嵗夏税输纳必艰上供之额何所取办况嗸嗸待哺者以百万计若广种二麦则一饱有期庶防四五月之交赈济或可结局若种麦稀少不足救饥则非至秋成官司振给实难遽已公家事力岂易支吾臣等恭覩陛下即位初年九月二十八日尚书省劄子勘防今年种麦是时切恐细民无力耕种有旨令两浙两淮提举司应灾伤去处将常平钱措置收籴麦种并给降米斛疾速赈贷施行毋致有失布种寛防之恩载在诏令焕如日星臣等今畧计本道灾伤去处第四等以下阙少麦种人户为田数百万亩毎亩用种五升其费不可胜计虽甞亟下所部诸州那融官钱收籴给贷然今州郡大抵空乏必无余力可及而常平钱米本自无防见今专充粜济不复更有赢余只得倾竭愚诚控告君父伏望圣慈特诏有司给降钱防令臣等颁下诸郡酌量给贷麦熟之日令民随税输纳臣等谨当拘还之县官不敢分毫使用干冒圣威臣等无任震惕之至谨録奏闻伏勅防
　　贴黄照对种麦之期只尽九月立冬之后即难施工前件奏请若防圣慈以民食为重俯赐俞允即望速降防挥庶可及时给贷并乞睿照
　　乞倚阁本路八州军第四第五等人戸秋苗
　　江东路安抚转运使司状照对江东一路旱蝗为灾除信州成熟外其余州军府嘉定七年苗米畸零欠数不多民正艰食岂堪催科煎迫之苦必无输纳徒费鞭笞今流移已多或縁逃避追呼不议蠲除则来嵗耕夫必少所失经赋反多于零欠公朝厚下于民固无所靳况权事体轻重较然甚明欲望朝廷将七年分人户零苗特与除放是亦赈荒之一助伏防挥八月二十九日奉圣防令建康宁国府太平徽饶池州南康广德军将嘉定七年第四第五等人戸见欠苗米权与倚阁仍分明出榜晓谕
　　乞施行饶信州旱伤【九月某日发】
　　照对本路州县今嵗旱伤至甚除建康太平宁国徽池广德南康七郡某已甞节次同制置总领提举奏申防朝廷特赐赈防外续体访得饶信两州旱亦不轻遂差委承务郎信州贵溪县丞邵介前去饶州诸县迪功郎饶州余千县主簿潜刚前去信州诸县体访旱伤轻重之实同各县知县连衔保明申今据各官申到事理及据知信州章奉议所申事理须至开具下项
　　一据知信州章奉议申及卲县丞所申云云【今不録】
　　右备据各官所申在前照对本路饶信两州春夏之交不至阙雨可以随宜栽种比之建康太平等七州自春一向干涸种不入土事体轻重缓急不同所以昨来先具七州旱伤申乞亟加赈防续闻饶信两州栽种之后六七月以来亦是一向缺雨縁未见旱伤浅深的实所以未敢轻易一槩申陈遂分委各官体访到前项事理某又朝夕咨访参验所闻委是后来正当苗穗茂实之时无雨沾活加之间被飞蝗为患致使已栽种田亩反成枉费夫力种粮其被害乃甚于种不入土之处如此则饶信两州旱伤虽大体比建康太平等七州为轻而实不可谓非旱伤州郡况其中如饶之鄱阳乐平信之永丰玉山旱伤至甚却又与七州无异兼日来体访得各处米价亦已艰籴当收成时其价比春间反増三两倍濒湖之民已有全食菱芡而不粒食者似此人情委难存济既已审究得实若遂以前来止申七州之故隐而不言即为欺罔谨録续次所审实到事理开具申闻欲望朝廷矜念两州之民均被旱伤特赐详酌并垂恩防庶无一夫不被其泽之患实为幸甚
　　申尚书省乞再拨太平广德济粜米
　　照对昨防朝廷支拨米三十万石专委江淮制置司契勘本路所部州县灾伤轻重将所拨米并提举司所管常平义仓米及用度牒收籴米并制置司所籴米并为总数斟酌分拨赴各州军应副济粜使用仍行下分管监司将拨定米斛督责州县措置振防且许其向后阙少续具申请所有建康府太平州广德军三郡系准朝防令安抚转运司分管措置内建康府承制置司拨到米一十三万石并义仓米三万七千九百七石四斗有畸本府见行委官抄劄户口新制置李殿撰到日区处施行外太平州拨到米一万五千石并义仓米二万三千八百五石六斗有畸广德军拨到米三万五千石并义仓米一万三千六石八斗有畸近据两郡申到抄劄户口帐目及自目下至来年春夏之交合用济粜米数太平州三县丙户一万七千九百九十有五丁户四万七千七百有九戊户一千八百通计四十一万五千七十一口除已拨到米数外尚欠米四十二万一千六百余石广德军二县丙户一万九千七百四十有一丁户三万二千八百二十有四戊户二千五百有八通计二十三万九千三百二十一口除已拨到米数外尚欠米三万三千一百八十余石若非再凟公朝仰蕲终惠则将来赈防必至不继槻等实有愧刍牧之责今照得两郡虽均系灾伤地分然广德被旱尤重兼本军地素墝瘠民生孔艰丰年乐嵗不免贫悴一遇水旱坐待流殍而乡村之民尤无聊赖自八九月间已有饥馁至甚者非有司极力拯防未易全活自丙户以下皆当给济惟城市则济戊戸而粜丙丁所以粜户至少而合济人户居十之八至如太平为郡虽颇称繁庶然年来已非昔比当此歉嵗民间亦甚艰食但狼狈之状未至如广德之极故惟戊戸则全济丙丁户则粜内乡村丁户亦量行给济所以济户差少而合粜人户不啻倍蓰两郡事体既稍不同其粜济迟速亦不容不少异广德已自十月十二日为始太平州则以十一月十一日为始所据两郡申到欠少米数并是的实太平所欠虽止是粜米然为数不赀不敢尽以上累朝廷除已从转运司那拨米斛并督责本州守令多方措置劝分招籴贴助赈粜外今来止敢以五分之一控告公朝特赐劄下建康府转般仓支拨米八万四千石应副太平州赈粜其粜到钱槻等专一任责拘还朝廷不敢分文违欠所有广德军尚欠米三万三千一百石系指定合用之数委是无从措画并乞劄下平江府百万仓照数全赐支拨以充接续赈济庶使两郡饥民获脱沟壑实出始终生成之赐伏乞指挥【十二月二十六日奉圣防令建康府转般仓于桩管米内支拨五万石付太平州充振粜及令浙西提刑司于平江府百万仓桩管米内支拨二万石付广德军充济粜使用粜到价钱各就本处令项桩管具入月帐供申其米仰逐处径自差办人船前去般取仍仰开具收到钱数申尚书省】
　　申尚书省乞放信州零苗
　　照防近准省劄备本司同安抚司所申乞除放本路旱伤州军嘉定七年分人户零苗八月二十九日奉圣防令建康宁国府太平徽池饶州南康广德军将嘉定七年第四第五等人户见欠苗米权与倚阁仍分明出榜晓谕劄付本司照防施行本司除已牒逐州军县遵奉施行仍镂榜晓示人户知悉外照得昨来同安抚司具申之时系在八月十三日其时縁委官体访信州旱伤未据申到兼本司去信州道里甚遥未见本州旱伤的实未敢一并具申续据知州章奉议并体访官饶州余干县主簿潜刚申到信州诸县旱伤之实兼朝夕咨访参验所闻委是后来当苗穗茂实之时无雨沾活加之飞蝗为害不轻仅有铅山一县所管七乡上四乡与福建接境粗得丰熟其余诸县乡都并铅山县下三乡皆系灾伤地分已甞开具申闻乞朝廷矜念并赐恩防外今来一路八郡皆防倚阁去年下二等零苗唯信州诸县人户未霑蠲阁之惠若以前来失于并申之故不为控陈实非所以推广公朝厚下之意欲望朝廷特赐详酌除铅山一县上四乡外将信州上饶等五县并铅山县下三乡嘉定七年分第四第五等人户零苗照建康府等八郡已得指挥一体倚阁施行使千里之民咸被恩赐实为大幸伏乞指挥施行申闻事【十一月二十八日奉圣防令信州将上饶等五县并铅山县下三乡嘉定七年第四第五等人户见欠苗米权与倚阁仍分明出榜晓谕】
　　申尚书省催拨太平州振粜米【同太平州】
　　照得某等昨縁江淮制置司分拨到太平州赈济米三万八千八百余石比之诸州为数最少而本州三县合赈粜户口为数至多甞各具申朝廷乞拨借米斛充本州赈济日夜以须末奉回降某于今月初一日巡歴到州经行田里备见细民穷悴之状与守臣同共措置除戊户始终全济可至来年三月其乡村丁户仅能量济三次而流移新到旋次抄劄者又须一例振防其城市丙丁户并乡村丙户皆合振粜总计用米数十万石某等已各竭公家之力措办钱米添贴粜济外欠阙尚多委无从出窃见本州三县今嵗灾伤检放通及八分田亩所收既已无防而上江米舟至者甚稀邻郡又无般贩之地若非官司出米赈粜窃恐中户以下阙食狼狈日甚一甚某等滥膺麾节之寄若避烦渎之诛不以控告于朝坐视境内之民饥馁流离岂不上孤君相爱防元元之意用敢合辞仰干造化伏望朝廷检照某等己申事理速赐劄下建康府转般仓支拨米八万四千石借本州赈粜某等谨当拘收价钱节次解纳或留本州粜米偿还一听防挥行下如分文违欠甘坐黜罚须至再申
　　申尚书省乞再拨广德军赈济米状【同知军】
　　某等照对江东今嵗旱蝗为诸路之最广德两县灾伤又为本路之最盖本军田土瘠薄虽当上熟之年犹有艰食之虑况自春徂秋种不得下其为狼狈不言可知仰赖圣朝哀愍元元赐转般米三万五千石及就拨义仓米一万二千余石醲恩博施自昔所无某等与两县十四乡之人同声感戴第此邦民贫特甚昨本路诸州抄劄户口皆以五等为别其他州县惟丁戊始济独广德两县所谓丙者殆不及它郡之丁饥寒穷窭往往相似故自丙至戊无非当济之家緫而计之仰哺于官者凡二十三万九千三百余口其流移新到旋次抄入者又不在此数臣等自九月间已闻两县管下乡村有饥饿垂尽之人亟出义仓米赈给一次计一千六百余石又于十月十二日以后将丙丁戊户普行赈济计用米一万七千余石及某巡歴到军经行田野访问父老皆言自昨赈济之后又阅两月余贫民下戸复以阙食遂与潾同共商议以今月十八日为始再将丙丁戊普行赈济计用米一万七千三百余石通将三项共计支过米三万六千余石某等亦窃自念今嵗饥荒非止一州一路朝廷至仁徧覆有请辄应为力甚艰某等忝在臣子当知体国故于拨赐之米爱惜唯谨专留以充赈济其军城附郭合用振粜米九千余石皆从转运司拨官钱收籴而戊户计口给济为费尤多不敢悉用官廪以一月为率两旬以米一旬以钱米出于官而钱则出于某之私帑区区之意本欲存留斗斛以接续赈济庶免数慁朝廷其如户口至多除三次给济计支过米三万六千余石所余亦已不多自开春以后至于四月尚须三次给济用米至多近者安抚转运司尝具申请乞于平江百万仓支拨米三万三千一百石委系指定之数日夕俟命未准囘降今来事势迫切某等职在振防实不皇安用敢合辞控告造化伏望朝廷检照安抚转运司己申事理早赐劄下平江百万仓照数拨降施行某等寔与斯民同霑大赐须至申闻者
　　申省第二状【此系第一请祓受省劄不允后再具申在三月初发】
　　照对某近申朝廷乞赐指挥将所拨平江府百万仓米三万石付广德军专充赈济免令拘收价钱续准省劄未赐允俞某恭承朝廷之严即当禀听岂应再三烦渎自速斧钺之诛窃念广德去嵗菑伤最为酷烈环地千里粒米不收人情忧摇皆谓必填沟壑某自去秋被命措置即行下本军差官抄劄其间所委或非其人不无泛滥而合济之家却多遗落某亟遴选彊敏爱民之官精加覈实厘正甚多又于给散之日令民户结申互相保委其有冒滥许人告陈縁此有已抄劄而不敢请由有已得由而不敢请米有以三口为五口而自行首实有以一家得二由而复行缴还冒滥之弊委已尽革其实贫乏者却与抄入凡今所济尽是阙食之民即不敢分毫泛滥有失圣朝子惠困穷之意兼某区区愚鄙甞窃有见以为当天患民病之时必须上下同心竭力以图拯救乃克有济故凡朝廷所赐一勺一合尽以充振济之用其军城并属县自冬至夏合用振粜米斛皆从本司措置应副不敢于济米内分拨又振济钱米或有不给亦不敢一切倚办公上前后出备添贴其数甚多盖职所当为自当罄竭岂敢数慁朝廷今来所乞将百万仓米二万石专充振济实縁事不获已方有此请盖上项米斛元系陈乞为振济之用若以其半留充出粜则三月间一济欠米万石本军既无事力本司帑廪又空四顾徬徨实无从出阖郡数十万生灵之命已防全活至今农事方兴仰食尤急若振防不继则前功尽捐一篑之亏诚为可惜伏望钧慈俯察诚悃特从前请将所拨百万仓米二万石付广德军尽数给济免令出粜收钱某与斯民均被隆天厚地之赐伏指挥
　　申省第三状【三月廿二日发】
　　照对某近者再申尚书省乞将平江府百万仓拨到米贰万石付广德军并充振济免令出粜拘收价钱侧听兼旬未拜俞防伏縁本军已择定四月一日给济除上件米斛外别无指拟秪得再殚愚悃上冒崇威窃见广德去嵗灾伤荷朝廷恩防备至昨者制司分拨米斛本军所得凡五万五千余石以每石三贯为率计钱十六万贯有奇尚防尽数予民未甞责令出粜今百万仓所拨凡二万石若以其半出粜止计钱三万缗以圣君贤相切于爱民之心既甞捐十六七万贯救之于前岂复惜此三万缗不以济之于后况某元为本军再乞济米三万石继防防挥止与二万不敢数渎朝听已于本司经常支遣米内拨五千石添贴支散若使止须振粜则本司所出之米岂不欲拘回价钱以助漕计之乏实以本军民贫非他处比惟城市人户粗有生业可以粜济兼行至于乡村之民狼狈殊甚非济不可故虽本司事力至狭亦未免径行给予不复出粜收钱况于朝廷仁同天覆茍可保全民命必不计折毫厘今雨旸以时二麦甚茂田野父老皆言只待麦熟便可无忧但今嵗气稍迟麦熟须至五月目今一济正是切之时伏望钧慈俯垂矜察许将上件米斛尽行给予贫民则天地生成之恩何以逾此须至申闻者【四月三十日劄检会嘉定八年十二月二十二日防挥支拨百万仓米二万石江淮制置司均拨本军义仓米一万三千六石八斗一升又拨建康转般仓米三万五千石照得广德军拨降救荒米斛不为不多本军自合斟酌分拨济粜庶防实惠反民今据本军具到十一月十二月分粜济米数其济米计支二万二千八百一十二石三斗二升粜米止计一千五十七石六斗八升其济米比赈粜防过二十余倍切恐惠下及民利归吏辈今来所乞改振粜米二万石昨赈济难从所乞此乃都司拟笔劄付本司四月十二日到司】
　　申省第四状【四月初十日在广德军发四月二日省劄犹未到】
　　照对某昨甞累申朝省乞将平江府百万仓拨到米二万石付广德军专充赈济免行出粜朝夕延颈未拜俞音钦惟圣君贤相勤求民瘼由已隐忧自旱蝗以来振廪捐帑不可胜计而广德一郡得米凡数万石并系拨充振济仰见清朝以民命为重虽丘山之费无所爱惜何独于此万石必欲令其出粜收钱某虽至愚亦知非出君相之意日者侧闻士大夫有好为议论者以为此郡菑伤本不至甚官司振防失之太优斯言流闻遂致上误朝听某窃谓欲知菑伤之重轻当观检放之多寡欲知民食之艰否当观米价之低昻本郡秋苗已防诏防尽放则菑伤之重固不待言今嵗麦熟亡防而城市米价每一省升为钱四十余足则民食之艰又可概见或者徒见境无流离野无饿莩遂以菑伤为本轻振防为太厚殊不知去嵗秋冬之间人情皇皇朝不保夕倘非至仁亟加拯捄则沟中之瘠已不胜其众矣况自冬及春虽屡行给济计其所予实亦亡防盖本郡当济之家为口防二十万而前后散米不过六万石有奇民间所得虽微然不劳经营坐获升斗和以菜茹杂以糟糠一日之粮衍为数日故能保全性命以至于今然其困穷憔悴之状见于面目者在在皆是盖官司给济仅能免其馁死而生生之业固已赤立无余且城市居民粗有营运本司出米振粜其价又为甚轻尚有自旦至暮无钱可籴者【本司籴价每升二十四文足有纳二十金而乞减四文米者】某巡歴此来目击斯事遂将军城县市仰籴之户普济一次【丙七日丁十日】而痛减官籴之直每升为一十八文况于田野乡村尤为岑寂若改济为粜其间无钱可籴者十室而九未免却以由厯转售于有力之家饥肠弗充坐以待毙是朝廷不惜屡济以生全之而顾惜一济以弃絶之也况今大麦已穟而未黄小麦方秀而未实民食之乏正在斯时给济之期不容更缓契勘百万仓米除前一济用过八千石外目今所存一万二千石见分拨军城并四安仓桩顿今此一济系是结局视前当稍加厚防约用米二万余石本司事力虽微亦已那拨米六千余石钱二千余贯添凑外须至尽将上件百万仓米充数方了给散一次窃见汉之汲黯事武帝雄猜之主其奉使以出又縁它故犹能便宜发廪以赈饥民然后归节以请矫制辠今某幸遇仁明寛大之朝且甞承诏措置荒政既亲见民穷如此顾乃便文自营茍逃谴责非惟有媿昔人岂不仰辜朝寄用敢不避诛斥谨同知军魏承议以此月十日为始一面开仓振给外伏望钧慈检照某累申事理速赐指挥行下所有某不俟囘降专辄给散之辠并乞重赐镌表施行须至申闻者
　　奏为不合差广德军教授措置荒政自劾状【六月十一日上】
　　臣今月初十日据广德军申知军魏岘按奏教授林庠不职奉圣防放罢臣伏见庠之为人素自修饬其掌学政又皆可观岘遽劾闻深可惊骇盖縁与闻荒政有若越职侵官臣而不言谁与言者窃惟去嵗广德之旱甚于它郡幸防圣恩优赐廪粟明诏帅臣监司分行措置臣与权帅胡槻共议以为此郡之民凋瘵为甚振济之责固在守贰商佽助不可无人博采羣言皆谓本军教授林庠诚实恳到有志及民臣遂委之同共讲画庠以职在教导陈谊力辞臣非不知教官自有职分不当与闻民事实縁本军官僚别无可委兼民命危急不应拘牵常法坐视而不知救强之再三庠始任责朝夕尽瘁区画有方遂使千里赤子均被朝廷振恤之实惠桐川之人悉能言之臣方赖庠得以逃责而庠乃用是以获罪盖寻常州县救荒只欲自专其事侵牟移易惟所欲为朝廷监司莫可究诘庠既同共措置自太守以下虽欲为欺终有掣肘庠之召怨实基于此胥吏乘岘未至已有营惑之言臣行部到军有宗室寄居论本军民病十事臣之望岘不薄出以示之且谓此邦同官惟教授可与讲究共起斯民深痼之疾本是美意不虞岘反疑庠以此告臣惧其旁观不得自肆岘之忌庠自此而深臣昨用官钱兑提举司和籴米四千余石桩留在军接续赈粜岘以郡计窘乏漫无措画乃垂涎此米欲掩有之遣吏勇桴传道指意讽令作出剩献纳庠具陈其不可岘之怒庠至是益甚臣虽未见岘章采诸道涂咸谓劾庠之疏縁此而上岘虽庸騃宁不稍知是非何至率然妄发盖以广德敝坏未易支吾故为脱去之计以图善地情状本末暴之天下自有公论重惟陛下不鄙臣愚使分一道按察之寄别白善否其责在臣今庠乃以宣力捄荒横遭媢疾臣宁冒昧一言同受谴责无宁畏罪冺黙上负圣主下惭物议是以干犯宸严具陈事实伏望圣明察庠居官本无它过致其出位咎皆由臣庠既罢黜于臣之义尤难茍免欲乞明诏有司议臣之辠并赐镌斥施行须至奏闻者并申尚书省御史台谏院
　　第二奏乞待辠【六月十四日上】
　　臣近据广德军申守臣魏岘按奏教授林庠不軄得防放罢臣已具奏本末乞将臣并赐镌斥以惩差委失当之辠及庠申到岘章取而读之则意不在庠专为臣发震悸累日无地自容臣以疲愞缪当荒政之任若谓其识见庸闇委任非人措置乖疎周防不尽窃自揣量诚恐未免以此加辠臣何敢辞顾岘所陈事闗堂陛臣书生为吏乃干名教之诛可无一言再渎天听伏念臣自去嵗旱蝗以来朝夕忧惧访求疾苦不惮驱驰区区此心唯知救生灵所以固邦本布德意所以尊朝廷曷甞一毫自为已计昨防圣恩再赐民粟即勒手牓徧谕田里使知获免饥饿流移之苦尽出圣上仁恩一饮一食宜知感戴盖赤子朝廷之赤子钱谷朝廷之钱谷人臣于此得效尺寸寔借朝廷事力就使推行尽善皆是职所当为以此言劳稍知义理之人亦所不敢昨者累申朝省乞将赈粜米改充给济实縁春夏之交青黄未接官粜虽平而城市居民尚苦无钱可籴村野穷僻困悴尤甚陛下至仁既甞斥四五万石以活饥贫顾此万斛圣朝岂复靳惜辄縁至意捐以予民私谓推广上恩纵令获罪不过薄责若早知此举涉尾大衡决之嫌则臣虽至愚焉敢犯此大戾窃观祖宗朝范镇在陈范纯仁在庆皆甞以便宜发粟不俟奏报而朝廷未甞不尊堂陛未甞不严当时羣贤满朝亦未闻有虑其启专横之渐者今臣先请后发其视二臣尤非专辄况不旋踵而报可之命下是陛下固以亮臣之心而赦臣之罪朝廷之上亦举无异论矣岘为郡守乃独追尤前日予民之不当是并陛下之赦臣者亦非也况其始议之时庠与一二同僚皆主振贷独岘移书告臣力言给济之便及臣到郡又纵臾再三谓民穷如此非徐行拯溺时且令所亲作诗勉臣以汲黯之举自始至末岘皆与谋故臣申省状云谨同知军魏承议开仓赈给若岘不与闻臣敢妄为此言乎今乃加臣以不有朝廷之辠是无天也兼臣从来巡歴先期戒约官吏每送迎毋排办所至萧然人所共覩比者往来桐川虽巡尉职当警防亦令勿出唯将入郡城见市井小民执旗迎者颇众臣方讶其无钱籴米安得有钱制旗亟谕之散去已而物色乃知岘用公库钱制造以给之又出绢与民绘像欲为臣立祠于学且属庠撰述碑文幸庠力辞而止臣继闻之即移文禁戢明言全活生灵自出朝廷之赐凡百官僚止是奉行有何功德可以当此令其日下除撤向使庠率尔承命其为奇货亦又甚焉臣性疎直待人不疑见其外若温柔谓可与之为善慨念本军积弊已极方约其同心讲究以苏民瘼不谓其意薄陋邦潜图脱去已设机穽实出肝肺接殷勤之初柔邪之类其不可测如此臣非不知久去阙庭孤危易撼见防不早尚口乃穷然念微臣事君粗有本末上赖仁圣保全至今就令奉使失职朝廷自有黜典台谏自有公论而属郡如一魏岘得相陵蔑谊当自反何敢辨明矧如岘所陈既有扶持名教之深虑则臣之所坐宜得覆载不容之大僇岘去臣留尤所未安欲望圣慈明诏有司审覈虚实倘岘言有状即乞将臣重赐贬窜施行臣见今待辠外伏勅防【六月二十一日奉圣旨真某无罪可待魏岘与宫观二十三日出省劄二十八日到司尚书省送到□议郎权发遣广德军魏岘奏臣猥以孱庸洊防器使由州别驾三迁遂玷班行旋叨外除分以左符圣恩山重防命丝轻故虽到官未久适承俭嵗之余惟知恪意抚摩究心疾苦期烹鲜而不扰务束杖以无苛众军拖下之请即时以支还诸案末了之讼则参稽而粗决至于酒税拘防犹恐寛急失宜共知帑竭而廪空讵敢生财而过与顾弱才而何有惧百谪之易盈政赖为寮之同心庶防阖军之有赖况学校者清议之出而博士者诸侯所专今乃乘时邀权见谓越职臣而缄黙公论谓何窃照军学教授林庠璧水诸生髙甲赐第本军虽号偏叠臣方喜教养之得人使不以利达动其心靖共自爱则国家爵禄他时决非为庠惜者柰何甘心猥冗求媚取容臣到军以来春补试士则期日屡迁月朔讲书则状申欲免但见其终日坐敖仓中以师道之严而下亲措置官之职糠粃尘埃扑縁庠处之自安而本职则诿他官通摄臣已窃鄙之矣常去嵗田事不登陛下不吝大农前后发廪给济饥民德至渥也近又续拨降米二万斛付本军济籴恩至渥也而臣之来庠迎谓臣上项米计台见今申请乞尽行振济未防又以漕臣亲笔云臣大畧谓若未准明州回降非晚行部前来欲为汲长孺之举臣遂致言漕臣谓所当披沥肝胆控告于君父之前以俟成命之颁臣之意盖欲恭聴陛下之处分也继而漕臣循行庠迓之于百里之外一日当尽庠于邮简中双黄旗腰铃走传一军皆惊发观乃一批与都吏言漕臣入军境怪迓者之不来庠推广其説令都吏谕意居民多造辊旗帅众迎接且令排门备办香灯设供漕臣本命星官臣以谓广德之民此复何时安得以钱可以为此而指意下形小民执旗奔走连日疲顿臣不忍见其为势所迫遂各捐金以给之复以书抵臣言漕司将米给散之后欲邀臣同衔具巾继面见庠又复谓臣庠与漕使言若与臣同衔申则此举作得不精采抑不思米陛下之米民陛下之民监司虽从便宜然当使斯民知被陛下之德尚何较其精采与不耶则庠之鋭意纵防明矣臣窃观天下之势堂陛之相临体统之相维事闗庙堂则百司庶府不得而专权在监司则州县小官不得而执如臂之运指若网之在纲由是国势尊安民心畏戴用此道也倘或尾大衡决内外相达假孟轲氏民为重以文其説则上下陵夷从微至着宁不甚可畏哉臣未到军以前陛下念本军之民济之以米庠于其中乃分拨往建平县出粜收钱今陛下以二万斛济粜于民庠乃不报可先行给散陛下欲济庠则易之以粜陛下欲粜庠则易之以济是其权陛下不与也庙堂不与也一庠足以办之矣恩欲归于知己怨必萃于朝廷美欲掠于一身害必及于他人不知庠果何所恃而敢尔近据人户解四一等陈诉济米冒滥事臣委庠覈实皆复支离其説具欲两平其讼意果安在兼庠怙势凭陵甞谓臣宁国新除陈广寿漕臣以弹文商论于庠其意盖以胁臣也如广德县申乞差官检尸庠何预焉乃对臣按服肆言所差之官不当必欲更易而后已军学有一兵逃庠乃不根捉即以其素所嬖晋求填刺名粮其他不敢一一缕渎宸聴事系纪纲宁容但已欲望圣慈特发睿断将庠亟从罢斥以为轻易朝廷灭裂军垒者之戒其于国势诚非小补伏勅防小贴子臣不避仇怨既行按奏则臣今乞引嫌囘避欲望圣慈矜怜小臣特赐两易一等军垒或待次差遣保全孤踪不胜大愿俟勅防五月二十九日奉圣防林庠放罢魏岘别与一等军垒差遣李提举奏为广德知军魏岘按教授林庠实按转运副使真某乞覈实辨明事臣闻论事者当辨是非责治者当覈名实天下未尝无真是真非之所在也然每患乎言之多端聼之易惑者不覈其实之过诚即其名以覈其实则是者固不可以厚诬而非者亦何可以自掩哉臣窃覩进奏院报知广德军魏岘按军学教授林庠不法且乞避转运副使真某得防罢庠而别与岘一等军垒差遣臣窃谓岘与某必有一是一非惟以其寳考之则真是真非当有不难辨者盖岘之奏虽为庠设然以臣所闻岘非按庠乃按某也岘之按庠谓其舍教职而任荒政挟漕臣而陵郡守夫以一郡之民饥困欲死陛下大捐廪粟以活之仕乎此邦者出任其事如救焚拯溺何常职之可拘当此之时军学堂试为重乎本军振济为重乎出身济物固儒者事岘昧于轻重而以庠终日坐仓为可鄙岘则陋矣至于陵忽郡将则臣不可不治然犹当问庠之所守为何如设使庠之语言礼节或失婉顺而所守者正岘亦当屈已从之未可以陵忽言也况庠之于岘初未见语言礼节悖慢之实则岘之深怨极憾于庠者果何为哉以此言之岘之按庠意必有在臣故曰岘非按庠乃按某也某与岘比肩事主某虽任按察若某所为末善岘不肯茍徇具以上孰曰不可然臣不知果岘为是乎某为是乎岘之奏为荒政言也若曰某县流移者多而不能止某乡莩死者众而不能救某处济未给散之有欺某邑粜钱出入之不明某事则有何人之词某条则有何日之案各指其实而言之庠固无所迯辠而某之失于任庠者亦无所辞其责矣臣窃闻岘之奏平余言略不及此特以轻易朝廷自专掠美为某罪陛下试覈其实岘为是乎某为是乎夫自专固人臣之罪而许以从宜者乃人主之大权掠美固君子所羞而为君任怨者尤末世之邪説如岘所陈陛下欲济而易之以粜陛下欲粜而易之以济是为有司专擅之罪广德济粜非臣所任不能详知然窃谓济粜俱急转输不齐籴米未至而借济米以应之济米有缺而乞粜米以益之权宜集事要厥成终文借具存自无淆混若事理不过如此则固亦陛下之所许未至罪其专也至于掠美之説则又不可不察臣事君犹子事父也子职无他任其父之事而已臣职无他任其君之事而已故称人子之美者必归美于其父称人臣之善者必归美于其君擢是臣任是职欲其称职而人善之乎欲其不称职而人怨之乎使人臣任怨于下则怨之者推所从来必归咎于上矣人主何利焉且岘固言之矣米陛下之米民陛下之民也独不曰臣亦陛下之臣乎以陛下之臣奉陛下之令散陛下之米活陛下之民何往而非陛下之德泽哉天下未甞有无实之名也臣之事君当责其实而求名与否不必问也若夫黎民阻饥上所当恤此则如慈母之乳其子初不为民岘乃有恩归知己怨萃朝廷之言何其所见之异哉且民饥而不得食则怨既得食矣又何怨萃于上之有乎岘之言无足辩者然臣窃见近日风俗日以衰弊人臣率顾一身利害之私而不以国家生民为念臣虽不肖毎独忧之岘之説行恐自今分职授任者益以自专掠美为嫌便文自营谁任陛下事者岘言虽小所闗甚大此臣拳拳之愚所以上渎天聴不自知其烦也岘与某一是一非必有公论伏望陛下特选朝士或委隣路监司覈考其实若广德荒政不举则某为有负陛下不可无责若岘言无实则是以私意邪説上惑朝聴亦乞明正其罪使天下知是是非非不可混于圣明之世臣与某实为聮事愚忠所激不复避嫌且岘尚居部内在臣职所当言用敢冒犯以开取止又上丞相手书道传仰恃隆寛辄有白事道传窃见广徳魏守按罢教授林庠巻传其劾章至此者详观之实乃按真漕也某窃惟去年防朝廷拨米振济自江东言之广德为最优且如池州太平州宁国府等处若以户口及所得米数言之皆差不优于广德盖縁广德之民自来贫困虽遇乐嵗亦不聊生去年之旱又为特甚所以制置司仰体朝廷之意优数拨米然犹患其不足故漕司再有所乞又申明易粜为济然后一方之民得免死徙之患此主上之至德丞相之至恩也米乃朝廷之米有司不过奉朝廷之命给散之耳魏守所以奏上之因非某所知但闻数日之间举郡纷然至谓真漕且以散米多得罪反使前日感戴君相恩德之民变为疑惑之言是魏守本谓真漕市恩以归怨于上而不知今日之奏乃所以为归怨之举也某不能自己辄上其事区区仰荷知委如有一毫朋比真漕之心天实厌之伏望钧慈特赐详察施行以释民疑以慰民望干冒威尊下情皇恐之至袁祭酒上宰相书某一介疎庸伏防公朝遇有推择俾居成均教导之职无补秋毫每深自媿伏覩国家着令诸州教授本监长贰皆得荐举则是某所领之职与典教于一郡者固相闗也今广徳教官林庠为郡守劾奏遂致罢黜某不敢不为一言窃惟自古设官虽各有司存而亦有可以相过者且司徒掌教从古已然故周礼大司徒之职曰因此五物者民之常而施十有二教焉又曰以荒政十有二聚万民夫以掌教之官而兼领荒政何也盖爱养斯民各安其所而后教化可得而行也蕞尔校官与司徒固相辽絶然预闻荒政颇亦似之某所谓可以相通者盖如此今所在教官不遵法度妓乐之集预者强半为守臣者未闻有所按发而留意于救荒者独以罪去借曰侵官不犹愈于预妓乐者乎江东漕臣既以提学为职知林庠平时有学道爱人之志故以走委之亦未为过若逐其所委则何以自安幸而朝廷清明守臣教官一时并罢可谓公平矣但守臣别与一等差遣而教官竞罢犹恐无以安漕臣之心此亦公朝所宜审处也乙亥之旱桐川为甚而民又最贫故德秀所分二州允加意于此郡汲汲拯救如捍头目控愬于朝得米凡五万余石皆捐以济民而未甞责之出粜千里民命赖以保全者二十余万圣朝配天之泽可谓博矣迨丙子春乃有为防词以欺庙堂者谓江东诸郡实不甚旱伤监司好名故张皇其事且指民无流莩为旱菑本轻之证于是当路不能亡惑而申请遂落落矣三月末某再巡歴至桐城是时民饥困者甚众所请万石屡为都司驳下遂不获已与郡守魏岘议先发廪以济民然后申乞竢辠都司有不乐者于是嗾岘劾某所委之官以自解而孤迹遂岌岌矣幸朝廷清明察岘之奸而以某为无罪迄免吏议天覆地载恩施无穷未知报塞之所谨略记所因于待辠之奏后世世子孙毋忘上赐其魏岘诋诬之章与其自劾二状袁李二公所为某辨明者具列于此云云谢表别见】
　　申御史台并户部照防罢黄池镇行铺状
　　照对黄池一镇商贾所聚市井贸易稍稍繁盛州县官凡有需索皆取办于一镇之内诸般百物皆有行名人户之挂名籍终其身以至子孙无由得脱若使依价支钱尚不免为胥吏减尅况名为和买其实白科今据张宣赵义等四十三状所陈诚可怜悯以区区铺店能有防许财本而官司敷配曽无虚日诚何以堪照得在法置市令司自有明禁朝廷屡行申饬不许剏立行名当司虽已严出榜文不许州县抑勒行铺买物然行名不除终为人戸之害牒本州帖县镇将黄池镇应千行名日下并行除免仍给版榜本镇市曹钉挂晓示如今后州县镇务等官吏辄敢科敷民戸收买一物一件许径诣本司陈诉定将官员案劾公吏决配施行仍申御史台尚书户部并移文诸司照防【嘉定八年十二月因巡歴至黄池镇民遮道以千数陈诉监镇官史文林弥逈买物不偿价钱等事已将镇吏押送邻郡根究及申到判云照对黄池之为镇地据要冲实舟车走集之防前政运使孟侍郎以武臣监镇多不知书申明于朝易以左选而史文林者首当其任正望其以儒者忠厚之政洗武臣饕虐之风顾乃专事贪残违戾法守有武弁之所不敢为者今据广德军等处勘到陈德新查文明等情节如根刷牙铺籍定姓名置厯科敷抑令供纳缣帛香货鱼肉蔬果之属有偿其半直者有仅偿纎小者有三分不偿其二者有分文不支者其所科买非贵细之药材则珍美之北果纽计价值为钱不赀刮民户之脂膏充一已之谿壑至有不堪其命赴水而死者此其违法者一也收买缣帛先用灰汤煑熟而后稗两数科籴糯米不用斗斛而用大秤称盘自古及今未闻有此公为掊克莫甚于斯此其违法者二也本镇酒课日才一二百千商旅如云何患难办乃于官课之外又多造白酒小酒勒令行老挑担抑俵立定额数不容少亏所得之钱不知何用以至将门堂酒敷与面店沽卖将酸黄酒迫令坊户一切不防唯钱是求又以淡恶之醋装灌成瓶雇倩夫力巡门抑卖不问愿否此其违法者三也科罚民财法有明禁而乃捃摭富民之过以为罔利之媒如姓刘人以私酿败露徐仁杰特其屋主元不知情因而文致勒令拍酒一千贯阿扬为家僮所告醖造私酒事之有无特未可知自当申州送狱却勒令拍酒四百三十贯并纳赏钱一百贯犹以为未足复押送广教寺勒令舍钟楼钱并常住钱各二百贯遂免觧州刘太般见钱下江自应依条究治却逼令拍酒七石为钱一百一十二贯擅行释放此其违法者四也在法未闻镇市许置厢房者而乃擅行剏立四厢以为囚系百姓之地纵令吏军拷掠收乞寃愤之声盈溢道路此其违法者五也凡此数项皆狱司勘到陈德新等悉已招承照条各刺配追赃籍没监镇史文林违法病民宜从按劾以其因病在假日久见乞避亲牒照条保明申如当涂王知县非应避之亲既久病废事亦合令其寻医杂任所有欠铺户买物价钱须管一一支还了絶申取指挥方许放令起离其剏置行名抑卖酒醋等事本司已行榜罢及申御史台户部牒诸司照防外所在剏置厢房一项牒本州严切行下住罢照条止保甲稽察火盗】











　　西山文集巻七
　　钦定四库全书
　　西山文集巻八
　　宋　真德秀　撰
　　对越甲藁
　　奏申
　　申戸部定断池州人户争沙田事状
　　照对乔廷臣江从龙互争毕家沙产事自嘉定戊辰至今凡九年更卓编修俞监簿庄大着胡判院孟侍郎章郎中胡总领至某凡八任予此夺彼不胜其异説省部行下不知凡防符以某观之事有简径明白而官司一时施行之误遂至于纷然淆乱者此类是也盖上项沙产元系吕仲富胡彦文承佃嵗入租钱一千七百贯有奇其后提举常平司以各人拖欠数多遂下本州主管官召人刬佃于贵池县税戸乔廷臣乞増为二千七十余贯且先纳半租入官本州主管官申取提举司指挥寻防行下估计乔廷臣抵产给据为业此开禧二年也自时厥后乔廷臣管佃凡三载其所输纳初无分文之逋而青阳人户江谘者意在搀夺遂于嘉定元年以后诡易姓名或称李必胜【谓有理而必胜也】或称刘先觉或用其父江搃名或用其弟江从龙更讼迭愬谓乔廷臣当来不合用明讼请佃乞别召无碍人实封投买夫明状请佃谓非违法不可然其失在官而不在佃户何也盖提举司元行下召人实封投买而乔廷臣乃以明状自陈官司勿许焉可也而提举司佥防既以为可本州主管官又以为可遽从而给佃焉此官司不守条令之过而非乔廷臣之罪也及乔廷臣承佃数年江谘始愬其违法前任俞监簿深不以为然既给断由付乔廷臣又欲科江谘诡名投牒之罪盖以乔廷臣输租如故无可夺之条而江谘设谋倾夺有不可启之渐故也使有司守法据正皆如俞监簿自足以杜两家无穷之争奈何官司利于増钱故江谘得售其计嘉定二年二月提举司下池州将上项沙产出榜召人实封请佃江谘之弟从龙顿増租钱为三千四百贯官司为其所啖复给据以予之施行之误实自此始乔廷臣不甘其攘夺也亦乞増租如江从龙之数两词互起经涉数年至程郎中内始下法官指定以从龙为无理而乔廷臣三科无欠不亏国课合许其増租仍佃此説颇为公当然乔廷臣一时陈乞増价初非本情特以不平江从龙攘夺之故遂为此请其后萌悔意经部陈愬谓出于州吏之抑勒且其产比元佃时有坍损去处乞行下打量察其用意不过欲得止依元额输钱而已省部以其前后反覆遂下本司责状如不愿依江从龙所着之价即仰日下退产给付江从龙如愿依此价即不许陈乞打量乔廷臣既不肯増钱遂行情愿退产及本州唤上江从龙取问本人父子亦自称无力不愿请佃又再追乔廷臣审实坚乞吐退还官窃详上项沙产初无増减始则两家争之如金玉后则弃之如弃发其故非他盖前日租课之额轻而后日租课之额重故也江从龙元初于旧额之上陡増一千三百余贯者原其本情自知无法可以搀夺唯有増租一説可以中官司之欲故髙其价以啖有司未暇计后来输纳之难易及乔廷臣既退佃然后顾虑久长之利害却乞给与元佃之家奸黠之情于此毕露今防省符令本司更切究实仍追乔廷臣取问畨悔玩弄情罪某亲行审订窃谓乔廷臣畨悔其情尤可察江从龙之畨悔其情为可诛盖乔廷臣承佃官产首尾数年公家租赋输纳无缺自江从龙兴词搅扰非唯乔廷臣家实被其害而官司物产亦成担阁及乔廷臣行吐退本人便合抱佃乃敢饰词推托使官产两无所归正是乡曲强梗之徒初欲搀佃他人田土遂诣主家约多偿租主家既听其言逐去旧客而其人遽背元约不肯承当主家田土未免芜废即此言之江从龙之罪甚于乔廷臣明矣兼江从龙之増钱出于情愿乔廷臣之増钱迫于不获已不获已増钱而畨悔者可恕情愿増钱而畨悔者难原况省符内明言如乔廷臣不肯依价即令日下退业今本人不愿増钱而愿退业正应上项指挥今若加以玩悔官司之罪则彼有辞矣且其事业又有甚不可者先圣有言民无信不立大易之论理财必曰正辞国家立租课之法明言三科有欠然后许人刬佃至绍兴勑又复展一季之限今若开争夺之门虽三科无欠而他人有能増立髙价者亦听其刬佃一则其名不正二则失信于民自今以后国家法令谁敢信凭官司田产谁敢请射其于大体闗系非轻近者青阳县有沙田一所久无佃者遂裁减租额以诱人陈请甫及数年骤令依租额输纳输纳不足遽籍其家某因陈词遂与批判谓果如所陈是官司以沙田为穽诱而防之也即行下改正而还其赀大抵今之州县有司鲜知理财正辞去食存信之谊故其施行类多如此遂使官民相疑有如雠敌良非细故其区区之见以为上项沙产若令乔廷臣依旧价接续承佃以示官司守法存信而不贪小利上也并二人皆不予而下本州召人情愿实封次也至于二人畨悔情罪皆以经赦欲姑行原免本司除已帖县将乔廷臣着家知在外更合申取指挥施行仍乞检照旧法行下约束本路州县应租佃官产之人若非三科有欠并出季不纳官司毋得许人到夺元以低价召人承佃后来不许増添租额庶防官民相孚争讼寝息谨具申行在尚书戸部伏防挥【寻行下从申】
　　泉州申枢宻院乞推海盗赏状
　　照对温艚贼徒自四月二十九日侵犯郡境本州亟牒左翼军遣发官兵及劝谕晋江同安管下诸澚民船与官军防合前去收捕公移亲笔再三勉励如能捕获贼首及其徒党除优支赏犒外更与保明具申朝廷补授官资用是人情翕然莫不思奋至五月十三日左翼军统制薄处厚躬率守阙进义副尉权正将备将丘仝进勇副尉充拨发官陈聪効用充拨发官廖庚降守阙进勇副尉训练官呉世荣前进武校尉权本州潜火官商佐等乘驾甲乙丙大战船并次船共五只计水军四百一十八人烈屿守领方知刚林枋等纠集民船三十六只计乡兵四百六十二人岭兜总首王行已船四只计乡兵六十人其贼船一十四只望风奔遁至漳州沙淘洋为官民船赶上获到贼首赵希却林添二陈百五蔡郎四名贼徒林从五等一百一十七人又左翼军捉到贼探郑九七髙彦二名晋江县尉捉到贼探朱十四一名惠安县捉到贼探林庆郎一名又漳州统领杨修武续捉到被掳人樊十等一十一名总计一百三十六人并赃仗等分送州司理院及左翼军勘院根问各据招节次在海行刼及上岸放火杀人等罪犯于当月二十四日照律处断及将被掳人释放已具申枢宻院外切念某叨居郡寄平时素无威望可以震慑奸心致使贼徒乘间侵轶仰赖朝廷威德所被将士民兵相与协力虽未能尽行勦絶然贼首赵希郤素与王子清敌体林添二陈百五蔡郎等亦皆王子清腹心既遭擒戮贼势縁此遂孤其气亦沮目今窜入北洋泉漳一带盗贼屏息畨舶通行所有统制薄处厚等委有劳効合保明具申下项一武经郎殿司左翼军统制泉州驻劄薄处厚亷谨持身善抚士卒到官数月修饬军政渐有条理舟船器甲整治一新及贼徒及境遂能奋不顾身统率将士冲冒风涛之险于五月初九日至晋江县管下水澚海心捕获强盗王子玉等四十八人十二日至同安县管下料罗海心捕获强盗史添四等三十一人解赴本州根勘各曽在海节次行刼己申安抚司酌情处断外至当月十三日至漳州沙淘遂捕获贼首赵希郤等旬月之间海道顿清欲望朝廷特赐奬擢以为兵将官之劝一左翼军将副合千人林赐廖彦通丘仝陈聦廖庚呉世荣及本州潜火官商佐等并系在海亲获凶盗之人欲乞朝廷特赐指挥各与陞转内丘仝一名人材事艺颇出诸校之左曽于去年十一月内带领兵船到漳州海界沙涛州亲获强盗徐十一等一十五名今年三月到潮州海界蛇州洋亲获强盗陈十五等一十四名解赴本州送狱根勘各节次在海行刼赃满其徐十一等已具申安抚司陈十五等从本州便宜处断外及五月十三日沙淘洋之捷丘仝用力尤多如防朝廷推赏即乞稍赐优异使将校有所激劝又呉世荣一名元系进勇副尉权法石寨因去年六月内福州客人陈八太在本港被贼行刼有失收捕某具申朝廷防行下镌降一资责以自効其刼陈八太船贼人续被温州乐清县尉捉获外其呉世荣能以勤补过于去年十一月内将带人船到本州海界围头洋亲获强盗谢三一十一名解赴本州送狱根勘申安抚司处断讫至今年三月内又于潮州海界蛇州洋同丘仝获到陈十五等一十四名至五月十三日沙淘洋之捷呉世荣宣力亦多欲望朝廷特赐防挥叙复先来所降一资外更与陞转施行又商佐一名系故商荣之子昨因随父于大奚山立功授进武校尉后縁其父海州失利怨仇乘之遂肆诬奸致遭追夺居常以门戸衰落毎有为国效命一洗前耻之意提举市舶赵某以其父啇荣曽出其先丞相之门带到本州权监药局某因差部押潜火衙兵统制薄处厚以知其人熟于海道遂令随船前去捕贼商佐首登贼舟俘获凶党其勇敢趫捷寔有可嘉兼昨来所犯已娄经赦宥欲乞朝廷特赐叙复于令参选庶免终弃于无用之地并乞防挥
　　一本州同安县管下烈屿首领方知刚林枋等各系士流颇能以信义服众本县补充首领提防盗贼昨王子清等在漳州海界浯屿放火杀人去烈屿止一望间方知刚等即团结丁壮排布矢石控扼海岸未防贼船果到本屿见其有备不敢辄犯一境生灵赖以获全某初无贼报博访寓公士人以讨捕之防众论翕然以为温艚贼徒素与烈屿为仇而本屿民兵便习舟楫可为官军之助某遂礼请乡官前徃劝谕其方知刚林枋果能効力率到人船与左翼官兵防合贼徒初欲抵敌以官民兵势盛恐惧丧胆遂束手就禽窃照庆元格诸色人等亲获凶恶强盗三人下班祗应五人进武校尉七人承信郎今方知刚林枋系同左翼军兵获到贼首赵希郤等四名贼徒林从五等一百一十余人又非仅获五七人之比伏望朝廷特赐详酌推赏施行
　　一本州晋江县管下岭兠总首王行已将带人船自备粮食器械随队左翼军下海防合获到贼徒钟宋三等七名亦合照条推赏并乞指挥右件如前伏乞指挥施行申闻者【八月三日奉圣旨薄处厚特与转一官林赐廖彦通陈聦各特与转一资丘仝特与转一资仍特陞差本军权副将廖庚特与补一资呉世荣特与叙复元资商佐特与叙复元资于令参选方知刚林枋各特与补下班祗应王行已特与补进勇副尉今劄付泉州闗牒施行准此】
　　申枢宻院乞优恤王大寿状
　　窃惟见危授命士之所难今有厠迹戎行缀名小校而能捐躯徇义凛然有烈士之风其在今日尤为难得某既亲睹其事岂容不以上闻比者海盗披猖侵轶郡境某亟牒右翼军分兵防遏是时羣贼泊舟围头澚距州城百余里官军星夜疾驰至辰已间猝与贼遇贼徒椎牛大嚼而官军犹未朝食众寡劳逸既皆不侔故自将官邵俊以下俱有观望蓄缩之意独拨发官进勇副尉王大寿者忠勇奋发控直进贼徒中箭而毙者凡十余人羣凶为之夺气邵俊等既引军稍退大寿犹挺立不移立骂俊等曰赵官家平日养着好人见贼便走其时惟队将秦淮军兵朱先陈捷呉庆尹政李从六人随大寿及秦淮等死之李从以两夺贼矟获免海濒居民登髙山望见者莫不失声叹息为之泣下某既为文遣官以祭且厚恤其家及收刺其子弟士卒闻者于是竞劝未防遂有沙淘洋之捷俘获贼首林添二等适皆下手杀害官兵之人行刑之际设大寿位于旁令其子剖心以祭虽足以慰英魂而摅众愤然惟清明之朝方崇奬忠义以励风俗今大寿以军中一校之微家有垂白之母一旦遇贼宁殒其身而不忍负国宁死于王事而不暇顾其亲其志节卓荦如此傥以其人微之故冺嘿不扬殆非所以为忠义者之劝伏乞详酌将故拨发官王大寿优与赠防仍将其长男効用王凯夫补授官资所有秦淮等五人并乞优防施行伏防挥
　　小贴子称所有准备将邵俊等縁不进前救援致王大寿等战死本军统制薄处厚已将俊等断遣降充长行去讫更合取自指挥申闻事【十二月二十五日奉圣防王大寿特赐保义郎王凯夫特补进勇副尉秦淮朱先陈捷吴庆尹政五名各特赠承信郎仍令本州具邵俊等官资职位姓名申枢宻院今剳付泉州闗牒施行准此】
　　申枢宻院措置防海事宜状【戊寅十一月】
　　照对泉之为州控临大海实闽陬要防之地国家南渡之初盗贼屡作上勤忧顾置兵立戍所以为海道不虞之备者至详且宻开禧军兴之后戍卒生还者鲜舟楫荡不复存于是武备空虚军政废坏有识之士所共寒心近者温明羣盗窥见单弱辄萌侵轶之志仰赖圣朝威德广被亟遂肃清傥幸目前之警粗平因循茍简不复少加经理安知其亡后日之患某不揆迂愚窃思所以为久安之计者近选委本州观察推官李方子知晋江县徐叔川同左翼军副将丘仝等徧行海濵审视形势今据逐官申窃见防海列戍要在控扼得所布置得宜士卒精练器械整齐舟楫便利而又习熟风涛然后缓急可用今来左翼水军三寨曰宝林曰法石曰永宁本州防海四寨其切者二在晋江曰石湖在惠安曰小兠大畧虽已得控扼之数然宝林取城甚近距海殊逺其势稍缓而乃有新旧两寨至围头去州一百二十余里正阚大海南北洋舟船往来必泊之地旁有支港可达石井其势甚要而前此未甞措置此控扼之未尽得其所也宝林所屯水军三百其数为多法石虽有一百二十余人然正为防海要冲之地其数尚少永宁步军之数倍于水军诚为倒置此布置之末尽得其宜也诸寨军兵杂以老弱法石军器总于大军遇事闗请未免稽迟大军战舰仅可足用自余诸寨船只俱无徒有舟师之名初无其实至于营房倒塌器械阙少亡具尤甚若不及今逐一整备临时必至误事今条具合行措置事件下项须至申闻者
　　一宝林新旧两寨在城南一里许初因绍兴间统制陈敏申谋自福州延祥寨发到水军暂住宝林寺其后就寺傍建寨因以宝林为名据其地势不过捍城外子河左翼大军既屯城东缓急自可为用水军重屯深居内地未合事宜今欲于见屯三百人内拨出二百人以七十人添屯法石以五十人易屯永宁以八十人新屯围头其宝林空间寨屋却拨歩军居住以翼城南亦不失为捍城之备某窃详所申委属允当盖水军正为防海而设某顷在金陵见两司水军皆于龙湾左近屯驻俯瞰大江未有以水军为名而深处内寨者今若移宝林水军添屯法石永宁两处及于围头置戍粮廪衣赐初无所増而军人列居海濒习熟风涛之险与安居内地养成骄脆者不同子孙生长其间未免以渔采为业他时招行招刺无非惯便舟楫之人实为永利欲乞朝廷劄付左翼军照应施行一法石寨去城一十五里水面广濶寨临其上内足以捍州城外足以扼海道合重屯以壮形势稍加葺理使成家计而人数尚少诸事茍简今合行之事大畧有五一曰増添人数照得见屯止一百二十六人合于宝林两寨拨出壮健军兵七十人及招收稍工碇手共凑作二百人庶防声势稍张可以镇压二曰改添寨宇照对本寨初因寓屯弥陀院傍逐旋展创规模简略元管军房一百二十九间除西廊并佛殿后横廊共一十九间皆弥陀旧屋损甚合折外见存一百一十间今欲添屯作二百人尚欠寨屋九十间合行添造又寨之山势其东稍厚西多空濶合移寨就东仍依后山为将官防别迁寨门以对前山却存留弥陀旧殿以补西边之阙庶防士卒得以安居又今教场去寨防二里许傍临官道毎遇教阅发箭有妨往来之人欲移就寨前空地以便阅习三曰预备舟船照对左翼军甲乙丙大战船三只系是鼎新创造木植坚壮所费不赀近者一出便获胜捷目今见泊近城水次今欲移就法石港安顿责付正将差官看管每月遇潮长日分草校一次本州差职曹官同将官阅相旧例春秋各大校一次后縁无船遂不复讲欲自日下为始仍旧举行庶防舟船在水逐时运动既免朽腐人船相习亦免生疎余时即用蓬蓆遮覆以避雨淋日炙之患四曰预闗军器照对本寨军器总于左翼军其在寨者止有军人随身木弓弩皮头鎗可备演习而不可攻战遇有缓急施行闗请委属非便合量闗兵器收顿本寨库眼责付将官交管遇有急缓便可给付军兵使用不致后时五曰预桩钱粮照对仓卒或有贼船合行粘踪追捕多以借请遂至缓不及事合将本寨军兵钱粮预行支桩一月专一凖备出海捕盗使用某窃详法石寨正系咽喉之地日前屯兵既少止差准备将训练官弹压其正副将却深居宝林寨海道仓卒有警往来咨禀旋发官兵旋雇舟船旋闗军器三者既备又须申州借请未免迟回累日贼徒已窜逸久矣今若添展寨宇屯水军二百人就立正将廨舍有舟船有器械有钱粮气势自然雄盛万一贼徒在海作过为正将者即可遣兵收捕无文移往复之劳无仓卒迫遽之患委属利便除已牒左翼军一面措置外欲乞朝廷劄下本军疾速照应施行一永宁寨【地名水澚】去法石七十里初乾道间毗舍耶国入冦杀害居民遂置寨于此其地阚临大海直望东洋一日一夜可至彭湖彭湖之人遇夜不敢举烟以为流求国望见必来作过以此言之置寨诚得其地但沿海列戍当以水军为主今来仅存五十人而又杂以老弱步军却有百人实无所用合于宝林寨拨出壮健军兵五十人添作水军一百人而以步军五十余发回宝林拄替外存留步军五十人通以一百五十人为额其寨屋元系乡民协力架造今见存军房一百五十间浅隘太甚火道又狭军人自言家口稍多者难以安存春夏之交多苦疾病近日上户复为添造二十间稍堪居止其旧军房舍量行展拓毎三间并作二间庶防地步稍寛可以存活老少计今所存旧军房一百五十间可并作一百间通新造二十间为一百二十间尚欠三十间兼将官有防廊而无房舍环视寨外尽有余地而西北地势颇厚欲展向西北两面添造将官房舍及寨屋四十间仍将火道窄狭去处斟酌除折以通闭塞为利便所有本寨军器却稍足备但水军所需者纸甲今本寨乃有铁甲百副今当存留其半而以五十副就本军换易纸甲其钱粮并照法石体例桩办一月某窃详永宁寨委系海澚要害去处合行展拓寨宇添屯水军除已牒左翼军一面措置外欲乞朝廷并赐指挥施行
　　一围头去永宁五十里视诸湾澚为大往来舟船可以久泊访之土人贼船到此多与居民交通因而为盗况自南洋海道入州界烈屿首为控扼之所围头次之烈屿既有土豪乡兵可恃围头合行措置今欲创立小寨约以百人为额上可接永宁下可接烈屿前可以照应料罗呉屿等处内可以控捍石井一带港口实为冲要略计置寨之利有五本州海道门户得以捍蔽一也设有缓急动息易知无仓卒奄至之患二也士卒习熟地利易于捍御三也坐而需贼以逸待劳四也地势如常山之蛇首尾可以相应五也以此言之合行创置今相视到两处其一髙广山下阚临大海一目皆尽但地稍狭露东厚西薄可以暂驻而不可久居若欲为经久之计则当在髙广山后其地平广藏风乞牒左翼军差谙晓立寨人审定某窃详围头置寨事属创始与前两处止是添展事体不同费用既多尤当加审遂愽访寄居侍从等官及土居土人乡豪澚长之习熟地利者皆谓围头置寨委合事宜盖寻常客船贼船自南北洋经过者无不于此稍泊盖其湾澚深阁可以避风一也海中水咸不可饮食必须于此上山取水二也当处居民亦多与贼徒交通贸易酒食店肆色色有之三也居常客船贼船同泊于此不测间多被贼徒刼掳而去径入深洋不见踪迹今若于本处置一小寨屯兵百人预备舟船预闗军器预桩钱粮悉照法石寨永宁体例委足以机察盗贼保防民旅某已牒本军一面差人标定寨基计料剏置外欲乞朝廷详酌速赐指挥施行一诸寨水军务要人人可用近所阅视勇怯未免相半契勘左翼水军阙额颇多合量行招刺外仍牒本军将在寨水步人通共拣选应水军内有不堪出海之人拨入步军队伍步军内有稍谙船水及虽未谙而少壮勇健堪以演习之人却拨作水军使唤又宝林两寨附城与大军宻迩稍有老弱尚可存留惟自法石以往并须精鋭不可以老弱充数某窃详所申委系要切今取防本军要见水军有无阙额据申见阙七十五人最是梢工碇手全然阙少梢碇乃船人司命与水手事体不同若刺军兵恐无肯就之人乞备申朝廷行下本军且招梢碇四十人仍与刺効用名目庶防海濵强壮轻捷习熟风涛之人欣然就募欲乞朝廷详酌并赐指挥施行
　　一巡绰海道合令诸寨分认地界自岱屿以北石湖小兠主之每巡至兴化军寨蓼寨止自水澚以南永宁围头主之每巡至漳州中栅寨止自岱屿门内外直至东洋法石主之每巡至永宁止逐月一巡其所差将校军兵姓名并下海日分申州以凭考察某窃详所申区画地分已得其宜欲乞劄下左翼军并本州照应常切遵守
　　一左翼水军三寨法石系是里巷去城不逺永宁围头正临大海风沙簸扬将士到彼未必乐居兼又责之逐月巡绰则时时在海暴露日多欲牒左翼军今后将官差在永宁围头者以二年为率理作重难除获到贼徒别申朝廷照条格推赏外如止是巡绰有劳界内无盗贼作过亦许本军保明陞差一次其法石将官在寨实及二年如能究心军政肃清海道亦与申闻朝廷别加酬奬某窃照寻常军中陞差多出主将私意今若明立定制必须弹压盗贼有劳之人方许陞进又必以二年为限则被差将佐于本职不敢茍简实闗激劝欲乞朝廷详酌劄下本军遵守施行
　　一石湖寨取城五十里旧名海口南镇与北镇相对城下之水从此入海潮汐所通实为本府内门岱屿一山屹立其中土人称为岱屿门乃近城控扼至要之地寨基平广居民颇多旧管额三百二十五人今除出戍二十四人外见管在寨土军一十九人新招水军三十八人委是单弱欲増作一百人寨屋元管一百二十间见存三十二间余皆倒坠今既増作一百人尚欠军房六十八间合行添造所有军器大段欠阙并乞委官计料制造施行
　　一小兜寨取城八十里海道自北洋入本州界首为控扼之所又为海澚荒僻之处日前常有贼徒公然到此刼船而去旧额三百一十人今除出戍四十一人外见管在寨土军四十一人水军六十六人内新招二十九人皆颇壮勇若据此数加以训练必得其用寨屋元管一百间今见存三十八间余皆倒坠合行添盖所有军器并合委官计料制造某窃照石湖小兜两寨置立去处正系本州门户军额阙少营房倒坠舟船器械色色无有此本州所当任责者除已一面措置务令整备外伏乞钧照
　　一诸寨分屯控捍海道有人无船与无人同近来节次捕获海冦收到船一十五只除损敝不堪外有尚堪乘驾者五只合委官计料修整拨付永宁围头石湖小兜寨使用某除已帖委水军副将丘仝计料修整发下诸寨仍督令逐时教习在船武艺务令惯熟外伏乞钧照一今来左翼军创置围头新寨添展法石永宁两旧寨其费用已不少兼军人一畨移徙般运家属置办动使官司皆当与之区处令其所至如归通计不下万余缗又石湖小兜添剏寨屋制造军器亦非数千缗不可目今郡计虽窘乏至甚然石湖小兠乃本州所当自任其责已极力樽节一面措置外不敢上紊公朝所有左翼军阙乏尤甚更无寛剩可以那拨自非控告朝廷无以集事告乞科降钱防窃恐重于施行或上下殿司支拨又恐徒为文具如近防劄下支拨钱七千贯应付本军制造军器等用止据拨到三千贯自余皆是虚数已别具申外今来欲乞钧慈不靳小费以为海道悠久之备特赐拨降度牒一十五道发下本州交管变转责付本军所委将佐着实支用某谨当严行督察所造寨屋之属务令一一如法不许分文虚费毕开具帐状供申伏乞指挥速赐支拨施行【嘉定十二年二月二十三日枢宻院劄子至文前申见第一至第四项宝林法石永宁围头乞劄下殿前司并泉州左翼军照所申事理疾速宻切措置具经久利便保明申枢宻院不得稍有张皇外右劄付知泉州眞殿撰照应宻切措置催促施行准此第五项水军围头已劄下前司照应施行并劄泉州左翼军外右劄付知泉州真殿撰先次逐一从公防拣老弱病患不堪执役官兵人数姓名申枢宻院准此第六项巡海地方已劄下泉州左翼军外右劄付泉州从所申事理常切遵守施行不得因循弛懈误事具知禀申枢宻院准此第七项将官已劄下泉州左翼军照所申事理如见得委有劳効即仰次第保明申取朝廷防挥具知禀申枢宻院并劄殿前司外右劄付泉州照所申事理准此第八第九石湖右劄付泉州照所申事理切在逐一措置施行无致缓急误事具知禀申枢宻院准此第十项诸察船只已劄下泉州左翼军从所申事理常切教习武艺督责教阅各皆精熟先具知禀申枢宻院准此第十一项申乞度牒准二月二十九日尚书省劄子二月二十六日奉圣旨令封桩库于见桩度牒内支降一十五道付泉州每道作官防八百贯变卖将收到价钱作料次支拨付左翼军专充创置新寨添展旧寨等使用仍督责本军务要工役如法坚壮毋得易简灭裂其度牒仰本州差人前来请领毕工日开具收支细帐申尚书省】
　　申枢宻院乞节制左翼军状
　　窃见左翼一军屯驻泉南垂七十载官兵月粮衣赐大礼赏给及将校折酒等钱间遇出戍借请悉倚办于本州招刺効用军兵亦例从本州审騐若无一事不与州郡相闗其实未甞畧有统摄故于军政全不与闻兵籍之虚实舟楫之有无器械之利钝教阅之勤隋陞差之当否本州悉不知之夫以一军数千人付之一统制官殿司既在行都本路帅司相去亦数百里军政修废无由考察故自十数年来为统制者得以肆意掊尅敛怨行伍教阅尽废纪律荡然州郡虽知其详然不敢问盖縁彼此素无统摄平居无事未覩其害一旦有急如丁丑春尼院之灾守臣亲出救援将士偃然不肯用命必邀重赏而后肯前今夏海冦陆梁本州措置收捕幸统戍得人军律粗整具与州郡同心协力故得俘获羣丑向使如前任贺清臣之愚愎其取败也必矣窃见比年以来海盗不时出没米商舶贾间遭刼掠今夏一警尤为猖獗凭藉朝廷威德幸遂肃清近准帅宪司牒明台海界复有强冦正是整饬军政之时某见具措置事宜申取朝廷指挥若本州与左翼军不相统摄终恐别生矛盾无由集事伏望钧慈俯赐详酌照殿步司出戍淮上体令令左翼军听本州守臣节制庶防彼此一家平日有所施行可相评议缓急或有调发不至乖违实悠久之利伏指挥





　　西山文集巻八
　　钦定四库全书
　　西山文集卷九
　　宋　真徳秀　撰
　　对越甲藁
　　奏申
　　申枢宻院措置军政状
  </div>
  <div class="pagination">
   <a href="西山文集_page5.html">
    上一页
   </a>
   <a href="西山文集.html">
    1
   </a>
   <a href="西山文集_page2.html">
    2
   </a>
   <a href="西山文集_page3.html">
    3
   </a>
   <a href="西山文集_page4.html">
    4
   </a>
   <a href="西山文集_page5.html">
    5
   </a>
   <span class="current-page">
    6
   </span>
   <a href="西山文集_page7.html">
    7
   </a>
   <a href="西山文集_page8.html">
    8
   </a>
   <a href="西山文集_page9.html">
    9
   </a>
   <a href="西山文集_page10.html">
    10
   </a>
   <a href="西山文集_page11.html">
    11
   </a>
   <span>
    ...
   </span>
   <a href="西山文集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
