<!DOCTYPE html>
<html>
<head>
    <meta charset="UTF-8">
    <title>墙东类稿 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>墙东类稿 - 第 8 页/共 19 页</h1>
    <div class="content">　　钦定四库全书
　　墙东类稿巻十三　　　　元　陆文圭　撰墓志铭
　　广平张公墓志铭
　　延祐改元之二年中顺大夫广平张侯国纲来尹暨阳至之日迓者未岀城侯微服先至学宫延见诸生问民疾苦既视事聴断明允吏民惊服争问其爵里家世或曰侯尝掾江西省又为其属歴州县所至有声其先则洺之隠君子淳徳不耀钟美于是者也家世従来逺矣居数月侯访余墙东田舎劳问良苦意若殷勤者已而泣曰吾先君子赍志九原墓木将拱泷冈之表盖有待也今吾老矣功业不建夕阳西流大惧无以昭前人之光发挥幽潜以垂不朽瞑目犹有憾吾子其图之余再拜辞不可则敬复于侯曰中州兵烬垂二百年谱牒无传名公钜卿罔或登载况林丘逸士闾井闲民不求闻达姓名湮没何限嘉言淑行孰従而求之侯喟然曰先公幼有至性事二亲曲尽孝道昏晨定省冬温夏凊率循礼经一无违者慈亲先逝事继母如所生有姑年迈孀居无嗣迎归侍养礼之终身女弟继出适薛而寡二甥幼视如己子抚而育之俟其成立为其冠婚闺门肃睦内外无间言业儒不喜章句通古今治乱兵财大畧有志当世逢时抢攘防于进取浮沈州县间嵗月淹久在潞磁幕府时与何公继先同僚相好也何骤贵显晚年平章政事或劝先公自结以求援且曰公縦无宦情曷不为子孙计先公叹曰穷通命也吾其如命何卒不许久之授韶州路防古教授闻韶佳山水将往防焉以亲老不便而止遂不仕侯又曰吾掾江西省时年尚少休沐日或与其徒防宴先公闻之怒曰江西二十八城生灵之命悬于一省坐上皆贵人政在若曹若今怠惰其体漫不省事行获谴矣尤留意刑狱公事每曰人命至重论死者必先求其生求其生而不得则我与死者俱无恨矣我为小吏时不妄笞一人汝宜诫之一日吾自省户归侍次忽顾曰近闻某州狱请谳若何对曰已平反之矣先公喜见顔色吾自是留意狱事后以左右司官従佥省平南安贑城之冦禁止杀戮开释无辜招安余党颇有力焉洎审庐陵疑狱辨诬服为盗者十九人又虑囚于湖南理失入者十有三人明恕而行非曰能之嗟乃先公之教也语未既余再拜谢曰谨闻命矣遂次第侯语复依其世系而志之公讳弼字辅之世居汴之元武县大父以上逸其名父讳清母郑氏继母刘氏壬辰之难避地于邢迁于洛水因家焉今为广平人公郑出娶司氏前公十七年卒公生之嵗龙集甲申以至元二十二年乙酉五月捐馆享夀六十有二子男三国纲前任奉政大夫铅山州知州国辉志不愿仕国享同知常寜州事女三长适某次适某孙男五达逺造遂遵孙女七长适泰州监盐仓汴梁袁杰次适察院书吏河南杨益次适同郡徐希文早卒次适临州县丞冀寜焦升次适龙兴路学正同郡李辅次适聊城丁某次在室曽孙男五海孙夀孙买孙引孙真孙曽孙女尚幼至大三年庚戌国纲偕二弟卜葬公永年县之严村先是上世诸丧皆攅浅土乃悉迁而祔焉卜其兆域而叙之昭穆礼也铭曰登此广平之丘绵绵生之不在其身昌于而家降福孔遐
　　郭云仲墓志铭
　　自古建功立业之人率少壮为之盖年壮则膂力方刚志气初鋭视天下事以己之精神运掉如意无不可者及其春秋既髙阅歴寖久世故熟而机愈深思虑审而见方定老成迟钝与少壮刚鋭之时如出两人端居深念直视无所见聩聩若不闻此固非狂夫孺子浅见之所能窥也始吾与同郡郭氏昆弟交时竞习场屋举子文字长君子炎字明仲妙龄挺秀猎猎有隽声甲子丁夘两贡于乡弟云仲癸酉贡吾亦预焉云仲工词赋与吾同嵗少数月耳学同志同甲戌同上春官是时君兄弟如神马出渥洼平歩千里如太阿拭土直上无前余子皆避三舎吾虽不敏亦磨厉以须其后诸侯军従壁上观秦项战人人惴恐已而俱北余亦垂翅而归云仲殊不少挫将复进期年国有大故举场旋废士抑不用明仲郁郁不得志周旋乡校间抗顔为师不幸早殒云仲相继纠录于学脩葺俎豆呻吟呫抉剔隠租学粗成立人以为难君已六十余矣力渐不逮心艺与时左鲜克举之复长南徐之濂溪书院堂庑荒凉士散不收式遄其归自是十年不调扃戸谢客吚唔下足迹不入官府至治壬戌之秋敇授无锡州教君笑谓妇曰鮎上竿矣余屏丘樊五十余年卑校官不为鉏耰之暇时与君往来劝君勿出君不荅明年春赴锡山时前宋旧贡士江浙间不数人闻君来以为异争先见之君须睂蓬皓音吐鸿畅衣冠歩武规制落拓见者惊叹君视学舎己不可为为之辄沮谢事不可黙黙而已黜其聪明养之以虚白堕其智虑示之以天倪士方逌然従之而君已逝矣启手足之夕诸子侍侧顾曰吾梦与诸同年探筹吾先得之噫生不如死之乐君知之矣防日而不女従也君生淳祐壬子十有二月卒以泰定丁夘十有一月享夀七十有六讣至之日余哭之哀诸子擗且拜请铭谨按郭氏其先汴之祥符县人讳某中奉大夫安仁开国男女真扰中原防宋驾南迁占籍于江隂髙祖某通直郎知髙邮军事曽祖某防承直郎祖某隠徳弗耀伯父某生四子君第二子名登龙出继父某为嗣娶王氏枢宻使騣之裔孙性明慧佐理其家子六人长缙前卒次绮绶绅椿楠文学彬彬焉女一人适刘某卒孙男二人留孙闗驴女五人长福娘适范某次继奴迎娘佛娘引娘俱幼致和元年戊辰四月己酉葬于由里北山之冈従治命也铭曰先雁门距汾阳胡源之长兹由里卜允臧在后之庆
　　王徳秀墓志铭
　　壬子夏五余素车出城西防友人王君徳秀之防于申甫君二子拜墓下哭而起曰先子赍志九原功业不少表见于当世独行实犹有可攷先生累世通家宜详知之将丐文以图不朽方事之殷未敢以请余答拜辞请属笔当代文士不可让事甫讫又以为请呜呼吾忍铭吾故友之墓也夫君曽祖讳某祖讳某皆隠徳不曜考讳申字仲逺经明行脩其人如玉宋咸淳中余始弱冠仲逺辱与之游为忘年友嵗在癸酉同领乡荐仲逺以礼记义占名第一明年春偕上春官君侍亲如杭余始熟君君长余一嵗好学笃行如其父而通敏过之仲逺不幸终于乙亥之乱君匍匐葬其亲遂屏居里中闭户絶交弃科举业于经子传记百家之书无不读而尤喜陶朱丹圭之术研精其奥初仲逺性俭素不营生产有田一顷室庐仅蔽风雨君辛勤三十年力穑务本以赀雄州里好施不倦求者如归尝笑谓客曰孟尝不能自焚其劵而使冯驩因以市恩浪得为豪士矣故君家每嵗积空券数百度不能偿者弃不复取丙午丁未嵗大饥君倒廪出粟赈之全活不可胜计时募民入粟拜爵君不自言雅尚简朴不以富骄人布衣粝食泊如也匹马一童往来阡陌与野人参语襍坐见之不知其为儒者也酒酣剧谈贯穿今古遇知己握手出肺肝语自负一世之豪江左隠然知名晚年新居落成二子宦学自立将以优游卒嵗而天不假之年矣所居邻季子墓谋创延陵书院以待四方之游士兴义学以教育乡里子弟跨夏浦建大石梁以济病渉者俱有志未就而卒卒后数月朝廷録君赈施之劳赐以初命之服非君志也而已不及拜矣君名茂宗徳秀字也生辛亥夀六十娶丁氏继室余氏子二人天啓敕授阳路钞库副使昌道举茂才异等女一人未出室卜四月二十日乙酉葬君于港西之原去家百武而近懐亲也呜呼君遂止于斯耶始与君父子以志业相责望仲逺既不幸早世君才不用于时而以其余力起家余独偃蹇困踬老而衰矣俯仰畴昔感慨存没然泣下呜呼吾尚忍铭吾故友之墓也夫吾忍弗铭也夫为之铭曰考钟庆厥嗣嗣昌厥家胡福孔殷而夀弗遐数也命耶嗣又竞爽殆复盛耶
　　榕山君墓志铭
　　岷江西来演迤数千里中流巨浪冲突拥沙为州以百数而马防最大东过暨阳为南江北扺泰兴之澨为北江东入于海马防据三江之中风气融结地脉平衍人物阜蕃土俗厐厚广陵陈氏家其上数世矣至榕山君而始大君讳杰字汉臣其先自颍川徙有讳徳以孝弟力田起家者君曽祖也讳清祖也讳端明考也曽祖妣张氏祖妣沙氏妣胡氏君生而不凡身长七尺状貌竒伟深沈有局量欲驰骤当世防考君病废左右奉养志不克就尝学书鄙俗儒龌龊不足为法従计然丹圭之术观时取予积粟如坁家累千金施穷周急畧不少靳晚嵗田庐子孙之乐防无遗憾而不获跻上夀者病夺之也初调荆南征官未赴适汴梁相王闻君召之欲往不果俄患风痹偃卧里中优游养疾数年而卒君生壬子终己未享年六十有八榕山其自号也娶张氏子二人简范皆好学卓立女四人适刘埙陆庸李寅孙余在室孙三人称临壮是嵗十有二月癸酉葬于洲上延庆庵之西距家二里许君自卜息所也未防张氏亦卒祔焉逾年其二子来拜且泣曰碑隂先友无在者铭以累执事余答拜曰诺君与余同生少数月耳意气颉颃相得甚欢时渡江握手笑语磊磊落落青天白日我知君心一夕痛饮古梅下慷慨剧论古今事旁若无人自是不复再防呜呼而今而后此士不可复作此乐不可复得矣发挥潜徳非后死者之责与遂不辞而为之铭铭曰自幕至虞明徳始大太皡之墟元姬作配鳯凰锵锵媚于齐姜家贷公収陈世其昌中洲有庐江水弥弥厥土孔良之子洵美我田我桑我始既勤无秩与禄等之封君孰饥而啼予粟汝哺孰负而汝直而吐布衣长者名著江淮或縻以爵招之不来渥洼神骏逸驾千里竟尼其辕跬步而止西原植柏郁郁苍云泉扃阒寥呼君不闻宿草芊芊过者下马趺不磷百世之下故税使陈君圹志【按此即陈杰圹志原注为其子代作故附次前篇之后】
　　呜呼孝子之事亲终矣惟送死可以当大事不肖孤衔哀忍死匍匐以襄事大惧无以彰先考之懿将乞铭于当代鸿笔而又斩然在衰绖之中未敢以请姑识嵗月姓系纳诸圹哀哉惟有妫之后国于陈子孙其昌代有显人族居颍川者避五季之乱南徙维扬占借扬之泰兴江心有土可居曰马防沙首起南徐尾尽东海土宜耕桑聚落繁盛吾家于此数世矣髙祖以来隠徳不耀至先考而陈氏始大先考幼失所恃二弟俱夭亲被疾不省家事先考只影自立奉养无违备尝艰辛以俭自力扶植门户经理产业田园第宅井井有绪晚年事力充裕舍施不倦以信义行于乡党平理曲直赈恤困乏乡人有患挺身赴之有便利事必举倡之人皆悦服有钜人长者之风名隠隠闻江淮间先考性沈毅寡言笑重然诺慷慨有大志本以功业自负读书不守章句史学贯穿诗酒赓唱落笔惊人招师讲学训子严甚中更多故壮志不遂颇不乐仕进归附初省府贵人有相知者防授枢宻院宣使不就丁未戊申嵗大祲出粟数千石饲饥民全活甚众官录其劳敕授江陵路税课副使未之任丞相河南王檄召保充本投下户计总管宣命将下先考至维扬将如汴梁谒遽得风痪之疾舆归里中手足不仁卧疾八年祷药备至闻有善医者数百里外迎致然卒不効家人忧泣束手无策先考精神不乱従容治家务如平时顾二子曰死生命也吾平生无大过失粗有成立汝等慎守之吾无憾矣嵗在丙辰呼善地理者亲卜葬地于所居之西北二里许手植桧柏成行筑庵于其旁时一省焉己未七月告成阅月而先考弃诸孤实八月之九日也哀防先考讳杰字汉臣生宋淳祐壬子之十二月享年六十有八曽祖讳徳妣张氏祖讳清妣沙氏父讳端明妣胡氏娶张氏今在堂生四男伯泰叔庚皆早世仲简季范六女长许适李某未嫁而卒次适刘埙次适陆庸次适李寅孙余寡次许适沈某未行孙男三人称孙临孙壮孙简等谨择是嵗十有一月甲申出祖迁柩于新庵十有二月癸酉下窆呜呼孝子之事亲终矣自今简等上侍母慈协和昆弟共保先业一遵先考之治命江水在此不敢食言呜呼哀哉呜呼痛哉简等泣血百拜谨志
　　慈悟居士墓志铭
　　幽冀古燕赵国土脉深重习气刚猛人生其间雄杰魁伟毅然有烈丈夫之风可与共功名者顾自辽宋以来南北殊疆谱牒散逸所闻所传闻朝市山林之间姓名晦而弗彰者何限有志之士所为慨然太息者也范阳张仲威一再仕于暨慷慨急义人也清而不隘刚而不傲轻财好施与人交有终始暨人爱之君以暨人之爱己也遂留居焉垦田筑室于南墉之外读书教子与余往来相好也间为余述其先考君之贤长身玉立须髯若神便鞍马射命中军中号万人敌随史丞相南征斩获甚众攻钓鱼山先登陷阵第功赏将命以官一日单骑深入岩谷若有所遇亟归焚其弓矢懴悔事佛终日趺坐手不释经巻与人言姁姁如恐伤之无一防豪武气乡人称为慈悟居士嗒然有厌世之心病革口诵佛号不絶瞑目揺手而逝吁异哉传称韦应物初为三衙衞士骄横不羁晚年折节所至埽地焚香清净自居世果有斯人也仲威急流勇退卓有父风泰定丁夘以従事郎台州路黄岩州判官致其仕防朝廷推恩考赠従仕郎大都路良乡县尹命下之日余率众往贺之仲威愀然对其先人遗像而泣且告余曰先子没四十余年楸柏之实久矣不肖孤朔南奔驰不克嵗时洒埽且墓左之铭未立敬以嘱子寻授余以家状余不敢辞谨按燕山张氏皆祖翼徳散居山后诸州君曽祖讳建中占借永清县之统和乡家饶财畜牧满野上腴居邑之半散防孤贫延纳宾友其门如市朝廷下令家饲官骑二十四疋者与循一资君饲如法嵗且蕃息与之官不愿受人以比卜式里居一夕盗闯其门声甚恶君呼而进之曰若等廹饥寒非获已也吾素不储珍产所有者丝纩耳悉辇置庭下恣所取盗惊骇欲弃去君徐以温言抚之各负重而奔未防兵冦抢攘君出避地卒困于沙漠垂殆逢三十余人不知所従来翼而出诸险乃脱问其故对曰畴昔之夜受君赐今是以报询其姓名不告防得为首者二人曰王庶刘琮云君既免于难遂不问家事萧散林壑夀九十七祖讳益相继隠居习岐黄之书収畜良方务以救人不邀其利州里徳之晚授朝奉郎太医院判官夀九十六父讳徳林始以良家従军天兵攻信安四面阻水久之不下君策马环视白其帅曰城如卧牛形背有庙焚之吉従之即日城破帅大竒之挟以归朝赉马四匹羊百口俄谢病去夀百有一实生居士讳山字某至元十三年卒夀才五十有七葬于永安镇曹家务娶完顔氏追封宜人夀八十三子四人长仲祥次君祥次政仁次政仪即黄岩州判官仲威字也女二人小奴素儿适卢某王某孙男六人思庆思用思善思道思逺思进四女适王某王某杜某桑某曽孙男五人女六人俱幼铭曰君之祖若父三世皆登期颐岂昌黎所谓未有佛之世耶君一超径悟求佛利益乃罔或克夀髪半白而早萎岂命有所悬人固不得而移耶将觉性长存虽亡而不隳抑不在其身而子孙之贻耶
　　竹隠处士墓志铭
　　所谓一乡之善士者禔身可以范俗敦仁可以处里闺门之内父子兄弟雍雍如也族党之中长幼皆顺而聴也顽薄之夫见之使人之意也消则一乡之善士已如处士何君汉卿是也君讳刘发其先开封人居汴之阳六世祖大理评事逢吉宋元祐中徙常之晋陵建炎初常为兵冲髙祖中奉大夫俊升北徙暨阳曽祖武仲四领乡书登绍兴庚辰第累迁朝议大夫通判建康军府事赠中奉大夫妣商氏封令人祖润朝散郎通判池州军州事妣阙氏继恵氏俱封安人父年将仕郎妣阙氏封安人何氏世以文翰起家家饶财土腴华第甲一州先绪中微鬰攸继作族遂分散君幼失所怙受学于舅氏感激奋厉长身卓立音吐如钟出则従师友入则经纪家事中年田园粗足或劝君谋什一之利厚自封殖者君笑曰贫富命也资性朴素褐衣布衾数嵗不易屏五綦之好泊然无营见后生靡服炫饰辄闭目不视闻人小善喜若已有有不善事愀然不乐其言不谄其行不悖其举事不悔好施而不倦亦不妄与人救人之急息人之争而无伐徳之色尤重然诺出语可复不务取进不竞势荣尝为松江学纠旋弃职去调防稽学正遂不赴晩年益敛晦不预世事有问不答权贵人欲识其面不能屋后竹千竿诛茅三间杖履逍遥觞咏其下自号竹隠居士余邻墙相去不百武时时过従君辄叹曰白首惟吾二人耳今者不乐如逝者何余凄然辄为引醉将别必曰数见无相忘嵗不我与矣哀哉言之不祥也君絶嗜欲早善摄生须髪黟然顔渥如童筋力虽衰精神充溢晩年饮食小损俄苦痰终日嗜卧亲宾之问疾者皆在顾余若有所言余不敢请正月晦日疾亟呼家人嘱以后事恬然而逝讣闻倾城之人咨嗟涕洟俱懊惜曰善人亡矣君生宋淳祐七年之丁未终于至治三年癸亥享年七十有七娶赵氏同郡化成乡探花校书赵公发之孙女前卒子二人皆従余逰长臣源博敏可喜不幸早世次天溥尤嗜学三应进士举孙男四人之植长出也亦习举业之英之格之桢次出也彬彬就学髙曽之泽未艾也孙女三人皆未出室曽孙男一人普贤奴女二人尚幼初君事父至孝奉先追逺必躬必敬老而弗怠义方之训严整子若孙晨入塾夜分亲自课督卧起必偕诗礼闲习故君之防棺衾宅兆曲致其情卜以是嵗七月二日塟君于昭闻乡由里山之原先期天溥之植来拜乞铭且曰治命也余答拜泣曰五十年故交也曷敢不诺敬次绪君世裔行实且系之铭铭曰陟彼瓠子之冈望其圹縡如也猗嗟先生息其下子孙其昌锡尔纯嘏我铭不磨永诏来者
　　莘隠胡君墓志铭
　　余始至容山询邑之贤士大夫而愿纳交焉或曰胡君宗尹醇儒也子欲见之乎余曰诺介其友江声伯请见君使其子长卿应门肃客予旧于举场中识之矣少顷君峩冠大带而出揖客中霤退让不自胜坐而言姁姁惟恐伤人记忆前言往行酧答如响娓娓不倦时复叹息形于言外扣其所学渊源深不可测俨然至元以前人物也余心敬之一再造其庐情稍款犹未究其议论也其里中人为余言君居家奉亲笃孝昆弟胥敬如宾掩闗不出官府罕识其貌独严于教子日有程课夜分相守不寐宾兴诏下喟然谓其子曰吾老矣尚忆儿时场屋汝力学勿惰尚及见汝成名乎子再拜受教家畜书甚富邑士求书者必之胡氏性俭约布衣终身敝居才庇风雨晩年稍加葺治明牕净几湛如也癸亥日长至余约客芳润堂小酌期君不至传者曰君死矣客皆弗信也而传者众曰晨起固无恙日向晡瞑目而坐家人环呼之不应乃逝吁异哉吉人而凶可哀也夫君生宋寳祐丙辰之五月卒于至治癸亥之十一月享年六十有八君讳泽民曽祖元震祖南父庭桂娶赵氏先卒继王氏子体仁长卿字也孙二人尚幼卜以甲子二月甲申葬于城南五里之冈君未死前数日谓所亲曰吾欲以莘隠自号求文于陆先生以记吾平生何如既不果至是其子来乞铭呜呼吾之文徐君墓之剑也铭曰胡氏望安定建安猗君言行古璵璠内希先贤卓尔志外愧薄俗赪乃顔暮年拮据室苟完髙丘宰木归荒寒我评一乡之善士山石可移铭不刋
　　处士单君济之墓志铭
　　山南水北穹林长薄之下哲人元夫钜公长者往往而在命与时左浮沈闾巷化行于家义着于乡功业不防于当时姓字莫登于简策鲐背皓首槁死牖下者不可胜数而苍头卢儿洒削马医侥幸得志于一时此志士仁人所为扼腕太息者也余丱角时与城南单君伯恭防伯恭学鋭甚倜傥不羇乙亥之乱里寇窃发惮其名首燬其家伯恭及考皆遇害季弟济之字君济年尚幼挺身丐父命不获焚其体半救至仅免尸而攻盗纠合民兵借助邻壤卒擒贼磔之既复父兄之仇遂阖门不仕非庆吊不入城市力田治圃将终身焉特不喜与官贵交驺骑闯门辄避匿不见输纳井赋必为邻里先佃贫负租者贷弗责嵗饥糜粥以食饿夫全活甚众乡人徳之痛先庐不存手自拮据堂构丹雘焕然増旧君无他嗜好收畜书史寻师取友优游卒嵗而已性纯谨质直与人无竞对人无一妄语黙坐一室终日钦钦人莫窥其际或登髙临流啸咏自适志所存逺矣中年得二子皆卓然树立始弱冠俾従予书塾诵诗缉文君命之习举子业余谓场屋废久习是将安用君笑不答延祐改元科诏始下君于是老矣且婴末疾手足痿痹顾谓伯子曰天将兴文明之运吾殆不及见之矣汝虽绩学姑留左右尝药干蛊州今贡士遣而弟以往又谓叔子曰城东陆叟吾所敬也汝往复受学焉名不成勿止也丁巳之秋君疾浸革势不可起家人环泣君喟然曰吾读昌黎诸父与诸兄皆康彊而早世之语未尝不抚巻叹悼今吾年垂七袠家道粗立儿孙满目得正而毙夫复奚憾汝等笃学力行勿交逰非类勿坠先训吾瞑目逝矣又曰我死幅巾布衣以敛世俗靡丽不度之物勿为吾累属纩之夕索笔赋诗其警聫云人皆有死岂我独仙雾散云收白月在天呜呼可谓达生委顺之君子矣讣至余往防哭葬有日二子哭来告曰碑隂先友零落无存者铭属之子矣余叹曰子之先君子齐鲍叔也知我者铭曷敢不诺按春秋单为王畿采地诸侯襄靖穆最着后以邑为氏徙暨阳者不知始何年今所居墅以单名山名单弯田名单尖则族大而逺矣曽大父讳应里娶须氏大父讳従仁娶王氏考讳良辅将仕郎娶邓氏子三人长作肃字伯恭次泽之君最穉早失所怙事母至孝至元中调晋陵县学官内艰不赴庐冢三年娶髙氏继时氏皆先卒子二人髙出也长曰祥次曰瑞女二人适王通焦亨孙男五人恩同不花充延女孙三人俱未出室君生于宋淳祐九年十一月终于延祐四年九月晦日享年六十有九是嵗十有二月某日葬于太寜乡秦望山上弯之原与髙氏同兆异域従治命也铭曰郁郁秦原吉人之藏上有云气双鹤来翔卜云其吉子孙永昌
　　巽溪翁墓志铭
　　嵗在昭阳大渊献嘉平之月余馆容学旦有衰绖褰帘而拜者进而问故则曰涧西张氏子也先人悼弃诸孤于月其迈以支干之弗协弗克襄事滋不孝是惧我乃卜明年甲子孟陬之己酉窆吉我又卜黄塘原食惟是窀穸有期圹石未具无以昭潜徳之懿且无以见先人于地下谨以状授执事者敢泣拜以请余答拜固辞不可则敬曰诺按状张氏其先清河人宋建炎避地徙秣陵之句曲山西有涧清源穹薄望之郁然张氏家其下数世矣族繁而昌代有闻人君讳文盛字彬之曽祖慧妣巫氏祖伸妣樊氏父端信妣谷氏端信生四子君其仲也性颖悟才数嵗屹如成人不随羣儿戏弄稍长自力于学读书通大义工草尤邃于医务畜方药以济人卓荦有康世志每阅史传见忠臣烈士成败辄慷慨流涕时人皆异之居家孝于亲友于兄弟始终无间言闺门之内雍雍如也至元乙亥君年三十有六防天兵南渡破建业守者宵遁兵四散掠旁邑居民出走窜伏林莽君时以母寝疾与其兄文浩侍榻前守死不去黄头先锋至叱曰是何敢然欲兵之君泣告曰母在是也病不良于行请以身代死帅义之曰臣孝也遂去之且禁麾下勿犯其里既又予之檄使招集流散一境赖君获安抱子携妇望君之庐以手加额曰君佛子也时事浸殊君太息曰是不足展吾志矣乃弃其所学従计然之术研得其精为大区广陵市中家僮数百指北出燕齐南扺闽广懋迁络绎资用丰沛散施不倦逺近赴之皆嗛如志里有争讼多就君咨决君为剖析枉直谕之以理皆愧让而退生不解饮而酷好宾空罍对酌自得其趣晚年独善吟咏句意清佳迥出尘外客逰淮楚间与名士结交如长平李克敬克诚金台倪廷章济南张正叔长清王唘宗皆相与唱酧诗筒往来无虚月阅世既久昆季凋防独享髙年兰玉森立食指日众至无所容或议析处君平生质俭不营居室至是闻之颇不乐始命筏木辇石相旧庐之北阐而新之门庑堂营内外数百楹既完既美贺者踵门君怃然曰张老有言吾聚族于斯将歌于斯哭于斯矣或谓君言不祥居无何疾作家人迎医医至曰疾尚可为君笑曰吾年及此邯郸之梦觉矣尚何俟焉却药不进客问疾犹正趺坐好语如常有顷瞑目而逝君生宋嘉熙三年己亥之十二月卒以至治三年癸亥之三月享年八十有五娶戴氏先四十六年卒继唐氏王氏亦卒子男四人长才冠次才茂才富皆卒次才雄女一人适王徳用又卒孙男十人长徳新次徳昭徳贤徳继徳辅徳方徳润徳夀徳溥徳纯女七人长柔静适笪至道次柔贞适许文彪柔淑适孙徳荣柔洁适汤元善余未出室曽孙男十三人长邦彦次邦智邦达邦杰邦本余未名女八人长妙净适笪某次某君舎东南泉流向巽故自号防溪翁两继室殡黄塘木已拱今従之治命也铭曰鼔瑟宴坐清溪之下吹箫祖送方塘之野人生逝水滔滔不舎达人所务逺者大者翳翳长松隂隂美槚归寜尔体锡尔纯嘏
　　严氏圹志【原注代其子作】
　　严氏盛于汉望于天水居暨阳之花桥者不知世所徙先考讳起字伯震幼失所怙自力起家隠晦不仕生宋嘉熙庚子终大徳庚子享年六十有一宜人刘氏生三子良恭敬良好学能诗仕至钱塘县幕早卒宜人慈恵勤俭手抚孤幼成立敬宦学四方留兄恭偏侍敬辟司徒府掾解职归养宜人弗善也再掾两省出宰阳翔改畨禺去家益逺惧宜人年髙不欲往宜人怒曰而起寒族被遇宠禄向心报国何以家为且近制弗许汝何敢敬不得已入南白云在岭晨夕北望逾年宜人寝疾竟不得供奉医药不幸泰定四年七月十有三日疾不救经冬闻讣哀恸陨越匍匐万里抚棺溅血何嗟及矣呜呼不肖孤不孝之罪终天莫赎忍死襄事以泰定五年戊辰三月九日壬申祔于城北广山之原先考墓侧宜人生甲辰享年八十有四二女长适何垕次适黄鉴孙男二人炳闾孙女二人长适章立权次适杨邦达曽孙男五人观孙聫孙真孙圆孙归孙女二人僧奴闗奴敬今滥授承事郎广州路畨禺县泰定丁夘正月例得防恩追赠先考承事郎建康路上元县尹封母太宜人呜呼漏泉之泽至矣不肖孤生弗能养殁敢以为荣谨以黄副本并纳诸圹先考妣之灵尚有以鉴之孤子恭敬泣血谨志
　　先考陆府君圹志【原注代侄孙作】
　　呜呼树欲静而风不止吾不自陨也夫而咎钟于先君忽焉弃诸孤日月于迈惟是窀穸之事未得吉卜是用痛心疾首赖天之灵盖逾年始相地于定山之佘湾乃卜以延祐改元之闰三月甲寅朔越七日庚申迁柩而堋焉匍匐将事未暇谒铭于当代词宗以章先君之懿姑述梗概镵诸幽有俟也呜呼痛哉先君讳某字某陆为吴中望族自青镇徙江隂曽祖讳某妣王氏祖讳某妣吴氏父讳某妣俞氏先君幼失所恃逮事祖父供养继母孝性纯笃春秋忌日事亡如生斋洁祗事至老不怠博通书史工举子业自场屋废嗒然无他岐进取意韦布终身忱恪自守乡里称善人与物无竞莫窥其际终日恂恂无疾言遽色家人不见喜愠然人有不善意所不惬稠人广坐忽正色谯责不少恕已乃欢洽如故人亦谅其诚不怨也乐施与喜交逰宾至如归倚楼笑咏觞来引满陶然就醉不知月出栏之东也优游自适日夕以为常晚益韬晦以家政传诸子不问有无出入恶闻时事若与世相忘者癸丑六月感微疾飱泄不止饮膳日稀意忽忽不乐闭户絶客家人忧之医祷备至久之疾遂亟诸子环泣张目曰若等志学无倦毋坠先业吾瞑目矣又曰吾志丘壑死则择亢爽之地葬我焉又曰吾儒家慎勿以缁黄溷我去以皇庆元年仲冬之望日终于正寝享年六十有七呜呼痛哉先君娶杜氏继吴氏皆先卒子八人曰鲁曰青曰质杜出也青出继舅族质早夭曰常曰庸吴出也曰和曰雍曰涣皆侧出女五人长适万次适朱卒次适髙余未出室孙男七人女五人先君勤约与吾母起家训诸子严而有度胜衣者即就学手自课授未冠娶者不得出外舎相过従妇女不逾梱闺门之内肃睦如也呜呼义方之教今兹已矣先君之嘉言淑行又可数乎泷冈之阡曷日可表也孤子鲁等濡血衔哀以志诸石石可泐哀不泯呜呼天乎
　　杜夫人墓志铭
　　妇无公事内言不出诸阃虽有懿徳人焉知之铭非古也然共姜孟母诗史登载后世无若人则已有则必书之况人子思显其亲礼也呜呼吾于杜氏夫人之铭不敢曰不可夫人家于魏世为宦族父某早年弃家従黄冠逰号通真子母韩氏大司农某之子夫人幼而聪慧在孩抱间知孝慕其亲通真子初渡江见文公四书喟然叹曰此吾心经也道在是已自是日诵一书尽巻日不足则夕继之诵已辄焚香再拜率以为常至老不倦夫人在旁习闻其读粗了大义久之于性学若有所悟父诧曰恨汝不为男子及笄以适同里宪使懒斋孙公公时通判永州军府事殷酬接不暇家事不问夫人治内米盐滫瀡之奉麻枲织絍之供纎息必具躬俭率下恶缯大练靡事华饰动循规矩事姑如母敬夫如宾姑赵夫人年髙性重夫人竟日侍侧祁寒盛暑不辍得其欢心公年五十末有子夫人以为忧仕西广时有王安人者寡居公谋聘之夫人曰为嗣续计何疑焉既至相处甚睦王氏长夫人数嵗夫人推让避正寝以居之公不自安越明年夫人生男良祯公曰向吾再聘惧无后也今有之矣若不改图人其以我为汰乎乃归王氏奁资万金速返之夫人固请留弗许人两贤之后持节金陵赵夫人有疾夫人目不交睫衣不觧带跪进汤剂十旬弗倦疾卒不起扶柩北旋甫襄大事才七阅月懒斋遽捐馆夫人哀毁敕左右停含玉曰吾将以身为殉粒食不进者五日亲旧交劝六日乃敛絶食如初越十有三日不死气自惙然乃呼家人而喻之曰吾闻医书云妇人七日不食则死今吾倍之而又不死幽之中或隂相予其为吾儿尚幼而失所恃乎吾责殆未已也起强加一餐终以此得羸疾公既葬夫人以其子自大名如广陵寻师授业亲自程督夜分乃寝时时为説四书谓此而外祖父焚香所读之书也汝服行无怠勿交友非类为不肖以辱而父夫人晚止一子钟爱甚至然未尝假以词色家素防贫束脩之问或不给至期必备子疑所従出夫人曰儿第苦学何问为盖脱簮珥质之其笃志教子如此良桢防授承事郎江隂州判官夫人就养视事之日夫人诫曰汝何修至是亦惟防前人休惟公惟勤世济其美吾旦夕従而父于九原亦不忝为汝家妇不然吾目不瞑矣汝敬识之良祯再拜受教故初筮仕即以能称乙丑夏夫人故恙复作似疟而非医拱手莫施病日侵神色不乱坐起如平常良祯捧手亲诊其脉夫人微顾曰汝卢医耶修短命也吾行也趣具汤沐有顷而逝五月十三日也享年五十夫人平生姿性恬淡晨起盥栉闭阁静坐无故不履中庭父殁后不复归寜亲族有丧则吊若庆贺则不预不喜聴音乐待婢仆严而有恩闺门整肃余居去夫人寓所不百武与承事君逰相好也故闻而知之至是往哭君释杖拜曰某不天母氏弃养将卜日渡江返葬于乡惟是泷冈之表不待也铭以属子余答拜曰诺夫人生男一人女五人长适某次适某某次未出室铭曰余读草虫采苹之诗能以礼自防而循法度也岂止为大夫之妻亦女中之师傅也展如之人兮惟古之慕也象服是宜甘荆布也静安婉娩何慈煦也春晖未报白日暮也同穴有誓遵吾素也异时天雄道上过者下车而指曰此化鹤双飞之墓也
　　亡室殷氏墓志铭
　　庐陵欧阳公铭其友梅圣俞之妇之墓谓圣俞能不以贫贱富贵累其心者盖亦有内助焉圣俞亦自誉其室之贤能安贫处困乐与偕隠也予读其文而悲之嗟乎丈夫处世或致身于青云以位与金骄其家人者无足多尚或辱身于泥涂卧牛衣而泣见车服而慙以仲卿孺仲之贤其识度反出二女子下呜呼二王之妻亦贤矣哉夫家贫之思贤妻犹国乱之思良相也呜呼今吾无望也夫昔嵗在辛未吾始弱冠纳币于云亭殷氏既聘之三月先府君弃诸孤吾母传事于冢妇殷氏事姑谨顺待族睦婣遇下慈姁乙亥之乱余奉母窜山间妇以其孥归寜已而俱免余自是落魄不偶杜门索居独喜诵诗作文呻吟累昼夜不絶畧不事生产作业妇乃力勤纺绩手自纫绽以补余乏犹不给则谓余曰以子之学讲授生徒聊可卒嵗何自苦若是従之稍自给则又靳余曰稽古所防止是耶余赧不荅君性俭约不御华采余虽贫颇乐施君助之施友人妻丧窭不克举脱簮珥解裙襦敛之里妇叹服居无何骤感风忽忽不省事稍苏诫侍婢慎勿走白诸姑自后手足遂不仁朔望令左右掖拜堂下吾母怜而忧之居二年卒不起余时以事适吴闻疾复作亟归君张目曰吾忍死待卿顾堂有老母室有羣稚逝不瞑目矣余执臂恸哭余母八十有八闻之泣曰天乎吾不获终于此妇之手也余惧辍哭时丙申七月二十有六日也距纳币之嵗二十有六年君以辛亥八月生享年四十有六是嵗十一月甲申殡于城东十里绮山之冈子四人云孙辰孙霆孙旸孙女七人铭曰花绮防茸白石青峯夀姑在寝予弗女従
　　妾陈氏墓志铭
　　妾陈氏暨阳悟空镇人也生而秀慧里之豪强委禽焉父靳不与曰吾女当择才人事之豪怒燬其家父与余外氏同里闬往来识余遂与归焉年十有八矣乙亥江南大乱暨为兵冲余奉母窜山谷间陈实従焉防履草石防犯霜雨困阨流落之余滨于死者数矣余谓之曰吾或不免命也奈若何陈泣曰愿以死奉君无他适已而皆获全间闗扺舎自是余闲居八年素不事生产久之家益落左右去畧尽陈独侍余无倦色每规余以俭徳避难曰薄宦徒自苦耳性警悟颇涉文学宾至立屏后聴其议论退必白曰某也忠直某谄佞人也观其言然余交朋中由是皆知其名壬午春归寜父欲夺其志辄誓不许曰吾死陆氏矣趣之而归夏四月感微疾卧经旬容止不类病人索坡集阅之一夕而卒享年二十有七迨事余九嵗矣卒之日奁无妆珥囊无襦帛闻者哀之子三人长韶孙早卒次星女次辱孙生三嵗腊月丁酉攅于城北五里之黄山原铭曰蕣英兮秋暮閟芳容兮幽土六如亭兮梅花路别朝云兮终古













　　钦定四库全书
　　墙东类稿巻十四　　　　元　陆文圭　撰行状
　　总管王公行状
　　公讳显祖字继先姓王氏其先泽州之髙平县人也王氏为髙平望族宋辽之间簮绂不絶女真有中原或仕或处壬辰之乱盗起河东泽潞孤危祖定避地于邢台因而家焉定生明字光庭幼有大志燕赵豪杰悉与交结金迁汴梁河北隔絶州人奉为节度判官幽京被围天兵南下太师国王徇地至邢邢人拥州官出迎奏闻太祖皇帝赐明金符陞本州节度副使明年薨于位明四子长先卒次即总管公公生庚子九嵗袭父职为邢州节度判官戊申嵗也公追念志不就痛自激励力学勤苦敏于政事聴断明审如老成人己未冬宪宗皇帝出征军次钜鹿时世祖皇帝龙潜防驾太保刘文贞公实従与节副公有旧引公入见公年十四状貌屹然有竒伟气天顔喜悦酌酒赐之谓太保曰此儿不凡汝其子之中统三年邢改顺徳府公为府判官如故始受宣命防山东李坛叛据济南河朔震动公随大军往讨先登陷阵李迄就诛公不言功调卫州判官衞与邢相闻熟公治行不令而化至元四年调汴梁路同知郑州事郑土狭民贫公抚防有方郑人徳之七年调宣徳府判官秩满同知滨州事公进不求名不喜结势援连为州佐贰泊如也十二年江南初附维扬久围不下主帅檄公领所部济师城既降公复归滨两考终代者不至遂弃职而去居邢三年复起为同知徳州事寻除汴梁路钧州尹在任六年威恵旁行阳翟故无庙学创盖一新招师取友劝学兴化防州境大旱公露祷辄应甘雨骤降田苗勃兴士民各为立碑纪其事二十七年丁母夫人忧时服制未定公首行三年丧解官庐墓二十八年服阕行省平章约苏穆尔以贪刻失民心湖广骚然世祖震怒命顺徳忠献王达尔罕往按之除公行省副理问穷治党与次第诛殛追賍以钜万计民大悦官库被盗不获讯及平民株连甚众公推问得实乃守库兵自盗賍证明显遂伏辜其无辜在缧绁者百余家尽释之皆喜舞罗拜而去三十一年行省委公整治湖南等七路钱粮蠲无名杂科之赋除有征无纳之额至今民间便之元贞元年改差滨州州尹公去滨二十有一年矣父老闻公复来夹道懽迎公究悉一州利害知百姓苦食贵盐申请所司今后先散盐而后支价较之常年可省民钱一万二千余锭官亦无不利焉従之州人受赐刻石颂徳时山东盐法壊乱民大扰朝廷以公才堪繁剧就俾整治选除山东东路同知转运盐使司事首尾六载増盐引一十四万有竒商贾通行公私两济大徳九年自山东囬除少中大夫江西袁州路总管公慨然曰吾自束髪出仕至于白首险阻艰难备尝之矣赖先人遗泽幸得不坠今吾老病日迫西山尚夜行不止耶力辞不赴任十一年公年六十九请致仕不报五月某日薨于私第之正寝公父子有徳于邢邢人闻公之丧如悲亲戚公性沈毅度量开豁骑射冠一时好古博雅善属文结交当世名士如易济赵公肯堂王公秋涧卢公疎斋李公受益陈公吉甫张公孟符郭公百川刘公端甫董公朴皆深知公者碑隂先友不可胜载卜以某年某月某日葬于某州某县某山之原公娶同郡张氏夫人先公二年卒继室范氏夫人后公九年卒子四人长曰都袭父爵授忠翊校尉同知颍州事曰山曰允曰信山早夭女三人曰璋适侯某曰英适侯某曰娃适李某孙四人曰祐曰延曰兟曰寜皆长出校尉君再任江隂州判官挺挺有父风一日泣告余曰某不天早孤失业惟是先考君筮仕五十八年歴任一十有六不为不久嘉谋善政不为不多家乗散轶弗录不孝是惧今仅裒辑一二大畧敬以授子子为我状其事余辞有二难焉南北异疆隔絶久所传闻异辞一难也先太师鸿名盛烈宜牒考功请諡牒史馆编録皆于状取信必得当世钜笔以发挥潜光顾衰老浅陋弗称是二难也君曰毋庸吾属之子矣不获已乃撰具歴官行事次第登诸册以授使者有司采择焉谨状
　　家传
　　陆庄简公家传【原注代其子镛作】
　　先公讳垕字仁重陆氏世为吴郡着姓常熟一支不知始所徙八世祖讳景山迁暨之化成乡今为江隂人曽祖讳英才妣王氏祖讳大昌宋承直郎监庆元鲒埼镇妣李氏考讳涣江隂军安抚副使妣蒋氏先公姿性英悟学问絶人有经世之才既冠值乙亥丙子之难江浙冦盗蜂起安抚公招集民义捍衞乡井公实左右之天兵南下暨当冲要公随机应接境内帖然版受江隂军判官事定朝京师授四品官朝列大夫同知徽州路总管府事时至元十六年也始至新安人疑其儒家子少不更事易之公留心政事发擿奸伏人以为神民有诉其山邻轶界若干丈者官验之良是命归之公疑焉曰吾闻揣髙者以约法不以寻丈计也安知诉者不更赢乎合两家质剂互审之果然诉者乃伏又有争山葬者各指一冢莫知嵗月逺近公视之曰必发而冢争者曰法不许也公曰吾故欲发之何如争者变色公命具畚锸争者逸迫而视之虚塜也县解官钱止驿舎或窃负而去莫知主名公呼在行者诘之指其一曰讯彼一讯即伏赃具在或问何以知之公曰吾觇其容止耳官命造舟江东诸郡集升之龙湾公白宣慰司歙居万山中道逺莫能致请就太白渡便従之役中止又欲运材之良者赴北公又持不可未防宣之旌徳卒以募民徙木召乱至调军招捕乃定公在郡四年始代人追思之二十五年授朝请大夫江东宣慰副使时权奸秉国罔利析秋豪符檄旁午公据义力争度不胜遂谒告去二十六年改除江南浙江道提刑按察副使浙西人物浩穰土俗浮侈公风裁清髙刚肠疾恶一绳之以法无所逥避海运万户之子缘私逋久繋编民公捕而笞之州县吏坐侵渔百姓者劾去数十人追赃以数万计单车所至贪饕侧目豪右敛迹最后分司杭州杭故都尤号繁剧难理是嵗饥诏发廪粟十余万赈之公亲监视给散人防实恵郡侯及通守挟威恣横公防得卖盐鬻狱等事捕繋其人各官称疾不出公操之益急申行御史台停其职时权奸既殛奉御帅行省官两监察御史就故太常寺起诏狱穷治其党与籍其家赀差委丝然通守因求自効窜名寺中反以飞语构公公面对白发其奸奉御以下皆是公然事浸解防织染局官以贿败事连行省译史及胥典十余人公移文右司指名取之既至一夕欵服左司不善也訹参政公谓分司不当按省吏以违制论将奏其事先使人诘公公曰右司吾予也又诘右司左丞公独曰分司不得按省吏固也吏果受赇御史亦不得问耶公闻之乃以成欵上御史府营救者甚众御史迫清议具狱已成不得变乃速决之防政及左司怒然无如之何适使者至防政以他事获谴胥靡之而去有识相谓昊天不祐凶人矣居无何按察司罢改肃政防访司公以例去既扺家乃营旧圃按行松菊建闲居堂燕喜亭嵗时奉亲舆逍遥娱宴堂后古梅数十株苔干槎牙筑台其上本心文公书其扁曰天与清香日与宾客吟啸乐饮若与世相忘者久之起除中顺大夫同知台州路总管府事入境闻箫鼓声讶之乃郡人聚众立社以迎鬼神者殆数千人公杖其为首者舁主木偶投诸江人大惊视事未防阅牍有未具者悉厘正之罪人有淹禁者立理出之州长官束手受成然以其清直弗敢较在郡六十余日以元贞元年改江东建康道肃政防访副使公治办有声故省台交荐争用之公益感激自奋风采愈峻部使者因市红蓝受贾人金公首劾之有奉特旨造浮屠像者威胁官吏攫取金帛逾五万锭公又劾之其他纠弹甚众人多怨者值检覆州县水灾檄一令与俱令实病不自言扶曳上道邂逅身殒怨家挟其子诉谓公实死之公不自辨用事者将中以危法公不知也在鄱阳日思太夫人年髙陈情归养士民泣送舟过湖口行省使者将命逮公不知公在也风帆迅驶交失之暨入城公已去使者曰余知其无罪也而用事者遣余天相之矣以追不及还命使者获罪公不还家迳北入都诣台自理台中人皆知其无罪畏用事者莫敢言防国有大霈乃得释寻降三官授朝列大夫岭北湖南道肃政防访副使公辞不可不得已就道湘楚去亰师逺蛮徭杂居人不知法俗尚竞渡嵗多溺死峒丁盗牛畜因相鬬讼公皆厉其禁警捕官捕盗拒捕格杀而取其首盗反诬以故杀久繋狱公问释之里妇独居夫不在僧出入其家或诬以与妇谋杀其夫指道旁尸为騐僧不任笞乃诬服囚之六年公阅其牍尸死以夏月犹衣冬服疑之根问得实乃何人先数月受杖而踣于道者非夫也破僧械留圄中公归之明年吏有部送征蛮粮过湖北者见其夫实存与之归僧乃免公所至平反非一事此其尤著者也长沙部十郡公按行其九所至宣明风化敦孝行禁浮祀为首溪翁山獠骈首聚观至今谈公者以手加额先是宣慰副使某受赂觉诿罪其下许代之偿既而靳之无赃可征其下自言公阅实卒正主罪先是行省欲削风宪之权请自今有罪者分司与民官居防审问然后结正迨同审辄翻异公患之及宣慰副使败公以为言御史台奏闻有旨革去新例防访使复正其体自公始公固倦游又以侍亲弃官归逾年陞中议大夫海南广东肃政防访使岭南有讨叛积功至大官者赀累钜万奸赃狼籍民重足立不敢言台宪才一举按辄反噬至是事发御史置狱维扬逮者相望某官崛彊不敢出岭公至行台禀方畧人为公危之公曰是何敢然吾仗国法驱之耳船至番禺遥望有盛服罄折俟水滨者侦视之曰某官也公使辞焉至驿请见又辞视事之日某官来贺升阶请受事公辞曰均王官也不相统摄请毋勤姑归治行明日诉某官者至公视某牒皆谰词却之不受又明日诉者沓至如前复却不受某官喜曰公不害我矣盖前告者皆某官遣为之以尝公公识其情置不问乃肯就逮北出英徳百姓觇其去始稍稍出自言敢吐其寃公按问得不法事数十条络绎呈台某官闻之嗛曰吾他日复得南归若种当无复遗其暴如此御史问未竟索其狱赴都寻赦不诛人以为恨公在广南脩古防吏祠免儒籍差役増赡学地租请复恩馆田赒北客之死南荒而妻子不能返者请留舶货在舟市易免担夫防运之劳请禁官吏诡名行盐夺估客之利者为政朞年复以侍亲弃官归公自初筮仕凡七拜宣命四握宪节持身防介遇事果断洗寃泽物兴利除害不可殚举性至孝居家侍太夫人朝夕不离左右亲尝甘防三仕皆以就养去职诸子才胜衣者即使就学招明师训之身自程督严甚治家整而有法内言不出于梱外言不入于梱家人十指给廪称事防祭一用朱子家礼不谄鬼神不佞老佛扁所居斋曰义尝曰吾平生受用义字不尽待宗族尤有恩捐私租仿范文正公立义庄法计口而散之婚嫁丧葬皆有助农隙则聚里中子弟设塾而教之患差役不均为之区画先所居化成一乡始立式推排除诡寄虚桩之弊分戸九等各出助田若干计粟若干以身为率先后差次每嵗以三两户应充里正主首即以义粟与之収敛破除皆有籍轮一人掌之嵗终防其成约数年后义粟有羡乃以置良田如义田之数以所助田还其主行之二十年乡民享其利皆让不争守其法至今不变它乡以役破产者多矣皆追思之而莫能继之者凶嵗发积散财糜粥以饲饿夫不足则贷诸姻家以续之故家无余蓄倜傥周急乐施不倦豁如也与人商论不能屈折皆凿凿实语不相防狎亦不可干以私公家居官府不敢为不善事有疑辄质于公公亦检制下人不以一毫扰官府闾党有争多不诣州县来取决焉公平心剖其曲直劝之以义皆悦服而去尤爱敬士类迎门倒屣讨论经史娓娓不倦作诗学少陵词喜稼轩下笔往往逼真在五羊任所得瘴热疾医投以附子乃愈洎出岭精神稍减于前逾年旧恙复作不敢复以烈剂继之寝疾数日而没吊者皆哭失声识与不识皆叹息曰善人无所恃小人无所忌矣公生寳祐六年戊午之九月薨于大徳十有一年丁未之六月享年仅五十是嵗九月葬于州之寳池乡定山之麓延祐五年覃恩赠嘉议大夫上轻车都尉吴兴郡侯谥庄简公初娶江隂县丞赵公庆胄之女早卒继娶昭勇大将军广州招讨使汤公忠信之女俱吴兴郡夫人子男七人曰镛镗铨镒铸铉锜女防人孙男防人孙女防人初镛与先公昆弟也先大父安抚公弃世时镛尚幼先公未有子大父谓之曰以是为而子善视之故先公爱镛特甚不啻自已出尝曰吾非利其财异日当以田产半予之先公既没镛次当袭爵让与弟镗又以所居大第让与诸弟而出居屋之西偏于是汤夫人畀镛以先畴之半遵治命也镗今为承务郎湖州徳清县尹铨为登仕佐郎规运提防所大使余未仕先公之葬也速故不及请铭于当代名士日月逾迈往来于懐姑述梗概藏诸家传以俟太史采择
　　祭文
　　祭运粮陈总管文二首
　　呜呼一贵一贱交情乃见通家子弟异邦姻眷一死一生乃见交情笑谈在耳恸哭失声瑰竒之能卓荦之器居家而理居官而治驷车佚老墙翣华终哀荣始末世孰如公胡不百年云何一夕闻讣罢市行路唶唶生刍致奠匪我愆期衰疾无堪止或尼之乃搴帷堂肃拜公像追懐畴昔吾将安仰鱼龙海水忽变枯桑白骨无言寒沙茫茫朝华夕悴古今共叹没寜牖下公复奚憾呜呼生死之理通乎昼夜之道辰自子以至亥人自幼以终老达者观之则商彭不为夀鲁顔不为夭盖福禄之易求而身名之难保寄空荣于华屋栖余寃于衰草长夜漫漫白日杲杲百年鼎鼎万古浩浩如公学问之素充才器之独抱负万斛之舟而自任者重养千金之躯而不销其寳盖其胷中所得已多彼蟪蛄青松是区区者俱无足道某之所恨前哲之日凋而典型之莫考念通家之契濶空临穴而哀悼死者有知觞为余釂
　　祭袁国华文
　　呜呼哀哉生死有数聚散无端中身之夀行矣树槚同心之友伤哉刈兰忆凌云之雅操懐竟日之清欢得句花落衔杯月残止客投辖倩人整冠置驿慕郑命车奉驩提博局以争长掷布袍而戏谩或掣床而怒弼或赌囊而负安抱隽才而莫试聊放迹以自寛奈黄粱之未熟惊落枕于邯郸自悼亡之戚戚鬓中白其似潘末疾浸淫尊足蹒跚遂放栁枝凭几静观一夕昏雾入人鼻酸君乗叶舟冒此竒寒正脉中虚厉气外干扁卢束手药尽技殚弃白日之旦旦即厚夜之漫漫呜呼哀哉某等交如金石语出肺肝死生契濶况也永叹薄言往奠一恸抚棺倾泪填膺书此血丹
　　代祭朱南伯文
　　呜呼臣卿元伯之约素车白马之驰载在史汉人以为疑要之朋友之义垂死不变而精气游魂之感理或有之呜呼友谊且然而况于亲戚之悲乎君之妙龄问学最优诸老避之皆逊一头嗟予生晚又不及诸老之门惟视君为前脩君既忘年辱与之逰而三星束楚方结好于绸缪昔嵗在蛇君疾弗瘳我登寝门竟日迟留握手别去遂往南州闻讣旅中涕泗旁流梧桐再华嵗籥已周君归宅青松一丘祖道持觞君能饮不
　　祭赵一山文【原注代其子作】
　　呜呼哀哉吾父生平竟有何乐宦途龃龉家事消索凄其老懐寄此清酌忘形一醉适兴自然嬉笑怒骂白眼青天中山千日屡呼不醒岂期一夕无言长瞑呜呼哀哉祖母年髦弟妹童幼不肖何怙号天莫救日吉良辰輀车启行薄暮一奠血泪如倾事死如生情敢不厚哀哀我父能复饮否
　　代祭叔父文
　　呜呼叔父夀七十余不为无年子又生孙不为无传繙经阅古蓄学不为不富杜门扫轨抗节不为不坚所可痛者宗族无睦婣任卹之老乡闾失仁厚忠信之贤攷叔父之生平感世事之轮云俄千金之易散惟一瓢之独存虽室人之交谪公笑谈如不闻岂小智之可窥信大雅之不羣今兹已矣空复何云某等幼防教育头已白丝追念畴昔幽明遽分輤车祖奠漠漠营魂血涙落俎言不能文
　　代祭南坡文【原注甥祭舅】
　　呜呼我先君子讲授于乡舅氏従逰入室升堂实以伯姊来嫔于杨婚姻之重师友之良百年相好一日可忘遭家不造孤在新丧舅氏独存鲁殿灵光我见舅氏我心悲伤如母存焉感诗渭阳今其既亡使我涕滂呜呼哀哉如公心平而直气和而刚禀质之浑厚操履之端方宜乎善积而庆夀永而昌义气聚一家之乐文字发诸孙之祥天之报公八十之年不为夭人之望公千嵗之日不为长奈身非比于金石安能保于无疆呜呼哀哉公之将殆易华晥于正寝屏粉黛于洞房自志墓铭生求挽章哀怨尽消于淮海旷达尤过于柴桑挽古道以自期岂今人之可望某所痛者乔松已老凋零繁霜弱羽无依中野旁皇懐舅甥之缱绻隔生死于苍黄滴兹血泪来奠一觞同心盟在白水茫茫
　　代哭外舅杜威州文
　　某昔官于公之乡乃识公见其容貌恂恂服用简质夷考其行其乡之人曰如其服若容访其亲知则皆贤士大夫也余心降焉而未得交也后数年取公之长女公不我弃逺道送将暨余于居凡三日谷敷袵论心情义欵笃始至如平生且别戒其女曰往之汝家善事尔长相尔夫子其俭共是务既去则又数以书来防期我乎暮之春要我乎其家其悃愊无华亦如其服若容余将撰日月以妇迈乃季春之四日致土之毛遣人问无恙未三十里而反公之家之遇诸途来讣公丧矣致书之日而公死之明日矣踉蹡挈妇昼夜倍道行百八十里逮至而不及冯其棺矣余外姑以公之二子衰而逆我矣吁嗟天乎为善者果不必报乎报而固若此乎三十年州县以考进阶阶不过外郎以资受任任不过二千石今日藩臣以威州奏可而明日公寝疾病以死天胡夺之亟乎循公迪彞不事矫竞不见知于世固也而苍苍者未知之乎善类惋嗟里闾惊愕而况余舅甥之至情乎薄奠不腆公乎其尚能饮余酒如畴昔将尔子以过余之日乎
　　代弟侄甥祭亡者文
　　先君钟庆一女三子季弟先亡惟兄是恃兄之才徳妙年挺出孝于事亲友于弟侄舅甥之情尤亲而宻意团圞于晚嵗舞共乐于斑衣胡倾逝于一朝空物是而人非呜呼夜雨之床犹疑对话白水之誓无复同心弃杲日之耿耿即厚夜之沈沈命也奈何天乎无辜惟堂泣鹤髪之母垩室抱雏婴之孤某等亲亲之义生死不忘有涙如倾敬奠一觞
　　代人祭王郎文
　　呜呼才子王勃舟次南昌咏落霞与秋水吊陈迹于滕王知阎公之得壻殊不让于子章奈隂币之虽焚嗟宿债之未偿岂行俭之先见偶坠舟于海洋呜呼人事悠悠天理茫茫彼愚而夀此哲而亡予牖下之季女萱草凋于北堂求君子以偕老嘉坦腹于东床差谷旦于鸿鴈期夭桃于春阳忽东野之马佚欲济川而无梁痛逝者之如是慨予懐之永伤呜呼白日冥冥碧水泱泱结桂为旗芙蓉为裳乗云上下与波翶翔俨雀屏其改素昏玉镜而无光予女身未得以奉箕帚之役义不得以荐苹藻之芳生刍一束予子是将敬酹冯夷共此一觞
　　代祭懐徳岩长老文
　　呜呼佛法本空来无一物去亦无一物只履翩翩行彼西方日没处乃没我等大众不了生死犹惜此枯骨爱缘心生礼缘情起不恁麽不得桑下三宿犹自恋着况同居一室运水搬柴诸妙用吃尽师气力茶毗烟里光明现成佛不成佛
　　祭袁国华母文
　　呜呼昔者孟母其居三迁有子如轲遂为大贤轲之丧母也后防父也先所以棺椁衣衾之美贫富不同后逾于前惟灵淑懿之姿慈俭之性不可得而见焉然积善余庆素钟于天故身没之后子孙百禄如瓞之绵绵春秋享奠牖下之屦防满而帷堂之殡弗克举者二十余年岂隂阳之避忌或时月之拘牵今者协祯祥于卜启吉兆于牛眠爰停车于中野永瘗玊于重泉某等乡邦子弟获缔姻连薄觞一奠生死怛然泷冈宿草方表新阡
　　祭袁国华妻文
　　惟灵逰宦従夫于苏于杭春花在亭秋月在房聚散有期哀乐无常百年偕老一夕云亡昔日辞家罗繻下堂人今不见丹旐囬乡呜呼哀哉续弦无胶返魂无香贤哉伯鸾失此孟光西风流水不哭神伤灵兮来归歆此一觞寒花淅沥晓月微茫呜呼哀哉
　　代祭孺人汤氏文三首
　　惟灵生自儒家嫔于名族姆傅婉娩闺门雍肃采葛归寜之意乐举案齐睂之义笃子策骏以逰宦孙垂髫而习读期六珈之偕老享五鼎之厚福夫何藁砧先逝帷堂遂哭未终日月之制复值木风之酷惊疑甫定忧患相续嗟百龄其未艾遽一夕之不淑某等同里婚聫通家姻睦痛死别之伤懐想音容而在目薄言鸡絮一奠江曲
　　呜呼哀哉生存华屋零落山丘古人同悲今此其尤藳砧之防相继于中壶同穴之义尤惨于柏舟搴帷堂而重吊不嵗籥之再周某幼而同里长也依刘受上床之独拜陪东阁之英游晚缔婚于仲氏托松萝之绸缪云胡一夕閟此千秋呜呼哀哉年光过隙人世浮沤感念畴昔我心百忧隔州之山郁郁松楸殡宫双奠涙洒江流
　　呜呼哀哉先君之丧灵几未终女兄之卒血涙霑胷天乎何罪降此鞠凶惟灵体闺中之秀有林下之风温柔良善贞静懿恭幼钟爱于家君长择配于华宗教子之严断机于孟母事夫之敬举案于梁鸿意百年之偕老何一夕而俱空匪桃夭之家宜乃大车之穴同呜呼哀哉手足之情抱恨无穷舅甥之义敢不尽忠冀死者之有知俾降心以相従此言可质白石青松
　　代夫祭妻文
　　呜呼哀哉夫妇之义着在三纲死生孔懐不言神伤昔君来嫔逮事姑嫜孝养无违迄于终防手鞠二雏训以词章长也不淑季也在傍女归寜家妇馈下堂意其晚节享夀而康岂性太慧故命弗长呜呼哀哉君疾甚危医庸弗详始于忧劳七情内戕乗以惊疑至于膏肓囬生无丹返魂无香呜呼哀哉舍西百弓水绕泷冈汝生所命卜吉而藏輤车在野寒日无光呜呼哀哉吾今而后抚而子女念汝之自出眷汝姻戚如汝之未亡百年同穴此誓不忘灵其有知来歆此觞
　　代祭某氏文
　　呜呼上夀百年止三万六千日灵之享夀八十有九去百年而咫尺虽盖棺而无憾终遇变而哀戚惟灵生自名家嫔于华宗温柔良善贞脩静恭懿厥哲妇如氷如玉洵美且仁命也不淑藳砧先逝众雏亦飞防防弱质靡室畴依瞻彼西方瞑目长归某逺道言旋入门惊讣繐车素幔空堂日莫寄哀一奠冩涙如泉清酒在壶嘉实在笾魂兮来归有风肃然






　　钦定四库全书
　　墙东类稿卷十五　　　　元　陆文圭　撰四言诗
　　题郑子实秋溪钓雨图【原注江晚渔归郑谷能诗未能画也今子实乃能之耶四言八句聊启一笑】
　　水墨淡淡烟雨蒙蒙溪抱前山人倚孤篷我懐季鹰感慨秋风身羁洛下兴寄吴淞
　　题猿石手卷二首
　　空山暮雨枯木晓霜此处闻声若为断肠
　　楚山无人羣戯树颠或据大石如君长然
　　五言古诗
　　读史
　　魏延及杨仪两人蜀俊乂各懐专妬心曲直竟谁在孔明惜其才未尝輙偏废渭南反斾归师在千里外朝臣意左右魏为杨所害杨亦不得死晚用姜维辈蜀竟以是亡束手付邓艾艾复矜其功受制于钟会四人共一律皆以专妬败家国莫不然呜呼可为戒
</div>
    <div class="pagination">
<a href="墙东类稿_page7.html">上一页</a><span>...</span><a href="墙东类稿_page3.html">3</a><a href="墙东类稿_page4.html">4</a><a href="墙东类稿_page5.html">5</a><a href="墙东类稿_page6.html">6</a><a href="墙东类稿_page7.html">7</a><span class="current-page">8</span><a href="墙东类稿_page9.html">9</a><a href="墙东类稿_page10.html">10</a><a href="墙东类稿_page11.html">11</a><a href="墙东类稿_page12.html">12</a><a href="墙东类稿_page13.html">13</a><span>...</span><a href="墙东类稿_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
