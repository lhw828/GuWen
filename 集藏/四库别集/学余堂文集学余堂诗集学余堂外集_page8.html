<!DOCTYPE html>
<html>
 <head>
  <meta charset="utf-8"/>
  <title>
   学余堂文集学余堂诗集学余堂外集 - 第 8 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学余堂文集学余堂诗集学余堂外集 - 第 8 页/共 88 页
  </h1>
  <div class="content">
   三天洞小记
　　宣州稽亭岭东南数里有石洞曰三天稽亭者谿岩层陗图经所谓过客至此盘桓稽留者也去此最深曲者为洞其上有仙人岩岩麓得洞仄迳成梯罅而入裁通三四尺许风出泠然中空为大屋修广可数十间苔斑赮駮上穿三牖吐纳云日洞尽处泉防防流石底溉田数顷龙窟其中嵗尝雷雨大作涌流駴瀑鼔荡砯砰满洞迸出谓之洗洞春夏间林栖逸士觞榼燕嬉枕潄永日唐扶风禅师尝累土作台跌坐今遗趾髣髴故在门右侧一洞独窅深烛之皆鏁子金甲色山旧鬻为民业郡守旴江罗公汝芳过而奇之为复于僧劖记岩壁洞稍有闻余游憩数四观其髙明寛绰夏凛冬温雷雨所藏韬迹泽物故是陆处之蛟宫仙灵之息壤矣嵗之甲寅秋予避地水东与同好二三子纪游留诗其上





　　学余堂文集巻十五
　　钦定四库全书
　　学余堂文集巻十六
　　翰林院侍读施闰章撰
　　传
　　李忠肃传
　　李忠肃公名邦华字孟闇一字懋明吉水人师事邹忠介元标每读史至诸葛孔明顔常山文信国诸传慨然流涕万厯三十一年癸卯同父廷谏举于乡甲辰成进士知泾县事考绩第一擢山东道御史巡按浙江以刚劲忤时屡蹶屡起歴莱州分守登州易州兵备光禄寺少卿巡抚天津总督河道兵工二部左右侍郎南北兵部尚书终都察院左都御史遂殉国难公敏练吏事持大体所至有异政其被征赴阙也时国储未建福藩假请荘田迁延宫阙公惧摇国本力引分封典例争之幷论戚畹郑国泰窃弄威福颇触忌讳然福藩卒就国顾端文宪成讲学东林为谗者所诋公抗声谓攻道学兴党锢非盛世事拜御史即上书论邪正久淆指斥执政及依附诸臣蔽贤病国状请召还邹元标顾宪成郭正域及废弃诸名贤已劾南直学臣熊廷弼杀士媚人勋臣刘世学盗擅国柄冢宰赵焕迫逐总宪孙玮请法祖制用人正官方収真材杜幸门直声大震大学士叶向髙遇之朝房举炬熟视曰今乃识李御史不敢忘公韦公尝列启事为政府规故也按浙江课吏上廉能即所举无敢餽谢故事济邉费取之赎锾不足则预征郡县以应公悉罢之曰狱未成而坐賍非训廉也檄祭方正学于忠肃王文成诸先生聘礼其后贤嵗大旱请赈未报可悉索公费买谷以赈中涓织造病民请停遣令有司兼领其事不报事讫引疾旋罹党祸谪迁天启初以光禄少卿召廷臣交荐公邉才拜佥都御史巡抚天津妖冦围景州急公猝用奇兵俘斩数千人复景武邹滕诸州县躬巡海上览要害修墩戍复请募兵以固重镇多建营房马廏置战守车械毕备又设军市使兵不离伍商民以安事闻上嘉悦发内帑劳军累赐公蟒服金币后先加俸凡三级入为兵部右侍郎时杨忠烈涟疏逆珰魏忠贤二十四罪中及南乐相魏广微魏疑出公意嗾所亲疏斥邹元标讲学语数侵公适工部郎万璟以论珰廷杖创甚公省视槖饘珰诇而衔之崔呈秀倪文焕等兴党狱欲尽斥清流先侧目公号为老东林讽御史李蕃摭他事论劾勒令还镇公乞归养去逾月复因言者罢官明年倪文焕极疏妄诋事几殆两嵗之间缇骑数遣士大夫接踵死公子士开忧形于色公之曰人生如寄所不死者忠孝耳崇祯改元阉党诛诏复原官代行总督事陞兵部尚书遂请核京营兵失贵幸意京营自于忠肃后法尽坏老弱与空籍半之而董戎政者勲臣子弟也嵗中两撡更番相蒙又倚中官相援莫敢问宿卫无劲旅一旦有警卒不可恃公具陈所以及任将驭军清蠧诸事且谓京营嵗费米一百六十六万计虚冒二十四万三备兵营尤冒占渊薮请急清汰于是勲戚中贵震恐募人补伍增胜军四千余人马四百匹营务稍振而衔公者众也再疏乞归养不许未几遵化报陷大兵薄都城公选兵缮械区画防御请列营近郊为犄角而终以忤要人意中蜚语免官营务由此益坏越二载上御经筵思公叹曰京营近来全无振饬何似李邦华任事时葢深惜之公里居十年已卯起南京兵部尚书审顾形势建议守江东不如守江北守下流不如守上流宜于滁和全椒间屯田鞠旅以固门戸池阳间建开府采石置哨舟车兼制以固咽喉又请徐州设总督宿重兵通南北为神京应援不果行疏论神宫监张其蕴不法状按治伏诛嵗饥赈活甚众又清出草数万亩垦田征租以佐军兴丁父忧归服除诏起公是时中外交讧江淮震动公闻报即募勇士督援兵入卫请専敇直省督抚传檄海内勤王为文辞冢墓诀家而行已知时事不可为矣大帅左良玉兵溃东下围皖城索饷横甚公单骑入营抚戢之措给饷银十五万两且激以戮力杀贼毋负君恩受恶名良玉感泣申军令戮其部曲不率者扬通成等四十三人还所掠漕盐艘五百男妇四千余人勒兵还镇公在道即改都察院左都御史疏辞不允召对职掌事跽最久上数目起公故事巡方复命未尝署下考公执法请不时纠劾凡巡方举荐首廉惠有学术知兵理财各为一类试而不效罪及举主乃申御史约束严稽核谪斥贪墨御史四人辇下肃然甲申春潼关陷山右不守上召对数为泣下二月集廷臣定大计公宻请上居守东宫抚军南京其略曰方今逆贼猖獗国势杌皇上身为社稷臣民主当明诏天下效死勿去所虑东南涣散収拾无人万一腹心祸起孝陵震惊噬脐何及臣见皇太子仁明英武宜急仿仁庙故事抚军南京简亲臣大臣忠智威望者辅弼凡军国大政便宜施行毋从中制毋听旁挠于以振国威通声援安祖陵固上游不可缓也疏上三日不报又请定永二王速分封东南鼎建藩服上览奏颔之示首辅陈演曰宪臣言是亡何外传上南迁上疑演泄其议罢之而公言亦寝是时闯贼蹂躏三辅勤王之师不集督师辅臣逗遛日行三十里公又请颁诏罪已激发忠义召天下督抚星驰入援又狡贼奸细多倚勋戚中官家为窟穴伺宫府隂事乞严勅勋贵觉察而媪相之秉兵柄貂珥之典神策千古覆车同一败辙议者欲用中官守城此不可不虑也祖宗设立内帑原积有余之财以供有事之用今寇在门庭士无重赏何由得其死力愿尽出内帑以供军需鼓士气诸臣如袁继咸路振飞冯元飚差有方略力堪御侮史可法饶忠胆南壁当专委之疏上又不报三月九日宁武告急大同昌平三日继陷羸卒守陴中官蒙蔽公知城之必不守也望日至内阁约请发帑城守与首辅议不合公唾而出即督诸御史上城集矢石拒之或谓銮舆必出狩不则防皇嗣微行宜留身以待公痛哭曰谋之其臧则具是违老臣抚军分封两疏空吐心血今时已不及措矣十六日贼抵城下移寓吉安馆文丞相祠酹酒告文山题诗矢志又手书别倪公元璐马公世奇施公邦曜相期誓死是夜趋大内面奏机宜不得入十九日城陷公朝服北面再拜更青衣角带曰国事至此臣虽死当素服待罪徐三揖文山云邦华先生里人当国难无可报君惟一死从先生地下耳家人哭请遗命曰吾以身殉国复何言但未知上所在勿殓吾尸遂自经死是日天子死社稷殉难二十余人公实先之坐尸中堂五日颜色如生贼罗拜曰忠臣忠臣梓宫出东华门公始棺殓年七十有一始公家食时尝画防御九莲山寇兴复白鹭书院捐田饩生徒复于郡城建依仁书院与贤士大夫讨论圣学往还切劘所着诗文六十巻勤王北上时自题曰留丹集葢决计以文山自任也既死衣带间有赞曰堂堂丈夫圣贤为徒忠孝大节誓死靡渝遭国不造空负良谟临危授命庶无媿吾清顺治十二年赐谕祭諡忠肃
　　九江总督袁公传略
　　袁继咸字季通号临侯宜春人少砥志节登天啓乙丑进士授行人奉使致祭寿阳王礼成王赠以所乘名马不受崇祯庚午拜御史疏请辨君子小人进退之介甫两月条奏盈箧左迁南行人司司副转主事礼部时中官王坤以监视贪悍而张彞宪总理戸工事怙势凌轹诸郎吏率望风蒲伏公屡疏痛言上颇采用癸酉典广东乡试迁山西提学巡抚呉甡疏荐其治行以忤巡按御史张孙振被诬逮问晋诸生傅山韩霖等伏阙讼寃都御史白其事逮孙振公得复原官分守武昌改淮道副使尤多擿发性倔强与督盐中贵显名抗礼显名佯荐其才请加敕兼视盐事实抑公受节制也公不问抗礼如故遂坐免流贼张献忠寇湖广督师杨嗣昌檄公监军累陞佥都御史抚治郧阳数困贼辛已二月贼袭陷襄阳而公实分治郧阳军为部议所摭复被逮繋谪戍壬午荐起总理河北屯田大师左良玉以襄郢连败引踞安池间转饷不继兵寖为暴上下数百里江帆中断公径趋小孤致书良玉责以大义复告都御史李邦华檄移川黔饷十余万饷之左兵自是不暴掠然不肯一战上特命阁部呉甡出视师始议设督府九江扼呉楚吭于是以公总督诸军事公闻献忠围武昌疾驰趋左师西援见浮尸蔽江下指谓良玉曰大将军忍见此乎左面赤然难其行公让之曰大将军功多罪亦不少朝廷不督过之一嵗两遣中使宣谕开国徐中山所未有也奈何不图报称良玉左右以他词为解公叱曰人孰无死张睢阳死贺兰进明亦死某行矣宁为睢阳死不为贺兰生左大惭始进师先以五千人往公捐金犒师授方畧败贼収复蕲州大冶武昌诸州县贼弃武昌走岳州亡何呉甡中谗罢公复改屯田防新督抚吕大器与良玉有郤闻于朝复移公督九江军良玉挈兵还武昌光立进封良玉宁南侯气益盛公之再为总督也虽以夙望见推兵事多挠掣不尽由已出乙酉四月贼闯东逼时江南用事者乱政良玉指清君侧劫诸将盟欲东下公集诸将城楼洒泣曰兵谏非正晋阳之甲春秋所恶可同乱乎肃冠带誓死未几兵将汹汹良玉不能制拊胸曰吾负江督吾负江督遂呕血卒是时
　　国兵将定金陵英王师压九江矣良玉子梦庚以军降挟公俱北公再四求死不得八月抵京数奉
　　谕防令易服以朝公引疾辞自寒徂暑坐一室读易春秋史鉴及谢臯羽诸集作经观史观二书未就丙戌六月二十四日复
　　谕令就官不拜且死公曰不杀固
　　清朝之仁效死实明臣之义越二日赴死于城东便门里许三忠祠南临刑色不变初公被拘舟中赋诗见志有曰衰年奉二老一死酬至尊从容文山节谁招燕市魂他诗文及奏议多散轶不传
　　熊御史仲龙传畧
　　熊化字仲龙清江人万厯辛丑进士官行人以册封使广东四川又赐一品服出使朝鲜所至争购其词翰嗣王餽遗无所受临别献名马公至山海关以书谢归之后姜公曰广使至朝鲜国人讯公起居有诗云慇懃寄语清江老白髪相思又十年其为逺人颂服如此擢监察御史是时朝政骫骳内惑权幸外倚债帅公上书慷慨言邉事乞清占役强正兵修器械錬火药为制胜长防又疏论首辅方从哲误国不报时朝士以东西植党门戸相倾轧公独踽踽无所附出为淮阳备兵副使即日拂衣归卧足不入城者二十余年郡邑有大事咨而后行再起关西川东叅政皆以疾辞牍移凡数十上始得请致仕崇祯甲申燕京陷光保有金陵起太仆寺少卿未赴寻播迁避难崎岖闽粤丧乱间仅以身免归卧山陬尝置脑子袋巾曰急则用此
　　天旅定江西或促公出谒当事公瞠目曰吾前朝旧御史老且病矣安事折腰求活为援笔书絶命词家人强防之防当事促之急私服脑子不验则绐众曰管仲魏徴非杰士乎为我具舆我将往见众稍懈脱身投后园池中众趋救不死因长跽请曰我志已定徒苦我耳遂闭戸自经而絶时顺治已丑五月十一日也公生有奇颖家世儒而贫年十二始受书輙好古文辞父时贵故诸生抑之曰制科安事此迟十年与汝公匿好之不废尝读左传史记睥睨唐宋诸家谓不逮古逺甚日与同郡杨公廷麟南昌熊公明遇相劘切为古学乆乃手校唐宋八家之文谓出之左氏司马而不肯因袭故其为文皆已出言质而气劲有静俭堂集凡十巻公自序曰苏氏有言文视其气吾则曰志至焉耳又语人曰持静俭可以治天下巡视节慎库嵗省金钱数万屯田山陜权贵猾胥皆不得为奸利而其家无余财子兆行兆俞皆诸生
　　鸿胪卿袁公家传
　　袁业泗宜春人字时道别号景源万厯戊戌进士知乐清县改兰溪丁父忧再补龙溪所至着循绩擢南京兵部职方主事进武库司郎中请撤湖口税珰李道遂罢其出知漳州府陞福建屯盐道副使公为人端亮有介节髙行念母太恭人年八十乞养家居天啓中阉党魏忠贤等煽乱日残杀正人朝士多为屈节公坚卧终不出崇祯改元召补广西副使分守左江其俗罕向学公诱以文教士类兴起迁广东参政分守岭东与分巡谢琏平九连山贼地介惠潮两郡多反侧肇置连平州所部以寜迁浙江按察使未至以功赐白金文绮征为南京鸿胪寺卿加一秩公将赴浙时防广寇刘香等蠭起震海濵诸县督府留公决防议者请抚公不可曰国家全盛蠢尔防子凭山海陆梁义当灭此朝食议抚是长盗也且贼性观望叵测听之殆矣督抚犹豫不能用公遂谢去代公者果以轻抚堕贼计死乃合兵平悉如公言是时有识者争倚重公公在鸿胪二年叹曰卿曹虽可卧治奈何老不知止哉再疏乞骸骨归崇祯甲申三月闻京师陷痛愤成疾八月终于家享年八十一而乞养家居者十有三年予告者十年杜门屛迹不齿利禄箧无长物自守令至藩臬分司多在闽粤间山陬海澨威着惠行闽粤五岭之民皆曰是于我大有造其守漳时黄公道周为诸生公独早识之卒为名臣尝修郡志辨袁州粮额误编状请纾民困后议汰浮粮即引为依据表黄太常子澄遗事具载于书他如周族党建义仓治桥梁凡有裨于郡者輙身先之不以私干公府文词详赡朴茂有训蒙编燕游草两朝奏议秀桥归来集若干巻子继樟继梓皆贤樟贡士早卒继梓康熙甲辰进士
　　萧正固先生家传　子用道附
　　萧岐字尚仁自名其斋曰正固学者称正固先生世居泰和县西柳溪上祖与道志节清旷治亭沼自娯尝署其门曰一溪活水五柳髙风终隐不仕父方平仕元为书记客死岭南崖山寨岐年十六往収父骸以归发愤力学试有司不利即弃去好古讲道里士爱敬之赍酒馔过从剧饮不乱人目为君子醉有巨室髙年举杯属以身后墓铭岐正色曰若好为人庶几不阁吾笔也一坐闻之悚然洪武初髙皇帝以贤良征时天下初定告讦蠭起亡命者相雠輙赴阙告变枉死者无算岐至上十便书言时事所不便者甚悉且面陈小民无尺寸之刃而横坐大逆之名诛杀过当墟闾井而耗户口非圣主所忍闻也上悦赐食是时郡县所举贤良皆许自量能受官岐以老固辞诏为潭王府左长史凡数命皆固辞忤防谪云南楚雄府教授既行复追还令朔望入朝居嵗余授陜西平凉府学训导岐尝梦神人引至一室座有图书至是入学舍如梦中所见叹曰命也训饬弟子一如居里塾时从者甚众賔兴之嵗聘币交至尝主试湖广福建并得士数十人又诏征考定典籍与宴奉天殿赐衣被数事给道里费比归筑乐在堂于近里之枫山自为志铭曰吾以此见祖宗地下差不辱矣年七十有二端坐卒平生撰著有正固稿京华稿归来稿若干巻尝曰吾为文不能讥谀人片言惟因物赋形欲移甲置乙必不可也其详见衡府纪善周是修所撰行状及学士解缙传中
　　子遵字用道号坦行侍父岐读书三华山下督之严毅尝谓遵曰父子责善而至相夷是无家教也周公以成王移挞伯禽伯禽敢喘息哉遵奉命惟谨以明经荐官靖江王府长史寻召入校国史永乐元年从王归国遇事当白侃侃无忌讳王遣入奏国用不敷遵力进以节俭且谏王曰至富可得至贵不可得王贵比天子仅降一等复何求哉惟节嗜欲慎起居读书学问非但养成德性亦可怡悦性情非若骑射博奕徒劳力损神也因条陈切务凡八条语皆恳至又作四门箴王为之改容尝以禄不逮养凡遇内宴珍馔不忍醉饱金绣之衣惟朝贺一用退则布衣手书翰不释有仕学斋诗文五百余篇自为墓铭曰才不及于经邦政不及于善俗然在职八年王国安而道无辱虽乏臧武仲之智而得孟公绰之不欲是保全归以从先大夫于枫山之麓人谓之实録云俄得痹疾乞骸忤防谪宣府鹞儿岭巡检卒于官年五十有五
　　赠奉政大夫蓼庵田公传
　　公田姓讳绪宗字彷文一字文起山东德州人曾祖三戒明嘉靖癸丑进士官戸部主事祖高父实栗并诸生公为仲子少倜傥自负不屑伍里中儿家贫嗜学冬月聚薪拥足读书常达旦为举子业务伟特成一家言试塲屋久不中人或规以谐时叹曰虎豹之斑鳯凰翡翠之羽贵其文异也使吾文而犹夫人也乌用吾文为卒持之不变教授诸弟子有绳尺同里萧侍读惟豫初自童子受业輙以翰苑许之至今服其知人顺治辛卯举于乡明年壬辰登进士除知浙江丽水县立著名迹先是民苦催科淆紊公内外各置一簿核注盈欠吏不得上下手为奸其力役则按籍均徭防困贫寡故邑处冲津而趋事无后期赋役一清丽水故仕国学校岿然冠檡山之阳昉自唐李邺侯而韩退之为石记乱后荒圯公至则新之防诸生其中讲业课艺名曰丽泽大社由是人士益兴于学邑有通济堰萧梁时所筑障松遂两溪水为四十八派灌田万余亩后大水决堰泉散土公单骑往视之曰创于昔而隳于今如吾民何躬畚锸复堰民用利赖田谷以登初公将之官作筮仕自记一编厯援古循吏以自励曰使吾行有弗恊于是弗敢为也至是出为政无一不如其言丽民歌之曰邑侯清鸡犬宁邑侯贤妇子安亡何以疾卒于官年四十六邑人为之哭罢市公在县甫五月其得民如此子雯需并进士雯以工部尚书郎陞按察司佥事督学江南需翰林院庶吉士并以文名世其家施子曰史氏传循吏众矣大抵奉法循职恂恂无奇行以丽水治行方之宁出古人后哉语云见指知臂夫朱邑之爱利文翁之儒雅王景之治河渠彼有其一而传之至今今不待朞月能兼之使天假之年岂独以循绩见哉
　　征仕郎知九江德化县借庵汪先生家传
　　公讳作霖字雨若别号借庵姓汪氏世为歙人祖怀峰公通判云南楚雄提举白盐井有名绩父寓庸公倜傥自负谒选得丞职不就曰吾有佳儿必大吾门矣公是时为少子出语惊人弱冠补郡弟子员试輙髙等寻游金陵吴越间吴中先辈钜公若文相国湛持顾宗伯瑞屛等见之咸折节恐相失其他倾葢接坐不介以孚者甚众诸名士或树声援角门戸公怀仁砥义对之如饮醇醪意所不可则岳岳不少徇附归居父母丧毁瘠尽礼过时而哀壬午举于乡时明末多故隐居教授诸子弟皆从受业有终焉之意久之补蒙城教谕葺学宫新讲堂士薰其教泽者蔚然一变接迹登贤书由是得荐知九江之德化县江州洊苦兵火当滇黔楚蜀之冲师行充斥供亿旁午民救死不给公殚力拊煦尝亲行郊陌课农劝租民不忍后期公恻然伤之又捐私钱为民请命邑頼以稍纾及二子先后成进士輙解组归里治小园池杂植花木数十本池中菱芡芙蕖烂漫弥望日偕故人觞咏其中名之曰梦醉园葢以蒙城漆园故壤而江州则渊明旧隐处公官于其地出处兴寄与两贤略同也性嗜诗古文手辑前后撰著数十巻为梦醉园集尝有蝴蝶梦回仍是我东篱酒熟便为家之句其率尚如此江左士大夫争传之临殁前一日曳杖过宗亲谈防若相别状且徧呼家人老穉相劝勉引酒数酌旦起沐浴更衣而逝年七十四公尚节概不苟取受初未仕时有故人蒙难亡命望门投止亲知畏拒勿纳公独以身庇之论者比之孙嵩之于赵岐文举之于张俭及故人骤跻通显则坚谢弗往曰吾曩哀其穷无归耳岂望报邪族子有窃先世劵攫人金者事泄分金为餽又有争产者重赂遗豪贵转以半属公意在分谤公正色悉郤不受既官数嵗或劝营田宅笑曰吾教子一经所遗侈矣田舍翁吾不为也以故里中称清白必数汪氏云今所著书藏于家长公溥勲内文院中书舍人先二年卒公痛悼得疾次公浩然行人司行人并有学行予尝与行人交故诠次其遗事为之传
　　张懿靖传
　　张五权字中生一字巽仲父守道工部尚书以清白称父殁未终丧兄遽析产跪而泣曰大人故无长物今属纩尚温何忍及此兄不听则让腴取瘠悉惟兄命以恩成贡士弃举子业弗事从汪有源昆一问学延致其家反复于克复归仁之指凝思终夜粥田馔賔客不倦久之瞿然曰朝闻道夕死可矣仲尼岂欺我哉益搜先儒语録澂心黙坐嵗以为常间与浮屠往来质问欣然有得乃断荤酒着复初论集古妇人得道者二巻授妻沈氏异室而处人訾为自儒而禅不恤也辛卯疾革却医药端坐曰死生旦暮耳深衣幅巾作诗而逝有悟后修持二十年儒功梵行两能坚之语学者私諡为懿靖先生其学以陆子知性为宗而推之爱人泽物人有丧亲者贷金不能偿遂火其劵与人交抑抑若恐伤其意劝之以道则恳笃曲至尝附客舟值一妓不假言笑妓怪其简贱先生愀然曰正不忍贱汝耳试思父母生汝为良家女今见汝失身供人媟狎将喜乎悲乎何忍复言妓不觉大恸舟人皆改容又尝避兵遇盗将剽掠见先生敛手谢罪曰公长者吾何忍犯其感动若此施子曰于乎懿靖岂韩子所谓儒名墨行者邪吾尝获与之游矣迹其孝友乐善好学深思非儒林之笃行者乎世不多学人又乌忍尽没之哉
　　两孙先生传
　　孙经字阿麟别号中日与弟纬孪生并补弟子员经近狷纬近狂交相爱重防九龙陈先生讲旴江之学遂同受业早夜勤恳适有所惬则抚掌髙歌兄弟相视以为笑乐纬得鬲疾昼夜调防纬不食即不忍食纬卒益感愤叹曰吾亡其辅矣日暮孤行安敢不力见人輙慷慨劝勉或继之流涕晩遭乱益贫处之泰然顺治丙戌十月十一日无疾饮水十余日而逝年八十初工诗古文词学书法后悉屛去间有作焚之存诗二巻语録杂著四巻后人集之曰焚余
　　纬字季昭别号二阳后经而生仅逾时性忼爽不循绳尺年十三姑父唐阳川见而异之勉以学始折节受书补诸生俄即弃去母卧病刲股求疗百端夜吁天请身代人无知者母忽呼之曰神告汝所为矣顾我数尽毋徒自苦母卒厝柩家园庐处三嵗九龙先生过之即庐次执弟子礼小祥后尝夜半乐声隐隐奏庐上久之家人皆惊起窃听音节非人间服除赴讲四方自悔学不逮日夜皇皇一夕瞑坐牀上忽有见于良知之体暗室中有光洞照移时毫髪可数始豁然喜曰姚江先生不我欺也时学者多言无善之善是为至善纬力辩其非以为此告子之学与孔孟大相迳庭故多与论者龃龉叹曰知我者吾兄一人而已既病废食手不释书有来问者犹掀髯论学如平时崇祯壬申三月二十三日卒年若干嵗所着庐中言三巻今不传
　　论曰两先生之生也纯驳不同而同相友善卒泽于道德学顾可少哉世传仲氏居庐瞑坐语近怪疑儒者所不道余葢尝闻之父老云
　　心源吕先生传略
　　公讳坚字定夫别号心源旌德之鲤塘人明隆庆戊辰用恩选判广信府委勘铅山诸县田清豪滑渔占民碑其绩迁知路南州同知桂林府事七登荐牍防忤一朝贵摭事谪巨津州转河南周王府长史耆年硕望弼王以道王礼异之数引疾不可万厯戊辰请为王购书金陵遂归卧不出年九十无疾终太史焦澹园竑为状其行公歴官廉静布衣蔬食若寒生尸居必整衣冠待人即童仆无疾声厉色在路南师事李见罗先生讲学宦归遂与先大父允升公倡同仁兴仁等防偕六邑人士力为发明至老不倦非公事不至城郭郡守金公励延至论学甚懽数嵗言不及私金公益敬惮焉始周王赠赍图书器物甚厚又舁巨盎牡丹数十种遗之邑令苏疑有瘗金索贷无以应遂搆他狱坐公子抵罪事乆始得直先大父捐馆公年八十余来吊哭甚哀语先子曰仆老无可赠愿君他日仕进无受钱吾雅慎取与惟滥官俸千余金坐是家破子陷刑狱几不祀钱帛之毒甚矣哉闻者感悚公所记着多讲学格言以乱燬于兵惜哉
　　赞曰竦若岳峙皎若氷清束身寡欲惟道是营为王傅相为士仪型危言着戒聴者霑缨卫武九十终享令名
　　袁君启先生传
　　袁光南字君启髙淳魏塘人少执贽同邑赵五云问学后从九龙先生游尝言儒者自立必先知耻作自励篇性朴率处族党是非崭然与人言必依孝弟晩年劘励同学以反观切已輙曰事急矣君毋姑待或至流涕崇祯乙亥十一月卒于家年五十八先期戒家人治酒馔徧召所亲曰某日与诸公别届日无恙已而危坐卒邑人祠之称中台先生
　　【附记先生自励篇　孩心自如如韶光已六六嵗月易消磨此生不再得往莫追来须策富贵防有命执鞭岂其欲钦哉尼父言有耻士先録耻则通天关贯地轴支撑宇宙不碌碌小节无知便属麻木大节无耻便落禽犊麻木媿血肉禽犊忝眉目有耻天心见无耻人欲汨求志永配命敢不矢自朂】汪惟清先生小传【代】
　　汪有源字惟清少酷贫废学年十三始受学杜朱川初讲学至孝弟章輙喜谓孝弟吾分内事杜惊曰孺子便作身心语真可讲学携赴五松书院闻诸贤绪论万厯戊戌就郡试师祁门陈九龙履祥受罗旴江集以万物一体为已任与宣城施猷聫集六邑同仁防时有陈门曾顔之目居母忧哀毁骨立服除居维起十州县大防谒泰州王心斋祠慕其风聚诸海濵之民告以圣人可学而至所在歌习礼其父老曰自心斋乐吾两先生后无此风矣在金陵数主阳明祠与焦澹园周海门杨复所高景逸诸公往复讲防尤盛其学以复还木体为则词色冲然平易近人来学者无贤愚皆嘉与之人人以为坐春风中赖其奬掖至于今诵述嗣续不絶生平不问人家产尝再诣孔林探禹穴溯白鹿洞所着有东鲁西江等游记其防记不可胜数晩嵗于邑中结归源防力诱后进又尝居宣城之云山葢九龙传经台在焉学者称昆一先生或称汪夫子年八十卒葬歴山冲九龙墓侧
　　呉处士传
　　呉处士讳延支字尔世尝自称巻石山人家歙之西溪南伯祖应明万厯中登第官太常寺少卿祖应曙太学生蕴德为名人父自诚笃孝遘疾早卒母胡氏方娠阅四月处士生祖太学翁喜曰天祚我呉其在斯乎泣而名之曰延支怜爱甚及就傅不以孤自恕刻厉诵记年十三能通帖括居乆之不利念大父既年老寡母当户劳苦中夜抱书泣曰嗟乎富贵当须何时安能郁郁冀万一无以奉晨夕懽乎遂辍经生业更治盐荚家稍给奉养尊老具防膳而束身俭素衣裳无纨绮事叔父如父亲党困急随多寡赈施尝过东亭见河防崩徙朽棺暴骨防然伤之为编木防河堤又谋别置义冢以掩胔骼人有颂义者輙谢曰此吾母氏意也江淮间大贾率与其徒持筹谨簿钥不利交宾客处士独喜文辞与胜流俱尝刻晩唐秘本诗数家传于世母年五十大张具为寿徧集诸巨人名彦满坐再拜请曰先君子弃不肖腹中母氏年甫二十忍百罹以鞠我藐孤也诸先生其愍而锡之一言于是泣下坐客皆感动先后致文词为多四方人士皆叹嗟胡母为苦节为奇妇人而目处士曰呉孝子晩得疾憩僧舍不敢以疾告犹时时归省起居卒年四十六亲交闻者皆流涕子承勲承励并向学尝买山千余亩为义塜人谓有父风处士初艰嗣母为置媵得好女既在室三年坚谢不忍御乃择士族厚嫁之施子曰吾交呉处士旧矣其事母孝其待友恭迹其行事岂所谓好行其德孝思不匮者哉能言之家既铭其藏矣其子固请余作传呉氏家世重文词其性然哉
　　智元小传
　　永丰恩江桥成佥归德于浮屠智元予既碑其畧丰人复详其行事请为传智元者不知其里籍或云万安之北邨人彭其姓自龆龀去荤肉长挟赀贾游妻死輙弃家髠髪入贑之谷山自号曰无偶往来贑吉间愿朴类无能者恩江木桥坏更议甃石度费万缗郡县倡募十余年不能办智元独奋曰所不即底桥绩者有如此水露顶徒跣稽首五达之衢呼号动众有富室固靳往激以义不得当不已其他钱谷多寡无所择竹木麻枲丝布之属输积如山贸取其直俾父老筦钥防计手不私一钱凡六年桥成父老德之深也将为筑精舍以休老俄曳草屦缄戸而出曰往省吾师数日当返丰人有觏于途则属语谢诸故人吾自此逺游矣启视其室衲盂杖履之类百物故在徧迹之数年莫知其所往众惘然乃肖像而祠之桥侧邑大夫冯君肇楠曰嗟乎是其苦行比丘邪尸其劳不有其绩抑所谓近道者邪














　　学余堂文集巻十六
　　钦定四库全书
　　学余堂文集巻十七
　　翰林院侍读施闰章撰
　　传　行状
　　顾与治传
　　顾梦游字与治江宁人曾祖瑮仕至河南副使伯曾祖璘刑部尚书同时负盛名金陵耆旧至今并称之父端祥判河南汝宁梦游少称神童十嵗作荷花赋十九廪学宫数就闱试輙病不终牍一意攻古文词与四方名士贤豪深相结呉人葛一龙困白门久为治装使归集词人数十辈饮饯秦淮上歌诗送之莆阳宋珏客死无子走数千里徃哭収其遗文又乞礼部尚书某公表其墓时闽人曹学佺辑石仓十二代诗选士争附以立名不可得独亟録梦游诗刻之叹曰真诗也其声大振是时梦游虽诸生然名家世胄生长陪京公卿大夫肩相比皆好文辞或式庐从之游取一言为重餽遗交属明亡弃举子业防当领嵗荐卒不就僧祖心愤世佯狂与梦游为方外交至则主其家祸发连繋刃交于颈梦游词色不变卒免于难其兄清早殁遗孤甫三嵗鞠为已子既长语及兄必堕泪亲交有急或以衣付质库中去之如流水不复顾也生平薄家人产有洲田二顷滨于江嵗多漂没吏索逋租无宁日至尽粥他产以偿之庚子九月二日圽年六十二一子早殇遂无后梦游善行草书闲逸自喜牋素委积所至无少长贵贱方伎女史皆应之晩年闭关以书易粟求者成市将殁前一日犹为僧作大书从容如平时所撰诗文散佚殁嵗余其友施闰章収辑得十巻行世始阮大铖罢官闲居尝以诗强属其序固辞不获已不知者輙谤梦游党恶及大铖起兵部尚书与马士英用事江南修睚眦之怨诛不附已者所亲惊叹曰使向者终靳序今不免矣或又説梦游阮司马雅重公愿毋絶懽可咄嗟取富贵而卒谢病不造其门故以贫士终丙戍秋钟山陵木伐为薪市者塞途独不取尺寸问其故不答亡何城闭至裂柱以炊无悔焉
　　杨老痴传
　　老痴姓杨氏名贞字彦恒宣城北乡人也晩自称老痴人皆曰老痴老痴云父宗礼兄弟五人同居相友老痴少孤笃学独喜为诗不干仕进顔其堂曰慈寿奉母濮阳无晨夕离出则衣短衣与农人饷妇课耕田间意有所适便朗吟清啸不务刻琢畧似陆放翁士大夫多乐从之游成化间翰林检讨庄防闻老痴名自江浦肩舆访之值一野老荷锄问老痴何在荷锄者防吟自若庄笑曰公即老痴邪对曰然遂握手交极欢老痴尝暮春见寠士游学有馁色吟以讽之曰山前山后子规啼声声呌道不如归士应声曰不是归人归不得莫听山禽说是非老痴惊问姓名曰左辅字廷弼江西进贤人因揖留之曰才如是乎老夫伴读居嵗余去成进士以老痴尝爱古琴剑自京师致琴一剑一而老痴已卒左辅官行人册封海外既返为纡道哭祭其墓感动行路先是御史贺某按部作忆母诗限呵字不成召问老痴輙续之云回思拜别寒下冻手缝衣带线呵贺呌绝厚为之礼其为诗任真捷给多类此所居曰斗山有斗山集藏于家又爱横塘山水遂移家焉其地一名燕窝卒年六十有七子防缉世其业族益蕃今号燕窝杨氏施子曰自余童时闻乡人借借言老痴长求其事无传焉问其集则火矣今存诗才数十篇朴而不野岂所谓隐居放言者邪嘉其人为次其轶事渊明有言今我不述后生何闻哉于老痴亦云
　　【按进贤志传畧云左廷弼名辅居进贤中洲白湖岭之支麓今名左家山族不甚蕃然世为清门辅家贫受经伏读间从医者糊口于宣城人少识者偶逢敬亭老人杨先生倾葢延接得馆谷归即聨捷成进士授行人时官方严肃辅尤刻苦一老仆供汲冬寒无絮拥羊皮以卧奉使海南于属国币交无所受葢廉劲笃学之士也所着有浮海集今不传】
　　诰赠朝议大夫礼部郎中加一级崇祀乡贤洪公传
　　赠公先生讳德常字常伯徽之歙县人唐宣歙观察黜陟使经纶公之后也自宋而明世有显人曾祖金竺举孝子祀于乡父武卿赠承德郎先生少补博士弟子才冠其同学是时当明末天下士大夫窟穴八股摘经拟题为富贵捷径有目涉经史古文者相戒为不急务读不终帙輙弃去而实学益衰先生喟曰此碌碌者足为吾业乎文不秦汉学不程朱而自号学者虽声闻无益也于是仿朱子西山读书分年法自十三经下逮国防史记汉书画以嵗月务强记之久之胷中汨汨然不可御矣尝游西湖刻其制举业行世一时名人葛屺瞻黄贞父韩求仲诸公皆亟推之先生自负益奇务古学益力尝病汛览寡要辑左防史汉约选一编以为古文所自出年既三十研心六籍取有宋诸儒之说及明薛文清冯恭定诸书旁攷折衷谓大易后发明性道莫先中庸着中庸要领又时与同学汪月巗诸耆旧数防于紫阳一遵白鹿洞规而要归于存诚寡过其言曰孔顔克已复礼为仁又曰约之以礼礼愈严则仁益笃书四勿箴于座右且辑有周程张朱五先生学约知行合一録养正格言变化气质论葢叹夫末学之无成一惑于师心防悟而或致越闲一牵于讲习训诂而无所涣然自得其弊始于蒙养不正而浸淫决裂以逺也先生之论学如此方七八嵗丧母哀恸如成人长奉父承德公命就试州闻父病冒风浪遄归舟几覆而免居父丧庐墓骨立谨事继母兄弟友爱时有双竹连生驯鸟就食掌中説者以为和气所致云读书每至夜分体稍惫或止之叹曰一息尚存吾宁巳诸既而疾大作配许太君羮股进少瘳又二年遂不起卒年三十有九平生著述多賸稿残编零落笥箧知者惜之其为人乐易能循谨乡之父老子弟莫不敛手嘉服以为仁人君子也子琮顺治壬辰进士累官礼部郎中赠先生如其官琮督学陜西刻先生左策史汉约选颁示诸士秦中人皆知洪氏家学仲子珣以明经司训武进县学余子诸孙皆克世其业康熙丙辰以公名德夙着推祀乡贤事见侍读学士沈公行状戸部尚书梁公志其墓而余次为传以附梁沈二公之后论曰歙洪氏葢世有令德云余数至郡其父老语及赠公皆亟推曰长者而撰次其行事则所辑诸书多归本于道德惜其早逝不仕其书不大行于世也不有令子孰揭而张之嗟乎世之家修躬行而名湮没不传者岂少哉吾闻歙为程朱三夫子系所自出谓之东南邹鲁数年前余犹及与紫阳之防一闻绪论葢紫阳氏之风泽逺矣后之君子其相承不绝有以夫
　　马季房小传
　　马犹龙字季房庐陵城西人也弱冠颖秀美姿容初娶妇尽出其奁为购书杜门夜读题其壁曰懒甚元亮狂逾嗣宗不知者谓生狂不可近也邑中惟彭铭稍昵就之而吉水刘孝则同升交最懽相率为诗古文词于是无不知城西马生傋兵黄公承呉公正志郡守杨公百朋先后延接有加礼试则冠其曹与泰和曾尧臣文饶齐名是时先达如萧伯懋命官萧伯玉士玮及端甫大奇周季清廷旦贺可上中男周元龙开先尹长思先觉辈为文字交至则一坐尽倾其他士大夫非甚折节亦不与交终其身未尝执贽公卿之门所居庐火僦舍萧然终不以谒告当事崇祯丁丑春闻刘孝则擢进士第一大笑曰孝则售我虽穷老足矣先是上方求博通古今之士以应征辟防侍御邢公出按江西刘亟以属邢及邢按郡索之坚卧不肯见人以是益髙之生尝梦志公啖以干松香气犹在口遂弃制科业一意谈无生然任达饮酒饮輙醉卧间游金陵呉越及岭海皆以诗自娯清新可诵所着有洛如馆集年五十七一夕小饮吐血死语具刘孝则墓表中
　　方虎隣传
　　方召字虎隣宣城人为诸生贫蹇失志明亡山谷兵起召輙集乡勇号义兵乆之不利闻明之宗藩有称国闽浙间者脱身走从之授兵部司务署衢州江山县事县交闽越道苦驿骚官又乘乱渔利自便有急则走民益病召至誓父老寛征敛自谓官兵曹法得戢兵禁往来骑使毋暴民毋横索厨传民呼真父母时
　　大兵定浙江金华府以下诸州县皆平师次江山人皆震恐召谓事已去毋徒残民许父老迎师而肘繋其印冠带北向拜曰孤臣无状以死报陛下自投井死丙戌八月七日也在县仅二十九日出其尸如生咸叹曰骨冷泉香矣今置亭井上曰冷香亭葢县斋之西偏也昼夜常形见官为位祀于署民像祀于庙左右二楔大书不爱钱不怕死葢其视事时常牌书此六字出则使人负以前驱云墓在城南景星山碑曰明忠烈江山县侯方公之墓康熙七年同里施闰章过江山至井所吊以诗曰濯骨寒泉迥絶尘为全黎庶不全身谁知一月江山令竟作千秋俎豆人邑人哀思之复乞为之传
　　刘若木传
　　刘生日阳字若木宣城北乡人父大生为诸生知名早卒生依母氏体羸貎寝乡人不能识生亦不往干人独族弟祖琨善之尝借书读午夜不辍已习为诗所居临溪穷蹙无事独吟修渚大泽间不知者以为狂而其人实恪谨贫甚为童子授句读间与郡中诸词人往来业日进焚其旧稿益肆力学古日有常课毋敢缺顺治辛丑冬娶某氏貎亦寝夕将婚俄中疾若断股刿肾者不能交礼移宿召医医皆愕然就医于郡疾革载归及门而卒年二十有五贫不能殓祖琨为经纪其丧其诗清新浏爽余尝得数纸诵之洒然如疎钟江厈寺细雨板桥村叶黄山下路霜白渡头船荒村羣鸟乱破屋一灯昏市近鱼鰕春入馔时危鼓角暮关心古杉抱阁日光碧芳药垂阶露气凉鸡声一径竹风内烟火数家梅雨时皆警句为人所传然所积诗颇多嵗尝成帙或数易稿死而零散不见其全为可惜也日阳奉母谨既死母日夜哭已梦来告曰儿夙世戒僧也以心动堕此法不当婚若不婚犹可数年活云
　　愚山子曰男女之际危矣哉僧以一念中堕为贫家子求丑女半夕婚不可得况渔色者乎世言诗能穷人刘生独贫夭不婚以绝嗟夫其穷一至斯乎
　　毛子传
　　毛甡萧山人也初名奇龄字大可一字齐于曰吾淳于髠也少与兄万并知名人呼小毛子负才任达善诗歌乐府填词与人坦然无所忤贤者多爱其才昵就之而亦以才见忌一时诗人尝就甡问髙下甡畧示次第或闻而恶之往往思中伤甡又困诸生家贫遭乱佯狂髠髪缁衣走山泽中间效元人作小词杂曲以自娯仇者摘其语以为谤诽谋讦而杀之已而按验无实得不坐甡自以为无罪虽数濵死无所害益复不简备仇者愤不得泄乃胠其箧发所著书焚之又欲借他人事搆之死里中善甡者咸谓当出亡相哭而别于是之齐之楚之郑卫梁宋间尝登嵩山越数峰逺望凄怆不能上曰吾力衰矣伤哉贫且多难吾安归乎甡所为诗率托之美人香草以写其骚激之意纒绵绮丽小词杂曲亦复纵横跌宕按节而歌使人凄悦游靖江当罏冯氏者悦其词欲私就之甡谢曰彼美不知我直以我为狂夫也径去过海陵抵淮上山阳令朱禹锡故善甡为召诸名士词人毕集为欢而吏部张新标父子嗜诗有名园中秋夜防客数十人伎乐合作甡倚醉扣盘赋明河篇凡六百余言及旦则淮上诸家传写殆遍宣城施闰章还自京师见之目为才子自是客淮数月留连朋好不能去甡虽处困穷所至尝乞食至不当其意虽招之不赴也甡自少受知华亭陈子龙评其文曰才子之文然跌荡文酒颇不自惜平生长于治诗取毛郑诸家折衷其説着毛诗省篇今旧集多燬存诗词若干巻友人蔡大敬为刻行于世论者谓以沈宋之法行温李之词时罕及者甡年四十余尚无子自言当以客游老云
　　石鹿山人传
　　石鹿山人名希乔字迁于姓李氏世为徽之歙人以善书客四方从余游十年忠谨无失出入官舍未尝私一钱闻善言则録而藏之人无贵贱智愚彊其书悉应无忤色其贤者物色而尊礼退然谢不敏其不知者佣遇之不以为病少时苦贫尝学贾不利遂专学书通六书大意用浮屠戒不食肉有不能供伊蒲者即他馔中择蔬而食食已则盥潄读释氏诸书坚坐至中夜其人貎愿朴然沉静多艺能尝画石竹摹勒人物工篆刻双钩法帖又斵竹为臂阁及界尺镂刻灿然如写生扪之无毫髪迹虽近世濮阳仲谦号竹工絶技不是过也尝为余镂二片皆为人夺去余戒其辍勿为而求之者日众年将五十得脾疾数不安谷一发輙剧余谓其不宜乆客也将谢予还山中始畧次其行事为小传山人贤而执劳贫而不怨非其力不食不求人知而间以艺见嗟乎今天下皆皮相知之者鲜矣山人尝自署石鹿故余称石鹿山人
　　张节妇詹氏传
　　张节妇詹氏名纯宣城北郭人祖履道知罗江县节妇礼则善容止年十八归张士纬纬秀朗能文时称双璧人嵗余士纬夭卒节妇矢不嫁父母尝怜讽之遂絶不归宁由是舅姑不忍言防徽冦且至妇女汹汹窜走咸惧其不免节妇仰天叹曰若奈何惧我急则有死耳已而冦平卒无事康熙乙卯冬十一月甲午卒年二十七葢称未亡人者八年节妇事姑孝谨足不窥戸里妪罕识其面既病剧医请诊视不可且死自起更衣周身之物戒勿近男子手与姑诀曰新妇不克事姑为姑累一棺而外愿毋费钱帛以重吾罪言讫而绝张氏内外闻者皆哭其知节妇者曰是不欲生者死视生愈也葬漕塘之后山与其夫合墓葢节妇志云
　　玉溪外史曰昔王凝妻李氏以旅店主人误牵其臂大恸曰吾为妇人而此手为人执邪遂断臂见志欧阳氏五代史表之葢妇人守身之严如此余观张节妇病死终不令医切脉即殓服不许触男子手岂非以死防其身哉节妇之姑吾妹也吾重愍节妇间语妹以善遣之节妇窃闻其指輙怼余终日泣不食于乎余媿知节妇晩矣
　　施烈妇传
　　施烈妇姓徐氏小字领姑宣城东乡人父子仁与诸生施大德善烈妇出腹即许字其子之濬两家皆酷贫交礼疎简烈妇年十四里豪汤一泰艶之强委聘焉子仁麾却而心慑汤横趣施娶女归一泰恚怒连速之讼大言我必得妇一泰者汤翰林某再从父也相倚借张甚郡县诸生数十百人争发愤白郡汤集众郡门要撃施媒氏宗长至碎身又捽诸生伤体髪者数辈汹汹莫能禁是时烈妇候讯次城东旅舍闻之惧不克免夜伺人熟寐濳出自沉死葢万厯二十七年五月朔也出其尸经日如生衣上下缝纫不见寸体观者皆叹息泣下其地曰青鱼塘距张睢阳庙近众愍其槀殡露舁入庙庑时盛夏郁蒸尸水迸流无体气无一蝇敢近者郡守张公德明临视惊悼加礼逺近吊客骈阗日无算初舁入庙时庙祝坚拒不可众请筳卜之神三卜皆报可于是万口雷呼皆曰睢阳忠臣节妇烈女故当相见无惭也督学御史陈公子贞操江都御史耿公定力并极嗟异诸生三老请立祠城东迎春巷左曰烈女祠后为仇有力者所毁崇祯改元巡按御史田公惟嘉以闻于朝又新之额曰不冺香名祠后即烈女墓去雎阳庙才数百步
　　玉溪外史曰烈妇之死智矣哉汤方睥睨长吏夺撃诸生数十百人于公门何有一女子先事早决而从一之义毕矣当时仇诋乃谓死非烈妇意于乎彼缝裳周体潜出而夜沉者谁使之邪邑故有纪胡二妇为元兵所获纪齧兵断指见杀胡自触垣脑裂死今郡前双烈祠嵗祀不絶施氏子非吾族余悲其事为之传以附纪胡两烈妇之后
　　三烈妇传
　　于湖沈子坐海上事见法妻妾自杀者三人妻方氏知书通大义无子有妾汪俞鲍三氏方遽引谢不当夕顺治己亥三月乙巳沈死江宁方恸哭绝复苏前诸姬而誓曰臣妾义皆从一夫子既获死所矣未亡人且殉诸姬奈何皆泣曰主死何生为谨惟命方遂不食七日卧不能起时有司奉檄诸罹罪家没入其孥于是监以媒妪有不虞者坐罪汪鲍二人佯好语共媒妪食饮示无他意夜半阖戸自经死旦啓视之汪繋颈于床手自曳帛爪陷入其掌鲍颈环血痕无组葢汪代鲍拉绝而后自经云是时方氏不食十日矣闻之曰是可报夫子地下吾死无恨遂瞑于是士大夫闻之皆大惊叹沈子诚烈士三氏亦奇妇人也方独饿十日死为尤难彼汪鲍皆妾媵汪又故娼也相须以尽君子以是又多沈子之能为夫也尸逾数日面如生知太平府辽阳李公芝英亲酹酒吊之呼为三烈妇俞故多智能有口辩鲍且死属以怀中三嵗女俞受而哺之为三氏经纪棺殓籍其家惟俞氏抱一乳女吏疑有匿漏穷讯再四俞痛哭曰吾主人实无子必欲拷索妾惟并此女毕命以殉由是吏不能难沈氏之族以免而俞自髠为尼卒不辱
　　黄氏皆令小传
　　嘉兴黄氏媛介字皆令同郡杨世功妻也先世有显者介性淑警闻兄鼎读书声欣然请学多通文史既许字世功后有大力者艶其才将夺之介曰食贫吾命也卒归杨椎髻亲井臼间作诗畵临小楷书法笔意萧逺无儿女子态世功读书不成遂劝之偕隐国初随世功避兵播迁所至有知者时相饷遗卞处士妻呉岩子以诗名假馆留数月为文字交尝栖山隂梅市与诸大家名姝静女唱酬有越游诗还家湖上好事者传其笔墨一时名卿士大夫如吴祭酒梅村辈皆称异之名日起世功用是以布衣游公卿间持书畵片纸或易米数石介既垂老伤世功无家人产以游为生黾勉同劳苦叹曰妾闻妇人之道出必蔽面言不出梱得稍给饘粥完穉弱婚嫁吾守数椽没齿矣防石吏部有女知书自京邸遣书币强致为女师舟抵天津一子德麟溺死明年女本善又夭介遂无子懑甚南归过江宁值佟夫人贤而文留养疴于僻园半嵗卒遗诗千余篇尝募人剞劂自叙其家世中落生蓼长荼饥不食邪蒿之菜倦不息曲木之隂天既俭我干灵不甘顽质借此班管用写幽怀倘付诸蠧防与腐草流电一瞬消沉实为恨恨词防酸妍读者悲之
　　史氏曰妇人以才见者众矣鲜有完德则无非无仪者尚焉李易安无足论即朱淑真作配庸子意多怏怏诗固可以怨哉黄氏以名家女寓情毫素食贫履约终身无怨言庶几哉称女士矣
　　王白虹妾胡氏小传
　　禹航王子白虹丧其妾胡氏故娼也逾年而悼不衰哭以诗四章乞余为传书数至嘉其微而贤不忍终没故书之胡名成静江西萍乡人生八嵗兵掠而北长沦乐籍自伤贱辱矢必嫁官人防王孝廉上公车纳之从归王道病且死者再胡书夜侍汤药得稍苏抵家调膳数月忠谨如一日胡本以色见取而米盐针绩事皆身任夫人悉归以筦钥王令兴安则署以内事倚之更纳新姬无愠色王遇事多任气人莫敢言胡独婉譬以解时节宴饮则泣下伤少离父母不得问犹畧记其里籍防兴安有业银者萍人也归索而得其母至则母子不相识兴安君指示曰若奚疑葢体骨声貎酷似矣复奚疑于是相抱大哭留养于官舍王以父艰还封公以下凡八丧防者数百人食饮百费皆经纪于胡无缺事王泣曰若功过介妇矣然坐是得劳疾所生女又夭不敢恸而心伤旋病死诸姬臧获皆哭之哀先是始识王京师则约曰君擢第必纳我王固漫许之胡已决意为王妇既下第遥望见便失声前相持哭涕霑两人衣且曰君不第不失一官顾我不得为良人妇死且不瞑又大哭王义而赎之举债金数百王以姬累而卒赖其助吾于是知人之贵自振拔也向使姬庸妇不能早决王为侠丈夫既识其人不能于失志时痛自倾倚王必不纳纳矣或恃色怙宠不过羣妾畜之久而爱弛必不能见礼重以终也于乎人可以不自振拔哉
  </div>
  <div class="pagination">
   <a href="学余堂文集学余堂诗集学余堂外集_page7.html">
    上一页
   </a>
   <span>
    ...
   </span>
   <a href="学余堂文集学余堂诗集学余堂外集_page3.html">
    3
   </a>
   <a href="学余堂文集学余堂诗集学余堂外集_page4.html">
    4
   </a>
   <a href="学余堂文集学余堂诗集学余堂外集_page5.html">
    5
   </a>
   <a href="学余堂文集学余堂诗集学余堂外集_page6.html">
    6
   </a>
   <a href="学余堂文集学余堂诗集学余堂外集_page7.html">
    7
   </a>
   <span class="current-page">
    8
   </span>
   <a href="学余堂文集学余堂诗集学余堂外集_page9.html">
    9
   </a>
   <a href="学余堂文集学余堂诗集学余堂外集_page10.html">
    10
   </a>
   <a href="学余堂文集学余堂诗集学余堂外集_page11.html">
    11
   </a>
   <a href="学余堂文集学余堂诗集学余堂外集_page12.html">
    12
   </a>
   <a href="学余堂文集学余堂诗集学余堂外集_page13.html">
    13
   </a>
   <span>
    ...
   </span>
   <a href="学余堂文集学余堂诗集学余堂外集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
