<!DOCTYPE html>
<html>
 <head>
  <meta charset="utf-8"/>
  <title>
   学余堂文集学余堂诗集学余堂外集 - 第 3 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学余堂文集学余堂诗集学余堂外集 - 第 3 页/共 88 页
  </h1>
  <div class="content">
   诗文序
　　闽粤使集序
　　人臣奉命驰万里职也踯躅险阻犯风涛防烟雾寝处峒箐兵革之间而行足以格鬼神无陨越者诚也所过山川风物谣俗凭轩载笔书而志之以歌以咏宣主徳而达民风愀怆慷慨博丽离竒者才也三者备可以使矣东武冯君殿公行谊文词为齐鲁钜公推重官大行人三年再奉使自燕而闽而粤地皆崄逺方用兵旋使旋反各纪其役君子是以知殿公之可以使也三者备矣子未得闽游而尝使西粤殿公将之粤过余问道索使粤纪行为赋诗别且告之曰楚衡岳最大粤七星岩最竒皆以雨不果游心甚恨之君勿失今观殿公之不果游也亦以雨有类予者然余在桂林防兵变刃交于睫赖
　　天子之灵徒歩间关幸脱虎口而殿公仅戒心于洞庭风浪之夕且余自楚溯粤迫不敢休后又以间道归故衡永之胜皆失之咫尺而殿公返棹之暇得纵观于梧溪钴鉧雁峰石鼓之竒发为诗文之光怪其过余逺甚夫人之耳目见其所未歴则才智于是乎生殿公家海岱出入神明之庐驱车闽粤险逺用兵之地往复万里无愆期忠信格山川文词响金石足以豪矣以视夫身处簿书案牍间局蹐焦劳精涸形惫而事有以重挫其志言不敢写其心者其相去必有辨吾是以序之葢不以畴昔之崎岖险难为苦而窃追忆之以为乐也
　　蜀道诗序
　　海内词学之友聚则相朝夕别则音驿不絶未有若王戸部阮亭先生者其才笔防又喜录人诗对客嗟诵康熙辛亥夏余客京师出游嵩洛阮亭与伯子西樵诸公合为诗祖帐国门又嵗余阮亭主四川省试手录蜀道诗数十篇属余题其首余往闻蜀客言彼中山川飞魂悚骨毋俟覃思研练畧书即目便尔瓌竒窃谓不然夫以白傅之才辍翰巫山蜀固未易诗也且范至能陆务观出入蜀记以二子宦游所至弭节策杖累日经旬故采录畧具今阮亭以文字之役衔王命赴期戴星夙驾度其道路经涉车无辍轨而探幽索异悉着于篇岂不一时盛事哉蜀自王褒扬雄司马相如苏氏父子诸人擅恢丽博奥之才鹰扬中土文存简册而杜子美以羇旅转徙之客作为诗歌顾使巴蜀川岩形见势出后之好事者磨岩镵石照耀无垠殆自蚕丛开国以来所仅有昔人以湘江为三闾汤沐邑由此言之则蜀之锦江巫峡所在皆杜氏汤沐地也向使工部安居朝省即坐致卿相奚以致是然则阮亭之使蜀其所得亦已多矣古之据有蜀土者号称天险率负固不賔近归版图二十年兵革之余风物雕瘁山川陈迹大半湮亡阮亭俯仰迟回葢若有隠忧焉未二年而难作古之使者轩輶采风以知治乱诗人岂徒然哉初莱阳宋荔裳以观察入蜀余尝寓书恨不得一往而今老矣蜀又阻兵固知其不能游也于蜀道集见之矣
　　定力堂诗序
　　昌黎韩子之论文也以为与世浮沈不自竪立虽不为当时所怪亦必无后世之传予读之然信韩子之奇于文也学者拘常袭陋肤附而踵随求一语突出不可得且谓君子之立言固如是其坦白也信如是说则是麒麟凤凰不必称瑞于世而黄茅白苇弥望无际皆可目为琪树之林矣胡子国堂读书好竒伟一诗成辄俯眎其俦辈顾独以予为知言介吾友徐青溪属为论序出其所作则诚耽竒逐异勇自防立不肯与世浮沈者也予惊而告之曰子不屑与时人伍必将求合乎古人自汉魏以来能言之家别流同原互相祖述唐以之取士千人一律几同帖括于是李杜诸大家而外昌黎之崛奥长吉之诡奇阆仙东野之巉削幽寒皆于唐人淹熟中另为别调以孤行者也夫惟充乎其内不徒务异其词故其盘空凿险风雨鬼神百出而不可殚究久之渐老渐熟渐归平淡如防骐骥于千仞之冈蚁封百折而徐放乎康庄也子其求为后世之传而毋惮为一时所怪则韩子之说信矣胡子曰固吾志也予葢好奇不逮者嘉胡子之不茍同人也故次其语为序
　　房枢部文集序
　　天下日竞于文而文益敝其患非徒在文章也唐虞去上古未逺其人浑浑尔书辞质简非后世史家言天下称文明为独盛三王相嬗制作闳备星陈而霞烂文治已极圣人之书既具而诸子百家旁见骈出皆自命为作者之圣由是莠言繁兴天下奸回猾乱简册不可胜书而变亦无所不底于极吾夫子删正诗书笔削春秋以坊天下后世不啻摧陷廓清而中古淳茂之风卒不可复何者文极而敝固其所也敝极则变变极则反其本葢不俟筮贲而惄乎其有忧矣浸滛至战国不已卒召嬴秦焚书之祸于乎向使孔孟生今日见今世之文人其忧叹何如也夫立言为不朽谓其祖经祢传以载道而牖民也假令骚赋诗文徒取雕绘浮言曲说是非甘谬于圣人鞶帨虽工即土苴之弗若矣枢部房君慎庵出其文若干首大抵正学术闲人心坦然洞达之言杼轴一出于己所谓修辞立诚其言有物者邪始枢部宰丰城治行第一到今舆颂不衰夫蓄之为徳发之为言施之为政一也汉儒崇尚经学史氏或称以文章饰吏治谓之为饰有道者陋之君子理义积中言无缘饰若植根而木华若掘地而泉涌若田夫野叟之量雨旸话桑麻也吾论文如是枢部曰然故书之或曰沾沾其文非枢部意也自其先公贞靖先生既有所受矣
　　赵五诗序
　　丈夫生而读书负志略屈首牖下郁不得一骋如莫邪之剑弢刃未试常呜呜鸣鞘中及驱驰既勌能已少暴于天下而志大涂艰终不得究用所谓孔融鲁国男子便当拂衣去矣吾友赵君五守庆逺不期月辄移疾归岂徒以其地荒恶不可理耶五弦尝司刑兖州强果明辨遇事无难色或大狱连数十百人推勘累嵗以属君则烛照刃解巡按御史为之倚重累防荐其才当入为京朝官防格他例不行迁南安郡丞督府以下诸大吏皆优重之如在兖时以其才何施不可况太守得专制一方邪然观其在郡之作多咨嗟局蹐悄然以忧既谢免家居南登京岘北眺淮海其神逾王其诗愈雄健而郁苍殆以弃官为乐者往尝喜读香山放翁诸家近则専意杜陵举旧刻十余种将彚而删之存其五六余适过刋江相见贺无恙执其手曰君故有元龙湖海气今尚咄咄逼人其能从田间人游邪五笑不言徐谢曰君姑序吾诗嗟乎诗固不足以尽五弦也故畧论其人之梗槩焉
　　梁园诗集序
　　予往序人诗大抵能近乎古人者輙亟称之读许子天玉诗则大异许子曰今天下某某学唐而似焉者也规规焉寻声肖影侧足学步非前人所尝道过则逡巡不敢吐一字故出其所作若古人所已作焉读其作未竟若我所已读竟焉以是为学古又奚以为夫善学古者在得古人之法神而明之出以己意不在乎肤立而毛附故寜抉竒造险毋蹈常袭故及其迟之又久以绚烂为平淡可安歩而至也坐客骇其言不敢应予曰许子言是也陆机不云乎虽杼轴乎予怀怵他人之我先韩昌黎惟陈言之务去戞戞其难之古之能言者皆涤膓抉髓而出故其言能发光怪但不可为坚僻者借口许子之诗气雄力厚如巉岩猛虎凛乎其不可攀森然其不可犯君子观其言即其平生之魁垒博肆亦可槩见矣客皆唯唯以予为知言遂与之酌酒进觥大醉别去
　　汪舟次诗序
　　往嵗丁未在豫章与汪子舟次高子阮怀同游西山甚乐也已汪子又独游匡庐集其往来登览赠詶之诗若干首属余序论读之累日洋洋若无尽是可惮也近世之称诗日盛立名益难尝见前辈言隆万之间学者窟穴帖括舍是而及他文辞则或以为废业比其志得意满稍涉声律余力所成无复捡括有能奋自振防深好而力学者则人争睹异今士大夫多穷愁比户声诗下邑僻壤不乏一二人夫习之者众则其业易工易工则人望难厌坐客皆韪其言余窃以为今之时固独难然自古能言诸家虽挟尤异之才未有不闳览专思终身肆力而能特立不朽于后世者也余少尝有志斯事中年病耗荒忽意有所得不急书则失之故多率意成篇而汪子同游西山时纪其所见穷幽极不过人不已其家广陵南北辐辏鱼盐之地日大索古文竒编麕聚而读之四方客至非着声实而擅文章者则闭户不出间有所作惟与孙焦获呉野人辈相可否譬有美玉治之以良工磨之以嵗月求其光气揜覆不可得也古之读书将以向学今人作诗或不暇读书汪子之所为乃大异故其诗日进而方张夫扬其波弗忘乎其源循其涂弗知其所止君子之于道亦如是矣
　　适余堂诗序
　　必不得已而后言其言于是乎至古之诗人皆然而得之行役羇旅者为多其身闲其地逺其时淹久既积其穷苦憔悴之怀又歴乎荒厓大谷云物虫鸟之变或震荡之以兵革凄迷之以风雨出其所言使人往复而惊叹所谓有触而鸣者也陈子元水呉人也而家豫章遭乱家破孑身穷老不得归往往以诗自慰藉又能书法兼篆其为人也博雅好古抽之不穷与之久而不厌以此游士大夫称其诗者日众赵韫退大叅尝叙述之以传谓其晩年诗益进崎岖忧患有少陵防州子厚永州之遗而陈子更请子论其诗予无以加也大抵早嵗多山水游防之篇中更乱离乐往悲来咿嘤叫啸往往哀激其境穷者风变其思苦者曲工陈子既以其不得已者托之于诗士大夫又乐道而与之游宜其老不辍吟也夫人之情无不怀其故乡者豫章之去呉门乘迅风不旬日至耳豫章之服食居处玩好又率不类呉今陈子年且六十买妾生子将老于此乡其有爱于匡庐剑水之间乐而忘返耶抑三呉雕弊田庐荡然虽归亦客邪异日东下章江当繋舟取酒数斗醉陈子而问之聊叙其槩如此
　　呉舫翁集序
　　文之传后者以道存也近世文与道二葢自有宋诸儒来矣以其湛深性学不沾沾小言故别创为语录后之工文者若惟恐其凂也相戒不敢涉一语文之所以日靡也今使司马扬班之俦与濂洛诸贤絜辔比迹其轻重必有辨矣孔子曰辞达而已矣又曰修辞立其诚诚之不存辞于何有吴子舫翁之有作也其志亦将以眀道其为文浩乎不可御纚纚焉曼衍而无穷少为安成名士明末自髠为僧尝从青原药禅师游余讲学青原又来坚坐累日药公语余曰舫翁嘐嘐道古狂者也故于道近夫药公非僧也卒以僧老其于儒言儒行无须臾忘也舫翁迹溷僧而儒言儒行未之或改也二人者其皆有托而逃邪士之望道却步者利欲汨其中世网牵乎外二者交屏而专嗜守愚从事于圣人之学吾知力穑之必有获也呉子诗文操纸笔立成往游阙里登泰岱寻孔子闻韶处望古赋咏有闻韶集既又裒次其生平撰著固请曰云非敢以文鸣也先高祖质直翁年近百与东廓邹文庄公刘三五先生友善讲明慎独之防以授先曾祖桐川翁先祖问学于征君刘泸潇先生多所推扩先君佩韦老人又受之皆不言而躬行布衣累世不大显于时云私识之不敢忘今集中所论著夫亦有所受也呉子飞文骋翰既惟其祖徳是述又言今姑熟太守竹庵公为同邑三五先生之裔往往思绍述其旧闻余对之太息忆昔修复吉州讲防环听者近千人或至泣下媿余学闇塞不足张文成盛事然益叹文成渐被之深而斯道之尚未坠也呉子亦终勉之矣子瞻讥诋正叔数言之失洛蜀攸分前贤已有惜之者良知之致实本孔孟后惩学者之失见疑为异端卒使朱陆殊涂而骋喙于姚江也噫亦殆甚哉
　　曾子学陶诗序
　　古之诗人代相祖述人不相袭亦各其志也士各有志故言不茍同今有日屠人于市而口诵好生之书侈声色极口体日夜聚敛而好为屏嗜絶欲之语有不聚喙非之者哉何也其人与言不相谋也陶公无意于诗后世诵之者想见其人慕而效之苏子瞻谪居惠州所和尤多近日诗人殆无不和陶者且掇辑为近体曰陶律陶絶磔裂无完肤而去陶益逺甚以其人无与于陶也慧逺作莲社谢康乐求入以心杂不许独许渊明饮酒然则有渊明之人即饮酒无碍于禅仕亦无碍于隐也而卒不以公田种秫易其东篱采菊者所谓素襟不可易也余旧有和陶饮酒诗二十首今縻于升斗发视之辄内愧面赤而曾先生复以学陶诗属序先生尝官宪副寻弃不用行游放歌澹然无闷葢庶几近陶者矣请以质之陶公
　　斗山重九游宴诗序
　　江山登望之美众人濡首于宴乐君子游息于高明将以宣郁通志因时导和优游孔愉歌咏斯作其流风遗韵往往传后世不衰右军之于兰亭山公之于习池是也徽之郡以山为城介在重城之间出乎雉堞之上曰斗山厥象斗杓郡之人文于是攸属崇阁丹亭废而复新今太守曹公力也公起家史舘歴部曹出守是邦雅有胜情政举时平山盗偃息间与客登临引酌兴属成诗缀不停手葢已数倒接防于兹矣壬子九月予适在郡林叶改素清飚扇和公偕参僚集宾客始就山巅张幕野饮肴俎既列羽觞迅举南见紫阳北望黄岳西看练水东顾玉屏思柴桑采菊之时追叅军落帽之事其人已往其风犹在俯仰陈迹共为欢叹既而改席登亭歌吹杂奏筵罢星稀人各有作夫登高能赋大夫之才也按图牒考形胜修旧复古者贤长吏之事也高防良辰与众偕乐歌以永怀者贤人君子之所为作也与此集者俯川岩而瞩云物无岘山冺灭戚戚之悲皆可书也郡故多文人以余同游防尤数故又属之序云
　　王白虹诗序
　　观人以言十得一二焉观言以诗十得一二焉人尽乎其言言尽乎其诗而掲掲然自以诗鸣则其人亦仅矣诗三百篇中征夫游女之作后世学士大夫研精殚思或几其一言不可得而昌黎之言曰余事作诗人岂眎诗易哉抑其所挟者大而有本与吾友王白虹葢不欲视人以诗者也昔上书公车余见之侍御张雪封坐上词人毕集酒酣辄竞论诗白虹退然若无与者既而私与论某某诗高下则笑而不言摉其箧有诗数百篇举体清逸出入晋魏迄唐韦柳诸家而皆秘之不肯出予在武林数与之游间语及某某诗则又笑不言秘其诗如故及将别饮我而醉曰君知我诗他日必序我是时葢心许之白虹忼爽负气不习輭媚贫时得钱不甚惜多与贤豪结懽其才如太阿之出匣于盘错无所畏且以是为媮快焉既久不得志始摧抑为县而兴安又信之瘠邑也城中才数百家为之期月坐啸无所事乞免官不许尝抱膝瞠目曰作吏如此不可了吾诗乎于是稍出其槖中草授伯玑论次将以是自适焉读其言多幽忧峭激类侘傺失志之人殆有未尽其才礧磈而不平于中者昔陶公为彭泽五十日千古称陶彭泽阆仙主长江簿至今称贾长江官固不足重人亦何至为人累哉
　　闵子游草序
　　诗以道性情其次言事物资赠答葢犹有四始六义之遗逮乎今则交游酬酢之言居多虽世所号为负天下之望者逾不免焉于是幽人畸士务放其竒于名山大川之间闵子宾连与吾同年李镜月善往尝识之南浦其偕镜月入匡山凡熊罴所馆虎豹所家靡不攀践幽险目记手疏传诸好事寻又溯汉江登黄鹤楼抵岳阳而归意之所感耳目之所及悉见于诗可谓勤甚夫既才且勤其诗若云蒸而泉涌彦和论文以隠秀士衡归诗于丽则殆兼有之非得山川之助云尔哉闵子方壮而好游异日渡黄河而北登岱宗太行华岳诸山俯顾中原北抵关塞以发其胷中浩博苍茫之气吾惊其所造之靡涯也闵子尝告我曰今天下多诗人余独愿为学人然则闵子葢有志于学者姑识而归之
　　淡止园诗集序
　　内乡菊谿许先生尝为京尹予方在比部与同舍郎赵君锦帆善赵君大梁人也因得尽交中州诸君子是时宗伯薛公行屋给谏张君谯明数相见而彭君禹峰自外至值之慈仁寺已乃得交菊谿先生皆一见倾洽遂为文辞之游及先生按察江南余赠诗有曰鹰鹯今日事氷雪古人心先生辄起谢曰敢不佩良友之规以当韦且咨询东南奸弊间及金陵词人耆旧疏其姓名藏之至则谳狱平反之暇诸所知名多被容接嵗余罢官闲居金陵益得与词人游防故其诗尤多先生尝为余言其乡有菊潭周数百亩水清以甘防潭皆丛菊故自称菊谿翁得归老其涯足矣既归三年而先生殁谯明禹峰相继殂逝中州旧游殆尽矣而先生之仕无余财子孙虽贤力不能举其防葢廉吏之不可为如此今其孙玉相走数千里槖其前后诸诗属序而行之会予有述职之役旦夕且发无暇为玉相装聊序先生之遗集鸣呼予不序人诗数年矣于先生葢有不自已云
　　唐舍人耕坞集序
　　生同郡同时晩相懽而不数数论诗者余与唐舍人祖命先生是也舍人少壮得志时有盛名余方闭戸治经生业已舍人失职客游余又繋官东西不相见及归田而舍人年且七十执手曰近有板余诗者子不可无言余逡巡逊谢葢古人之序人者称许无费辞要视其人为可受今之序者大异是余椎鲁方蠢尝戒作见在名人序既以此为惩则虽舍人之可称者亦握笔不敢下然未尝忘于心今舍人既下世枢部房公慎庵乃刻其诗于乎舍人可谓得友矣舍人善书法喜交游赋诗斐然多逸藻每名士高防罢酒挥毫一扇作小楷数百字更索叠书坐客皆藏弆为乐明末都江南用词学荐充舍人掌制诰而与用事诸权贵不合自引去遂终老山泽间尝酒阑耳热述先朝舘阁及宫禁轶事多外廷所未知者使人倾听絫欷所存防游詶赠而外强半多小雅离骚之遗其遭时鬰塞使然也舍人官蹔而客久客凡数十年所至为重客缟带餽遗槖常满而文酒征逐它不省记归视槖中空亦不问长子念祖负才而夭家日以困匮今得一故人房枢部解俸经营将买田以老而舍人死矣枢部不死其友为刻诗余不敢忘故人平生之言故为之序
　　琴楼合稿序
　　钱唐胡子文漪与其妇张氏槎云并能诗槎云年二十五死胡子神伤追刻其诗俪以已作是为琴楼合稿论者皆悲槎云以才夭余观近代呉越间女士称诗不乏新声丽制律之内则所垂班姫所诫或无取焉且夫男女之际难言之盘中诗好不闻伯玉和歌织锦词工未见连波作答女之才者多不能必其夫至如夫妇皆才矣而卓氏有白头之吟徐淑有人遐之叹葢两美难合薄命寡欢自古恨之若胡子之与槎云可谓美合而相得无憾者矣槎云乃遂早死余既惜其才又多其能修妇徳闻父病京邸刺血书祷词已而讣至哀恸得疾逾年卒今读其思归哭父墓诸作防然有足伤者昔欧阳公与谢进士景山交因为其女弟希孟序诗今槎云故步青之女祖望之女弟也余尝交二君湖上而胡子又从吾友毛君稚黄游以是不能辞然吾闻胡子继室陆氏星浮亦喜诗工刺绣文未几复夭何胡子之连有才配而皆溘以尽也
　　新安集序
　　歙与宣轸相接也士大夫时相往还而黄山界宣歙间道歙为稍易余是以有歙州之游郡使君冠五曹公尝接遇于京师矣见则甚欢出其诗二集楚游诗骚激澹宕髣髴有楚风新安诸作登高睇逺行役在涂劳人感触之言中多闲逺公始以进士读中秘书迁比部郎论文三楚泝大江登黄鹤楼文采奕奕为时名人其出守于徽也郡在万山当兵兴雕敝之余公私旁午左右支撑嵗又洊饥山盗伏莽公摩拊爬梳摧牙拆蘖又出私钱市籴活饥人无算其移易风俗着诗训诫有赍嗟慨恻之辞间与宾僚贤士登乌聊之山巅瞩紫阳之书舍把酒命篇情兴都剧故其诗多无意为工而造次立成余尝叹人才不易兼之尤难文人不习吏事猝遇盘错谈军旅则缩项失色即强果能办治椎鄙少文彊为之则心口不相适以视公所为岂不逺哉公尝觞予斗山顾河西层栏高处曰李太白旧酒楼也李访许宣平经此饮酒予故表出之今河西十寺可游也独不获相从于黄山余笑谓之曰谢康乐作郡日事游览尝伐山通道震駴旁郡今去黄山止一驿盍往视诸公谢曰君不闻嵇生之言乎一行作吏此事便废游山其一也君行矣幸示我游记它日得量移一官当杖策踵君后虽然公既有胜情而公之三子靖逺宾及冲谷皆隽才数游黄山诗赋文词连为大册公之卧游黄山有日矣不患无黄山诗也
　　徐东田诗序
　　渊明自叙饮酒诗命故人书之以为欢笑渊明殆懒自诠次者而刘眘虚寄江滔求孟襄阳遗文曰相如有遗草一为问家人予读其诗辄流涕夫人不幸不得有为于世而仅以诗传又传之不得其人什九泯灭是可悲也然士处贫贱穷厄轗轲无聊虽雅善诗老病頺放不自收拾非得其故人深惜而裒集之亦往往不存吾乡东田徐先生善书法大或丈余小或豆许皆得古人笔意尤精六书能篆刻少时从其父太仆公游宦最久父最爱之一无所取惟好图籍书画其美田宅悉让诸兄弟结庐东田日诵读其中作书数纸或诗成多为人持去家益落出书画易米终不向兄弟挍生产士论高之而是时已老矣接对几杖肃然如见古人丁酉秋予在齐贻书餽问而东田已卒故人蔡大美高阮懐报书曰君念徐君而徐不待焚君书于其墓予尝收其遗诗简逺恬淡有渊明风味请以君之赠刻之而其诸孤以序请呜呼予何能不流涕先生讳淑字善生居东郭外学者称东田先生
　　潜水杂著序
　　芹溪蔡子刻所辑宛雅成予既序而行之逾年以书来山左曰近游潜水主人虽贤地陋且贫交游絶少閴然如万山中所得者杂著一巻而已子盍序我予得书笑曰君将以斯游为未最乎向使其地不陋且贫交游杂沓鹿鹿往来相征逐将厌苦不暇复何文之能为予故尝好游者闻人之善必造访或裹粮越境遇佳山水不跻其巅涉其流不止扁舟草屦于于汲汲精力既疲乐亦斯在今予縻于斯二年惴惴集木罔间昏旦葢慕游而不得即游亦不自知其乐也其能不为蔡子妒哉宗少文志在卧游图山水壁上而向平欲毕婚嫁为五岳游二子志趋虽殊其寄兴于游有同致也蔡子少年属文喜交游尝自酿待客酿兼数种老且益贫酿不给又艰于嗣所著作愈多力不能刻而平生乡里故人如朗三孟璿景山辈相继不禄郁郁无可语其亦有所廹而游者欤是又可感也已潜水今庐江县凡文赋诗若干篇蔡又有来谂居数十巻及别集数巻并刻本行于世





　　学余堂文集巻五
　　钦定四库全书
　　学余堂文集巻六
　　翰林院侍读施闰章撰
　　诗文序
　　绥庵诗稿序
　　虎臣先生别十余载书数至论诗辞古文外无一语及他事以予所为稍类于古迟予定其诗予归自山左渡淮闻虎臣在白门庶几一相见比至则已返金沙予寓书未达又先以诗来属序何其用心之勤以笃且善下人也夫诗以自然为至以深造为功才智之士镂心刿肾鑚竒凿诡矜诩髙逺铲削元气其病在艰涩若借口浑沦脱手成篇因陈袭故如官庖市贩咄嗟辐辏不深入人肺肠寖就肤陋其病反出艰涩下虎臣天才爽敏刻意好古匠心独造瑰森拔不肯一语近人读中秘书春秋方盛广搜博讨日浸月渍渐进自然其视古人奚若且忘富贵重行谊徃徃与布衣欢尊礼如大賔生产日落能倾槖急人虎臣岂仅以诗传哉嗟乎梅邨先生三书论其诗详矣予故略叙其为人云
　　去豳诗序
　　张子为邠州期月有居豳诗自为序又逾年坐事免官于是有去邠诗遗书示余且寄诗一章凡四百字其言真朴颇似杜少陵予发函嗟叹近世缙绅视夺其官若裂肢体或不幸斥非其罪则俛首丧志抢地呼天气郁而不能抒心烦而不能理求其自放于文辞者鲜矣况邠不可为土瘠赋逋嵗数易其官且皆系事不得去此其地诚不可终日居复何三致意于去豳乎哉君子之居位也不欣欣以喜其去位也不悻悻以怒张子性耽咏歌雅不习吏事其抑而为吏葢以亲老食贫冀得升斗禄养为二人驩而卒与世龃龉天殆将挫其盛满之气试之艰苦之涂以助其咏歌乎夫邠不可为嵗数易其官而张子拮据补苴且将及报政之期纪绩者数矣而终不免以失职去悲夫
　　李屺瞻诗序
　　立言之可传者本之有物出之有章而其拟议变化要而不可测故箫韶之乐非一器之音易牙之庖非一俎之味诗书六艺之文非一言之美其所积者深以广则其所发者大而该也文者道之余也诗者文之一体也而风气髙下尝因乎其地视乎其人昔逰京师称诗诸公间大梁赵锦帆谓余吴人能不操吴音余笑曰吴音非不佳患不善吴音耳岂必规规焉步趋中原哉然而东南之音多失之靡西北之音多失之厉殆由性成求其兼长而寡病君子以为难屺瞻秦人也余见之孙豹人坐上其雄爽之气勃勃眉宇自秦之晋南逰江淮所遇山川风物寄兴属懐情随境移蔚马蒸变观其羇旅无聊不平之作葢秦风而兼乎吴楚者邪屺瞻富春秋拟议变化其进未有已尝为余言母夫人见背时生甫十许日失恃之痛衔恨终天徃徃见之于诗使人不可读余三嵗丧母与屺瞻稍异而抱痛则同每语及此相对然不忍言诗吾又嘉屺瞻之不仅以诗自诩也为序而识之
　　李朗仙江淮草序
　　天下山川形势之险蜀为最自汉以来工文辞如司马相如王褒扬雄李白苏轼诸人尤最多予北抵燕齐南防荆楚闽粤独蜀为未至尝裹粮具舟思一泝三峡攀剑门徧观杜拾遗所为诗处度所得必有异而卒不果徃以是翘首西南常怏怏今营山李子朗仙将归蜀矣以其客逰江淮者发为诗壮采飇举未免有懐乡感物之悲葢李子之先人尝仕淮防明末蜀乱道阻李子生遂家淮之钟离今年且壮矣其甥张公菊水以左官叅佐宛陵李子于是有敬亭之游又善吾友梅子耦长诗日益富间过余谈防以永日其舅氏陈公尝守吾郡遗文散落又同张公收辑用永其传余以是敬之不敢仅目为文士夫古今人非不相及也所以不及者少壮时驰逐利欲狗马声色以汨其心以销亡其神智故逡巡中废及其老大而思奋强弩之末矣李子壮年客处蓄其果锐不即人之所图而与古为稽其锋不可向迩夫司马相如王褒扬雄诸人皆生于蜀者也杜甫诗最防州以后葢乆客于蜀者也说者皆谓得山川之助李子蜀人而非生于蜀其归亦客也以蜀人而为蜀客蜀又当兵革洊更之后井邑成墟亲旧凋陨其胸中轗轲坌涌之气视杜甫作客时当更有难言者李子其必衮衮有作也以视江淮之诗又当一变请得嗣观而极论焉
　　朱山晖循寄堂集序
　　文辞之与利禄若相避然终身禁近足不逾国门得载笔为兰台石阁之文其言不必工出叅藩牧观察郡国歴乎关塞岭海放为羇愁憔悴之言其官不必达起家著作之林驰声于山徼海壖无人之地广采逖观郁为诗歌才大以兼岂不诚难矣哉同年朱山晖先生举进士用文章发闻读书史馆出入执一巻自随居则坐拥木榻不征逐贵逰是时予官比部数与之论诗马首未几改水部歴铨曹落落如故乃有备兵口北之役已又迁副使防海登莱余亦出为山左学使者登州东极沧溟丹崖絶岛云物百变故子瞻歌海市处子驻节较士时闻山晖且至跃然以喜思得共故人把酒扪子瞻之旧刻观海市之灵竒相与流连极唱咏为欢而山晖后期不及待遂去既抵济南得其东牟寄和诸诗未尝不追以为恨庸讵知后此二十年不复一再见哉诗文小道昔人比之鞶帨山晖在官亷谨深沈有大略每出视事吏抱牍堆案不移时剖决退食陶然不废啸歌其初莅登莱也军饷不继脱巾汹汹顾区办立定召诸弁庭数之无敢哗时海艘阑入京口直犯江宁侦骑日数至山东震惊而坐镇无动容六七年间转徙河北﨑岖岭表处军兴民病之时所至皆有声迹先是富平故多名公卿然无起自庶常者有之自山晖始其迎养太夫人于官也具翰林仪仗邑人荣之左右奉侍欢甚尤笃意故旧尝与李给谏天中善天中被谴出关追送不及每言之然曰吾负此人其行谊若此诗有循寄堂集文有函始集共若干巻自言寄迹一官有沧洲之兴下笔超然独异其子树滋厉志学行见推于吾友顾宁人今辑其遗编以传可谓能世其家也已
　　緑晓堂诗序
　　始余客南州有示以邹君流绮名家集者滥采余诗余未获见其人葢余同年子度之从父也又数年命其子芳蕤犯风雪拏小舟来征诗古文辞槖其所刻十余编凡朝野纪载名臣烈士之迹幽人淑媛之词罕不甄录防嵗暮未得卒览而芳蕤又属序其诗坐待于客舍夫文章之芜落乆矣邹君之父子汲汲奚为者自古能言之家累车不能载其书连牍不能数其姓氏昭明创为文选聚千古文人于尺籍中世目为选体后人广之至再巻帙滋繁见者滋少冦乱以来故家藏书多见剽为铠甲付之烟烬仅有存者易米而炊曾升斗之不给以视诗书墙壁又一时也当是时纨绔之子以简籍为赘疣有人于此纲罗捃拾考献征文至割膏腴以资剞劂可谓博览好事独为所不为者矣中垒父子经术徐陵家世词名鸿笔之彦类有相承芳蕤少年警敏日侍其尊甫左书右诗朝吟而夕诵求不搴其芳泽不可得也今录晓堂诗数巻备古今体睥睨作者南州李宗伯序之详矣余故椎鲁近又以病懒自废尝以谓诗之工者非学所得强而非学之笃且深则其所为工者卒不可幸而致羿射秋弈专一艺之能未有不毕终身之力者也邹子生毘陵文学之乡家有赐书沃其本以昌其华吾殆将伏膺而俯焉昔人不云乎风水相遭而文生焉夫无意为文而文生所谓天下之至文也
　　吴非熊诗序
　　山人诗与缙绅自异葢其地使然处岩穴而务为富贵之言谓之不衷若翦削太甚气寒力薄视一言一字之近于髙华若将凂焉此特田夫村老之言目为山人人之称山人者岂徒然哉摩诘富贵人下笔辄萧然物外浩然以布衣齐名观其诗岂尝有岑寂寒俭之态哉故夫山人之诗未易言也吴非熊山人之能诗者也好苦吟若峡猿哀啸而清健郁苍非一目所能尽其稍近朴拙彷佛少陵之遗意焉此其所以独胜也伯玑拔其尤秀者若干首而属余论之夫山人鬬草篇非其至者而平生独以此得名于乎诗可易与人言哉
　　许侍御诗序
　　侍御许青屿先生偶刻其出都之诗曰放船艸其既出而复入者曰遵渚艸二帙不足尽其诗什一然悱恻忠厚国门流传以为有风人之防夫观人于进退得失之间本末立见矣青屿为侍御号称敢言按秦有声绩以细故夺官论者或为叹息而先生鼓柁南归无顦顇失志之态既闲居徜徉咏歌承中丞之世泽诸子弟又相继显名田园虽薄度当有以自老其卧而复出也以圣天子寛仁御下徃时坐文法诖误谪斥者多见湔濯次第皆柄用贤士吐气故复昻首自奋顾瞻宫阙感恋裴回殆有一饭不忘君者防事格不果请日与其友吴渔山用文酒相娱放浪公卿耆旧间栖迟浃嵗先生亦倦而将归矣适予需次京邸逾月先返又以予为知言赠答数四且相约冬春待予于兰陵之别墅嗟乎今世多才贤人浮于位新旧仕进之人例当得官者云集辇下率数嵗不得除亦暇问东吴菰芦中尚有人哉
　　李叔则集序
　　古之立言者先养气气充于中渊渊浑浑莫知其端有触而动如蹈伏弩决河隄一发而不可御日月星辰天之文也山川草木地之文也其间云霞风雨雷霆霜雪鸟兽虫鱼人物之类钜细万变雕绘无所施其工陶冶无所用其力厯算无所穷其数灿然而在上者垂殽然而在下者列不知其谁尸者气为之也推而至于一人一技皆类是也善乎苏子之言画竹也竹之始生径寸而节叶具焉非节节而累之叶叶而缀之也画竹者必先得成竹于胸中振笔直追其所见如兎起鹘落稍纵则逝矣苏子之言如此其为文也亦然古今雄辨若河汉行所无事者前有庄周后有苏轼而已吾行天下见著作家颇众勤敏便给罕有如河濵李先生者其为人博雅善记诵喜賔客与人坦然直遂诗文不起草有求者即席伸纸直书之或作飞白各题识持去其不屑斧凿有嘐嘐道古之意见者皆叹息缩手以为其文似子瞻诗似太白非近人所易及也先生与李太虚宗伯同姓交甚欢宗伯老于著作余从西湖获见之盛相推引独未得见先生而贻书徃来赠答不絶其赠我官齐鲁也序数千言拳拳勉旃以孔孟之道甚矣先生之不以今人待我也予故乐序其集时取而观之以发我胸中磅礴之气焉
　　毛大可诗序
　　夏六月客居山隂萧山毛子大可及何伯兴书至亟相推许以所定越州诗选文园倡和诗见寄余发而观之皆可诵者防乆旱水渴舟楫皆阻余遥次其文园诗大可与伯兴诸子虚伫者乆之不得见爰作长歌以写懐思其诗曰越人拥楫乆防好慷慨恱君知不知诵之凄恻婉娈一唱三叹何其情深防永纒绵而不可解也余将归舣舟造访则大可至自山中握手语亹亹将达旦出其全诗相质余乃知大可之甄选越诗振兴风雅者葢有本也近体诗多新语不作淹熟乐府五言古哀情促响陫侧无端其骚之苗裔乎七言古似謡似防率多古音其长吉王建之间乎今四海干戈未宁独风诗为盛贫士失职之赋骚人怨愤之章宜其霞蔚云属也萧故吴越要津舳舻络绎四逺之至止者无不愿见大可而大可同里同郡复有诸君子晨夕相切磨诗有之曰倡予和女是其多所取也夫
　　徐伯调五言律序
　　山隂徐伯调书至曰曩与君论诗甚善君辄为我序近者放废无事取古今诗分体各治之今五言律先成帙君为我定之予省览数四删其十之二三序曰夫近体莫难于七言固已然五言长城昔人葢重言之唐之初盛称沈宋髙岑王孟诸家大约温柔淹雅典丽冲和如静女秾花镂金错彩要归于自然使人读之心恬意惬一唱三叹斯为极致独子美沈郁怪幻雄视百代如风雨雷霆猛兽竒鬼惊魂动魄咄咄不敢逼视杜律在唐实为变调而所为五言长城亦拓地万里矣伯调之律以杜为宗以创获为竒其于软美轻俊手滑调浮及寒俭平易之作视之如糠粃虽貌似乎唐不取也故其为诗熊熊浑浑磅礴光怪可喜可怖虽或镵刻险仄不合时宜亦杜之苗裔矣即此一体足留伯调天地间况其诗不尽此乎予曩与伯调论诗薄视文长若附庸国惟我两人所见略同今复论其槩如此吴越间多诗人丁飞涛毛大可诸子皆与伯调徃复议论试以此质之当不河汉余言也
　　陈伯玑诗序
　　论诗于今海内其纇有四躭近望逺土苴古体一也遗实采华矜气恱目二也歴下竟陵互相齮龁三也谀辞骈巧干泽取怜四也屏兹四纇而其诗或庶几矣荐绅先生既婴机务神虑耗废又牵于文墨多所忌讳其屏此也恒难而贫士失职羇旅自放于江臯泽畔讨风骚之极变览山川云物之参错重以穷愁拂郁思慕之无聊欢触而歌哀至而哭有郁必宣一徃而深故其音顿挫每极于古吾友陈伯玑豫章阀阅之胄也避乱移家与刘逺公俱流寓芜江杜门穷巷以诗歌自娱其言清深冲淡秀而不纎肆而不莽家贫故倦逰雅志坐啸不轻以言干人有诗之瑜而去其纇其在是与其乡之先达负天下之望若熊公雪堂黎公左严极口推毂其在江南一时名公卿词人皆乐与之游而吾友邢孟贞顾与治尤称善信乎其学成于已而道孚于友也孟贞逝矣与治亦且老病余旦暮北征伯玑贫无以将母暂还南州视其既芜之田园将有所经纪其尚毋爱匡庐之秀香炉瀑布之竒筑室五老峰下髙卧而不出乎于其别序以要之
　　李渭清燕台诗序
　　诗得之山林易得之都市难非都市之能为诗累也心乎都市者之为累也韩氏称富贵之人意得志满常不暇以为而穷贱布衣屈首局步东西走谒为之又不得吐气二者交病古有据地狂歌避世金马门者虽在京辇其视青山白云殆为不逺矣李子渭清其有近乎古者邪渭清以诸生被征拥书卧僧舍不肯干慁达官近诗多豪逸清逺有类乎闲居之所为吾以谓有诗人之风而其家在东武枕藉琅琊极乎沧海嵓林洞壑皆窅然以深吾官二东欲徃逰而不可得也渭清睠懐耆旧搔首故山徃徃形之篇什昔周司农栎园观察青州延赏为上客吾友王山长不轻推可独序其诗无靳词嗟乎士贵自立眼前富贵俄顷耳山左旧逰举进士能诗者既有田子纶曹升六王仲威诸子李子与即墨杨子六谦又同召至都下不为不遇吾尝挍其文拔最多士今数来论诗诗日有闻苏子瞻之告李方叔谓落其华而成其实毋少得于中而务张其外间举以语二子忻然识之不忘吾喜诸子之足张吾军也夫吾党岂徒以诗雄邪
　　书带园集序
　　书带园集十有六巻梅氏朗三之书也朗三殁数年友人蔡大美沈治先泣告诸旧游请为刻行又数年其孤庚挟父书来临江属予序予叹曰固予所欲言也夫物贵孤生亦以类聚而生之甚难摧折之甚易此天之所为不可解也吾宣城于江上称岩邑其山巉以秀水甘以清草木扶疎而沃若其清淑之气所郁积必有异能之士道徳文章之美卓然见于天下而所谓道徳者多隠君子其以文章见者至宋始有梅昌言圣俞元有贡仲章防甫父子十数辈最著者圣俞以诗名去圣俞五百余年裔孙为禹金先生文词赡给雅善博综其羣从季豹子马勉叔诸人为王元美所亟称后禹金闻孙复有朗三葢庶几与禹金相望者然梅氏自昌言学士外圣俞仕不过都官欧阳公伤其以穷死禹金以明经对防不第季豹子焉勉叔朗三皆困诸生中而朗三年不得四十以宛陵山水清淑之气若私于梅氏之数人生之甚难聚之不易而皆摧折之若不甚爱惜其故何与岂人之所喜天之所憎与抑天实靳才而故啬其年所以予之者不肯尽与才固难也居才尤难士之挟一长而掉头瞠目侈然谓莫已若者限于器也朗三才既特儁陈卧子曾手录其作四逺咸推异之而其意尝自下徃三十年前获予一诗辄榜之壁示客曰此必后来之秀时余甫学诗而见称若此夫朗三善诗古文词兼及书画喜议论与人游温柔克让又好奬才彦无遗力奈何敛众美以萃其身而速天之摧折也悲夫悲夫
　　来谂居诗选序
　　于乎士之才而穷殆未有甚大美者也既团其身又靳其子其万一永存者惟文辞耳所着来谂居集胜国陈卧子诸公序之详矣晩岁益自省括间示予相可否若忧其将老者今奄忽十余年始得以其诗行将亟取一册焚之以告墓葢许佐剞劂故余畴昔执手之言而是编则余与梅耦长髙阮懐后先所讐定也方其疾革时余适在秣陵乃手举以属耦长征旧诺余归闻其语辄呜咽泣下大美平生快直与人交不庇其过又跌荡文酒目眇视猝相遇闾巷间非即而谛观之尝不揖迳去以是得简亢声时被口语然故非亢也性好客喜逰嘉客至必质衣具酒尽欢在郡为名诸生客亦多集其庐顾独喜诗歌古文故其业不售以布衣终伯仲三人相友爱少弟季荐溺江死大美与仲氏玉立客姑孰徒跣江浒日夜哭解装募渔舟不给至齧指书要约重购之又洒血呼吁江神明日乃得尸归葬鬻屋以偿负时季荐子尚在母腹中赡嫠妇以鞠遗孤皆大美力也人有急不能周必告所亲有力者共拯之闻人诗有警句手録口吟若已出邑令余公飏好奬名士相昵就亟举其所知而无所干请大美殁数年余公言之出涕且曰吾得尽交宛贤士大美教我也其为人如此而卒以无嗣妾吴氏最少用治命不嫁余见其穷饿零丁未尝不心恻也于乎大美与余比闾懽晏其诗必先成属和酬唱遂多自其殁而老成零谢比闾之酬唱亦已寡矣徃在临江见梦索酒哭以二诗遣力赍酒渍墓上同人见者皆嗟悼有作叠见于篇故并刻之以见其谊信于朋友且序其略使后有征焉大美讳蓁春别号芹溪万厯丁酉年某月某日生顺治辛丑年七月初三日卒年六十五
　　髙阮懐洪州艸序
　　湖西地故荒瘠民不喜事分守使者可卧治官舍枕山而凭江清流碧嶂烂然在目若寝处与俱者故于诗独宜比嵗征敛旁午使者以吏事奔走不得息藏书数千巻不及开帙而故人賔客来者无簿书之困无交逰人事之扰陈册发籍闲倚山楼歌啸其中徃徃发兴于诗于是江山之胜日在使者目前而逡巡不得收者客皆得而专有之故其诗独多吾友髙阮懐治诗有年里中罕有先者往逰山左有诗一巻顷来湖西数月又胜山左时夫事非癖不传力非专不精阮懐既癖于诗处登临山水之地乆客清暇其用力也专以精其修辞也郁以秀其感兴也怆以深余尝谓诗以言志以被管弦四始六义不独愁苦为工而余性不习吏事以未得释负荷其言多忧危阮懐壮齿负才郁郁不得志其言多悲愤毋乃皆有所蔽而未闻道乎二樵者入山一坐山之麓弛檐息肩一攀岩而上径滑磴险累趼侧足虎豹啸嗥云雾晦冥目股栗惴惴陨坠不如退而归休息于山下今人出处贵贱亦如此矣况以髙子之才其不乆处穷约也余近知语言文字不足恃寖薄言诗阮懐别去留诗索序且有奉倩之戚乃序而复之以释其意焉
　　俪蘅集序
　　昔人撰著诗书多藏之深岩大穴扃钥遗子孙俟之身后必有出而传之者五代和凝自镂其集百余巻宋王雱版其文鬻于市并贻讥识者近世词人髪未燥裒然成集而布衣野老韬光埋照陫侧侘傺生不求合于人吞志以殁其遗书剩稿委弃籝箧子孙不以易衣食饱鼠蠧者鲜矣故得其人则书存不得其人则书亡惟古之有道者能不介介于文词若夫修词之士生死以之生既力竭死亦魂繋观古今鬼诗有题石壁画江沙冯于乩啸于户牖或酸风苦雨之夜幽篁皎月之间踯躅悲鸣咿嘤凄断至声形俱见与人倡酬累夕不絶此人皆意有郁结不得见其才故虽死而赍恨懐愁呜咽而难平也予尝于亡友遗文收纂剞劂困不自防葢窃有感而然吾宗伟长复以俪蘅集见属一为其从叔求公一为宗人河采诗赋共若干篇二子生不同地而侘傺畧同又皆喀血死殆负才郁结不平于心者尝窃壮其志而独悲其数竒善乎伟长之序其集也谓二子既穷死无可慰泉壤得一发其书闻其姓氏咨嗟怆使一生血泪喷薄激昻不至与蝼蚁乌鸢同尽者厚幸二子有知闻伟长之言必泣且笑于地下矣此作者之所为可愍也予未及见二子不能征其行事然读其词则其人可槩见殿撰刘孝则先生尝为求公作传语具刘集中而吾邑距河采为近闻其笃学强记遇事辄书伟长旅食于芜乐与之逰且分粟相饷葢其行谊均足述云
　　金右辰诗序
　　余既选季房诗又得金右辰槀葢季房之亚也或曰季房逸秀右辰雄迈亦各其长也观其所自序以为诗尚风神矜兴象睥睨王李且不肯优孟李杜卓然有得于风人之遗矣反覆其诗则在乎唐宋之间时有豪气殆亦嘐嘐道古不饰其美不掩其疵者也然记问该博侃侃喜辨论临川汤义仍尝亟推之谓其于星厯气兵防河渠方技百家之言抵掌奋舌沛若悬河葢不徒以诗见也而卒以不遇终其身惜哉予拔其稍驯者若干首合之季房之集目为吉州两处士诗萧子孟昉闻其风而慕焉遂并取刻之士固有不朽者不在乎文词之末然垂空文以自表见不得志者之所为作也庐陵罗长源泌没身闾巷所着路史卒行于世今二子赍志长逝乆矣士大夫称其诗不废然则士之有挟以鸣而忧其湮没无传者闻数子之风其亦可以蹶然而兴矣
　　刘仲修山隂集序
　　予读练中丞金川集见有仲修遗墨跋因攷临江府志知仲修者刘征君永之字也所着有山隂集杨文贞公尝为之跋而嵗乆版废其裔孙长夀将重刻之属邓孝亷来请曰是集也梁石门敖子发两先生论之矣愿更假公一言余藏之既乆一日舟中尽读之然后知先生殆古之逸民也诗诸体楚楚五言古恬澹冲厚出入唐人其文气雄畅取裁欧曾非苟作者攷其时当有明开国之初搜罗耆旧征辟四方学行异等之士先生征赴阙下宋学士潜溪盛相推服固宜出其所学乘时见用乃以重聴辞归其果老病邪观其平生咏歌大抵幽居自适至答宋学士诗有预结茆屋待公跨鹿之语殆将招潜溪归隠其肯自出邪先生故世家子赀产稍给知富贵之不可保而跧伏自全然卒以其子奉获罪县官没其家且被徙客死何天报之酷邪是果其子扞文纲邪或其避世嫉俗之意隠然见于眉间而为人所齮龁邪抑有司之媒孽眈眈其所有邪班固陈子昻并以文章名当世失势家居不免为县令所瘐死吾又以知文人髙士之难为也然而名公钜卿先后推重诗古文辞获见于世可以传矣嗟乎仲修节行至髙练中丞杨文贞尝慨慕之其门人章喆何光辈能于患难磨灭之余收刻其遗稿而不为先生立传详其生平仅仅于梁氏序中一想见之于乎惜哉



　　学余堂文集巻六
　　钦定四库全书
　　学余堂文集巻七
　　翰林院侍读施闰章撰
　　诗文序
　　顔修来诗序
　　嵗之辛亥顔子修来相值于金陵是时修来以仪部郎关龙江偕从父季玉刻有杂咏絶句及五言近体数十首坚光壮采者语能自起立度其意非得上驷则宁废艸不肯出余葢已心惮之既八年来京师辇下盛传十子诗修来其一也观集中山左诗人如曹子升六田子子纶皆蔚然深秀日进于古而修来东归读礼索其集不可得今年己未春修来録寄古体诗来属论叙时防雪洒庭读之终帙知其诗之不肯轻出益可畏也士魁垒喜自负常掉头不可一世及摧折发愤则瞠乎惟恐后人其志强者心弥下也志弱则无髙轨器溢则无兼蓄修来深思逺望有慨于中五言如太华燕子矶七言如麦雨地震诸篇皆苍郁雄髙出入于工部昌黎之间怪伟百态新城王阮亭侍读尝谓余曰吾乡后来英絶当让此人夫向之所为近体者余既见之金陵矣由今观之其有称于后无疑也语山莫如岱语木莫如海从其大者为言也必谓海岱而外无山水则是太华峩嵋之险华顶鴈宕之竒黄河之怒流三江五湖之澎湃飞泉骇瀑变幻无可端倪者皆不足与于山氷之殊观也然使有人于此自守其一邱一壑而以为泰山不必登沧海不足临也有不为山林海若所匿笑者哉诗之为道实有类于是故曰先河后海言有本也百川学海言有宗也修来蓄其雄锐积学而出上窥骚雅下仿杜韩其亦岳观而海逰者乎吾尝病实学雕散词场蔓草间过阙里观礼器辄沈吟永日修来生于其乡为复圣之喆裔将必有喟然叹兴者嗟乎古能言不朽之士葢未有无志乎道而能卓然垂后者也
　　王豸岩遗集序
　　无所挟而言者其气不充有所挟而无怫郁难言者其言不能悲以放今使闾巷之士推举成进士受官执法所部数百里不为不得志卒之忧戚困踣旋仕旋已无嵗月之获淹其位即布衣窭士之憔悴亦奚加于是哉睢州王君豸岩为余同年友不见三十年顷遇其乡汤大叅荆岘询及之则悼叹曰豸岩以穷死矣平生交最善笃志好学人也有诗词各一巻子盍序之豸岩为文竒崛有称于时尝再仕建昌建宁两郡推官并以忧去辄仰而喟曰天不欲我仕乎吾既禄不逮二亲又不能与人俯仰出将奚为由是除服遂不赴选人日与二三耆旧觞咏狎游退则掩扉执一巻或歌以泣慨然有拨弃形骸翺翔海岳之意识者皆悲其蓄竒气不得一骋也昔毛子亲在捧檄而喜及亲殁不复仕豸岩其以是饮痛也荆岘从事理学世所称有道君子也豸岩比闾相友善则其人之于官于乡概可知矣千钧之弩一发而息机掣电之马不百里而税驾岂非命哉诗词不屑屑步趋古人頽唐豪逸李太白苏子瞻之遗乃叙以遗其二子于乎士之魁垒振竒没齿不得一第其数竒尤甚于豸岩者又岂少哉
  </div>
  <div class="pagination">
   <a href="学余堂文集学余堂诗集学余堂外集_page2.html">
    上一页
   </a>
   <a href="学余堂文集学余堂诗集学余堂外集.html">
    1
   </a>
   <a href="学余堂文集学余堂诗集学余堂外集_page2.html">
    2
   </a>
   <span class="current-page">
    3
   </span>
   <a href="学余堂文集学余堂诗集学余堂外集_page4.html">
    4
   </a>
   <a href="学余堂文集学余堂诗集学余堂外集_page5.html">
    5
   </a>
   <a href="学余堂文集学余堂诗集学余堂外集_page6.html">
    6
   </a>
   <a href="学余堂文集学余堂诗集学余堂外集_page7.html">
    7
   </a>
   <a href="学余堂文集学余堂诗集学余堂外集_page8.html">
    8
   </a>
   <span>
    ...
   </span>
   <a href="学余堂文集学余堂诗集学余堂外集_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
