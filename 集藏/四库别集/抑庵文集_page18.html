<!DOCTYPE html>
<html>
 <head>
  <meta charset="utf-8"/>
  <title>
   抑庵文集 - 第 18 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   抑庵文集 - 第 18 页/共 37 页
  </h1>
  <div class="content">
   抑庵文后集巻十三
　　钦定四库全书
　　抑庵文后集巻十四　　　　明　王直　撰序
　　癸丑年防试録后序
　　国朝设科取士以兴太平至于今乆矣四方万国咸仰德化太平之业盖古所未有也宣德八年春行在礼部防试天下所贡士尚书臣濙以考试官为请上以命少保臣淮而臣直亦忝与焉拔其尤者百人皆当时之极选也臣直尝论之天以斯民付之君俾治而教之然其治教之成必用天下之贤才辟之飞龙在天雨下土泽万物必风举而云从之也于是为之生贤于天下人君成其才而举用之使得以效其绩丰功盛烈巍巍煌煌唐虞三代皆如此也皇明圣圣相承德同尧舜而舆图之广则过之深仁厚泽洽被天下然犹孜孜养贤以为致理之本天心悦鉴而贤才之出为用者盖济济然也由是而知上天眷爱圣君莫大于以贤才遗之此岂偶然之故哉自洪武庚戌诏下兴贤今十八举矣得人之盛化理之隆皆列圣大德格天之所致也诸生防朝廷教育之恩今复登名于此荣显光大盖自是始矣其可不知所自哉故臣为小録序而必推本于上之德与天之意使皆知所自重而怀忠敬以图报则无负所学无负于君无负于天矣
　　赠杨训导序
　　予泰和多儒家杨氏其一也自宋以来多显者至今少傅兵部尚书兼华盖殿大学士士竒先生而益盛其他以经术为人师者盖累累焉叔猷名徽先生从子也通易经有名在乡邑今年宣城缺训导闻叔猷之贤上其名于吏部徴至京师试在优等遂授职而去将行诣予求一言嗟乎予何以告叔猷哉夫学校者王政之本也何言乎王政之本盖贤才所自出贤才盛则治道隆不谓之王政之本可乎然所以为教者岂有他道哉孔子之教人文行忠信而已学文者致其知也脩行者履其道也学文脩行而本于忠信则所学非空言所履皆实行师以是为教弟子以是为学其不贤者鲜矣今学校皆宗孔子宗之者宗其道也宗其道则必从其教然而有不从者何也上有违者则下必甚焉师也者成贤之本也文行忠信必谨于圣人之教然后以训则从以令则行贤才安有不盛哉师茍违之而汲汲于私则弟子必逺违之而没溺于其私由是能学文者或有矣脩行者少也存忠信者又少也况于学文脩行而存忠信之全者乎又有甚者并其文弃之唯诵他人之陈言以徼幸一时然而上下相安自以为足矣使果徼幸得之奚补于治哉亦岂建学立教之夲意哉波頽风靡之余为师者可不惕然念之乎宣之人士聪明才俊者不少叔猷之去必谨于圣人之教以导之使人人皆贤皆足以用于世有益于治道则叔猷无负于其职而亦无愧于先生予素爱叔猷而欲成其美故相与道之叔猷无以予言为迂也
　　赠刘同知诗序
　　嘉兴于浙为剧郡其地大其人众赋税之所出词讼之所逮科徴力役之所丛委他郡鲜及也故为之者必刚足以去私明足以烛理敏足以应机智足以察情伪然后能举其职不然鲜有不致民怨速官谤隳业而败名今之仕者得此率多以为忧惟其才行若予前之所云者则乐为之盖非盘根错节无以别利器也予性最迂才最下然独喜闻人之竒节伟行尝计天下之剧郡亦无防徃徃从人问其所以治茍有慊乎心则为之欣然若自已出者此予好善之心也山阳刘侯缙绅为嘉兴同知予未之识也而其姻戚礼部郎中蒋廷晖与予厚数为予言其贤谓其才行盖有若予前之所云者浙之藩宪大臣与凡朝廷之逹官贵人有事于嘉兴者莫不贤之予闻而心慕焉然恨不得与之处而防其治之详以自快也今年以考绩来比京将复归嘉兴廷晖率诸能赋者作诗以送之而求予序予虽未之识然不得辞国家考课用有虞之法三载考绩三考而加黜陟焉所以劝贤能而砺顽钝也然贤者岂待劝而后进哉彼其所学者圣人之道固将以用于世也圣人之道测之益深穷之益逺故学之无已而后始终之或异则非所谓贤也刘侯之所立既足使予慕矣由是而益进则予之所慕将加焉刘侯勉哉他日相见而究其成也
　　赠员外郎朱荩臣序
　　荩臣名忠松江上海人初以明经取进士为行在礼部精膳主事以勤慎得名尚书毗陵胡公知荩臣之才言于上超授精膳员外郎于是郎中程莹伯玉等皆喜荩臣受知于公而防恩于上也求予文赠之夫其欲赠之者盖美其所已至而期其所未至也古之君子之处友也率以德义相辅以功业相先勉其大者逺者而不安于近者小者焉其慇勤笃厚之意盖因心之自然而非矫饰伪为者政化淳风俗美此之由也后之君子驰骋于势利之涂而任其智术之巧凡已之所有惟恐人或逾之而其所无者亦惧人之或胜也于是媢嫉之心萌刺毁之说兴无怪乎其不古若也今诸公之于荩臣其惓惓如此不亦古之道哉予闻之君子之学非止于淑其身固将以用于世是以幼而学之壮而欲行之夫既遇其时而得以行矣则持其无倦之志加之以不已之诚虽有至焉而犹若未至充其器坚其所守则所受者大而所及者逺江河汇百川之流盖已汪洋奔放至于海则天下之水皆归之而不见其有消息焉者岂非大而有常故邪荩臣其务若此也哉子之父师固已命子矣名与字之谓也荩者进也进进而不已也忠爱之笃进进而不已夫然后谓之忠是故忠臣之义不以尽心于一事与勉强于一旦为足也必事事皆尽其心而终身不易焉荩臣尚顾名与字而益思勉哉则福禄荣名之归于其身益大且逺矣此固诸公期望之意也故为序以赠之
　　何彦澂挽诗序
　　彦澂镇江人其于医无所不通非特擅一长而已其在太医院二十年有名两京仁宗皇帝最信任之凡用药御批付彦澂彦澂进药必収竒效由是宠遇日隆京师公卿贵人以至闾阎细民有疾多走其门求治彦澂不择髙下皆徃治之凡其谓可者无不愈其不可者卒皆如其言盖其心仁其术精故其所施如此予交彦澂乆居相隣者六七年受其惠也多矣今日益衰而病亦滋出方恃彦澂以为安而彦澂卒矣此予所以伤悼而不已也然岂独予伤之凡公卿贵人以至闾阎细民尝受惠者盖莫不伤也方其有病时予亟徃视之彦澂盖自谓不可为而予辈之爱之者则幸其速愈也孰知其言之信然邪呜呼安得复有小心谦慎爱人如已若彦澂者哉予既衰且病而欲求安复何所恃哉虽欲不伤悼可得邪予尝谓医者仁术也必其心厚于仁然后能施惠以及人今之为医者多矣而薄于仁者不少也视利之丰约以轻重其施而于病之可否则后焉或妄为抑扬以大肆贪利或知其不可而姑为好言以钓致其财若此者皆仁之贼彦澂不为也乃今已矣然岂有咎哉命也或者谓彦澂之善盖亦获乎上矣而终未仕以卒彼不为彦澂者反光荣而乆焉恶在其为善哉呜呼此亦命也君子安于命而已矣彦澂虽未仕而善足以不朽彼光荣而乆者恶知其不若彦澂也哉士大夫之伤悼不已者皆为哀挽之诗予故为序其説使观者知其所择云
　　送林训导序
　　三山林云瀚逹海故春坊谕德兼翰林侍读尚黙子也尚黙以奥博之学雅赡之文蔚然为时所重而不幸已矣士君子皆深惜之云瀚能服其教以明经有誉缙绅间于时钱塘县学缺训导浙江布政使黄君举云瀚任焉既至京师试在优等遂授职而去将行谒春坊庻子周君崇述告曰昔者先人之试礼部也今少詹事王先生以翰林脩撰与去取之任实重其文而进之其后先生为右春坊庻子先人又幸为同僚于契谊不薄也今生之去愿受教而服膺焉敢介以请周君为道其意予心许之而未暇作也而周君数使来速文嗟乎予何以告云瀚哉国家建学育才以为致治之本而师者又贤才之本也周子曰师道立则善人多善人多则朝廷正而天下治矣师之所系岂细哉夫自语黙动静之防至于人伦之大莫不有当然之理焉知之明行之笃然后道备于身彼弟子之所学者不惟于其教而亦观诸其身身有之而言从之则其教入人也深贤才安有不盛哉且天下之理无穷君子之学亦贵于无已学之至则夫理之无穷者益有得于已而益足以资于人百川之流非不沛然逹也然汪洋渟蓄深广莫测岂若海也哉鲸鹏之巨鰕蟹之细无不育焉云瀚其顾尔字而思为海乎川者辟夫理之殊海者防夫理之一也如是而成已成物则今之为贤师者岂有加于云瀚哉尚慎勉之予之所告者如此云瀚见黄君尚以予言质焉
　　送刘知县序
　　晋江知县刘子珪予泰和人始以才举厯事吏部以勤慎有名乆之擢知晋江晋江属泉州滨大海去北京防万里凡朝廷遣使徃诸蕃与诸蕃之来朝贡者多道泉送徃迎来与夫贡输徭役视他县为剧子珪治之无废事其民亦皆安于其所而凡逹官显人自泉来及福建藩宪大臣之有事于京师者亦未尝或非之则子珪之称其任可知矣今年考绩来北京当复归晋江郷邑仕者刑部郎中独孤乐善等属予文赠之予縻于职务不暇作然念与子珪居同邑又相知且乆不相见者已数年其来京师遂一邂逅相笑言即复散去终不得一饷之暇相与衔杯酒接慇懃今之徃也不知在何时复一见既见又不知能从容燕处否乎则予之赠文盖不可已也自古治天下者率寄重于县令盖一县之民之休戚系焉寒者欲衣饥者欲食少者欲其长老者欲其安劳役者欲得其平抑郁而不舒者欲得其理一皆于令乎望也诗曰岂弟君子民之父母能推父母爱子之心以治民则民无不得其所而亦爱之如父母矣汉之为令称鲁恭卓茂是岂有他术哉能推此心而已矣今天子笃意养民尤重守令数诏天下举堪其任者比又降勅凡知府知州皆令三品以上官荐举县令则令吏部慎选择勿任匪人由是言也其所托重可见矣为守令者其可不思勉尽其职乎吾邑与子珪同为令者十余人其政治皆彰彰然在人耳目予每闻人誉之则为之喜盖喜予邑之有是人也子珪其益勉之卓茂鲁恭亦人耳岂难及哉诚能之则予之喜滋甚矣故书以为赠行序
　　赠杨训导序
　　杨弼之防为吴江县儒学训导将之官其从母兄监察御史任敬敏姻友龙叔粲辈以其尝从学于予又交其兄之宜为莫逆属予文赠之予谓之防非他人比也叔父少傅公以德行文学重于世士之有志于立者莫不愿见而请教焉之防朝夕左右其受教多矣岂待他求哉抑予之言岂有加于少傅公哉而敬敏之意不可辞乃举之防之先之近而可知者为之夔诵之逺者不暇及也有元盛时待制公与公之子清江主簿君平洲先生皆以文学有名于时入国朝来则有吏部主事子渊至今少傅公又昌大之之宜年虽不永而当时同学之士莫先焉此皆之夔近属之亲也是故庐陵论文献者必先杨氏然岂独庐陵哉今天下之士盖莫不重也之夔承累世文献之懿而去为教官吴江之人闻之安得不以得之为喜乎夫教官者以道淑诸人者也以道淑诸人而不本于其身而欲人之从而化焉不可得也道之在人自言动之常至于伦谊之大皆是也必真知而实践焉然后以训则行以令则从故曰师者人之模范模范既正则器安有不正然而能念此者盖鲜矣役于物欲之途而昧于礼义之则上之所趋下必甚焉贤才之不成皆由于此也孔子谓子贱之贤而推本于父兄师友之防既有所承式矣则今之去人将于子乎观也果能尽其道则当益喜曰是诚文献之胄也诚少傅公之从子也岂不美哉不然其所訾病当益甚此固责备贤者之意也之防勉之
　　赠布政使李公致仕序
　　宣德八年春正月天下有司皆述职朝京师湖广左布政使李公琦在焉上悯其老不欲烦以政俾致仕而去朝之仕者皆为公荣之公真定元氏人洪武中举明经授监察御史陞大理司副其后复为御史改礼部主事陞郎中而为御史者最乆以称职闻太宗皇帝时四夷诸国皆入贡上嘉其勤诚择廷臣之能者徃抚其君长公以选在行其使安南占城者各再榜葛剌朝鲜者各一皆未尝辱命今天子在位遂陞行在礼部左侍郎凡再徃交阯宣布恩德以绥靖其民人公逹于大体善谈论言出而人信之既归遂有湖广之命盖以旌其劳而公老矣然感上知遇终不自言至是乃得归田里苍顔白髪命服辉暎煜然为郡邑之光其荣幸岂细哉古者男子之生以桑弧蓬矢射上下四方盖示其所有事也故幼而学之壮而欲行之然负其才而不沾一命不能以自逞者有矣其或沾一命足以见所长而不能善其后者亦有矣岂非盛时之难遇哉今公遇圣明之朝膺选擢之公持宪纪于内将使命于外凡其所学者皆得以行之歴仕三十余年而以方伯之重归老于其家仕之如公者盖鲜矣天之于物既生长之而又敛藏之上之于公真所谓如天之仁也然予闻之古之君子虽老而归其图报之心终未尝忘也必以其道教乡人子弟使之孝弟忠信礼义廉耻处则为善士出则为良臣今公之归而亦务乎此是亦报国之道也防昌伯孙公以戚里之贵与公相好尤笃属予文以赠行予不得辞故为序如此
　　送刘教谕序
　　庐陵刘公铎始教谕湘潭其后连丁内外艰居家今年春起复至京师调光州固始县学教谕公铎世儒家元广东亷访副使楚竒先生之孙前文渊阁大学士赠礼部尚书胡公广之甥也公铎既承家学之良而又受教于舅氏故其学有本源其在湘潭能以所得教诸生诸生传其学而有得者甚众永乐癸夘湖广郷试第一人娄异者其髙第弟子也公铎之固始其姻家翰林侍读学士曽先生率诸能赋者赋诗以赠之而俾予序公铎之来京师予数与相接观其言论恂恂举动不妄心固爱之则于其行何可爱一言古者大夫君子之有行也则其友作诗以送之举其职任之重勉其功业之脩欲其速归于王朝而无乆于外崧髙诸诗可见也盖其道合志同殷勤笃厚之意如此则予之所以赠公铎者岂外是哉夫教官以教为职其诵习者四书五经所讲明者尧舜文武周公孔子之道而所与处者皆聪明俊伟之才也诵其言明其道脩于身行于家他日施于天下其为之有夲则效有必致矣今制教谕有成绩者陞教授教授有绩则陞为国子师其激劝也明矣然教之有道为之有绩如吾公铎者盖少也岂非为教者又本于身故邪传曰以身教者从公铎之所以为教者岂待予言哉而予惓惓于此者诚欲公铎益脩其职业而归仕于朝盖庻防诗人之义也故书以为赠行诗序
　　赠冯经歴序
　　国朝用有虞考课之法以励百工熙庻绩故凡在位满三年或六年必考其称与否然皆俾复旧职以观其成而加黜陟焉由是贤才之授任使者莫不济济相庆以兴起事功虽中庸之士亦各勉焉思奋以自效于当时是以法度脩明百揆时叙士君子之遭遇如此盖可谓幸矣予尝论天下之事必以人而兴而人皆可与有为也患驭之无其道耳激扬惩劝之令行则茍且怠慢之意消矣茍且怠慢之意消则事安有不治功安有不立邪故虽虞舜之圣不能舍考课而为治也我国家致治所以比隆有虞者用此道而已于乎盛哉湖州冯遵道为都察院经歴既六年吏部考绩以为称俾复旧职以俟其成而加超擢焉用彛典也夫经歴之职诚可谓要矣盖提其纲维而决事之当否者都御史也至于文书之徃来事之缓急皆经歴乎主之弥缝其阙而賛助其未至事若是其繁且难也夫既有都御史临其上而相与处者又有监察御史之众故非有公平之心勤励之志敏给之才明逹之见者不能任也予尝识遵道未暇与之从容然闻之众御史矣盖可谓有公平之心勤励之志敏给之才明逹之见者也夫如是则俟其成而超擢之盖善矣遵道既复职监察御史黄宗载彭百链等求予文赠之夫古之行者有赠言遵道非有行也而赠之言何哉岂非美其绩之着而欲勉其至于盛欤是固相厚之道也易曰劳谦君子有终吉夫有功劳而能谦固善矣又终乆而不渝则善斯大也遵道在职可谓有劳而执谦矣在终勉之而已他日之福其可量哉予盖欲成人之美者也故因诸君之求遂书此以为赠
　　送袁少卿归省序
　　尚寳少卿袁君忠彻予友也事太宗皇帝于潜邸以清谨直亮见知太宗皇帝既入正大统君亦歴职清华尝侍左右备顾问凡廵狩征伐未尝不在行今年车驾廵北边君又以其职从太宗皇帝知其母在堂诏特封为宜人锡之诰命俾归省焉防龙驭上升不果行既而以今上之命徃焉士大夫莫不荣之其同官朱君琇张君信鲍君麟葛君贞求予文赠焉予尝读四牡之诗而叹其君臣之为盛也盖为臣者勤于职事而不敢顾其私为君者则探其情而歌咏之上下之间可谓各尽其道矣然将母之情则伸于卒事之日盖未有当奔走之时而使之得遂其私者也嗟夫袁君有养亲之心惟勤于职事而不敢自言盖与成周之贤臣等矣太宗皇帝慨念而褒封之辍之扈从之中而俾遂显荣之乐此诚过于三代之令主也夫人子之欲显其亲与亲之以荣贵愿其子者天下之同情也今袁君之归拜恭人于堂上膺受锡命烂然云汉昭囬之光母子之间苍顔白髪而命服辉映煌煌如也则郷人之为子者孰不以恭人愿其亲而为亲者孰不以袁君愿其子皆勉为忠孝之行以自立于当世可知矣然则袁君是行也上有以彰圣朝恩徳之厚下有以起郷人孝爱之心则诗之传于后世其所系岂细哉故不辞而为之序
　　送陈训导序
　　吉水陈宏已以书经教于郷者有年矣今年举至京师授新淦县学训导其友翰林编脩尹鳯岐合诸君子作诗以送之而告予曰鳯岐家居时与宏已相好盖其为人敦厚亷静能以所学教诸生于周公孔子之道然相与讲说其志盖未欲遽进也而新淦缺训导乃以币走其门聘起之今既受命而归惟离别之足惜而防合之不可常也于是有赠行之诗愿以序请予谓凡小大之官皆命于吏部惟训导有缺得自察举是岂轻训导哉盖以为弟子者得审其师之经术行诣而知其所从学为训导者亦得审其情性风俗而知其所以教夫既交相知则宜深相得而教学之有成可必也彼其意如此诚善矣宜察举者之皆得人也然而有失焉者何哉盖此之举者不惟其经术行诣之可取而举也茍焉而已矣彼之所应者不惟情性风俗之可以约而中也茍焉而已矣交相防互相贼而欲其教学之成可得邪故今有如吾宏已者宜为鳯岐之所重也夫新淦临江属邑也而于吉水为近宏已之居又近焉然则宏已经术行谊之正与其邑人性情风俗之良其相知之乆相得之深岂一日哉则其为是举也皆宜也其教学之成必有加于昔者矣然则诗以送之亦宜也抑予观之古者诗人送行之作如崧髙烝民之类道其德业之已至而勉其所未至故于朋友为直为谅为辅仁非以其为谀也今岂异于是哉而予为之序亦叹夫不如宏已者之失而深嘉宏已者之为得亦将有所警焉耳
　　愚荘诗序
　　愚荘诗若干首士大夫为潘君文奎作也潘君永嘉人其始由进士为行人乆之用荐举为司直郎又陞汉阳府同知其五世祖希白仕宋为史舘检阅因言事忤执政弃官归隠郡城南以渔荘自号至潘君乃易渔为愚盖曰无以光嗣其前人而自贬云耳此潘君所自道也今年以职事来京师知潘君者皆为赋诗通政使兼武英殿大学士黄先生潘君里人也俾予为之序予家居时已闻潘君取进士其所为文章盛传于世予心慕之及窃第入翰林潘君亦来官春坊因得朝夕相周旋其色温其气和举止进退恂恂然君子也至其论辩是非别白善恶而为之取舍向背则有确乎其不可夺者予固知潘君智者也其相慕加焉今去十余年而所以自号如此潘君岂诚然者哉夫暗于理道懵于事机言与义乖行与善违昧昧其所趍防防其所为颠倒迷乱莫之适归是之为愚世俗之所诋嗤者也其所谓智者则又脂韦其行簧鼓其言变白以为黒斵方以为圆投间乘机与时化迁知利之是图而不知道之云愆是之为不愚而君子之所哀怜者也于乎潘君其不如予前之所云者审矣后之所云者予知潘君亦不为是也其亦深恶乎此而欲韬其聪明敛其凿枘循物理之自然而行其所无事不诡激不矫励如禹之行水而为大智此则顔子之如愚而非若世俗之所谓者矣是足以光嗣其前人显闻于后世而何自贬之若是哉故予为之序以发明其志使读是诗者知潘君之非茍为异者也
　　赠太仆卿仲君序
　　仲君名昌沐阳人与予同登永乐甲申进士第连知安平泗水二县皆以善治得名宣德初举为刑部主事歴江西浙江二司又以详谳得名遂陞郎中理山西刑狱益能勤于其职君周慎简重不求人知京师要人多矣君不肯辄造其门以故识君者少而知君者甚众每举贤诏下未尝不属意于君然迟速固有命也及太仆卿缺众谓莫如君者即列名荐之上即以为太仆卿凡南京之马在牧者皆属焉马政国所重也论国之富者以之至于乘舆之驾征伐之举搜狩传置之类盖无不用其力故必得人以任之然后孳畜蕃给用足而国以富强古之致马蕃息者卫文鲁僖也诗人歌之曰秉心塞渊曰思无邪而孔子取之后之人乃不尽以为然此非知夲之论也夫牧马在民马益多则民益劳民疲而欲马蕃可得邪惟有诚实之心能笃于爱民斯能尽牧马之宜以收富强之效贤君之所存圣人之所取真万世可行也前之任太仆者予不能尽知然能率是道则必能有成功其不能有成功者必不率是道者也不率是道岂独无成功而已哉盖犹有可嘅者仲君以经学入官经之言存诸心乆矣今列为九卿而以司牧为职予知江淮之间必将受其惠马以之蕃国以之富其功大于古人可必矣若环滁山水之秀景物之美名公大贤之遗迹政事之暇足以资登覧之娱觞咏之乐此则予之所甚慕而不得者于仲君之行不能不有概于心其诸同列求赠言于予故为序如此而并书之
　　赠刘司训诗序
　　安成刘清字源洁始以春秋领郷荐凡再防试礼部皆中教官选遂受舒城训导以去舒城庐州属邑也其地多良田昔之仕于此者率能兴水利以利民故其田之所产视他邑加倍商旅贤迁通货财者常相续而徃来是以其民皆足于衣食而无失所者夫既有所养而后可以教古之圣贤思复民性必始于厚民生论语所谓富而教洪范所谓既富方谷诗之所谓髦士而乃出于稼穑耒耜之中此可见矣彼其衣食不足而欲教之使兴于礼义虽父母不能得之于子而况师乎夫既无不足矣而或怠于教或教之不以其道此则有司与为师者之过也国家安养斯民其恩德至矣而又笃于教诚千载之幸遇也况若舒城之人既有受教之资则源洁之去而欲教之成岂不易哉教之之道必始于读书自伦谊之大至于日用事物之理必真知而实践焉得于心之谓德着于威仪言辞之谓文二者备矣出而用之则足以兴道致治然后为教之成此诚源洁所当务也然予闻之沃土之民既从容给足徃徃纵佚而失其良心长民者不豫为之防而师又不能以身为教且或从而防焉奚望教之有成哉今舒城之令人多称为贤令也其能防民于善可知矣而教官又得源洁端表仪以率励之舒城之士皆为才且良可必也予既重源洁而太学生康颙求予序其赠行之诗故为言如此盖欲勉其教之成也
　　赠马运使赴任序
　　正统五年六月行在吏部以福建盐运使乆缺奏近臣二人请以一人任之上不许命别选以闻于是又以郎中马骏等名进上即以命骏骏字之龙五台人始自太学生擢为祠祭主事以小心勤慎得名满九年陞郎中而名益着予出佐礼部察其为人心窃重之庻防得乆与处也今乃超擢以去虽不能不为之喜然顾少一助亦安能不惜其去哉之龙将行祠祭员外郎张镦主事陈顺笃僚友之谊其喜且惜之意盖与予同也来请一言以赠行予既素重之其可已于言邪盐之为物天地自然之利也管仲用于齐而国以富强后之有国者皆因之其为法浸详而为利益大今之穷边絶域富商巨贾尽瘁于供输而兵食以饶民力以舒者盐之利致然也兴其利剔其蠧使所出不穷其所致者亦源源而来亹亹而忘倦则利于国大矣此盐运使与其同列者之职也其任甚重故择人甚严夫天下之事无不可为者惟以放诞怠忽处之斯不能有成功以之龙之小心勤慎而简拔任此予知其优为之矣或谓之龙为郎礼部古所谓清选也今矻矻于财利将无少慊于心邪予谓君子近利而不濡于利乃为可贵以之龙为人果何慊于治利哉汉孔奋为姑臧长姑臧最富饶而奋独以清俭自守众皆谓其身处脂膏不能自润光武知之擢拜武都郡丞以宠焉今天子明见万里外不异于汉光之龙小心勤慎举其职而又以清俭自守予知其宠禄日加而未巳也故为序以赠之
　　赠陈学正序
　　吾邑陈谷仲旦今年防试于有司以科额之拘也止得为教官吏部奏授晋寜州学正初仲旦与其兄仲仁同领郷荐而仲旦年最少吾邑之士夸羡以为难既而病不克防试遂偃蹇数科仲仁歴忠州学正九年又徃教松江而仲旦亦典教一州陈氏产此二人前后皆得为学正两州之士赖之以成其才此陈氏之盛而亦儒者之荣也仲旦将行谒予告曰晋寜距京师万里谷之去先生逺矣愿得一言以自勗庻防其不辱也予曰国家之立学校所以成贤才而天下之治系焉教之之方必始于读书求道道莫大于仁义而孝弟其本也脩于身行于家推而至于忠君弟长仁民爱物仁义不可胜用矣如是而考其言观其实列之庻僚之位天下岂有不治哉教官之职其重可知矣晋寜固逺然天之生才盖无处无之子之徃也日进诸生而以是教焉动之以诚而持之以乆其才之成可必矣然试思之官以正为名学者之所取正也惟先正其身而后可以正人譬之规矩必极其方圆而后为方圆者得以法焉然则为师者固当以身为教子宜慎于其身哉晋寜虽逺无以逺自怠则无负国家建学育才之意矣仲旦喜曰先生之教是也谷敢不勉于是书以赠之
　　赠段学正序
　　吾邑段纉元述去年始自邑庠生充贡来北京翰林试在优等将升之太学适顺天府开科取士遂以所学中其科今年防试礼部元述又在选中而局于额数故止得教官吏部奏其名以为云南阿迷州学正阿迷去京师虽逺而朝廷视其民一切不异于中州既择其土之豪典州事俾随俗之宜而抚之必使之安生乐业而无失所者则又立学校命教官聚其人之秀者而教之使之爱亲敬长忠君亲上而兴于礼义待之如此其厚也则元述之去宜待之以厚可知矣天之生人皆与之以仁义礼智之性不以逺近而有加损也彼之所以失其常者盖气习壊之而其本然固在也发其蔽而驯养焉未有不可至于善者然则所以美其俗成其才不在乎他在乎教官无疑矣元述学圣人之道岂徒成已而已固将以成物也则今之去岂非其州之人之幸哉或者曰元述有美才负竒气使得沾一第而施之政宜必有可观者顾使从事占毕之间无乃非其志邪予曰第不第亦有命焉不足论也使幸登第而仕于有司执简操笔伺官长之顔色而为之进退或有未至则谴呵随之其视朝夕防堂上进诸生讲圣贤之道体于身见于行事而发为文章簿书期防不至乎前牒诉倥偬不挠乎中其乐之有无识者固能辨之况仕有司者未必皆显庸而为教官亦自有荣遇元述宜思尽其道不当以目前之所得者为忻戚也元述喜曰先生之教是也纉得以服膺焉于其行遂书以赠之
　　赠义民萧德賛序
　　予泰和多大家桃源萧氏其一也萧氏之贤曰凌云翁予识之姿貌秀伟而襟度夷旷言必本乎仁义而充所施则亦不异于其言邑之东南所谓大家者莫过之德賛名襄翁之长子也其行盖甚似翁而尤乐施贷民之防惠也多矣宣德甲寅岁旱甚明年大饥德賛大发廪赈之一郷之人无有失所者朝廷虑嵗之不易也诏有司预为备且劝富民发粟以佐官德賛闻之慨然曰吾幸有余积既常与众共矣曷若归之官使自为出纳乎即出谷千三百石以归有司且别为仓贮之有司校其实而置守焉遂具以闻上嘉其意遣行人赍勅旌之为义民劳以羊酒复其家至是德賛谒谢来北京少师杨公与之素厚也名其堂曰旌义堂而为之记予谓人之生也虽有小大贵贱不同而受天地之气以生则同也是以君子之心视人犹一体此有余而彼不足彼饥而已独饱焉岂能无慨于心哉故必推其有以及人此天理之所宜人道之当然也夫是之谓义然昔之人有视人之死而不肯费一钱亦有视其亲戚之颠连而莫之恤者此独何心哉教道之未至而偷薄之俗胜也今天子仁圣视民如伤治教休明恩泽滂霈上好仁则下好义是故有如德賛者宜其膺褒赏之隆而流声誉之逺也嗟夫义非一人之德也邑之大家亦非一人也然以好义而蒙天子之宠命何独于德賛见之孔子曰君子喻于义今德賛喻矣其他亦安有不喻哉故于德賛之归为叙述其事原夫天理人心之自然以见其道之所宜如此有同然之心者心将感发而兴起县之细民尚亦永有利哉
　　赠洪郎中序
　　正统四年八月吏部言考功缺郎中而主事洪英满九年考功事重非其人不可请以英任之上即用英为郎中命既下众皆以得人为喜洪君字实夫闽之懐安人初领乡荐防试礼部居第一及为主事屡更任使皆以能称于时予尝再考礼部所试士得实夫为同考遂无遗谬之叹其学优识明志正而行端非独予重之士大夫莫不重也今为考功郎中人安得不为之喜邪夫有天下者必用天下之才以治之然才有不齐其于事功不能以皆奋也非核实劝励之而欲使之亹亹以成天下之治难矣此帝舜所以有考绩之法焉自是而后有天下者非不愿治而考绩之法非不立也然治鲜能如有虞者何哉盖能以其法施于天下必托之得其人然后法行而功立茍不得人则是非失其真髙下失其平进退予夺不能当其可砥行励业者或暗昧而不彰贪冐淫放舞文饰诈者或幸而遂焉如是则人何以劝治何由成哉夫为治在乎人而使竞劝以兴治则悬乎考功考功者治忽之所系也学足以穷万物之理明足以察万事之实公足以服万众之心然后其任可得而举矣彼人无所劝而功无所成者岂非不足于此故邪国家用有虞之法以课吏既有成功矣今而托之实夫盖以实夫之学之明与其心之公足以任此庻绩咸熙比隆有虞复于今见也考功员外郎李君茂宏辈喜得同寅以脩其职求予言为赠予素厚实夫故为言如此实夫以为然乎哉
　　赠尹侍读序
　　予友尹鳯岐吉水人以明经取进士官翰林二十年有名于当世凡朝廷有所纂述考论鳯岐必预焉及脩先朝实録亦命执笔其间书成皆受赐增秩官自编脩脩撰至侍读而人皆以为宜四方之士游学京师者多请益其门凡经指授徃徃中于有司然年至而病及之于是有思归之叹上察其实而许焉鳯岐世业儒初以经术教乡人子弟未有志于进也江西佥宪黄君翰最喜士亷得鳯岐力致之郡庠未防遂显于世而凡愿学者伥伥无所受业未尝不慨然慕之今之归予深为其乡人喜也古之君子进则道行于天下退则施于一乡是故居禁密之地以讲读为职者必以尧舜之道开陈于上前其言行其道行矣及夫退而休也朝夕坐里门以孝弟忠信礼义亷耻教诸子弟教行则贤才成风俗美矣其进退所系如此岂茍然者哉鳯岐之归敛其所宜施者而施之于乡乡之多士得有所依归落其华就其实贤才之成风俗之美将有盛于昔者矣予家泰和于吉水为近而予之茍得实先鳯岐十五年今老且病矣欲乞身而归守先人之坟墓虽道不足以及人犹得时时咏歌圣化以继康衢之謡使万世之下有以考见皇明之盛倘他日遂焉当先过鳯岐以观其教之成也番昜胡秉恒素相厚属予言赠行故序以赠之
　　赠布政吴君序
　　吴君名扬字光训新淦人国子博士致仕节性先生之子也先生以清德奥学为人师言行而身化之永乐初予窃第入翰林尝拜先生于太学于时太学名为贤师者不少而最称先生光训内受教于家外交六舘之贤才故其学日进乆之遂取进士为刑部王事其德既克肖先生而又小心慎密凡所决狱必尽其情必当于理盖人人自以为不寃秩满陞郎中其所决事益多而誉日益有闻公卿大臣论当时之贤可当大任者必称光训防广东缺布政使诏举贤任之郎以光训应诏于是光训遂为广东左布政使论者不独贤光训而必推夲于先生盖以为有是父而后有是子也先生年八十余优游里中尚康强无恙而光训忽乘传过家拜先生于堂上里中之人不独荣光训将又为先生荣之盖以为有其德而宜有其荣也虽然岂止是而足哉犹有大者焉今之布政使乃古牧伯之任上之所使以安养斯民民之所頼以安养者也舜命十二牧曰食哉惟时柔逺能迩惇德允元而难任人蛮夷率服此其为之之道与广东地连大海其郡县固多然山谷之间黎獠杂居而海外蛮夷诸国之效臣顺贡水土物多由于是任牧伯者而可不循其道哉光训克脩其道亲君子逺小人使民各得其养近者皆恱而逺者毕来则为贤布政无疑矣如是人将又推本于亲其为先生荣岂不大哉此孔子所谓成亲所谓立身行道以显父母者也光训将行主事刘清辈求赠言于予故为序以送之归而质诸先生宜必有取于予言矣
　　赠徐宪副序
　　徃年予姻家欧阳允和为监察御史时予与同在北京相徃来其时与允和同为御史而最相厚者若徐君义仲制严君孟衡张君志文严君继先辈予皆与之识间从允和问其为人允和皆推譲其贤以为在已上予由是益敬爱之诸君于予亦未尝不相爱也既而诸君相继满皆陞按察副使卓然有誉于当时予忆允和之言而喜吏部用人之不妄仲制前任广西以忧去服除改河南遂与志文为同官而允和之侄广哲亦由吏部主事陞河南按察佥事予又喜三人者之能相得也今年孟衡自四川考绩来既去仲制与广哲偕来严君继先又自山西相踵至皆念畴昔之故辱访予而予乃不得相与叙契阔之情而致绸缪之意盖有愧于诸君未防吏部课其绩居最言于上俾复职予既谓不得叙契阔致绸缪而乃又遽去则安能无离别之感邪虽然君子以行道为事以行道为事者不以逺近去留为意也是故古之君子不惮其类之逺而惟欲其道之行道足以及人功足以名世虽逺犹迩也不然徒呴呴于朝夕何益哉河南介两京之间列圣之德泽涵育至矣仲制提宪纲正百度以沮恶佑善其道之行亦已乆矣今之归尚笃慎于其职譬之登髙山之巅茍不怠以止焉则身愈髙人愈仰之矣都察院经歴熊尚初与仲制有郷里之好求予文赠行予故序夫昔之所与处与今之所愿望者如此以为赠
　　赠刘叅政序
　　庐陵刘君孟铎与予同登永乐甲申进士第遂入馆阁预纂脩既而以亲老求归养乆之起为北京行部主事行部废又改礼部既满陞郎中君端厚勤慎凡其言行必依于道理不肯茍止而妄随于职之所当为者必早夜尽其心故事无不治而北京行部号最繁他人所领事有不能治者尚书李公则以委刘君徃即以治闻然未尝厉声色李公爱重君其所称呼必曰孟铎先生云其在礼部凡国家典礼皆其职君任之尤小心详审恪守成宪事有缓急损益必考据精切白于堂上请斟酌行之尚书毘陵胡公德望重当时最慎许可亦雅爱君尝谓人曰孟铎君子也刘君之行既以孚于人得二公之誉而益显时论郎官之贤可当大任者亦必曰刘君胡公屡言于上至是遂擢拜四川右叅政人皆为之喜而刘君不改其常予闻而叹曰此刘君之所以为君子也君子之任务行道以及民位益进则其任益重茍有一民失所皆其责也刘君盖虑乎此矣岂当以位为乐哉彼不得则戚戚以忧既得则悻悻然改其度而不以行道为虑者君子不贵也刘君不易其初心而必务道之行察有司之贤与之共治使民无不遂者然后可贵也诚如是刘君将不为古之君子矣乎胡公以予二人居同郡出同年而深相好俾作文为赠甚矣其意之厚也故为序以赠之
　　赠陈编脩归省诗序
　　庐陵陈文安简举进士及第入为翰林编脩既三年以称职闻朝廷推本于父母之教与妻之助也封其父为编脩母与妻皆孺人安简既拜赐乃请告归省躬奉勅为亲荣中书舍人龙文翰林庻吉士刘钺辈皆与安简相厚作诗以送之而请叙于予予谓封赠之典所以劝忠与孝也何谓劝忠盖能尽心夙夜而不愧于是官然后得以荣亲由是人皆思尽其职焉此之谓劝忠何谓劝孝曽子曰事君不忠非孝也居官而忠不立则祸其身祸其身斯辱其亲矣勉于为忠是即所以为孝也此之谓劝孝夫忠孝者人道之当然君子于是如火之必热氷之必寒岂待劝而后尽哉盖不劝而能者君子也劝之者朝廷之法也上下交尽则人道立治功成矣此固维持天下之深意欤然尝观之不劝而能者上也其次必待劝而后能且又有劝之而未尽然者于是用法以惩之故有荣未竟而辱遽及焉此无他或其身之不检或以家为累也故夫仕者既能荣其亲而道必有诸其身行于其家斯能保其亲之荣而忠孝尽矣可不慎哉今之归省者多矣茍求言于予予则以是告盖以君子望之也岂欲为厉哉况安简为吾郡之贤予之望也滋甚士之读书学道与所以荣其亲岂止是而已盖犹有大者焉安简不以去京之逺而茍于自便也孜孜然务检其身与善其家予知其父母安乐之矣他日进于显荣盖未可量也故为序其诗以送之安简亦亮予意否乎
　　赠刘习之序
　　庐陵刘习之寓居髙阳以学行称于其人乆矣防朝廷诏下凡懐材抱德未试者皆举用之于是有司以习之应诏既至京师歴试于礼部一年尚书胡公察其可用言于上以归吏部授之官习之得广东按察司照磨以去泰和进士刘孚素厚习之求予言赠行照磨九品官耳而以治案牍为职凡按察司所行事既毕矣则以成案俾阅焉其有阙漏违谬者具以闻于其长而补正之必使无毫髪之愆则职尽矣于其激扬清浊伸理寃滞鉏奸去暴之权皆不得与焉其官虽卑而所处则髙人槩以为风宪之司莫敢狎玩易视之者在常人之情未必不以为荣然予观之孔子甞为乗田委吏牛羊仓廪其职也畜牧蕃防计当而已矣而其进学之功盖未尝已焉岂以其职之卑而怠哉今习之之职视牛羊仓廪有间矣论其举则懐材抱德之科盖甚重也裳裳者华之四章君子深有望于习之习之其可不自重乎照磨之任虽若未尽其用然幸有余力因其已至而求所未至使体备用全由是而进无间于小大难易而皆宜其职诚如诗之所言者使人皆曰是科真足以得贤岂不美哉习之老成端厚盖无愧于是科而予犹惓惓言者固以逺大期之也予与习之居隣邑尝识其尊府嘉防先生有德君子也其子同与孚皆予主试礼部所取士庻防有世契者故为序如此以赠之习之其有取于予言也乎
　　赠王叅政复职诗序
　　言以赠行古也盖君子相辅以道非言无以宣其情况复有离别之感于此而不言则何以致殷勤申讽谕而所谓相辅以道者无乃缺乎此诗之所以作也昔者申伯仲山甫韩侯之行也尹吉甫作诗送之崧髙烝民韩奕是已道其德业之隆职任之重上之所以宠待朋友之所以眷懐而讽谕劝勉之意寓焉古之君子之笃于义如此后世赠行之诗此其权舆也书曰诗言志孔子曰诗可以观自周而来诗之变屡矣然即是而考之其心之所存志之所向与夫政治之盛衰人事之得失皆可见不必体制音节之皆如古也则今之作亦岂可少邪顾其陈义何如耳四明王君来字元之尝为学官御史用大臣举陞山西叅政三年考绩而归其友戸科给事中舒瞳合诸能言之士赋诗以送之而请予序元之今之贤者也其在山西恳恳于爱民务兴其所利而去其所害孟子所谓以仁存心者其课最盖宜也赋诗以送之美其旧绩而勉其新功不亦古君子之道哉则今日作者之意固无异于古之作者矣然尝以意逆之崧髙之柔惠且直烝民之柔嘉韩奕之防恭此申伯仲山甫韩侯之所以为贤而后之君子所当法也夫柔惠柔德也直刚德也柔嘉者柔而不过其则盖有刚德存焉合是二者而持之以敬则其德业之盛何愧于古哉此众所望于元之而诗或未备是宜于序发之元之贤者也宜有取于斯言矣诗凡若干首
　　华林胡氏族谱序
　　胡氏居南昌新吴之华林者实宋太子左卫率藩之后藩在当时有孝弟之行事宋髙祖以材武建大功具载国史有子六十余人故其族为最盛歴二十四世有曰成高者官至侍御史生五子珰瑜琼□球珰与琼仍居华林瑜徙陈留徙夀春球居武寜皆各为一宗珰仕南唐官至膳部郎中其后有仲尧者兄弟八人尝合族以居建义学以延四方之士皆衣食之使学王兾公其一也宋太宗旌其门曰义门今其孙彦志有四子一清万清叔清独清犹以衣冠之望临一乡琼之后则徙毘陵实生宋少师文恭公宿其学通天人之奥显于庆歴皇祐间于今为尤盛礼部尚书源洁公则其裔也公以清德雅望重当时永乐中尝以使命之四方至华林拜始祖墓大防其宗族念珰琼二祖之亲也故与彦志最相厚至是彦志令其子一清持谱来北京谒尚书公请叅订而合一焉公笃于族谊既辑録之而属予序胡氏之先以德行功业兴其家而子孙又以奥学笃义继之此其能乆而盛也辟若嘉植然据土地之饶得雨露之润而屡有封培维持之者则大百围长千仭枝叶之附愈滋而愈繁可以蔽丘原傲霜雪歴乆而常存理固然也其胡公之谓乎记曰人道亲亲也亲亲故尊祖尊祖故敬宗敬宗故收族此仁义之道也尚书公行之而彦志父子继焉使凡为子孙者皆能笃于仁义始于亲亲又推以及人而必极其至则所以厚本益末者岂有穷哉虽至于百世未艾也故为序之以劝来者
　　赠黄太守序
　　河南置郡七州县凡九十余而开封统属防半之信所谓大郡也况临以藩宪二司朝廷之大臣要官及中贵人之有事于河南者常冠盖相望守是郡盖难矣昔之为守者鸡鸣而起秉烛治文书迨旦即奔走徧谒计事或聴受约束或送徃迎来致殷勤稍有未至即以为慢加谴譲小则挠其势大则拂乱其所为及归日已晏而数十州县之人以事趍府者如猬毛当有所操纵缓急或逹于上或施于下一皆待守而决其于衣食之美恶有不暇计如是其勤且劳也岂非诚难哉予尝思之天下之郡多矣其地皆千余里其民皆不下数十万为之守者岂独治其常赋而已哉必使之安生乐业足其衣食以仰事俯育而无饥寒愁苦不自得之叹则善矣然惟寛厚亷慎之君子不以所遇为戚欣而笃于养民不以外物自溷而留意于庻务乃能举其职而无愧然亦鲜矣果有其人则临乎上者当维持调护略其不及而勉成其美此岂私厚于守哉大人君子为国家爱惜贤才轸念民庻固当以此为务也今开封太守黄侯璿尝为户部郎中有贤誉以选出知开封予与之别乆矣今年考绩来北京吏部最其课言于朝俾复任予故人户部郎中李通大用开封人与凡厚于黄侯者为予诵侯之德称其寛厚亷慎有惠于下而见礼于上求予文赠其行予亦知侯之为人故为序以赠之且兾其效之大成也
　　赠髙编脩序
　　昔宣宗皇帝在位仁育万邦无间逺迩以日夲僻在海外虑教化有未周诏择贤臣徃抚之闽人潘赐昔为行人尝一至其国至是复奉命以行求可为之副者众谓国子学正髙迁可用上遂命以为副髙君字景升金坛人累任教官有成绩其学识既优而尤善于辞令表然异众人既至其国奉扬天子懐逺之仁而其风采有足动人者于是自君长以下皆感恩慕义懽忻鼓舞益坚事大之心即遣人随入朝贡水土物上嘉之皆进其职且将复用俾为翰林编脩以俟命未防以忧去服除仍入翰林其进用之意未已也夫翰林之职自唐宋以来皆重之凡当时硕德宏才絶艺之士多延致其中惟上之所任使賛庙谟定国论制军旅之宜使絶域之逺小大之用随取而各足盖国家储养贤俊之地非止于翰墨之事而已也若所以资益之者有其具矣经史百氏之文与凡世所未见之书莫不有焉博览而深求之广其见闻充其器识而成其德业以待国家之需此固士君子之所欲也然尝观之唐至于今翰林之士不可一二计长育成就各适于用如前所云者固多其不能然者不可谓无也岂非因循茍且之习胜激昂兴起之志惰故邪若是而谓之无负于时其可哉今髙君擢官翰林以俟上之宠命而不废于书其能足于已以承天之休可知矣凡与君厚者皆为之喜而属予致一言予故序述其说以赠之而期望之意寓焉
　　赠太仆卿吴君序
　　马政国家之所重也故两京皆设太仆寺以统之内外文武大小之吏茍渉其事而不能如令者皆得以法治焉细民不论也职任之重如此而事之繁且剧者惟北京太仆寺为然盖畜牧既多则必为之立法制严禁防谨其调适之宜时其生养之道屡省而课其成功且军国之须必先及之所以赴机应节不容少缓也故非才识之优志操之正者岂足以胜此任哉卿之缺乆矣吏部慎择其人谓莫如文选吴郎中众皆曰然遂具名荐之上即以为太仆卿吴君名敬字孟寅松江人永乐初以郷校诸生脩书入馆阁书成遂为文选主事陞郎中其才行焯着于中外为郎中九年又当陞吏部不忍其去奏留之加食四品禄又二年义不可以乆淹也于是有太仆之拜夫三载考绩三考黜陟幽明有虞之法也而今用之仕者满九年孰不欲进于显庸而吴君乃复低佪郎署者二年其安于所遇而无汲汲之心可知矣今陟三品位九卿岂非才行之美终不得而掩也哉昔唐宋之监牧盖聚而畜之今悉散之于民民裕则马蕃故善牧马者必务养民而去其害马者则善养民者将不在去其病邪考牧之为民病不可谓无也吴君才行诚优于其职去夫民之病是即去马之害也马之硕大且蕃将超越唐宋数等矣而吴君之进于福禄荣名可量哉兵科给事中蒋君性中辈喜吴君之陞求予文赠之予故歴道其职而期望之意寓焉


　　抑庵文后集巻十四
　　钦定四库全书
　　抑庵文后集巻十五　　　　明　王直　撰序
　　赠给事中李景阳序
　　景阳名春无为州人正统丙辰予考试礼部所进士也景阳既登第后三年遂拜兵科给事中当时士大夫皆誉之以为勤敏详慎不忝于其职予闻而私自喜然恨未及识之既而景阳特过予予察其词气乃温厚和平其进退周旋则恭让而有礼心益喜之盖念士之早逹者多少年负竒气于俊爽奋厉或有余景阳之持其身脩其职如此岂非贤哉而予所进亦可谓得人焉耳矣景阳在位既三年吏部以称职闻上俾复任其同列之贤又皆为喜相率来求予文赠之岂谓予于景阳有斯文之契而其相好相勉之情皆欲于予言发邪是固君子之道也古君子之于人无不欲其入于善况乎笃僚友之好邪是故相辅以仁相规以义因其已至而勉其未至必底夫德之成业之脩而后已而为僚友者必虚心以受之谦已以下之亹亹焉求所以副其意而践夫君子之实由是在位皆君子而德行昭于当时功业垂于后世矣其不然者非媢嫉以相恶则佞谀以相悦成其咎遂其非卒沦胥以陷焉此后之人之失也今诸公喜景阳之复任而欲赠以言则无媢嫉之心可知而岂肯徒相悦哉盖以古君子之道待景阳而亦景阳之所宜自励也夫给事中当枢机之任最为华近今之大臣多取于其间景阳为之三年已能有所立由是而加勉焉自言行而充之以极夫德业之盛则爵禄之进安得不至于逺大哉予既重景阳又以诸公之请故为文赠之景阳当必有取也
　　赠胡克宁归毘陵序
　　昔者仲山甫适齐尹吉甫作诗送之行者之有赠言此其可见者也后之君子乃谓仁者赠人以言夫岂必仁者哉茍笃于相好而遽欲相别所以写慕恋之怀致殷勤之意勉其德励其行或相规于正相期于乆必因言以发之凡有情者皆然也岂独仁者而后然哉毘陵胡克寜礼部尚书胡公之弟也今年来省公于北京极恭爱之诚尽天伦之乐而予辈始得交焉聴其言察其行盖能秉礼而蹈义者予心重之欲常与之处而不厌也未防感时序之昜而兴丘垅之思则请于公将复归毘陵凡官于礼部而厚于克寜者皆依依有不忍别之色乃相率求赠言于予嗟夫予岂敢窃仁者之号哉然幸与克寜有一日之雅殷勤慕恋而欲勉德砺行亦君子之志也又岂敢爱于言邪夫所谓士大夫者岂徒以名哉必有其德有其行然后能称其名况簮缨之胄则于立德砥行当何如其用心也胡氏自文恭公以来世为名家今尚书公又以清德重望显于时而克寜为之弟守其性之常而不陷于流俗之谬今自逺而来来而遽归皆縁于孝弟而他无所累焉不辱其先不忝其兄岂不贤于人逺哉然予之望于克寜不止是由孝弟而充之以仁民爱物至于仁义不可胜用然后为德之成故为序以赠之亦欲使贵游子弟之放僻邪侈者观之庻乎有警矣
　　送李太守序
　　庾岭江西广东之限也南安南雄二府在其下盖江西之地尽于南安而入广者则自南雄始焉二郡之民皆不多然皆在要地凡朝廷逹官显人有事于广东及使海外诸国广之仕者如京师与夫诸夷之奉职贡效臣顺者未有不由于此其送徃迎来水浮陆走居处饮食之劳费皆取给于民虽轻重厚薄载诸令然有力之豪与无知而防悖者徃徃自纵于礼法之外民既竭力以应之矣而又有赋税之供徴敛之挠至其仰事俯育乐生送死宗族乡党庆吊馈遗之酬应盖鲜有能自遂者此其情之易知者也故夫二郡必得贤守而治之仁足以惠民义足以应事礼足以待君子智足以驭小人然后能不愆于度民庻乎其遂矣今南雄以缺守闻上命大臣举贤而任之工科给事中李景升适考绩在吏部众谓莫宜于景升即列名荐之上即以为南雄知府景升南城人其在禁近既九年凡大政令大设施庆赏之所加威刑之所及接于耳目者多矣况有春秋之学俊敏之才哉敛而施于一郡之间其惠民其应事其处君子小人之各尽其道盖恢恢乎有余矣民之得遂其情可必也然尝闻之春秋者圣人褒善罚恶之书也君子读之必勉其所褒之实而去其所以致罚者然后能以施诸人盖圣人之道未有不先自治而能治人者也景升之才之学如此则今之贤守岂有过于景升哉同列之贤以赠行序属予故序以送之
　　赠况知府序
　　苏州知府况侯伯律之在位九年矣其守正其识眀其临事敏而公强者扰而驯之弱者则矜而抚焉一郡之人懐其德畏其威无不敬且爱者赋税力役科徴调发惟侯令皆欢趍之无敢后是以功立而名显论者以为前之为太守者莫能加也既满赴北京郡人挽而留之不能得伥伥焉如失怙恃诉于监察御史者凡二万余人请必留侯以慰民望御史以闻上恱而从之吏部言其绩最当陞职正三品上重违民志俾食三品禄而还之苏州苏州之人之在京师者无贵贱愚良皆大喜曰侯之归民之幸也夫天生斯民必立君以治之君不能以独治必任牧守以治焉故夫守者民命所系也君子之欲行道以泽民多乐为之盖其职于民为近凡民有不得其所皆易逹于已已欲加惠于民亦易以逹焉非若庙堂之髙邈乎其不可及也汉世循吏于郡守最称黄霸千有余年人之诵之不衰当时居庙堂者非一人然多冺灭而无闻其名绩如霸之乆而不忘者盖少岂非实德之在人者有所不及欤由是论之庙堂之与列郡不足异也顾所立何如耳今况侯所立已伟矣或以比黄霸予以为二郡之俗既殊事之繁简亦异而其治皆卓然出侪辈不必要其尽同然况侯之重临与霸则同也人之敬爱服从已乆矣其治效当又胜于昔况侯终惠其民而不渝乎初则名绩之传于后世亦岂有已哉苏之仕者既喜侯之归又以为侯当大用因民之乞留而遂尼之虑或有不慊焉相率求予文以赠行予故为言如此以致其意云
　　赠王给事中序
　　给事中秦官也以其有事于殿中故曰给事中自汉以来皆以名儒国戚处之虽员之多少品秩之髙下或不同而居要地执事枢则同也我国家既设六部以总天下之政于是而置六科给事中以司其出纳凡命令之宣布内外之奏请或有违戾欺蔽者皆审覆而驳正之其任至重也非恭慎眀敏者莫能称是以有司之选授必以贤而多于教官焉取之盖以学圣贤之道能慎脩于已而尽心于所事故也寜阳王贤字惟善尝以诗经领乡荐得鄢陵训导而于翰林检讨许彬道中为姻家今年考绩来京师予自道中所识之察其言行盖恂恂儒者也防给事中缺吏部方择人得惟善奏授戸科给事中人皆为惟善荣之予视其意盖益谦其言益若不能于是而知惟善之能于其职也夫以学校之官一旦去卑位职华要为天子所倚任据其势又足以为所欲为自常情而观有不快然喜且幸邪而惟善得之乃慊慊若不足此其志岂浅薄者可比哉其能慎脩于已而尽心于所事可知矣彼侈然而自放者乌足论也夫自公卿大夫以至牛羊仓廪百司之执事其位虽异然慎则荣不慎则辱古今无以异也况乎职亲地禁之臣乎则予于惟善安得不深嘉之哉孔子曰以约失之者鲜矣惟善日笃不渝则岂独举斯职而已其进于福禄荣名将未艾也惟善之友刑科给事中贯铨等皆嘉惟善而欲其进于逺大也相率求予文为赠予故书此以赠之
　　永嘉集序
　　永嘉集者张先生则眀所着也先生始家平阳自少研穷经史欲以见于世元末游学至姑苏以兵乱道梗遂家常熟常熟学者争师之举为州学训导未几转淮安路学教授天下大乱乃弃官归日与诸生讲圣贤之道大肆力于文章国朝受命四海寜一洪武庚戌始设科取士先生领郷荐在髙等防试礼部而朝廷急于用人遣使者赍勅命至家授肤施知县时兵荒之后闾里萧然先生招辑流亡劝课农桑抚循劳来出于至诚由是邑以完复既三年用绩最陞临江府同知有善政及人既没人犹思之事具前侍仪使庐陵周仲方所为传盖先生学问眀正而操行淳洁故所立如此平生诗文甚多经乱不存其子规收拾于散轶之余得若干篇皆姑苏时所作既彚次成帙因大理寺正严君志道求予序之予谓先生之学将以行之也不幸而不得行于是托于文章以自见使先生早遇圣明以所学施于用其功业有以及人则文章未必如是之美也自古贤人君子于文章事业徃徃患其难兼如汉贾谊董仲舒黄霸龚遂其人诚伟矣然皆不能两得而先生兼有之岂非难哉先生之诗取法唐人皆清逺有思致所谓古文必本于经传其义正其辞确盖凿凿乎有用之言也后之君子读其文章而考其事业则先生之贤可知矣故为序其首简
　　崇恩堂诗序
　　兵科给事中李蕃彦实名其堂曰崇恩之堂士大夫皆歌咏之而以求予序盖其父季賔累为学官今典教单县彦实由汉中府学训导擢今官自谓父子受恩厚矣当图报于无穷此堂所以名而诗所由作也昔仁宗皇帝在位时诏中外言得失彦实上章千言皆本于道切于政一时士大夫皆以为难得由是遂进用于朝彦实之受知于上上之擢用彦实者诚所谓非常之遇也夫为士者防而学之壮而行之然而言之而不见聴聴之而不见用者盖多矣于是有沉郁于下僚老弃于深山穷谷之间者此仕之所以难也若彦实者岂非幸哉况父子皆有位于时又岂非幸之大者哉宜其感恩而图报也虽然君犹天也天之恩不可报不负其所以生斯可矣国家承平五六十年凡人之得遂其生长者皆上之恩也况于为士大夫者哉又况防爵禄之荣者哉深恩大德虽不能报然尽其职之当为者而无愧焉则庻防少报万一焉耳彦实名堂如此予知其为有志者也故为序其诗以俟
　　送叅议饶君序
　　饶君晞字克明建昌之南城人其为广西叅议乆矣予未之识也而予友郭公绪尝为广西按察佥事得代改贵州间问广西藩宪之贤者公绪为予言克明寛厚简静谨于自持有恤下之心无慕外之意凡其所行必当于理与人交尤尽诚盖乆而不变广西藩宪多贤者皆与之相好而克眀以同出于江西也其相好加焉予闻而心重之今年公绪克眀相继皆以考绩来京师予因得识焉听其言察其行盖信如前之所云者克明其诚贤于人者也予尝谓夫布政司所以统治府州县其下之为吏民多矣惟有徳量之君子然后能从容驯扰惩其强悍而抚其善柔使皆安于治化之中其或有事逮乎下则亦为之审其缓急之宜制其轻重之节不挠之以私而待之以仁则人必乐于趍事而易以成功此君子之道也彼因浅薄之识施苛暴之政不循其常分惟溺于所欲束防驰骤以困其下人又自以为能而莫之省顾斯人也徃徃见其初而已其能有终者鲜也克眀为人如此非所谓君子者乎今之待藩宪大臣厚矣凡三年任职者皆赐之诰命满九年则封赠其亲而加秩焉克眀今已受赐矣于荣亲加秩可待也亦循其前之所为而又勉焉斯可矣譬若登山然循崖而上茍不己未有不造其极者特患其怠而止耳勉而不已众之所望于克眀也宦成而怠克明岂为是哉建昌士大夫之仕于朝者求予言赠其归予故序其说如此以赠之
　　送李子贞序
　　宣德四年三月永寜宣抚司儒学教授李亨子贞致仕归元城其素相与厚者光禄卿郝君郁等求予文赠之其言曰子贞始为大名府学弟子辛巳嵗饥民流太宗皇帝举兵靖难择有才能者以安抚之众以子贞荐遂被命徃凡安辑大名广平顺德流民二万余口事毕复归学于大名及太宗皇帝入正大统追忆前所任之人皆擢用之徴子贞至京师赐之楮币而以为教谕厯荏平利津二县满九年陞教授皆能以所学教诸生宣徳二年以事至京师防有事于交趾犹以子贞前所能者任之俾随工部尚书黄公徃抚民既还悯其老不欲烦以政俾致仕而归子贞履厯盖如此予观自古有志之人遇兴隆之运莫不奋其才能以自效或驰骋于谈说之间或奔走于战鬬之顷及其事定也则必矜夸见所长以邀功名取爵位惟恐其或后子贞可谓遇矣其所成立岂不足以当一城一邑之功哉而乃恬然退处若未尝有所为者及其被徴而来亦泊然自足随其命之所得而安于一教官至其逺外而归又能知止足之分而旷然以休致为乐此岂躁进嗜利者可比哉子贞其贤于人者也然予闻之古之君子致仕而归朝夕坐里门以教乡人子弟使事亲必孝事长必敬治家必俭以勤持身必守礼而畏法其他言行皆一本于理则一乡之风俗淳人才美矣是以孔子贵乎鲁有君子也子贞之归其尚务乎此相与共乐太平之世而歌咏仁圣之徳泽岂不美哉故为序以赠之
　　送刘守良归省序
　　禾川刘守良为太学生三年援例谒告归其乡盖守良有母在堂虽老而康强不衰守良念定省之旷而音问之稀阔也于是告归省焉与之处者嘉其志皆作诗送之而求予序予谓国家之待士厚矣内而京师外而府州县皆立学其学于外者业成则贡入太学而教之既三年则又有归省之令焉岂非以为教之以仁义将使措之天下以渐摩斯民然而遗其亲则其本有不立矣是以着于令如此待士之意岂不诚厚矣哉昔者唐太宗之世大兴学校増广生员可谓盛矣然其所以教者诵习先王之遗言而已仁义之实盖未之闻也迨阳城为司业慨然有省亲之问于是诸生始归养其亲则前乎此者可知矣及其后也卓然能有立者何蕃而已耳教之可以不豫哉我国家待士既厚士之所以自待亦当何如其至也王子垫问孟子曰士何事曰尚志曰何谓尚志曰仁义而已矣仁义者大人之事也士未得大人之位而所居所由必在于仁义则大人之事备矣今太学诸生皆将有公卿大夫之任其亦加意于仁义也哉仁义之实始于事亲从兄推而极之至于不可胜用尧舜之道不过如此守良禾川之贤者而予同郡人也故相与期而勉焉今之省亲者多自恃以逞其私而皆悖于仁义此则小人之尤者非大人之事士之所当务也而其后之所立亦可知矣予知守良不为是也聊因序其诗而道之
　　送樊给事中诗序
　　国家采山泽之利以资用既以内臣领之尤必择近臣之贤者徃莅焉所以抚绥其人而加之德也其意厚矣户科给事中樊君伯炯之莅云南银塲也凡受役于其所者劳佚必以节饮食必以时居处必有所庇疾痛病苦必有医药而无失所者盖能推上之徳以及人是以人亲爱之乐于趍事而克有成功斯其所谓贤也今年归奏事京师少长不忍其去至于泣下当路者知其贤言于上俾再徃焉伯炯不能辞也将行春坊谕徳周君崇述与夫凡厚伯炯者皆作诗送之而俾予序予谓天下之事以人而兴茍得其人则事之至难者皆易为之不然事未可兴而偾败及焉是何也岂非持已当以诚而待人当以恕故邪彼诡欺存于内狠戾行于外而欲人之亹亹忘倦以从吾所欲为盖难矣是故有为之君子其所以处者诚不茍也传曰至诚而不动者未之有也又曰有一言而可以终身行之者其恕乎由是观之则凡临事而偾败治人而人不从者皆悖乎此而以诡欺狠戾之私行之也圣贤之言万世不可易矣伯炯世居进贤北山其先世皆有德义伯炯与兄伯静相继举进士有名其受于父兄师友者皆此道也故所立如此云南之人既赖之矣今再徃也其益笃乎此而已尽已之心而体人之心施之各当而行之无倦则人之乐从其功当倍于昔虽然此特小试者耳他日居大位临大事率是而不变则又将有大此者焉予与伯静同年而知伯炯为深故以是序其诗亦伯炯之所乐闻也欤
　　送陈教授诗序
　　国家建学育才以开文眀之运于今七十余年公卿大夫百执事之选皆由是出也厯嵗滋乆居学校者或非其人而教法有忘其旧者矣圣天子在位厉精为治脩举旧章以为学校治之本也诏有司择诸生而去其无良者慎简师儒以教之兾得真才实学之士以兴太平于是天下晓然知上意所在而必夫教之成予尝论之天之降才于人固将使有为也而人亦当自勉以徇之不然为弃天故古之人有力于为学贫者至燃薪聚萤防虀画粥勤苦而不厌卒有以名世而传后此岂上之人所使哉以为天之所畀者不可弃也故如是今饩廪以养之堂宇以居之赐之书籍与之儒师荣其身复其家使得专意于学以徇夫天之所畀者而兾一用焉宜其学行有加于古人矣然而偷惰茍且役役于末务其能惬乎人心者诚寡是不惟弃天实有负乎上之所待者矣抑岂独弟子之过哉师道之不立使然也今幸遇圣眀振起而作新之得人之盛复于是见矣泰和陈先生公余端厚而该通与予为世姻而又与同年生相好莫逆也其始为髙安溧阳训导又教谕枣阳皆能以师道自任其成就学者盖多矣今陞为台州教授台州文献之邦也其为弟子者必良而公余为之师又良上下相得而教道有成可知矣予尝叹夫世之为师弟子如前所云者人多以为厉已不予爱予不为易也今公余之去台州复相与道之公余诚善教诸生愿学尚益思夫天之所畀上之所待者而益尽心焉岂不尤良也哉诸生赋菁莪之诗予愿歌棫朴以和焉公余将行自学士以下皆赋诗送之而予则书其说以为序公余其亦以为然乎哉
　　送刘训导诗序
　　泰和刘经字顺常今祥符教谕顺先之弟也顺先初与予游乡校被荐试礼部得分教太平开封二学又陞教祥符顺先经学既明而恳恳善敎诸生頼以有成者多矣顺常往来省其兄新郑之县大夫知顺常学行遂举以为县学训导送之吏部比其类以闻上命六部都察院及翰林六科近侍之臣羣试于禁中顺常文在髙等遂授职以去予与顺先相善于顺常之行有不能已于言夫训导之位诚卑矣然非牛羊仓廪之职可比也盖天下之治本于人而人之所以成其才由于师譬之为方圆平直必以规矩凖绳规矩凖绳不极其法之良而以为方圆平直将不胜其谬矣师者贤才之规矩凖绳也其任岂不重哉国家建学育才以图治其得人尝盛矣于其乆也不能无弊圣天子在位振起而作新之严择诸生而去其无良者慎简师儒以教焉诚以师者才之所由成也故昔之举训导者试于翰林则已矣今至以逹官近臣羣试之羣试之者示重之也顺常于此时而居师儒之位可不思自重乎言而非礼非所以自重也行而非义非所以自重也身既不能以礼义自重则为弟子者将何所取法而为才哉诵忆前辈之陈言虽若愈于已者将以兴道致治则难矣勉哉顺常其务以师道自重而有以副慎简之意则善也顺常之去士大夫知其兄弟者皆作诗送之予则书所欲言以为序顺常过祥符尚谂诸其兄以为何如也
　　送罗賔畿诗序
  </div>
  <div class="pagination">
   <a href="抑庵文集_page17.html">
    上一页
   </a>
   <span>
    ...
   </span>
   <a href="抑庵文集_page13.html">
    13
   </a>
   <a href="抑庵文集_page14.html">
    14
   </a>
   <a href="抑庵文集_page15.html">
    15
   </a>
   <a href="抑庵文集_page16.html">
    16
   </a>
   <a href="抑庵文集_page17.html">
    17
   </a>
   <span class="current-page">
    18
   </span>
   <a href="抑庵文集_page19.html">
    19
   </a>
   <a href="抑庵文集_page20.html">
    20
   </a>
   <a href="抑庵文集_page21.html">
    21
   </a>
   <a href="抑庵文集_page22.html">
    22
   </a>
   <a href="抑庵文集_page23.html">
    23
   </a>
   <span>
    ...
   </span>
   <a href="抑庵文集_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
