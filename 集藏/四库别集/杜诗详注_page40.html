<!DOCTYPE html>
<html>
 <head>
  <meta charset="utf-8"/>
  <title>
   杜诗详注 - 第 40 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杜诗详注 - 第 40 页/共 48 页
  </h1>
  <div class="content">
   杜诗详注巻二十三
　　钦定四库全书
　　杜诗详注巻二十四
　　翰林院编修仇兆鳌撰
　　进三大礼赋表【朱注唐祀南郊即祠太清宫太庙谓之三大礼　旧书文苑本传天寳末献三大礼赋　新唐书本传天寳十三载宗朝献太清宫飨庙及郊甫奏赋三篇　鲁訔曰公奏三大礼赋史集皆云十三载　黄鹤曰旧书宗纪十载正月乙酉朔壬辰朝献太清宫癸已朝享太庙甲午有事于南郊朝享太庙赋曰壬辰既格于道祖乘舆即以是日致斋于九室有事于南郊赋曰二之日朝庙之礼既毕与旧书甲子俱合则为十载献赋明矣　赵子栎年谱考明皇纪十三载二月癸酉朝献太清宫甲戌亲享太庙未尝有事南郊当以旧书为正　鳌按丘濬谓古者有事于郊必先告祖庙以配天享侑之意盖行告祭之礼非大享也唐时太清太庙南郊三大礼并行盖非古矣】
　　臣甫言臣生长【子两切】陛下淳朴之俗行四十载【上声】矣【公生于先天元年至天寳十载为四十嵗】与麋鹿同羣而处【上声】浪迹于【从吴本别本无于字】陛下丰草长林实自弱冠【去声】之年矣【开元十年公方二十嵗是年北游晋地南游吴越故曰浪迹】岂九州牧伯不嵗贡豪俊于外【唐选举志毎嵗仲冬州县馆监举其成者贡之尚书省】岂陛下明诏不仄席思贤于中哉【天寳六年诏天下有一艺诣辇下讲徳论屡下明诏举贤良后汉逸民传光武侧席幽人求之若不及】臣之愚顽静无所取以此知分【音问】沉埋盛时不敢依违不敢激讦【一作诉】默【一无默字】以渔樵之乐【音洛】自遣而已顷者卖药都市寄食友朋【从呉本　天寳中公旅食于京华神仙传韩康伯体卖药洛阳市中口不贰价　孔丛子臣学行不敏寄食于赵】窃慕尧翁击壤之讴适遇国家郊庙之礼不觉手足蹈舞形于篇章潄吮甘液游泳和气声韵寖广巻轴斯存抑亦古诗之流【西都赋序今之赋者古诗之流】希乎述者之意【礼记乐记述者之谓明】然词理野质终不足以拂天聴之崇高配史籍以永久恐倐先狗马遗恨九原【列女传梁寡高行曰妾夫早死先犬马填沟壑】臣谨稽首投延恩匦献纳上【上声】表【旧书则天临朝欲收人望垂拱初令镕铜为匦四面置门各依方色共为一室东面名曰延恩匦上赋颂及许求官爵者封表投之】进明主朝【音潮】献太清宫朝享太庙有事于南郊等三赋以闻臣甫诚惶诚恐顿首顿首谨言
　　朝献太清宫赋【太眞经三清之间各有正位圣登玉清真登上清仙登太清太清有太清宫殿　唐防要太清宫荐享圣祖元皇帝奏混成紫极之乐　通鉴天寳八载五月太白山人李浑等上言见神人言金仙洞有玉板石记圣主福寿之徴命御史王珙入仙游谷求而获之九月谒太清宫九载十月太白山人王翼上言见元皇帝言寳仙洞有妙寳真符命刑部尚书张均等往求得之时上崇道教慕长生故所在争言符瑞羣臣表贺无虚日十载春正月壬辰上朝献太清宫癸已朝享太庙甲午合祭天地于南郊】
　　冬十有【去声】一月天子既纳处【上声】士之议承汉继周革弊用古勒崇扬休明年孟陬将摅大礼以相籍【当作借】越彞伦而莫俦歴良辰而戒吉分祀事而孔修营室主夫【音扶下同】宗庙乗【去声】舆备乎冕裘甲子王以昧爽春寒薄而清浮虚阊阖逗蚩尤张猛马出腾虬捎荧惑堕旄头风伯扶道雷公挟辀通天台之双阙警溟涨之十洲浩刦礨砢万仙飕飗歘臻于长乐【音洛】之舍嵬入乎昆仑之丘【此叙往朝献时路次仪卫之盛　先述旧冬事乃追原肇祀之由革弊罢周隋之后用古访周汉之裔阊阖殿门也蚩尤旗帜也猛马后骑也腾虬御马也梢荧惑向南行堕旄头肃前驱扶道挟辀扈跸多人双阙十洲遥望庙景浩刦谓堦级万仙指从官长乐昆仑比太清宫也东方朔设难今之处士　通鉴天寳九载八月处士崔昌上言国家宜承周汉以土代火周隋皆闰位不当以其子孙为二王后事下公卿集议集贤殿学士卫包言集议之夜四星聚于尾天意昭然上乃命求殷周汉后为三恪废韩介酅公注韩元魏后介周后酅隋后　论语其或继周者　嵇绍疏革往弊者则政不爽　相如河东赋勒崇垂鸿　诗对扬王林　梁元帝纂要正月为孟陬记月今注孟春者日月会于陬訾斗建寅之辰摅舒也　记大礼与天地同节　借乃蹈借之借书彛伦攸叙此谓亲行祭礼也斯礼最大故曰莫俦楚辞吉日兮良辰　诗祀事孔明　尔雅营室谓之定诗笺定昏中而正于是可以营建宫室故谓之营室定昏中而正谓小雪时史天官书营室谓清庙嵗星　蔡邕独断天子至尊不敢亵渎言之故托于乗舆也东都赋损乗舆之服御　周礼王祀昊天上帝则服大裘而冕谢朓诗裘冕类禋郊　书甲子昧爽　汉成帝纪阳朔元年二月春寒　陈琳书凌厉清浮抱朴子清剖而上浮　楚辞倚阊阖而望余注天门也　韩非子黄帝驾象车异方并毂蚩尤居前羽猎赋蚩尤并毂按星有蚩尤旗故借用之　刘义恭白马赋气猛声烈　曹毗马射赋状若腾虬而登紫霄　春秋纬文耀钩荧惑位南方礼失则罚出羽猎赋荧惑司命天弧发射　晋天文志昴七星天之耳也又为旄头昴毕间为天街天子出旄头防罼前驱此其义也　韩非子黄帝合神于太山之上风伯进扫雨师洒道楚辞注飞廉风伯也呉越春秋欧冶子作剑雷公击槖蛟龙捧炉　左传颖考叔挟辀以走注辀车辕也　天台赋双阙云竦以】
　　【夹路　谢灵运诗溟涨无端倪　隋虞茂和诗十洲云雾起三山波浪高东方朔有十洲记　度人经惟有元始浩刦之家部制我界广韵浩刦宫殿大阶级也杜田云俗谓墖级为刼　説文礨砢众石貌上林赋水玉磊砢集韵磊或作礌又作礨　酉阳杂俎仙官二万四千呉都赋与风防飏防浏飕飗　歘忽也　汉武故事上起建章未央长乐三宫皆辇道相属悬栋飞阁不由径赂　穆天子传天子升于昆仑之丘以观黄帝之宫】太一奉引庖牺在【从文粹一作左】右尧歩舜趋禹驰汤骤郁閟宫之嵂【音律】崒【音萃】拆【一作坼】元气以经构断紫云而竦墙抚流沙而承霤纷隳珠而陷碧【恐当作璧】防【音酷】波锦而浪绣森青防而欲赩【兴逆切】光炯而初昼【此记将朝献时入庙肃雍之象　太乙导车者庖牺视牲也歩趋驰骤升降合节閟宫经构庙制尊严也紫云流沙想圣祖遗迹珠碧锦绣见陈设辉煌青防言宫庭深防光炯言庙宇轩昻　汉郊祀志天神贵者曰太一太一佐曰五帝崔骃东巡赋驾太一之象车　前汉郊祀志礼月之夕奉引复迷章昭注奉引前导引车汉官仪大驾则公卿奉引注奉引谓引道者律厯志庖犠氏继天而王为百王先首徳始于木故为帝太昊作网罟以田渔取牺牲故天下号曰庖犠氏后汉书三五歩骤优劣殊轨注引纬书云三皇歩五帝骤三王驰五霸蹶七雄僵　诗閟官有侐　相如子虚赋隆崇嵂崒　鲁灵光殿赋含元气之烟煴　史记老子出函谷关关令尹喜望有紫气汉武故事宣帝祠甘泉紫云从西北来散于殿前通鉴天寳十三载正月太清宫奏学士李琪见元皇帝乗紫云告以国祚延昌后汉李固传舜食则见尧于坐则见尧于墙竦墙本此　列仙传老子为关今尹喜著书与俱之流沙之】
　　【西　説文霤屋水流也　束晳集语采素壁于层山探圆珠于重泉　西都赋若摛锦而布绣　青防见楚辞景福殿赋菡蓞赩翕注赩大赤色也　江淹神女赋日炯炯而舒光】于是翠防俄的藻
　　借舒就祝融掷火以焚香溪女捧盘而盥潄羣有司之望幸辩名物之难防琼浆自闲【去声】于粢盛【平声】羽客先来于介胄【此记在庙时执事备物之防　翠防二句天子初临祝融以下官司夙给也　南都赋望翠华兮葳蕤　説文的明也徐锴曰其光的然也　周礼典瑞王搢大圭执鎭圭缫借五采五就以朝日注缫有五采文所以借玉缫读为藻率之藻五就五匝也一匝为一就记杂义藻三采六等注荐玉者以朱白苍画之再行左传注藻率以韦为之所以借玉　左传颛顼氏有子曰犁为祝融注犁明貌火正也吕注祝融社稷五祀之官　李贺绿章封事溪女浣花乗白云冯班曰道书有十二溪女即十二隂神朱注道教灵验记陵州天师井有十二玉女乃地下隂神岂玉女即溪女耶今按呉均续齐谐记有青溪神女事　记鸡初鸣咸潄　史记观名山神祠所以望幸也　周礼小宗伯毛六牲辩其名物而颁之于五官　神女赋难以测防　楚辞革酌既陈有琼浆些　左传洁粢丰盛　羽客即楚辞羽人齐袁彖游仙诗羽客宴瑶宫旌葢乍舒设　曲礼介胄有不可犯之色】烁圣祖之储祉敬云孙而及此诏轩辕使合符敕王乔以视履积昭感于嗣续棐【一作匪】正辞于祝史若肸蠁而有凭肃风飚而乍起扬流苏于浮柱金英霏而波靡拟杂佩于曾【音层】巅芝【文粹作芝一作孔】盖欹以飒纚【音史】中漎漎以回复外萧萧而未已【此乃颙望神灵有洋洋如在之意　合符视履盻其至也昭感正辞达帝诚也肸蠁以下求诸上下前后冀神之我享也用一若字作如许摩拟不尽之词吕注唐宗纪天寳二年加号元皇帝曰大圣祖改西京元宫曰太清宫八载朝谒太清宫加元皇帝号曰圣祖大道元皇帝　后汉边让章华赋承圣祖之洪泽　封禅文上帝垂恩储社将以庆成　尔雅孙之子为来孙来孙之子为晜孙晜孙之子为仍孙仍孙之子为云孙敬云孙言云孙致敬也　帝王世纪黄帝姓公孙名轩辕北逐荤粥合符釡山而邑于涿鹿之阿　王乔飞舄以朝尚方诊视其履见诗注　后汉梁皇后诏深思嗣续之福　书天棐忱辞左传祝史正辞信也　子虚赋肸蠁布舄蜀都赋景福肸蠁之兴作注肸蠁湿生虫蚊类言大福之兴如此虫羣飞而多也北征赋风飚发以漂遥兮楚辞冲飚起兮水扬波孙英曰回风自下而上曰猋　东京赋飞流苏之骚杀注流苏五防毛杂之以为马餙而垂之续汉书驸马赤珥流苏挚虞决疑要注凡下垂为苏海録流苏即盘线绘绣之毬又析羽为苏　甘泉赋抗浮柱之飞榱　抱朴子咀吸金英学道録夏禹撰眞灵之要集天官之寳书封以金英之函检以玉都之印　南都赋风靡云披上林赋应风披靡　诗杂佩以赠之　谢灵运诗筑观基曽巅　西京赋骊驾四鹿芝葢九葩注以芝为葢也阮籍清思赋折丹木以蔽阳竦芝葢之三重楚辞孔葢兮翠旌注司命以孔雀之翅为车葢翡翠之羽为旌旗　西都赋奋长袖之飒纚正字通飒纚言舞袖轻飏也　甘泉赋风漎漎而扶辖兮　西京赋乃返斾而回复汉乐歌精之气回复此都　别赋风萧萧而异响　啸赋遗余玩而未巳】上穆然注道为【去声】身觉天倾耳陈僭号于五代复战国于千祀曰呜呼昔苍生纒孟徳之祸为仲逹所愚凿齿其俗窫窳其孤赤乌高飞不肯止其屋黄龙哮吼不肯负其圗伊神器臬兀而小人呴喻【云俱切】厯纪大破创痍未苏尚攫挐【乃遐切】于呉蜀又颠踬【陟利切一作蹶】于羯胡纵羣雄之发愤【一作】谁一统于亨衢在拓拔与宇文岂风尘之不殊【一作杂】比【必意切】聪廆及坚特浑貔豹而齐驱愁隂啸落日枭呼各拥兵甲俱称国都且耕且战何有何无【此下两叚代为宗陈意葢据祝辞而敷畅之也此言列朝之乱祸极生民见望治之已久五代谓宋齐梁陈隋战国比南北朝侵伐自魏晋以诈力取国故呉蜀方平五胡兢起十六国纷争而四百余年之杀运炽矣　甘泉赋天子穆然　记倾耳而聴之　汉书扬雄传赞春秋呉楚之君僭号称王　孔丛子子鱼生于战国之世长于兵戎之间　谢瞻诗恵心奋千祀　孟徳曹操字仲达司马懿字　长杨赋昔有强秦封豕其土窫窳其民凿齿之徒相与磨牙而争之李善曰淮南子注尧之时窫窳封豕凿齿皆为人害窫窳类防虎爪食人凿齿齿长五尺似凿亦食人　史周纪武王渡河有火自上复于下至于王屋流为乌其色赤其声魄云注王屋王所居屋流行也乌有孝名武王卒父大业故乌瑞臻赤者周之正色　孙氏瑞应圗黄帝廵省过洛河龙负圗出赤文緑字以授帝帝尧即位坐河渚之滨神龙赤色负而至　归藏黄帝作防皷之曲八曰熊罴哮吼　老子天下神器不可为也　易困于葛藟于臲卼　王褒颂是以呴喻受之应劭曰呴喻和悦貌　前汉儿寛传厯纪壊废　季布传创痍未瘳　扬雄解嘲攫挐者亡默默者存鲁灵光殿赋奔虎攫挐以梁倚李注攫挐相搏持也　干寳晋纪论夷呉蜀之垒垣　抱朴子虑中道之颠踬霁国防颠蹶之请　石勒羯种并氐羌匈奴卑鲜为五胡　辩亡论羣雄蜂骇　东都赋赫然发愤　汉武帝诏令中外一统公羊传何言乎王正月大一统也　易何天之衢亨　北史后魏拓跋氏祚传十六主分而为东西魏后周宇文氏祚传五主禅位于隋　答宾戏彼皆蹑风尘之防履颠沛之势晋载记刘聪字元明以永嘉四年僭即皇帝位前燕慕容廆封燕王在位四十九年及僭号伪諡武宣皇】
　　【帝前秦苻坚字永固以升平元年僭称大秦天王蜀李特字元休起流人据蜀其子雄僭位追諡景皇帝　上林赋生貔豹搏豺狼　卢羲诗瀚海愁隂生　芜城赋木魅山风号雨啸　抱朴子狐鸣枭呼世忌其多前汉杨仆传将军拥精兵　洛阳伽蓝记隐士赵逸云自永嘉以来二百年建国称王者十有六君皆游其都邑目击其事杜预疏空其国都　呉越春秋外修耕战之备　魏正始四年邓艾令屯田淮南淮北且田且守诗何有何无】唯累【上声】圣之徽典恭淑慎以允缉兹火土之相
　　生非符谶之备及炀帝终暴叔寳初袭编简尚新义旗爰入既清国难【去声】方覩家给窃以为数子自诬敢正【一作贞一作负】乎五行攸执而观者潜晤【晤与悟通】或喜至于泣【文粹有矧字】鳞介以之鸣虡昆蚑【音岐】以之振蛰感而遂通罔不具集仡神光而【音酣】閜【许下切】罗诡异以戢孴【音习】地轴倾而融泄【一作曳】洞宫俨以嶷【音逆】岌【音及】九天之云下垂四海之水皆立鳯凰威迟而不去鲸鱼屈矫以相吸扫太始之含灵巻殊形而可挹【此言唐兴致治毕集祯符见神灵之宜降　徽典谓开创美政允缉谓继起诸君唐以土徳继火取其相生不取相胜此符谶家所未及言者乃陈隋以淫暴而亡唐能以仁义而兴彼符谶又安足信乎自邹衍倡始终五徳之説厥后张苍贾谊刘向诸子各执五行同异以自诬今一旦起而矫正之如修大衍厯定开元礼而观者喜见太平矣且又制为雅乐象鳞介于钟簴效雷奋以振蛰一时和气所感神光见象而异物频生推之天地山川飞潜灵异无不昭应凢向之含灵未泄者至此则殊形已叠见也　北魏段承根诗累圣叠曜　书慎徽五典　诗淑慎其仪　歴代纪运圗隋以火徳王唐以土徳王　后汉光武纪帝以赤伏符即位由是信用谶文曹魏李伏上表当合符谶以应天人之位　陈后主名叔寳袭位未久而隋文伐之斯时编简尚新乃炀帝暴虐唐高又起而伐之矣　光武纪注防书编简也称皇帝以命诸侯王王公刘峻书青简尚新　唐本纪高祖起兵太原传檄诸郡号为义兵骆宾王檄文爰举义旗　国难指建成元吉之事忠经忠而能勇则国难清　前汉礼乐志四夷宾服百姓家给唐太宗尝曰使天下乂安家给人足　前汉书赞张苍据水徳公孙臣贾谊更以为土徳儿寛司马迁从之谓五徳之传从所不胜秦水徳故汉据土而克之刘向父子谓以母传子终而复始自神农黄帝下歴唐虞三代而汉得火焉按此可证数子自诬之説　左传魏献子曰五行之官史记天有五星地有五行　记鳞介之属　説文虡钟皷之拊饰为猛兽亦作簴考工记羸者羽者鳞者以为笱簴　説文蚑无足虫也史匃奴传蚑行喙息张载七命昆蚑感恵　记仲春之月蛰虫咸动　朱注周礼凡六乐者一变而致羽物再变而致羸物三变而致鳞物四变而致毛物五变而致介物六变而致象物此故云鸣簴振蛰也　易大传寂然不动感而遂通天下之故　东都赋罔不具集　汉宣帝纪荐鬯之夕神光交错　上林赋呀豁閕閕与閜同广韵閜大裂也　西京赋闬庭诡异繁钦牋佥曰诡异注诡变也　鲁灵光殿赋芝栭攒罗以戢孴善曰苍颉篇戢孴众貌韵防诗螽斯羽揖揖兮増韵或作孴义与集同　江赋地轴挺抜以争回景福殿赋緜蛮黮防随云融泄薛综曰融泄动貌泄泄通真诰厚载之中有洞天三十六所八海中诸山亦有洞宫或方千里五百里五岳名山皆有洞宫或三十里并三千里鲁灵光殿赋岺崟崰嶷西京赋状魏峩以岌嶪嶷岌高峻貌　楚辞指九天以为正注八方中央为九天】
　　【庄子其大若垂天之云　水立谓潮水拱向班固终南山赋立泉落落此言水立更竒　顔延之诗行路正威迟毛苌诗传倭迟歴逺貌此处言鳯威迟乃从容回翔之意　异物志鲸鱼大者数十里小者数十丈雄曰鲸防曰鲵　河东赋万骑屈矫顔注屈矫壮健貌　记埽而更之　列子太始者形之始　春秋元命苞含灵壮盛头陀寺碑含灵万族　班固西都赋殊形诡制毎各异观】则有虹蜺为钩帯者入自于东揭莽苍履崆峒素髪漠漠至精浓浓条弛张于巨细觊披冩于心胸盖修竿无隙而仄席已容裂手中之黒簿睨堂下之金钟得非拟斯人于夀域明返朴于踪忽翳日而翻万象郤浮云【文粹作空】而留六龙咸詟跖而壮兹终苍黄而昧所从上犹色若不足处【上声】之弥恭【此言神祖来格有忾闻僾见之状　蜺帯驾蜺而来自东初春之令莽苍天上崆峒仙界漠漠神容浓浓神意张弛陈治道披冩传心法修竿神乗气仄席神依位裂簿思度人睨钟将警世夀域踪见圣心仁爱翳日郤云言仙迹巻舒詟跖苍黄从官惕息容色弥防天子致敬也　羽猎赋虹蜺为环　钩帯圆曲之状阮籍诗子母相钩帯　诗我来自东　庄子适莽苍者三防而反　又黄帝闻广成子在于崆峒之上　薛道衡老氏碑龙徳在躬鹤发垂首潘岳秋兴赋素发飒以垂领谢朓诗漠漠轻云晚　道徳经窈兮防兮其中有精庄子至精无形　诗零露浓浓　记一张一弛文武之道也　左思呉都赋共世而论巨细　桓书披冩事实　天台赋疏烦想于心胸　相如大人赋建格泽之修竿兮张楫曰建此气为长竿也详见西岳赋　呉越春秋侧席而坐安心无容　酉阳杂俎罪簿有黒緑白簿赤丹编简真仙通鉴老君授张道陵以玉函素书三巻题曰三八谢罪灭黒簿超度祖章眞人再拜受之葛仙公传有七品斋法一曰八节斋谢玄祖及已身之罪灭黒簿之法也　张衡西京赋迁延邪睨　书下管鼗鼔笙镛以间注下堂下之乐镛大钟也　董仲舒防敺一世之民跻之仁夀之域　淮南子既雕既琢还返于朴　天台赋蹑二老之踪　王粲浮淮赋旌麾翳日　天台赋浑万象以防观　息夫躬词浮云为我隂嵇康诗乗云驾六龙　扬雄河东赋秦神下詟跖魂负沴师古曰跖蹈也沴渚也言此神怖詟下入水中自蹈其魂而负沴渚戚惧之甚也　前汉郊祀志或如虹气苍黄　庄子盛徳若不足汉献帝诏守之以弥恭】天师张道陵等洎左君者前千二百官吏谒而进曰今王巨唐帝之苗裔坤之纪纲土【一作上】配君服宫尊臣商起数【一作数起】得统特立中央且大乐在悬黄钟冠【去声】八音之首太昊斯启青陆献千春之祥旷哉勤力耳目宜乎大帯斧裳故风后孔甲充其佐山稽岐伯翼其旁至于易制取法足以朝登五帝夕宿三皇信周武之多幸存汉祖之自强且近朝【音潮】之滥吹仍改卜乎祠堂初降【未音戸郎切吕音綘】素车终勤恤其后有客白马固漂沦不忘伊庶人得议实邦家之光臣道陵等试本之于青简探之于缥囊列圣有差【音雌】夫子闻斯于老氏好【去声】问自久宰我同科于季康取【一作敢】拨乱反正乃此其所长【此设为道官答颂之辞嘉帝能厘正祀典也　天师君指法官道士大乐感以声太昊祭以时旷哉四句言与祭诸臣不愧古人周汉以下言二王之后得来助祭夫子闻老氏见圣祖当尊宰我问帝徳见歴代宜辩拨乱反正指祭祝之礼言即所云易制取法也　真诰张陵字辅汉沛国丰人学长生之道得九鼎丹经闻蜀中多名山乃入鸣鹄山着道书二十篇仙去正一经陵学道于鹤鸣山感太上老君防授正一明威法始分人置二十四治有戒坛见在　云笈七籖朝真仪左真人在左右真人在右　海赋昔在帝妫巨唐之代　帝指元皇帝　班彪王命论帝尧之苗裔　淮南子纪纲八极汉律歴志黄者中之色君之服也　史乐书宫为君商为臣角为民徴为事羽为物　律歴志数从统首日】
　　【起算又以闰法乗日法得统法　鲁灵光殿赋屹然特立　律厯志中央者隂阳之内四方之中　记大乐与天地同和　史厯书黄钟长八寸十分一宫索隐曰黄钟为厯之首宫为五音之长十一月以黄钟为宫则声得其正律厯志十一月干之初九阳伏地故黄钟为天统　前汉魏相传太昊乘震执规司春张协杂诗太昊启东节　律厯志日行东陆谓之春春为青阳故曰青陆　谢朓酬徳赋度千春之可并　江淹诗旷哉宇宙恵　史记劳勤心力耳目　周礼疏大帯大夫以上用素士用练即绅也革帯所以佩玉帯剑左传注鞶绅帯也一曰大帯　书顾命王麻冕黼裳注古黼斧通斧裳裳绣斧形取其断　吕注逸史风后孔甲充其位山稽岐伯翼其傍抱朴子黄帝精推歩则访山稽力牧讲占候则询风后着体诊则受岐雷帝王世纪力牧常先封胡孔甲等或以为师或以为将七畧盥盂书者其传言孔甲为之孔甲黄帝之史也淮南子黄帝治天下力牧太山稽辅之世纪黄帝命雷公歧伯论经脉为难经教制九针　羽猎赋歴五帝之寥廓涉三皇之登闳　唐书宗下诏以唐承汉黜隋以前帝王废介酅公尊周汉二王后京城起周武王汉光武庙　左传民之多幸西征赋观夫汉祖之兴也又云朂自强而不息　韩非子韩昭侯曰吹竽者众吾无以知其善者田严对曰】
　　【一一聴之乃知滥也江淹诗滥吹乖名实　左传改卜牛　前汉循吏传文翁终于蜀吏民为立祠堂嵗时祭祀不絶　初防四句吕注引郊特牲素车之乗尊其朴也所以交于神明也又引周颂有客有客亦白其马序以为微子来见祖庙之诗朱注引秦本纪子婴白马素车降轵道旁隋防帝传位于唐故用子婴事今按初防素车用子婴防汉以比隋后有客白马用微子入周以比周汉之后如此方与上文改卜祠堂意相合　通鉴天寳十二载夏五月复以魏周隋后为三恪　国语祭公谋父曰勤恤民隐而除其患也　阮籍诗精魂自漂沦　庶人得议谓处士崔昌论语庻人不议　诗乐只君子邦家之光　后汉呉祐传杀青简以冩书　昭明太子序词人才子名溢于缥囊　魏都赋列圣之遗尘越絶书大小有差　记曽子问孔子曰祫祭于祖则祝迎四庙之主主出庙入庙必跸吾闻诸老聃云　归田赋感老氏之遗诚　书好问则裕　史仲尼弟子列传宰我问五帝之徳子曰子非其人也　家语季康子问于孔子曰旧闻五帝之名而不知其实请问何谓五帝　汉成帝诏令与兄弟同科　公羊传拨乱世反诸正莫近于春秋　国防子思谓卫侯曰取其所长】万神开八骏回旗掩月车奋雷鶱七曜烛九垓能事頴脱清光大来或曰今太平之人莫不优游以自得况是蹴魏踏晋批【音披】周抶【朱作抶耻栗切一作抉】隋之后与夫【一作乎】更【音庚】始者哉【末言唐之世徳流庆长不必求之逺代也神散銮回祭祀已毕神其防祥矣或曰以下另作转语言当此太平之世民皆食福况乎开创继起贤圣代兴则吉祥亦人主所自致耳非关神降也　頴脱谓精诚上通大来谓嘉祥洊至蹴魏句高祖太宗之功更始句帝平韦后之乱玩后字与字便见分别　成公绥天地赋奉万神于五帝　八骏周穆王所乗马　释名九旗日月为常画日月于其端天子所建　相如长门赋雷隐隐而响起兮象君之车音　易雷出地奋　何承天集有既往七曜歴通志日月嵗星荧惑填星太白辰星也　尔雅九天之外次曰九垓　刘孝威诗能事毕春宫　史记毛遂曰使遂得早处囊中直脱頴而出耳　海赋三光既清天地融朗　易吉大来也　董仲舒防此太平之致也　何晏景福殿赋莫不优游以自得　蹴足蹙物也记以足蹴路马刍有诛　踏践也古乐府有踏歌行　批手击物也左传宋万遇仇牧于门批而杀之　埤苍柣笞击也左传一抶女庸何伤羽猎赋神抶电击史记武王修周政与天下更始鳌按当时尊奉道祖帝号崇祀本属不经此赋前言戡乱致治而不及神仙沓防之事后言厘正祀典而不及符应报锡之文末复推美于更始见帝能上承祖徳是则庆祥皆其自致也讽论隐然葢赋体之有典则者　严有翼艺苑雌黄云秦少游尝言人才各有分限杜子美诗冠古今而无韵者殆不可读曾子固以文名天下而有韵者輙不工此未易以理推也余比观西清诗话乃不然其説杜少陵文自古奥所举数语出朝享太清宫赋诚磊落惊人此不谓之有韵之作可乎窃意少游所谓无韵不可读者不过伐木诗序之类而已　洪迈容斋随笔曰东坡有美堂防客诗云天外黒风吹海立浙东飞雨过江来读者疑海不能立黄鲁直曰此本老杜朝享太清宫赋九天之云下垂四海之水皆立二者皆句语雄峻前无古人坡又和陶停云诗有云屯九河云立三江之句亦用此也】
　　朝享太庙赋
　　初高祖太宗之栉风沐雨劳身焦思【去声】用黄白旗【文粹作旄】者五年而天下始一【叶固利切】歴三朝【音潮】而戮力今庻绩之大备上方采厖俗之謡稽正统之类盖王者盛事臣闻之于里曰昔武徳已前黔黎萧条无复【扶又切】生意遭鲸鲵之荡汩【音聿水傍从曰与汨不同汨从日音骨】荒嵗月而沸渭衮服纷纷朝廷多闰者仍亘乎晋魏臣窃以自赤精之衰歇旷千嵗而无眞人及黄圗之经纶息五行而归厚地则知至数不可以久缺凡材不可以长寄故高下相形而尊卑各【一作必】异惟神断【丁乱切】系之于是本先帝取之以义【首叙祖功宗徳为朝享之本　魏晋以来国皆闰位惟唐继汉得统斯正神防义取指伐隋之举　淮南子禹沐淫雨栉疾风　呉越春秋禹劳心焦思以行书牧誓王左杖黄右秉白旄以麾史记武王持太白旗以麾诸侯　前汉异姓王表五载而成帝业　三朝指高宗中宗睿宗　书聿求元圣与之戮力　又庻绩其凝　左传民生敦厖厖厚也　班固典引当天之正统　魏文帝典论不朽之盛事　武徳唐高祖年号西征赋愿黔黎其谁聴　西都赋原野萧条　枯树赋生意尽矣　左传古者明王伐不敬取其鲸鲵而封】
　　【之以为大戮注鲸鲵大鱼名以喻不义之人吞食小国陈子昻诗海云终荡潏与荡汩同义　长杨赋乃命卫骑汾沄沸渭　东都赋修衮龙之法服　王莾传赞余分闰位注云莽不得正王之位如嵗月之余分为闰也　王命论唐据火徳而汉绍之故曰赤精鲁灵光殿赋绍伊唐之炎精　南都赋真人革命之秋注真人光武也光武纪王莽恶刘氏以钱文有金刀改为货泉或以货泉字文为白水真人　江总赋覧黄圗之栋宇易君子以经纶　书洪范初一曰五行息生息也　唐以土徳王故云归厚地诗谓地葢厚　东方朔传非至数也　世説桓温曰万石挠弱几才　曹植表高下相悬　干寳晋论神略独防　昔澹台灭明渡江投璧曰君子可以义取】壬辰既格于道祖乗【去声】舆即以是日致斋于九室所以昭逹孝之诚所以明继天之质具礼有素六官咸秩大辂每出或黎元不知丰年则多而筐筥甚实既而太尉参乗司仆扈跸望重【平声】闉以肃恭顺法驾之徐疾公卿淳古士卒精一黕【耽上声黑貌】宗庙之愈深抵职司之所宻宿翠华于外戸曙黄屋于通术气凄凄于前旒光靡靡于嘉栗阶有宾阼帐有甲乙升防之际见玉柱生芝击拊之初觉钧天合律【此言銮舆初出虔宿斋宫也　逹孝继天享亲享帝一理也太尉指丞相司仆主车驾者公卿士卒文武从官即下文甲鸣佩者庙深殿宇森严职宻执事诚恪仪仗外停徐歩而入也气凄光靡望之如在也玉柱生芝前此昭感钧天合律声乐始奏也　唐祖元黄帝故称道祖又称祖　记致斋于内　大载礼盛徳篇明堂九灵室有四戸八窗　逹孝见中庸　谷梁传继天者君也　汉哀帝诏礼官具礼仪　周礼有六官书咸秩无文王肃曰秩序也　记大辂者天子之车也汉书顔注太辂五辂之车　前汉谷永疏每奉其礼助者欢悦大路所歴黎元不知　诗丰年多黍多稌　又筐之筥之　前汉百官表太尉秦官金印紫绶掌武事汉文帝纪令宋昌骖乗顔注乘车之法尊者居左御者居中又有一人处车之右以备倾侧骖者三也葢取三人为名义耳　上官仪诗扈跸颂王游　説文闉城阙重门也杨炯浑天赋启阊阖之重闉　周书肃防神人　汉旧仪祀天地于甘泉宫备大驾祀天法驾祀地五郊明堂宗庙小驾小学绀珠汉大驾八十一乗法驾三十六乗小驾十二乗上林赋袭朝服乗法驾　东都赋匪疾匪徐　魏文帝愁霖赋云黕其四塞潘岳籍田赋翠幕黕以云布　傅亮表职司既备　上林赋建翠华之旗　记外戸而不闭　汉高帝纪乗王车黄屋左纛后汉舆服志黄屋大纛所以辅其徳李斐汉书音义黄屋之葢天子之仪以黄为里　记审端经术注经音径术音遂周礼径上有遂説文术邑中道　湛方生诗风凄凄兮薄暮　家语天子冕而前旒　虞骞诗靡靡露方垂　左传嘉栗防酒服虔曰谷初熟为栗　周书大辂在宾阶面缀辂在阼堦面　汉西域赞武帝作通天之台与造甲乙之帐　籍田赋挈壶掌升降之节汉书武帝大兴祠祀元封六年甘泉宫中产芝九茎连叶作芝房之歌旧唐书天寳七载三月大同殿柱产】
　　【玉芝八载六月又产玉芝　书击石拊石　史记赵简子寤语诸大夫曰我之帝所甚乐与百神游于钧天广乐九奏万舞不类三代之乐其声感人心　荀朂议乐奏讲肄弹击必合律吕】簨簴【音巨】仡【鱼乞切】以碣磍【音辖】干戚宛而婆娑鞉皷埙篪为之主钟磬竽瑟以之和云门咸池取之至空桑孤竹贵之多八音循【一作修非】通既比乎旭日升而氛埃灭万舞凌乱又似乎春风壮而江海波鸟不敢飞而甲【呼交切】嵺【音聊】以岳峙象不敢去而鸣佩剡【以冉切】爚【音药】以星罗【此言奏假庙中荐乐殷盛也　簨簴张乐器干戚陈乐舞鞉皷以下见众音并宣八音以下见声容大备岳峙星罗言扈从班聨整肃不懈　记明堂位夏后氏之龙簨注横曰簨直曰簴所以悬钟磬者甘泉赋金人仡其承钟簴兮济曰仡壮勇貌　羽猎赋建碣磍之簴孟康注碣磍之簴刻猛兽为之故其形碣磍而盛怒也　乐记朱干玉戚注戚斧也　诗市也婆娑注婆娑舞貌　记圣人作为鞉皷椌楬壎篪此六者徳音之音也然后钟磬竽瑟以和之干戚旄翟以舞之此所以祭先王之庙也注六者皆质素之声故云徳音既用质素为本然后用钟磬竽瑟四者华美之音以赞其和　周礼大司乐以六舞大合乐以致神注黄帝曰云门尧曰咸池舜曰大韶禹曰大夏汤曰大濩武王曰大武　又大司乐孤竹之管空桑之琴瑟　记礼器礼有以多为贵者　书八音克谐　尚书大传八风循通　诗旭日始旦　马融传清氛埃　诗公庭万舞　鲍照舞鹤赋轻迹凌乱　顔延之诗春江壮风涛高唐赋长风至而波起　班固燕山铭甲曜日　羽猎赋鸟不及飞兽不及过嵺当即硣磟今字书无嵺二字正字通硣磟本作宯寥潘岳虎牢赋幽谷豁以宯寥注开明貌何逊诗硣磟上争险岞崿下相崩　晋书隐逸传玉辉冰洁川渟岳峙　晋诸公赞晋时南越致驯象帝行则以象车导引　记君子行则鸣佩玉剡爚光耀貌楚辞皇剡剡其扬灵西都赋震震爚爚雷奔电激　西都赋星罗云布】已而上【上声】干【音干】豆以登歌美休成之既享璧玉储精以稠叠门阑洞豁而森爽黒帝归寒而激昻苍灵戒晓而来往熈事莽而充塞【先则切】羣心噳【音语一作麌】以振荡【上声】桐花未吐孙枝之鸾鳯相鲜云气何多宫井之蛟龙乱上【上声　此言备物以享兼冩庙中时景　冬令退而犹寒故曰激昻春令新而主事故曰来往熈事充塞百司趋跄羣心振荡千官悚惕孙枝鸾鳯谓竹树交映官井蛟龙谓井轳高峙　汉礼乐志干豆上奏登歌独上歌不以筦乱人声犹古清庙之歌也登歌再终下奏休成之乐美神明既飨也注干豆脯羞之属休成叔孙通所奏乐　通鉴太清宫太庙上所用牲璧皆侔天地汉乐歌璧玉精垂华光　甘泉赋惟天所以澄心清魄储精垂思　谢灵运诗岩峭岭稠叠　续汉志门阑部署衙里走卒各有程品　西征赋胸中豁其洞开　月令孟冬之月其帝颛顼其神防注此黒精之君水官之臣又孟春之月其帝太皥其神勾芒注此苍精之君木官之臣　黑帝谓颛顼苍灵谓太皥　前汉王章传不自激昻　顔延之曲水诗序春宕聨事苍灵奉涂　陈琳武库车赋启明戒旦汉书房中歌熈事备成　诗麀鹿噳噳注噳噳口相聚也　洛神赋心振荡而不怡　沈约桐赋喧宻叶于鳯晨宿高枝于鸾暮薛道衡诗集鳯桐花散　孙枝本言竹张衡应问曰可剖其孙枝郑周礼注孙竹枝根之未生者白玉蟾诗山后山前鸠唤妇舍南舍北竹生孙皆言竹也独嵇康琴赋云乃斵孙枝准量所任则桐亦可称孙枝矣　郭璞诗容色更相鲜　大人赋载云气而上浮　戴延之西征记太极殿前有金井栏金博山金辘轳蛟龙负山于井上】若夫【音扶】生佐命之道死配贵神之列则殷刘房魏之勲是可以中摩伊吕上冠【去声】防卨【契同】代天之工为人之杰丹青满地松竹高节自唐兴以来若此时哲皆朝有数四名垂卓絶向不遇反正拨乱之主君臣父子之别【音必】奕叶文武之雄注意生灵之切虽前辈之温良寛大豪杰果决曽【音层】何【朱本有足字】以措其筋力与韬钤载其刀笔与喉舌使祭则与【去声】食则血若斯之盛而已【此言配享功臣见崇报之逺　卓絶以上言臣能佐主不遇以下言君能任人　佐命辅真主贵神为列星戡祸乱比伊吕兴文治比防卨丹青谓凌烟圗画松竹指阁前景物拨乱反正言济世之才君臣父子言皇纲之振奕叶文武两朝开创之劳注意生灵伐暴救民之志前辈即指殷刘房魏　李陵答苏武书佐命立功之士后汉书论称为佐命亦各志能之士也　家语生为上公死为贵神汉郊祀志天神贵者泰一防一佐曰五帝　周礼司勲凡有功者铭书于王之太常祭于太蒸司勲诏之丘濬曰生则书于王旌死则祭于王烝　唐书殷开山刘文静房龄魏徴皆配享大宗庙廷　齐王俭诗稷契匡虞夏伊吕翼商周　书天工人其代之　汉书高帝曰三者皆人杰吾能用之　苏武传竹帛所载丹青所画　袁闳三国名臣赞竞收梓争采松竹　呉都赋高节之所兴　鲍照诗岿然觏时哲　后汉二十八将论数四所加　班固典引冠徳卓絶者莫崇于陶唐　汉书高祖拨乱世反之正　记领君臣父子之节班固东都赋建武之元更造夫妇肇有父子君臣初建人伦实始　曹植诔王粲文伊昔显考奕叶佐时　书允文允武　汉书陆贾曰天下安注意相天下危注意将　晋卫瓘疏肇自生灵则有后辟刘颂疏毒流生灵　汉书儿寛为人温良　宣帝诏公卿大夫务行寛大　汉高帝诏豪杰有功者　西征赋健子婴之果决　曹植诗思一効筋力糜躯以报国　张説诗礼乐逢明主韬钤用老臣注太公兵法有女六韬及玉钤篇　前汉书赞萧何曹参皆起刀笔吏　诗出纳王命王之喉舌　史记封禅书后稷之祠至今血食天下汉书顔注祭者尚血腥故曰血食】尔乃直于主索【音色】于祊警幽全之物散纯道之精盖我后常用惟时克贞防以萧合酌以茅明嘏以慈告祝以孝成故天意张皇不敢殄其瑞神奸妥帖不敢秘其情【旧作精韵重】而抚【一作无】絶轨享鸿名者矣【此言祭极其诚致神灵咸格　上文干豆璧玉已叙进献之仪此则备举其始终祗事也不殄瑞叠见嘉祥不秘情无所变幻矣　记郊特牲直祭祝于主索祭祝于祊注直正也谓荐熟之时也以熟为正索求神也祭于庙门曰祊　又毛血告幽全之物也告幽全之物者贵纯之道也　又取膟膋燔燎升者报阳也注膋肠间脂也与萧合烧之又萧合黍稷臭阳逹于墙屋故既奠然后焫萧合羶芗　又缩酒用茅明酌也　礼运祝以孝告嘏以慈告是谓大祥此礼之大成也　董仲舒防王者承天意以从事　书张皇六师　左传王孙满谓楚子曰昔夏铸鼎象物使人知神奸　陆机文赋或妥帖而易施易传是故知神之情状　天台赋追羲农之絶轨　司马相如封禅文永保鸿名】于以奏永安于以奏王夏福穰穰于绛阙芳菲菲于玉斚沛枯骨而破聋肓施【去声】夭胎而逮鳏寡园陵动色跃在藻之泉鱼弓剑皆鸣汗铸金之风马霜露堪吸祯祥可把曽【同层】宫歔欷隂事俨雅薄清辉于鼎湖之山【一作上】静余响于苍梧之野【一作下　此言祭毕推恩而感及人物　綘阙望祯符芳斚饮福酒枯骨以下恩施遍逮也泉鱼金马诚能动物清辉余响神归陵寝鼎湖苍野皆属借言　汉礼乐志大祝迎神于庙门奏嘉至犹古防神之乐也皇帝入庙奏永至以为行歩之节犹古采齐肆夏也皇帝就东厢坐定奏永安之乐美礼已成也　周礼大司乐凡乐事大祭祀宿县遂以声展之王出入则令奏王夏尸出入则令奏肆夏牲出入则令奏昭夏注三夏皆乐章名　诗钟鼓锽锽磬管锵锵防福穰穰　傅西都赋巍巍綘阙　楚辞芳菲菲兮满堂　王元长诗玉斚挹泉珠説文斚玉爵也一曰斚受六升明堂位夏后氏以琖殷以斚周以爵刘向新序周文王作灵台掘地得死人骨王曰更塟之天下曰文王贤矣泽及枯骨况于人乎　庄子聋者不能自闻盲者不能自见又无中道夭于聋盲　汉礼乐志众庻熈熈施及夭胎注少长曰夭在孕曰胎　书患鲜鳏寡　杜佑通典秦始皇起寝殿于墓侧汉因之上陵皆有□寝汉元帝诏以奉园陵　班固典引君臣动色　诗鱼在在藻有颁其首　王褒讲徳伦泉鱼奋跃汉郊祀志黄帝铸鼎于荆山下鼎既成有龙垂胡髯下迎帝骑龙上天余小臣不得上乃悉持龙髯髯拔弓堕百姓仰望乃抱其弓与龙髯号故后世因名其处曰鼎湖其弓曰乌号列仙传黄帝葬桥山山崩柩空惟剑舄在焉　后汉书武帝时善相马者东门京铸作铜马法献之诏立马于鲁班门外更名鲁班门曰金马门　郭璞南郊赋风马桂林抗旌琳囿　记霜露既防　汉宣帝诏祯祥咸受　相如哀二世赋坌层宫之嵳峩　楚辞曽歔欷余郁悒兮　崔骃逹防隂事终而水宿藏礼妇顺不修隂事不得此赋则以祭事为隂事也　鲁灵光殿赋俨雅跽而相对张载注言敬恭也善曰俨雅跽貌跽长跪也　谢灵运诗清晖能娯人　嵇康琴赋飘余响于太素　记舜塟于苍梧之野】上【一本无上字】窅然漠漠惕然兢兢纷益所慕若不自胜【平声】瞰牙旗而独立吟翠駮【伯各切】而未乗五老侍祠而精骇千官逖聴以【一作而】思凝于是二丞相【去声】进曰陛下道而作惟天与能浇讹散淳朴登尚犹日慎业业孝思烝烝恐一物之失所惧先王之咎徴如此之勤恤匪懈是百姓何以报夫元首在臣等何以充其股肱且如周宣之教亲不暇孝武之淫祀相仍诸侯敢于迫胁方士奋其威棱一则以微弱内侮【从英华文粹作微言劝内】一则以轻举虚凭又非陛下恢廓绪业其细亦曷足称【此言孝治天下非前代可方　代丞相陈词颂中有规道以下能法祖勤政周宣以下当鍳古御今内侮如败绩姜戎之类虚凭谓信奉神仙之説　庄子夫道窅然难言之矣注窅然杳深貌　甘泉赋神莫莫而扶倾　嵇康诗惕然不喜　诗战战兢兢　东京赋牙旗缤纷注天子出建大牙旗竿上以象牙餙之　相如封禅文招翠黄扬雄河东赋乗翠龙皆指马言杜诗所谓翠駮又谓翠麟皆异名而同意至于駮之为物又当有辩易传所云駮马即尔雅翼所云六駮如马白身黑尾一角锯牙虎爪其音如皷喜食虎豹者葢駮毛物既可观又似马故马之色相类者以駮名之子虚赋楚王乃驾驯駮之驷是也　论语谶仲尼曰吾闻尧率舜等游首山观河渚有五老飞为流星上入昴　风俗通侍祠班诏劝农　荀子天子千官　封禅书逖聴者风声　芜城赋凝思寂聴　朱注二丞相时陈希烈李林甫为左右丞相　汉律歴志顺其时气以应天道　齐高帝告天文仰协归运景属与能　亢苍子政省则人淳朴　书兢兢业业一日二日万几　诗孝思不匮书蒸蒸乂不格奸　后汉鲁恭疏一物不得其所则天气为之舛错薛道衡隋文帝颂惧一物之失所　书咎徴曰狂恒雨若曰僭恒若曰豫恒燠若曰急恒寒若曰防恒风若　又上下勤恤　诗夙夜匪懈　书元首明哉股肱良哉　吕注诗序黄鸟刺宣王也注刺其以隂礼教亲而不至聨兄弟而不固　曲礼非其所祭而祭之曰淫祀史本纪武帝作通天之台置祠其其下招徕神仙之属　仍频也陆机诗云互相仍　记大夫强诸侯胁庄子迫胁而栖　前汉郊祀志燕齐海上之方士　汉武帝报李广书威棱憺乎隣国　汉地理志周制微弱终为诸侯所防　南史刘裕纪阻兵内侮汉艺文志古者诸侯卿大夫交接隣国以微言相感劝纳谓劝之纳贡如遣使求金之类　汉谷永疏诸言世有仙人服食不终之药遥兴轻举登遐倒影皆奸人惑众欺罔世主龙虎经万象凭虚生　后汉马援传帝恢廓大度同符高祖　司马迁报任安书仆赖先人绪业】丞相【去声】退上局天蹐地授绥登车伊澒【一作鸿】洞枪櫐先出为储胥本枝根株乎万代睿想经纬乎六虚甲午方有事于采【一作防】坛绀席宿夫行所【一作在】如初【末言旋跸之后有事于郊坛也　澒洞空旷之地枪櫐植木为栅储胥坛外藩卫也万代谓内祀祖先六虚欲外飨天地　诗谓天葢高不敢不局谓地葢厚不敢不蹐　曲礼君出就车则仆并辔授绥　庄子王子搜援绥登车　淮南子蒙鸿澒洞　长杨赋木拥枪櫐以为储胥善曰木拥栅其外又以竹枪櫐为外储胥也韦眧曰储胥藩落之类济曰拥禽兽使不得出汉武帝元封二年因秦林光宫増通天迎风储胥露寒则储胥乃别宫也　诗本枝百世　参同契正在根株不失其素　东都赋数朞而创万代　隋柳诗睿想良非一　汉乐歌经纬天地又凊思聈聈经纬防防　六虚即六合易周流六虚　记祭法燔柴于防坛祭天也汉郊祀志紫坛有文章采缕黼黻之饰汉旧仪皇帝自行羣臣从斋皆百日紫坛帐幄高皇帝配天居堂下西向绀幄绀席　汉郊祀志诣行在所西都赋行所朝夕　舜典至于西岳如初张溍曰此赋骈丽繁富中有朴茂之致胜宋人多矣按是时林甫当国公进此赋须关白宰臣故篇中兼及丞相然不肯谬作防词上言生佐命而死配神见名臣可法也下言报元首而充股肱见尸位可忧也且云诸侯迫胁方士威棱见大权不可旁落君心不宜蛊惑也既箴于君又讽其臣文章品格卓然千古矣　少陵作赋队伍谨严词华典赡不待言矣中间如向不遇拨乱反正之主君臣父子之别奕叶文武之雄注意生灵之切十句只作一气旋转又如八音循通比乎旭日升而氛埃灭万舞凌乱似乎春风壮而江海波四句全在空际廽翔得长句以疎其气叅逸语以韵其神殆兼子安退之之所长矣】有事于南郊赋【唐书宗定开元礼天寳元年遂合祭天地于南郊】
　　盖主上兆于南郊聿懐多福者旧矣今兹练时日就阳位之美又所以厚祖考通神明而已职在宗伯首崇禋祀先是春官修【一作条】颂只【音祈】之书献祭天之祀令泰而不昧俟万事之将履掌次阅氊邸之则封人考壝宫之防司门转致乎牲牢之系小胥専逹乎悬位之使【此叙先期戒饬执事者恪勤　是时用天地合祭故礼官先条陈而进献掌次伏下宿设帷宫封人伏下驰道长薄司门伏下膟防柴燔小胥伏下声音节奏　郊特牲兆于南郊就阳位也　诗聿懐多福　汉郊祀歌十九章一曰练时日　易荐之上帝以配祖考记卜郊受命于祖庙作于祢宫尊祖亲考之义也　孝经孝弟之至通于神明汉礼乐志乐者圣人之所以感天地通神明周礼春官大宗伯以禋祀祀昊天上帝　甘泉赋集乎礼神之囿登乎颂只之堂晋灼曰后土歌祭之处也为歌颂以祭地祗　周礼冬至祭天于图丘　又人凡有祭祀则奉以往曲礼为日假尔防有常　东方朔传正其本万事理　汉律歴志先王之正时也履端于始　周礼掌次掌正之法以待张事王大旅则张氊案设皇邸　又封人掌王之社壝为畿封而树之　又司门祭祀之牛牲系焉监门养之　汉明帝诏牲牢兼于一奠周礼小胥正悬乐之位王宫悬诸侯轩悬卿大夫判悬士特悬辩其声】二之日朝【音潮】庙之礼既毕天子苍然视于无形澹然若有所听【平声】又斋心于宿设将旰食而匪宁旌门坡陀以前骛彀骑反覆【方服切】以相经顿曽【同层】城之轧轧【乙黠切】轶万戸之荧荧驰道端而如砥浴日上【上声】而如萍掣【一作制】翠旄于华盖之角彗黄屋于钩陈之星神仙【一作山非】戌削以落羽魍魉【一作魅】幽忧以固扄战岐栗华【去声】摆渭掉泾地回回而风淅淅天泱泱而气清清【一作青青】甲胄乘陵转迅雷于荆门巫峡玉帛清迥霁夕雨于潇湘洞庭【此叙天子齐宿仪卫之整严　二之日前两祭也斋心旰食天子致诚旌门彀骑行在扈从也轧轧车声荧荧火光临驰道而日上来自太庙尚属黎明也掣去翠旄彗除黄屋停仪仗于外也落羽羽衣下降固扄魅藏迹战岐二句言山川震悚地回二句言天地豫顺转雷象甲士之行声霁雨比玉帛之精彩　二之日借用豳风语　谢朓诗平楚正苍然　曲礼视于无形　庄子澹然无为　记出戸而聴忾然必有闻乎其叹息之声　列子黄帝闲居三月斋心服形　魏都赋置酒文昌高张宿设句中有高张二字故注引周礼凡乐宿悬此云斋心于宿设谓斋宿之处设供也玩下句旰食摩寕意自明矣庾信皇夏歌司坛宿设唐制诸郡燕犒将士谓之旬设然则经宿者谓宿设经句者乃旬设也　左传伍奢曰楚君大夫其旰食乎　周礼掌舍为帷宫设旌门注王行昼止食息张帷为宫则树旌以表门也顔延之序旌门洞立延帷接枑　楚辞文异豹饰侍坡陀些注坡陀长陛也　史冯唐传彀骑万三千注彀骑张弓之骑　淮南子掘昆仑墟以下地下有层城九重世説顾长康曰遥望层城丹楼如霞　贺道庆回文抽词轧轧轧轧难进也　鲁灵光殿赋千门相似万戸如一　宋玉赋煌煌荧荧夺人目精説文荧屋下灯烛光　贾山至言树以青松为驰道之丽　诗周道如砥底砥古通　淮南子日出旸谷浴于咸池拂于扶桑家语楚王渡江得萍实大如斗赤如日　翠旄见下文翠旌注　晋天文志大帝上九星曰华葢所以覆庇大帝之座也紫宫中六星曰钩陈钩陈口中一星曰天皇帝服虔曰紫宫外营钩陈星也王者亦法之甘泉赋伏钩陈使当兵西都赋周以钩陈之位　子虚赋衯衯裶裶扬衪戌削顔曰扬举也衪曳也或举或曳则戌削然见其降杀之美也李白乐府巉岩容仪戌削风骨水经注上谷王次仲变苍颉旧文为今书始皇三徴不至令槛车送之次仲变为大鸟落翮于居庸山中张华游猎赋何落羽之翻翻　左传注魍魉川泽之神淮南子状如三嵗小儿赤黒色赤目长耳美发　甘泉赋魅不能自逮兮　庄子予适有幽忧之病　芜城赋观基扄之固防説文扄外闭之关也　河东赋簸丘荡峦踊渭跃泾　张衡思赋焱回回其扬灵谢惠连诗析析振条风　潘岳射雉赋天泱泱以垂云　葛洪诗风佩清清　书惟甲胄起戎又善谷乃甲胄　风赋乘凌高城　东京赋若疾霆转雷　陆机诗迅雷中宵激　周礼肆师之职凡大祀用玉帛牲牷　舞鹤赋抱清逈之明心　高唐赋遇天雨之新霁兮　荆门巫峡川峻急而有声潇湘洞庭水澄碧而生色荆巫在防州湘洞在湖南】于是乗舆霈然乃作翳夫鸾鳯将至以冲融寥廓不可乎【一作以】弥度【音铎】声明通乎纯粹溟涬【戸顶切】为之垠堮驷苍螭而蜿蜒若无骨以柔顺奔乌获之【从文粹一作攫而】黝【音幽当作蚴乙久切】蟉【音求】徒有势于杀防朱轮竟野而杳防金鑁【朱注鑁当作鍐古与鋄同亡犯切】成隂以结络吹堪舆以轩防【一作轾】抢寒暑以前却中营宻拥乎太阳宸眷眇临乎长薄熊罴弭【一作弥】耳以相防虎豹高跳以虚攫上方将降帷宫之綝缡【音离】屏【音丙】玉【音代一作轶】以蠖【于镬切从英华旧作蠼非】略人门行马以供乎合沓之场皮弁大裘始进乎穹崇之幕冲牙锵锵以将集周卫轇轕以【朱作以一作而】咸若月窟黒而扶桑寒田烛稠而晓星【英华作河】落【此叙往赴郊坛时所歴之景事　乗鸾鳯而来神灵非可遥度惟此声明所通故能无逺不逹苍螭春驾苍龙也乌获御皆勇士也朱轮御辇金鑁御马一轩一轾而堪舆若吹或前或却而寒暑可抢言其驰骤迅速也太阳指天子长薄经御苑也熊虎即苑中物防帷屏歩行而前歴门马服弁裘时将祭献矣衡牙侍祠者周卫武卫军月黒二句记昧爽之　翳发语词甘泉赋鸾鳯纷其衔蕤　海赋冲融滉漾　楚辞上寥廓而无天　甘泉赋直峣峣以造天兮厥高庆而不可乎弥度　左传文物以纪之声明以发之　易文言纯粹精也　淮南子四海溟涬　又出于无垠堮之间许慎曰垠锷端崖也西京赋在彼灵囿之中前后无有垠锷　高唐赋乘玉舆兮驷苍螭　张衡七辩螭虹蜿蜒　西征赋若四体之无骨　易柔顺利贞　史记秦武王有力士乌获孟説西都赋乌获扛鼎　朱注乌攫字虽见汉书然此处用之不伦当以文粹本为正葢获攫字相近而讹耳黝蟉宜作蚴蟉龙行貌上林赋青龙蚴蟉于东厢　前汉义纵传以斩杀防束为务　东都赋跃马叠迹朱轮絫毂　羽猎赋张竟野之罘东都赋元戎竟野　宋玉对楚王翺翔乎杳防之上西都赋云雾沓防　东京赋龙辀华轙金鋄镂钖蔡邕独断金鋄者马也高广各五寸上如玉华形在马髦前　齐国防连防成隂　江赋龙鳞结络　甘泉赋属堪舆以璧垒兮説文堪天道舆地道淮南子堪舆行雄以知雌诗如轾如轩　朱注抢争取也舞赋抢捍凌越　易大传一寒一暑　江赋碧沙□而徃来巨石硉矹以前却甘泉赋屯万骑于中营兮注中营天子营也　説文日者实也太阳之精　任昉诗物色动宸眷　説文薄】
　　【林薄也虞世基诗七萃萦长薄　文苑辩证云弥与弭同周礼小祝弥灾兵今按淮南子狐之捕雉也必先卑体弥耳六韬猛兽将抟弭耳俯伏可见弥弭为通用矣西京赋熊虎升而拏攫四子讲徳论狼鸷虎攫　周礼掌舍为帷宫设旌门　张衡思赋佩綝纚其煇煌注綝纚盛貌集韵纚绥也通作缡　楚辞齐玉而并驰甘泉赋肆玉而下驰晋灼曰轪车辖也　英华辩证甘泉赋蠖畧防绥正言车马之状集作蠼略非　周礼掌舍无宫则共人门注谓王行所逢遇若住游观陈列周卫则立长大之人以表门　又掌舍掌王之防同之舍设梐枑再重注杜子春曰梐枑行马也或曰行马绕舍交木以御众汉官仪光禄勲门外特施行马以旌别之后世人臣得用行马始此　贾谊旱云赋遂积聚而合沓兮洞箫赋薄索合沓谢灵运诗峦陇有合沓　郊特牲祭之日王皮弁以听祭报示民严上也周礼王祀昊天上帝则大裘而冕注大裘黒羔裘　鲁灵光殿赋岿防崇　王藻凡带必有佩玉佩必有冲牙大戴礼佩玉上有双衡下有双璜冲牙玭珠以纳其间汉明帝三礼圗曰璜中衡以冲矛以苍珠为瑀　西征赋想佩声之遗响若铿锵之在耳　司马迁书出入周卫之中西都赋周以钩陈之位卫以严更之署　鲁灵光殿赋洞轇轕乎其无垠也　咸若本虞书注若顺也长杨赋西压月窟　淮南子日出于旸谷浴于咸池拂于扶桑　郊特牲祭之日防者不哭不敢凶服汜扫反道乡为田烛注田首为烛郊道之民为之也　谢朓诗晓星正寥落】肃定位以告洁【一作絜韵防絜通作洁】蔼严上而清超云菡萏以张盖春葳蕤以建杓簪裾斐斐樽俎萧萧方面【一作回】曲折周旋寂寥必本于天王宫与夜明相射【音石】动而之地山林与川谷俱标【此言天地并祭而享乃百神定位郊坛神位严上严敬于神云葢神将防建杓春夜星簪裾从官樽俎祭品曲折升防有度寂寥奏假无言日月配天山川配地各从其类也　礼运祭帝于郊所以定天位也周礼小宗伯之职掌建国之神位谷永疏天地位皆南向同席地在东共牢而食　左传奉粢盛以告曰洁粢丰盛　记所以严上也　鲁灵光殿赋菡萏披敷　史武帝纪天子至中山晏温有黄云葢焉魏志文帝生时云气青色而圜如车葢当其上周王褒诗俯观云似葢低望月如弓蜀都赋敷蕊葳蕤　説文杓斗柄也斗柄东而天下皆春　孔鱼诗吾子盛簪裾　谢恵连诗斐斐气幂岫樽俎祭器庄子庖人虽不治庖尸祝不越樽俎而代之　周礼为坛于南方北面周礼正方之位审曲面势】
　　【又注方泽之形四面曲折　记周旋中规　上林赋寂寥无声　祭法王宫祭日也夜明祭月也　礼运夫礼必本于天动而之地列而之事变而从时　汉谷永疏祀天则天文从祀地则地理从三光天文也山川地理也祭法山林川谷丘陵民所取财用也非此族也不在祀典】于是官有御事有职所以敬神所以勤稼穑所以报本反始所以度【音铎】长立极酒明水之上越【音活】席疎布之侧【一作列】必取先于稻秫麯蘖之勤必取着于纷纯文绣之饰虽三牲八簋丰备以相沿而苍壁黄琮实归乎正色【此言郊祀之重故备物以享　叠用四所以乃推原祭之故明水越席古礼甚朴麯蘖文绣后世増华矣相沿见近代之弥文正色见复古之本意　记国有礼官有御事有职礼有序　史封禅书今天子初立尢敬神之祀　左传郊祀后稷以祈农事是故启蛰而郊郊而后耕东京赋勤稼穑于陆原　郊特牲郊之祭也大报本反始也　冬至日初长建立表极以测度之也东都赋土圭测景郑曰圭长一尺五寸夏至之日竪八尺表日中而度之圭影正等天常中也若影长于圭则太近北圭长于影则太近南近北多寒近南多暑前汉天文志日有中道中道者黄道一曰光道北至东井去极近南至牵牛去极逺夏至至于东井近极故晷短立八尺之表而晷影长尺五寸八分冬至至于牵牛逺极故晷长立八尺之表而晷影长丈三尺一寸四分　郊特牲酒明水之尚贵五味之本也黼黻文绣之美疎布之尚反女功之始也莞簟之安而蒲越槀鞂之尚明之也注蒲越槀鞂借神之席也左传大路越席注越席结草　记秫稻必齐　书用汝作麯蘖　周礼大朝觐王设黼衣设席纷纯次席黼纯注纷纯谓以组为縁也　记祭统三牲之俎八簋之实美物备矣　记礼不相沿　周礼大宗伯以苍璧礼天黄琮礼地　庄子天之苍苍其正色邪】先王之丕业继起信可以永其昭配羣望之徧祭在斯示有以明其翼戴由是播其声音以陈列从乎节奏以进退韶夏濩武采之于训谟钟石陶匏具之于梗概变方【文粹作万】形于动植听宫征【音上】于砰【普萌切】【苦葢切】英华发外非因乎簨簴之高和顺积中不在乎雷皷【一作霆】之大【此言祭时奏乐之盛　昭配唐开创之帝徧祭合日月诸神韶夏兼歴代钟石具八音英华和顺言诚意在作乐之先　前汉律歴志昭配天地　书舜兴望于山川徧于羣神　左传叔向谓宣子曰文之霸也翼戴天子　记声音之号所以诏告于天地之间也楚辞愿陈列而无正　记节奏合以成文　又进退有度　韶夏濩武舜禹汤武之乐周礼大司乐以乐舞教图子舞云门大巻大咸大韶大夏大濩大武　训谟谓三谟伊训诸书　前汉礼乐志发之于诗歌咏言钟石管汉书石曰磬金曰钟　郊特牲器用陶匏以象天地之性也　东京赋其梗概如此　淮南子奉天地之和形万类之体　宋均元命苞注动发于外形四方之风魏文帝答繁钦书下变庻物即所谓变万形也　周礼动物宜毛物也植物宜阜物也李善西都赋注动物禽兽植物草木　周礼七律注黄钟为宫太簇为商姑洗为角林钟为徴南吕为羽应钟为变宫防宾为变徴嵇康琴赋角羽俱起宫徴相证　西京赋砰象乎天威羽猎赋上下砰声若雷霆　记和顺积中英华发外春秋元命苞乐者和盈于内动发于外　考工记梓人为笋簴借田赋笋簴嶷以轩翥薛综西京赋注悬钟格曰笋植曰簴　周礼皷人掌教六鼔注雷鼔灵鼓路鼔鼖鼔鼛鼔晋鼓也东京赋雷鼓鼝鼝】既而膟【音律一作脔】膋【音聊】胿【音圭】罥【音畎】柴燎窟块騞砉【俱霍国切】擘赫【文粹作騞擘砉赫】葩斜晦溃【一作渍】电纒风升雪飒星碎拂勿【音惮一作侹】濙【音荧一作】眇溟苁淬【苁音竦淬音翠朱注作漎萃】圣虑岑寂黄増霈苍生颙昻毛发清籁雷公河伯咸【音彼】騃【音已】以修耸霜女江妃乍纷纶而晻暧【此言祭时荐牲之礼　胿罥谓纳膟膋于牲腹而罥结之也柴燎以逹气窟块以埋牲騞砉擘赫燔烈之声葩斜晦溃香气斜散也电风其气直上雪星其气旁落拂勿近而萦绕眇溟苁淬逺而布濩也岑寂穆然致敬增霈雨泽将施颙昻仰望意浓清籁神防而风生也雷公霜女指天神河伯江妃指地祗騃行貌修耸立貌纷纶翩之象晻暧幽深之状　祭义取膟膋乃退注膟膋肠间脂祭则合萧爇之使臭逹墙屋　腣胿腹大貌腣音帝　周礼以禋祀祀昊天上帝以实柴祀日月星辰以槱燎祀司中司命郑司农曰三祀皆积柴实牲体焉燎而生烟以报阳也记燔柴于太坛祭天也瘗薶于太圻祭地也尔雅祭天曰燔柴祭地曰瘗埋闲居赋天子有事于柴燎　庄子砉然向然奏刀騞然注砉皮骨相离声騞声太于砉也沈佺期霹雳引始戛羽以騞砉终叩宫而砰駖　朱注大也濙水回旋貌苁未详疑当作漎萃呉都赋纻衣絺服杂沓漎萃注云皆纷扰貌此或传刻者误以草旁水旁倒书之耳　晋刘颂疏知政之事得叅圣虑　舞鹤赋去帝乡之岑寂　易天而地黄　诗颙颙昻昻　毛发清籁言风飒然而吹发也　雷公注见前赋　庄子河伯欣然自喜　文选注韩诗騃騃薛君章句趋曰行曰騃　淮南子青女出以防霜注青女天神也　张华博物志舜死二妃泪下染竹即斑妃死为湘水神故曰湘妃又曰江妃江赋江妃含嚬而联眇　相如封禅文纷纶葳蕤　鲁灵光殿赋霄蔼蔼而晻暧】执籥【朱作籥旧作绂当是帗字之讹】秉翟朱干玉戚皷瑟吹笙金支翠旌神光倐敛祀事虚明于是涾乎涣汗纡余乎经营浸朱崖而洒朔漠汹旸谷而濡若英耆艾涕【一作悌】而童子儛丛棘坼而狴犴【一作牢】倾是率土之滨覃酺【音蒲】醵【音渠】以涵泳非奉郊之县独宴慰以纵【平声】横泽澹泞乎无极殷荐绸缪乎至精稽古之时屡符而合契圣人有作不逆寡而雄成【此言祭毕覃恩之事　执籥四句告成之乐神光忽敛返归太虚矣涣汗言思泽汪濊经营言睿虑周详朱崖二句言普及四方耆艾句言周及老幼丛棘句言赦及囚徒率土四句总承上文泽二句归功祭祀应符合契见钟灵在帝不逆不雄见善协人情　诸本多作执绂按乐舞不见有绂周礼地官舞师掌教帗舞帅而舞社稷之祭郑注帗析五采缯今灵星舞子持之是也周礼又云籥师掌教国子舞羽吹籥祭祀则皷羽籥之舞朱长孺依诗作执籥秉翟较为见成　诗左手执籥右手秉翟　记朱干玉戚　诗皷瑟吹笙　汉志房中歌金支秀华庻旄翠旌注乐上众饰有流翅羽葆以黄为支其首敷散若草木之秀华也庻旄翠旌谓析五采注翠旄之首而为旌也　诗祀事孔明先祖是皇海赋长波涾迤延八裔注涾延长貌　易涣九五涣汗其大号涣王居无咎　上林赋纡余逶迤　河东赋聊浮游以经营　海赋南澰朱崖北洒天垆　后汉书袁安议今朔汉既定　书宅嵎夷曰旸谷　九歌华采衣兮若英谢庄月赋嗣若英于西溟李善曰若木之英也山海经灰野之山有赤桐青叶名曰若木日所入处　诗俾尔耆而艾　易坎上九系用徽纒寘于丛棘注言众议于九棘之下也　扬雄吾子篇狴犴使人多礼乎注牢狱也　诗率土之滨莫非王臣　覃布也説文酺王徳布大饮酒也醵合钱饮周礼注有祭酺合醵之饮唐纪开元十一年十一月有事于南郊赐奉】
　　【祠官勋阶天下酺三日京城五日天实十载正月有事于南郊大赦赐侍老粟帛酺三日　呉都赋涵泳乎其中　汉成帝诏赦奉郊县长安长陵应劭注天郊在长安城南地郊在长安城北长陵界中二县有奉郊之勒故一切并赦之　鲍照诗宴慰及私辰　高唐赋纵横相追　应贞诗泽滂敷仁风潜扇　海赋泱漭澹泞腾波赴势注澹泞澄深也　甘泉赋长无极兮　殷荐见前赋　琴赋何歌之绸缪　洞箫赋吸至精之纯熈兮　景福殿赋崇稽古之道　剧秦美新论天剖神符地合灵契邓耽郊祀赋符蹈运班固荐谢夷吾表与神合契　易文言圣人作而万物覩　庄子古之至人不逆寡不雄成不謩士郭象注不雄成不恃成而处物先】尔乃孤卿侯伯杂羣儒三老俨而絶皮轩趋帐殿稽【音启】首曰臣闻燧人氏已往法度难知【一作和】文质未变太昊氏继天而王【去声】根启闭于厥初以木传子摅终始而可见洎虞夏殷周兹焕炳葱蒨秦失之于狼贪蚕食汉缀之以蛇断【音短】龙战中莽茫【一作莽茫茫】夫【音扶】何从圣蓄缩曽【音层】不【一作不下】眷【此上推厯数见唐统之正　絶弁释祭服趋帐退斋宫也前有五帝太昊居首后有三王至周而终皆五徳迭旺者嬴秦闰位两汉征诛此以土克水也魏晋以下无统故曰莽茫数代不生真主故曰蓄缩乱极而治天意将在唐矣　天子有三孤九卿五侯九伯　班固典引屡访羣儒咨俞故老　蔡邕独断天子事三老使者安车輭轮迎而至家上林赋前皮轩后道斿蔡邕独断前驱有九斿云防鳯凰闟戟皮轩銮旌　天子行在之所以帐为殿庾肩吾诗回川入帐殿　帝王世纪燧人氏没庖牺氏继之而王　刘歆移太常书法度无所因袭　春秋元命苞文质再而复　汉律厯志庖牺氏继天而王为百王先首徳始于木故为帝太昊又神农氏以火承木故为炎帝　左传分至启闭　诗厥初生民　郯祀志自齐威王时驺子之徒论著终始五徳之运　孔丛子虞夏殷周之常制也　尚书璇玑钤帝尧焕炳隆兴可观东京赋灿烂炳焕　江淹诗丹巘被葱旧　顶羽传贪如狼狠如羊　韩非子诸侯可蚕食而尽　汉书赞汉承尧运徳祚已盛断蛇着符旗帜尚赤　易龙战于野光武纪四七之际龙鬭野　楚辞莽茫茫之无涯　前汉息夫躬传王嘉健而蓄缩师古曰蓄缩谓于事也】伏惟道祖视生灵之磔裂丑害马之蹄齧呵五精之息肩考正气之无辙协夫【音扶】贻孙以防使之造命更挈累【上声】圣昭洗中祚触蹶气惨【当作墋】黩乎脂夜之妖势回薄乎龙蛇之孽【此追原圣祖为发祥之本　磔裂指六朝之乱害马指殃民之主呵五精而考正气从此诞毓圣王也造命指高祖太宗累圣指高宗中睿触蹶指武韦两后脂夜龙蛇皆女妖也　长扬赋分□单于磔裂属国　庄子为天下何以异于牧马者哉去其害马者而巳郭注马以过分为害　周礼夏官庾人乗其蹄齧者闲之　东京赋帅五精而来摧注五精五方星也　左传郑成公疾子驷请息肩于晋杜注以负担喻也　淮南子君子行正气春秋演孔图正气为帝间气为臣秀气为人　庄子善行无辙迹　诗贻厥孙谋谢朓诗轻生幸昭洒洒与洗通　西都赋狂兕触蹶陆机高祖功臣赞芒芒宇宙上墋下黩庾信枯树赋风霜惨黩　汉五行志传曰思心之不容是谓不圣厥】
　　【咎雾厥罚风厥极凶短折有脂夜之妖一曰有脂物而夜为妖若脂水夜污人衣淫之象也　贾谊鵩鸟赋万物回薄兮振荡相转　汉五行志皇极之不建厥咎眊厥罚恒隂厥极弱时则有龙蛇之孽】伏惟陛下勃然愤激之际天关【一作阙】不敢旅拒神为之呜咽【音乙】高衢腾尘长剑吼血尊卑配宇县刷插紫极之将頽拾清芳于已缺鑪之以仁义鍜之以贤哲聨祖宗之耿光卷戎狄之彯撇【匹列切】盖九五之后人人自以遭唐虞四十年来家家自以为稷卨王纲近古而不轨天聴贞观【去声】以高揭蠢尔差僭灿然优劣宜其课宻于空积忽微刋定于兴废继絶而后覩数统从首八音六律而维新日起算外一字千金而不灭【此归功宗能振兴唐祚愤激恶韦后乱宫天关不拒直入宫禁神呜咽庙谋不测也腾尘吼血谓拥兵戮罪再定君臣故尊卑配廓清畿甸故宇县刷仁义谓开元善政贤哲谓姚宋名臣聨祖修内治卷戎攘外患唐虞稷契君明臣良也近古不轨陈迹弗拘贞观高揭天眷久属也差僭优劣谓厯数舛讹课宻谨造厯之事刋定垂治厯之书八音六律厯律相通也一字千金信今传后矣　琴赋愤激于今贱　南都赋关门反距天官星占北辰一名天关长杨赋顺斗极运天关　蔡琰诗行路亦呜咽韩诗章句呜叹词毛苌诗传咽忧不能息也　潘岳闲居赋歩先哲之高衢　楚辞竦长剑兮拥幼艾　秦之罘山石铭字县之中承顺圣意　汉李寻传紫宫极枢通位帝纪注紫宫天之北宫也极北极星也南齐四厢乐歌诞受休祯龙飞紫极　陆云诗肇扬清芳　东方朔传以仁义为凖　剧秦美新论命贤哲作帝典　书以觐文王之耿光　诗戎狄是膺王褒洞箫赋聨绵漂撇海赋彯沙礐石　易爻以九五为君位干九五飞龙在天　扬雄传家家自以为稷契人人自以为咎繇　剧秦美新论王绸弛者巳张　东都赋治近古之所务　周书泰誓天聴自我民聴史记子韦谓宋景公曰天高聴卑　易系辞传天地之道贞观者也　诗蠢尔蛮荆　汉食货志僭差亡极　孝经钓命诀俱在隆平优劣殊迹　汉律歴志杂候上林清台课诸厯疎宻凡十一家非黄钟而他律虽当其月自宫者其和应之律有空积忽微不得其正此黄钟至尊无与并也孟康曰空积若郑氏分一寸为数千忽防若有若无细于发者也　杨修牋猥受顾钖教使刋定朱注唐书王勃厯数尤精尝谓王者乘土王世五十数尽千年乗金王世四十九数九百年乘水王世二十数六百年乘木王世三十数八百年乗火王世二十数七百年天地之常也自黄帝至汉五运适周王复归唐唐应继周汉不可承周隋短祚乃斥魏晋以防非眞王正綂皆五行沴气遂作唐家千嵗厯此云刋定于兴癈继絶葢主子安之説　西都赋内设金马石渠之署外兴乐府协律之事以兴废继絶润色鸿业李善注言能发起遗文以光赞大业也杜赋正用其语旧引论语兴灭继絶以证宗诏求周汉之后于上下文不贯　汉律厯志数从统首日起算又曰数者所以算数事物顺性命之理也本起于黄钟之数始于一而三之三三积之厯十二辰之数十有七万七千一百四十七而五数备矣书予欲闻六律五声八音在治忽　律厯志洛下闳运算转厯以律起厯　史记吕不韦集论号曰吕氏春秋悬千金于市能增损一字者与之　朱注唐书开元中僧一行精诸家厯法言麟徳厯行用既久晷纬渐差宗召见今造新厯推大衍数立术以应之较经史所书气朔日名宿度可考者皆合十五年草成而一行卒张説与厯官等次成之课宻以下葢指此而言也】上曰吁昊天有成命惟五圣以受我其夙夜匪遑实用素朴以守吁嗟乎麟鳯胡为乎郊薮岂上帝之防鉴及兹元之垂裕于后夫圣以百年为鹑鷇【口豆切】道以万物为刍狗今何以茫茫临乎八极眇眇托乎羣后端防拂于周汉之余缓歩濶视【一作缓视濶歩】于魏晋之首斯上古成法盖其人已朽不足道【叶此茍切】也【此言崇尚朴素可以凝命而防祥　初曰吁叹天命难膺也再曰吁嗟羡祥符可致也圣道以下代作转语言上古之世身同鹑鷇则贵贱可以一视物等刍狗则生死可以逹观今既抚有天下将何以并周汉而驾魏晋乎葢必有格天迓休之大道焉若上古成法世逺人亡亦不足道矣　何以二字起下黙然徐思曰素朴讽天寳之奢侈曰人朽见老庄之虚无也　或指周汉为上古之法当时贤圣代作岂可云人朽莫道乎　虞书帝曰吁　诗昊天有成命二后受之成王不敢康夙夜基命宥宻诗序昊天有成命郊祀天地也又我其夙夜畏天之威　五圣自高祖至于睿宗　道徳经见素抱朴少私寡欲庄子同乎无欲是谓素朴诗吁嗟乎驺虞　又胡为乎中路　记圣王所以顺故鳯凰麒麟皆在郊薮　诗天命防鉴　唐史防要干符三年追尊老君为太上元皇帝　书垂裕后昆　庄子圣人鹑居而鷇食鸟行而无彰天下有道则昌无道则修徳就闻　道徳经天地不仁以万物为刍狗圣人不仁以百姓为刍狗庄子刍狗未陈尸祝斋戒以将之及其已陈行者践其首脊苏者取而焚之而已按束刍为狗所以送塟　左传茫茫九土孙绰诗茫茫太极列子挥斥八极　汉文帝诏以之身托乎天下君王之上　书羣后四朝　屈原卜居郑詹尹乃端防拂　列子子华子之门徒皆世族也缟衣乗轩缓歩濶视　两都赋注稽之上古则如彼　前汉儒林传致至治之成法也　史记老聃曰人存而骨已朽矣　子虚赋又乌足道乎】于是天子默然而徐思终将固之又固之意不在抑【从朱作仰】殊方之贡亦不必广无用之祠金马碧鸡非理人之术珊瑚翡翠此一物何疑奉郊庙以为寳増怵惕以孜孜况大庭氏之时六龙飞御之归【末言敬事天祖异于淫祀祈福者　上文设为帝词此又代摹帝意固之又固坚守素朴也不广无用之祠淫祀非可治人也不仰殊方之贡玩物却之无疑也惟郊庙怵惕为享帝享亲之正理况当此至治之时乘龙御天正当仁孝兼尽以仰答乎天祖此二条葢为当时奉仙求瑞而发欤　扬子解嘲默然独守吾太　道徳经曰深根固柢长生久视之道是固之也是致虚守静以养其神即所谓常无欲以观其妙也又曰以战则胜以守则固是又固之也是得一守母以立其命即所谓常有欲以观其窍也全部丹经尽于一句中矣　固之又固句法本于损之又损　西京杂记扬子云尝访殊方絶域四方之语以为裨补輶轩汉武帝诏无用之事或多与　汉郊祀志宣帝时或言益州有金马碧鸡之神可醮祭而致之于是遣王褒持节求焉注金形似马碧形似鸡　晋舆服志过江服章多缺而冕饰以珊瑚翡翠　顔钰曰郊庙无用之祠为寳应殊方之贡　羽猎赋财足以奉郊庙　记仁亲以为寳　又君子履之必有怵惕之心　鲁灵光殿赋孜孜靡忒　庄子昔容成氏大庭氏结网而用之若此时则至治也赋引大庭即指宗易飞龙在天　时乗六龙以御天】
　　【陈子龙曰三大礼赋辞气壮伟非唐初余子所能及朱鹤龄曰宗崇祀元方士争言符瑞又信崔昌之议欲比隆周汉不知淫祀矫诬惭徳多矣三赋之卒章皆寓规于颂即子云风羽猎甘泉意也公诗云赋料雄敌岂虚语哉】
　　【刘克庄后村诗话云前人谓杜诗冠古今而无韵者不可读又谓太白律诗殊少此论施之小家数可也余观杜集无韵者唯防州课伐木诗题数行颇艰澁容有误字脱简如大礼三赋沉着痛快非钩章棘句者所及太白七言近体如鳯凰台五言如忆贺监哭纪叟之作皆高妙未尝细考而轻为议论此学者之通患韩退之尝云气水也言浮物也水大则物之浮者小大毕浮气之与言犹是也气盛则言之短长与声之高下皆宜此论最亲切李杜是甚气魄岂但工于有韵及古体乎　按歴代赋体如班马之两都子虚乃古赋也若贾扬之吊屈甘泉乃骚赋也唐帯骈耦之句变为律赋宋参议论成章又变为文赋少陵廓清汉人之堆垜开辟宋世之空灵葢词意兼优而虚实并运足以超前轶后矣陈氏称其词气雄伟非唐初余子所及尚恐未尽耳　公作赋时正当平世盛年忽云荆门巫峡潇湘洞庭厥后奔走蜀楚暮景穷途之兆先见于此语诗文各有防在作者亦不自知其然也】
　　进封西岳赋表【旧唐书天寳九载正月羣臣奏封西岳从之二月西岳庙灾时久旱制停封西岳宗御制西岳碑十有一载孟冬之月停銮庙下久勒报徳之愿未暇崇封之礼　朱注据表云年过四十又云笃生司空为十二载冬所上无疑此葢先以庙灾及旱停封至是公始进赋以请也】
　　臣甫言臣本杜陵诸生年过【平声】四十经术浅陋进无补于明时退尝困于衣食盖长安一匹夫耳顷嵗国家有事于郊庙幸得奏赋待罪于集贤委学官试文章再降恩泽仍猥以臣名实相副送隶有司参列选【去声】序然臣之本分【音间】甘弃置永休望不及此岂意头白之后竟以短篇只字遂曽【音层】闻彻宸极一动人主是臣无负于少【去声】小多病贫穷好【去声】学者已在臣光荣虽死万足至于仕进非敢望也日夜忧迫复【扶又切】未知何以上【去声】答圣慈明臣子之效况臣常有肺气之疾恐忽复【扶又切】先草露涂粪土而所懐防寞孤负皇恩敢摅竭愤懑领略丕则作封西岳赋一首以劝所觊明主览而留意焉先是御制岳碑文之卒章曰待余安人治国然后徐思其事此盖陛下之至谦也今兹人安是已今兹国富是已况符瑞翕集福交至何翠华之默默【朱作默默旧作脉脉】乎维岳固陛下本命以永嗣业维岳授陛下元弼克生司空斯又不可寝已伏惟天子霈然留意焉春将披圗视典冬乃展采错事日尚浩濶人匪劳止庶可试哉微臣不任区区恳到之极谨诣延恩匦献纳奉表进赋以闻臣甫诚惶诚恐顿首顿首谨言【宗西岳碑予小子之生也嵗丙戌月仲秋少皥之盛徳协太华之本命故常寤寐灵岳肸蠁神文　旧书宗纪天寳十三载二月右相杨国忠守司空受册天雨黄土霑于朝服唐防要临轩册三公自神龙以来册礼久废惟天寳末册杨国忠为司空　穆天子传河伯乃与天子披圗视典以观天子之寳器　封禅书使获曜日月之末光絶炎以展采错事】
　　封西岳赋【并序　张潜曰此序逼眞汉人宜公每以相如枚乗自命】
　　上既封泰山之后三十年间车辙马迹至于太原还于长安【宗纪开元十三年十月如兖州十一月庚寅封于泰山辛卯禅于梁父壬辰太赦免所过一嵗兖州二嵗租　通鉴开元十一年己已车驾自东都北廵辛卯至并州置北都以并州为太原府刺史为尹三月庚午车驾至京师二十年冬十月壬午上发东都辛丑至北都十二月辛未还西京】时或谒太庙祭南郊每嵗孟冬廵幸温泉而已圣主以为王者之体告厥成功止于岱宗可矣故不肯到崆峒访具茨驱八骏于昆仑亲射【音石】蛟于江水始为天子之能事壮观焉尔【崆峒具茨用黄帝事八骏昆仑用周穆王事射蛟江水用汉武帝事】况行在供给萧然烦费或至作歌有惭于从【去声】官诛求坐杀于长【子两切】吏甚非主上执祖醇醲之道端拱御苍生之意大哉圣哲垂万代则盖上古之君皆用此也然臣甫愚窃以古者疆场有常处赞见【贤遍切】有常仪则备乎玉帛而财不匮乏矣动乎车舆而人不愁痛矣虽东岱五岳之长【子两切】足以勒崇垂鸿与山石无极【河东赋因以勒崇垂鸿】伊太华【去声】最为难上【上声】至于封禅之事独轩辕氏得之夫【音扶】七十二君罕能兼之矣【封禅书继昭夏崇号諡略可道者七十二君】其余或蹶踣风云碑版祠庙终么麽不足追数【色主切】今圣主功格轩辕氏业纂七十二君风雨所及日月所照莫不砥砺华【去声】近甸也其可恧乎比嵗鸿生巨儒之徒诵古史引时义云国家土徳与黄帝合主上本命与金天合而守阙者亦百数天子寝不报盖谦如也顷或诏厥郡国扫除曽【音层】巅虽翠盖可薄乎苍穹而银字未藏于金气【白虎通封禅金泥银绳或云石泥金防封以金印呉越春秋宛委书金简青玉为字编以白银皆瑑其文】臣甫诚薄劣不胜【平声】区区吟咏之极故作封西岳赋以劝赋之义预述上将展礼焚柴者实觊圣意因有感动焉【文粹有为字朱本去之】其词曰
　　惟时孟冬乃休百工【叶音光旧作百工乃休】上将陟西岳覧八荒御白帝之都见金天之王既刋石乎岱宗又合符乎轩皇兹事体大越不可载已【首叙封岳之意　岱宗前此曽封防山也合符祥瑞同于黄帝也　封禅文孟冬十月君徂郊祀　月令霜始防则百工休谢瞻诗霜防休百工　扬雄河东赋陟西岳以望八荒淮南子四海之外曰八泽八泽之外曰八埏八埏之外曰八荒　洞天记华山太极总仙之天即少昊为白帝治西岳　旧唐书宗先天二年七月正位八月封华岳神为金天王传信记车驾次华隂上见岳神数里迎谒至庙见神朱发紫衣櫜鞬俯伏庭东南大栢树下上加敬礼仍自书所制碑文以宠异之　书东廵狩至于岱宗前汉儿寛传登告岱宗　汉郊祀志黄帝封东防山禅凢山合符然后不死　轩皇轩辕氏黄帝也　相如难蜀父老文斯礼体大固非观者之所覩也扬雄羽猎赋大哉体乎　河东赋盛哉铄乎越不可载已注越曰也其事甚大不可尽载】先是礼官草具其仪各有典司俯叶吉日钦若神祗而千乗【去声】万骑【去声】已蠖略佁【丑吏切】儗【音拟】屈娇陆离惟君所之然后拭翠鳯之驾开日月之旗撞鸿【一作鸣】钟发雷辎辩格泽之修竿决河汉之淋漓彍天狼之威弧坠魍魉之霏霏赤松前驱彭祖后驰方明夹毂昌防【宇同】侍衣山灵秉而踉蹡海若防跸而参【初金切】差【初宜切】风驭【御同】冉以纵【息勇切】云螭縒【音雌】而迟跜【一作蚭】地轴轧轧殷【音隐】以下折原隰草木俨而东飞岐梁闪倐泾渭反覆【音福】而天府载万侯之玉上方具左纛黄屋已焜【乎本切】煌于山足矣【次叙仪卫之盛　千□万骑扈从者众鳯驾四句銮舆出而车旗拥也格泽四句天象垂而山妖伏也赤松四句比当时从官山灵四句言百灵呵防地轴下折状车骑之多草木东飞言顺风相向岐梁泾渭言经歴山川万侯觐岳之礼左纛仪仗所用者　贾谊传乃革具其仪法　西都赋陛防百重各有兴司　书钦若昊天　汉哀帝曰奉顺神祗　蠖略见前赋　河东赋千乗霆乱万骑屈桥屈其勿切桥其召切顔注屈矫壮健貌　相如大人赋沛艾﨣螑仡以佁儗兮张楫曰佁儗不前也　上林赋先后陆离　李斯书建翠鳯之旗河东赋乃抚翠鳯之驾六先景之乗师古曰天子所乗车为鳯形饰以翠羽班固南廵赋运天官之法驾建日月之旌旗　东都赋撞洪钟伐灵鼓　河东赋奋电鞭骖雷辎班固燕然山铭雷辎蔽野　汉天文志格泽星如炎火状黄白起地而上下大上鋭其见也不种而获不有土功必有大客大人赋建格泽之修竿兮　西征赋浩如河汉河图括地象河精上为天汉亦曰银汉　嵇康赋纷淋浪以流漓注淋漓也　河东赋彏天狼之威弧晋灼曰有狼弧之星　王延夀梦赋捎魍魉拂诸渠　寡妇赋雷霏霏以骤落兮　列仙传赤松子者神农时雨师也服水玉以教神农　诗为王前驱　列仙传彭祖姓籛名铿陆终氏之仲子歴夏至殷末八百余嵗善导引行气歴阳有彭祖仙室祷风雨輙　汉律歴志商太甲以冬至越茀祀先王于方明以配上帝是朔旦冬至之嵗也孟康曰方明者神明之象也以木为之方四尺画六采东青西白南赤北黒上下黄　洛神赋鲸鲵涌而夹毂庄子黄帝将见大隗于具茨之山方明为御昌防骖乗张若謵朋前马昆阍滑稽后车陶景真灵位业圗第四中位有甯封方明力牧昌防　班固东都赋山防野　诗有防秉　射雉赋巳踉蹡而徐来　西京赋海若游于渚薛综曰海若海神　顔延之赭白马赋扶防警跸　思赋长余佩之参差　北周祀圜丘歌风为驭雷为车　甘泉赋凌高衍之嵱嵷韵防嵷或作字书山耸貌　谢朓三日侍宴应诏筵浮水豹席绕云螭　甘泉赋徘徊招揺灵迉兮迉音栖又夷切文选注躨跜虬龙动貌　西都赋原隰龙鳞尔雅高平曰原下湿曰隰　杜笃论都赋衍陈于岐梁　又帯以泾渭　班固西都赋山渊反覆　娄敬传此所谓天府　史记禹防诸侯于防稽执玉帛而朝者万国后汉百官志尚方令一人掌工作御刀剑诸好器物前汉董贤传武库禁兵上方珍寳是尚与上通又上方下方见翼奉传孟康注上方谓北与东下方谓南与西此赋用上方葢本董贤传也　汉高帝纪纪信乗黄屋左纛注天子车以黄缯为葢里纛毛羽幢也在乗舆车衡左方上注之　舞赋铺首炳以焜煌相如封禅文炳焕煇煌焜与煇同　谷梁传注麓山足也陆机大謩赋屯送客于山足】乗【去声】舆尚鸣鸾和【一作舆】储精澹虑华盖之大角低回北斗之七星皆去届苍山而信宿屯【音豚】絶壁之清曙既臻夫【音扶】隂宫犀象硉兀戈鋋防【息七切】窣【苏骨切】飘飘萧萧汹汹如也【此记至岳而御宿也　鸾和驾行从容储澹敛神澄思葢低徊言御葢尚留七星去谓旌旗屏去也隂宫斋宿之地硉兀巨兽之状窸窣甲仗之声　记升车则有鸾和之音相如难蜀父老文鸣和鸾扬乐颂郑周礼注鸾和皆以金为铃应劭汉书注鸾在轼和在衡　甘泉赋储精垂思　淮南子澹然无虑　汉天文志大角者天玉帝座庭　史记低徊留之不能去云　春秋运斗枢北斗七星第一天枢第二璇第三玑第四权第五衡第六开阳第七揺光　扬雄蜀都赋苍山隐天　诗于汝信宿　陶景水仙赋絶壁飞流　杨素诗甘泉侍清曙　河东赋遂臻隂宫穆穆肃肃蹲蹲如也　蜀都赋犀象竞驰　江赋巨石硉兀以前却　班固东都赋元戎竟野戈鋋彗云　楚辞东风飘飘兮神灵雨又秋风浏浏以萧萧又飘风来之汹汹宋玉髙唐赋濞汹汹其无声兮】于是太一抱式防司直天子乃宿袚斋就登陟骈素虬超崱屴【音疾力】天语秘而不可知代欲闻而不可得柴燎上【上声】逹神光充塞【先革切】泥金乎菡萏之南刻石乎青防之北【此记登岳而封禅也　太乙神坛之位防冬令所司素虬御马崱屴山峻也天语祝神之防神光山灵来享岳有莲花峯故曰菡萏山上多古树故云青防　唐艺文志有太乙式经　抱式指太乙下行九宫圗式　记孟冬之月其帝颛顼其神防　司直汉官名唐亦有之此言司令也　河圗挺辅佐黄帝乃斋袚七日至于翠嬀之川　天台赋举世罕能登陟　甘泉赋驷苍螭兮六素虬　鲁灵光殿赋崱屴嵫厘注高大峻险貌　徐陵孝义寺碑髙弁苍苍遥闻天语　汉郊祀志封太山下东方如郊祀太一之礼封广丈二尺高九尺其下有玉牒书书秘礼毕天子独与侍中奉车于侯上太山亦有封其事皆禁又礼登中岳太室从官在山上闻若有言万嵗云问上上不言问下下不言又始皇禅于梁父封藏皆秘之世不得而记也　汉宣帝诏斋戒之暮神光显著　汉儿寛传光煇充塞　论语考比谶金泥玉检封盛书　诗有蒲菡萏毛苌传菡萏荷华也　孝经钩命诀封禅刻石纪号也张衡南都赋攒立丛骈青防防瞑注盰瞑即芊眠】上意由是茫然延降天老与之相识问太微之所居稽上帝之遗则飒弭节以徘徊抚八纮而黬【乙减切】黒忽风翻而景倒澹殊状而异色冏【一作烱】若褰袪开帷下辩宸极者久之云气蓊以回复山嘑【呼同】嶪而未息祀事孔明有严有翼神保是格时万时亿【此记祭毕时景　天老指宰相太微二句言山灵陟天弭节六句空中景象恍愡如见也云气六句灵爽若存嘉祥是锡矣　帝王世纪黄帝以风后配上台天老配中台五圣配下台谓之三公史天官书南宫朱鸟权衡太微三光之庭崔驷东廵赋开太微于禁庭正义太微宫垣十星天子之宫庭】
　　【离骚吾令羲和弭节兮上林赋于是乗舆弭节徘徊翺翔往来司马彪曰弭犹低也　淮南子九州之外有八夤八夤之外有八纮　甘泉赋歴倒景而絶飞梁兮丘迟诗崭絶峯殊状　蜀都赋异色同荣　诗执子之袪徐曰袪今之衣袖口也　梁简文诗董案或开帷宋主刘裕告天文宸极不可以暂矌贾逹曰宸室之奥者后人指帝居曰宸　庄子云气不待族而两汉郊祀志上封禅泰山昼有白云出封中　曹植车渠椀赋郁蓊云防　射雉赋周环回复　汉武纪朕用事华山至于中岳翼日亲登嵩髙御史乗属在庙旁吏卒咸闻呼万嵗者三登礼防不答　嶪山高貌上林赋嵯峨防业　诗祀事孔明先祖是皇　又有严有翼共武之服又神保是格报以介福又永锡尔极时万时亿】尔乃驻飞龙之秋秋诏王属
　　以中休觐羣后于高掌之下张大乐于洪河之洲芬树羽林莽不可收千人舞万人讴麒麟【一作骐驎】踆踆而在郊鳯凰蔚跂【从朱注旧作跋】而来游雷公伐皷而挥汗地祗被震而悲愁乐师拊石而具发激越乎遐陬羣山为之相【初两切】万穴为之倒流又不可得载已【此言朝羣后而作乐也　王属侍从之官羣后王公毕集高掌华山之岩洪河黄河回绕也张乐以下言能感人物而动山川　汉志房中歌飞龙秋游上天注秋飞貌荀子鳯凰秋秋注犹跄跄羽猎赋秋秋跄跄入西围切神光　穆天子传天子北至夫戎北风雨雪命王属休　水经注华岳本一山当河河水过而曲行河神巨灵手荡脚蹋开而为两今掌足之迹仍在华岩西京赋巨灵赑屭高掌逺蹠　庄子黄帝张咸池之乐于洞庭之野　西都赋帯以洪河泾渭之川汉房中歌芬树羽林灵景杳防注所树羽葆其盛若林子虚赋千人倡万人和　帝王世纪黄帝时麒麟游于郊薮　张衡西京赋大雀踆踆　书箫韶九成鳯凰来仪　朱注或云跋疑作跂舞剑器行序壮其蔚跂诗钲人伐皷　齐国防挥汗成雨　周礼大司乐若乐八变地祗皆出　鲁灵光殿赋状若悲愁于危处　周礼乐师掌国学之政以教国子小舞月令乃命乐师习合礼乐　书击石拊石　西都赋震乎激越　海赋羣山既畧　又飞涝相　又万穴俱流　梁元帝檄侯景文按剑而叱江水为之倒流】久而景【同影】移乐阕上悠然垂思【去声】曰嗟乎余昔嵗封泰山禅梁父【音甫】以为王者成功已纂终古当鉴前史至于周穆汉武豫游寥濶亦所不取【叶音楚】惟此西岳作鎭三辅非无意乎顷者犹恐百姓不足人所疾苦未暇瘗斯玉帛考乃钟皷是以视岳于诸侯锡神以茅土岂惟壮设险于甸服报西成之农扈亦所以感一念之精灵答应时之风雨【叶王古切】者矣【此言祀岳所以报功徳　既封泰山则西岳不可独缺矣作镇三辅功在社稷西成农扈功在五谷应时风雨功在生民此皆不可不封者周穆汉武能鍳于前人百姓疾苦能恤乎民隐　潘岳笙赋乐阕日移　唐书宗开元十三年封东岳为天齐王白虎通封者增高也禅者广厚也増泰山之高以示报天禅梁父之阯以示报地梁父太山旁小山　前汉儿寛传封禅告成　楚辞去终古之所居兮　后汉皇后论前史载之详矣　夏谚一游一豫　西京赋作镇于近　京兆冯翊扶风汉之三辅也东方朔传三辅之地　百姓不足用论语　汉宣帝诏遣使者循行郡国问民所疾苦　诗子有钟鼔弗鼔弗考　记五岳视三公四渎视诸侯　书传王者建诸侯各剖其方色土与之使立社焘以黄土苴以白茅茅取其洁黄土取王者覆四方葢封山时亦用此法也　易王公设险以守其国　淮南王安书古者封内甸服注甸服主治王田以供祭祀　书平秩西成　左传少皥氏以九扈为九农正扈民无淫者也　夏侯湛东方朔像赞精灵永职赵国防甘露降风雨时】今兹冡宰庻尹醇儒硕生佥曰黄帝颛顼
　　乗龙游乎四海发轫匝乎六合竹帛有云得非古之圣君而太华【去声】最为难上【上声】故封禅之事郁没罕闻以予在位发祥隤祉者焉【音烟】可胜【平声】纪而不得已遂建翠华之旗用塞【先则切】云台之议矧乎殊方奔走万国皆至元从助清庙歔欷【去声】也【此言从众议而举封禅　自上段至此皆代拟宗之词黄帝颛顼有东禅而无西封此举乃旷古所未行者况祥符洊至方国归心则登封适防其时矣云台议即宰辈所言者元指太清之献清庙指太庙之享　周礼天官宰　书庻尹允谐顔注庻尹庻官之长　汉书贾山不得为醇儒　剧秦美新论老儒硕生　汉郊祀志黄帝封太山禅亭亭颛顼封太山禅云云　楚辞朝发轫兮天津夕余至乎西极　庄子六合为巨　东方朔答客难着于竹帛　忠经圣君以圣徳监于万邦　封禅文首恶郁没　河东赋发祥隤阯注隤降也祉福也答客难百家之言不可胜记　东观汉记桓谭为议郎诏令议云台江淹书高议云台之上　董仲舒防殊方万里　东都赋奔走而来宾　又膺万国之贡珍诗于穆清庙　楚辞泣歔欷而霑衿王逸注歔欷啼貌】臣甫舞手蹈足曰大哉铄乎真天子之表奉天为子者矣不然何数千万载【上声】独继轩辕氏之美彼七十二君又畴能臻此盖知明主圣罔不克正【叶平声】功罔不克成放百灵归华【去声】清【此归美帝徳以颂扬作结　奉天为子见运而兴独继轩辕言度越百王灵归华清帝将游幸骊山汤池矣　铄盛也诗于铄王师　春秋繁露天祐而子之故称天子　封禅书古者封泰山禅梁父者七十二家郊祀志封禅七十二王惟黄帝得上泰山封　呉质答魏太子书効质明主　书惟木从绳则正后从谏则圣　又民主罔与成厥功东都赋礼神祗懐百灵　华清宫名】
　　【古者天子廵方有祭岳而无封禅自管子创为其説始皇遂起而行之善乎唐太宗之言曰秦始皇封禅而汉文帝不封禅后世岂以文帝之贤不及始皇可谓识高千古矣当时魏徴与诸臣议礼不能明决其非故高宗复举而行之迨明皇时羣臣纷纷导谀少陵亦作赋以劝上其亦司马长卿之余习欤唐世力辟封禅之谬惟桞宗元一人而已】
　　进雕【音雕】赋表【朱注表云自七嵗所缀诗笔向四十载矣与前进三赋表云生长陛下淳朴之俗行四十载矣其语意相类疑是同时所上者今按表中云自七嵗缀笔向四十年其年次又在进三大礼赋后应是天寳十三载所作黄鹤以为九载者未合　顔师古曰雕大鸷鸟也一名鹫黑色翮可箭羽张尔恭正字通云雕胡地鹫鸟似鹰而大土黄色毛长翅短俗呼皂雕盘旋空中搏击鸿鹄食之草中有雕毛众鸟必自落雕之俊曰东海青梵书名揭罗阇杜少陵进雕赋表雕者鸷之殊特抟击而不可当引以为是大臣正色立朝之义也公葢以自况云】
　　臣甫言臣之近代陵夷【陵夷属上句或连次句者非】公侯之贵磨灭【磨灭属次句或连下句者非】鼎铭之勲不复炤燿于明时自先君恕预以降奉儒守官未坠素业矣亡祖故尚书膳部员外郎先臣审言修文于中宗之朝高视于藏书之府故天下学士到于今而师之臣幸赖先臣绪业自七嵗所缀诗笔向四十载矣约千有余篇今贾马之徒得排金门上玉堂者甚众矣惟臣衣不盖体尝寄食于人奔走不暇只【一作只】恐转死沟壑安敢望仕进乎伏惟明主【文粹作明主一作天子】哀怜之【一有明主二字】倘使执先祖之故事拔泥涂之久辱则臣之述作虽不能皷吹六经先鸣数子至于沉郁顿挫随时敏捷【一有而字】扬雄枚皋之徒庻可企及也【刘歆求方言书子云澹雅之才沉郁之思陆机思归赋伊我思之沉郁怆感物而增悲　又遂志赋抑扬顿挫怨之徒也诗品谢朓与余论诗感激顿挫过其文】有臣如此陛下其舍诸伏惟明主哀怜之无令役役便至于衰老也臣甫诚惶诚恐顿首顿首死罪死罪臣【一无臣字】以为雕者鸷鸟之殊特搏击而不可当岂但壮观于旌门发狂于原隰引以为类是大臣正色立朝之义也臣窃重其有英雄之姿故作此赋实望以此逹于圣聪耳【一作矣】不揆芜浅谨投延恩匦进表献上【一作赋】以闻谨言【张曰此表古茂雅令逼真汉文至其立言有致千载之下想其风流】
　　雕赋
　　当九秋之凄清【朱本误作凉】见一鹗之直上【上声】以雄材为已任横【去声】杀气而独往梢梢劲翮肃肃逸响杳不可追俊无留赏彼何乡之性命碎今日之指掌伊鸷鸟之累【上声】百敢同年而争长【子两切】此雕之大略也【此叙雕之俊异先举其大槩劲翮飞状逸响飞声不可追去之疾无留赏攫物神也南都赋结九秋之增伤　庾信诗凄清临晚景　北山移文干青云而直上　魏志常林传雄材奋用之秋记仲秋之月杀气浸至　庄子独往独来　谢朓诗梢梢枝早劲　陈琳书挥劲翮　诗肃肃鸨羽孙楚鹰赋振肃肃之轻羽诗传肃肃羽声也　古诗弹筝奋逸响汉元帝诏不得永终性命　羽猎赋逄之则碎近之则破　陆机鼈赋取具于指掌　邹阳书鸷鸟累百不】
　　【如一鹗　过秦论不可同年而语矣呉都赋鲁争长于潢池庄子吾为汝言其大畧】若乃虞人之所得也必以气禀冬【一作】防隂乗甲子河海荡
　　潏风云乱起雪沍山隂冰纒树死迷向背于八极絶飞走于万里朝无以充肠夕违其所止颇愁呼而蹭蹬信求食而依倚用此时而防杙待尤者而纲纪表狎【英华作神】羽而潜窥顺雄姿之所拟歘捷来于森木固先击【一作罄】于利觜觧腾攫而竦神开网罗而有喜献禽【从文粹英华诸本作令误】之课数备而已【此言虞人取雕之法　取士于困顿之中犹获雕于饥寒之际　防杙以系网表禽以为饵方心拟而忽来饥不择食矣尤者雄姿指雕鸟潜窥竦喜指虞人狎羽狎熟之家禽数备以雕备异数而后已也　鹦鹉赋命虞人于陇坻　冬神防故曰冬防　海赋荡岛滨亦作潏　沈约诗乱起未成行　左传涸隂沍寒　淮南子天地之间九州八极　鲍照诗飞歩游春宫　梁元帝书适口充膓无索弗获　大学于止知其所止　海赋蹭蹬穷波庄子丰狐文豹胥疏于江湖之上而求食焉　汉宣帝纪曾孙因依倚广汉兄弟　毛苌诗传丁丁防杙声也李廵曰杙橛也橛其月反　左传注尤异也相如封禅书殊尤絶迹　春秋传引其纪万目起引其纲万目张凢书传中言纲纪者皆借纲为喻言张弛者皆借弓为喻耳荀卿兵要窥敌观变欲潜以深　傅鹰赋雄姿邈世逸气横生　蜀都赋弹言鸟于森木　东京赋秦政利觜长距终得擅塲　解见也腾攫腾跃而攫搏也陈琳檄鸷鸟之击先高攫　射雉赋愈情骇而神悚　陈琳檄曹操举手挂网罗　记凡献禽加于一双则执一双以将命委其余注加多也晋夏苗歌献禽享祠　记告备于王前汉礼乐志嵗时以备数】及乎闽【从英华一作司一作闲】受之也则择其清质列在周垣挥拘挛之掣曳挫豪梗之飞翻识畋游之所使登马上而孤鶱然后缀以珠【英华作殊】饰呈于至尊搏风枪櫐用壮旌门乘【去声】舆或幸别馆猎平原寒芜空濶霜仗喧繁观其夹翠华而上【上声】下【去声】巻【上声】毛血之崩奔随意气而电落引尘沙而昼昏豁堵墙之荣观弃功効而不论【平声】斯亦足重也【此言畜雕以供校猎　士必养而后有用犹雕先习而后可试　周垣御苑掣曵调习之挫梗驯服之也枪櫐旌门田猎之塲上下奔崩言飞腾而搏击电落昼昏言倐忽而沓防　周礼闽掌役畜养鸟而阜蕃教扰之掌子则取焉　月赋升清质之悠悠西都赋缭以周墙西京赋缭垣绵聨　西征赋陋吾人之拘挛　王粲诗茍非鸿雕孰能飞翻　书不敢盘于游畋　史记楚春申君刀剑室皆以珠饰之　庄子抟扶揺羊角而上　李峤诗树宿搏风鸟池潜纵壑鱼易君子用壮　　枪櫐旌门见前赋　西都赋离宫别舘三十六所　子虚赋平原广泽游猎之地　西都赋上下翩翻　西都赋风毛雨血　谢灵运诗圻岸屡崩奔　李广传意气自如　蔡琰胡笳曲疾风千里吹尘沙　前汉中山靖王胜传云蒸列布杳防昼昏　记观者如堵墙世説卫玠至都下观者如堵墙　老子燕处荣观　东观汉记窦林欲以为功効】至如千年孽狐三窟狡兎恃古冢之荆棘饱荒城之霜露回惑我往来趦趄我场圃虽青骹帯角白鼻如瓠蹙奔啼而俯临飞迅翼以【一作而】遐寓而料全于果见迫宁遽屡揽之而颖脱便有若于神助是以哓哮其音飒爽其虑续下【去声】韝而缭绕尚投迹而容与奋威逐北施巧无据方蹉跎而就擒亦造【七到切】次而难去一奇卒获百胜昭著宿【作夙】昔多端萧条何处斯又足称也【此言雕之効能胜于膺隼　国家巨猾非大才不克剪除犹狐兎宿妖必大力方能勦灭　青骹白鼻之鹰但能料物而不能追取以狐兎之脱走如神耳哓哮以下见雕能制胜出奇　庄子歩仞之丘陵巨兽无所隐其躯而孽狐为之祥　战国防狡兎有三穴仅得免其死魏文帝长歌行久城肓狐兎　谢惠连文东府掘城得古冢　桓谭新论雍门周见孟尝君曰坟墓生荆棘狐兎穴其中　庾信诗日晚荒城上　江淹诗霜露一何　齐书谢朓传江祐末更回惑　易其行赵趄　诗九月筑塲圃　蜀都赋鹰则青骹素羽王延夀王孙赋或爪悬而瓠垂前汉张苍传肥白如瓠思赋翼迅风以扬声　颖脱注见前赋　诗予惟音哓哓　王粲羽猎赋下韝穷緤薛综西京赋注韝臂】
　　【衣鹰下韝而击　射雉赋缭绕盘辟　庄子投迹者众神女赋时容与以微动兮　史记田单传齐人追亡逐北　王褒洞箫赋班匠施巧　楚辞骥垂两耳中坂蹉跎　沈约弹奏造次以之　雄解嘲画一奇出一防　诗笑语卒获　孙子百战百胜　古诗风昔梦见之　东方朔传上知朔多端　楚辞山萧条而无兽】尔其鸧【音仓】鸹【音括】鳵【同鸨音保】鶂【音逆】之伦莫益于物空生此身聨拳拾穗长大如人肉多奚有味不足【一作乃不】珍轻鹰隼而自若托鸿鹄而为隣彼壮夫之慷慨假强敌而逡廵拉先鸣之异者及将起而遄【从文粹一作复】臻忽隔天路终辞水滨宁掩羣而尽取且快【文粹作决】意而惊新此又一时之俊也【此言雕能蓄威不击凢鸟　庸才碌碌君子不与争能犹鸧鸹蠢蠢雕鹗不与鬭捷　鸧鸹之轻鹰隼托鸿鹊本以长大自命然望雕却歩如对强敌而逡廵矣斯时雕鸟见其先鸣将欲起而拉之彼遂逺去以避其锋此虽未尝滥击多取亦足以惊新示异矣　西都赋鸧鸹鸨鶂尔雅鸧麋鸹郭璞曰即鸧鸹也正字通云大如鹤青苍色亦灰色者长颈高脚顶无丹两颊红关东呼鸹鹿山东呼鸧鸹讹为错落南人呼为鸧鸡江人呼为麦鸡鸨似雁斑文无后趾陆佃曰毛有豹文一名独豹亦名鸿豹易林文山鸿豹肥腯多脂孔頴逹曰防性不树止急就章鹰鸡鳵鸹乃俗讹耳左传注鶂水鸟也正字通水鸟高飞似雁苍白色雌雄相视则孕荘子白鶂相视眸子不运而风化列子林拾穗行歌庄子美髯长大　鹪鶁赋肉弗登于俎味　月令鹰隼蚤鸷　丘迟书慕鸿鹄以高翔　羽猎赋壮士慷慨贾谊策不猎强敌而猎田彘　东都赋逡廵防阶尸子战如鬭鸡胜者先鸣　枚乗诗天路隔无期　左传君其问诸水滨　记诸侯不掩羣　西京赋蚳蝝尽取　曹植与呉质书虽不得肉亦且快意　魏文帝与吴质书自一时之隽也】夫【音扶】其防精于金立骨如铁目通于脑筋入于节架轩楹之上纯漆光芒掣梁栋之间寒风凛冽虽趾蹻千变林岭万穴击丛薄之不开突杈枒而皆折又有触邪之义也【此言生质气槩之特雄　雕以劲力而触邪犹士以正气而斥奸　降精四句摹其状貌架轩四句拟其神采趾蹻四句称其魄力傅鹰赋含炎离之猛气受金刚之纯精　魏彦深鹰赋身重若金爪刚似铁　孙楚鹰赋深目蛾眉】
　　【魏彦深鹰赋长筋麤胫　説文楹柱也　魏文帝书譬如纯漆　刘孝仪启剑匿光芒　谢灵运诗寂寥梁栋响　鲍照诗孟冬寒风起　羽猎赋蹻足抗首注蹻举也正字通蹻与跷通　列子千变万化不可穷极王肃之诗味存林岭　海赋万穴俱流　楚辞丛薄深林兮人上栗注薄草木交也　鲁灵光殿赋枝撑杈枒而斜据　神异经獬廌性忠而邪则触之张楫上林赋注獬廌一角主触不直者束晳居释朝养触邪之兽庭有指佞之草】久而服勤是可吁畏必使乌攫之党罢钞盗而潜飞枭怪之羣想英灵而遽【从文粹英华诸本作虚误】坠岂比乎【从文粹英华诸本作岂非误】虚陈其力叨窃其位等摩天而自安与抢榆而无事者矣【此言其得食而能报称　雕鹗飞而乌枭匿形犹正人用而佥壬屏迹陈力窃位明刺当时素餐尸位之流　陶潜诗服勤尽歳月鲁灵光殿赋吁可畏乎　汉黄霸传吏出食于道旁乌攫其肉他日吏还谒霸曰甚苦食于道旁乃为乌所盗肉　后汉马融疏杂种诸羌转相钞盗　贾谊鵩赋鵩似鸮不祥鸟也又云异物来萃兮私怪其故　刘孝威诗江汉英灵信已衰　陈力窃位用论语　古乐府黄鹄摩天极髙飞　庄子决起而飞枪榆枋】故其不见用也则晨飞絶壑暮起长汀来虽自负去若无形置巢嶻【音截】【五结切】养子青防倐尔年嵗茫然阙廷莫试钩爪空回斗星众雏倘割鲜于金殿此鸟已将老于岩扄【末言不用而潜身有合用舍行藏之义　絶壑长汀遯迹水滨嶻杳防托足山林茫然阙庭不复呈于至尊莫试空回惜其负才终弃众雏比当时仕宦者岩扄自喻身老退闲也　骆宾王诗薄烟横絶壑　卢思道诗薄暮隐长汀　南都赋坂坻嶻而成甗与同音　答宾戏縆以年嵗　东京赋阙庭神丽曹植表未奉阙庭　淮南子钩爪锯牙于是挚矣傅鹰赋钩爪悬芒　春秋元命苞瑶光星散为鹰　鹦鹉赋慜众雏之无知　西都赋割鲜野食　三辅黄圗汉有金华殿大玉堂殿　宋之问诗待月咏岩扄】
　　【公三上赋而朝廷不用故复托雕鸟以寄意其一种慷慨激昻之气虽百折而不回全篇俱属比喻有悲壮之音无乞怜之态三复遗文亦当横秋气而厉风霜矣　前幅布置效袁淑庐山公文】
　　天狗赋【并序　序言天寳中其年次先后不可考矣今以类相附故编在雕赋之后　山海经隂山有兽焉其状如貍白首其名天狗　辛氏三秦记白鹿原上秦襄公时有天狗来下其上有贼天狗吠而防之　天狗星主兵象当时御狗以此命名兵戈之兆见矣赋言月窟流沙此物葢自西域来也】
　　天寳中上冬幸华【去声】清宫甫因至兽坊怪天狗院列在诸兽院之上胡人云此其兽猛健【一作捷】无与比者甫壮而赋尚恨其与凢兽相近
　　澹华【去声】清之莘莘漠漠而山殿戌削缥焉【从英华一作与】天风崛【渠勿切】乎回薄上扬云旓兮下列【一作刻】猛兽夫【音扶后并同】何天狗嶙峋兮气独神秀色似狻猊小如猿狖【音佑】忽不乐【音洛】虽万夫不敢前兮非胡人焉【于防切】能知其去就向若铁柱【一作树】攲而金鏁断兮事未可救瞥流沙而归月窟兮斯岂逾昼日食君之鲜肥兮性刚简而清痩敏于一掷威解两鬬终无自私必不虚透【首叙华清兽房得观猛健之状　神秀异于羣兽故狗院在诸坊之上脱鏁而出便欲瞬息西归即老骥伏枥志在千里意食肥身瘦形之异一掷解鬭才之雄无私即下文不爱力不虚即下文破要害长门赋澹偃蹇而待曙兮李奇注澹犹动也起句突用澹字本此言望华清景象莘莘漠漠有似澹然揺动也　魏都赋莘莘蒸徒注莘莘众多貌　汉四皓歌树木漠漠注漠漠浓盛貌　山殿即华清宫庾肩吾诗山殿下穹窿　戍削见子虚赋张楫注裁制貌上林赋眇阎易以卹削郭璞注阎易衣长大貌易音曵卹削言如刻画作之也然则戌削与卹削葢音同义合　长门赋天飘飘而疾风　正字通崛拔起貌陆倕石阙铭郁崛重轩穷窿仄字　鹬子精神回薄震荡相转　河东赋扬左纛被云梢顔注梢与旓同旓者旌旗之旒以云为旓也西京赋栖鸣鸢曵云梢李善注谓旌旗之旒飞如云也　高唐赋猛兽惊以跳骇兮　西京赋柢锷嶙峋埤苍曰嶙峋山崖之貌　天台赋山岳之神秀　尔雅狻猊如□猫食虎豹郭璞曰即师子也　西京赋猿狖超而高悬顾野王曰狖黒猿也　淮南子万夫莫向呉都赋失其所以去就　易林铜人铁柱暴露劳苦洛阳伽蓝记魏得波斯国千里马以银为槽金为鏁】
　　【环魏贾岱宗狗赋闲林兽之羣争歘断鏁而龁石　西京赋卒不能救　瞥疾走貌　傅走狗赋济卢泉渉流沙　列女传食人之肥鲜三国名臣赞伯刚简　南史刘裕一掷百万　赵国防两虎共鬭又相鬭两罢列子小智自私　透乃透脱之透王延寿王孙赋或羣跳而电透】尝观乎副君暇豫奉命于畋则蚩尤之伦已脚渭防泾提挈丘陵与南山周旋而慢围者戮实禽有所穿伊鹰隼之不制兮呵犬豹以相躔蹙乾坤之翕习兮望麋鹿而飘然由是天狗捷来发自于左【去声】顿六军之苍黄兮劈万马以超过材官未及唱野虞未及和【去声】冏【虚交切与髇同】矢与流星兮围要害而俱破洎千蹄之迸【英华作并】集兮始拗怒以相贺真雄姿之自异兮已歴块而高卧不爱力以许人兮能絶甘【英华作等】以为大【唐佐切】既而羣有噉【徒览切】咋【音责】势争割据垂小亡而大伤兮翻投迹以来预划雷殷【上声】而有声兮纷胆破而何遽似爪牙之便秃兮无魂魄以自助各弭耳低回闭目而去【次言有事田猎得骋攫噬之才　副君谓东宫蚩尤指将士禽穿鹿走鹰犬之技穷矣捷来八句极言天狗之迅厉勇悍千蹄六句言羣兽见贺而此不居功羣有十句言诸兽争食而愤叱以散　拗怒各知愧恨也絶甘不急于取食小者亡走大者被伤讥其无功而就食也　前汉疏广疏太子国储副君　国语优施曰我教之暇豫事君　西京赋奉命当御　诗叔于田　甘泉赋蚩尤之伦帯干将而秉玉戚兮飞防茸而定陆梁　鹪鹩赋提挈万里　东都赋丘陵为之揺震　左传太史克曰奉以周旋　汉书孙寳传鹰隼始击当顺天气　犬豹犬之似豹者瑞应圗匈奴献豹犬锥口赤身高四尺　鹪鹩赋飞不飘飏翔不翕习注翕习盛貌　庄子麋鹿见之决骤　庾亮表出总六军　汉书材官蹶张应劭注材官有材力者记野虞教道之　正字通髇鸣镝也通作□庄子马知仁义之不为桀蹻嗃矢注矢之鸣者俗谓响箭　傅】
　　【走狗赋漂流星而景属兮逾窈防而腾起孙楚与孙皓书羽檄烛目旌旗流星　前汉鼂错传要害之地班固西都赋乃拗怒而少息　贾岱宗狗赋雄姿猛相兀然高八九尺　王褒颂过都越国蹶若歴块　谢朓诗高卧犹在兹　枣祗船赋不爱力而欲轻　史记聂政传未敢以身许人　庄子苦体絶甘　曹植鸡雀赋君欲相噉实不足饱正字通噉与啖防同汉王吉传吉妇取枣啖吉韩非子孔子先饭黍而后防桃咋啖也齧也东方朔客难犹孤豚之咋虎　陆机辩亡论割据山川　扬雄解嘲拟足而投迹　长门赋雷殷殷而响起兮　贾谊防胆破而不敢谋　陈琳檄文鹰犬之才爪牙可任　羽猎赋怖魂亡魄　虞世南师子赋弭耳宛足　寡妇赋嗟低徊而不忍】每嵗天子骑白日御东山百兽踿跄以皆从兮肆【从英华一作四】猛仡铦鋭乎其间夫【音扶】灵物固不合多兮胡【一作故】役役随此辈而往还惟昔西域之逺致兮圣人为之豁迎风虚露寒体苍虬【一作螭】轧金盘初一顾而雄才称【去声】是兮召羣公与之俱观宜其立阊阖而吼紫微兮郤妖孽而不得上【上声】干时驻君之玉辇兮近奉君之渥欢【此言异材得近君前幸之也　东山在骊山之地猛健灵物乃徒与众兽为伍似失所矣然来自逺方得邀君王之顾盻吼紫微而却羣妖此正遭逢吐气时也　骑乗也　西都赋百兽骇殚　羽猎赋啾啾跄跄　肆恣肆也　猛仡言气力铦鋭言爪牙韩非子大臣为猛狗迎而龁之　赭白马赋灵物咸秩　庄子万物役役　抱朴子此軰以伪乱真　江赋鯼鮆顺时而往还　易引重致逺　汉书武帝因奏林光宫元封二年増通天迎风储胥露寒　九叹佩苍龙之蚴虬兮　古诗金盘鲙鲤鱼　曹植诗一顾千金重　称是足以称君之顾盼也　书羣公既皆聴命　甘泉赋驰阊阖而入凌兢　春秋合诚圗北辰其星七在紫微中西京赋思比象于紫微李注紫微星名王宫象之　汉刑法志妖孽息伏　王粲鹦鹉赋登衡榦以上干　借田赋天子乃御玉辇防华葢　楚辞常被君之渥洽洞箫赋防圣主之渥恩】使狊【扄閴切或作】处【上声】而谁何兮备周垣而辛酸彼用事之意然兮匪至尊之赏防仰千门之崚【一作峻】嶒兮觉行路之艰难惧精爽之衰落兮惊嵗月之忽殚顾同侪之甚少兮混非类以摧残偶快意于校猎兮尤见疑于蹻捷此乃独步受之于天兮孰知羣材之所不接且置【一作致】身之暴【蒲卜切】露兮遭纵观之稠叠俗眼空多生涯未惬吾君倘忆耳尖之有长毛兮宁久被斯人终日驯狎已【此恐雄姿老于空院惜之也谁何无与奨拔者周垣隔以院墙也自当事者有沮抑之意至尊虽欲识赏而无由矣从此君门万里嵗华虚掷孤立摧残良可伤已快意以下又代摹其意羣材疑其蹻捷既见猜于诸兽纵观无益生涯空受怜于众人惟望君王记忆以免世人之轻狎耳士伸于知已而屈于不知已亦犹是也　朱注説文臭犬视貌从犬目声他本作臭处误也今按若作臭处亦有所本嵇康诗嚣尘臭处　周垣见前赋　潘岳笙赋凄泪辛酸　史记用事居多　防服传天子至尊　赏阑犹酒阑之阑意兴尽也　何逊诗絶壁驾崚嶒　赵景真书斯亦行路之艰难　左传乐祁曰心之精爽是谓魂魄　刘桢诗嵗月忽欲殚　左传晋郑同侪张华诗结恋慕同侪左传非其族类　西京赋扑丛为之摧残　李斯书快意当前　上林赋背冬涉春天子校猎　史记信而见疑　赭白马赋军趫迅　诗四牡有蹻毛苌传蹻壮貌　曹植书仲宣独步于汉南　宋玉登徒子赋所受于天也　不接不能接踵而驰也任眆为王俭集序楚赵羣才又耳目之所不接　汉赵充国传甚苦暴露庾自直诗纵观此何事　谢灵运诗岩峭岭稠叠　庾信诗对君俗人眼　耳边长毛即当时所见之犬形广志犣牛髀膝尾间皆有长毛　梁书马枢传白燕巢其庭树驯狎櫩庑】
　　【昔者旅獒贡周君臣动色诰诫唐之兽坊逺方诸畜无不充牣其中在当时竟视为故常矣赋中不作庄语讽刺葢别取一义以寄慨耳　咏物题作赋若徒然绘影描神虽写真曲肖终觉拘而未畅惟含寓言于正意感慨淋漓神气勃然斯为絶构阅雕狗二赋觉鹦鹉鹪鹩诸作不能专美于前矣　此骚赋格也篇中画然四大段或叙或断有开有阖与集内五古诸诗局势相似】
　　【自燕台注杜后尚余六赋袖手不敢措笔者五年戊寅秋杪南逰岭外旅疟呻吟惟把翫赋辞以当药石仲冬从英水重过韶城孤舟无事力疾注此其大礼三篇旧得吕东莱先生注本兼采朱长孺辑注尚嫌脱畧未详也若西岳一赋朱注亦从简畧雕狗两赋各家又槩闑如一时考核増纂聊竟宿心而已嵗暮舟渡端溪遇前辈潘耒次耕谓荒邸空笥仓猝注赋良云难事愚不揣固陋附于诗巻之末南郊赋中犹存数语未究渊源尚俟博雅君子起前之不逮云耳】
　　画马赞【韩干公同时人此必天寳乾元间作今以韵语类编故缀于赋后】
　　韩干画马毫端有神骅骝老大騕褭清新鱼日痩脑龙文长身雪垂白肉风蹙兰筋逸态萧疎髙骧纵恣四蹄雷雹一日天地御者闲敏云【从英华一作去】何难易【音曳】愚夫乗骑必动颠踬瞻彼骏骨实惟龙媒汉歌燕市已矣茫【一作亡】哉但见驽骀纷然往来良工惆怅落笔雄才【篇中凡三转韵初言马相之特殊次言名马必须善驭末伤骏才少而凡马多语中皆含感慨画马本意在首尾防明　穆天子传天子之八骏有骅骝騄耳　瑞应圗騕褭者神马也与飞兔同以明君有徳则至汉书音义騕褭者神马也赤啄黒身　汉西域赞孝武之世蒲梢龙文鱼目汗血之马充于黄门注四骏马名　白帖圉人浴马有流矢在白肉　相马经兰筋竪者千里马一筋从中出谓之兰筋中者目上痕如井字抱朴子骋兰筋以陟六方七命天骥之骏逸态超越　谢恵连诗萧疏野趣生　晋傅马赋延首髙骧擢足轩时　后汉书纵恣而傲诞　金石録唐太宗六马其三曰白蹄乌纯黒色四蹄俱白平薛仁杲时所乗　顔延之赭白马赋经蹄而雹散　孙卿子骐骥一日千里　闲敏谓闲习敏捷也　孔融书燕君市骏马之骨非欲以骋道里乃当以招絶足也　汉天马歌天马来龙之媒逰阊阖观玉台　七谏知骐骥而不乗兮防驽骀而取路　刘孝威诗良工送玉鞍　楚辞惆怅兮而私自怜】
　　【王直方诗话苏子瞻诗云少陵翰墨无形画韩干丹青不语诗此画此诗今已矣人间驽骥漫争驰余每诵数过殆以为法】
　　【杜公之父名闲诗集中闲字凡两见注家曲为避讳如留欢卜夜闲改为上夜闗翩翩戏蝶过闲幔改为过开幔若画马赞有御者闲敏却未尝避李东阳麓堂诗话谓闲敏可改作闲敏按易爻良马逐曰闲舆衞此闲字所本若作开敏便非考诸古礼临文原不讳也】





　　杜诗详注巻二十四
　　钦定四库全书
　　杜诗详注巻二十五
　　翰林院编修仇兆鳌撰
　　为阆州王使君进论巴蜀安危表【广徳元年作】
　　臣某言伏自陛下平山东收燕蓟泊【一作自】海隅万里百姓感动喜王业再康【一作造】疮痏苏息陛下明圣社稷之灵以至于此然河南河北贡赋未入江淮转输异于曩时惟独剑南自用兵以来税敛则殷部领不絶琼林诸库仰给最多是蜀之土地膏腴物产繁富足以供王命也近者贼臣恶子频有乱常巴蜀之人横被烦费犹自劝勉充备百役不敢怨嗟吐蕃今下松维等州【朱鹤龄注事在广徳元年】成都巳不安矣杨琳师再胁普合【朱注杨琳即杨子琳通鉴永泰元年泸州牙将杨子琳举兵讨崔肝此云再胁普合其事未详唐书普合二州俱属剑南道】颙颙【一作颗颗】两川不得相救百姓骚动未知所裁况臣本州山南所管初置节度庶事草创岂暇力及东西两川矣【朱注防州旧书通典通志俱属剑南东道新书属山南西道此云本州山南所管与新书合　唐书方镇表广徳元年升山南西道防御守捉使为节度使寻降为观察使领梁洋集壁等十三州治梁州】伏愿陛下听政之余料巴蜀之理乱审救援之得失定两川之异同问分管之可否度长计大速以亲贤出镇哀罢【音疲】人以安反仄犬戎侵轶羣盗窥伺庶可遏矣而三蜀大【一作天】府也征取万计陛下忍坐见其狼狈哉不即为之臣窃恐蛮夷得恣屠割耳实为陛下有所痛惜必以亲王委之节钺此古之维城磐石之义明矣陛下何疑哉在选【一作近】择亲贤加以醇厚明哲之老为之师傅则万无覆败之迹又何疑焉其次付重臣旧徳智畧经久举事允惬不陨获于苍黄之际临危制变之明者观其树勲庸【一作猷】于当时扶泥涂于已坠【朱注今本之际以下二十三字悮在后镇抚不缺句之下】整顿理体竭露臣节必见方面小康也今梁州既置节度与成都足以久逺相应矣东川防分管数州于内幕府取给破弊滋甚若兵马悉付西川梁州益坦为声援是重敛之下免出【一作至】多门西南之人有活望矣【朱注东川与山南接壤山南既増节度东川兵马便可并付西川减省幕府繁费髙适奏请罢东川节度以一剑南西山不急之城稍以减削意亦与公同也】必以战伐未息势资多军应须遣朝廷任使旧人授之使节留后之寄绵厯岁时非所以塞众望也【朱注时章梓州彜为东川留后故云】臣于所守封【一作分】界连接梓州正可为成都东鄙其中别作法度亦不足成要害哉徒扰人矣伏惟明主裁之勅【一作又】天下征收赦文减省军用外诸色杂赋名目伏愿省之又省之【一本省之俱作损之】剑南诸州亦困【一作因】而复振矣将相之任内外交迁西川分阃【一作壶】以仗贤俊愚臣特望以亲王总戎者意在根固流长国家万代之利也敢轻易而言次请慎择重臣亦愿任使旧人镇抚不缺借如犬戎俶扰臣素知之臣之兄承训自没蕃以来长望生还伪亲信于赞普【注见诗集】探其深意意者报复摩弥青海之役决矣【朱注唐书邺州注度西月河一百十里至多弥国摩弥疑即多弥青海注见诗集】同谋誓众于前后没落之徒曲成翻动隂合应接积有岁时每汉使囘蕃使至帛书隠语累尝恳论臣皆封进上闻屡逹臣兄承训忧国家縁邉之急愿亦勤矣况臣本随兄在蜀向二十年兄既辱身蛮夷相见无日臣比未忍离蜀者望兄消息时通所以戮力邉隅累践班秩补拙之分浅待罪之日深蜀之安危敢竭闻见臣子之义贵有所尽于君亲愚臣迂濶之説万一少裨圣虑逺人之福也愚臣之幸也昨窃闻诸道路云【一无云字】吐蕃已来草窃岐陇逼近咸阳【唐书广徳元年七月吐蕃入大震关八月冦奉天武功】似是之间忧愤陨迫益増尸禄寄重之惧寤寐报効之恳谨冐死具巴蜀成败形【一作之】势奉表以闻
　　为防府柏都督谢上表【柏都督注见诗集】
　　臣某言伏见月日制授臣某官祗拜休命内顾陨越策驽马之力冐累践之宠自数勲力万无一称再三怵流汗至踵谨以某月日到任上讫臣某诚战诚惧顿首顿首死罪死罪伏以陛下君父任使之久掩臣子不逮之过就其小效复分深忧察臣剑南区区恐失臣节如彼加臣频烦【一作繁】阶级镇守要冲如此勉励疲钝伏陛下之圣徳爱惜陛下之百姓先之以简易闲【音闲】之以乐业均之以赋敛终之以敦劝然后毕禁将士之暴洽主客之宜示以刑典难犯之科寛以困穷计无所出哀今之人庶古之道内救惸独外攘师冦上报君父曲尽【一作盖】庸拙之分下循臣子勤补失坠之目灰粉骸骨以备守官伏惟恩慈胡忍客易愚臣之愿也明主之望也限以所领未遑谒对无任兢灼之极谨遣某官奉表陈谢以闻臣诚喜诚惧死罪死罪
　　为补遗荐岑参状
　　宣议郎试大理评事摄监察御史赐绯鱼袋岑参右臣等窃见岑参识度清逺议论雅正佳名蚤立【一作上】时軰所仰今諌诤之路大开献替之官未备恭惟近侍实借茂材臣等谨诣閤门奉状陈荐以闻伏听进止
　　至徳二载六月十二日左拾遗内供奉臣裴　荐等
　　状　　　　　　　左拾遗内供奉臣杜　甫
　　左补阙臣　　　韦少游
　　右拾遗内供奉臣魏齐
　　右拾遗内供奉臣孟昌浩
　　奉谢口放三司推问状【本传甫与房琯为布衣交琯以客董庭兰罢宰相甫上疏言罪细不宜免大臣帝怒诏三司推问宰相张镐救之得解朱按唐书韦陟除御史大夫防杜甫论房琯词意迂慢帝令陟与崔光逺顔真卿按之陟奏甫言虽狂不失谏臣体帝由是疎之观此则当时论救者不独一张镐矣】
　　右臣甫智识浅昩向所论事涉近激讦违忤圣防既下有司具已举劾甘从自弃就戮为幸今日巳时中书侍郎平章事张镐奉宣口宜放推问知臣愚戅赦臣万死曲成恩造再赐骸骨臣甫诚顽诚蔽死罪死罪臣【英华有比字】以陷身贼庭愤惋成疾实从间道获谒【一作面】龙顔猾逆未除愁痛难遏猥厠衮职愿少裨补窃见房琯以宰相子【朱注琯父融相武后唐书宰相表长安四年十月懐州长史房融为正谏大夫同凤阁鸾台平章亊中宗即位除名流髙州】少自树立晚为醇儒有大臣体时论许琯必位至公辅康济元元陛下果委以枢密众望甚允观琯之深念主忧义形于色况画一保泰其素所蓄积者巳而琯性失于简酷嗜鼓琴董庭兰今之琴工【朱注唐刘啇胡笳曲序蔡文姬善琴能为离鸾别鹤之操后董生以琴写胡笳声为十八拍今胡弄是也李肇国史补董庭兰善沉声祝声盖大小胡笳云】游琯门下有日贫病之老依倚为非琯之爱惜人情一至于玷污臣不自度量【度音铎量音良】叹其功名未垂而志气挫衂觊望陛下弃细録大所以冐死称述何思虑未【英华作未集作始】竟阙于再三陛下贷以仁慈怜其恳到不书狂狷之过复解网罗之急是古之深容直臣劝勉来者之意天下幸甚天下幸甚岂小臣独蒙全躯就列待罪而已无任先惧后喜之至谨诣閤门进状奉谢以闻至徳二载六月一日宣议郎行在【一本无在字】左拾遗臣杜甫状进
　　为华州郭使君进灭残冦形势图状
　　右臣窃以逆贼束身槛中奔走无路尚假余息蚁聚茍活之日久【朱注通鉴至徳二载冬十月广平王入东京安庆绪走保邺郡诸将阿史那承庆等散投常山赵郡旬日间蔡希徳自上党用承嗣自颍川武令珣自南阳各帅所部兵归之又召募河北诸郡人众至六万军声复振】陛下犹觊其匍匐相率降欵尽至广务寛大之本用明恶【乌故切】杀之徳故大军云合蔚然未进上以稽王师有征无战之义下以成古先圣哲之用心兹事逺非愚臣所测臣闻易载随时不俟终日先王之用刑也抑亦小者肆诸市朝大者陈诸原野今残孽虽穷蹙日甚自救不暇尚虑其逆帅望秋髙马肥之便蓄突围拒辙之谋大军不可空勤转输之粟诸将宜穷犄角之进顷者河北初收数州思明降表继至【朱注通鉴至徳二载十二月史思明囚阿史那承庆等遣其将窦子昂奉表以所部十三州及兵八万来降并帅其河东节度使髙秀岩以所部来降思明以其将薛蕚摄恒州刺史子朝义摄冀州刺史以其将令狐彰为博州刺史乌承恩所至宣布诏防沧瀛安深徳棣等州皆降虽相州未下河北率为唐所有矣】实为平卢兵马在贼左胁【朱注唐书方镇表开元五年营州置平卢军使七年升为平卢军节度通鉴至徳二载安东都防王□志与平卢将侯希逸袭杀伪平卢节度徐归道又遣兵马使董秦将兵以苇筏度海与大将田神功击平原乐安下之平卢在幽燕之东故曰左胁】贼动静乏【一作之】利制不由已则降附可知今大军尽离河北逆党意必寛纵若万一轶畧河县草窃秋成臣伏请平卢兵马及许叔冀等军【据下三段各以等军为句此处军字下当有从字】从郓州西北渡河【朱注唐书郓州隋东平郡之须昌县属河南道通鉴至徳二载七月灵昌太守许叔冀为贼所围救兵不至拔众奔彭城乾元元年八月以青登等五州节度使许叔冀为滑濮等六州节度使公作状时叔冀尚未镇滑濮故欲从郓州也】先冲收魏【朱注唐书魏州汉魏郡元城县地属河北道时为安庆绪所据】或近军志避实击虚之义也伏惟陛下图之遣李铣殷仲卿孙青汉等军【朱注李铣上元初领淮西节度副使殷仲卿上元初自青州刺史领淄沂沧徳棣等州节度使孙青汉无考】逦迤渡河佐之收其贝博【朱注唐书贝州隋清河郡博州隋武阳郡之聊城县俱属河北道】贼之精鋭撮在相魏卫之州【朱注唐书相州汉魏郡卫州隋汲郡俱属河北道】贼用仰魏而给贼若抽其鋭卒渡河救魏博臣则请朔方伊西北庭等军【朱注通鉴乾元元年八月朔方节度使郭子仪诣行营　三月镇西北庭行营节度使李嗣业屯河内】渡沁水【沁水在泽州】收相卫贼若回戈距我两军【朱注谓郭子仪李嗣业之军】臣又请郭【当作音廓】口祁县等军【朱按唐书县属代郡都督府口疑在其境通鉴注口在洛州邯郸县西盖即壸闗之险也旧书口在相州西山　祁县本汉县属并州太原府　时李光弼为河东节度使王思礼兼领泽潞节度使口祁县等军当指二镇之兵也】蓦【音麦】岚风驰【朱云或作暮岚风驰一作蓦岚驰一作蓦山风驰张溍读作蓦岚驰屯】屯据林虑县界【朱注唐书岚州本隋楼烦郡之岚城县属河东道　林虑即汉隆虑县属相州】其形势渐进又遣季广琛鲁炅等军【朱注时季广琛为郑蔡节度使鲁炅为淮西节度使】进渡河收黎阳临河等县【朱注唐书黎阳属卫州临河县折黎阳置属相州】相与出入犄角逐便扑灭则庆绪之首可翘足待之而已是亦恭行天罚岂在【一有于字】王师必无战哉愚臣闻见浅狭承乏待罪未精慎固之守轻议擒纵之术抑臣之梦寐贵有禆补谨进前件图如状伏听进止乾元元年七月日某官臣状进
　　【鳌按杜公借箸前筹洞悉情势此等文字真可坐而言起而行者初非书生谈兵迂濶也与韩昌黎论淮西事宜俱推经国有用之文】
　　乾元元年华州试进士策问五首【朱注唐六典诸州每岁贡人其进士帖一小经及老子试杂文两首策时务五条　时公贬华州司功参军】
　　问【英华有古之二字】山林薮泽之地各以肥硗多少为差【初宜切】故供甲兵士徒之役府库赐予【上声】之用给郊庙宗社【一作郊社宗庙】之祀奉养禄食之出辩乎名物存乎有司是谓公赋知归地着【涉畧切】不挠者已今圣朝绍宣王中兴之洪业于上庶尹备山甫补衮之能事于下而东冦犹小梗【朱注谓安庆绪末年】率土未甚辟总彼赋税之获尽赡军旅之用【英华冇逮字】是官御之旧典阙矣人神之攸序乖矣欲使军旅足食则赋税未能充备矣欲将诛求不时则黎元转罹疾苦矣子等以待问之实知新之明观志气之所存于应对乎何有伫渴救敝之道【一作通】术愿闻强学之所措意盖【一作道】在此矣得游説乎
　　问国有轺车庐有饮食古之按风俗遣使臣在王官之一守得驰传而分命盖地有要害郊有逺近供给之比省费相悬今兹华惟襟带闗逼辇毂【潼闗在华州】行人受辞于朝夕使者相望于道路属年岁无蓄积之虞职司有愁痛之叹【一作色】况军书未絶王命急宣插羽先翥于腾鹰【朱注薛道衡诗插羽夜徴兵】敝帷不供于埋马【朱注礼记敝帷不弃为埋马也】岂刍粟之勤独尔实骖騑之价阙如人主之轸念屡及于兹邦伯之分忧何尝敢怠乞恩难再近日已降水衡之钱积骨颇多无暇防入燕王之市欲使輶轩有喜主客合宜闾阎罢杼轴之嗟官吏得从容之计侧伫新语【英华作佳论】当闻济时
　　问通道陂泽随山濬川经启【英华注云名贤策问作启闗】之理疏奠【名贤策问作凿】之术抑有可观其来尚矣初圣人尽力沟洫有国作为隄防泊后代控引淮海漕通泾渭因舟楫之利逹仓庾之储【朱注唐书华州华隂县有漕渠自苑西引渭水因石渠防灞浐经广运潭至县入渭天寳三载韦坚开又有永丰仓有临渭仓】又頼此而殷亦行之自久近者有司相土决彼支渠既溃渭而乱河竟功多而事寝人实劳止岸乃善崩遂使委输之勤中道而弃今军用盖寡国储未赡【一作缮】虽逺方之粟大来而助挽之车不给是以国朝仗彼天使征兹水工议下淇园之竹更凿商顔之井【朱注汉沟洫志令羣臣从官皆负薪寘决河是时东郡烧草以故薪柴少而下淇园之竹以为楗晋灼曰淇园卫之苑也　为发卒万人穿渠自征引洛水至商顔下岸善崩乃凿井深者四十余丈井下相通行水水隤以絶商顔东至山领十余里间井渠之生自此始穿得龙骨故名龙首渠师古曰征音惩即今澄城商顔商山之顔也谓之顔者譬人之顔额】又恐烦费居多绩用莫立空荷成云之插复拥填淤之泥【朱注沟洫志荷锸成云决渠如雨　填淤注见诗集】若然则舟车之用大小相妨矣军国之食转致或阙矣矧夫人烟尚稀牛力不足者巳子等饱随时之要挺宾王之资副乎求贤敷厥谠议【一作论】
　　问足食足兵先哲雅诰盖有兵无食是谓弃之致能掉鞅靡旌斯可用矣【朱注左传楚许伯曰吾闻致师者御靡旌摩垒而还乐伯曰吾闻致师者御下两马掉鞅而还注靡旌驱疾也掉正也】况冦犹作梗兵不可去日闻将军之令亲覩司马之法闗中之卒未息灞上之营何逺近者郑南训练城下屯集瞻【一作胆】彼三千之徒有异什一而税窃见明发教以战鬭亭午放其庸【一作佣】保课乃菽麦以为寻常夫悦以使人是能用古伊岁则云暮实虑休止【英华作工】未卜及之还交比翳桑之饿【朱注左传齐侯使连称管至父戍葵丘时往曰及而代　赵盾舍于翳桑见灵輙饿食之既而与公介倒防以御公徒而免之问其故对曰翳桑之饿人也】羣有司自救不暇二三子谓之何哉问昔唐尧之为君也则天之大敬授人时十六升自唐侯者巳昔舜帝之为臣也举禹之功克平水土三十登为天子者已本之以文思聪明加之以劳身焦思既睦九族协和万邦黜去四凶举十六相故五帝之后传载唐虞之美无得而称焉易曰君子终日干干诗曰文王小心翼翼窃观古【一有人字】之圣哲未有不以君倡于上臣和于下致乎人和年丰成乎无为而理者也主上躬仁【一作纯】孝之圣树非常之功内则拳拳然事亲如有阙外则悸悸然求贤如不及伊百姓不知帝力庶官但【但字下当有知字】恭已而巳冦孽未平咎征之至数也仓廪未实物理之固然也今大军虎步列国鹤立山东之诸【一作兵】将云合淇上之防书日至【注详洗兵马】二三子议论正词气髙雅则遗祲荡涤之后圣朝砥砺之辰虽遭明主必致之于尧舜降及【英华作虽降】元辅必要之于稷卨【英华作防臯】驱苍生于仁寿之域反淳朴于羲皇之上自古哲【一作帝】王立极大臣为体眇然坦途利往何顺【英华作何往不顺】子有説否庶复见子之志岂徒射【音石】策趋竞一第哉【文心雕龙曰射策者探事而献説也言中理准譬射侯中的依此射当从石音可补诗注所不及】顷之问孝廉【一作秀】取备寻常之对多忽经济之体考诸词学自有文章在束以征事曷成凢例焉今愚之粗征贵切时务而已夫时患钱轻以至于量资币权子母【朱注国语景王将更铸大钱单穆公曰不可古者天降灾戾于是乎量资币权轻重以救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行大小利之应劭曰母重也其大倍故为母子轻也其轻小半故为子】代复改铸或行乎前榆荚后契刀【朱注汉食货志汉兴以秦钱重难用更令民铸荚钱如淳曰如榆荚也　王莽又造契刀错刀契刀其环如大钱身形如刀长二寸文曰契刀五百】当此之际百姓防利厚薄何人所制轻重又谷者所以阜俗康【一作匡】时聚人守位者也下至十室之邑必有千钟之藏【朱注管子使万室之邑必有万钟之藏藏繦千万千室之邑必有千钟之藏藏繦百万】茍凶穰以之贵贱失度虽封丞相而犹困侯大农而谓何【朱注汉书列传田千秋代刘屈为丞相封富民侯　食货志桑羊为治粟都尉领大农代孔仅干天下盐铁赐爵左庶长】是亦【从英华一作亦】继絶表微无或区分逾越防实不敏仁远乎哉【张云蒙用呉下阿蒙事】
　　唐兴县客馆记【唐兴注见诗集　原注此上元二年在成都作天宝初改唐兴为蓬州比仍其旧名耳】
  </div>
  <div class="pagination">
   <a href="杜诗详注_page39.html">
    上一页
   </a>
   <span>
    ...
   </span>
   <a href="杜诗详注_page35.html">
    35
   </a>
   <a href="杜诗详注_page36.html">
    36
   </a>
   <a href="杜诗详注_page37.html">
    37
   </a>
   <a href="杜诗详注_page38.html">
    38
   </a>
   <a href="杜诗详注_page39.html">
    39
   </a>
   <span class="current-page">
    40
   </span>
   <a href="杜诗详注_page41.html">
    41
   </a>
   <a href="杜诗详注_page42.html">
    42
   </a>
   <a href="杜诗详注_page43.html">
    43
   </a>
   <a href="杜诗详注_page44.html">
    44
   </a>
   <a href="杜诗详注_page45.html">
    45
   </a>
   <span>
    ...
   </span>
   <a href="杜诗详注_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
