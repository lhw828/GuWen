<!DOCTYPE html>
<html>
 <head>
  <meta charset="utf-8"/>
  <title>
   水云村稿 - 第 5 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水云村稿 - 第 5 页/共 9 页
  </h1>
  <div class="content">
   跋曹忠达公守汴竒防
　　宋靖康中金再入冦既渡河御史中丞曹公辅奏谓去岁敌寨城外西北地势卑下不知决水灌之最失防今宜分城中兵数万出据东南劄连珠寨以接外援候敌营西北引水以灌必获利钦宗以为然宰相唐恪曰水可决兵留为根本不可出公曰兵留城中用兵之死法尔恪坚持不出兵反先决水灌西北而东南乃无兵竟被敌据遂絶外援以致亾国悲夫曹公之防竒防也奸臣误国颠倒妄施可胜诛哉公字载德南劒沙县人山杨文靖公时志墓书此事足以发千古之愤志又书汴失守后敌再邀上出郊议未决宰相何防奏事出云车驾翼日出郊公遽云敌意不可测此行恐与前日不同防厉声诟公公又率冯澥同説葢谓澥乃防同乡且齿长冀幸一听防不从及驾幸敌营帝果北狩然则二相庙谟若是弃君卖国俱奸臣也后百世忠义士犹宜奋笔诛之时公签书枢密院事尔讵能夺宰相之议或谓此时驾欲不出亦不可得葢事势溃决至此巳无可为者其失在不用公之初议出兵据东南引水灌西北此为误国之大者延祐乙卯九月晦日书其家传后以寄三叹【时公年七十六】
　　梅湖道人墨梅跋
　　自和靖香影句传天下遂令梅增万世重乃知西湖寒碧是此华成名处今老僊濡毫吮墨为此花写真而以梅湖自号葢是本色展巻一览粲粲万玉神采逼真只形色缁素别尔客复徴予下一转语予无语只朗吟曰近来黒白无分晓墨作梅花卖得行
　　题范蠡泛湖图
　　老范霸越沼吴功存宗社葢一代智士也世论率谓有大勲劳宜享大富贵顾乃虑及乌喙翩其鸿防不旋踵弃钟鼎等敝屣何大早计邪噫以功名自见易以功名自终难古今功臣弗令终正坐挟勲吝权不思勇退傥此老亦然即黄金之铸将易为属镂之赐焉得智易曰知几其神乎蠡也得之老子曰功成名遂身退蠡又得之展巻快覩神采如生故为之赋诗曰霸越功成早见几春风一舸泛鸱夷丹青半幅人千载胜似黄金铸就时
　　赵宗丞奏稾跋
　　大宗正丞白云先生赵公崇嶓忠鲠如汉更生词华如唐太白幼尝挹其光霁蓬瀛昆阆中人品也记寳祐乙卯歳犬马齿甫十有六时朝野推公奏牍切直愿见弗获厥后临汝侯髙安公从容出示屡见之今云居翁卓荦济美重加缇袭又悉取陛对封事钞纂弗遗复使愚得见而垂白巳望八矣慨乡哲之益逺幸遗稾之仅存直气棱棱重我哽咽不觉形之咏歌且语翁曰此君家隋珠和璧也非君不能存此惟君之曾元能永寳此后或有编前代直臣传者将采诸此其诗曰六十年前梦渺茫宗臣谏稾墨犹香夕阳影落肠空断门掩东风看海棠
　　曾从道诗跋
　　年时阅曾君思道诗爱其珠明玉锵心目为快今又阅金昆从道诗觉元丰稾更胜曲阜集何曾氏羣从多材艺也荆华萎防重我吟社细读五古佳处造诣似韦七古佳处部勒似韩杜律虽小劣句亦多佳虽则云然予更有肘后为君助混合陶韦柳三家以昌其五古孰复少陵诸大篇以昌其七古则又取法少陵五律以昌其五律取牧锡浑沧诸作以昌其七律如登华岳不止于中峰寺解包驻锡必登絶顶望见沧海日出处不亦善夫属有逺役无暇剧谈他日归来畀我新句
　　题渊明漉酒图
　　若复不快饮空负头上巾逹论也然亦何至用巾漉酒不避汚垢渍薉邪韵人胜士托此寓髙致乃认为真即痴人听説梦耳微茫杳霭中露顶运臂急酒之状宛然一展巻知是名笔动人醉兴舌本流津
　　济川吟稾跋
　　吾州谌氏多诗人有南牕澹稾有桂舟遗稾今又有济川欸乃集盛哉南牕兴致雅澹不尚雕镂桂舟功力精深妙入梱域济川兼二体而时出之且徧游南北名山洞府与僊官贵神黙防紫霞翠雾中故新吟更挟清气唐宋诗人山出棊置率一鸣即巳今独谌三世有集岂非盛哉予生晚不逮识南牕老诗伯幸识桂舟翁其与予讲评毛郑诗必上溯江沱汝坟下逮匪风下泉探索深音神情倾豁今老矣诗巳束阁读济川集洒然曰周礼尽在鲁矣
　　题陆生贵山吟稾
　　贵山性情集韵度清而句律妥镕链所到无欠无余予客闽久罕见善吟若此问何人曰尤谿陆某也问何在曰年甫二十有五殁巳三载矣悲夫不及半靣也灵葩异卉不耐风日此李长吉邢惇夫軰所以令人悲愤慨惜者乎生儿难儿能诗尤难诗工而夀永又大难吾意怜才览巻欲泪延祐丙辰孟秋陈子正出此集因志数语聊慰九原魂如有知当曰幸逢身后知音更胜生前识靣【时公年七十七】
　　蜀江图跋
　　右颍川德英父所藏蜀江图也广仅半尺修逾四丈西起威州东讫江陵跨十有八郡其间山川城垒人物聚落僊宫梵宇风颿浪舶厯厯在眼真竒笔也忆少日阅舆地志极爱西州风景形势雅欲溯巫峡阚劒闗周视古英雄争战处略慰胸中之竒顾蹉跎浸老付来生矣展玩伤懐因寄一叹并赋之谁挈坤维入画图东西川合汇荆湖金汤夹岸提封接玉帛连樯贡赋输劒阁几烦豪杰梦锦城曾是帝王都如今混一兵氛息闻道烟花渐似吴
　　读曾丹潭梦吉家谱【名申本里人徼职】
　　余家宅西里与先哲曾南丰先生子固南轩相距数武自江楼居士以来与诸曾世讲有婚媾之好焉一日梦吉元吉昆季歩余水云深处叙寒暄道今故已出世谱视余曰此我祖文昭子开先生元丰所手编而从祖文肃所参订者也追惟遭罹衰乱分崩荡祈园庐荒废旧业萧条独是编出入必俱岿然灵光某等绍承无状借此少逭不孝之罪公其为我序而存之俾我子孙世有攷焉予三薫沐读之则见编辑犂然整比有纪至存献一录悉当代名公钜卿之作披对不觉起敬顾谓曾君曰斯谱之存人事乎天道邪夫以有宋仁厚之泽垂三百年大经细目绸缪曲尽非有浚削也一旦风飚惨动半壁谁撑岂无文武大吏张韩岳陆之俦效命贾勇九死不回乃竟弗能留祥兴之社之不屋何也岂非皇穹易向人力无如何哉公家哲祖父既谨缄誊固扄鐍力岂尽轶诸君子上而用能保全永世者天赞之矣余居同里闬知公家世以忠孝长厚相传绳绳勿替间尝一再展文昭祠下精爽昭回与谿光相映发祖德孙谋真可为百世祚天之黙相曾氏岂有量也既书其尾并录展墓诗遗之







　　水云村稾巻七
　　钦定四库全书
　　水云村槀巻八
　　元　刘壎　撰
　　墓表志铭
　　始祖工曹刘公墓表
　　南丰刘氏之始祖曰工曹郎中讳希逖世仕南唐曽祖濠州刺史讳金祖清淮节度使赠太师諡忠肃讳仁赡考懐州刺史讳崇赞懐州而上未有葬南丰者葬南丰者自工曹始故南丰刘氏祖工曹以为始也工曹殁垂四百年迹远且湮厯官行事不复存存者一坏之土可哀也已按家谱书工曹葬九陂耆牛头坑地形若蛇蛤然国师陈孟阳实卜之坐离向子癸书之记其墓也又按旧史大师南唐亷镇寿春周世宗拥重师来攻大师抗节死守与城存亡世宗哀其死而忠之追爵彭城郡王诏改清淮为忠正军以旌厉于万世而唐主亦赠公太师封越王赐諡忠肃故今子孙称忠肃世家示不忘也呜呼五代逺矣数百年间位将相列方靣英杰材武崝轧颉颃顾一再传或数传即荡冺澌断吾宗幸不陨坠汔于今荐更乱离文献犹相仍为臣死忠天实昌之不然其曷克如是之久亦曷克使诗书一脉常緜緜也噫其盛哉工曹子二长曙次昭升州通判孙三人长元亨次元常次江楼府君讳元载是为三位三大位析二十一派二十一派存者五而出于江楼位者四焉至今存也大宋寳祐中壎等常侍诸叔拜工曹墓下思有表之后三十年为至元丙戌歳三月又拜焉念昔甫冠今望五矣歳月几何人事难齐惧浸老无所复能为负追逺志凄然执笔刻石墓上用昭来裔墓距城三里孔迩且便风日佳时一往展省曰吾始祖也世世子孙宜勿忘是日叔长镗前拜壎次之孙龙瑞麟瑞鸾瑞凤瑞又次之五月朔日九世孙壎表时公年四十七
　　升州通判刘公墓表
　　壎既表始祖工曹之墓自是而下墓远且湮者将例表之以彰先德隆世本也于是表通判公之墓焉公于工曹公为季子于壎为八世祖讳昭仕至通判升州殁葬南丰河东之驷马窠今为昌厚耆冷水坑夫人黄氏祔其左钜阜隆然丛萃蔚然至元丙戌歳清明节率诸防剪荆棘访兆域突起坡陀中堂封不壊意山灵诃防之刬削平治罗拜酧奠荐楮镪野老环视骇叹曰墓古矣何后嗣长逺乃若是也公德善政绩无所于考我后人防頼余庆数百年文献弗坠非积善不至此此固可考也呜呼盛哉曾祖讳仁赡唐清淮节度使赠太师諡忠肃祖讳崇赞懐州刺史父讳希逖工曹也母邵氏葬郭北僊君岭子三人长元亨次元常次江楼府君讳元载孙男四人长曰汝舟次曰用滋守秘书省著作郎次嘏登宝元元年进士第防州石城县尉赠屯田员外郎次汝霖曾孙二十有八人其可稽者十七长某次某次某次某次某次辅尧次某次某次某次某次灌次德纯次德防次仲轲次德煇次溉次湜儒林郎秘书省校书郎南劒州都曹次洵儒林郎洪州新建县主簿次况福州宁德县令终通直郎赐绯袋银鱼次德象次某次源次某次济次容次演汀州戸曹次渭次潼重刻石窴塜前曰升州通判刘公二府君夫人黄氏墓而别买石书此以表云世世万子孙毋忘八世孙壎表
　　本州教授曾月崖墓表
　　故南丰州儒学教授曾君殁期歳葬州西长者耆之神窠行有状墓有志矣老友刘壎哀其平生复为文以表诸墓曰自唐防进士科宋因之成俗凡齿章缝亲觚翰率以词章科目为儒者之极功而它不皇务其得之也于人家国正亦未知其何如而偶失之即愁苦怨抑如不欲生如学佛而不臻疾证如脩僊而不遂冲举甚至垂絶犹耿耿凄断为终古之恨若吾故人曾君者诚可哀也君名友龙字云叔家南丰之市山曾故望族也七世祖曰偕裕而好施施久寖贫贫犹施弗厌厚德耆龄里称曰长者及见其子发决科为名进士孙樽亦踵决科善积庆緜而君出焉当盛年时颀而晳仪矩颙昂犹班行中人也器识开扩不为拘儒局士而所笃尙专精赋律践世科颛固沈酣犹嗜饴蜜咸淳初特荐书试礼部鋭取一中不利益奋发期再进则世俄易而科且废矣科废犹琅琅诵哦舌本流津曰吾志也间遇尝擢第成名者辄倾倒礼敬曰吾羡也君素重厚至临事处变则定且果方南北兵交篁啸震野有司借君声望进乡社既被命即严保伍束丁壮有白昼攫医囊者亷得实送官尸诸市凶狡破胆一方以宁至元丁亥行省命教授本州学防佩得师者五年剡上将改调厌烦径隐其小试止此大德甲辰歳年六十有九一日怅然曰吾试礼部时吾与某人俱吾赋与某人正同然某人得之吾竟失此一领緑衫吾遗恨也吾闻之流涕盖距科废已三十年距属纩几日耳愤闷未平犹若此吾故曰可哀也繇唐虞迄洙泗圣贤迭兴其垂世立教良有在人之所以为人士之所以树立不朽疑不专在科目得失间彼电火槿荂何与千载顾流俗驱靡之致令吾徒坐此郁勃至于老且死犹悲愤憔悴不自解盖世之通患而亦未有若君甚切者滋可哀也公殁是年七月之十日葬以次年八月之九日其世次与其佗可书者志已具不重述述其所重者着之以慰吾知巳于九泉而申之词曰
　　苦思长哦胡不髙科归来乎神窠遗恨不磨天乎奈何
　　宋太史刘公墓志铭
　　予宗兄太史公方石先生既葬十有五年其子镇访予盻城南寓舎出尙斋刘君所为行实惨怆而言曰先人之冡木拱矣顾未有铭铭先人者不在当世达显人而在深知先人之文者抑知之于生者趣附焉耳特浅之为知今先人殁且久昔知之者希趋附之情见矣叔也乃且网罗先集片幅靡遗深嗜笃尚犹韩与栁是真知也已铭非叔而谁予力量不敢当顾其情悲其言当而予眞深知公之文者矣故铭弗让公刘氏掞名信翁字方石其别号世为南丰人防英敏嗜学读书深根极能赋有风骨丹霞张先生自明居旴江从朱陆明性理尤精先天之学鸿文大夫名为学者师一见奇公纳为壻尽倾所学以授公公繇是尽闻过江与老儒言论宗防文章大法语出心契警发融畅当是时项平庵安世柯东海梦得方孚若信孺陈鲁叟防曽景建极诸公俱东南奇人而公游从其间充其识度以昌其文遂大有名于世既荐于乡而累不利于春官乃退而深求圣经贤传诸史百家益肆力于古学其进如川其文如渊当路争致礼聘公气岸峭劲自持若氷雪与人交必惟道义不狥时俗好尚诸公贵人以是加严惮晩用累恩授迪功郎监建康府粮料院宝祐初有诏修中兴四朝信史于时元老大儒木石先生尤公焴以端明殿学士提纲史舘得自辟属一时鸿笔名流咸豫笔削公特起逺外入舘为校勘初南丰自曽文定公典元丰史事越百七十余年而公继之里人以为公荣公不慊也公时年七十有四矣厐皓登畿肃然泽臞而刚直之气见乎顔面既挟老笔分修诸志传成同舘英隽俱倾伏礼下之甚尤公以公髙年言于防免朝参行香异礼也明年书成将奏御而公故有寒喘疾疾大作四月六日卒于位朝野知公者啧啧惌惜悲夫吾宗文章宿老所施奈何仅若是也子镇护其柩归卜抚州之金潭葬焉予于公为羣从尝一再见见时年甫冠固未知公之学之文也既壮则知之而公已逝然其后尽读公之文知公之心盖公之言曰儒者之学不专文字要在识本体济世用文章之妙司马子长不必论也近世惟韩曾风味不可及故公所着往往佀之呜呼公已矣吾宗三百年文章家不乏人然能如公者几人今也又特无人恨不逮从公考质也傥今而幸获从焉公当不予靳予亦有以受矣毎读公氷玉集方石漫编慨然思吾兄之不可作则思瓣香巵酒以拜公墓而未能也故叙其生平而为之铭予知己云舎赵公次山见而矍然曰予昔侍先宗丞识此老敬此老亦以晩后未知凑泊故不及参此老今殊恨失此老也子为铭吾为子丹书可乎予谢不敢当赵公竟欲书之其世次则刻之碑隂铭曰
　　世贵者文而孰为祖惟韩惟曽与经作辅公本二人展也髙古笔削汗青猗嗟迟暮悠悠金潭苍苍宰树悲夫呜呼是为宝祐太史公之墓
　　先母揭氏孺人圹志
　　先母揭氏孺人世居南丰生于宋开禧乙丑歳六月十有五日终于至元甲申歳十一月十六日享年八十吾宗自宋初升州通判生江楼府君以德义儒雅大其门子孙擢科列仕文献相承至我曽大父登绍兴第为道州宁远县丞没于王事以承事郎致仕大父与先君世济文学为三百年诗礼故家先母归于我先君先君没不孝孤甫五晬依外氏寡母孤儿凄凉万苦先母勤妇工致束脩遣从师问学率自督课每孤灯青荧母纫缝儿讲习讫夜分或鸡鸣乃已尝曰汝家世名儒吾望汝毋失为儒也是时仁圣在御世运文明不孝孤既长获以斯文受知魁儒名卿硕师胜友常车盖盈门先母闻其讲义理评文章退辄喜其获齿士流免沦落由母教也常以严毅总家政以勤约理家务以肃洁奉家祭而于坟陇时省尤谨防权奸覆国三宫北迁先母流涕曰噫无望矣抚诸孙必谈旧事切切以狥时废书为戒素多疾常露祷觊临终无重苦八袠庆寿视听不衰是冬俄盛寒喘卧疾五六日厯厯嘱后事不少乱医进药似少瘳忽顾不孝孤曰觉颇怳惚亟扶坐进鬻复就枕而逝于乎痛哉男不孝孤壎孙龙瑞麟瑞治命卜兆于塘原耆恩口之汪山乙酉歳九月丙申葬焉先母令德寿考法应得铭顾鸿笔故人凋谢殆尽乃忍死纪实掩诸幽永惟养志有亏志圹奚益吾负吾母惭愧痛心昔也嫠孤茕茕相依为命世未有此悲也今也儿无母怜堂空景寂世未有此哀也呜呼痛哉哀乎已矣哀乎已矣吾母不可见吾哀与天终矣呜呼山灵守防百世不堕陵谷或移有见此碑谁无母乎尚封崇之
　　自志
　　江之南有州曰丰丰之濒有民曰刘壎字起潜父家浅村水云间性寛静忍辱然浸成堕弛见事迟而课效疏所丧败常什九初不改其尤骇特者无位而思救时无责而喜论事无财而乐施予道不行守道不易学不用嗜学不厌众迂之自亦迂之终不改早参名辈大老槩有闻故于书不务拘束章句惟圣贤深防是求曰书以理身心达政治也穿凿破碎无益也用即治经博士身耳诗不求甚工亦不轻示人曰寄吾兴陶吾情奚用人知读易至革读诗至黍离匪风诸篇常凄怨不胜情曰孰知我哀自恨孝养不尽当生旦即晨拜祢庙香一炷泪数行曰哀哀劬劳忍举觞乎世易道隐羣弟子率改化奔放乃独倐然理残书训饬如素深夜寒镫父子谈古今商义理槁干苦澹非人所堪犹欣然曰陋巷读书对圣贤语未为非乐其迂盖如此生嘉熈庚子歳年六十有三矣诵陶诗自挽羡其达成自志且成示二子曰生弗克显扬吾亲死毋葬先人墓下葬道旁当有识者曰是非痴人耶不易节媚世取富贵而止于是葬于是邪吾或有知聊志吾媿也自始祖工曹葬南丰一传升州通判通判公六传曽大父讳铎登进士科官承事郎大父炎父严俱治经教授州里母揭氏昔太史慈临终叹曰大丈夫当佩七尺劒升天子之堂奈何而死乎悲哉斯言抑穷达命也死生理也安命顺理正也正而毙已矣而又何悲铭曰
　　生何来死何归百无成顽且痴岂无奇命制之有不死者后天巍巍
　　赵深道墓志铭
　　呜呼运祚迁革臣子不奋忠力囘危机哉成败天也自防失守江左东南日夜告急议者疑必亡忠臣讳言亡亡矣复图存仅存卒不免亡崎岖万险期有所建立眷命不祐川决氷消使人沈愤郁郁抟手就尽至于无可奈何而后为不得已之举盖志士所不忍言而千载所共哀也初德祐乙亥冬毗陵以不屈屠苏湖风靡明年孟春行都震文丞相使北营谋讲解兵覊留不反而辅臣吴谢刘贾辈献玺输国矣丞相至京口用义士刘浒防得逸去走西淮渉东浙遵海趋闽从景炎时则有抚州幕属赵公深道亦由赣趋闽从丞相丞相异之留佐都督府江淮劲勇多恋旧亦趋闽入广公部军且募义丁为助示以赏罚激以忠义间出偏师复故地屡捷于是岭南云合霆震撼动江西东公美髭髯敌称赵胡子名喧一时惊谓异人也已而精徤日集南下萃全力攻一隅丞相掩袭北去公収散卒鼔行转鬬将进衞厓山行朝逮己夘春厓山倾覆公覊岚雾中四顾傍徨曰孤臣畴依乎然犹强自立至庚辰歳则至元之十七年矣度无可支柱始提其精兵万众内附皆恸哭投戈闻者为公悲怆呜呼公逝矣日远日忘谁知之予老且死不书谁书之故今特为公表之公讳孟濚深道其字宋秀安僖王六世孙也建炎自汴徙南丰曾祖师拱承忠郎祖希赵朝奉郎考与则广州通判公以经学登咸淳乙丑科进士为江州湖口县主簿兴国军司理德祐初元计院赵公必岊守抚州辟为节制司干官罢归里急警报奔赣未几南趋督府凡三年累擢要职主兵事最后请换武授澧州观察使龙神衞都指挥使左金吾衞上将军兼江西提刑都督谏议官改福建江西招捕使陞闽广制置使久之兵解北觐赐宴赐袍授通议大夫礼部尚书徽州路总管兼府尹不赴再入觐授杭州路总管再授桂阳路总管罢归里大德乙巳歳九月二十有一日疾终于正寝享年六十有四娶曽氏子男二由崧由桤女一浣奴陈公谅其婿也明年四月丙辰葬染原耆天心坪之先莹又明年求予铭予夙厚公义应铭公之始任州县也以勤敏受荐举晩而为郡也洁亷自律秉清于吏拉朽于奸哗荐者表公风宪予谓是皆常事毋容详予所详者为其初心有足辅民彛扶世教也公起儒绅闲将畧精捍頛出意气轩轩于文闳肆劲伟援经据史于事明鋭勇果中机合变于财也素轻其抚将士周賔友率倾倒不计乏絶至宴享必丰耻作寒俭态也由是从之者皆意满少善格鬬击刺尤精弯孤又能跣践榛莾如履坦故于兵间艰阻荐经恬不为病性习则然而亦诚异哉其赞抚幕予适诣赵抚州署予掌书记与公共官舎防制置使驻抚予日游阃郡间目公调娱帅守绥辑诸将饬城守理戎噐绰绰有防昼夜即与予阅军书论缓急兴亡为之相视以悲尝曰脱有不幸予当拥众保险少延庙祀耳予悲其言暨归自粤谈景炎祥兴事尤悲或时相顾堕泪也噫非烈丈夫竒男子也乎而九原不可作矣深文者犹曰诛杀多滥曰操执不完悲夫书曰责人斯无难诚使诸君易地而处之能为公所为乎吾有以知其不能也不能为公所为而訾其所未易为诚何心也今夫提孤军起坠绪既非素拊循且迸裂溃决时苟弗戢即自焚矣谓诚滥耶婴疾委顿中得无魏其矦之守田蚡者乎何其神宇属纩不乱而歘若嚘嘤有弗间也至评公出处则箕子商之胄也臣于周范质周之贤也相乎宋圣人固列箕于三仁而考亭先贤亦跻质于名臣之録何也孟子曰男女不亲授受礼也援溺权也亦天也吾如天何姑舎是而论公尤有大难者厥初一郡幕下僚耳正何与军国事直忠愤坚劲汔至鼎移祚终既三四年厥后不当小恕邪事既久而论未定何由得释公初入见钦承宣谕有曰而非看家狗乎主人殁矣犹守着一片田地不去乎稽首三复令人陨涕盖千载犹有余哀也吁流俗不见知明主独知之请以是间执议者之口铭曰
　　才英且奇而时不逢志闳以鋭而施不洪家国阻讧丹心有冲南服膺扬敌慑髯翁期晩西頽复于旦中哀哀彼苍运数易终傍皇畴依惟时之踪于赫明训独识孤忠湘南再麾绥良戢凶曷不驾牡曷不乗骢曷不迭鹓超然太空生也奇男没也鬼雄其升于天灿然长虹老友作铭直笔生风
　　建宁推官邓公墓志铭
　　邓君元实讳德秀世居南丰生而早慧未冠俊声着矣性坦率不务炫饰而谈词英发精神流动阅书双眸厯落数行俱下为文飞翰翩翩靡待搆思其明义理推治乱皆頴出深诣由是两取乡荐登咸淳戊辰进士科初景定庚申辛酉间三山陈令君琥来莅邑令君成均名流邑之士望琴堂希一盻如渴令君鍳裁特精防尤加礼敬焉时辈如汤斯立曽唯仲及君俱列上賔余最钝朴亦厠迹末坐令君尝曰诸君异日皆笏中人也已而斯立无成先殁唯仲亦徒四举礼部亦无成予更落莫独君取青尔初调澧州司戸参军事宪使青阳公梦炎器能防略号西州竒杰于僚属靳许可察君亷敏独委任无貮案牍非经君阅不署也宪兼郡事檄君决常德狱狱有寃根连充斥君一阅得实纵舎殆尽澧阳尉逐捕弗获应黜君怜其初仕白宪使寛之止校尉吏人称长者制置使李公庭芝郡守赵公汝兰亦知君遂与宪使交荐于朝防考满留君助而君以便养丐归调建宁府节度推官需次国事去矣悲夫君乃祖素厚我先君故予与君弥厚聚辨倾豁无尔汝也君齿长予才敏复胜予予毎多君君乃不自足记癸酉歳予家盱珹中君从湖外沿檄归省因过予曰近得君防一篇真可读且可法也其谦奬如此丙子兵交大势未一有仗名义图兴复者君与其谋军声震邻君语予曰一兴复即一糜烂奈何予不敢应居数日益震且逼君笼镫夜叩吾门决防予曰兴复义也抑乌合非素练势必扰盍少避乎君曰然俱散避已乃果扰且溃败明年复见君相对欷歔而已又明年君避地□山俄疾终至元戊寅歳七月四日也年止四十有七官止从政郎君所厚如月厓曽教友龙正心彭倅履道清逸赵使君孟潆躬吊皆悲咤失声知君深者复称君孝事母母所爱诸女诸孙君能顺承加厚歳入惟母命弗私又称君勇为善邑吏吴宗忤令尹罪且死哀祈君救君为昭雪得不死馈谢拒不受人益贤之呜呼才难古今所叹如君温蓄何可多得哉傥不以时能不卓卓树立以自见鼇动鲸奔淹郁就尽彼妄庸人无頼子起防壌蚁垤间乗时昼昏枭鸣虎啸至于丰大煇赫埓封君而侪世卿何德致然耶东郭先生谓西门子曰汝之达非知得也北宫子之竆非愚失也皆天也非人也而盐车服骥章父荐屦贾傅亦尝悒愤于此君其奈何君葬九坡耆之杨梅逾三十年有孙继昭轩然振立一日袖君所着秀山小稿蕲予诠次将锓梓且丐铭予喜君之有后又念君之不可无述也遂铭之曽祖达祖玠父应祥母任氏娶张氏男显孙先卒继昭次男子也治命为显孙后铭曰
　　黄文节公有言王良秣骥子而问涂气已无万里矣未出门而车轴折可为陨涕吁嗟元实不幸类此岂曰无才岂曰无志时阸命制一第中废不朽有铭千载少慰
　　王氏夫人墓志
　　夫人王氏讳延童其先渤海人徙居京兆资德大夫浙东道宣慰使兼两淮都转运使阿里布其祖也武德将军琼州路安抚使图噜布哈其父也至元中宣武将军超尔守南丰安抚公来为判官僚谊素笃防宣武公纳禄其子绰哈忠翊继来领郡因请婚于安抚公故夫人归焉夫人生长世家而寛慈慧淑克尽妇道事长敬训子严治家有度恤下有恩组绣缝织无不精习至于服俭勤甘劳苦乐施予逾二十年不懈至大三年四月一日以疾逝年四十有一忠翊公哭之恸谓予曰已矣今而后无复为予助者矣顷予连歳留京师无暇理家事吾妻纲维戸门増广赀产应接旅费无乏絶予处万里外无后顾之忧皆其力也今也已矣又谓予曰吾累世家宁海礼应归葬于先茔顾官守无敢离次也卜兆南丰州新源耆之僊君岭将以是月十有三日从权殡焉先生为我志之予闻夫人殁之日无问中外亲疏称其德懐其恩皆恸哭失声而忠翊公以失助尤悲予是以知夫人贤行为不易得也遂书之子男三人哈喇布哈彻尔布哈实喇布哈女三人秀儿玉儿钮钮惟玉儿许嫁栾某余在室孙一人玖珠是为志
　　聂母曽氏墓志铭
　　至大元年歳戊申三月某日里友聂自得母夫人曾氏殁明年五月乙酉祔其柩于先莹又明年自得袖圹志踵吾门泣请铭夫人儒家女也世居州西之峰岭其父江泉翁翔龙尝受经于乡达尊华谷先生严中书粲宋端平甲午歳举进士翁齐家有礼子若女俱循循服庭训里称之夫人讳庆云适南停聂君某婉淑俭勤克相夫子尤笃义方训尝篝灯夜绩课儿书不怠其事尊抚卑睦内辑外惟儒家矩度是循里益称之大德甲辰歳以八袠该赐帛恩防生旦自得率卑属拜舞称觞婣族闾党咸在赋咏成巨轴里又称焉曽几何年乃一旦无疾逝矣悲哉自王泽既息内则弗脩贤淑贞顺往徃罕闻于天下然尝阅汉晋以来诸列女传时有足为闺门法者未至防决川奔经沦纪蠧若近世之不可道也当是时独有号为儒家者犹或笃守古迂时以先王之教私淑家庭故儿女薫陶未与俗混至于妇道母仪有若斯母得非圣经有法戒在邪由是推之斯母可铭也乃翁亦可敬也已子男某某孙某铭曰
　　蹈父训贞以静寿且康全正命子光昭孙继盛世诗书勿替陨
　　陈仓使墓志铭
　　吾州里近歳称善人必曰陈月卿询月卿所以善必曰急义出天性不矫昆弟同堂二十年其赀产不私由役赋输率先奉令不懈族婣交朋假贷或疾丧乏絶周恤不拒歳歉发廪辄杀其直不校乡隣忿争讼鬬常持平排解不激舘师加礼逾倍不靳游士与凡挟术艺踵门各满意去不厌至自奉即缺然禇衾敝絮一榻不侈也噫如是而曰善斯可矣圣贤以善律人其纲条固不止此然度君所能至复何以加此愚夫鄙人吝一金至亡躯捐命其抟噬无厌足若饥虎者安得不媿此也月卿名评世居南丰之桥南能防起洗濯大其家声复能观书识大义教子习文事尤喜与方士游郡尝选为丰储仓使以材称卒不愿仕年五十六以疾终至大二年十一月七日也明年七月丁酉其子奉柩葬集贤耆之黄家塘与厥配徐氏同垄而异坎既葬来求铭予闻古有马少游者以乡里善人著名汉史君善人也吾铭以补史铭曰
　　流光未頺而遽重昏敛其福报遗留嗣昆善人之坟以铭永存
　　孺人传氏墓志铭
　　予妻傅氏建昌南城人宋都官某之孙云麓隐君某之女母罗氏宋咸淳丁夘歳归于我归附后大德癸夘歳十月七日终于正寝年六十有三至大辛亥歳闰七月己未葬于州北二都韩坊之蕨亷窠男三人龙瑞鳞瑞鸾瑞而龙瑞先十五年殁孙男二人浑深而深为龙瑞后女一人德三娘尙幼其山龙自兑来坐未向丑与僊女峰对书此所以记其墓也其平生贞淑柔静不妄言语孝事姑敬待夫教子寛防下慈亷取而乐予勇为善而好观书与夫缝纴绣组精巧过人烝尝馈祀丰洁靡惰是皆可书而未有名世如欧曽者请之书予不得不略书也悲夫铭曰
　　三十七年同我甘苦所愧为夫何辞铭墓
　　前将仕郎赵伯宣墓志铭
　　皇庆壬子歳秋八月予坐延平广文舎小暇览谿南诸峰有佳色动吟兴俄经生赵若洽趋而跪惨怆而言曰吾先君不幸殁未克葬将以九月丙申葬不孝孤思欲阐幽潜示光昭然傍皇无可托也敢以托先生先生而念吾先君之讲下也赐以铭非私友情乎予哀其请为述焉君讳时播字伯宣宋广陵郡王裔孙也世居福州今为延平人曽祖公芾金紫光禄大夫祖彦挺武经大夫父澰夫泉州观察推官终宣教郎伯宣尝举进士咸淳癸酉歳试福建运司中其选明年援登极恩授将仕郎甫待铨值革命径归隐至大四年十有一月某日以疾终年七十有一娶林氏子男一若洽也女二孙二卜兆剑浦县之黄煎坑予所书止此若洽复来前曰吾先君平生寛慈而谦谨勇为善而乐闻过防族婣邻社而乡誉归之居间三纪典籍自怡退然庠序间恬不作荣进想而士论推之盖其子之述如此故并书焉惜夫公族之信厚而止乎是也初予署事甫两月而伯宣逝其文防也不数故知之也不详然伯宣尝对予语惴惴不妄发有以知其非口给取憎者气质近厚有以知其非暴戾险谲者谓之善人人将曰可畀以铭乌乎不可铭曰
　　黄煎之山幽幽黄煎之水悠悠有美若人归全斯邱铭不磨君奚忧
　　中大夫延平路宣相杏林公墓志铭
　　公讳伊尔图呼兰其先囘鹘人徙燕今为燕人所居种杏成林因以自号父某尝总治鹰房事世祖皇帝以才辨被眷遇仕至工部尚书公幼随侍迩清光因谋进尙书晓之曰儿乏词辨虑仓卒奏对失次适自累耳乃以中书选为防古译史博通诸国字语既慎且勤为时相所信用防攻围防阳缺马公被檄驰河朔括马不逾月得騋骏数千赴军大得济又驰山东督饷遄告办复得济时相称信爱久之积年劳宣受完州逹噜噶齐年甫三十初筮仕即紫绶人羡早贵凡再任为许州真州逹噜噶齐入为万亿库提举亦再任出为江陵路同知七年授中大夫延平路逹噜噶齐乗传开藩延祐二年三月也政尙寛静不弛不贪不作威弄权尤不忍兴造烦民所专辖驿驷弓兵程督虽严无豪分扰邻郡汀有属邑曰宁化防突至破之披昌振邻将乐元迩封也民惊溃空其邑公间亟提蛮卒驰救又萃诸邑义勇佐官军公指画分屯防谍知不犯公坐镇两月绥招逃散邑复全乃还府府仓受粮歳委长贰更迭监临类有私觌是歳公适当次严禁令铲宿蠧廪无敢以私进故输送速办公私忘哗明年台察临郡多所纠摘风动氷立亷知公无玷善待而行公笑谓予曰继今慎而益慎矣又曰吾齿寝迈吾将自休吾圭租自赡外节其嬴堪谋生而逸老矣入夏纵啖冷暴下不饮药五月十五日卒年六十有七邦人贤而哀之其家发遗箧乃见无所蓄藏随身适用而已人以是益信其果不贪也夫人某氏子男四曰玛哈曰大都律俱未成丁余二尤幼殁三日礼殡于谿东二里之小沙实葬也搆亭覆其上九月亭成夫人使子来乞铭曰我公雅敬惟老师父师父亦雅知我公盍为公述平生大畧传之子孙乎予哀其请辄述弗辞因思西北人材率雄杰悍鸷尚武而嗜杀意者天地劲气攸萃耶而公独禀和易趋尚文雅通儒书礼秀士喜谈僊佛善作大字绰有中州风度其钟天地之仁气者欤冑出西土而种灵特异者欤噫善人亡矣可哀也乎铭曰
　　仁气笃生西极异禀譬彼璞玉天质孚尹地分千里秩崇三品施也弗闳霜木凋陨民懐循良士颂谦谨燕云超超托此旅殡双谿徴镜九峰挿笋桐乡之思百世弗冺
　　前朝请大夫邵武郡侯黎公墓志铭
　　公讳靖德字共父永康军江县人初仕闽壻于南劒将乐之黄因家焉遂为闽人曾祖棻登绍兴进士科知成都府新都县累赠少师祖伯防登淳熈进士科防州路提刑赠正奉大夫父自昭知惠州赠中散大夫叔祖伯登直显谟阁知泸州兼潼川路安抚使爱公醇谨务学奏补将仕郎淳祐丙午试吏部中选调南剑州沙县主簿满授常州録事未赴服中散丧既祥监行在端平仓又监交引库干办江西运司公事侍郎鲁公頴荗尚书洪公焘踵为部使者二公俱当世吏师于属僚无所假借独奇公连剡推举由是赴景定甲子春班迁京秩知抚州宜黄县避亲改邵武军邵武县用秊劳赐服绯鱼公邑政清慎四封安和既授代通判建昌军时郡守多急政公佐以寛简民便之公余杜门勤书纂次晦庵语录分类成编刻诸江西书院士便之移通判邵武军授代趋京防贾似道出督溃遁王陈二丞相更化公封事极陈缺政切直无避且献救急防王相阅视大喜署其后谓凿凿皆精实语拟擢丞相掾适邵武寇张民呶郡守遁庙论谓公两仕邵习知情伪除监登闻检院出守邵武军免陛辞兼程至郡绥靖整饬帖妥德祐乙亥八月也是冬江西制帅黄万石遁入闽隂懐异志兵民汹汹公虑污玷解印绶去隐将乐县之珠岭葺斗室将老焉明年冬十月三山行朝除公军器监丞都督府参议官不赴俄剽防蠭起有魁渠伍姓者众掩至公寓所空其赀而火之公遂不免十二月三日也年止五十有一官至朝请大夫子男二逢原将仕郎奕原继婣家邹浚孙男一仲仁公遇害之明年逢原哀诉宪府部使者陈公元英捕伍冦枭首刳心为位以祭公其文有曰世之治也君子在位为守为牧世之乱也君子在野为鱼为肉矦死贼手何祸斯酷又曰我兴吊伐取贼刲腹剖心以祭矦其暝目逢原既复父雠奉其柩殡僧地未襄事逢原亦殁惟仲仁存流寓光泽矣呜呼悲夫昔公之佐盱也亷静简俭自处如寒士挥屏尘俗不苟交接予特以斯文相契辱爱等骨肉焉其守邵也礼聘荐至予以亲老辞弗克赴及其隐处也犹间道驰书相劳苦且曰暂寓劒邵之间若欲使予知而尝相闻者噫孰知一旦颠陨至斯极乎公殁且四十载予沗仕闽尝沿宪檄行县至将乐首访公遗踪无存焉既代还经光泽物色仲仁幸见焉而亦中年矣仲仁曰吾父葬光泽吾将迎吾祖而就葬便时省也出行实请曰葬必有铭非先生其谁铭予于是怆然缇袭以归归而孰复则公之平生歴厯在眼忍不铭乎自古海播尘扬时荐绅大夫士不幸罗堕凶逆者何限而公尤可哀者清规奥学亷声惠政宜有载云旗射天狼以相翼佑者顾亦若是惨则理之所不可推也理不可推亡所归咎则奈何诿曰数尔呜呼悲夫铭曰
　　蜀文献家珪组满门奕世生贤清修而文时危抗章朝野倾听专城几何朱光西辽东避世吾慕防安狼虎血牙闻者辛酸逾四十秋魄始复土生死交情为公铭墓
　　梅谿范隐士寿基志铭
　　延平古多幽人逸士或繇僊佛成道或用方术著名予宦是邦谈经余暇尝愿交一二不可得晩乃得一人焉曰梅谿隠士范君挹其貎肃而和聆其言质而通询其世则宦家叩其学则昔为士而今游艺者也习儒术弗雠习修錬术尝结庐空山终歳入静尤喜习青嚢术谈龙穴卦应甚神常为好事者延致自言曽厯东南山水间覆验古僊人所建立若城郭若寺观若阳宅隂穴无一不按经据典故祸福兴替无一不响应又自言吾家生理防而冡嗣息因求诸地理以救之得于其乡之东谿一以瘗二亲一以瘗子妇既而毓孙三俱秀敏可望而家道亦渐昌又得其一于龟山留以藏吾蜕也其説皆精实入妙自信不惑谓景纯筠松决不误来世谓人间成毁升沉决由隂阳风水出予素迂僻不通解然闻君言若此固亦深服君之笃信此也延祐丙辰歳夏五予将乘驿还江西小驻城西之招僊一日君过我曰葬必有铭礼也然铭之美死者何知曷若未死而得铭乎吾死期迟速未可知而死之必不免也吾知之矣幸未死又幸辱知能豫赐一铭乎予曰古之人有自挽者有自志者有谀墓中人者乃若生而刻铭非古也是殆不可且葬也而铭盖逆虑夫世逺墓湮或至暴露故刻金石着姓名纪言行庶几后人哀而掩閟焉此孝子慈孙事非墓中责也是殆不可君曰自我作古庸何伤且以此彰吾达又何玷予强应曰诺遂为志曰君名起莘字希尹世居南平县上芹乡之梅岐里因号梅谿曽祖某某官祖某某官父某某官母某氏娶某氏子某蚤世孙三震艮坎君今年甫六十有三寿未艾也故缺其文以俟曰殁以某年月之某日葬以某年月之某日异时掩圹即填而刻之铭曰
　　龟山聚气强龙献瑞未葬而铭何太早计吾铭不可妄得于以成人之美斯文斯邱千载弗毁
　　前贡补进士宜川叶实夫墓志铭
　　叶于抚宜川为闻家宜川于吾丰为接壤以故予少尝识其先世字季武为邑丞者其人忠信而文有德人雅士之风予窃敬之别一周甲子逝且远矣已而吾孙辱壻其门视丞公妻祖也公有子三长字实夫于吾孙妻伯祖也予不逮识实夫然知实夫盖端厚执礼如乃翁勤敏笃学如乃翁也蚤歳驰英声尝试咸淳文场两中选赴成均辄报罢又尝随侍仕康庐膺礼聘讲洞学当是时实斋刘公汉传负朝望领郡鍳裁特精与山长孔君某俱异待实夫资其谈经用淑防佩久之将振厉鋭进继躅前芳防溟繙埃昏修涂芜薉于是韬閟芒□浮游消揺庶几乎马少游之为里善人而厐德公之遗子孙以安也又久之邻封啸篁蔓延逾境乃至庐燬櫜空震荡窜匿无宁歳有司病焉采里望堪屏翰者得实夫檄授乡正实夫应接绥抚舒巻中机逺迩卒帖息实夫性至孝奉八龄之亲于锋刃纷纠中常怡顔不违性复嗜学当科目一新时督儿孙日诵习不倦既寿且康意若有待于振家学绍祖风乃不幸而年止七十有六延祐乙夘歳二月五日逝矣实夫讳天秀曽祖某祖某父同德临江军清江县丞母某氏娶某氏子某孙某后二年丁巳歳十月某日葬其乡治命也先事其子述家传来匄铭读之辞迫而意哀予窃以为毋庸哀何也夫承家为孝子居里为善人处儒林为吉士昭质不亏殁无媿矣而又奚哀宜畀之铭式慰尔后铭曰
　　昔人有云虽拱璧驷马华屋翕赫于生存之前不若片文只字断石漫灭于零落之后防哉斯言人以文寿呜呼实夫展也不朽
　　皆山黄隐君墓志铭
　　予仕闽久告老归询乡社年相若犹存者几咸曰某垂八龄某逾八龄俱康徤也而黄君子荣与其一又询里吉人擅令誉享厚福者几咸曰某好善崛兴也某积善寖昌也而子荣亦与其一窃喜夫里之贤而寿者多吾犹及见且诸老犹待吾归见弥足喜也雅欲合从选胜稍娱晩节乃倐闻子荣逝未之信也已而其子君厚摭行实来丐铭信矣又窃悲夫风镫之易零乐事之不可期也歳既晏而孰华予其何忍执铭笔耶将固辞顾畴昔识子荣交君厚无容辞则采其实为志曰子荣讳必达先世繇洪双井析家南丰之白田曽祖某祖某父某俱务实趋善渐致丰裕子荣是承是懋滋充盈卒大其门为人魁防有桢干质实无畦穽解纷周急环里倾依而有司亦才之凡盘错辄资其力当寳祐戊午讫德祐乙亥邻封荐警独能纠合绥靖屛翰东乡逮世易糜溃时复能弭凶植良民用安堵暨至元己丑汀畬绎骚将薄州州且溃独能部勒民义为王旅先由是声聨势张州恃以完不惮劳不希赏有司尤义之丰之自邑陞州也奔竞成习徃徃挟赀取名迂视儒术独能矫俗从文师训子无虚歳晚亦乐亲章缝有加礼君厚得以搴芳士林父教也所居池台颇占地胜有太守过从悦之为扁曰皆山故自称皆山翁延祐丁巳春正月十有八日疾终于正寝年八十有三娶乐氏先殁子男二天祥蚤世君厚需次吉安路龙泉县北乡巡检孙某三月庚申葬黄柏原之瑶坪阡嗟呼子荣善人也而止于斯不小待耶如小待即风日佳时山亭野寺厐皓三五倚笻携觞相与尚齿贵德俛仰昔今或扬厉月评扶善警奸于以厚里俗辅民彛盖太平时美事而止于斯不小待邪安能不使后死者之浩然长叹也按司马公书仪王公以下三月而葬君厚亟防大事是之谓礼宜得铭铭曰寿且福无不足兆协卜安斯麓
　　贡补进士王君墓志铭
　　前贡补太学生王君正父讳守正家于南丰太平乡之三原年七十有七以延祐丙辰歳三月五日终于家之正寝以明年四月辛酉葬于里之莲华冈先一月其孙孟玮衔诸父命奉行状跪而进曰先大父虽未获交先生顾先君尝辱交矣先大父殁未葬葬有日未铭也敢援先君故好而丐铭幸诺焉是吾三世借以不朽也敢请予因思正父居同郡生同庚学同业今其请也勤何爱幅纸数十行不以章潜德慰孝思乎遂应曰诺惟正父防机警酷嗜学于学也根于恕故以如心自号于亲克孝厯世变颠沛中未尝一日失欢心也于弟昆友譲均于子孙绳约严于友朋敦信义死生无负于僮奴视才短长指授虽跛聋无弃于趋善勇徃如家量出纳无二是也凡此俱状所已书予窃有特书者焉吾丰素称文献邦往昔无论城闉里巷东阡西陌伊吾声常相属化美成俗槩以不儒为耻故虽粟连厫金盈匮昂昂峙闾右然而诵不接于其邻章缝不踵于其门即清议卑鄙之曰何物俗子也率见摈于卿士大夫由是负资力知愧赧者争自愤厉涤濯粉泽縁饰冀以免守钱奴多牛翁之讥而曰吾士矣抑犹有狙服窜名姑惟诳愚掩羞而实不学即清议复卑鄙之资以为笑当是时诚意向儒斯文自贵惟三原王氏最虽宗茂支蕃慕向或殊而其专勤比于寒寠贬损忘其侈汰惟正父伯仲最以故伯氏通父试景定甲子中选上南宫正父试咸淳癸酉亦中选补成均久之通父逝正父衣冠俨立兀兀谈经义世易矣志弗易也宜特书状又言正父苦学由天性虽乱离荡析犹结茅依厓诵读琅琅虽莫色苍然犹搆家塾祀先圣率子孙寅奉如礼虽利习澜倒犹建楼储书常留賔论辨为乐其富而好礼也又宜特书呜呼习俗移人贤者不免昔人尝悒悒于是矣壮老好修挥絶芜秽空山寒日郁然与简编相始终若正父者殆萧艾中之兰茝欤惜也不逮识君而止铭君也曽祖某祖某父某子某孙某铭曰
　　饮一瓢食一箪啬矣唯克巳好学也圣人贤之有民人有社稷侈矣谓何必读书也圣人斥之猗嗟正父倾心儒门诗礼芳润昌其后昆后昆能勤亡也如存
　　赵圣清墓志铭
　　故友圣清赵姓孟沁名石塘其自号建炎自汲南渡始为南丰人承节郎讳师齐之曽孙运司贡士讳希康之孙吉水县主簿讳与访之子也前代王孙之遗胄庠序之秀士州里之吉人也不表暴以俗不轻儇以肆志而惟端谨寡过克循矩度者也不沉溺于曲学而惟专经属文志取科目虽时不逢而学不废者也不慕薄俗之华侈而惟守俭勤致丰裕退然务实自适者也其谦笃若是即怡愉寿康宜也乃仅六十有三延祐戊午歳正月某日逝矣悲夫昔歳予沗领乡校苦乏助采士誉资圣清为助当是时搆剏一新学务丛委圣清谨出纳严程督调娱补苴绩是用集予固喜之比歳予仕闽久乃归归欲亟见圣清则闻病痱久谢客矣予深惜之今年首春造其庐圣清矍然迎待论心移晷见其神情歩履若平素予又特喜曽几何日遽传疾复作不可为悲夫孰知此一见乃竟为永诀乎一日其子由□来言曰将以五月某日葬州里五都之池原未有铭也敢请予欲辞以同庠故无容辞圣清娶林继王子男四女四孙男一女一铭曰
　　石为塘兮齿齿塘之水兮清泚其潴也深其润无止何斯铭斯式表善士
　　宁海州仓使孙公墓志铭
　　郡少尹孙侯家宁海而仕南丰三阅歳将赋归语予曰先君仓使弃诸孤殡浅土有年未卜兆也吾反吾庐逝不亲它务惟窀穸是务庶其少赎不孝罪然墓必有碑碑必有铭铭必有所托托之先生能勿吝乎予谢何敢吝直愧弗文将无以称显扬耳于是掇其家谱而为之述按孙氏故姓公孙也肇自辽西之令支世悠远莫考略见于史者曰度曰渊疑即其宗顾不知何年去而为单姓又不知何年析其居燕复自燕徙宁海遂为宁海人公讳公佑字翼之其讳希而力穯兴家者曽祖也讳福而仕金为评事娶田氏者祖也讳时英仕元为戸部郎中娶沙氏继解氏者考也初戸部公生三子伯曰公亮仲曰公佐并受朝命为啇山铁冶提举儒书吏牍习兼济俱时论所噐重季即仓使仕乡郡不大显而其德义律身礼法齐家厚族睦婣拯难赒急能使州里称善人犹如二兄焉二兄徙家青社仕寖显家寖昌公处宁海故宅其子孙蕃家力裕亦如二兄焉提举公之居青社也家有木函备贮储嵗在辛未有栢一根产函之底芳馨葱蒨聚观骇异公喜曰是谓寿征其吾家眉寿之占乎时甫中年已而与长弟果得寿近九龄仓使公亦如之大德甲辰嵗偕夫人郭氏同跻八十逺迩庆羡颂歌聨轴靡不曰积善之报也公既享髙年膺厚福及见厥子之荣官清时暇日夷犹乐天又靡不曰行地僊翁也以大德某年某月某日逝年八十有二夫人以某年某月某日逝年八十有四男好直承务郎同知南丰州事次好礼博兴州税使次好智胶州吏目孙男自恭至宁凡六将以某年月日奉公及夫人柩合葬于某乡祔祖垄也昔有从宁海来者间为予道孙氏世以德善着予固未之敢信今而福寿之报弥章世宦之荣弗替斯可信已易曰积善有庆书曰天道福善允矣不诬尝闻叔敖以瘗蛇致卿相钟以设瓜感真灵派冑虽殊抑何孙门之多善人而天之于是宗又何其多显报邪彼有不信夫为善之必有报而天道之必不昧者其尙鉴于孙氏哉铭曰
　　孙起辽西蔓延山东有门其崇积厚报丰维仓使公棣鄂森秀双庆眉寿子荣孙茂考终有年窆于新阡惟善故传永燿铭篇
　　奉议大夫南丰州知州王公墓志铭
　　公讳着字善章姓王氏东平人也东平文献郡自野斋李公集生徒讲家塾衿佩云赴若河汾伊洛间虽赋资有敏钝进学有浅深凡一登门经指授无不取中于时徃徃资以致名声规仕进公其一也公家世仕金为显宦有封国于鲁者已乃中微至公生而防慧崛起屹立既长偕同志事野斋日侍书防琴瑟间薫染成质骎骎頴出寖长习文事明法律得推择为吏至元中繇尙膳监徙军器监典符移有能声久之出掾福建行省入领西山灰场积年劳登品从初授平江路长洲县丞府命监视平淮库库官吏侵盗钞本至逾万锭上下互蒙蔽公白发其奸犯者惧厚赂公公不为动事闻优陞一等授建德路遂安县尹元贞大德间授湖南道宣慰司经歴满授潭州推官不赴改授信州推官满宣授杭州路税务提举当丁未戊申间闽越饥疫露骸横借行商景絶由是课大亏督补急星火公倾赀均偿至贷负无怨言后更以最闻延祐初擢南丰知州州闽赣接壌也地僻罕迎送民淳安耕凿戸无豪侠里无推薶公顺其俗而抚柔之壹惟以平怒为政本絶摉求禁动摇民用大和邻封南城县縁伪钞纵首妄指株连州民至数十尉领卒逾境会巡检掩捕若剧盗然田里汹汹公奋曰良民也吾知之宜急救不救即数十人死数十家破矣累移檄驳止且戒巡检毋曲狥尉失意去民获全咸额首戴公郡庠礼殿素雄峙一夕梁蠧栋倾貎像几仆亟议修顾役重力殚官士俱失色公曰吾有以处勿忧也稽簿书搜遗余得有司所封贮旧学租谬指为贡庄粟者凢四百斛请于省易楮市材奂轮増耀复饰衮冕像新櫺星门士刻石颂功焉州东祠僊真曰王侍宸职雨旸着灵异嵗频亢旱公才徃祷靁雨辄踵至或淫潦复徃拜即云收日舒如翻覆手若此者屡咸骇异之公爲搆山亭表僊蜕以故雨朞嵗农无旱涝忧由公力也嵗首尝逆计艰歉先期腾牍丐早发官廪且重杀厥直以优民逮耕耨时至则备豫而食足矣民不待哺亦由公力也郡有候卒抵罪狱垂成繇径祈免主吏且隂助公曰不可事干刑名敢狥情曲法乎正其罪闻者叹服嗟夫公之于政绩也小施尔假之嵗年丕展素蕴汉良吏不分半席乎不幸縁小故徃建昌婴暴疾亟舆还州廨甫一日卒矣延祐巳未正月十有七日也年止六十有七官止奉议大夫悲哉公之初领郡也予仕闽未之识然防士延誉家书传音率称道公政由是知公名暨予代还甫谒入即倒倾豁若素交予不省奚以然也其咨访政理赓酬篇章无虚日谦和慎栗言洞肺腑一不作世俗矫伪状且命长孙来受经焉予又不省奚以然也思公笑言厯厯在眼悲哉不可作矣曽祖某祖某鲁国公考祐妣马氏娶李氏子男三子诚子达思文女一适同郡赵世显孙男二长英孙次元丰是嵗四月载柩归葬东平故里诸子来丐铭予坐老病固辞且晓之曰而翁故旧满朝名世钜儒提大手笔者满朝子归而求铭宜也铭岂予所得为诸子请曰世之欲得铭者率隂祈达官显人假条冰煇映不计生死交情也惟其然故序载失实而传播致疑徒自欺尔铭犹不铭今而吾父所雅敬惟老师老师复深知吾父则夫以郡士而纪邦侯也公以知己而秉铭笔也直吾父无知即已如有知也铭由老师出九原不慰乎予聆斯言而益悲乃为铭并书其近事之一曰公义不忘师门尝逮请放鲁斋许公故事命野斋李公列从祀闻于行省是之转闻于朝矣拟奏禀将获可铭曰
　　王为显姓奕东鲁言亢其宗有善章父鲁国之孙野斋之徒盛年亨衢才名于于秉麾南州政平民悦夷路防倾六辔骤蹶丹旐北归州人悲嗁畀此铭诗永世之思
　　李氏孺人墓志铭
　　里同姓有名希龙字浩可尝厯吾州行用库副使者一日请于予曰顷不幸遭妻防窆有坎葬有期而刻未有铭也闻诸士论凡殁而有足称者类辱铭于仁人不佞敢请予惟寖耄且昏将挥屛翰墨谢尘事安得复效唐贤谀墓中人哉即固辞已而其请益力曰吾妻非有封爵赠谥也亦惟是妇道母仪粗有足书顾弗获片言掩诸幽是堕大伦閟潜德仁人其忍诸予于是蹴然哀之乃俾述其平生曰吾妻同乡李氏讳妙静其先世尝试童子科至今人称李神童家家故尙礼法其在室也濡染母训贞静婉淑其归于我也能勤能俭能协和中外饬家务其于子孙能律以矩范勉以诗书其待婣族能笃恩义得欢心其视乡邻贫乏能赒恤不吝而其于释教益能崇信常捐金搆创不倦也殁以延祐戊午十月之某日年七十子男四长惟一后一年殁次某某某孙男四女五葬以明年八月庚申实本乡之五龙坑若此皆其夫之述而不假于人之谀信斯言也少为淑女壮爲令妻而老为贤母所谓可书其在兹乎浩可家吾州里世称善人迄今羣从及其子若孙俱朴茂端谨弗侈弗矜而李氏复笃于善济美夫家其丰衍未艾也吾知之矣故畀以铭吾观古昔贤妇人其制行卓异者率载之史其不至于卓异不得列于史则托之铭铭而传犹夫史也吾铭岂轻畀者铭曰
　　爲妇而贤为母而寿归全斯邱式尔后
　　陆郡彭氏墓志铭
　　吾故人宗正寺簿寳塘黄公之曾孙曰瑞曾昔请婚于吾里故人提举彭公之长女孙曰德玉既获诺久之瑞曽承父命来受室于彭因馆甥焉甫三朞将于归行庙见礼拜舅姑堂下不幸遽以疹疾夭惜哉瑞曽尝从予受经一日踵门怆然曰薄命失助负吾亲望无以为懐矣吾乃祖乃父俾归柩于黄氏之阡而吾妇翁素钟爱未忍遽弃捐也酌情从宜姑就窆而为后图惟是冡隧有刻敢以累先生先生能不替世好乎其赐之言以泄瑞曽之悲予老矣不轻志人墓抑二姓俱平生老友而于瑞曽同笔砚谊难拒于是阅其状有曰志女功执妇道平居无厉声疾色柔和俭勤罔有间言能事父母如舅姑能于弟侄加友爱虽未逮事重闱而嵗时致礼省问必严必敬如亲见之故吾二亲之闻讣也相向而哭之哀疾驱百里临其丧予阅状至此不待终曰足矣可以称贤妇当吾铭矣儒家女服习礼训养成淑质宜不与流俗庸妇同惟其夭也故可书者止此诚获永年供甘防奉蒸尝宜家睦族宁不为瑞曽之良助今而止乎是也天也人其奈何曽祖日新赠宣义郎祖履道从仕郎瑞州防山银场提举父禄孙未仕母邹氏女肇娘甫半嵗大德丁酉三月某日其生也延祐己未七月四日其殁也某月甲子其葬日也某山某原其藏穴也铭曰儒家之女为儒家妇结缡维新风镫何遽驾言于归竟化坯土斯铭何悲为思厥祖
  </div>
  <div class="pagination">
   <a href="水云村稿_page4.html">
    上一页
   </a>
   <a href="水云村稿.html">
    1
   </a>
   <a href="水云村稿_page2.html">
    2
   </a>
   <a href="水云村稿_page3.html">
    3
   </a>
   <a href="水云村稿_page4.html">
    4
   </a>
   <span class="current-page">
    5
   </span>
   <a href="水云村稿_page6.html">
    6
   </a>
   <a href="水云村稿_page7.html">
    7
   </a>
   <a href="水云村稿_page8.html">
    8
   </a>
   <a href="水云村稿_page9.html">
    9
   </a>
   <a href="水云村稿_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
