<!DOCTYPE html>
<html>
 <head>
  <meta charset="utf-8"/>
  <title>
   遗山集 - 第 57 页/共 86 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   遗山集 - 第 57 页/共 86 页
  </h1>
  <div class="content">
   清真观记

　　修武清真观在县北马坊，全真诸人为丘尊师之所建者。大定初，丘自东莱西入关，隐于磻溪，十数年不出，天下以为有道者。兴陵召，赴关，取道山阳，爱其风土之美，裴回久之，且谓其徒言：“在所道院，武官为之冠，滨都次之，圣水又次之。若辈得居于此，则与滨都、圣水相甲乙矣。”诸人乃乞地于乡豪马子安家而得之。积以岁月，庐舍乃具。舍旁近出大泉，溉千亩，稻塍莲荡，东与苏门接，茂林修竹，往往而在。太行诸峰壁立千仞，云烟朝暮，使人顾揖不暇。考之地志，盖魏、晋诸贤之所乐而忘返处也。大安初，以恩例赐今名。贞祐丙子，丘命刘志敏来居。刘，县人，丘高弟也，故聚徒至百人。兴定庚辰之兵，观废。正大辛卯，志敏之徒冷德明者复葺居之。今所食又千指矣。岁甲午，予自大梁羁管聊城，德明之法兄弟房志起自覃怀来，介于幕府诸君，请予为记。房外朴而内敏，质直而尚义，有似夫墨名而儒实者，因为次第之，并著予所感焉。呜呼！自神州陆沈之祸之后，生聚已久而未复其半；蚩蚩之与居，泯泯之与徒，为之教者独全真道而已。尝试言之，圣人之忧天下后世深矣，百姓不可以逸居而无教，故为之立四民，建三纲五常。士、农、工、贾各有业，父慈、子孝、兄友、弟敬、君臣严、夫妇顺，各有守；九官而有司徒，仁、义、礼、智，典章、法度，与为士者共守之。天下之人，耕而食，蚕而衣，养生送死而无憾；粲然而有文，欢然而有恩。于圣人之教也，若饥者之必食，寒者之必衣；由身而家，由家而达之天下四方；由不可斯须离，至百世千世万世而不可变；其是之谓教，而道存焉于其闲。《传》有之：“天祐下民，作之君，作之师。”道之行与否，皆归之天。今司徒之官，与士之业，废者将三十年，寒者不必衣，而饥者不必食。盖理有不可晓者，岂非天邪？如经世书所言，皇极之数，王伯之降，至于为兵火、为血肉，阳九百六，适当斯时。苻坚、石勒、大业、广明、五季之乱，不如是之极也！人情甚不美，重为风俗所移，幸乱乐祸，勇斗嗜杀，其势不自相鱼肉，举六合而墟之不止也。丘往赴龙庭之召，亿兆之命，悬于好生恶死之一言。诚有之，则虽冯瀛王之对辽主不是过。从是而后，黄冠之人十分天下之二，声焰隆盛，鼓动海岳；虽凶暴鸷悍、甚愚无闻知之徒，皆与之俱化。衔锋茹毒，迟回顾盼，若有物掣之而不得逞。父不能召其子，兄不能克其弟，礼义无以制其本，刑罚无以惩其末；所谓“全真”家者，乃能救之。荡然大坏不收之后，杀心炽然，如大火聚，力为扑灭之。呜呼！岂非天邪！六月十六日，前进士河东人元某记。

　　通仙观记

　　直王屋县治之北八里所，其地名八仙冈。丘阜连属，于华盖峰为近，而紫溪之水所从出。仙人燕君旧井在焉。开元中，敕置阳台宫，以居司马炼师。近世乃于宫之左别为通仙观。通仙观者，初为泰和道院，郝志朴实居之。崇庆癸酉，以恩例得今名，始大为崇建，堂宇廊庑、斋厨库厩，以次而具。历兵乱得不废，今其徒袁守素主之。郝，平阳人，淳素有守；披荆棘、拾瓦砾，不阶一篑之助，积数十寒暑而后有所就。承平时朝上方者，率取道于此，宾客之所食息，几与阳台等；皆欢喜承事，无虚过者，而未尝匄贷于富人之门。人用是重之。郝之后，有李存道义之。义之，曲沃人，童幼入道，通庄周、列御寇之学，五经、诸子亦所涉猎，妙于琴事以自娱而已。或谓其于异书有所得，而不以传也。戊戌之秋，予客济上，守素为予言：“通仙之所度，勤亦至矣。不有以记之，则他日莫知所从来；吾二师者，亦将湮灭而无闻。敢再拜以请。”袁往年从予小功兄寂然，授《老子章句》，且以吾宗奉仙老师明道为介，故为记之。予尝究于神仙之说。盖人禀天地之气，气之清者为贤。至于仙，则又人之贤而清者也。黄、老、庄、列而上不必置论，如抱朴子、陶贞白、司马炼师之属，其事可考，其书故在，其人可想而见。不谓之踔宇宙而遗俗、渺翩翩而独征者，其可乎？使仙果不可成，彼称材智绝出、事物变故皆了然于胸中，宁若世之味者、蔽于一曲之论，徼幸万一，徒以秏壮心而老岁月乎？壬辰之变，人有得炼师所藏《丹诀》于此山石穴中者，曰：“真元君周览八极，天老相，风后侍，方明力牧常界，先昌宇从，六宫宫主悉以天众会于天坛、云台、论三洞秘文，普明法要。问答已竟，太一现深明轮闲，云轩羽盖满空界，山川云日黯无晶光。元真拜跪于斋坛之上。晻暧之际，太一与无央仙悠隐于玄中。”其始末大略如此。其《后记》云：“余留于王屋清虚洞侧，获《真篆仙经》二品：一曰“元精”、二曰“丹华”。玩其真迹，味其经旨，乃知龙章凤篆与世笔殊绝，圣法仙经暨凡文异轸。徒怀怅望，深恨不睹其人。然精习弥久，探赜渊微，希仿佛而已。又睹《真皇宝箓》，及知上古帝王，丹宝并传，莫不遐年。逮及夏禹，以丹宝授益。事禹日浅，民不归益而归启。自是帝王丹道遂止。刘君而下，又忘继之者，可胜悼痛！维玉匮秘文，流运道气而有升沉之期，故遭遇之者诚万世之一耳。余今不敢泄慢天宝，复藏之名山，以俟其人。”此《记》以岁月考之，知其往中岩时所藏也。夫玄学之废久矣，惟玄学废，故人以学仙为疑。今夫居山林、弃妻子，而以黄冠自名者，宜若可望也，然叩其中，则世闲事人所共知者且不能知，况出世闲乎？伥伥之与游，愦愦之为曹，未尝学而曰“绝学”，不知所以言而曰“忘言”；囚首丧面、败絮自裹，而曰“君子盛德，容貌若愚”，前所谓以俟其人者，果何所俟邪？抑有之而予不之见邪？呜呼！灵都真境，自昔宏衍博大，真人之所往来；乃今求自拔于流俗者而不可得。于此可以观世变矣！因并及之，以为索隐行怪、斯世盗名者之劝。十二月初吉，太原人元某记。

　　明阳观记新补据成化本《山西通志》

　　台州西南八里，紫罗山之麓，有保聚曰明阳台。骀祠浮图寺在其傍。旧有道院，废久矣。乡人欲修复之而未暇也。全真师姬志玄先住辽沁，亦尝留宿于此。父老爱其道行清实，有口而祝之之议。乃筑环堵而居之。三四年徒从之者益多。思所以立坛宇俨像，设兴游居寝饭之所、斧斤埏埴、率其人自亲之。前后十五年，为殿者二：曰三清，曰通明；为堂者四：曰三官，曰四圣，曰秘箓，曰灵官。门庑斋厨、以次而具。请于燕京长春宫、得额曰“明阳”。此观事之大凡也。时州长茹君以其事，翼而成之。甲辰春，史馆从事李君昂宵、偕姬之徒王志宽，过予读书山，为予言曰：桑梓炼师、吾方外友，而明阳又吾杖屦之所朝夕者也。姬知吾辱与子游，欲得子之文，以记其经度之始，子宁有意乎？予不敢辞，乃为记之。顾盼檀施四集，土木穷金碧之富，钟鼓之状，云山之气，盖未可以岁月记。至于黄老之教，人徒知有之，求所以尊师重道如供佛然者，则无之有也。兵劫之后，此风故在。独炼师一出，州之人翕然归之。虽稚子辈，亦为起信而敬古。所谓存乎其人，乃今见之。夫物蔽于一曲，与有不能通者，此二家所以更为盛衰耶？吾于此有感焉：三纲五常之在，犹衣食之不可一日废。今千室之邑，岂无人伦之教者？至于挟兔园策、授童子之学者，乃无一人焉！寒不必衣，饥不必食，痛乎风俗之移人也。呜呼！二家之盛衰，又何足记邪。姬，高平人。丘公尝号为崇道大师洞明子云。

　　五峰山重修洞真观记新补据光绪刊本《五峰山志》

　　泰山位置雄重，槃礴数百里之外。景气清淑，芝术灵秀，盖天地间之胜地。古之得道者多往来乎其间。考之方志，其遗迹故在也。山之西北麓为灵岩，又西北为娄敬洞。洞之西有山曰青崖，直长清五十里而远。冈阜环合，五峰壁立。中一峰名仙台，台之阳为大峪，地仅数十亩，而洼凸间错，粗可以树艺；泉水交注，松柏蔽映，方春杂花盛开，烂然如锦绣之满山谷。尝有隐者居之，不知几何时矣。泰和中，□□□全真师丘志圆、范志明劚地于此，屋才数椽而已。丘、范而殁，同业王志深、李志清辈增筑之，始有道院之目。堂庑既成，贞祐初入□栗县，官□为洞真观。吾友东光句龙英儒盛谈洞真幽寂古澹，一水一石皆昆阆间物，欲予一到其处，而予以客游未暇也。丙子春二月，志深之法兄张志伟同季志淳以洞真之始末谒予，以记请。且言：“志深之昆仲皆出于广川真静大师崔道演。道演道行孤峻，□坐林间，与世无所与合。□□昆仑普照范炼师，特慎许可；每一见，必留语弥日。志深外质而内敏，苦己利物。往时避兵布山，游骑所及，乡之人被重创者狼藉道路。志深扶伤救死尸秽间，亲馈粥药，恻然有骨肉之爱。赖以生活者余百人。祭酒以来，连起茇舍，凡有徒老与夫环处而无供者，厚为调护之。是不独于营运为有劳。其人亦可记也！幸为我书之。”予因为张言：“承以冠谦之显；华阳以陶贞白显；草堂以卢鸿显；中岩以司马子微显；云台以陈图南显。境用人胜，良不虚语。虽然，吾何敢望于今之人？必也自拔于流俗，居山林、食涧饮，甘足枯槁，无为此山羞，斯可矣！若崔与王，是无为此山羞者非耶？他日飘然而东，当以吾言叩之。九日己巳记。卷第三十六

　　序引

　　陆氏通鉴详节序

　　中州文明百年，有《经》学，有《史》《汉》之学、《通典》之学，而《通鉴》则不能如江左之胜，唯蔡内翰伯正甫圭、萧户部真卿贡、宗室秘国公子瑜之等十数公，号称专门而已。近岁此学颇行河朔，武臣宿将讲说记诵，有为日课者，故时人稍稍效之。卷帙既多，艰于传写，通都大邑，好事家所藏不过三五本而止，其余愿见而不可得者多矣。温公修此书十有余年，虽相业未究，而能成百代不刊之典，以与左丘明氏并传。立功、立言，皆圣哲之能事，在公为无憾；特其传与否，系学者幸不幸耳！历亭州将张侯晋亨知好此书，取陆氏《详节》，且以《外记》及诸儒精义附益之；公所载大政事、大善恶备见于此，盖有不可胜学者矣！以为得之易则学者众，因锓木以传。从是而往，一邑之令，一州之守，千人君之长，若见而有所得，爱而知所慕，举而措之施为之闲，免于面墙之蔽，张侯与有力焉。侯官偏将军，佩金符，食大县万家，千头木奴足供指使，何至就楮墨工营什一邪？予惜其私淑之意不白，故为其所以然。乙卯秋九月望日，太原元某裕之书。

　　杜诗学引

　　杜诗《注》六七十家，发明隐奥，不可谓无功。至于凿空架虚，旁引曲证，鳞杂米盐，反为芜累者亦多矣。要之，蜀人赵次公作《证误》，所得颇多；托名于东坡者为最妄。非托名者之过，传之者过也。窃尝谓子美之妙，释氏所谓学至于无学者耳。今观其诗如元气淋漓，随物赋形；如三江五湖，合而为海，浩浩瀚瀚，无有涯涘；如祥光庆云，千变万化，不可名状。固学者之所以动心而骇目。及读之熟、求之深、含呾之久，则九经、百氏，古人之精华，所以膏润其笔端者，犹可仿佛其余韵也。夫金屑、丹砂、芝术、桂，识者例能指名之，至于合而为剂，其君臣佐使之互用，甘苦酸碱之相入，有不可复以金屑、丹砂、芝术、桂而名之者矣。故谓杜诗为无一字无来处亦可也，谓不从古人中来亦可也。前人论子美用故事，有“著盐水中”之喻，固善矣；但未知九方皋之相马，得天机于灭没存亡之闲，物色牝牡、人所共知者为可略耳。先东岩君有言：近世唯山谷最知子美。以为今人读杜诗，至谓草木虫鱼皆有比兴，如试世闲商度隐语然者，此最学者之病。山谷之不注杜诗，试取《大雅堂记》读之，则知此公注杜诗已竟。可为知者道，难为俗人言也。乙酉之夏，自京师还，闲居崧山，因录先君子所教与闻之师友之闲者为一书，名曰《杜诗学》，子美之《传》、《志》、《年谱》及唐以来论子美者在焉。候儿子辈可与言，当以告之，而不敢以示人也。六月十一日，河南元某引。

　　东坡诗雅引

　　五言以来，六朝之谢、陶，唐之陈子昂、韦应物、柳子厚最为近风雅，自余多以杂体为之。诗之亡久矣，杂体愈备，则去风雅愈远，其理然也。近世苏子瞻，绝爱陶、柳二家，极其诗之所至，诚亦陶、柳之亚；然评者尚以其能似陶、柳而不能不为风俗所移为可恨耳。夫诗至于子瞻，而且有不能近古之恨，后人无所望矣！乃作《东坡诗雅目录》一篇。正大己丑，河南元某，书于内乡刘邓州光父之东斋。

　　东坡乐府集选引

　　绛人孙安常注坡词，参以汝南文伯起《小雪堂诗话》，删去他人所作“无愁可解”之类五十六首，其所是正亦无虑数十百处，坡词遂为完本；不可谓无功。然尚有可论者，如“古岸开青葑”，《南柯子》以末后二句倒入前篇，此等犹为未尽，然特其小小者耳。就中“野店鸡号”一篇，极害义理，不知谁所作；世人误为东坡，而小说家又以神宗之言实之云：“神宗闻此词，不能平，乃贬坡黄州，且言教苏某闲处袖手，看朕与王安石治天下。”安常不能辨，复收之集中。如“当时其客长安，似二陆初来俱妙年。有胸中万卷，笔头千字；致君尧舜，此事何难？用舍由时，行藏在我，袖手何妨闲处看”之句，其鄙俚浅近，叫呼炫鬻，殆市驵之雄，醉饱而后发之；虽鲁直家婢仆且羞道，而谓东坡作者，误矣！又前人诗文有一句或一二字异同者，盖传写之久，不无讹谬，或是落笔之后随有改定，而安常一切以别本为是，是亦好奇尚异之蔽也。就孙集录取七十五首，遇语句两出者择而从之；自余《玉龟山》一篇，予谓非东坡不能作，孙以为古词删去之；当自别有所据，姑存卷末，以候更考。丙申九月朔，书于阳平寓居之东斋，元某引。

　　锦机引

　　文章天下之难事，其法度杂见于百家之书，学者不偏考之，则无以知古人之渊源。予初学属文，敏之兄为予言如此。兴定丁丑闲，居河南，始集前人议论为一编，以便观览。盖就李嗣荣、卫昌叔家前有书而录之，故未备也。山谷与黄直方书云：“欲作《楚辞》，须熟读《楚辞》，观古人用意曲折处，然后下笔。喻如世之巧女，文绣妙一世，误欲织锦，必得锦机，乃能成锦。因以‘锦机’名之”。十一月日，河东元某自题。

　　集诸家通鉴节要序

　　汝下弋唐佐集诸家《通鉴》成一书，以东莱吕氏《节要》为断。增入外纪、甲子谱年、目录、考异、举要、历法，及与道原史事问答、古舆地图、帝王世系、释音；温公以后诸儒论辨，若事类，若史传，终始括要，又皆科举家附益之者，为卷百有二十，凡二百余万言。唐佐学有源委，读书论文，精玩旨意，随疑订正，必理顺而后已。故其所编次，部居条流，截然不乱。时授馆平阳张存惠、魏卿家。张精于星历之学，州里以好事见称，请为唐佐锓木以传。唐佐过某于太原，以定本见示，且言温公识治之良相，时君用之不尽；屏处闲局余二十年，其所得者《通鉴》一书而已。顾虽功业未究，较其成一家之言，而为百代不刊之典，不谓之不负所学可乎？承平时，明经、词赋取士，主文衡者尚以科目为未广，谓杜氏《通典》、司马氏《通鉴》皆可增置学宫，为士子专门之业，宰相以为然而未暇也。此书编帙浩繁，传写不易办，寒乡之士有愿见而不可得者。张氏此本，减完书纸墨之半，见得之易则流布必广。户牖既开，他日当有由堂而及奥者，幸为我道所以然。虽然，某窃有所憾焉：公与二刘氏、范氏纪千三百年治乱废兴成败之迹，盖用《春秋左氏传》、荀悦、袁宏《汉纪》例为之，以便观览，故于中秘外邸之书，芟荑翦截，举宏纲而撮机要，其所取才十一耳；而公既为成书上之，复自为《通鉴详节》传于世者，独何欤？其后吕、陈、王、陆诸人，亦皆以公例为之，岂数公者于编年本末，故使之不相缀属，开学者涉猎之渐乎？唐佐真积之力久，必能得其微旨，幸为讲明之，以晓我曹之未知者。年、月、日，河东人元某谨序。

　　十七史蒙求序

　　安平李瀚撰《蒙求》二千余言，李华作序，李良荐于朝，盖在当时已甚重之。迄今数百年之闲，孩幼入学，人挟此册，少长则遂讲授之。宋王逢原复有《十七史蒙求》与瀚并传。及诗家以次韵相夸尚，以《蒙求》、韵语也，故姑汾王涿，又有《次韵蒙求》出焉。评者谓次韵是近世人之敝，以志之所之而求合他人律度，迁就傅会、何所不有？唯施之赋物、咏史、举古人征事之例，迁就傅会或当听其然。是则韵语、次韵为有据矣。始予年二十余，住太原学舍，交城吴君庭秀，洎其弟庭俊，与予结夏课于由义西斋，尝以所撰《蒙求》见示，且言：“逢原既以“十七史”命篇矣，而闲用《吕氏春秋》、《三辅决录》、《华阳国志》、《江南野录》，谓之“史”，可乎？今所撰止于史书中取之，诸所偶俪，必事类相附；其次强韵，亦力为搜讨。自意可以广异闻。子为我序之可乎？”予欣然诺之，而未暇也。后三十七年，予过镇阳，见张参议耀卿。耀卿，受学于吴君之门者也。问以此书之存亡，乃云版荡之后，得于田家故箱中。因得而序之。按李瀚自嫌文碎，此特自抑之辞；华谓可以不出卷而知天下，是亦许与太过；唯李良荐章谓其错综经史，随便训释，童子固多宏益，老成颇觉起予，此为切当耳。载籍之在天下，有栋宇所不能容、而牛马所不能举者，精力有限，记诵无穷，果使漫而无统，广心浩大，将不有遗忘之谬乎？如曰记事者必提其要，吾知《蒙求》之外，不复有加矣！古有之：积丝成寸，积寸成尺，尺寸不已，遂成丈匹。信斯言也！虽推广三千言为十万，其孰曰不可哉？吴君博览强记，九经《传》、《注》率手自钞写，且讽诵不去口；史书又其专门之学；文赋华赡，有声场屋闲；教授生徒，必使知己之所知，能已之所能。时议以此归之。贞祐之乱，负母入山，道中遇害，年甫四十云。庚戌五月晦日，新兴元某序。拙轩铭引

　　左辖公以“拙轩”自号，征文于某，谨述而铭之。去古既远，天质日丧，人伪日胜。机械之士以拙为讳，天下万事一以巧为之。矜长出奇，争捷求售，其心汨汨焉如弄丸、如运斤、如刻猴之工、如贯虱之射，唯恐巧之不极。至于汲黯之戆、绛侯之讷、石建之醇谨、卓茂之迂缓，班超平平之策、阳城下下之考，咸共嗤点，以为不智。事业之鄙陋，风俗之薄恶，实坐于此。惟公以清白传世德，以忠信结人主；出入四朝，再秉钧轴，危言高论，耸动天下。发凶竖未形之谋，则先识者以为明；犯强臣不测之怒，则疾恶者以为高。视千载无所于让。其以“拙”为号者，非欲贤于斯世而已也。濂溪先生论拙之极致，有：“天下拙，刑政彻，上安下顺，风清弊绝”之语。夫能至于上安下顺，风清弊绝，则天下之能事毕矣！然则公之所以自名者，乃所以自任邪？

　　如庵诗文序

　　密国公讳，字子瑜，越王长子而兴陵之诸孙也。明昌初已授封，公以例授金紫光禄大夫。卫绍王时，除开府仪同三司。宣宗南渡后，封胙国公。哀宗正大初，进封密。自明昌初，镐厉等二王得罪后，诸王皆置傅与司马、府尉、文学，名为王府官属。而实监守之。府门启闭有时，王子若孙及外人不得辄出入；出入皆有籍，诃问严甚。金紫若国公，虽大官无所事事，止于奉朝请而已。密公班朝著者如是四十年。初，燕都迁而南，危急存亡之际，凡车辂、宫县、宝玉、秘器，所以资丕天之奉者，舟车辇运，国力不赡，至汴者千之一耳。而诸王公贵主，至有脱身而去者。公家法书名画连箱絫箧，宝惜固护，与身存亡，故他货一钱不得著身。方迁革仓卒，朝廷止以乏军兴为忧，百官俸给，减削几尽。岁日所入，大官不能赡百指。而密公又宗室之贫无以为资者，其落薄失次，为可见矣。元光以后，王薨，门禁缓，文士稍遂款谒，然亦不过三数人而止矣。公资禀简重，而至诚接物，不知名爵为何物。少日师三川朱巨观学诗，龙岩任君谟学书，真积之久，遂擅出蓝之誉。于书无所不读，而以《资治通鉴》为专门。驰骋上下千有三百余年之事，其善恶是非、得失成败，道之如目前。穿贯他书，考证同异，虽老于史学者，不加详也。名胜过门，明窗棐几，展玩图籍，商略品第顾、陆、朱、吴笔虚笔实之论，极幽渺；及二王笔墨，推明草书、学究之说，穷高妙，而一言半辞皆可纪录。典衣置酒，或终日不听客去；炉薰茗碗，或橙蜜一杯，有承平时王家故态，使人爱之而不能忘也。字画得于苏、黄之闲。参禅于善西堂，名曰“祖敬”。自题写真有：“枯木寒灰亦自神，应缘来现胙公身。只缘苦爱东坡老，人道前身赵德麟”之句。旧制，国公祭山陵，则佩虎符、乘传，号曰“严祭”；若上清储祥宫、若太乙宫、五岳观设醮，上方相蓝大道场，则国公代行香。公多豫焉。又有诗自戏云：“借来羸马钝于墙，马上官人病且尪。无用老臣还有用，一年三五度烧香。”盖实录云。公诗五卷，号《如庵小稿》者，汴梁鬻书家有之。乐府云：“梦到凰凤台上，山围故国周遭。”又云：“咫尺又还秋也，不成长似云闲。”识者闻而悲之。予窃谓古今爱作诗者，特作晋人之自放酒耳；吟咏情性，留连光景，自当为缓忧之一物。在公，则又以之遁世无闷，独立而不惧者也。使公得时行所学，以文武之材，当颛面正朝之任，长辔远驭，何必减古人？顾与槁项黄馘之士、争一日之长于笔砚闲哉？朝家疏近族而倚疏属，其敝乃至于此，可为浩叹也！天兴壬辰，曹王出质，公求见于隆德殿。上问：“叔父欲何言？”公奏：“闻孛德虽议和，孛德不苦谙练，恐不能办大事者。臣请副之，或代其行。”上慰之曰：“南渡后，国家比承平时有何奉养？然叔父亦未尝沾匄。无事则置之冷地，无所顾藉；缓急则置于不测。叔父尽忠固可，天下其谓我何？叔父休矣！”于是君臣相顾泣下。未几，公感疾，以其夏五月十有二日薨，春秋六十一。后二十有六年，此集再刻于大名。门下士河东人元某为之引。琴辨引

　　彦实苗君，平阳人。童丱中，为乡先生乔孟州、扆君章所器，命其子河东按察转运使宇德容与同砚席。君章文学深博，兼通音律，教彦实与德容琴事。初授指法，絫钱手背，以轻肆为禁，至一声不敢妄增损。彦实后以雅重见称，有自来矣。弱冠应“明经”举选，三赴庭试；至论知琴，亦与德容相后先。当熙宗守成之际，惟弄琴为乐而已。琴工卫宗儒者，一日鼓琴不成声，问之故，曰：“山后苦寒，手拮据耳。”即赐之貂鼠帐，炽炭其前，使鼓之。世宗好此艺，殊有父风，寝殿外设琴工，幕次鼓至夜分乃罢。尝言：“吾非好琴；人主心无所住，则营建、征伐、田猎、宠嬖，何所不有？吾以琴系著吾心耳。”一侍从鼓琴东宫，衣著华丽，上以轻浮，敕不得入宫。至显宗，又妙于琴事者也。三四十年之闲，此道大行，而彦实出于其时。近臣有荐于章庙者，因得待诏翰林，居京师。未久而声誉籍甚，至废举业不就。南渡后，日从杨赵游，闲闲尝有诗推敬，故诗人止以高士目之。公艺既专，又渐于敦朴之化，习与性成，其分别古今《操》、《弄》，孰雅孰郑，犹数一二而辨黑白也。常选古人所传《操》、《弄》百余篇有古意者，纂集之，将传于世，为危急存亡之秋，良未暇也。长子名某，字君瑞，尝仕为省郎。闲居燕中，悼雅道之将废、而先意之不究，将锓木以传，请予题端，且以卜当传与否也。予谓君瑞言：“子第传之。山谷有云：‘枯木嵌空微暗淡，古器虽在无古弦。袖中正有《南风》手，谁为听之谁为传？’东坡有云：‘琴里若能知贺若，诗中定合爱陶潜。’汉大司空宋宏，荐桓谭文学可比前世扬雄、刘向父子，光武拜为议郎。帝每宴，辄令鼓琴，好其繁声。宏闻之不悦，悔于荐举。伺谭内出，正朝服坐府上，遣吏召之。谭至，不与席而让之曰：‘吾所以荐子者，愿令辅国家以道德也，而今数进郑声以乱《雅》、《颂》，非忠正者也！能自改耶？会相举以法乎？’谭顿首谢，良久乃遗之。后大会群臣，帝使谭鼓琴，谭见宏，失其常度。帝怪而问之，宏乃离席免冠谢曰：‘臣所以荐桓谭者，谓能以忠正导主。而今朝廷耽悦郑声，臣之罪也。’帝改容谢之，谭遂不得给事中。”予窃谓《南风》手不可得，而今世爱陶诗者几人？果如坡、谷所言，唯当破此琴为烹鹤之具耳。光武好繁声，举朝亦好之，乃有宋司空。谓宋宏之后遂无宋宏，则彦实此书何从出哉？夫八音与政通为难，审音以知政、居今而行古又为难，合是二难，始有此书，乃欲藏之名山，以待其人乎？司空表圣最为通论，云：“四海之广，岂无赏音？固应不待五百年耳！”请以此为之引。岁丁巳秋八月初吉，遗山诗老引。

　　双溪集序

　　燕中文士张显卿、赵昌龄为予言：“省寺宾客，集今中令诗传于时，欲吾子为作序引。其有意乎？”予复之曰：“诗与文同源而别派。文固难，诗为尤难。李长吉母以贺苦于诗，谓呕出肝肺乃已耳。又有论诗者云：‘乾坤有清气，散入诗人脾。千人万人中，一人两人知。’其可谓尤难矣！前世诗人，凡有所作，遇事辄变化，别不一其体裁，乃欲与造物者争柄：囚锁怪异、破碎阵敌、陵轹波涛、穿穴险固者，尤未尽也。槁项黄馘，一节寒饿之士，以是物为颛门，有白首不能道刘长卿一字者；青云贵公子乃咳唾颦呻而得之，是可贵也。学道者有神遇、有悬解，如以无碍辨才，游戏翰墨，龙拿虎掷，动心骇目，不可致诘；彼区区者，方缨冠被发、流汗而追之，九万里风，斯在下矣！中令天资高，于诗风夙习，故落笔有过人者，不足讶也。近时燕中两诗人擅名一时，当其得意时，视《北征》、《南山》反有德色；然每见中令一诗出，必欢喜赞叹，失喜噎呕曰：“此长吉语也，义山语也，《樊川集》所无有也。”而中令慊然自以为不足，长辔远驭，进进而不已，如欲踔宇宙而遗俗、渺翩翩而独征者。尚奚以序引为哉！显卿、昌龄为我谢中令君：朝议以四世五公待阁下，天下大夫士以太平宰辅望阁下。李文饶《一品集》，郑亚有序；陆宣公奏议，苏东坡有子；大书特书而屡书之，韩笔有例。子欲我叙《双溪小集》而遂已乎？”年、月、日，门下士河东元某题。

　　鸠水集引

　　德安郑梦开，以所编宋君周臣《鸠水集》见示云：“宋君以文章名海内久矣！世以不见全集为恨。今欲锓木流布。子厚于宋者，请为题端。”某不敏，不足以知诗文正脉，尝试妄论之：文章虽出于真积之力，然非父兄渊源、师友讲习、国家教养，能卓然自立者鲜矣！自隋、唐以来，以科举取士，学校养贤；俊逸所聚，名卿材大夫为之宗匠。琢磨淬砺，日就作新之功。以德言之，则士君子之所为也；以文言之，则鸿儒硕生之所出也；以人物言之，则公卿大臣之所由选也。不必皆鸿儒、硕生、公卿、大臣，而其材具故在是矣。宋君起太行，其经明行修，盖故家遗俗然；且得乡先生李承旨致美、按察使简之、宗盟内翰济川潞倅祐之父子、王孟州大用之所沾匄。住太学十年，读书绩文，动为有用之学。使之得时行道，其所成就顾岂出名卿材大夫之下哉？易代以来，佐东平幕二十年。当贤侯拥彗之敬，不动声气，酬酢台务，皆迎刃而解。有用之学，仆既言之矣！呜呼！文章圣心之正传，达则为经纶之业，穷则为载道之器，顾所遭何如耳。它日，人读《鸠水集》或以文人之文求之，渠特褦襶子耳，非吾心相科中人也！癸丑清明日，河东元某引。

　　杨叔能小亨集引

　　贞祐南渡后，诗学大行，初亦未知适从。溪南辛敬之、淄川杨叔能以唐人为指归。敬之旧有声河南，叔能则未有知之者。兴定末，叔能与予会于京师，遂见礼部闲闲公及杨吏部之美。二公见其《幽怀久不写》及《甘罗庙》诗，啧啧称叹不已，今世少见其比。及将往关中，张左相信甫、李右司之纯、冯内翰子骏，皆以长诗赠别；闲闲作引，谓其诗学退之《此日足可惜》，颇能似之；至比之金膏水碧、物外自然奇宝，景星丹凤、承平不时见之嘉瑞。叔能用是名重天下，今三十年。然其客于楚，于汉、沔，于燕、赵、魏、齐、鲁之闲，行天下四方多矣，而其穷亦极矣！叔能天资澹泊，寡于言笑，俭素自守，诗文似其为人。其穷虽极，其以诗为业者不变也，其以唐人为指归者亦不变也。今年，其所撰《小亨集》成，其子复见予镇州，以集引为请。予亦爱唐诗者。唯爱之笃而求之深，故似有所得。尝试妄论之：诗与文，特言语之别称耳；有所记述之谓文，吟咏情性之谓诗，其为言语则一也。唐诗所以绝出于《三百篇》之后者，知本焉尔矣！何谓本？诚是也。古圣贤道德言语，布在方册者多矣，且以“弗虑胡获？弗为胡成？”“无有作好，无有作恶。”“朴虽小，天下莫敢臣”较之，与“祈年孔夙，方社不莫。”“敬共明神，宜无悔怒”何异？但篇题句读不同而已。故由心而诚，由诚而言，由言而诗也，三者相为一。情动于中而形于言，言发乎迩而见乎远。同声相应，同气相求，虽小夫贱妇、孤臣孽子之感讽，皆可以厚人伦、美教化，无它道也。故曰：不诚无物。夫惟不诚，故言无所主，心口别为二物，物我邈其千里。漠然而往，悠然而来，人之听之，若春风之过马耳。其欲动天地、感神鬼，难矣！其是之谓本。唐人之诗，其知本乎？何温柔敦厚、蔼然仁义之言之多也！幽忧憔悴，寒饥困惫，一寓于诗；而其阸穷而不悯，遗佚而不怨者，故在也。至于伤谗疾恶，不平之气不能自掩，责之愈深，其旨愈婉；怨之愈深，其辞愈缓；优柔餍饫，使人涵泳于先王之泽，情性之外，不知有文字。幸矣！学者之得唐人为指归也。初予学诗，以十数条自警云：无怨怼，无谑浪，无骜狠，无崖异，无狡讦，无媕阿，无傅会，无笼络，无炫鬻，无矫饰，无为坚白辨，无为贤圣癫，无为妾妇妒，无为仇敌谤伤，无为聋俗哄传，无为瞽师皮相，无为黥卒醉横，无为黠儿白捻，无为田舍翁木强，无为法家丑诋，无为牙郎转贩，无为市倡怨恩，无为琵琶娘人魂韵词，无为村夫子兔园策，无为算沙僧困义学，无为稠梗治禁词，无为天地一我、今古一我，无为薄恶所移，无为正人端士所不道。信斯言也，予诗其庶几乎？惟其守之不固，竟为有志者之所先。今日读所谓《小亨集》者，祗以增愧汗耳。予既以如上语为集引，又申之以《种松》之诗，因为复言：“归而语乃翁：吾老矣，自为瓠壶之日久矣！非夫子，亦何以发予之狂言？”己酉秋八月初吉，河东元某序。

　　新轩乐府引

　　唐歌词多宫体，又皆极力为之，自东坡一出，情性之外不知有文字，真有一洗万古凡马空气象；虽时作宫体，亦岂可以宫体概之？人有言乐府本不难作，从东坡放笔后便难作。此殆以工拙论，非知坡者。所以然者，《诗三百》所载，小夫贱妇幽忧无聊赖之语，特猝为外物感触，满心而发，肆口而成者尔；其初果欲被管弦、谐金石，经圣人手，以与《六经》并传乎？小夫贱妇且然，而谓东坡翰墨游戏、乃求与前人角胜负，误矣！自今观之，东坡圣处，非有意于文字之为工，不得不然之为工也。坡以来，山谷、晁无咎、陈去非、辛幼安诸公，俱以歌词取称；吟咏情性，留连光景，清壮顿挫，能起人妙思；亦有语意拙直，不自缘饰，因病成妍者。皆自坡发之。近岁，新轩张胜予亦东坡发之者与？新轩三世辽宰相家，从少日滑稽玩世，两坡二枣，所谓入其室啖其炙者，故多喜而谑之之辞。及随计两都，作霸诸彦，时命不偶，□得补掾中台。时南狩已久，日薄西山，民风国势有可为太息而流涕者，故又多愤而吐之之辞。予与新轩臭味既同，而相得甚欢。或别之久而去之远，取其歌词读之，未尝不洒然而笑、慨焉以叹，沉思而远望、郁摇而行歌，以为玉川子尝孟谏议贡余新茶至四碗发轻汗时，平生不平事尽向毛孔散，真有此理！退之《听颖师弹琴》云：“言尼言尼儿女语，恩怨相尔汝。忽然变轩昂，勇士赴敌场。”吾恐颖师不足以当之。予既以此论新轩，因说向屋梁子。屋梁子不悦曰：“《麟角》、《兰畹》、《尊前》、《花闲》等集，传播里巷，子妇母女交口教授，淫言媟语深入骨髓，牢不可去，久而与之俱化。浮屠家谓：笔墨劝淫，当下犂舌之狱。自知是巧，不知是业。陈后山追悔少作，至以“语业”命题，吾子不知耶？《离骚》之《悲回风》、《惜往日》，评者且以“露才扬已，怨怼沉江”少之；若《孤愤》、《四愁》、《七哀》、《九悼》绝命之辞，《穷愁志》、《自怜赋》，使乐天知命者见之，又当置之何地耶？治乱，时也；遇不遇，命也。衡门之下，自有成乐，而长歌之哀甚于痛哭。安知愤而吐之者，非呼天称屈耶？世方以此病吾子，子又以及新轩，其何以自解？”予谓屋梁子言：“子颇记谢东山对右军哀乐语乎？‘年在桑榆，正赖丝竹陶写；但恐儿辈觉，损此欢乐趣耳！’东山似不应道此语，果使儿辈觉，老子乐趣遂少减耶？君且道，如诗仙王南云所说，大美年卖珠，楼前风物彼打硬头陀与长三者三《礼》何尝梦见？”在岁甲寅十月望日，河东元某题。逃空丝竹集引

　　南渡后，李长源七言律诗，清壮顿挫，能动摇人心，高处往往不减唐人。麻知几七言长韵，天随子所谓陵轹波涛、穿穴险固、囚锁怪异、破碎阵敌者，皆略有之。然长源失在无穰茹，知几病在少持择，诗家亦以此为恨。仲梁材地有余，而持择功夫胜，其余或亦有不逮二子者。绝长补短，大概一流人也。今二子亡矣，仲梁气锐而笔健，业专而心精，极他日所至，当于古人中求之，不特如退之之于李元宾也。河东人元某书。

　　卷第三十七

　　序引

　　张仲经诗集序

　　仲经出龙山贵族。少日随宦济南，从名士刘少宣问学。客居永宁，永宁有赵宜之、辛敬之、刘景玄，其人皆天下之选，而仲经师友之，故蚤以诗文见称。及予官西南，仲经偕杜仲梁、麻信之、高信卿、康仲宁挈家就予内乡。时刘内翰光甫方解邓州倅，日得相从文字闲。仲经之所成就，又非洛西时比矣。北渡后，薄游东平，谒先行台严公，一见即被赏识，待以师宾之礼，授馆于长清之别墅。积十余年，得致力文史，以诗为专门之学。此其出处之大略也。今观其诗，《永宁王赵幽居》云：“寒尽阴厓草有芽，竹梢残雪堕冰花。号空老木风才定，倒影荒山日又斜。天地悠悠常作客，干戈扰扰漫思家。烟村寂寞无人语，独倚寒藤数莫鸦。”其落笔不凡类如此。及来内乡，尝阻雨板桥张主簿草堂，同赋《淅江观涨》诗，仲经云：“一雨天地来，涛声破清晓。”光甫大加赏叹，以为有前人风调。是年出居县西南白鹿原，名所居为“行斋”，取“素贫贱、行贫贱”之义。行斋之南有菊水，湍流喷薄，景气古澹，阳厓回抱，缘莎盈尺。腊月红梅盛开，诸公藉草而坐，嘉肴旨酒，啸咏弥日。仲经有诗云：“寒客远峰犹带雪，暖私幽圃已多花。”仲梁虽有“暖散春泉百汊流”之句，亦自以为不及也。其余如《次韵见及》云：“长松偃蹇千年物，病鹤摧颓万里心。”《春思》云：“一春常作客，连日苦多风。野树凄迷绿，檐花暗澹红。愁随诗卷积，囊与酒樽空。巢燕如相识，频来草舍中。”《书事》云：“故国三年梦，新愁两鬓蓬。泪从南望尽，涂自北来穷。破牖蝇烘日，枯梢鹊爱风。怅然搔白首，远目过归鸿。”《赠员善卿》云：“诗材虽满腹，家具少于车。”《珍珠泉感旧》云：“红槿有情依坏砌，绿莎随意上寒厅。”《秋兴》云：“坏壁黏蜗艰国步，荒池漂蚁失军容”。《秋日》云：“寒花矜晚色，病叶怯秋声。”《忆永宁旧游寄魏内翰》云：“上阁寺高迎晚翠，游家楼小簇春红。”独脚云：“洛岸潇潇雨送春”、“老爱青山悟静缘”、“问路前村犬吠人”、“病枕偏宜夜雨声”、“林深鹿近人”、“年衰与杖宜”、“云出祗园雨亦香”。又如《风琴一首》、《回军谣四首》、《清明日陪诸公宴集东园一首》、《病中一首》、《移居学东坡八首》、《再到方山绝句》、《书陶诗后集句》，往往传在人口。内相文献杨公有言：文章天地中和之气，太过为荒唐，不及为灭裂。仲经所得，雍容和缓，道所欲言者而止，其亦得中和之气者欤？为人资禀乐易，恬于进取，进退容止，皆有蕴藉可观。与人交，重然诺，敦分义，终始可以保任。使之束带立朝，当言责之重，岂得轻负所学，忘礼谏之义乎？忧世既切，惠养是其所长；赵、张、三王，钩距之吏，旧髯抵几，砉砉俊快；保其羞而不为。至于德让君子之风，良有望焉！自丙午以后，参幕府军事，当贤侯拥彗之敬。得寸行寸。谓当见之一日。未一试而病不起矣！其孤梦符持《橘轩诗集》求予编次，感念平昔，不觉出涕。因题其后。呜呼！有言可述，学者之能事；有子可传，人道之大本。吾仲经言可述矣，子可传矣；顾虽赍志下泉，其亦可以少慰矣夫！甲寅冬至日，诗友河东元某裕之题。

　　陶然集诗序

　　贞祐南渡后，诗学为盛。洛西辛敬之、淄川杨叔能、太原李长源、龙坊雷伯威、北平王子正之等，不啻十数人，称号专门。就诸人中，其死生于诗者，汝海杨飞卿一人而已。李内翰钦叔工篇翰，而飞卿从之游。初得“树古叶黄早，僧闲头白迟”之句，大为钦叔所推激。从是游道日广而学亦大进。客居东平将二十年，有诗近二千首，号《陶然集》。所赋《青梅》、《瑞莲》、《瓶声》、《雪意》，或多至十余首。其立之之卓、钻之之坚、得之之难、积之之多乃如此。此其所以为贵也欤？岁庚戌，东平好事者求此集刊布之。飞卿每作诗必以示予，相去千余里亦以见寄。其所得，予亦颇能知之。飞卿于海内诗人，独以予为知己，故以集引见托。或病吾飞卿追琢功夫太过者，予释之曰：“诗之极致，可以动天地、感鬼神，故传之师、本之经、真积之力久而有不能复古者。自‘匪我愆期，子无良媒’、‘自伯之东，首如飞蓬’、‘爱而不见，搔首踟蹰’、‘既见复关，载笑载言’之什观之，皆以小夫贱妇满心而发，肆口而成，见取于采诗之官；而圣人删诗、亦不敢尽废。后世虽传之师，本之经、真积力久而不能至焉者，何古今难易不相侔之如是邪！盖秦以前，民俗醇厚，去先王之泽未远。质胜则野，故肆口成文，不害为合理。使今世小夫贱妇，满心而发，肆口而成，适足以污简牍；尚可辱采诗官之求取邪？故文字以来，诗为难；魏、晋以来，复古为难；唐以来，合规矩准绳尤难。夫因事以陈辞，辞不迫切而意独至，初不为难；后世以不得不难为难耳！古律、歌行、篇章、操引、吟咏、讴谣、词调、怨叹，诗之目既广；而诗评、诗品、诗说、诗式，亦不可胜读。大概以脱弃凡近、澡雪尘翳、驱驾声势、破碎阵敌、囚锁怪变、轩豁幽秘、笼络今古、移夺造化为工，钝滞僻涩、浅露浮躁、狂纵淫靡、诡诞琐碎、陈腐为病。‘毫发无遗恨’、‘老去渐于诗律细’、‘佳句法如何？’‘新诗改罢自长吟’、‘语不惊人死不休’，杜少陵语也；‘好句似仙堪换骨，陈言如贼莫经心’，薛许昌语也；‘乾坤有清气，散入诗人脾。千人万人中，一人两人知’，贯休师语也；‘看似寻常最奇崛，成如容易却艰难’，半山翁语也；‘诗律伤严近寡恩’，唐子西语也。子西又言：‘吾于它文不至蹇涩，惟作诗极艰苦。悲吟絫日，仅自成篇。初读时未见可羞处，姑置之；后数日取读，便觉瑕衅百出。辄复悲吟絫日，反复改定，比之前作稍有加焉；后数日复取读，疵病复出。凡如此数四，乃敢示人。然终不能工。’李贺母谓贺必欲呕出心乃已，非过论也。今就子美而下论之，后世果以诗为专门之学，求追配古人，欲不死生于诗，其可已乎？”虽然，方外之学有“为道日损”之说，又有“学至于无学”之说；诗家亦有之。子美夔州以后，乐天香山以后，东坡海南以后，皆不烦绳削而自合，非技进于道者能之乎？诗家所以异于方外者，渠辈谈道，不在文字、不离文字；诗家圣处，不离文字、不在文字；唐贤所谓“情性之外，不知有文字”云耳。以吾飞卿立之之卓、钻之之坚、得之之难，异时霜降水落，自见涯涘。吾见其溯石楼、历雪堂、问津斜川之上，万虑洗然，深入空寂；荡元气于笔端，寄妙理于言外。彼悠悠者，可复以昔之隐几者见待邪？《陶然后编》，请取此序证之，必有以予为不妄许者。重九日，遗山真隐序。

　　木庵诗集序

　　东坡读参寥子诗，爱其无蔬笋气，参寥用是得名。宣、政以来无复异议。予独谓此特坡一时语，非定论也。诗僧之诗，所以自别于诗人者，正以蔬笋气在耳。假使参寥子能作柳州《超师院晨起读禅经》五言，深入理窟，高出言外，坡又当以蔬笋气少之邪？木庵英上人，弱冠作举子，从外家辽东，与高博州仲常游，得其议论为多；且因仲常得僧服。贞祐初南渡河，居洛西之子盖，时人固以诗僧目之矣。三乡有辛敬之、赵宜之、刘景玄，予亦在焉。三君子皆诗人，上人与相往还，故诗道益进。出世住实应，有《山堂夜岑寂》及《梅花》等篇传之京师，闲闲赵公、内相杨公、屏山李公及雷、李、刘、王诸公，相与推激，至以不见颜色为恨。予尝以诗寄之云：“爱君《山堂》句，深靖如幽兰；爱君《梅花》咏，入手如弹丸，诗僧第一代，无愧百年闲。”曾说向闲闲公，公亦不以予言为过也。近年《七夕感兴》，有“轻河如练月如舟，花满人闲乞巧楼。野老家风依旧拙，蒲团又度一年秋”之句，予为之击节称叹，恨杨、赵诸公不及见之。己酉冬十月，将归太原，侍者出《木庵集》，求予为序引。试为商略之：上人才品高，真积力久，住龙门、崧少二十年，仰山又五六年。境用人胜，思与神遇，故能游戏翰墨道场而透脱丛林窠臼，于蔬笋中别为无味之味；皎然所谓“情性之外不知有文字”者，盖有望焉。正大中，闲闲公侍祠太室，会上人住少林久，倦于应接，思欲退席。闲闲公作蔬留之云：“书如东晋名流，诗有晚唐风骨。”予谓闲闲虽不序《木庵集》，以如上语观之，知闲闲作序已竟。然则向所许百年以来为诗僧家第一代者，良未尽欤！

　　南冠录引

　　予以始生之七月，出继叔氏陇城府君。迨大安庚午，府君卒官，扶护还乡里，时予年二十有一矣。元氏之老人大父，雕丧殆尽，问之先世之事，诸叔皆晚生，止能道其梗概。予亦以家谍具存，碑表相望，他日论次之、盖未晚也。因循二三年，中原受兵，避寇阳曲、秀容之闲，岁无宁居。贞祐丙子，南渡河，家所有物，经乱而尽。旧所传谱谍，乃于河南诸房得之，故宋以后事为详，而宋前事皆不得而考也。益之兄尝命予修《千秋录》，虽略具次第，他所欲记者尚多、而未暇也。岁甲午，羁管聊城；益之兄邈在襄汉，遂有彼疆此界之限。侄搏俘絷之平阳，存亡未可知。伯男子叔仪、侄孙伯安皆尚幼，未可告语。予年已四十有五，残息奄奄，朝夕待尽；使一日颠仆于道路，则世岂复知有河南元氏哉？维祖考承三公余烈，贤隽辈出，文章行业，皆可称述。不幸而与皂隶之室，混为一区，泯泯默默，无所发见，可不大哀邪！乃手写《千秋录》一篇，付女严以备遗忘，又自为讲说之。呜呼！前世功名之士，人有爱慕之者，必问其形质颜貌、言语动作之状，史家亦往往为记之。在他人且然，吾先人形质颜貌、言语动作，乃不欲知之，岂人之情也哉？故以先世杂事附焉。予自四岁读书，八岁学作诗，作诗今四十年矣。十八，先府君教之民政，从仕十年，出死以为民。自少日有志于世，雅以气节自许，不甘落人后。四十五年之闲，与世合者不能一二数。得名为多，而谤亦不少。举天下四方、知己之友，唯吾益之兄一人。人生一世闲，业已不为世所知，又将不为吾子孙所知，何负于天地鬼神而至然邪？故以行年杂事附焉。先祖铜山府君，正隆二年赐出身。讫正大之末，吾家食先朝禄七十余年矣。京城之围，予为东曹都事，知舟师将有东狩之役，言于诸相，请小字书国史一本，随车驾所在，以一马负之。时相虽以为然，而不及行也。崔子之变，历朝《实录》，皆满城帅所取。百年以来，明君贤相可传后世之事甚多，不三二十年，则世人不复知之矣！予所不知者亡可奈何；其所知者、忍弃之而不记邪？故以先朝杂事附焉。合而一之，名曰《南冠录》。叔仪、伯安而下，乃至传数十世，当家置一通。有不解者，就他人训释之。违吾此言，非元氏子孙。

　　兴定庚辰太原贡士南京状元楼宴集题名引

　　晋北号称多士，太平文物繁盛时，发策决科者，率十分天下之二，可谓富矣！丧乱以来，僵仆于原野，流离于道路，计其所存，百不能一。今年豫秋赋者，乃有百人焉。从是而往，所以荣吾晋者，在吾百人而已；为吾晋羞者，亦吾百人而已。然则为吾百人者，其何以自处邪？将侥幸一第，以苟活妻子邪？将靳固一命，廉谨，死心于米盐簿书之闲，以取美食大官邪？抑将为奇士、为名臣、慨然自拔于流俗，以千载自任也？使其欲为名臣、奇士，以千载自任，则百人之少亦未害；如曰不然，虽充赋之多、至十分天下之九，亦何贵乎十分天下之九哉！呜呼！往者已矣，来者未可期；所以荣辱吾晋者，既有任其责者矣。凡我同盟，其可不勉！

　　送秦中诸人引

　　关中风土完厚，人质直而尚义。风声习气，歌谣慷慨，且有秦、汉之旧。至于山川之胜，游观之富，天下莫与为比。故有四方之志者，多乐居焉。予年二十许时，侍先人官略阳，以秋试，留长安中八九月。时纨绮气未除，沉涵酒闲，知有游观之美而不暇也。长大来，与秦人游益多，知秦中事益熟。每闻谈周、汉都邑及蓝田、鄠、杜闲风物，则喜色津津然动于颜闲。二三君多秦人，与予游，道相合而意相得也。常约近南山寻一牛田，营五亩之宅，如举子结夏课，时聚书深读。时时酿酒为具，从宾客游，伸眉高谈，脱屣世事，览山川之胜概，考前世之遗迹，庶几乎不负古人者。然予以家在嵩前，暑途千里，不若二三君之便于归也。清秋扬鞭，先我就道，矫首西望，长吁青云。今夫世俗惬意事，如美食、大官、高赀、华屋，皆众人所必争、而造物者之所甚靳，有不可得者；若夫闲居之乐，澹乎其无味，漠乎其无所得，益自放于方之外者之所贪，人何所争，而造物者亦何靳邪？行矣诸君！明年春风，待我于辋川之上矣。
  </div>
  <div class="pagination">
   <a href="遗山集_page56.html">
    上一页
   </a>
   <span>
    ...
   </span>
   <a href="遗山集_page52.html">
    52
   </a>
   <a href="遗山集_page53.html">
    53
   </a>
   <a href="遗山集_page54.html">
    54
   </a>
   <a href="遗山集_page55.html">
    55
   </a>
   <a href="遗山集_page56.html">
    56
   </a>
   <span class="current-page">
    57
   </span>
   <a href="遗山集_page58.html">
    58
   </a>
   <a href="遗山集_page59.html">
    59
   </a>
   <a href="遗山集_page60.html">
    60
   </a>
   <a href="遗山集_page61.html">
    61
   </a>
   <a href="遗山集_page62.html">
    62
   </a>
   <span>
    ...
   </span>
   <a href="遗山集_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
