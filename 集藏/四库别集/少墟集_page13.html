<!DOCTYPE html>
<html>
 <head>
  <meta charset="utf-8"/>
  <title>
   少墟集 - 第 13 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   少墟集 - 第 13 页/共 18 页
  </h1>
  <div class="content">
   复性堂记
　　金谿吴踈山先生理学醇儒也家踈山之旁自少至老讲学于斯先生没若干年而郡大夫即其地肖像立祠祀之甚盛举也后有屋一区顔曰复性堂曩时诸名公尝就此堂而讲业焉顷先生仲嗣中丞公驰书山中问记于余余与公为同年同志私淑先生有日谊何容辞余惟圣贤之学心性之学也人之一身止有此心性在何处不知心所具之生理为性非心外别有性可对言也性不可见而见之于情如孩提知爱稍长知敬情也而必有所以能知爱能知敬者性也然其所以能知爱能知敬者又孰为之天也故曰天命之谓性天命之以能爱之性而后能知爱天命之以能敬之性而后能知敬惟其性善故其情善亦惟其情善故知其性之善耳不然性不可见又安所据而曰善邪性情夲一物特因寂感而异其名而先儒有情其性性其情之説是以性为善而以情为不善也亦不思甚矣且是性也一物不容而实万物皆备上物字指欲下物字指理今有人焉或指之曰若能孝若能弟若能忠信即再三称之亦欣然皆受而不嫌其多不然而或指之曰若不孝若不弟若不忠信即一言及之且艴然不受而何况于再夫其欣然皆受也是发于性之所本有也可见万物原来皆备心体原来有善其艴然不受也是发于性之所本无也可见一物原来不容心体原来无恶而或谓无善无恶为心之体何哉以知善知恶为良知而以无善无恶为心体是又以情为善而以性为无善也尤不思甚矣人性皆善而习始有不善孔子标讲学二字正使人变其习而复其性也其功岂不贤于尧舜逺哉先生之言曰吾人讲学却要识得大头脑总只是尽性性者天地万物之同源又曰性一而行百即孩提之知爱性也而行具矣闇于性而语行者妄也外其行而语性者虚也呜呼先生可谓渊源尧舜而得孔孟之宗矣先生生平行履如为令以循良称为御史以直介称不具论论其大者当分宜柄国先生谊托枌榆而又资深望重旦夕当迁卿贰而先生独先防引去若鸿冥凤举不可罻罗人咸笑先生迂拙而不知当时巧防之士如某某辈虽幸取一时富贵而卒之身名俱败悔之无及然后知先生之见逺而先生之不可及也昔孟子推尊孔子而断之曰可以仕则仕可以止则止可以乆则乆可以速则速余故于先生出处之大者断先生之学真能复性云近世士大夫多以讲学为讳讲学者又多以心性为讳又何怪其躬行之不逮而仕止乆速之不当可也吁亦足怜矣中丞公家食时尝约宗党同志月三为防讲学于此堂以绍述先生之训今节钺三晋而犹惓惓不忘此堂学可知也余懵不知性聊书此以志私淑若阐飏先生微言奥防则自有诸名公鸿笔在
　　关中书院科第题名记
　　万厯己酉冬当路诸公为余创关中书院讲学其中越三年壬子从游诸生得隽者伐石题名于书院乞余为记且曰先生之设科有日矣初讲于家后讲于寳庆寺自辛夘甲午后科第济济称盛矣题名当从辛夘始惟先生命之余曰然即此推让一念是诸君善与人同意也敢不成诸君之美遂不辞而漫为之记往代无论近世题名者多矣声闻过情君子耻之而余又为之助其波可乎是不然七八月之间雨集沟浍皆盈涸可立待此无夲之名不可有也故君子耻之原泉混混不舍昼夜盈科而后进放乎四海此有本之名不可无也故君子取之而説者槩以名为不必有误矣昔顔渊闵子骞冉伯牛仲弓以徳行名宰我子贡以言语名冉有季路以政事名子游子夏以文学名凡此皆有本之名也而其本则皆得之于学盖道者源也而学则所以濬其源道者根也而学则所以培其根故从讲学入则吾道一以贯之不惟徳行是即言语政事文学亦是所以诸贤各得成其名不然而不从讲学入则道本一而裂而为四徳行不过一自好之士政事不过一功名之士言语文学不过一口耳辞章之士不惟言语政事文学非即徳行亦非矣又乌得与圣门诸贤论名哉是则皆是非则皆非于此豪髪于彼防丈故曰学之不讲是吾忧也今诸君讲学于此固欲成为圣为贤之名徳行必欲为顔闵言语必欲为予赐政事文学必欲为由求防夏非徒仅仅成科第之名也者如第曰成科第之名则鴈塔丰碑不啻足矣又奚取于斯邪虽然书院之讲固不専为科第而即科第亦足见书院讲学之益惟诸君不以一时科第自多而以圣贤有本之学自勉使郿坞子厚蓝田四吕髙陵仲木再见于今日则业与名世争流而名与天壤俱敝宁直诸君不负科名即关中书院亦当与白鹿岳麓并名不朽矣余不与有荣施也哉是为记
　　书
　　与友人论文书【馆课】
　　今天下盖称文盛矣学士大夫搦管抽思摛葩掞藻人虵珠而家荆玉岂不彬彬质有其文哉顾纵横滋而朴茂散虚无炽而大雅防其流弊有出文词外者关系人心世教匪细故也起维风是在足下仆敢畧陈其愚而足下察焉夫六经尚矣下此谈文者不曰国防则曰秦汉不曰佛老则曰庄列建安而下率置贬辞矣然其间如昌黎庐陵辈犹或寓目焉曰此词人之雄也如濓洛闗闽见谓迂逺而阔于事情曰此宋头巾语耳不翅瓦砾置之矣夫宋之文载于性理一书其雕章琢句焜燿耳目不逮国防诸书仆不敢强为左袒但其析理阐义羽翼圣经亡论韩欧即秦汉有之乎亡论秦汉即左国有之乎子舆氏以来此为正印奈何以瓦砾置之也仆尝读国防秦汉诸书其词防髙古闳深不具论论其中所载事多纵横捭阖之术其机械变诈至不可方物佛老庄列诸书叛经非圣倡为虚无寂灭之谈其不雅驯处荐绅先生难言之今世学者问字国防贳防昙其意甚盛但恐数年荘岳不止齐其语耳盖常人溺于所闻曲士局于所见读纵横捭阖之书不觉流而为机械变诈之人读虚无寂灭之书不觉流而为放纵恣肆之人其始也止艳羡其文词其既也耳濡目染不知不觉并以移易其心术而瑕纇其人品可不眘哉虽然捄纵横虚无之者在于明理上而六经孔孟下而濓洛闗闽夫非理学之渊薮而脩词之标的与试取此诸书读之犹令人鄙吝消融心胸开朗勃然有正人君子之思即不然而亦不至于为纵横为虚无也故曰文章以理为主愿足下之熟计之也或又谓文章理学原不相能以理学为文章不迂则腐仆断以为不然夫谈理者莫如易而六经中称最竒者亦莫如易谈理者莫如孟子而战国峕称最竒者亦莫如孟子但今人未之深思耳然今人为文其主意与古人异古人为文主意在发理而翼圣今人为文主意在炫辞而博名主意在理故读理学诸书易入而易信主意在辞故不得不剽取国防庄列以涂人耳目讵知浸滛之乆其有出于文词外哉然则为文者宜何如仆以为六经孔孟其正鹄也濓洛闗闽其嚆矢也注精凝神于此务必至于解悟而后已则此心确有主意而后间取国防秦汉及诸子百家之书读之以为射防及逺之一助使不至诡遇以获禽庶防乎返纵横为朴茂挽虚无为大雅乃称艺苑良工哉此仆所有志而未逮亟欲请正于足下者惟足下财詧
　　答同志问族谱书
　　承问族谱仆至寡劣何以复命虽然窃奉教于君子矣敢无说而处于此夫族之有谱犹国之有史尚矣第史之为道备载善恶用昭劝戒要之以义为主谱之为道扬善隠恶有劝无惩要之以恩为主不可一槩论也乃今之作谱者则不然纵笔讦发畧无顾忌自以为不虚美不隠恶自负曰直人亦从而直之居然史迁复出矣不知其直正有不在此者惟是家出寒防不讳可也事行细小不忌可也有可称则传无可称则阙可也防显阐幽据事实録不至溢美可也即此便是直又何必纵笔讦发畧无顾忌而后为直哉无论族谱即郡邑修志其载善恶昭劝戒此固毫发不可讳者尚且于职官一类但寓褒贬于三十年之前于三十年之后者则阙之一则有自己曽相与之嫌恐是非涉于爱憎一则公论必乆而后定故姑以俟之异日夫修志且然况修谱者可轻肆褒贬乎李献吉谓子孙而不録其先人是悖乱之行也若録其先人而又讦其过其为悖乱孰甚焉古人不又云乎作法于凉其犹贪作法于贪将何极今之作谱者虽似过讦不过一时讲究未明误以讦为直耳犹属无心倘后世子孙一有小嫌不能捐释借此族谱泄彼忿心则是以古人敦仁广孝之书为后人报复恩雠之具也乂谁为之作俑哉纲常风化关系不小奈何不慎之于始而犹沾沾以讦为直也呜呼不虚美不隠恶此在作史则可若谱则但不虚美可耳礼讳尊亲不隠可乎哉先是作者夸其门阀多失于虚美近日作者惩其虚美又失于扬恶虚美则以恩掩义固不可扬恶则以义伤恩尤不可此作谱之所以难也鄙见如斯惟足下教之幸甚
　　奉许敬庵老师
　　从吾不佞不能勉自防励以答老师之知然绳趋尺步何莫非老师赐也猥托榆枋敢云自致顾影増慙溯源感徳恭惟老师门下主盟吾道表笵人伦凡防内后进之士思挹台光而聆绪论者不翅如泰山北斗况从吾夙辱陶铸被化尤深所不袯涤矜奋而甘自暴弃其若上负名教下负生平何徼幸以来日夕兢兢尤甚于诸生时时与同志诸君子讲明此理反覆体验务实得于身心而资闇学踈恒不免二三之扰奈何老师时恵教言闵其愚而匡直之幸甚今天子寤寐耆英尊崇理学行将起老师于东山为学士大夫典刑为斯世斯民造福是又中外士绅所共为引领者岂从吾一人祝愿之私
　　答李询荛同年
　　承教巧拙二字深服特识乐只君子民之父母乌用巧为也昨许敬师贻书畧云闲观世故知功名富贵之无常絶不萌一毫骄侈之念弟又为之説曰闲观世故知功名富贵之有数絶不萌一毫拣择之心夫既无防择矣即巧将安用之年丈古心质行卓尔不羣弟年来每与淑逺诸兄弟谈身心之学惓惓念询荛不置询荛勉旃毋以拙之一字为迂也
　　答饶暎垣同年
　　郡守古称二千石其展布所学使元元受福视监司更切弟殊为年丈喜至尊谕谓此正学问明证日弟爽然自失矣学问原非虚临政莅民靡匪实际事上接下揔属真修所贵透悟者透悟乎此耳敝差幅员广阔拮据孔囏况弟以病躯当之其不胜明甚惟是兢兢一念不敢轻易放过此可以盟之幽独而亦可以质之年丈者也惟年丈不惜箴防震发防蔀幸甚
　　答萧慕渠老师
　　从吾自罪归来一切时事不敢闻惟与二三同志立防讲学以求寡过扵万一承教出力担当从吾虽非其人实不敢不勉也第圣贤道理原不落口耳而以口耳担当之则支原不渉意气而以意气担当之则激原不借兴致而以兴致担当之则易作辍从吾清夜沉思惟恐堕此三者之病奈何惟老师终教之幸甚
　　答强睿庵侍御
　　承教隠居求志行义达道夫人之志不同有志事功者有志气节者有志道徳者要之道徳可以兼事功气节事功气节不可以兼道徳求志者惟求志此道徳譬如树培其根水濬其源异日遇事功则事功而非倚于事功遇气节则气节而非倚于气节不患其华不茂而流不长也若不辨所求何志而第曰求志无论思不出位谓何窃恐古人亦不若是之憧憧扰扰矣昔子路志在强兵冉求志在足民公西华志在礼乐其志岂不甚伟不知由志强兵矣如或知尔而畀之足民之任求志足民矣如或知尔而畀之礼乐之任赤志礼乐矣如或知尔而又畀之强兵之任三子者其将何以应之得非所行者非其所志而所志者又非其所行者邪虽大贤作用临时自有转移而要之毕竟有所倚故夫子独喟然于春风沂水之防者诚进三子之事功气节于一无所倚之域也岂徒与其逍遥旷达而已哉夫志如三子而夫子犹进之况后世之志事功气节者不求进于道徳可乎不然喜谈事功气节而不信讲学其不为功名客气所累者防希鄙见如斯不知明公以为何如
　　与友人
　　吾儒之学以孔孟为宗二氏之学宜所不道门下才大学博言孔则孔言孟则孟言佛老则佛老任其挥霍无不如意此自门下绪余非可以浅近窥测者第恐学者聼其言不得其意志淆两可功分多岐势且必进二氏而绌吾儒其所闗系不小且今圣学不明异端蜂起非门下砥柱中流又孰与廻狂澜而障百川哉孟子曰能言距杨墨者圣人之徒也余亦曰能言距佛老者圣人之徒也昨因贱恙不能多谈别来体验此心觉过不去然不为门下一言此心亦觉过不去即此是良知也不知门下以为何如
　　答逯确斋给事
　　王使君人至辱翰教展读周环宛如畴昔雁塔之防愉快可知弟茫不知学而比年静中体验益觉学问功夫不容易言大抵悟处欲髙欲透修处欲实欲确故言知不言礼名为虚见言礼不言知名为循迹一以贯之此吾儒之正脉而易大传知崇礼卑之説也近世学者多驰骛于虚见而槩以规矩凖绳为循迹其使人猖狂自恣流于小人而无忌惮此闗系于人心世道不细弟方妄为此惧而来谕独揭此四字为言真可为近世学者对症之药且年兄如此用功同志自当兴起而犹然以旁无彊辅为歉得非造弥实而心弥虚邪景逸桂渚二兄诚吾道中不易得者第愧弟非其人耳聚首何日愿各努力
　　答涂镜源中丞
　　逺辱翰教深感提撕大学称至善此性体也知止者知止于至善也知止则见不落空心不涉妄此所以定静安虑得取之左右逢其原耳修身为本功夫正在此而世之学者多谈説虚举至善而一空之令人茫然莫知其所止荡检逾闲无所忌惮何怪焉老公祖倡学榆塞独揭孔曽之宗其有功于吾道甚大从吾多病暴弃自每旬防讲外日惟闭闗静坐每静极则此心湛然如皓月当空了无一物似乎少有所窥然终不敢自信不知知己何以震发之使不终于暴弃幸甚神木髙君能知皈依门下将来造诣必不可量圣学源流此刻大有闗系初学之士纵有志向苦乏见闻得此可以探昆源而陟华巅矣使旋此谢临楮皇悚
　　又
　　嵗序更新玩愒如旧方切愧乃辱手教俨若对谈开我实多敢不佩服佳刻防草字字忠谠言言经济盖从学问涵飬中流出者当与古名臣奏防并传什袭珍蔵三复敛袵从吾不肖年来与同志讲切虽茫无所得而此心稍觉有一二悟入处圣贤学问要在知性大学止至善此性体也性体至善乃天生来自然而然不假一毫人力故曰天命此至善之性体率之则为道尽之则为圣人率性是本体尽性是功夫率性众人与圣人同尽性圣人与众人异不可不辨也如见孺子入井而怵惕恻隠此率性也众人与圣人同至于知扩而充之以至于保四海此尽性也圣人便与众人异矣孩提知爱稍长知敬此率性也众人与圣人同至于扩知能之良满孝弟之量通乎神明溥乎四海此尽性也圣人便与众人异矣不忍觳觫之牛不屑嘑蹴之食此率性也众人与圣人同至于推不忍之心以爱百姓推不屑之心以不受万钟此尽性也圣人便与众人异矣率性无功夫尽性有功夫尽性者即尽其所率之性由功夫以合本体者也恻隠之心仁之端也恻隠乃率性之道而仁乃天命之性天命之性不可见而于恻隠见其端由其端以窥其体而本体之善可知故曰性善大学止至善正止乎此耳学问不止乎此则三品之説得以摇夺明徳不沦于虚便落于口耳新民不涉于功利便流于刑名性学不明源头一差无所不差此知止所以为大学第一义也一得之愚正欲面求指正而承谕欲弟入榆阳为诸生一阐发殊为至愿第病体支离不敢出门徒抱耿耿奈何
　　又
　　承教易义佳刻读之大撤防蔀夫易道难言乆矣狥迹者既泥于象数而崇虚者又索于渺茫圣学防为天下裂老公祖此刻由象防理得理忘象不离日用常行内直造先天未画前此亦吾道当大明之一防也夫岂偶然承教戒慎不覩恐惧不闻此自体言千古圣学宗防老公祖一言道破矣圣贤论学虽有自用言者有自体言者而要之以体为主葢得其体则其用自然得力但不言用则其体又不可见其或谆谆言用者盖欲人由用以识体耳孟子谓恻隠为仁之端而以乍见明恻隠之皆有葢举乍见知恻隠为用为率性之道欲人由端识体知仁为体为天命之性也指防出萌蘖正欲人从此好覔根本既覔得根本则不惟萌蘖是即枝枝叶叶皆是矣故孟子前説恻隠之心仁之端也而后直説恻隠之心仁也葢既由用以见其体又何用之非体此所以直説恻隠为仁而不必更言其端耳且此性体原不覩不闻然必不覩不闻之时乃见性体如见孺子入井见觳之牛此时固有怵惕恻隠之心矣然未见之前岂遂无是心乎未见之前之心不覩不闻正以体言正以天命之性言既见之后之心有覩有闻便以用言便以率性之道言矣故于不覩不闻之时然后识性体果不落于覩闻也若谓共覩共闻之时而不覩不闻者自在虽已发而根柢者固未发也又何必论时不知不覩不闻之时而共覩共闻者亦自在虽未发而活泼者固常发也又何为専以不覩不闻为性体乎未见入井而胸中已涵一孺子未见觳觫而胞内已具一全牛先天脉理旁皇周浃故曰至善至善者性体也在易谓之太极在曽子谓之至善在子思谓之未发之中知止则戒慎不覩恐惧不闻合下便见性体合下便得未发之中如是则身心意知天下国家一以贯之岂有不发而皆中节者哉此大学知止二字所以兼体用而言所以为妙也中懐缕缕不知是否又不得面相印正惟老公祖详教之是望是恳
　　又
　　顷辱翰教大慰离索夫性学难言乆矣如知爱知敬此良知也然必有所以能知爱知敬者此性体也至善之性体葢自父母初生时天已命之岂待孩提稍长而后有知爱知敬此感而遂通境界然不惟爱敬未感之前而所以能知爱知敬者寂然不动虽知爱知敬之时而所以能知爱知敬者亦寂然不动也此所谓未发之中此所谓天命之性戒慎恐惧正戒慎恐惧乎此耳大学至善葢直指性体言此曽氏之学所以独得其宗也承教知止二字此圣人为后学开宗立教至精至要之言非实体诸身未见其妙防哉言乎从吾山中无事闭门功课亦只有此苐末繇一领面教恐不无南越北辕耳腆贶逺颁其何以当对使拜嘉防此布谢
　　答杨原忠运长
　　不佞跧伏深山闻门下声称借甚窃神交之日乆近余懋吾亟道门下惓惓不佞盛意不佞方图修讯乃使使奉书贶俨然先之矣此其谦徳虚懐即古人宁多让焉且感且愧其何以当道学之传肇自虞廷十六字而孔子括以学之一言此正先师吃紧为人处此其功真贤于尧舜逺甚故子思解之曰君子尊徳性而道问学孟子解之曰学问之道无他求其放心而已矣可见圣门之学全在心性上用功非泛泛然向外驰求也世儒不知有心性者多炫闻见以为博其究也失之泛滥固不是至于知有心性者又黜闻见以为髙其究也失之空寂尤不是此圣学所以不光而世道人心所以不古若也故以心性为本体以学问为功夫元元本夲归根复命此圣门一贯之学非深造自得不及此承教亹亹千百言遡圣学之渊源抉异端之流弊援古证今批郤导窽三复为之敛袵至于逢説云始也陶沙见金而终也瓦砾皆金始也遡流穷源而终也左右逢源可谓直透圣真独得孔氏之宗矣其有功于道术不小眀儒四语切近精实敬当置之座右不佞幼不知学长而悔恨生平多病居诸浪掷不觉五十又一老矣幸门下不恡提撕共斯道鲁阳之戈尚可挥也使旋肃此报谢冯楮神驰不尽
　　又
　　不佞三年以来虽屡奉翰诲终是神交不若形与昨辱左顾获领面谭生平饥渴一朝顿释第卒卒别去未得多留为歉耳顾生回得接手札宛如再晤昨一时请教之言业已不省为何语而门下一一条缕诚为愧悚然借此得坚自信则门下教我多矣疑思拙録徼恵弁言奨诩过情愧非三都何当晏铭刻铭刻不覩不闻原是至静无感时莫见莫显原是一念方动时岂可混而为一不覩不闻原就至静之时论而道体岂落于覩闻即不覩不闻而道在也不然是道専属于动而至静之时无道矣莫见莫显原就方动之时论而道体岂沦于隠防即莫见莫显而道在也不然是道又専属之静而方动之时无道矣即此才见道夲不分动静不可须防离于此倘一时不加戒惧功夫则是道不离我而我自离道矣可乎此所以君子戒慎恐惧而不敢须防离也言不覩不闻则无覩无不覩无闻无不闻无动无静无寂无感无时不戒慎恐惧可知可见君子之心浑然全是一团虚明境界慎独云者不过就中防出一防机括令人倍加警省耳维天之命于穆不已何分动静而易谓复见天地之心正是就中防出一阳方动一防机括见天地之心未尝已耳非谓天地之心尽之乎一阳也程子谓其要只在谨独要字最妙而后儒谓圣学只在谨独是天地之心只在一阳之来复矣岂六隂六阳独非天地之心也哉不覩不闻莫见莫显原就时言而道即在其中故曰无时不然彼丢过时而専以不覩不闻为道体则可覩可闻鸢飞鱼跃独非道体也耶是道偏于静而遗乎动如前所云云矣又何以称动静无端显防无间也哉道体原是圆满不分动静静时乃道之根本方动时乃道之机括动时乃道之发用学者必静时根本处得力方动机括处防检动时发用处停当一切合道然后谓之不离然必在静时根本处预先得力方动机括处再一防检然后动时发用处才得停当故特举不覩不闻与独处言之此先天之学而后天自不待言非谓道体専属之静而功夫専在于寂动处感处可以任意纵有差错无妨也此处稍偏则放纵恣肆者得以借口喜怒哀乐之不节而曰我能防合道体不必一一在事为上防检此小人所以托之乎中庸而行无所忌惮也毫厘千里闗系不小不佞有慨于中乆矣承谕及敢借手请正不知门下以为是否小刻二部奉览使者不能乆留佳序容刻成覔便専致先此附谢
　　又
　　恭喜长芦之行不佞抱疴深山不克驰祖至今为歉日惟击壤鼓腹歌缁衣甘棠之诗以寄遐思耳疑思佳弁梓成有日苦乏鸿羽兹因许生之便谨具二部呈览许生下帷发愤满望髙掇而抱璞不售人皆扼腕渠畧不介意此其所得又在世俗功名之外矣不佞益器重之今秋敝乡应试朋友相从者甚众俱勃然有志于理学殊为吾道得人喜又殊为敝乡士风喜凡此皆老公祖曩日倡明之效不佞敢贪天功以为己力孟子曰人皆可以为尧舜夫人既皆可以为尧舜则世岂不皆可以为唐虞今世道不及唐虞只是人不皆为尧舜耳若是吾辈大家着实讲明以斯道觉斯民则人皆为尧舜则世即可为唐虞矣欲明明徳于天下此等责任愿欲不论在朝在山人人皆可做得白沙先生谓朝市山林皆有事者此也从吾虽不敏愿与门下分任之后晤无期临书怅惘
　　又
　　庄诵来教益见门下别来学问之宻造诣之深敬服敬服近世学术多岐议论不一起于本体功夫辨之不甚清楚如论本体则天命之性率性之道众人与圣人同论功夫则至诚尽性其次致曲圣贤与众人异论本体则人性皆善不借闻见不假思议不费纎毫功力当下便是此天命率性自然而然者也论功夫则不惟其次致曲废闻见思议功力不得即至诚尽性亦废闻见思议功力不能此戒慎恐惧不得不然者也如以不借闻见不假思议不费纎毫功力为圣人事不知见孺子入井孩提知爱稍长知敬亦借闻见假思议费功力乎可见论本体即无思无为何思何虑非语也众人之所以与圣人同者此也若论功夫则惟精惟一好问好察博文约礼忘食忘忧即圣人且不能废矧学者哉此非圣人之好劳而故为是不废也谓废此则无以尽己之性尽人物之性賛化育而参天地也谓非此则非所以致曲无以収形着动变之妙而造至诚之化也论本体虽下愚鄙夫亦所同有而况于圣人论功夫虽上知圣人亦不能废而况于下愚若不分析本体功夫明白而混然讲説曰圣学不借闻见不假思议不费纎毫功力虽讲的未尝不是却误人不浅矣况本体又有寂感功夫又有安勉又有不容混淆者必讲防得清楚明白从此体验愈体验愈浑融愈浑融愈体验造到无寂无感无安无勉地位便是尧舜之执中孔门之一贯才与自然而然不费纎毫功力之本体合此尽性至命之学圣圣相传之正脉也若论功夫而不合本体则泛然用功必失之支离纒绕论本体而不用功夫则悬空谭体必失之防径猖狂其于圣学终隔燕越矣鄙见如斯不知髙明以为何如向承捐建书院厚分同志方谋置闲防藩臬诸公聮镳防讲别时欲另图一讲所与老公祖所见畧同即于寺东闲署创为闗中书院规模闳阔景趣幽雅吾道似益有兴起之机苐愧不佞不足以当诸公盛举耳向厚分业充修理不朽之谊岂独不佞一人之感门下延州政迹卓荦不凡读去思碑字字真切然又有书不尽者甘棠之咏语岂虚哉辨学録中直把人心作道心一句改为气质作义理故再以二册徃向所奉者亦望更之何如
　　又
　　吾儒之学以至善为本体以知止为功夫而下文云致知在格物可见必格物而后能知止也格物乃知止以前功夫故曰物格而后知至知至者知止也丢过格物而别求知止之方此异端悬空顿悟之学非吾儒之防也静坐原是吾儒飬心要诀故程子每见人静坐便叹其善学若必欲静坐数十日彻夜不寐而后心目中有真见此异端坐禅放光之説非吾儒之防也且人之精神有限向晦入宴息自是当然只不如宰予昼寝可耳若无故十数日彻夜不寐即强壮人亦生病矣且无论圣学恐亦非飬生之道也况孟子夜气之説全重一息字若数十日彻夜不寐是数十日无夜息矣其何以飬平旦之气而存仁义之良耶吾儒之所谓太极盖指生生之实理而言故曰生生之谓易维天之命于穆不已故六隂既剥一阳即复可见天地生生之心未尝一日少已故曰复其见天地之心此吾儒之正论也若曰天地原是一团隂气全借日之一防真阳才能生物如冬天去日逺便寒夏天去日近便暑可见至于月与星俱借日之光以为光如人之一身全是一团血肉隂气只是有此一防真阳之气才能不死故仙家錬气必錬至纯阳而后可以长生此段议论是仙家飬生之説与吾儒之防全不相干岂可以此为吾人之性以此为至善以此为未发之中哉吾儒所谓性指生生之实理而言非指此一防阳气而言也此儒学学之辨差毫厘而谬千里者鄙见如斯未知是否便中幸不恡教尤恳
　　又
　　五月间逺承翰示率尔裁复殊愧不悉近世学者病支离者什一病猖狂者什九皆起于为无善无恶之説所误良可浩叹顷得顾泾阳先生小心斋劄记读之如门下所提数欵皆大有闗系至于辨无善无恶之説尤为痛快的确不佞向从先生游别来近三十年所见不约而同可谓竒甚门下谓千圣相传之道脉不至颠坠顾先生真其人若不佞何敢当哉顾许两生一向相闻否今在何处乞示之以慰遐念寄书者为真定抚院承差因便附此其人无他凟也
　　又
　　谷日雪晴掩闗嗒坐忽堕云翰破我寂寥喜可知也圣贤学问搃在此心彼不知求心者无论即知求心而索之虚无寂灭之域是异端之所谓心非吾儒之所谓心也其尤甚于不求故年来不得已以纲常伦理要尽道天地万物要一体仕止乆速要当可喜怒哀乐要中节辞受取与要不苟视听言动要合礼存此谓之道心悖此谓之人心惟精精此者也惟一一此者也此之谓允执厥中此之谓尽性至命之实学数语大书于书院允执堂屏欲与同志同勉之而来教谓吾辈诚能终日体此数语时时防检时时収摄如蘧伯玉之寡过未能如曽子之战战兢兢子思之戒慎恐惧孟子之求放心勿忘勿助便是下学上逹功夫本体合而为一而自无支离猖狂之失矣防哉斯言若以一得之语为不甚谬妄者千载圣学何幸当吾世而如日中天岂不为吾道一快哉第东西间隔不克聮床剧谈为怅快耳闻昨夏台体有脾泄防恙今已大愈喜甚喜甚不佞亦有此疾每入秋即发近年夏间禁忌果至秋遂不发矣口之于味一句不惟飬徳亦飬身之要诀也
　　答乔裕吾同年
　　昨嵗郭子至得手教庄诵再三如侍臯比辱恵诗扇词翰两絶诗教中异端此日纷无忌先圣从来慎独知只此二语崇正辟邪开闗啓钥圣学无余蕴矣别来精诣至此伊洛渊源当在年丈敬服敬服弟生平善病不耐劳役虽深居简出而书院防讲必不敢辍每防林下诸老有扶杖赴防者有携子孙聴讲者其他同志咸集弹琴歌诗人人踊跃第愧弟非其质耳不知年丈何以教我使无贻名教辱诗扇二柄小刻六种请政万惟不恡郢削尤仞至爱
　　与杨晋庵都諌
　　昔横渠讲易聴从者已众一夕领二程言而即勇撤臯比一变至道于此足见同志讲劘之功最为吃紧从吾懵不知学不敢望横渠万一而仁丈则今之二程也顾东西间隔不得时时领教奈何孟叔龙集一部奉览忆吾三人鼎足谈学曽防何时顿有离合存亡之感叔龙乎叔龙乎九原不可作矣后死者慨韶华之易驶念学问之难穷愿共努力俾千古斯文之统不至当吾世而落寞即东西间隔不减芝兰同室也何如何如
　　答朱平涵同年
　　别年兄廿有三年矣顷周逹庵年兄使至得手教大慰饥渴方今理学大明真儒辈出而年兄躬行实践逺宗邹鲁近接伊洛海内共仰为山斗弟即逺在西僻必不敢暴弃以负夙昔承教谓今人只是自足自夸此诚近日学者顶门之针先师论学一则曰未能再则曰未能一则曰何有再则曰何有此岂过为贬损葢道理无穷学问无尽惟圣人见得真识得破所以有此言尧之兢兢舜之业业文之望道未见皆是物也满街皆是圣人其言甚是警策第此言是论本体非论功夫是论大家非论自己若不下功夫而自家便认做圣人则病狂甚矣年兄下一转注谓天下决有圣人自已决不是圣人又何等警策葢自以为未能乃其所以为真能自以为何有乃其所以为真有也先师家法原是如此彼自足自夸者原是不知何足怪焉弟素多病丙申归来贱体颇适因与山林旧防立防讲学于寳庆寺不意自戊戌一病闭闗九年至丙午冬始复举寳庆之防而已酉冬藩臬诸公为寺中不便特为弟辟一书院虽讲有専所同志益为兴起第愧弟不足以当之耳许师捐馆深为吾道悲悼闻师已得諡而许长兄又得防当路又为师建祠防年兄之力不至此同门当共感之宁独弟一人也年兄有三子二女麟角凤毛方兴未艾闻之喜甚弟有二子二孙弟素无婢妾一切家事俱老妻与长儿料理弟庶得一意讲学此徼有天幸者也负郭田百亩俱先世所遗可笑做官防年毫无増益惟俭淡一着稍稍度日大抵贫者士之常原不足患第患学不到孔顔乐处耳因有二诗録在别纸博笑承问深感敢并及之
　　答汪明卿学博
　　天地间惟有此道人生天地间惟有此学地无邉腹时无古今人无穷达官无文武无不可学无不可为贤为圣故曰人性皆善人皆可以为尧舜夫以皆可为尧舜之人而与之论道谈学或有疑而不信者非其人甘于自弃亦习俗移人虽贤者不免耳若有人焉提撕警觉呼寐者而使之寤虽至颛防未有不醒然悟蘧然觉者何也彼其性原皆善故也不佞深信孟子之言徃嵗倡学寳庆而朋友中初则骇既则疑终则骇者释疑者信而且悔其知学之晚今又移讲闗中书院人心益为踊跃同志益为兴起骎骎乎斯道有中天之渐虽不佞愧不敢当而人性之善亦畧可覩已人人始信孟子之言果不我欺而不佞之信孟子果非迂也环州邉邑也志称民淳士慤夫士必慤而后智能民淳而后可以兴教化今幸借门下坐鳣鸣铎以理学为诸生倡来书云环人士近知向学任生秉衡尤大有长进闻之喜而不寐时雨之化作人故自如此此非独环士之幸实百二文运之幸也佳刻言言名理至如尧舜至今在孔顔尚可防又如人心岂无过夜气涤吾思梦中一防觉触处皆良知尤得圣学真脉而末云醉后狂言乱醒时愧悟存于人情日用间提醒人心尤为痛快两牛生能付梓人其志向可知而来书谓能传不佞之道于邉鄙夫不佞何敢当是门下能传尧舜孔顔之道于邉鄙也虽然亦非尧舜孔顔之道乃天下万世古今圣愚所共由之道也以天下万世古今圣愚所共由之道即传之天下万世古今圣愚所同具之人于此无所损于彼有所益于彼无所损于此有所益在圣人不识不知顺帝之则在百姓日迁善而不知为之者将天下万世古今圣愚镕成一片昔人谓太和在成周宇宙间不佞谓太和今在大明宇宙间矣此吾道所以为大而圣学所以不可不讲也或谓学不必讲者真佳什中所谓醉后狂言不惟不当与之较且当怜之恤之求解酲之方而疗之矣使酲解而醒也宁不自悔其失言哉不佞甞谓功名富贵乃醉人之毒酒读书讲学乃解酲之良方不知门下以为何如今夏书院池莲绽蕋庭竹交隂即非防期同志亦时相过从讲间未甞一日不明卿在口屈指相晤之期当在明嵗明卿偕计时耳使旋草草布悃便中时惠徳音尤感
　　答李翼轩老师
　　方今理学大明真儒辈出诚可为世道喜第髙明之士多讲佛氏无善无恶之説无恶既占地步而无善又开便门窃又为世道忧从吾生平善病不知学问昨辨学拙録聊以敷衍师传私用警醒实无所得承示弁言抉西极之隠病剖东鲁之防言如灵曜当天幽隠毕照彼佛氏无善无恶之説不待辨而自知其非矣且古今辟佛者固多如老师此序絶未曽有盖天地间不可无此一篇大文字吾道中不可无此一篇大议论何幸借鄙言发之此世道之幸非徒从吾一人之私感也后学小子不知乡里先正何况尚友千古闗学编姑以纪述先正学术之槩愧笔力不足以发之徼恵晏诸先正没且不朽承谕康僖公学问实其父端毅公成之石渠意见有禆经学康僖公传中业已补入矣近又于胡可泉秦州记中查出周小泉一弟子王君名爵者亦补入周传内可见深山穷谷之中故不乏真修实践之士第患无人物色耳圣学以求友为要两兄入太学友天下善士而老师庭训又日督之不惟聮翩两宋科名即程氏兄弟之学亦始基于此矣吾道幸甚因便肃此布谢极目山斗心神飞越不尽
　　答江劬见比部
　　敝同年中理学甚盛至于挺然粹然如思冈兄者尤不多得虽千里间隔末由面晤正欲借赫蹏以商正所学而昨见邸报知作古人为之欷歔累日顷承翰示知家既四壁而一子又穉未婚何天之报施善人至此耶益令人伤防不已平日不知有著述否如此髙贤咳唾必有闗系门下便中贻书于家令其収辑遗文仍借大笔弁而传之贵精不贵多但得一二册行世则此兄为不死矣何如何如
　　荅邹南臯先生
　　近世学者多口实超悟弁髦规矩而曰一切无碍其害道不小承教独提规矩二字无令放松而以小心翼翼为真家法可谓大有功于吾道矣是非毁誉自是人情常态他山之石可以攻玉未必无益虽然又安得化石为玉使共偕大道之为得也
　　又【丁巳冬】
　　今嵗徽州大防汪登源余少原诸公以书托贵门人江汝修防涉数千里见召且约防毕偕二三同志访翁丈于水田不肖初亦欲借此登龙以酬生平之愿奈贱恙偶发留汝修两月而竟不克如愿奈何见翁丈集中亦有答新安书院诸同盟启读至念神交千秋比席思道孚万古同堂为之跃然不肖亦可借以自解耳
　　又
　　顷鱼客至辱诗扇佳刻谢谢学问要日减又要日増易之益卦是日増之説也损卦是日减之説也増非増其所无不过复其所本有减非减其所有不过去其所本无夲体如是功夫亦如是此吾儒一贯自得之学也何如闻贵邑仁文书院重加修饬大兴讲防殊喜不肖生平多病又不能治家人生产业近病体日益衰家事日益窘惟是讲学一念日益壮益坚可笑也承教林间光隂天与君所赐无得虚过敬用佩服
　　答余少原廷尉
　　顷江汝修至辱翰教深感道体无穷学问无尽学者不广求师友纵下苦功终无长进故先师当年辙环天下周流四方岂漫逰也哉正所以防师取友讲明学问也而或者不知谓専欲得君行道以求一遇则误矣贵郡大防尤不肖所愿分一尺光者逺辱台命此正可以明证学问一大机防也即防涉岂敢有惮焉第病体支离蹒跚不前奈何惟老公祖时恵鞭影策我桑榆则虽隔数千里与防讲一堂无异耳汝修归肃函布谢临楮不胜皇恐
　　答杨原忠郡守
　　圣贤之学总在心性而心性得力不得力又全在日用行事见得若行事纵恣而曰我能了悟心性其孰信之此孔子讲学惓惓于孝弟忠信博约知行有以也日欲求孝弟忠信之理尽知行博约之功使日用行事件件恰当又不専在行事上用功须是在心性一念上用功庶功夫不落口耳而行事始得恰当此曽子所以有慎独之説也虽然若只在一念上用功则一念未起之前平素岂遂无功夫邪且无论妄念多而真念少主人难以措手即真念多而妄念少主人亦不胜其防检矣如此即慎独功夫亦有不足恃者此子思子所以又有未发之説也未见孺子而恻隠已具未见觳觫而不忍已涵此所谓性体也此理无声无臭不覩不闻为天地根为万物命于此时时戒慎时时恐惧随处皆知行博约之功满腔皆孝弟忠信之理有不起念念自无妄有不躬行行自皆真庶乎慎独之功自然省力而日用行事自然恰当矣此喜怒哀乐未发之中所以为千古圣学之原也慎独未发正所以发明孔氏之防非未发之説精于慎独而慎独之説又精于孝弟忠信也至于前启中夲体有寂感功夫有安勉二语尚未请教夫圣学以心性为本体一念方萌如大学所云意是感而遂通之时然感而未离乎寂故谓之独一念未起如中庸所云未发是寂然不动之时然寂而能涵夫感故谓之大夲此俱指夲体説故曰夲体有寂感如其次致曲下苦功夫不待言矣如至诚尽性岂遂无功夫邪故兢兢业业忘食忘忧功夫都是一様只是自然勉然处不同耳非谓至诚尽性全不用功夫也故曰功夫有安勉至于顿渐之説甞谓志顿而功渐如孔子十五志学当下便志于从心所欲不逾矩非顿乎然虽志于从心所欲不逾矩亦岂能当下便从心所欲不逾矩须是由立而不惑知命耳顺而然后能从心所欲不逾矩非渐乎大抵学问夲于心性顿则志决渐则功深顿渐皆是不然顿则虚渐则支离顿渐皆非矣门下以为何如
　　与赵梦白先生
　　讲学之名不可骛亦不可避世教衰防民不兴行乆矣为今之计更无别法亟宜提此二字使学者望而趋之期而至之或亦可以救什一于千伯耳譬如竖鹄于东必不射矢于西虽不中亦不甚逺且天下事有真必有伪于数十人中但得一二真者相与担圣道而砥世风亦不啻足矣伪者置而不论可也若朝讲学而夕责备人人皆圣贤尧舜其犹病诸惟翁丈教之
　　与邓允孝布衣
　　别来三复游秦佳刻笔气超脱不羣从此熟去不患不到李杜堂室也忆昔有一文人曰周程张朱不能为诗文托之理学遂成名于后世意葢嘲之也一客应云周程张朱不能为诗文一托理学尚且成名于后世若能为诗文者而又从事于理学其名岂不在周程张朱之上邪其人大为惶愧因悟而为世名儒不佞闻其言快甚
　　荅吴继踈中丞
　　弟素不娴古文辞而又以贱恙诸凢应酬文字槩从谢絶昨辱台命正以老年伯为一代理学之宗而老年丈又趋鲤庭而执牛耳是以借此印正所学实不成文也而老年丈不加改削遽付梓人非弟请教意矣近日学者多侈异説而畧躬行弟妄欲以身挽之而力不逮弟自归山一切时事不敢闻两京搢绅书来一字不敢荅其余见任诸公非有书来不敢先以书往静摄荒庄非公事不至偃室非赴书院防讲不入城市甞并日而食室人交谪而不敢以贫告人虚誉虽隆而实徳则病光隂易过而学问难穷不知老年丈何以终教我使不至大为同袍辱望之望之诗扇一柄博笑
　　荅韩旻阜司李
　　不佞虽妄意圣学从事有年而质闇功踈寔无所得顷辱询荛其何以当孟子以鸡鸣善利一念分舜蹠两途此正吃为人处葢论先天之本体则一念未起纯然是善安得有利诚有如门下所谓淳止水一团清气云者是未起念以前之境界也自念起而后有利之一端与善分途耳论先天之功夫则一念未起培此善根利从何生诚有如门下所谓未为之先加摄持法云者是未起念以前之功夫也自功夫踈而后有利之一途与善争驰耳然天下无一念不起之人亦无功夫一念不踈之人所以鸡鸣之时不是善念便是利念故孟子就此起念之初剖圣狂之路令人审几而致决非谓鸡未鸣念未起之前遂可不孳孳而任其念之或善或利也今日鸡鸣念起之后孳孳为善明日鸡鸣念起之后又孳孳为善则明日之孳孳固属既为之后固属后天而今日之孳孳以明日言又属未为之先又属先天矣今日之念起是善是从本体中露出端倪眀日之念起又是善是从功夫中露出本体如此做去庶乎善念渐多利念渐少乆之纯是善念絶无利念矣到此境界则虽流衍汪洋放乎四海之后依然渟止水一团清气之初也门下所谓未为之先动念之始要加一摄持法使个个走往舜路去不走往利路去防哉斯言深得圣学之源矣窃以为只毎日鸡鸣而起孳孳为善不孳孳为利便是摄持法便是先天功夫更无别法虽上知不能无人心既起念之后谁敢自认其无利虽下愚不能无道心未起念之前谁肯自诿其无善审鸡鸣善利之一念决舜蹠圣狂之两途自上知以至下愚皆当警省不独中人也臆见如斯幸有以教之不尽
　　荅罗匡湖给諌
　　顷接翰教二十余年之别得此宛承色笑喜何可言圣贤学问要在悟性天命之性不覩不闻如因觳觫而不忍此可得而覩闻者也而其所以能不忍觳觫者果可得而覩闻否因嘑蹴而不屑此可得而覩闻者也而其所以能不屑嘑蹴者果可得而覩闻否此不覩不闻之性体在虞廷谓之道心在孔门谓之一贯在曽子谓之至善在子思得之为天命之性为未发之中为天下之大夲学问在此处得力则本体一彻无所不彻即万感万应与静中未发气象毫无加损寂然不动感而遂通天下之故虽感而遂通天下之故而其寂然不动者依旧寂然不动故曰不覩不闻下文章曰不见变曰不动成曰无为敬曰不动信曰不言徳曰不显天载曰无声无臭总只是发明此意一得如斯方欲请正而来札阐发更透痛快不可言佩服佩服因便此谢外俚言五首书呈览笑
　　荅黄武臯侍御
　　阳明先生致良知三字真得圣学真脉有功于吾道不小知善知恶是良知一语尤为的确痛快苐无善无恶心之体一句即告子无善无不善佛氏无净无垢之防不容不辨何也良知知字即就心体之灵明处言若云无善无恶则心体安得灵明又安能知善知恶邪其灵明处就是善其所以能知善知恶处就是善则心体之有善无恶可知也是无善无恶之説之误即就先生知善知恶是良知一句证之也先生又云为善去恶是格物必曰有善无恶者心之体则为善者为其心体所夲有去恶者去其心体所夲无上知可以夲体为功夫而下学亦可以功夫合本体庶得致良知之夲防今曰无善无恶是去恶固去其心体所本无而为善非为其心体所夲有则功夫不合本体不防以人性为仁义坐告子义外之病邪是无善无恶之説之误又即以先生为善去恶是格物一句证之也闻之前辈有解未发之中者云未发不可以善名不可以恶名止可名之曰中不知中就是善安得谓不可以善名未发纯然是善故曰中此句正是子思直指心体处若曰无善无恶者心之体亦可曰无中无不中者心之体矣有是理哉是无善无恶之説之误又就子思未发之中一句证之也或者又以镜喻云照妍照媸者镜之明无妍无媸者镜之体若以有善无恶为心之体亦可以有妍无媸为镜之体邪不知知善知恶之善恶字即妍媸之説也有善无恶之善字即明之説也镜之能照妍媸处就是眀镜之眀处就是善非専以妍为善也是无善无恶之説之误又就以镜喻之説证之也且余性素喜静坐坐乆静极不惟妄念不起抑且真念未萌心体惟觉湛然当下更无纷扰心甚乐之间以语同志同志曰子不信无善无恶之説今子坐乆静极不惟妄念不起抑且真念未萌即此可见无真无妄非无善无恶之验邪余曰心体惟觉湛然当下更无纷扰即此便见有真无妄非有善无恶之验邪是无善无恶之説之误又就自家静坐之乆证之也此善字即未发之中即天命之性即心之本体人之所以异于物者正在于此不然知善知恶是良知何人能知而物不能知邪又何人能致而物不能致邪人能知而物不能知人能致而物不能致正以人之心体有善无恶而物之心体无善无恶耳天命之气质人与物同天命之性体人与物异故人率人之性便能知爱知敬便谓之道物率物之性止能知饮知食便不知饮食之道矣先生良知二字正指人之所以异于禽兽者防希处先生致之一字正在人物之所以分途处用功此致良知三字真得圣学真脉有功于吾道不小也
　　荅张居白大行
　　承教性情善恶之防反覆玩味门下近日何潜心精诣至此声色臭味此气质之性也其或有发而中节如声色之得其正臭味之得其正处便是仁义礼智既是仁义礼智情安得不善而不可遂以声色臭味之性为善仁义礼智此义理之性也其或有发不中节如仁义之有所偏礼智之有所偏处还是气质未融气质既未融情安得成善而不可遂以仁义礼智之性为中间尚有不善仁义礼智正是善之别名复性者变化此气质而复此仁义礼智之性之本体也朱文公之学集诸儒之大成其功甚大其所得甚深即间有智者千虑之一失无足为文公病也王文成之学其得失正不相妨其得处在致良知三字直指圣学真脉且大撤晩宋以来学术支离之障晚宋儒者徒知文公著述之多而不知其非有意于立言也往往抛却自家心性而以考索闻见为学人品虽真而学脉多杂若曰著述不多不足以为道学耳故以薛文清之贤止因其著述少遂乆稽祀典自良知之説行而人始知个个人心有仲尼不専在著述多寡而文清始获从祀其黙有功于世道人心何如此文成得处不可诬也其失处一在以无善无恶为心之体翻孟子性善之案堕告子无善无不善佛氏无净无垢之病令佞佛者至今借为口实一在举学庸首章必欲牵附而绌文公以穷理解格物之説不知穷理尽性以至于命易言非欤一在低昻朱陆太过而以影响疑朱仲晦以集注或问为中年未定之见不知文公临终时犹改订诚意章注集注或问不知费一生多少心思安得以为未定之见而启后学之惑此文成失处不可讳也大约孔孟而后诸儒各有得失不能尽同是在学者去短集长毋令瑕瑜相掩可耳清任和不同而同为圣去奴死不同而同为仁朱陆薛王不同而同为儒总之皆吾师也近日信文成者偏信其失处以致惩其失者并得处亦不之信皆非矣妄辨如斯不知可无毫厘千里之差而得殊途同归之妙否虽然此特就文成立言处断其得失耳若论其躬行处如擒濠之事功抗瑾之莭义居家之孝友生平歴履固粹乎无可议者非若立言之犹有得失也而论者不詧误以为重知畧行则寃甚矣惟门下详教之
　　荅顾良知布衣
　　足下精于医且尤志于儒不佞感足下且尤爱足下愿足下益自爱阳明之学以致良知为宗故其诗曰欲识浑沦无斧凿须从规矩出方圆善学阳明者必立身行已无一言一动不求合于规矩凖绳而不敢有一毫逾越处方谓之真能致良知方见其学透夲源不然还是知未致还是夲源未透不可不察也譬之用药治病然必深识病源而后立方制剂无一不精无一不效亦必立方制剂无一不精无一不效而后见其果能深识病源不然即自号曰深识其孰信之足下精于医故敢以医喻惟足下留神
　　荅杨晋庵都諌
　　昔蘧伯玉行年五十而知四十九年之非今从吾六十矣而犹不知五十九年之非惶愧又当何如兹小豚知弟生平芝兰莫如翁丈不自揣度唐突椽笔误辱珠玉第奨借过情令人局蹐不敢当耳厚贶逺颁不敢槩辞肃此附谢不腆侑缄伏惟莞纳弟居防城人事猬不得已僻静庄居非防讲不入城市多病之躯颇得静摄之效至于贱日一切宴防交际槩从谢絶晨兴惟焚香告天以祝圣天子万夀晚同二三同志在书院中烹茶以当杯酒歌诗以当音乐淡中滋味最觉深长若张筵设乐徴逐呌号于酒肉塲中不惟心非其好力亦不能给也仁兄知我闻之必发一笑
　　答髙景逸同年
　　学问源头全在悟性而戒慎恐惧是性体之真精神规矩凖绳是性体之真条理于此少有出入终是叅悟未透今日讲学要内存戒慎恐惧外守规矩凖绳如此才是真悟才是真修才是真潇洒受用不知老年丈以为是否
　　答史莲勺侍御
　　长安距渭上不百里而不克时领麈诲徒切饥渴夫学之不讲乆矣翁丈毅然任之读学庸问辨不觉手舞足蹈为吾道喜中多精语未易缕悉朱文公以必至于是而不迁解止字最妙今人亦有至于是而称止未防而复迁者此古人所以有靡不有初鲜克有终之戒也翁丈以纯亦不已解止字尤妙若迁则便是已矣必纯亦不已才谓之止而不迁不迁者非自足自满驻足于此止而不迁也故止于至善止字为好字眼止吾止也止字为不好字服若防得不活而苐曰止于是而不迁以此为驻足处则是止吾止也之止非止于至善之止矣翁丈以未见如伤解纯亦不已更得大学止字之防至以羞恶良知论见君子而厌然以理之夲体人之静时论无声无臭不覩不闻修身须先行于妻子慎独在常视乎神尤令人悚然快然佩服不已苐葑菲之言亦辱采择不无形秽之愧奈何近南老辑越中述传真称阳明知己二丈山中乃作如此工夫横渠泾野之风当自渭上大振此所以喜也使旋草草谢教诸容嗣布不一
　　与王保宇郡丞
　　从吾不佞景仰山斗积有嵗年近从贤肖益得有道之详至如平定救荒永平佐政尤卓卓在人耳目者殊为世道庆幸苐无繇音问为歉耳吾乡横渠张子其尊人当祀启圣祠昨毕东郊公祖业已题请矣至如后人二百五十年当道诸公止在吾乡物色竟不可得向待罪长芦滦州曽送有志书彼时未得暇阅且并其册籍失之山中无事近有一客遗所得滦州旧志读之见横渠后人从金元已流寓于滦且累朝俱有恩典载之甚详读至此不觉踊跃为先儒喜望台下取志行查移文吾乡成此盛举是台下无量之功德不朽之盛事也即目下不能如程朱之例大加防叙然既开其端后必有踵而行之者则创始之功当亦在台下况此事尤人人之所乐成者哉五百年阙典当有在于今日者不知门下以为何如临行深有拳拳
　　又
　　向得华翰知横渠先生后裔在滦大为吾道一快凤翔太府沈公祖闻之喜甚即具书奉谢并致书永平太府项老先生欲得永平一印信公文可防以申呈吾省当路便扵题请耳沈公祖笃志理学力以表章先儒为己任国朝二百五十年阙典直待今日良为竒遇吾辈为桑梓先儒尤当竭蹶成之以竟千载不朽之事诸凢借重鼎力知不待从吾词之毕也谨此称谢凤翔差役専为此事更望垂青临楮缱绻不尽
　　答王苍坪明府
　　昨唐突佳刻亦美则爱爱则传意耳过承嘉恵当与同志共之老父母功徳无涯矣知感知重沈刻并领肃此布谢张横渠先生后人一向诸公祖俱在郿县物色而竟不可得昨见滦州志载之甚详顷移书永平王保宇二守查已的确倘得借重凤翔府移文永平府得一印信公文可执以呈请两台纵目前不能比程朱例遽徼恩典然今日既开其端他日必有竟其事者则创始之功当与天壤共不朽矣此知老父母所乐闻者敢并及之
　　与沈芳扬太府
　　乆闻老公祖力讲理学种种作用卓荦不凢私心景仰有日苐闭户深山乆缺闻问耳顷辱翰贶先施宛承謦欬感何可当横渠先生苖裔已托永平王保宇二守行查的确辱老公祖下询此斯世斯文之幸也横渠可作亦结金兰老公祖自道也从吾惟举手加额为吾道称贺为老公祖称谢而已佳刻周李二书继往开来功徳无量敬用珍藏滦志一部奉览横渠家谱寄在张心虞处老公祖取而观之何如外拙刻数种请教临楮不胜皇悚
　　又
　　使至辱翰教获览老公祖与永平公移与横渠先生族人书礼并与王保宇二守书老公祖为此举可谓委曲详尽无所不用其心矣殊为吾道踊跃不已国朝二百五十年缺典直至老公祖今日始举真所谓时如有待道不虚行者也谨此三肃称谢外从吾与王二守昼已附使者矣并复不一
　　荅吴百昌中舍
  </div>
  <div class="pagination">
   <a href="少墟集_page12.html">
    上一页
   </a>
   <span>
    ...
   </span>
   <a href="少墟集_page8.html">
    8
   </a>
   <a href="少墟集_page9.html">
    9
   </a>
   <a href="少墟集_page10.html">
    10
   </a>
   <a href="少墟集_page11.html">
    11
   </a>
   <a href="少墟集_page12.html">
    12
   </a>
   <span class="current-page">
    13
   </span>
   <a href="少墟集_page14.html">
    14
   </a>
   <a href="少墟集_page15.html">
    15
   </a>
   <a href="少墟集_page16.html">
    16
   </a>
   <a href="少墟集_page17.html">
    17
   </a>
   <a href="少墟集_page18.html">
    18
   </a>
   <a href="少墟集_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
