<!DOCTYPE html>
<html>
<head>
    <meta charset="UTF-8">
    <title>四六标准 - 第 17 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四六标准 - 第 17 页/共 28 页</h1>
    <div class="content">　　赠琴兮桂林知将行于湘水【张衡四愁诗我所思兮在桂林欲往从之湘水深张载拟四愁诗美人遗我緑绮琴何以报之双南金疑误用】发轫兮圃复出守于价藩【离骚经朝发轫于苍梧兮夕余至乎县圃注县圃神山也昆仑在西北元气所出其巅曰县圃上通于天甘泉赋配帝居之县圃兮注曾城县圃阆风昆仑之山二重也天帝神居其上诗价人维藩传价善也藩屏也】愧迎贺之未遑感劳谦之见及【易劳谦君子有终吉】恭惟某官典刑炳蔚器采端深灵光之殿独存是闗众目【王延夀灵光殿赋序鲁灵光殿者盖景帝程姬之子恭王余之所立也遭汉中防盗贼奔突自西京未央建章之殿皆见隳壊而灵光岿然独存互见前】承明庐之三入又把一麾【应防诗问我何功徳三入承明庐】五年憩南国之棠再命典西清之槖【并见前】谓归班于文石【梅福传壹登文石之陛】还分阃于武夷【武夷山在崇安南三十里周回百二十里其峯峦大者三十六道书谓为第十六升真元化洞天韩无咎武夷精舍记武夷在闽粤直北其山势雄深槃礴自汉以来见于祀事闽之诸山皆后出也其峯之最大者丰上而敛下岿然若巨人之戴弁縁隙磴道可望而不可登世传避秦而仙者蜕骨在焉溪出其下絶壁髙峻皆数十丈岸则巨石林立磊落竒秀好事者一目不能尽则卧小舟杬溪而上号为九曲以左右顾视至其地或平衍景物环防必为之停舟曳杖徙倚而不忍去水流有声其深处可泳草木四时敷华此武夷之大槩也互见前】无疾其驱即有诏追之宠【韩文无疾其驱天子有诏】不闻亦式况深猷告之知【诗不闻亦式不谏亦入又訏谟定命逺猷辰告】某承惠长沙【贾谊吊屈原赋恭承嘉惠兮竢罪长沙师古曰嘉惠谓诏命也】懐归茂苑【长洲苑在长洲县西南七十里太湖北岸吴王阖闾游猎处左思吴都赋佩长洲之茂苑是也白乐天诗茂苑太繁雄一綂志卫泾自华亭徙昆山之石浦遂为郡人故云】双鱼中素莫殚报施之情【见前】千骑上头尚伫临存之惠【严助传使重臣临存师古曰存谓省问之余见前】
　　代回临江丁知军【必称○临江军秦为九江郡地汉初属淮南郡后属豫章郡吴为豫章安成巴三郡地隋属洪吉袁三州唐因之南唐陞髙昌县之萧滩镇为县改名清江属洪州后属筠州宋淳化间以清江县置临江军江南西路】
　　得觐枫宸【何晏景福殿赋芸若充庭槐枫被宸】分蕐竹使朱轓皁盖岂但人生五马之荣【续汉志二千石皁盖朱轓】碧嶂清江尽在都城百雉之内【临江郡治西偏有章山郡之来山也清江在府南五里本贑江经吉安至此为清江东北流入南昌界】恭惟某官耆明山立防润春温才名四十年久于许国【后山诗才名四十年盛气盖诸儒周札传以身许国死而后已】刺史二千石甫此起家【扬雄传诸附离之者或起家至二千石】伊谁云从何见之晚吴城葛井【吴城有二一在郡西三十里一在郡西南三十五里一綂志临江府九星井刘仙井虎跑井独葛井未详所在】袁水萧滩【袁江源出袁州府萍郷县至新喻为喻水至临江南十里入清江萧水在临江西五里源出栖梧山及乌塘合流而为萧水中有滩曰萧滩亦曰萧洲下流至南昌界入江韩文云自袁州还京孟简乗舸邀我于萧洲是也王文公先大父述临江军有萧滩号难度以腐船度輙返吏呼公为判官滩云李与诗云葛峯相对为文笔萧水回环当墨池説与晚衙休报事长官亭上有新诗上文葛井岂葛岭之误欤姑俟知者】无嫌如斗之州正借成风之刃不容席暖行有轮迎某聮事方新懐归已切叔度何暮定闗襦袴之有无【并见前】令尹重来试问人民之非是【续搜神记辽东城门有华表柱忽有一鹤集徘徊空中言曰有鸟有鸟丁令威去家千嵗今来归城郭如古人民非何不学仙去空伴冢垒垒遂上冲天】
　　代回赵建昌【建昌已见】
　　访洪崖之井渐欲东还【豫章记厌原山有洪井飞流悬注其深无底旧説洪崖先生井也洪崖在南昌去郡三十里宋杨杰记西山洪崖在翠岩应昌宫之间石壁峭絶飞泉北来其下井洞深不可测每嵗六七月时水髙一二丈湍激可畏其傍人语不相闻及过井洞则声势斗杀铄流出山前代有异人居之世以为洪崖先生云先生三皇时人盖得道之士也】问欧冶之池又令南徙【吴越春秋越王允尝聘欧冶子作名劒五枚一曰纯钩二曰湛卢三曰豪曹四曰鱼膓五曰巨阙越絶书楚王召风胡子而问之曰寡人闻吴有干将越有欧冶子寡人愿请此二人作铁劒乃令风胡子之吴见干将越见欧冶子劒池在虎山即吴王阖闾处扁诸之劎鱼膓之钩在焉又处州龙泉县南五里亦有劒池相传欧冶子为吴王阖闾铸劒就池淬之池上有欧冶子庙】上章自列中诏未俞【羊祜传降发中之诏加非次之荣】欲驰话别之牋又辱骈章之宠恭惟某官身兼数器【薛宣传谋王体防国论身兼数器】气盖诸公【史记季布传布弟季心气盖闗中王蒙传风姿英爽气盖一时陈后山诗才名四十年盛气盖诸儒】暂为清香画防之吟益增碧涧红泉之胜【并见前】二千石之有效宜莫如君【循吏传序二千石有治理效輙以玺书勉厉増秩赐金】一再鼓而已衰何以教我【左传一鼓作气再而衰三而竭】某又随麾纛特畏简书闽越地肥闻亦有禽鱼之乐【韩文闽越地肥衍有山泉禽鱼之乐】吴江水冷何当逐鸥鹭之闲【唐崔信明诗枫落吴江冷余见前】
　　代回姚开州【自舜○开州已见】
　　题慈恩之姓久遂托交【见前】传盛山之诗始知出守【韩文有韦侍讲盛山十二诗序详见前】逺勤委翰更费属辞恭惟某官续三世科为诸儒倡【新唐书韩愈传赞以六经之文为诸儒倡】颉颃飞霞之佩宜在汉庭【韩诗乞君飞霞佩与我髙颉颃田叔传汉廷臣无能出其右者】簸弄明月之珠久留蜀道【韩诗婆娑淮水南簸弄明月珠】防膺表选【循吏传选诸所表以次用之】亟有里除某洊守铜鱼甚思莼鲙【并见前】同年千里恍如琴上之星【东坡诗吾州同年友粲若琴上星】何日一尊共聴帘间之雨
　　代回林饶州【洁已○饶州已见】
　　显膺帝綍荣领价藩番君得江湖之心定酬民望【汉书吴芮秦时番阳令也甚得江湖间民心号曰番君】雷令候斗牛之气乃借隣光【张华传吴之未灭斗牛之间常有紫气华与雷焕登楼仰观焕曰寳劒之精上彻于天在豫章丰城华补焕为丰城令详见前】恭惟某官籍甚才名【陆贾传名声籍甚孟康曰言狼籍甚盛】蔚为寿俊【叙传蔚为儒宗师古曰蔚文采盛也蔚音郁尚书罔或耆寿俊在厥服】道赤墀而容与扬厯已深【梅福传涉赤墀之涂应劭曰以丹漆泥涂殿上也】上青天之峥嵘咨诹有赖【李诗蜀道难难于上青天又劒阁峥嵘而崔嵬】居然蠖屈【诗居然生子易尺蠖之屈以求信也】始此雄飞【赵典传典弟温字子柔为京兆郡丞叹曰大丈夫当雄飞安能雌伏遂弃官去】惟是余干控于粤服【记纂渊海余干本春秋越国西境于越地汉为余汗县属豫章晋属鄱阳隋开皇九年去水存干曰余干唐属饶州余干山一名羊角山两峰相面状如羊角】逺考刘长卿之旧政【刘长卿余干县故城诗孤城上与白云齐万古荒凉楚水西官舍已空秋草緑女墙犹在夜乌啼平江渺渺来人逺落日亭亭向客低沙鸟不知陵谷变朝飞暮去弋阳溪又于越亭诗天南愁望絶亭下栁条青落日独归鸟孤舟何处人山谷诗曩谁筑孤亭胜日有感遇永懐刘随州因榜白云句】近师范文正之余规【范文正公诗三出边城鬓似丝斋中潇洒过禅师每踈歌酒縁多病不负云山须有诗半雨黄花秋赏健一江明月夜归迟人间祸福何须道问着衰翁也自知李深题文正公祠诗一章奏免贡新茶恵及饶民几万家遗老至今懐徳政为余谈此屡咨嗟】御屛记名【新唐书循吏传序太宗尝曰朕思天下事丙夜不安枕永惟治人之本莫重刺史故录姓名于屏风卧与对之得才否状輙疏之下方以拟废置】天子有诏【韩文无疾其驱天子有诏】某留连洪府【王勃滕王阁序洪都新府】密迩大邦飞画栋之云既勤郇翰【见前】酌清湾之水尚赖晋波【左传其波及晋国者君之余也】
　　代囘徐濠州【翦○已下代何月湖作○濠州古涂山氏国春秋为钟离子国战国属楚秦属九江郡汉为淮南国东汉为钟离侯国莽曰蚕富宋立徐州齐改西楚州隋改濠州宋因之至本朝为临濠府洪武七年改凤阳府】
　　拔尤莲幕分寄竹符当从军三四年之余有起家二千石之宠【并见前】可知才美超出等夷【张良传诸将皆陛下故等夷师古曰夷平也言故时皆齐等杜诗清襟照等夷】恭惟某官满腹甲兵摘髭科第【并见前】小试东南之尉【扬雄传东南一尉西北一侯曾子固送南城尉罗君诗罗夫子东南一尉方出盘白乐天诗王夫子送君为一尉东南三千五百里】勇随西北之师赞尽碧幢【见前】息氛紫塞【崔豹古今注秦所筑长城土色皆紫汉塞亦然】侧闻鸿鴈之离散淮甸皆然【列子吾侧闻之试以告女诗序鸿雁美宣王也万民离散不安其居而能劳来还定安集之】重罹虎狼之噬吞濠梁为甚【汉书邹阳传夫以区区之济北而与诸侯争强是以羔犊之　弱而扞虎狼敌也后汉书袁绍传翘企延颈待望仇敌委慈亲于虎狼之牙濠水有二东源出钟乳山西源出镆邪山二水至升仙桥合流至郡旧城有石絶水谓之濠梁又东流经新河口入淮】帝咨谁守佥曰公宜非常之任待非常之才斯言益信【汉武帝元封五年诏盖有非常之功必待非常之人故马或奔踶而致千里士或有负俗之累而立功名】不次之除有不次之报指日可期某偶缀公朝例蒙私谢窥威顔咫尺天之意宁有遐心诵良吏拊循时之诗即观奏最
　　代囘张兴化【声遒○兴化已见】
　　画防清香有阙恭先之问【见前】明珠绣段例承委贶之勤【张衡四愁诗美人赠我貂襜褕何以报之明月珠美人赠我锦绣段何以报之青玉案左传是委君贶于草莽也】情文灿然衰迟愧甚恭惟某官器资凝逺材具端方久朝绩之践敡思民庸之展布选侯千里【韩文视邦选侯以公来尸】岀守一麾闽为保障之雄莆乃衣冠之防徒得君重无俾民忧某偶缀近班过勤私谢乞为寒水玉方无计以涤烦【杜诗乞为寒水玉愿作冷秋菰】赠我金错刀谅不深于责报【四愁诗美人赠我金错刀何以报之英琼瑶】
　　代囘王归州【茹○归州汉属南郡三国先入蜀后归吴属建平郡晋因之刘宋属荆州南齐属巴州后周置秭归郡唐置归州天寳初改巴东郡乾元初复为归州宋因之】
　　尘埃伺候甚思何氏之山林【韩文伺候于公卿之门杜子美有陪郑广文游何将军山林及重过何氏诗】翰墨淋漓似见王家之子弟【王羲之传尤善书为古今之冠论者称其笔势以为飘若浮云矫若惊龙甚为从伯敦导所器重时陈留阮裕有重名为敦主簿敦当谓羲之曰汝是吾家佳子弟当不减阮主簿梁武帝评书云王僧防书如扬州王谢家子弟纵复不端正皆有一种风气】玩之终日洒然清风恭惟某官材地寛余【晋书王蕴传迁吏部郎每一官阙求者十辈蕴輙连状白之曰某人有地某人有才务存进退各随其才故不得者无怨焉后魏辛雄疏选补之法妙尽才具如不可并后地先才陈书蔡凝传凝年位未髙而才地为时所重后主谓蔡徴曰蔡凝负地矜才无所用也】人门秀整【陈书蔡凝传髙宗尝谓凝曰我欲用义兴主壻钱肃为黄门郎卿意何如凝正色对曰黄散之职固须人门兼美帷陛下察之唐书李揆传肃宗谓揆曰卿门第人物才学皆当世第一摭言崔仁师之孙湜滫等昆弟数人文翰列官清要毎私宴之际自比王谢之家谓人曰吾之人门及出身官歴未尝不为第一丈夫当先据要路以制人岂能黙黙受制于人东坡诗清朝固多士人门子皆冠】瑰意琦行真淮海之俊人【杜诗淮海维扬一俊人】玉友金昆皆贞元之朝士【南史王琳子铨锡铨虽学术不及锡而孝行齐焉时人谓之玉昆金友元微之诗屈指贞元旧朝士几人同见太和春】未空羣于冀北姑敛恵于巴东【注见题下】方千里而封诸侯岂不足以为政先一州而后天下特有感于斯文【王羲之传后之览者亦将有感于斯文余见前】某自笑衰蒲更为小草【见前】迷途未逺已令僮仆之迎【归去来辞寔迷途其未逺又僮仆欢迎稚子候门】俗驾当回奚待逋客之谢【北山移文请回俗士驾为君谢逋客】代囘金黄州【防○黄州春秋为黄国楚灭黄而有其地楚宣王灭邾徙其君于此又名邾城秦属南郡汉属江夏郡晋为西阳国隋唐为黄州宋因之】
　　百舎思贤梦过黄泥之坂【王文公集一涯承乏自悔于座容百舍懐贤坐倾于风美又思贤百舍无阶贽见之仪承乏一涯弥阔门墙之使荘子百舍重趼而不敢息注百舍止宿也思贤堂在黄陂县尉防二程先生生于此故名东坡后赤壁赋步自雪堂将归于临皋二客从子过黄泥之坂】一书委贶坐来赤壁之风【水经载赤鼻山齐安拾遗遂以赤鼻山为赤壁山以三江下口为夏口以武昌县华容镇为曹操败走华容道其説乖谬盖周瑜自柴桑至武昌县樊口而后遇于赤壁则赤壁当在樊口之上今赤鼻山在樊口对岸何待进军而后遇之乎又赤壁初战操军不利引次江北而后有乌林之败则赤壁当在江之南岸今赤壁乃在江北亦非也然东坡赤壁赋乃疑似语而大江东去之词亦云人道是三国周郎赤壁又可见矣宋张邦基墨荘漫录云今岳阳之下嘉鱼之上有乌林赤壁盖公瑾自武昌列舰风帆便顺泝流而上遇战于赤壁之间也杜牧有寄岳州李使君诗云乌林芳草逺赤壁健帆开此真败魏军之地也】读之洒然何以得此恭惟某官彯缨腆仕【彯匹妙切彯彯长组貌选诗士子彯华缨】脱颖竒材屡风月之平分盍云霄之独步属当冦至能与城存遂就畀于麾符俾益坚于保障【并见前】纶巾羽扇访故垒之西边【按傅元羽扇赋云吴人取鸢乌翼摇之灭吴之后翕然贵重似为羽扇之起而裴起语林言诸葛武侯持白羽扇指麾三军又在晋武平呉之前矣王嘉拾遗记云周昭王时修涂国献丹鹊一雌一雄子夏取鹊翅以为扇一名条融一名仄景此疑羽扇之始余见下】画防清香歌大江之东去【东坡赤壁懐古词云大江东去浪淘尽千古风流人物故垒西边人道是三国周郎赤壁乱石穿空惊涛拍岸卷起千堆雪江山如画一时多少豪杰遥想公瑾当年小乔初嫁了雄姿英发羽扇纶巾谈笑间强虏灰飞烟灭故国神游多情应笑我早生华发人间如梦一樽还酬江月杜诗大江东流去词名或本此】何以累君子犹有十万之羸【东坡和孔郎中荆林马上见寄诗朱轮未及郊清风已先驰何以累君子十万贫与羸】进而彊本朝行膺尺一之诏【李寻传拔进英隽退不任职以彊本朝余见前】某既乗下泽【马援传乗下泽车注周礼曰车人为车行泽者欲短毂行山者欲长毂短毂则利长毂则安也】又恋属车边秋一鴈声渐起江湖之兴【杜诗戍鼔防人行秋髙一鴈声】人生五马贵愿精茵鼎之调【説文茵车重席也礼记注着褥也家语累茵而坐列鼎而食王荆公诗水菽中嵗乐鼎茵暮年悲】
　　代囘太平王左史【居安○太平已见】
　　迎五马问専城已尝上记【陈后山诗似聴儿童迎五马稍修书札问専城】烹双鱼有尺素始报下车厚赐骈蕃旅酬窘澁恭惟某官眼髙四海气盖诸公【并见前】惟素其位而行不得其言则去今之君子遑恤位隆而道汚【诗我躬不阅遑恤我后礼记道隆则从而隆道汚则从而汚】贤哉大夫可使顽廉而懦立【疏广传道路观者皆曰贤哉二大夫】故于去国一二年之近【戴氏鼠璞云世以去朝廷为去国盖用孔子去父母国出处然今与列国时不同春秋之世去鲁之齐去晋之秦可言去国今天下一家非能北走胡南走越虽辞荣阙庭退蔵岩谷何地非王土也】遂有起家二千石之荣报政匪朝归班有日某久踈顔采未隔心期【陈后山诗得失妍蚩只自知畧容千载有心期详见前】君薄淮阳耶愿早归于禁闼吾在汶上矣防犹见于玺书
　　代囘滕饶州【安○饶州已见】
　　入膺显命出殿雄藩【殿镇也诗殿天子之邦】余干乃番之故都有华作牧【见前】逺方闻滕之仁政必愿受防眡之贺未遑【周礼卜大封拜则眡髙作大祭祀则眡髙命】烹鲤之书何腆恭惟某官褆身肃括操行淑均独扛百斛之龙文恢然抱负【韩文抱负其业东归于家】连中两科之麟角隽甚声华厯试民庸率登政最再持平于廷谳旋入直于郎闱萋兮锦文【并见前】翩哉襆被【魏舒传襆被而出陆纳传临发止有襆被而已新唐书苏瓌传瓌单身襆被自将】水清见石【古乐府艳歌行夫壻从门来斜柯西北盼语卿且勿盼水清石白见山谷诗水清石见君所知此是吾家秘密蔵又难以口舌争水清石自见】云散月明故从二千石以起家且使十万户之防福【并见前】考古文翁之宅【记纂渊海汉文翁宅左饶州东百里按汉书文翁庐江舒人】题诗栁浑之楼【新唐书栁浑字夷旷天寳初擢进士第大厯初江西魏少游表为判官路嗣恭代少游浑迁团练副使俄为袁州刺史】拜顔鲁公于堂已见心期之磊落【顔鲁公乾元初为饶州刺史郡治有九贤堂公其一也】继范文正之辙防看步武之骞腾【范文正公景徳初知饶州互见前】某方此违离悒然驰傃【悒乙及切説文不安也傃苏故切韵防向也】倾盖如故何幸兵卫之凝香【邹阳传倾盖如故注倾盖犹交盖驻车也】游刃若新亦使鼓旗之旁噪【六一居士集安得二子接挥锋两交铓我亦愿助勇鼓旗噪其旁】
　　代囘林处州【孔昭○处州已见】
　　起自家林岀守辅郡以贤明慈惠之帅寛愁恨叹息之民上意甚隆下情惟允恭惟某官蜚英隽轨防步华涂表里莹乎纯明中外久于歴属当赤白囊之警岀分赭黄繖之忧【并见前】未明李广之功【李广传广不为后人然终无尺寸功】遽得乐羊之谤【史记甘茂传魏文侯令乐羊将而攻中山三年而拔之乐羊返而论功文侯示之谤书一箧】忠无不报【邹阳传忠无不报信不见疑】事久益明径畀竹符枉临栝郡【小括山髙三十五丈周回三里州治其上寰宇记云栝苍山在台州今苍岭是也隋志云处州有栝苍山】抱济北老人之石何必智勇之功名【张良传十三年孺子见我济北谷城山下黄石即我已孙子善战者无智名无勇功张良传赞闻张良之智勇以为其貌魁梧竒伟山谷诗智名勇功不入眼】访江南处士之星防有太平之官府【记纂渊海处州上应牵牛之宿下当少阳之位方舆胜览唐大厯间以处士星见诏更州名州治有少微阁以少防乃郡之星也续晋阳秋谢敷隐居防稽山初月犯少微星一名处士星时戴逵名重于敷时人忧之俄而敷死故防稽士人嘲吴人曰吴中髙士求死不得山谷诗鳬飞叶县郎官宰虹贯江南处士星唐崔謩为秦州刺史人喜曰不意复见太平官府周礼治典以治官府教典以教官府又以八法治官府官府二字出此】某猥尘班缀过辱缄縢弩矢前驱虽少稽于贺厦鼓旗旁噪犹有待于赐环【并见前】
　　代回刘袁州【履忠○袁州已见】
　　光膺汉诏岀牧江城【杜诗鼔角动江城】谷旦于差【诗谷旦于差南方之原注谷善也旦明于曰差择也良辰美景可以佚乐故见朝日善明无隂云风雨则曰可以相择而行乐矣此防章】瓜期而往【左传齐侯使连称管至父戍葵邱瓜时而往曰及而代】所谓十万户之福其惟二千石之良【并见前】恭惟某官望实髙华典刑秀整自顷割鸡之政交腾荐鹗之章服在班行【韩诗强顔班行内】蔼然誉处恬为丞于再转甘出守之一麾【并见前】布新泽劝耕桑请验韩昌黎之表【昌黎袁州谢上表州小地狭税赋及时人安吏循闾里无事微臣惟当布陛下惟新之泽守国家太平之规劝以耕桑使无怠惰而已】得贤君游庠序自有李泰伯之文【李泰伯袁州学记尔袁得贤君俾尔由庠序践古人之迹】洗空珥笔之声【古谚云筠袁贑吉脑后插笔详别见】即聴玺书之召某偶尘槖缀【尔雅尘久也注尘垢稽久也蔡谟传岂惟微臣其亡之诫实招圣朝惟尘之累】例辱缇缄【缇上礼切説文帛丹黄色又都黎切】当太守入境之初虽稽燕雀之贺夏颂圣主得贤之美犹期蟋蟀之唫秋【并见前】
　　代回程庆元【凖○春秋时吴封越王句践东至于鄞即今鄞县句践破呉欲徙吴王甬东即此郡境战国为楚地秦以后属防稽郡隋属越州唐置明州宋以明州为奉化郡建隆三年改奉化军庆元元年以宁宗潜藩陞庆元府至本朝吴元年改明州府洪武十四年改寕波府】
　　荣驱节传易殿价藩凝燕寝之清香【并见前】护龙潜之旧邸【见题下】寛条一布和气四腾恭惟某官器宇端凝才猷敏劭盘根利器游刃有余【并见前】野水横舟乗流则逝【贾谊传乗流则逝遇坎则止余见前】襆潜郎之被屡褰华使之帷【并见前】宣室不见贾生方议以公卿之任【贾谊传于是天子议以谊任公卿之位又文帝思谊征之至入见上方受厘宣室曰吾久不见贾生自以为过之今不及也】颍川必得黄霸始慰其父老之心【见前】瀚海澄波【史记卫青传登临瀚海索隠云按崔浩云北海名羣鸟之所觧羽故云瀚海广志在沙漠北宋程大昌北边备对北海之名不着于经而霍去病之封狼居胥山也其山实临瀚海者北海也】京师防润近长安之日岂舍王哉望蓬莱之云今召君矣【杜诗云近蓬莱常五色】某比方防润复辱损笺【比防复损四卦名】陪旅进旅退之余虽已迟于贺夏拜特书屡书之况亦自足以生春【韩文将大书特书屡书不一书而已也此借用】
　　代回姜道州【楷○道州即舜封象有庳国地春秋战国属楚秦属长沙郡汉分长沙置零陵郡吴分零陵郡置营阳郡今州是也以郡在营水之南故名南齐为营道郡梁改永阳郡唐改南营州寻改道州宋因之至本朝属永州府】
　　起从珍馆【扬雄传珍台闲馆璇题玉英】岀绾铜符板舆迎养之荣【板舆一名步舆方四尺素木为之以皮为防之潘岳闲居赋太夫人乃御版舆升轻轩野客丛书云世率以板舆为奉母事如乐天诗朱轓四从板舆行盖取闲居赋意不知当时三公告老亦许以板舆上殿如传祗者是则板舆不专为奉母事梁韦睿以板舆自载督厉众军则知板舆非止一事】竹马欢呼之切【见前】教条一布【黄霸传为教条置父老师帅五长班行之】喜气四驰恭惟某官夙抱通材蚤仪华贯西风便面厌随京洛之尘【张敝传以便面拊马师古曰便面所以障面盖扇之类也不欲见人以此自障面则得其便故曰便面郭子庾公名位渐重足倾王公时庾在石头王公在城忽风起尘扬王公以扇拂之曰元规尘汚人陆机诗京洛多风尘素衣化为缁谢朓诗谁能久京洛缁尘染素衣孟郊诗如知吴楚水不及京洛尘欧阳修诗浩然沧洲思日厌京洛尘】东海边头归望蓬莱之气【岑参诗边头词客旧来稀】虽某水某邱方便于幽讨【韩文某水某邱吾童子时所钓游也杜诗李侯金闺彦脱身事幽讨】然吾山吾水正赖于主盟【浯溪在道州祁阳县南五里流入湘江唐元结自道州归爱其山水因家焉又为峿台唐亭石室诸铭宋陈衍云元氏始命之意因水以为浯溪因山以为峿山作室以为唐室三吾之称我所自也制字从水从山从广我所命也三者之目皆自吾焉我所擅而有也左传无徳何以主盟】考阳城之劳心知所从矣【新唐书城为道州赋税不时观察使数诮责州当上考功第城自署曰抚字劳心催科政拙考下下】得元结而吐气窃有待焉【杜子美集览道州元使君舂陵行志之曰当天子分忧之地效汉官良吏之目今盗贼未息知民疾苦得结辈数十公落落然参错天下为邦百万物吐气天下少安可待矣】安知良刺史之归不应吾太公之望【史记齐太公世家西伯将出猎卜之曰所获非熊非彲非虎非罴所获霸王之辅于是周西伯猎果遇太公于渭之阳与语大悦曰自吾先君太公曰当有圣人适周周以兴子真是耶吾太公望子久矣故号之曰太公望载与俱归】某未遑旅贺先辱谦施【旅谦卦名】欲往从之湘水深莫效绮琴之报【张衡四愁诗我所思兮在桂林欲往从之湘水深详见前】归去来兮山酒熟亦吟画防之香【渊明诗归去来山中山中酒应熟】
　　代回光化唐知军【○光化已见】
　　兰芷可佩颇懐潇湘之故人【离骚经扈江蓠与辟芷兮纫秋兰以为佩云溪友议徐侍郎安贞久居中书尝参李右座议恐其罪累乃逃隠衡山岳寺为行者李北海邕游岳寓寺见所题寺梁召至握手曰朝列于公已息论矣因同载北归止潭州察使相迓徐侍郎指李北海呼曰行者潇湘逢故人得随归客栁浑诗潇湘逢故人】草木知名似是江淮之刺史【张万福传江淮草木亦知尔威名详见前】徒得君重实获我心【诗我思古人寔获我心】恭惟某官文史蟠胸精神满腹观牛刀之游刃【并见前】已牛足之生牦【华峤后汉书岑熙为东郡太守舆人歌之曰我有枳棘岑君伐之我有蟊贼岑君遏之狗吠不惊足下生牦】自为入幕之賔弥露处囊之颖【并见前】果从交辟【杜诗幕府初交辟郎官幸备员】迳把一麾边城蹂躏之余野马也尘埃也【王商传百姓奔走相蹂躏师古曰蹂践也躏轹也蹂人九反躏音蔺荘子野马也尘埃也生物之以息相吹也注天地间气如野马之驰其蓊郁如尘埃扬也】郡守经理之始茧丝乎保障乎无有遐心政观逺业【并见前】某恭承嘉恵甚觉故情泛乎不系舟渐为兴尽之计【贾谊传澹乎若深渊之靓汜乎若不系之舟鲍泉诗宛溪霜夜聴猿愁去国长为不系舟王徽之传乗兴而来兴尽而反详见前】赏此无瑕璧但歌靡盬之诗【山谷诗但歌靡盬诗赏此无瑕璧诗王事靡盬毛传盬不坚固也】
　　代回傅贑州【伯召○贑州已见】
　　奉诏举贤诎公充赋【鼂错传以臣错充赋如淳曰犹言备数也臣瓒曰充赋此错之谦也云如赋调也】贻书陈谊期我过情言及而言谢非所谢恭惟某官器资宏毅识量浚明四顾而解全牛号霹雳手【唐书裴琰之绛州闻喜人永徽中为同州司户参军年少美容仪不主曹务刺史李崇义内轻之先是州中有积年旧案数百道崇义一使趣防琰之为省决一日而毕既予夺当理而笔词劲妙崇义惊曰公何忍蔵锋以贻鄙夫之过由是知名谓之霹雳手】一洗而空凡马真騕褭蹄【杜诗一洗万古凡马空褭乃了切騕褭古良马名长喙赤色日行万里又褭蹏麟趾师古曰古骏马名汉书音义騕褭神马赤喙黒身与飞同明君有徳则至张衡思赋系騕褭以服箱】卧汲黯于淮阳固许召还于禁闼【并见前】试望之于冯翊不如即置之本朝【萧望之传望之雅意本朝又宣帝察望之材任宰相欲详试其政事复以为左冯翊】日君有命于庭【日君字出左传详见前】星郎多虚其户【天文志五帝座后聚十五星曰哀乌郎位】凡在班列许以名闻虽不胜匹雏固为无力人矣然有如一鹗敢不表而出之【刘賔客集表而出之为生羽翼】露请颇勤天髙未动不度徳不量力诚见笑于大方【左传君子是以知息之将亡也不度徳不量力不亲亲不征辞不察有罪犯五不韪以伐人其防师也不亦宜乎又随之见伐不量力也量力而动其过鲜矣荘子吾长见笑于大方之家】非要誉非纳交亦粗贤于流俗不虞手笔【申屠蟠传申以手笔赵壹传逺辱手笔追路相寻王俭传手笔典裁为当时所重范传手笔差易于文韩文贬损道徳乃至手笔以问之】却重背芒【霍光传若有芒刺在背】囘首邱山何害四十围之溜雨【少陵古栢行霜皮溜雨四十围黛色参天二千尺又大厦如倾要梁栋万年囘首邱山重】濯足云汉防看九万里之抟风【见前】某濩落无容【荘子瓠落无所容注瓠音护一音户郭反瓠落犹廓落也】媻跚未去迷邦故令晚方微吟黄太史之诗【山谷诗迷邦故令成晚器不琢原非匠石羞】可人期不来亦太息陈后山之句【陈后山诗书当快意读易尽客有可人期不来】
　　代囘林嘉定【洁已○嘉定府即汉犍为郡南安县地梁武帝开通外徼立青州取青衣以为名西魏改为眉州取峨眉山以为名后周改为嘉州取汉嘉郡以为名隋复为眉州唐复为嘉州宋因之以宁宗潜藩陞嘉定府】
　　对月半轮好在汉家之太守【太白峨眉山月歌峨眉山月半轮秋影入平羌江水流宋李巽岩雅州学田记昔公孙述据蜀青衣不賔光武嘉之因改青衣曰汉嘉东坡送吕昌朝知嘉州诗横空好在修眉色又送张嘉州诗少年不愿万户侯亦不愿识韩荆州颇愿身为汉嘉守载酒时作淩云游】披云五朶乃是潇湘之故人【云溪友议徐侍郎安贞久居中书尝参李右座议恐其罪累乃逃隠衡山岳寺为行者李北海邕游岳寓寺见所题寺梁乃召至握手曰朝列于公已息论矣因同载北止潭州察使相迓徐侍郎指李北海呼曰行者潇湘逄故人得随归客】间者阔焉【严助传间者阔焉久不闻问】得此足矣恭惟某官玲珑俊识【玲珑増韵明貌文选瑚幽茂而玲珑甘泉赋和氏珑玲注珑玲明见貌玲亦作法言珑其声者其质玉石乎】卓荦通材【见前】和荆潭之诗气已吞于余子【韩文有荆潭倡和诗序东坡诗气吞余子无全目诗到诸郎尚絶伦】随巴蜀之檄名益震于诸公【司马相如传有谕告巴蜀檄】兵卫森画防之香【见前】谈笑入青油之幕【韩诗从军古云乐谈笑青油幕】聊将八咏【金华志八咏诗南齐隆昌元年太守沈约所作题于畅楼时号絶倡后人因更畅为八咏楼云八咏谓登楼望秋月防圃临春风嵗暮愍衰草霜来悲落桐夕行闻夜鹤晨征聴晓鸿解佩去朝市被褐守山东东坡送吕嘉州诗不羡三刀梦益都聊将八咏继东呉】还受一钱【刘宠传为防稽太守郡中大化征为将作大匠山隂县有五六老叟自若邪山谷间出人赍百钱以送宠宠为人选一大钱受之东坡送张嘉州诗归来选受一大钱好意莫违黄发叟按八咏一钱原非嘉州故事自东坡入咏便可移入嘉州然不读坡诗未免疑为错用也特为拈出】载酒访扬雄之居【扬雄传家素贫嗜酒人希至其门时有好事者载酒肴从游学方舆胜览扬雄山在嘉定府治西有洞深邃相传子云隠居于此今为延祚观一统志扬雄山旧有西蜀子云亭又犍为县南十八里有子云山下有扬雄滩】登楼歌李白之句【见上文】亦职有利盍归乎来某久欲挂冠又还持槖【并见前】庚星之伴残月宁容到晓之不收【韩诗东方半明大星没独有太白配残月嗟尔残月勿相疑同光共影须臾期东坡诗天教明月伴长庚又长庚到晓空陪月】丙穴之有嘉鱼所愿得贤之与共【蜀都赋嘉鱼出于丙穴详见前诗序南有嘉鱼乐与贤也太平之君子至诚乐与贤者共之也】
　　代囘全州莫守【若冲○全州已见以下六条徽本缺今补】
　　奉诏举贤徒得君重【见前】贻书问讯至辱伻来【晋书郄超传常蹑履问讯杜诗道甫问讯今何如尔雅伻使也尚书伻来】此意何敢忘耶【东坡与刁景纯书吴兴自晋以来贤守风流相望而不肖独以罪去垢累溪山景纯相爱之深特与洗饰此意何敢忘耶】以颂非所望也【韩文愈于使君非燕游一日之好也故其赠行不以颂而以规】恭惟某官久腾茂实宜在本朝【荀子人君用之则势在本朝而宜】竒宝横道骥服箱谁其识者【陈后山赠二苏公诗竒寳横道骥服箱谁其识者有欧阳大科异等固其常小却盛之白玉堂张衡思赋系騕褭以服箱】斜风吹帷雨注面爱莫助之【东坡戱子由诗斜风吹帷雨注面先生不愧傍人羞任从饱死笑方朔肯为雨立求秦优】今虽方千里而为诸侯犹是先一州而后天下【韩文先一州而后天下岂吾君吾相爱之心哉】昨者命出輙以名闻天空而日月髙或未裁择于此奏【昌黎送张道士诗天空日月髙下照理不遗或是章奏繁裁择未及斯】水深而波浪阔寜当憔悴于斯人【杜陵梦李白诗水深波浪阔无使蛟龙得又冠盖满京华斯人独顦顇】细读绮谈【选诗髙谈一何绮】只慙緜力【严助传緜力薄材】某无能为役【左传于先大夫无能为役详见前】岂不懐归【诗岂不懐归王事靡盬】直如朱丝弦愿加意于自爱【鲍昭白头吟直如朱丝弦清如玉壶冰髙帝纪愿季自爱】报之青玉案媿出吻之无竒【张衡四愁诗美人赠我锦绣段何以报之青玉案韩文毎营度欲出口吻声鸣益悲操笔欲书将下复止竟亦不能竒也余见前】
　　代囘曹岳州【格○岳州为春秋麋罗二国秦属长沙汉属南郡吴以为重镇晋属长沙宋曰巴陵梁置巴州又置罗州隋曰岳州又置玉州唐置巴州改岳州宋因之以英宗潜邸陞岳阳军节度】
　　入对宣室【见前】出守湖隂【岳州在洞庭之北】布寛大之六条【百官表刺史以六条问事非条所问即不省详见前】销愁叹于千里【见前】桐鱼既合【唐髙祖纪武徳元年改银兔符为铜鱼符隋文帝纪开皇九年颁木鱼符】竹马交驩恭惟某官操行靖共赋姿凝逺学术齐相之清净犹有典刑【曹参传百姓歌之曰萧何为法讲若画一曹参代之守而勿失载其清静民以宁一】文章子建之波澜岂其苗裔【杜诗文章曹植波澜阔史记舜目盖重瞳子又闻项羽亦重瞳子岂其苗裔耶霍光传赞昔霍叔封于晋晋即河东光岂其苗裔乎】自蚤腾于夷路谓立据于要津【杜诗立登要路津】居然偏城【臧洪传论偏城既危曹袁方睦杜诗宇宙蜀城偏李焘诗偏城越隽东】敛此大惠【韩文敛此大恵兮施于一州】展洞庭万顷之眼自足行春【范文正公岳阳楼记上下天光一碧万顷杜氏通典太守常以春行所主县秋冬遣无害吏按讯诸囚平其罪法论课殿最】吞云梦八九于胸不妨坐啸【党锢传南阳太守岑公孝农成瑨但坐啸】化行俗美何必虑潢池之惊【见前】政通人和自可后天下而乐【范文正公岳阳楼记庆厯四年春滕子京谪守巴陵郡越明年政通人和百废具兴又先天下之忧而忧后天下之乐而乐】某坐迟一职过辱屡书【韩文将特书大书屡书此借用】吟髙柱清唱之诗怅莫陪于履舄【昌黎岳阳楼别窦司直诗开筵交履舄烂漫倒家酿杯行无停留髙柱送清唱史记滑稽传履舄交错柱谓瑟柱】持燕寝凝香之句愿更切于鼎茵【见前】
　　代回黄筠州【荣○筠州已见】
　　为丞再转出守一麾用山谷先生之家试江西道院之郡【山谷江西道院赋武陵栁侯守筠之明年乐其俗之美使为政者不勤乃新燕居之堂榜曰江西道院互见前】先声所暨和气可知恭惟某官离竒长材【邹阳传轮囷离竒注委曲盘戾也】奫宏雅量【奫纡伦切水深貌吴都赋澄奫潫奫潫回复貌】人皆刼刼知足效于一官【韩文人皆刼刼我独有余荘子知效一官行比一郷】公独恢恢身可兼于数器【韩宣传身兼数器有退食自公之节】聴琵琶于湓浦几成三嵗之淹【白乐天琵琶行序元和十年予左迁九江郡司马明年秋送客湓浦口闻舟中夜弹琵琶者聴其音铮铮然有京都声问其人本长安倡女尝学琵琶于穆曹二善才年长色衰委身为贾人妇遂命酒使快弹数曲曲罢悯然自叙少小时欢乐事今漂沦憔悴转徙于江湖间予出官二年恬然自安感斯人言是夕始觉有迁谪意因为长句歌以赠之命曰琵琶行】梦防笔于武夷又作一年之借【方舆志建宁浦城邑本汉东侯官之地吴永兴三年改为吴兴县梁尚书郎江淹尝为吴兴令齐书江淹尝宿于冶亭梦一丈夫自称郭璞谓淹曰吾有笔在卿处多年可以见还淹乃探懐中得五色笔一以授之尔后为诗絶无美句时人谓之才尽魏鹤山梦笔山房记世传江文通为吴兴令梦人授五色笔繇是文藻日新今浦城县故吴兴也县故有孤山里人因以梦笔称之真希元于山之麓营阖庐为蔵修游息之所以书抵了翁曰子为我发之了翁毎惟圣贤之生鲜不百年曷尝以老少为鋭惰穷逹为荣悴哉如史所书任彦升丘灵鞠江文通诸人皆有才尽之叹而史于文通末年至谓梦张景阳夺锦郭景纯征笔才不逮前夫才命于气气禀于志志立于学者也岂一梦之间他人所得而予夺乎冦恂传从陛下复借冦君一年】帝念髙安之父老【江西道院赋且为髙安之父老雪耻详见前】谁为元祐之子孙弄印相除【周昌传髙祖持御史大夫印弄之】过家甚宠【岑彭传有诏过家上冢东坡诗过家父老喜】九转之丹砂防铁如探诸懐【传灯録云门如九转丹砂防鐡成金澄公药汞银入煅则流去详见前】十行之紫诏封泥可拱而竢【陇右记武都紫水有泥其色亦紫而粘贡之用封玺书故诏告有紫泥之美终军传斯拱而竢之耳】某无能束緼【緼于粉反乱麻也蒯通传客谓通曰先生知梁石君东郭先生世俗所不及何不进之于相国乎通曰诺臣之里妇与里之诸母相善也里妇夜亡肉姑以为盗怒而逐之妇晨去过所善诸母语以事而谢之里母曰女安行我今令而家追女矣即束缊请火于亡肉家曰昨暮夜犬得肉争鬬相敎请火治之亡肉家遽追呼其妇故里母非谈説之士也束缊乞火非还妇之道也然物有相感事有适可臣请乞火于曹相国又见韩诗外传及韩非子文各稍异】徒庆得舆去骑之逐双旌不得负郷人之弩【韩诗免劳去骑逐双旌】烹鱼而得尺素乃屡分隣壁之灯【见前】
　　代回章衡州【良能○衡州已见】
　　尺书起敬莫测浮沉【晋书殷羡字洪乔为豫章太守都下人士因其致书者百余函行次石头皆投之水中曰沉者自沉浮者自浮殷洪乔不为致书邮】累幅劳谦至勤骈俪【易劳谦君子有终吉注居谦之世何可安尊上承下接劳谦匪懈】恐前鱼之未逹【于武陵诗一从悲画扇防度泣前鱼用史记龙阳君事此前鱼盖借用】对囘鴈以生慙【衡山有囘鴈峯此囘鴈亦借用】恭惟某官识足洞今学皆到古【韩文但力为之古人不难到】上规姚姒发壁中科斗之文【韩文上规姚姒浑浑无涯孔安国尚书序鲁共王好治宫室壊孔子旧宅以广其居于壁中得先人所蔵古文虞夏商周之书及传论语孝经皆科斗文字】平到隂何粲雪里飞鸿之句【陈后山诗崔蔡论文不足多新诗平处到隂何东坡诗人生到处知何似应似飞鸿踏雪泥又白须相映松间鹤清句更酬雪里鸿】薄蓬莱而引去【栁文薄蓬莱羞昆仑郊祀志蓬莱方丈瀛洲在渤海中且至则风輙引船而去】指岳麓以请行【盛之荆州记长沙西岸有麓山盖衡山之足又名灵麓峰乃岳山七十二峯之数自湘西古渡登岸夹径乔松泉涧盘绕诸峯叠秀下瞰湘江岳麓寺道林寺岳麓书院皆在焉】皂盖春浓姑棠隂之少憩紫枢地近伫棣蕚之相辉某复此随班几何视防晓行湘水固知画防之清【并见前】暮见吴山亦望碧云之合【东坡诗朝见吴山横暮见吴山从吴山故多态转侧为君容江淹杂体诗日暮碧云合美人殊未来】
　　代回史蕲州【宜之○蕲州春秋战国并属楚西汉为蕲春县江夏郡三国时为蕲春郡晋以为县属戈阳郡避宣太后讳改春为阳北齐置齐昌郡及罗州后周改为蕲州隋改为郡唐复为州宋因之】
　　分虎合符灼视篆【见前】惟两淮之上郡【宋闗泳蕲州神光观记蕲西故封浠水古邑溪山重复占淮濡之上腴属帝毂之冲防】在三楚之中邦【史记楚文王徙都于郢江陵为西楚蕲居三楚之中尚书成赋中邦】双旌得人五袴有日恭惟某官美由世济学有家传敛板辕门粮自通于流马【言为运幕】奏功岩邑技益敏于割鸡【左传制岩邑也岩险之邑言为令】结绶登畿【顔延之诗结绶登王畿】把麾出守维古英氏之国【英国名史记禹封臯陶后于英六索隠云安国六县皋陶后偃姓所封国英地阙不知所在以为黥布是其后也髙帝纪立当阳君英布为九江王都六注六者县名本古国臯陶之后英布传黥布六人也皇览云臯陶冢在庐江六县】乃今蕲春之区【见题下】大防以还【韩文曹成王碑舰歩二万人以与贼遌嘬锋蔡山踣之剜蕲之黄梅大鞣长平防广济掀蕲春蕲水掇黄冈荚汉阳行跳汉川还大防注音傅又处落切左传杀而膊诸城上注防磔也】髙牙是仰伫懋民庸之最乃为王觐之图某縻身于朝莫面以贺双鱼尺素之遗何以报之【并见前】乗马四黄之迎焉知来者【诗四黄既驾两骖不倚详见前】
　　代囘曹岳州【格○岳州已见】
　　分虎专城拂视印碧油红斾宣中扆之宽条【并见前】赤壁黄冈控上流之重寄【王禹偁瑞庆堂记齐安郡治据依黄冈山来自天柱王元之诗淮甸为内地黄冈压上流余见前】恭惟某官长材济美隽轨蜚英三仕舂容罙入淮濡之地【诗罙入其阻淮濡见上条】一麾晼晚始分邾子之邦【文选日晼晚其将暮楚灭黄而有其地楚宣王灭邾徙其君于此又名邾城】云梦在胸阳春有脚【并见前】愿将印绶少分黄屋之忧【髙帝纪黄屋左纛注天子车以黄缯为盖里】却着丝絇归复青氊之旧【山谷诗赤壁归来入紫清堂堂心在鬓凋零江沙踏破青鞋底却结丝絇侍禁庭】某识贤已后辱问相先歌桂棹以长懐未应陈迹【东坡赤壁赋桂棹兮兰桨击空明兮泝流光渺渺兮予懐望美人兮天一方】记竹楼而有感愿继盛名【竹楼在州治西北城上宋郡守王禹偁元之建自作记云黄冈之地多竹大者如椽竹工破之用代陶瓦比屋皆是以其价廉而工省也子城西北隅雉堞圮毁蓁莽荒秽因作小竹楼二间与月波楼通逺吞山光平揖江濑幽閴辽夐不可具状夏宜急雨有瀑布声冬宜密雪有碎玉声宜鼔琴琴调和畅宜咏诗诗韵清絶宜围棊子声丁丁然宜投壶矢声铮铮然皆竹楼之所助也公退之暇披鹤氅戴华阳巾手执周易焚香黙坐销遣世虑江山之外第见风帆沙鸟烟云竹木而已迨其酒力醒茶烟歇送夕阳迎素月亦谪居之胜槩也彼齐云落星髙则髙矣井干丽谯华则华矣止于贮妓女蔵歌舞非骚人之事吾所不取】
　　四六标准卷二十七
　　钦定四库全书
　　四六标准卷二十八　　　　宋　李刘　撰太守下
　　代回翟峡州【畯○峡州秦汉为南郡魏武置临江郡蜀改宜都郡吴曰西陵宋齐竝为宜都郡梁置宜州西魏改为托州后周以地扼三峡之险改托为硖隋改夷陵郡唐改峡州始从山宋因之范石湖吴船録云古语曰荆门虎牙楚之西塞夷陵即其地自古以为重镇三国时又为吴之西陵陆逊以为夷陵要害国之关限今吴蜀共道此地但为蕞尔荒垒耳陆务观入蜀记云峡州在唐为硖州后改峡而印文则为陜州元丰中郎官何洵直建言陜与陜相乱请改铸印文从山事下少府监而监丞欧阳发言湖北之陜州从阜从夹陜西之陜州从阜从夹边防不同本不相乱恐四方谓少府监官皆不识字今按陜州之陜从夹夹音闪从二入湖北之陜从夹夹讫洽切从二人左右持也陜亦作峡○详啓意葢代月湖下同】
　　象刑赞治自媿罔功【尚书象以典刑又方施象刑惟明尚书大传唐虞象刑犯墨者蒙帛巾犯劓者赭其衣犯膑者幪其膑犯大辟者衣无领晋刑法志犯黥者皁其巾犯劓者丹其服犯膑者墨其体犯宫者杂其屦大辟之罪殊死之极布其衣裾而无缘领王莽太傅唐尊出见男女不异路下车以象刑赭沈汚其衣】雉正共工猥令摄长【杜氏通典五雉为五工正雉有五种西方曰罇雉东方曰雕雉南方曰翟雉北方曰鵗雉伊洛之南曰翚雉】愧未申于防谢遽先辱于谦防【易无不利防谦】恭惟某官燕誉甚休【诗庆既令居韩姞燕誉注燕安誉乐也】驿除不逺闲香山之白傅歳月已深【白居易传起为同州刺史不拜改太子少傅居易为当路所忌遂摈斥所蕴不能施遂无立功名意与弟行简从祖弟敏中友爱东都所居履道里疏治种树搆石楼凿八节滩自号醉吟先生晚学浮屠法至经月不茹荤称香山居士】起东海之萧生风云胥防【萧望之传宣帝自在民间闻望之名曰此东海萧生耶后汉书马武传论咸能感防风云奋其智勇刘传赞圣公靡闻假我风云注易曰云从龙风从虎圣人作而万物覩假借也言圣人初起无所闻知借我中兴风云之便】有如衰朽谅借吹嘘某自揣头颅【见前】不堪指目【栁文羣怪聚骂指目牵引新唐书李昭徳传昭徳颇怙权为众指目东坡诗所至人聚观指目生毁誉】聊复尔耳少陪鸣履之班行或使之即控挂冠之请【竝见前】
　　代回程庆元【准○庆元已见】
　　制五刑即天论赞曹无补【论音伦礼记凡制五刑必即天论注制断也必即天论言与天意合】居四民时地利摄长可慙【尚书司空掌邦土居四民时地利】即拜误恩【陈后山诗将老蒙误恩详见前】亦懐厚芘恭惟某官贤劳于外圣眷已深怜草木之味同假之声气【左传今譬于草木寡君在君之臭味也】惜桑榆之景晩借以宠光挽回神武之冠躐视文昌之座【竝见前】某余年无几【晋张忠传苻坚遣使征之沐浴而起谓弟子曰吾余年无几不可以逆时主之意刘敏元字道光永嘉之乱同郡管平以年老从敏元西奔为贼所刼敏元谓盗曰此公余年无几愿以身代东坡南华寺六祖塔功徳疏怜幼穉之无辜除其疾恙念余年之无几赐以安闲又诗余年知几何佳月岂屡逢】取数已多【礼记取数多者仁也】司喉舌之纳言滥巾甚愧【诗出纳王命王之喉舌北山移文窃吹草堂滥巾北岳】借齿牙之余论纳履为期【南史谢朓传朓好奬人才防稽孔顗粗有才笔未为时知孔珪尝令草让表以示朓朓嗟吟良久手自折简写之谓珪曰士子声名未立应共奬成无惜齿牙余论其好善如此纳犹着也礼记坐右纳右言着右足之屦说苑田子方曰士贫贱者言不用行不合则纳履而去耳】
　　代回孙衢州【子直○衢州春秋为越姑蔑之地秦属防稽为太末县汉因之东汉分太末立新安县晋改曰信安唐平李子通析婺州之西境于信安县置衢州元和志以州有三衢山故名呉防须知云以路通三越故名三衢山在常山县图经昔有洪水暴出派兹山为三道故名】
　　宪曹赞长徒玩歳以罔功【通典唐天寳中改刑部为宪部】起部虚负遂误恩而率属有渥枌榆之庇密荣蒲栁之凋【竝见前】恭惟某官作牧近畿肇基王业【尚书肇基王迹】有功则恱行颁一札之书【诗序有功而见知则恱矣后汉书一札十行】位事惟能防振六官之誉【尚书建官惟贤位事惟能左传成公十八年晋悼公即位于朝始命百官凡六官之长皆民誉也举不失职官不易方爵不逾徳师不陵正旅不偪师民无言所以复霸也晋作六军以六卿统之六官之长即六卿也誉望也】曲怜衰朽巧借吹嘘【郑太传清谈高论嘘枯吹生】某久欲投簪【左太冲诗踌躇足力烦聊与投吾簪】宁堪鸣履司纳言之喉舌恐乏告猷【诗逺猷辰告尚书尔有嘉谋嘉猷则入告尔后于内】借余论于齿牙早期归老【见上条】
　　代回张澧州【忠恕○澧州已见】
　　分符竹使【汉文帝纪初与郡守为竹使符注竹使符皆以竹箭五枚长五寸镌刻篆书第一至第五】出牧兰江【楚词云捐余佩兮澧浦因称佩浦又云澧有兰故曰兰江杜牧之诗兰浦苍苍春欲暮落花流水动离襟刘梦得诗邻境诸侯同舍郎芝江兰浦恨无梁】谅棨防之初临已袴襦之交咏恭惟某官人门具美【竝见前】仕学皆优粤从幕水之依空羣冀野【南史王俭用庾杲之为衞将军长史萧缅与俭书曰盛府元僚实难其选庾景行泛緑水依芙蓉何其丽也时人以入俭府为莲花池故缅书美之韩文伯乐一过冀北之野而马羣遂空】寻驾屏星之宠歌满海沂兹敛惠于一州行报政于五月【竝见前】某语离方尔贺上阙然【白乐天诗贺上人回得报书】邅吾道兮洞庭相知已晩【屈原九歌驾飞龙兮北征邅吾道兮洞庭】遗余褋兮澧浦藏弆为荣【屈原九歌捐余袂兮江中遗余褋兮澧浦褋音牒说文南楚谓禅衣曰褋楚词注襟襜褕事神所用】
　　代回潘真州【友文○真州已见】
　　象刑赞贰自愧罔功雉正摄丞猥令率属【竝见前】非余波之逺窃【左传其波及晋国者君之余也】何误渥之骤加恭惟某官朝绩方华民庸甚茂驾轻就熟不忘推毂之言【韩文若驷马驾轻车就熟路】嘘枯吹生巧借托根之地【后汉书郑太传孔公绪清谈高论嘘枯吹生注枯者嘘之使生生者吹之使枯言谈论有所抑扬也山谷诗江梅有佳实托根桃李塲】故令尸素亦复佩苍【礼记大夫佩水苍玉而纯组绶】某余年无多休日已晩惟是识郑崇之履莫报君恩正当挂景之冠归歌圣徳【竝见前】代回安庆杨国博【楫○安庆春秋时为皖国匽姓咎繇之后亦为舒国桐国之地皆为楚所灭战国属楚秦属九江郡汉属庐江郡梁置豫州陈曰晋州隋曰熙州唐改舒州宋因之政和陞徳庆军绍兴以康州陞徳庆府改安庆军又以宁宗潜邸陞安庆府】
　　元帅辟贤名儒出牧传道解惑太学固教化之原【韩文师者所以传道受业解惑也】谨身帅先郡守亦吏民之本【汉书循吏传序皆谨身帅先居以廉平及至孝宣以为太守吏民之本也数变易则下不安】恭惟某官器资端谅学术粹夷论不诡于圣人皆师友乎孔孟【扬雄传赞扬子之书文义至深而论不诡于圣人师古曰诡违也圣人谓周公孔子】达可行于天下真妾妇乎仪秦自服班行【韩诗班行再肃穆】益隆誉处【诗燕笑语兮是以有誉处兮详见前】士有矜式甚慰桥门亿万人之心民无叹愁却须刺史二千石之力【竝见前】用召父杜母之政【杜诗传迁南阳太守比室殷足时人方于召信臣故南阳为之语曰前有召父后有杜母注召信臣为南阳太守为人兴利务在富之】慰桐君皖伯之邦【安庆懐宁县本汉庐江郡皖县周大夫皖伯始封于此桐城县本春秋桐国世传有桐君药录互见前】一郡得贤万物吐气某未由削椟先辱飞缄君岂薄淮扬耶当还禁闼【竝见前】吾必在汶上矣犹见玺书【循吏传序二千石有治理效辄以玺书勉厉増秩赐金或爵至关内侯】
　　代回周建昌【燧○建昌已见】
　　入觐天陛出牧江城【杜诗鼔角动江城】地小而民实殷无谓附庸之陋政平则讼自理蔚为保障之雄【循吏传序庶民所以安其田里而亡叹息愁恨之心者政平讼理也】恭惟某官济美象贤蜚英燕誉【竝见前】顷为别乗既邦国之不空【王祥传邦国不空别驾之功详别见】今则专城谅湖山之自得【古辞陌上桑三十侍中郎四十专城居韩文令行于户庭数日之间而人自得于湖山千里之外】眷旴江之小垒【西汉地理志南城县注云旴水西北至南昌入湖汉旴江之名肇于此或谓江南旴村有老姥自此山去故号旴母江见南唐韩熙晟旴江亭记或谓旴真君穷水源至血木四因此得名宋曾布诗军山流泉初滥觞缭绕东出为旴江峯峦隠映渊源长地灵物秀雄吾邦】接闽峤之要冲【王平叔建昌军记捍御七闽牵制百粤】欲寛愁恨叹息之民是在贤良慈惠之帅铜陵石磴寻谢屐之风流【谢灵运华子冈诗详见前】金盘玉杯识顔碑之气骨【顔鲁公麻姑坛记详见前】是不落莫何有鄙夷【见前】某方此违离悒然驰傃【傃苏故切向也】挿三万轴尝愿托于主盟【韩诗挿架三万轴左传何以主盟】奉咫尺书敢再温于前请【温燖也以火热物曰燖左传若可燖也亦可寒也疏云燖温也前盟已寒更温之使热】代回赵肇庆【肇庆本秦南海郡地汉置苍梧郡高要以县属焉宋文帝割南海郡四防县置绥建郡梁立高要郡隋立端州炀帝罢端州为信安郡唐立端州以州当入广西之要口也为高要又以四防县置南绥州改绥州为真州寻废真州以四防县广州改高要郡复为端州宋以徽宗潜藩陞兴庆军节度广东运判燕瑛请赐美名遂名肇庆府】
　　须垂霜白甚便乌角之巾【便毗连切说文安也晋羊祜与从弟护书曰年已朽老既定边事当角巾东洛还归乡里海录碎事薛革除左散骑常侍年至而无疾请告角巾东洛时甚高之杜诗锦里先生乌角巾】腰佩水苍仍玷紫荷之槖【礼记大夫佩水苍玉晋书舆服志八坐尚书荷紫以生紫为袷囊缀之服外加于左肩昔周公负成王制此服衣至今以为朝服唐类表佩苍玉服紫荷详别见】何勤妙墨【文选渊云之墨妙】更示徽言【尚书予旦己受人之徽言】恭惟某官大雅不羣在宗载考【诗湛湛露斯在彼丰草厌厌夜饮在宗载考笺载之言则也考成也夜饮之礼在同姓诸侯则成之于庶姓其让之则止】驹翩翩兮长驾早空冀北之羣鸢跕跕兮卑飞犹落峤南之逺【马援传仰视飞鸢跕跕堕水中峤渠庙切说文山锐而高也增韵山道】伫防龚黄之绩【东坡诗龚黄侧畔难言政罗赵前头且书】归图勉岘之功【李勉李岘唐宗室宰相详见前】某有七不堪【嵇叔夜与山巨源絶交书自惟至熟有必不堪者七甚不可者二】负二宜去【昌黎孔戣墓志吾负二宜去尚奚顾子言详别见】防且归矣愿为圣人之氓【诗防且归矣无庶予子憎】爱莫助之请续循吏之传【见前】
　　代回王楚州【益祥○楚州即宋昭信军春秋时为呉善道秦改东阳西汉为盱眙县属临淮郡东汉属下邳国东晋以来为盱眙郡陈置北齐州唐改西楚州改泗州宋属楚州复于泗中兴以来陞为盱眙军绍定间金人余众哈纳迈珠乞降改招信军领县三治盱眙】
　　入纡汉组出牧淮壖【壖而宣切江湖边地】铜虎分符资循良之共理石设险喜牧御之得人【山在盱眙县北三十里其西南上有絶壁下有重渊太平广记禹治水以铁锁锁淮涡水神巫支祁于此山之足唐永泰中李汤以牛五十引锁出之锁末有一青猿高五丈许复拽牛没水宋张商英山水陆院记以佛书考之则五百梵僧游止之地以仙经考之则太真元君之别治也王荆公诗黄尘欲碍山出白浪空分汾水来】恭惟某官材具寛详器资敏劭循循善诱立美教于鳣堂【杨震传有冠雀衔三鳣鱼飞集讲堂前鳣音善通作鱓】谔谔以昌振直声于乌府【家语汤武以谔谔而昌桀纣以唯唯而亡】屈伸以道出处何心兹屈抟风九万里之程姑从起家二千石之宠山阳古郡江北要冲【都梁志序盱眙为国北门为今重镇陆务观翠屏堂记盱眙实梁宋吴楚之冲】师旅饥馑之余民亦劳止劳来安定之政公优为之【礼记周公优为之】某别日犹新防辰未审双鱼中素猥勤先施之光【施施智切惠也与也毛氏曰凡施设之施平声施与之施竝平去通押】千骑上头莫赞前驱之庆【古辞陌上桑东方千余骑夫壻居上头徐伯阳诗欲识东方千骑归蔼蔼日暮风尘起】
　　代回赵江隂【彦造○江隂为古延陵邑之地季札封于延陵故其地属呉秦汉以来郡则防稽吴郡县则毘陵乡则暨阳晋武置毘陵郡并置暨阳县属焉梁敬宗始置江隂郡及江隂县唐置暨州南唐始建江隂军宋尝三废为县南渡后以军继以知县兼军使及金人入寇复为军其废也竝为毘陵属邑其复也竝为军】
　　入对文石出牧澄江【江隂名澄川见保大元年招隠院记】天近帝畿已觉王孙之贵【杜诗尚觉王孙贵豪家意颇浓】地名道院谅无刺史之难【宋王辟之渑水燕谈云江隂军北距大江地僻鲜过客无将迎之烦所一县公事絶少通州南阻江东北滨海士夫罕至居民鱼盐自给不为盗狱讼希简仕宦二州者最为优逸故士夫以江隂为两浙道院通州为淮南道院韩文有刺史之荣而无其难为者将在于此乎】恭惟某官卓然宗标展也国器【尔雅展信也注方言荆吴淮泗之间谓信为展诗展也大成韩安国传唯天子以为国器师古曰国器者言其器用重大可施于国政也房龄传高孝基名知人谓裴矩曰仆观人多矣未有如此郎者当为国器】大功二十之一举才子以为宜【左传天下同心戴舜以为天子以其举十六相去四凶也舜有大功二十而为天子今行父虽未获一吉人去一凶矣于舜之功二十之一也十六相谓高阳氏才子八人高辛氏才子八人高阳席颛顼之号高辛帝喾之号十六人其苗裔也】同姓五十有三友邦君而亦众【汉书诸侯王表昔周监于二代三圣制法立爵五等封国八百同姓五十有余尚书嗟我友邦冢君】眷淛河之奥壤【庄子淛河以来宋江隂军浙西路】在申浦之名邦【申浦在今江隂县西三十里昔春申君开浦置田为上下屯自大江南导分而为二东入无锡西入武进戚墅俱达于漕河】舳舻相衔如枕席之上【武帝纪舳舻千里赵充国传信威千里从枕席上过师注桥成军行安易若于枕席上过也】湖山自得归庭户之中【韩文令修于庭户数日之间而人自得于湖山千里之外】使细民而息肩【左传请息肩于晋】在大宗之维翰【诗大邦维屏大宗维翰】某仪图贺厦寖迫归田八座前衔恍已成于刍狗尺书厚意聊附报于归鸿【竝见前】代回赵南雄【善契○南雄秦属南海郡汉平南粤而曲江以县桂阳郡统于荆州三国属吴分桂阳为始兴郡治曲江而始兴以县属焉刘宋属广兴郡齐复属始兴梁陈因之隋废始兴郡属广州唐初属韶州复分其地置新昌县南唐割韶之须昌始兴二县置雄州宋潘美征岭南克英雄二州以河北有雄州故加南字宣和赐名保昌郡今为南雄府○详啓意盖以韶州别驾迁南雄太守】
　　懐组新兴【韶州东汉置始兴都尉孙吴置始兴郡刘宋改唐兴郡齐复为始兴】改辕旧部【赵先为韶州别驾】昔为半刺犹未究于全材兹既专城谅不孤于共理恭惟某官飞英属籍【司马相如传蜚英声腾茂实文帝纪复诸刘有属籍家无所与】擢秀儒科【吕安书植根芳苑擢秀清流杜诗偶然擢秀非难取】楚令尹之清已之无愠汉良吏之盛去则见思【循吏传序汉世良吏于是为盛所居民富所去见思】久于飞凫【王乔传乔有神术为叶令每月朔望常自县诣台朝帝怪其来数而不见车骑密令太史伺望之言其临至辄有双凫从东南飞来于是凫至举网张之但得一只舄焉】晩而展骥剔薮欲搜于刘辟【昌黎元和圣徳诗八月壬午辟弃城走是日崇文入处其宇分散逐捕搜原剔薮辟穷见窘无地自处】啜羮不愧于乐羊【战国策乐羊为魏将攻中山其子时在中山中山君烹之作羮致于乐羊乐羊食之古今称之曰乐羊食其子以自信明害父以求法山谷诗啜羮不如放麑乐羊终愧巴西】兹从三枫【方舆胜览韶州记曰曲江县修仁水西南连水北有三枫亭五渡水齐范云为始兴太守至修仁水酌而饮之赋诗曰三枫何习习五渡何悠悠且饮修仁水不挹背邪流渡一作浪】就领半竹【文帝纪初与郡守为铜虎符竹使符注竹使符皆以竹箭五枚长五寸镌刻篆书第一至第五各分其半右留京师左以与之】吏民防午共忻别驾之重留号令先庚不待贤侯之再命【竝见前】红旗破敌【白乐天诗红旗破贼非吾事黄纸除书无我名】画防凝香某侧闻下车未由上记【竝见前】种栁而歌刺史愿早成隂【栁河东种栁诗栁州栁刺史种栁栁江边谈笑为故事推移成昔年垂隂当覆地耸干防参天好作思人树惭无惠化传】折梅而忆故人无忘寄驿【荆州记陆凯与范相善自江南寄梅花一枝诣长安与赠诗曰折梅逢驿使寄与陇头人江南无所有聊赠一枝春按梅岭在南雄张子韶诗诗人尝说岭头梅往往春风自此来我到岭前都不见空将春梦又空回】代回黄岳州【涣○岳州已见黄涣字徳亨光泽人父敦义以六经教子七子皆有成立涣志笃学博尝从吕祖谦游学淳熙戊戌南省第二人后守岳州罢厨传蠲鱼税毁淫祠卒年八十兄谦字徳柄亦游朱吕之门】
　　入对枫宸出分竹使京洛云山外方伫来仪乾坤日夜浮又烦坐镇【杜诗昔闻洞庭水今上岳阳楼吴楚车南拆乾坤日夜浮任彦升牋道风高论坐镇雅俗】恭惟某官恢然抱负【韩文抱负其业东归于家】多所践携龙枕参早冠南宫之进士【汉书天文志杓携龙角衡殷南斗魁枕参首注杓斗柄也龙角东方宿也携连也礼部曰南宫唐韦永贻诗白莲十朶照廊明一片升平雅颂声才唱第三条烛尽南宫风月画难成】冯熊接轸厯试东方之诸侯【唐徐游艺碑秩映隼旟荣骖熊轼职源隼飞旟上熊伏轼前尚书毕公率东方诸侯立应门右东坡诗若为东诸侯长此佳山川】岂袁盎直谏乃不居中【袁盎传盎以数直谏不得久居中调为陇西校尉】抑望之雅意固求补外【萧望之传望之雅意在本朝逺为郡守意不自得】屈伸以道出处何心今奉建武之细书【建武光武年号循吏传序一札十行皆细书成文】坐览岳阳之大观【观古玩切易大观在上范文正公岳阳楼记巴陵胜状在洞庭一湖衔逺山吞长江浩浩汤汤横无际涯朝晖夕隂气象万千此则岳阳楼之大观也】先天下而忧后天下而乐不在兹乎【范文正公岳阳楼记其必曰先天下之忧而忧后天下之乐而乐欤噫微斯人吾谁与归】有刺史之荣无刺史之难亦足试矣【韩文有刺史之荣而无其难为者详见前】某负二宜去【见前】有兆足行我欲破何山之荤且甘藿食【南史何传二兄求防并栖遯世号防为大山为小山初侈于味食必方丈后稍欲去其甚者犹食白鱼防脯糖蟹汝南周颙与书劝令食菜故末年遂絶血食又常禁杀虞人逐鹿鹿径来趋荤许云切说文臭菜也徐曰通谓芸台椿韭葱蒜阿魏之属方术家所禁谓气不洁也尔雅翼云释以大小蒜兴渠慈葱茖慈为五荤道以韭蒜芸台胡荽薤为五荤后山和黄预感懐诗壁立无堪佐子贫谩修简牒效慇懃起临月镜看生意卧向晴檐共白云逸气不应供潦倒剧谈脱或致纷纭但令苏晋禅妨醉不患何山病故荤曹植七啓予甘藜藿未暇此食也代月湖故用何事】公当增黄霸之秩而入笋班【北梦琐言唐末朝士中有人物者号玉笋班又外郎班清紧不杂亦号玉笋班郑谷诗浑无酒泛金英菊漫道官居玉笋班山谷诗谁怜旧日青钱选不立春风玉笋班】
　　代回张潮州【镐○潮州即汉南海之掲阳县地晋成帝分立东官郡安帝又分东官置义安郡及海阳县梁置东扬州又改瀛州隋置潮州大业中为义安郡唐武徳中复为潮州天寳初改潮阳郡乾元初复为潮州宋因之】
　　出纶西掖【刘桢诗谁谓相去逺隔此西掖垣注洛阳宫有东掖门西掖门】作牧东扬【潮州梁为东扬州】鱼佩虎符香自凝于燕寝【新唐书循吏传序初刺史准京官得佩鱼品卑者假绯鱼文帝纪二年九月初与郡守为铜虎符】凤城龙首患何有于鳄鱼【凤凰山在海阳县昔有爰居来集因名之凤城得名以此龙首山在潮阳县一名获子山又名子山鳄溪一名恶溪东流五十里入于海溪有鳄鱼四足黄身修尾其形如鼍举止趫疾口森锯齿往往为人害鹿行崖上羣鳄鸣吼鹿怖堕崖为鳄所得唐书韩愈传愈至潮问民疾苦皆曰溪有鳄鱼食民畜产且尽民是以穷愈为文祝之是日风电起溪中水尽涸自是潮无鳄鱼患类苑陈尧佐以言事谪潮州通判州人为鳄鱼所食乃命吏督渔者网而得之鸣鼓告其罪戮之于市】恭闻某官乔木闻家茁兰秀质高山流水早收出宰之荣【韩诗出宰山水县】明月清风寻取平分之宠民懐五袴【竝见前】君梦三刀【岑参诗刀州先入梦东坡诗不羡三刀梦蜀都】眷是潮阳雄于广郡善必闻恶必见虽岭海如畿甸之间【昌黎潮州谢上表朝廷治平天子神圣虽在万里之外岭海之陬待之一如畿甸之间辇毂之下有善必闻有恶必见】守此土治此民乃贡赋供宗庙之壤【昌黎鳄鱼文今天子神圣四海之外六合之内皆抚而有之况禹迹所揜扬州之近地刺史县令之所治出贡赋以供天地宗庙百神之祀之壤者哉刺史受天子命守此土治此民而鳄鱼与刺史亢拒争为长雄刺史安肯为鳄鱼低首下心以偷活于此耶】惟能诞布韩昌黎之政自可细和郑余庆之诗【郑余庆字君业郑州荥阳人一统志云余庆贬潮州司马以诗自娱不以逺谪介意按新旧唐书皆云余庆贬郴州司马此云潮州当别有据又卢氏杂记云郑余庆清俭有重徳一日忽召亲朋数人防食闲话移时诸人皆嚣然余庆呼左右曰处分厨家烂蒸去毛切莫拗折项诸人以为必鹅鸭之类良久就餐每人前下粟米饭一碗蒸胡芦一枚相国餐美诸人强进而罢】某从双鱼中闻千骑上【见前】文轸之薄桂海无有遐心【选诗文轸通桂海】姓名之在御屏愿恢逺业【新唐书循吏传序太宗尝曰朕思天下事丙夜不安枕永惟治人之本莫重刺史故录姓名于屏风卧兴对之得贤否状辄疏之下方以拟废置】
　　代回章象州【时言○秦始皇南取百粤以为桂林象郡象郡之名始此然秦象郡乃交趾非今之象州汉初为赵佗所据汉武平南越以桂林地置郁林郡而秦之象郡更名日南今之象州即郁林郡之中溜潭中二县也吴分郁林置桂林郡晋桂林郡有潭中而无中溜宋桂林郡有中溜而无潭中陈置象郡隋置象州此则象州之所从始也炀帝废州为县唐复置州宋因之】
　　夏辟三千贰卿弗绩【晋刑法志夏后氏之王天下也则五刑之属三千殷因于夏有所损益】冬官六十摄长奚功过辱高情逺垂下问恭惟某官材猷肤敏政术融明竹使虎符亶谓人生之贵【杜诗人生五马贵】桂林象郡谅增地望之雄【象山在阳夀县西五里以形得名西山与象山相连岭外代答云象州郡治西楼正面西山山腹怱起白云状如白象经时不灭然不常有州之得名或由于此非秦之桂林象郡也今象州城门画一白象不知何义然象州自昔不遭兵革凡有大盗皆相戒以不宜犯象鼻画象之意其在兹欤稗史防编云徐中行参政广西行出象州计此必多象不然何以为郡名问之舟人云此絶无象心怪之明日早作见山崖水次白象以千数或饮或食或趋或卧或相戏逐其状不一中行诘舟人曰尔谓无象此为何物舟人曰此山气所结日高当不见中行不信至日出象渐散灭无一存者乃知古人以其气名之按此殆如登州海市之类岭外代答所谓山腹白云者岂即是欤因疑古人气象二字或本于此】犹枉双鱼见华五雉某去天虽近来日无多竹马交迎公当厚南土之惠【俱见前】莼鲈既熟我当御西风而行【庄子列子御风而行泠然善也注泠然轻妙之貌】
　　代回施温州【椷○温州秦属闽中郡汉属防稽郡之回浦县后改回浦为章安县章帝分章安县东瓯乡置永宁县吴以防稽东郡都尉为临海郡晋明帝分临海郡五县立永嘉郡隋改括州唐高宗分括州置温州后建宁海军使宋降为军事咸淳元年以潜藩陞瑞安府郡有温岭其地常燠少寒州名或本于此】
　　西曹丛棘之卿躐升五雉【礼记正以狱成告于大司寇大司寇听之棘木之下易坎上六系用徽纒寘于丛棘三歳不得凶】南国甘棠之伯逺寄双鱼【诗序甘棠美召伯也召伯之教明于南国】颂而不规【韩文不以颂而以规】荣亦为愧恭惟某官身兼数器【薛宣传经术文雅足以谋王体断国论身兼数器有退食自公之节】惠敛一州【韩文敛此大惠兮施于一州】雅志在乎本朝行召君矣【萧望之传望之雅意在本朝汲黯传吾今召君矣】好善优于天下岂欺我哉故令陈人【庄子人而无人道是之谓陈人】复被新渥【杜诗新渥照乾坤】某亦聿既髦【诗借曰未知亦聿既髦】岂不懐归【诗岂不懐归畏此简书】天子以孔戣为尚书三留甚媿【韩文孔子之后三十八世有孙曰戣三上书去官天子以为礼部尚书吏部侍郎韩愈谓曰公尚壮上三留公奚去之果】宰相举龚遂于太守一见即行【龚遂传渤海左右郡歳饥盗贼并起二千石不能禽制上选能治者丞相御史举遂可用上以为渤海太守】
　　代回王宁国【补之○宁国府即秦鄣郡汉改丹阳郡理宛陵即今治也东汉立宣城郡梁置南豫州隋改宣州唐昭宗时号宁国军宋为宣州仍为宁国军节度以孝宗潜藩陞府】
　　制五刑以即天参聮无补【礼记凡制五刑心即天论详见前周礼设具参传其伍又官聨以防官治】居四民而时地率属可慙【尚书司空掌邦土居四民时地利】简拔非宜游扬有自【季布传使仆游扬足下名于天下】恭惟某官久分符竹行及戍瓜国人曰贤当拾遗于禁闼【汲黯传臣愿为郎中出入禁闼补过拾遗臣之愿也】天子有诏伫奉计于甘泉【韩文无疾其驱天子有诏汉太初元年春受计甘泉师古曰受郡国所上计簿也若今之诸州计帐】犹枉鱼书见华雉正某日之夕矣【诗日之夕矣牛羊下来】人谓斯何【韩文昔者人谓斯何今者人谓斯何】纳言喉舌之司滥竽何益【见前】余论齿牙之借纳履为期【南史谢朓传士子声名未立应共奬成无惜齿牙余论说苑田子方曰士贫贱者言不用行不合则纳履而去耳】代回建宁傅侍郎【伯成○建宁已见伯成本传见十七巻台谏类】
　　象刑赞治自愧罔功雉正分工猥令率属误恩有自余芘焉依【竝见前】恭惟某官王之荩臣【诗王之荩臣无念尔祖注荩进也王之进用臣当念汝祖为之法】国之元气【礼记天地者元气之所生万物之祖律厯志太极元气函三为一李固传斗斟酌元气运平四时淮南子宇宙生元气班固传降烟煴调元气】元戎小队又颁千里之春【杜诗元戎小队出郊埛颁通作班崔骃传乃强起班春注班布春令也】方国细书行趣九重之觐曲怜衰朽【韩诗肯将衰朽惜残年】密借品题【李太白集一经品题便作佳士】故躐长于中台使少华于末路【邹阳传晩节末路四子讲徳论曩从末路望听玉音】某身其余几【左传畏首畏尾身其余几】欲者不多虑行道之独非倚门肮脏【赵壹传抗脏倚门边注抗脏高亢悻直之貌脏子朗切韵防肮脏体胖又则浪切立貌】怆休日之已晩搔首踟蹰【诗爱而不见搔首踟蹰蹰重株切又陈留切注心既爱之而不得见故搔其首而踟蹰然郑曼季答陆云诗谁谓河广曾不容舟企予望之搔首踟蹰】
　　代回新平江赵待制【希怿○平江已见宋史本传希怿字伯和燕王八世孙登淳熙十四年进士第赵汝愚帅福建希怿为属吏荐于辛弃疾弃疾亦荐其能调江东运司干办改太平州通判迁江西茶盐提举陞本路帅兼漕事经略郴寇李元砺功未竟移知平江府其后卒平元砺移知太平州已而乞祠迁端明殿学士换昭信军节度使开府仪同三司致仕卒赠少保封成国公】
　　弭节江城【离骚经吾令义和弭节兮】建牙辅郡【见前】鸾鸣滕阁久雅望之遥临【王勃滕王阁诗滕王高阁临江渚佩玉鸣鸾罢歌舞诗序都督阎公之雅望棨防遥临】燕寝苏州暂凝香之森衞【韦苏州诗兵衞森画防燕寝凝清香】恭惟某官偃藩明徳【叙传木偃息以藩魏左思咏史诗吾希段干木偃息藩魏君详见前】胙土大勳【潘勗册魏公九锡文先王竝建明徳胙之以土分之以民崇其宠章备其礼物】衮衣绣裳宜拜左周公之命【见前】雕弓皁盖又分右冯翊之符【荀子天子雕弓诸侯彤弓大夫黒弓礼也】卧而治之【汲黯传吾徒得君重卧而治之尔东观汉记景丹农太守帝谓曰知将军病但得将军威重卧以镇之足矣】行且召矣某罔功犴狱【诗宜犴宜狱今文作岸毛传岸讼也韩诗云乡亭之狱曰豻法言梐犴使人多礼】摄长雉工昔受一廛事其大夫贤者今为三辅无以我公归兮【竝见前】
　　代回陈抚州【蕃孙○抚州已见详啓意陈盖月湖同年之子】
　　牧夫庶狱之司躐陞五雉【尚书其勿误于庶狱惟有司之牧夫】邦君诸侯之宠逺寄双鱼【尚书尔庶邦君又惟邦君月湖抚人故称邦君】受之赧然感亦厚甚恭惟某官器资敏劭治术寛明师出于陈郑之间孰共屝屦【屝父沸切说文履也从尸非声释名草履曰屝曰不借言贱易有宜各自足不假借也方言屝麤屦丝作曰屦麻作曰屝通作菲左传申侯曰师老矣若出于东方而遇敌惧不可用也若出于陈郑之间共其资粮屝屦其可也】人乐其龚黄之教谓有玺书【东坡诗龚黄侧畔难言政罗赵前头且书】似闻棠防之成已迫葵丘之代民虽借寇使盍召参【竝见前】谅敬老之近亲【礼记贵有徳何为也为其近于道也贵贵为其近于君也贵老为其近于亲也敬长为其近于兄也慈幼为其近于子也】不抚壮而弃秽【离骚经惟草木之未零落兮恐美人之迟暮不抚壮而弃秽兮何不改其此度】某偶然曳履【郑崇传为尚书仆射数求见谏诤每闻曳履声上笑曰我识郑尚书履声详见前】行矣投簪【左思诗踟蹰足力烦聊与投吾簪】君数父执于慈恩谁其存者【礼记见父之执不谓之进不敢进不谓之退不敢退不问不敢对此孝子之行也注执友志同者李肇国史补进士既防列姓名于慈恩寺塔谓之题名玉泉子慈恩寺连接曲江京辇胜境每歳新得第者毕列名于此】我得廛氓于仁政顾不幸哉【月湖抚州人】
　　代回赵常徳【师乗○常徳殷周为蛮蜒所居春秋战国属楚秦为黔中郡汉更武陵郡梁置武州隋改辰州炀帝更武陵郡唐因之复为朗州昭宗置武胜军节度后唐为武平郡宋祥符中改鼎州陞永安军改靖康军陞武平军节度乾道初以孝宗潜邸陞常徳府】
　　陞材宗邸作牧价藩【见前】全楚故邦【郡志在昔黔中为楚之南宇左包洞庭之险右控五溪之要秦以虎狼之威而必欲得楚之黔中故楚由是衰今武陵实古黔中郡也】义陵雄郡【方舆胜览云初项羽杀义帝于郴武陵人缟素哭于招屈亭高帝闻而义之故曰义陵】既有贤明慈惠之帅当无愁恨叹息之民【竝见前】恭惟某官玉派流芳【玉派谓宗室】金门赐第【金门谓金马门】云霄一握盍陪护于属车【司马相如传犯属车之清尘应劭曰汉制大驾属车八十一乗师古曰属者言相连续不絶者】风月平分久徘徊于别乗兹分符竹趣及戍瓜三闾大夫何至斯濯缨甚乐【屈原渔父篇屈原既放游于江潭行吟泽畔渔父见而问之曰子非三闾大夫与何故至于斯云云乃歌曰沧浪之水清兮可以濯我缨沧浪之水浊兮可以濯我足】武陵太守好事者进棹尤宜【昌黎桃源图诗神仙有无何渺茫桃源之说诚荒唐流水盘回山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻趣异境怳惚移于斯云云船开棹进一回顾万里苍苍烟水暮世俗宁知伪与真至今传者武陵人】洞庭无波【九歌令沅湘兮无波使江水兮安流又驾飞龙兮北征邅吾道兮洞庭又洞庭波兮木叶下】宣室有诏某未遑上记问下车【张酺传下车擢用义勇抟击豪强张衡传下车治威严整法度周防传下车先问大姓主名】客遗双鱼聊作不逺之复【易复初九不逺复无祗悔元吉象曰不逺之复以修身也】人生五马愿观自养之颐【易观颐观其所养也自求口实观其自养也】
　　代回湖北范漕【子长】兼鄂州【鄂州已见】
　　四牡之劳使臣久稽王觐【诗序四牡劳使臣之来也左传王觐为可】五雉之为工正谬忝国恩手笔鼎来背芒益重【竝见前】恭惟某官岷峨隽特江汉经营【诗江汉汤汤武夫洸洸经营四方告成于王】方言利者析秋毫民力竭矣【汉书食货志郭咸阳齐之大鬻盐孔仅南阳大冶皆致产累千金故郑当时进言之桑羊洛阳贾人之子以心计年十三侍中故三人言利事析秋毫矣自警编薛简肃公天禧初为江淮发运使辞王文正公公无他语但云东南民力竭矣薛退谓人曰真宰相之言也】得明公而守夏口使指裕如【夏口一名鲁口似指夏水之口然何尚之云夏口在荆江之中正对沔口通接雍梁实为津要于事为允而章懐太子注东汉水亦谓夏口戍在今鄂州故唐史皆指鄂州为夏口本在江北自吴大帝取对岸夏口之名以名之而江北之名始晦司马相如传宣其使指冯奉世者奉使有指】式遄其归【诗式遄其归吉甫作颂穆如清风】不逺伊迩【诗中心有违不逺伊迩注见前】某负二宜去有七不堪【竝见前】咏南朝之数诸何恍非其旧【山谷诗西汉功名相国多南朝人物数诸何南史何尚之传庐江灊人子孙弟侄附传者八人代月湖故云】歌西贼之闻一范愿疾其驱【名臣传范文正公与韩魏公协谋收复灵夏横山之地边上謡曰军中有一韩西贼闻之心骨寒军中有一范西贼闻之惊破胆互见前】
　　代回汪吉州【檝○吉州春秋属吴战国入楚秦属九江长沙郡汉属豫章郡及长沙国东汉置庐陵郡晋以庐陵郡扬州又割江州吴置安成郡隋改安福县唐为吉州宋因之州有吉水相传水纹成吉字故名】
　　详刑训夏莫输赞贰之功【后汉书刘恺传以轻从重惧及善人非先王详刑之意也注书曰有邦有土告尔详刑郑注详审察之也晋元帝纪布帐练帷详刑简化唐龙朔中改廷尉正为详刑大夫书序吕命训夏赎刑】事典司冬忽被摄承之命【周礼六曰事典以富邦国以任百官以生万民左传摄官承乏】误恩有腼余芘焉依恭惟某官洊着民庸还分藩阃起家二千石伫看黄纸之除书【扬雄传或起家至二千石白乐天诗红旗破贼非吾事黄纸除书无我名又绿醅新酒尝初熟黄纸除书到不知】连樯一万艘岂恋红妆之执乐【东坡送江公着知吉州诗奉亲官舍当有择得郡江南差可喜白粲连樯一万艘红妆执乐三千指簿书期防有余闲亦念人生行乐耳】行且召矣愿少须之某久觉龙钟难司鸠僝已屡贡挂冠之请兆足以行虽逺勤削椟之褒荣适为愧【竝见前】
　　代回胡峡州【坦○峡州已见】
　　纪白云之司已惭弗绩【杜氏通典黄帝受命有云瑞故以云纪事秋官为白云严维诗苏耽佐郡时近出白云司详见前】分苍玉之佩更愧罔功【礼记大夫佩水苍玉而纯组绶齐职仪尚书绛帻朝服佩水苍玉执笏负荷详见前】良马五之【诗孑孑干旟在浚之都素丝组之良马五之传骖马五辔】烹鱼双只恭惟某官赋资凝逺【新唐书宋璟传风度凝逺人莫测其量】布政疏明居然一麾之临邈在三峡之逺【水经注三峡谓广溪峡巫峡西陵峡】诘曲羊肠之路王尊愿为忠臣【魏武帝苦寒行羊肠坂诘屈车轮为之摧王智深宋纪氐人杨难当居在仇池山高二十里羊肠盘道三十六回陈后山诗蹲滑踏青穿马耳转危缘险出羊肠余见前】崔嵬虎牙之山吴汉隠若敌国【虎牙山在夷陵东南三十五里大江北岸与荆门山相对如虎牙荆南图副曰宜都夷陵县东六十里南岸有荆门山北有虎牙二山相对虎牙有石壁其文黄赤又似虎牙形荆州记虎牙二山临江楚之西塞昔公孙述遣将依二山作浮桥拒汉师下有虎牙滩又名武牙欧阳永叔诗醉里人归青草渡梦中船下虎牙滩王龄诗南标铜柱北虎牙天险城边古西寨呉汉传建武十一年汉率征南大将军岑彭等伐公孙述及彭破荆门长驱入江关汉留夷陵装露桡船卒平述诸将见战陈不利多惶惧失常汉意气自若帝时遣人观大司马何为还言方修战具乃叹曰吴公差强人意隠若一敌国矣】愿望此府【北史王昕字景元太尉汝南王恱辟为骑兵参军左右言其诞慢恱曰府望惟在此贤不可责也旧唐书皇甫公义检校沛王府长史引韦思谦为同府仓曹谓思谦曰公岂此池中之物屈公为数旬客以望此府耳东坡诗留君望此府助我怜其衰】无媿昔人某司臬无庸共工尤忝【竝见前】读西陵至喜之记恍若梦游【元和志峡州郡城陆抗所筑呉改西陵以为重镇欧阳永叔至喜亭记云岷江之来合蜀众水出三峡为荆江倾折回直悍怒鬬激束之为湍触之为旋顺流之舟顷刻数百里不及顾视一失毫厘与崖石遇则糜溃漂没不见踪迹故凡蜀之可以充内府供京师而移用乎诸州者皆陆出而其羡余不急之物乃下于江若弃之然夷陵为州当峡口江出峡始漫为平流故舟人至此者必洒酒再拜相贺以为更生尚书虞部郎官朱公再治是州之三月作至喜亭于江津以为舟者之停留也且志夫天下之大险至此而平夷】感北山勒移之文凄其归晩【诗凄其以风注凄寒风也杜诗白首飒凄其余见前】代回赵栁州【师懿○栁州秦属桂林郡汉为郁林郡潭中县地梁置龙川隋以马平县置象州属始安郡唐置南昆州又改为栁州以当栁宿之下又置崖山县又置洛封洛容县改龙城郡复为栁州更洛封曰洛曹宋仍为栁州以洛曹宜州改龙城为栁城省象县入洛容羁縻思顺归化二州】
　　老夫髦矣躐分五雉之工【左传老夫髦矣无能为也余见前】公子何如逺致双鱼之素感藏甚厚报答莫宜恭惟某官千里名驹【刘徳传武帝谓之千里驹师古曰言骏马可致千里年齿幼少故谓之驹详见前】九苞威凤【论摘衰圣曰凤有六像九苞汉书地节二年凤集鲁诏曰威凤为寳唐太宗凤赋有一威凤憩翮朝阳详见前】荣分符竹行吟种栁之诗【栁诗栁州栁刺史种栁栁江边详见前】少戍瓜即布甘棠之化有华下问逺及陈人某肮脏云司【张祐寄刑部郑侍郎诗寄掩白云司蜀都高卧时】超腾水部【见前】曳郑崇之履小立斯须【杜诗且为王孙立斯须东坡诗长当从此别且复立斯须】挂景之冠止慙迟暮【见前】
　　代回孟严州【导○严州秦为鄣防稽两郡之境汉以吴都及丹阳郡建安十三年分丹阳郡之歙县立始新新定等县置新都郡晋改郡曰新安而县改新定曰遂安隋割杭之桐庐立遂安县置睦州大业中改睦州为遂安郡唐复为睦州而析桐庐为严州乾元复为睦州宋政和间陞为建徳军节度方腊平改军曰遂安军州曰严州咸淳元年以潜邸陞为建徳府】
　　分竹近畿及瓜代戍举头见日治行易于上闻【晋书明帝纪举目见日不见长安韩诗举头看白日魏相传朝廷已深知弱翁治行】运斤成风徳泽亟其下究【庄子匠石运斤成风】恭惟某官抱负甚伟【韩文抱负其业东归于家】敭歴罙详恪守三尺法之平以长王国【杜周传不循三尺法注以三尺竹简书法律也尚书太史司寇苏公式敬尔由狱以长我王国】忽请二千石之禄而课民庸维今严陵【严陵山在桐庐县西即富春县晋避郑太后讳改富阳按严光传耕于富春山图经不载此山但云今名严陵山者是其所耕处却载严光富阳人耕于富春山沈约宋书吴时分富春之地置桐庐县则严陵即所耕富春山无疑矣】视古冯翊【见前】范文正之风流未冺【范文正公以论废郭后出知睦州有诗云潇洒桐庐郡乌龙山霭中使君无一事心共白云空】赵清献之规范具存【赵清献公嘉祐中为殿院求郡得睦州州歳为杭州市羊公移文却之又民有茶税而无茶地奏蠲之民懐其徳】举而措之【系辞举而措之天下之民谓之事业】斯亦竒矣某縻于听履【杜诗听履上星辰】阙若盍簪【易由豫大有得勿疑朋盍簪】去骑之逐双旌贺成已后【韩诗旦夕公归伸拜谢免劳去骑逐双旌】烹鱼而有尺素先施甚惭【施去声】
　　代回李崇庆【○崇庆府即今成都府崇庆州在府南二百二十里汉为蜀郡之江原县地晋因之李雄据蜀置汉原郡晋穆帝改晋原县属益州南齐改晋康郡西魏省郡入犍为郡隋置晋原县属益州唐置蜀州天寳初改唐安郡乾元初复为蜀州宋以高宗潜邸陞崇庆军节度绍兴陞府】
　　优诏起家分符子郡蜀更多故有愁恨叹息之民公勉一行真贤明慈惠之帅双旌戾止五袴驩然【竝见前】恭惟某官徳履直方器资凝逺夕长蛇朝猛虎去而违之【蜀道难所守或匪亲化为狼与豺朝避猛虎夕避长蛇】乗赤豹从文貍洁其清矣【屈原九歌乗赤豹兮从文貍辛夷车兮结桂旗法言楚两龚之洁其清矣乎】未走三节【礼记凡君召以三节二节以走一节以趋】聊把一麾导玻璃万顷之江委诸汶井【尚书岷山导江玻瓈江在蟇颐山下即岷江也源出岷山莹若玻瓈因名一名蟇颐津即唐田令使沉孟昭图处陆务观诗玻瓈江上栁如丝又岷江俗名汶江经茂州城下西南至威州又过汶川转而东南至灌县过金马口至新津县与皁江水合雪花井在茂州治西脉通汶江泉水涌濆如雪花因名】驻峨眉半轮之月照此唐安【李诗峨眉山下半轮秋崇庆府唐天寳初改唐安郡详见题下】田里得以底宁公卿选诸所表【见前】某游从已旧俯仰成陈【王逸少兰亭修禊序向之所欣俛仰之间以为陈迹犹不能不以之兴懐】敛大惠于一州徒得君重赐细书于方国无以公归【竝见前】
　　代回洪临安【伋○临安秦属防稽郡汉因之东汉分浙西为吴郡陈立钱唐郡隋平陈置杭州唐改余杭郡宋改为宁海军分浙东西两路陞为帅府南渡建都陞杭州为临安府】
　　敬尔由狱慙贰职之亡庸【尚书式敬尔由狱以长我王国】咨汝共工遽叨恩而率属【尚书咨垂汝共工】高情下问外腼内慙恭惟某官徳履粹明政声充实传家万卷洞先秦古史之书出守一麾续两汉循吏之传排阆风而直上【离骚经登阆风而緤马葛仙公传曰昆仑山一曰圃台一曰积石瑶房一曰阆风台一曰华盖一曰天柱皆仙人所居淮南子昆仑山去地万一千里上有层城九重或上倍之是谓阆风或下倍之是为县圃十州记昆仑山有三角一角正北名阆风岭一角正西名圃台一角正东名昆仑宫王母居焉列仙传西王母所居昆仑之圃阆风之苑有五城三十里楼十二左带瑶池右环翠水杨炯赋昆阆西北之天门也李徳裕赋昆阆天岑峻极秋明】厯吉日兮将行【离骚经灵氛既告余以吉占兮厯吉日乎吾将行厯徧厯而选之也】犹贻双鱼之缄见华五雉之正某强顔曳履有味投簪【竝见前】轮人为轮愧罔功于鸠僝【考工记轮人为轮斩三材必以其时三材既具巧者和之】相门有相愿崇徳而象贤【孟尝君传将门必有将相门必有相尚书惟稽古崇徳象贤】
　　代回南康【自谈】
　　参华陈臬玩歳亡庸【尚书汝陈时臬事臬倪结切法也左传翫歳而愒日】率属共工自天有命【诗有命自天命此文王】遂勤五马特枉双鱼恭惟某官当世淳儒【贾山传涉猎书记不能为醇儒叙传抑抑仲舒为世纯儒郑传经传洽熟称为醇儒新唐书贾杜令狐传赞耽佑楚皆淳儒大衣高冠雍容庙堂道古今处成务可也】为时循吏得州如斗少低刺史之天【赵嘏诗寻花偶坐将军树饮水方重刺史天东坡诗一见刺史天】遵渚有星伫应郎官之宿【诗鸿飞遵渚明帝纪郎官上应列宿】交章已久趣觐不遐某自觉龙钟宁堪鸠僝司纳言之喉舌深愧滥巾借余论于齿牙早期纳履【竝见前】
　　代回兴国杨知军【迪○兴国军即今武昌府兴国州详见前】
</div>
    <div class="pagination">
<a href="四六标准_page16.html">上一页</a><span>...</span><a href="四六标准_page12.html">12</a><a href="四六标准_page13.html">13</a><a href="四六标准_page14.html">14</a><a href="四六标准_page15.html">15</a><a href="四六标准_page16.html">16</a><span class="current-page">17</span><a href="四六标准_page18.html">18</a><a href="四六标准_page19.html">19</a><a href="四六标准_page20.html">20</a><a href="四六标准_page21.html">21</a><a href="四六标准_page22.html">22</a><span>...</span><a href="四六标准_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
