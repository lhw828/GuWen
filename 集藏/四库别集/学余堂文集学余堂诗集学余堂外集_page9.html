<!DOCTYPE html>
<html>
 <head>
  <meta charset="utf-8"/>
  <title>
   学余堂文集学余堂诗集学余堂外集 - 第 9 页/共 88 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   学余堂文集学余堂诗集学余堂外集 - 第 9 页/共 88 页
  </h1>
  <div class="content">
   先叔父文学公砥园府君行状
　　于乎叔父之殁也闰章客京邸闻丧号恸七日为文以祭呜咽不成章已念吾叔父孝友能学问善文词以诸生终又轗轲百罹名行不显于四方先是闰章备官刑部主事时遇
　　覃恩拟以本身封貤叔父格于例不敢请今不幸即世恐遂冺灭伏枕饮泣至十日乃得畧次其行事公讳誉字次仲晩自号砥园自髙祖以下五世困诸生曾祖养黙公讳志和祖思黙公讳尹政并多隐德父允升公讳猷始用理学显有中明子集世称中明先生俎豆于乡者也中明公早卒公少先府君十嵗事长兄如严父步趋规矩无敢妄言笑然推甘让少相友接懽甚尝感骨肉雕丧月夜相抱哭愿世世为兄弟公读书阳羡凡七月未归先府君与客防食烹池鱼忽叹曰吾弟出门时鱼裁寸许今盈尺矣弟尚客处遂然罢箸无何先府君殁公惊恸仆地累絶而苏既除服哀不辍每嵗讳日祭必哭上食必跪闰章叩头泣请循兄弟礼公亟哭曰非尔所知也吾平生父事之矣由是终其身无改嵗壬辰母呉太孺人卒公执丧尽哀水浆不入口三日里中以孝闻闰章三嵗失母九嵗病疳几殆先府君临诀以属公且戒毋爱以禽犊公鞠闵逾所生稍长则严督受书于文章指授曲折悉中法度比闰章成进士公喜且泣曰惜汝父不及见也已备官比部出视学齐鲁必命以努力张祖父德是时公同居当戸在官禄入无敢少私当山左秩满归跪进其所有倾槖亡羸余家人咸窃少之公怡然曰守官若是吾无忧矣公慷爽多胆畧遇事立办为文无停思少时督学御史贾公用一日七艺拔补诸生异等崇祯庚午试于乡主者大赏其文坐一语见抑时论惜之公年方壮强族父老以其贤推为宗正不就则请于邑宰固属之皆受绳束无敢哗其与人谠直好尽言或面折人过闻人一善则亟称至于排解纷难取片言立定为人谋开心剖臆不私毫髪虽惮公不乐近者皆叹以为莫及也中嵗家落粥产得数百金有故人强贷分其半贷者不贫而终负亦置不校嵗饥令举家噉粥百余日省米以赡族人或以鳏告即槖空不忍他为解尝一日而为疏属玉亨玉瑞二人婚其他周故旧助婚丧置槥瘗殣者不可殚记喜形家言躬自卜兆举先世五丧亡友刘伯阳先生无子为葬之先人陇旁示子孙世祔飨郡有同仁馆悍兵阑入坏屋公独为修葺又于湖北置云山书院买田立石嵗供学者攷德习礼不废皆先大父故讲学处也自龙溪旴江诸公以还学者承流失指或沦于虚无公数与讲防以躬行力折之家居告诫必称引先训归本理学老病益谆复子弟不率輙自惩曰吾不能身教吾罪也往往流涕先后兵冦数扰皆以智自完过石臼湖风迅船坏水且及膝尚坚坐不为动性耻近显者所与游多先世耆旧布衣其同辈合志至老不衰惟吾师泾川章君允成山隂张君荀仲二三君子而已每叹富贵多慆德贫贱鲜堕行故终穷老坦如也嵗戊午
　　上徴博学宏词之臣闰章名玷荐牍辞至再不许公倚杖命之曰
　　圣天子旷恩也即汝父在不能汝留汝行矣及拜别相持泣宾御亲从见者皆泣逾七月而公卒于乎痛哉公体强善饭不辞艰瘁晩得疾淹数嵗自为遗令勅毋作佛事毋牲祭毋幛诔词毋留棺于家死则袝于父兄之域今吾弟闰严书来云用术者言别葬双溪逺祖冡前数步非公志也公生明万厯壬寅五月二十六日以康熙己未正月四日考终享年七十八娶冯氏生子闰严郡庠生侧室陈氏生闰阮邑庠生韩氏生闰毓尚少公文稿散逸有诗二巻抉奇拔颖为时所诵将附先集以传谨摭其言行万一伏惟当世贤有文者采择而重之一言其敢忘百世之赐












　　学余堂文集巻十七
　　钦定四库全书
　　学余堂文集巻十八
　　翰林院侍读施闰章撰
　　碑文
　　禹庙碑记
　　嵗己亥春兖州寜阳县北三十里新葺禹庙成主之者工部屯田员外郎刘君元琬以书来请纪月日闰章谨记之曰嗟乎余读禹贡叹明徳之逺也禹治水行天下舟车橇檋东西朔南胼胝十三载三过门不入以告成功民澹其灾其膏泽之系人心若江河之行地中苟视息饮食践土而居者固宜家尸祝戸烝尝也况川泽之险漕渠之要害奔流湍悍齧石决隄丘陵不能塞其溃万夫无所施其勇神实尸之俾享厥利有不食于斯土者哉寜阳旧有禹庙下临汶河其地为堽城坝元至正初筑以遏汶水使南流入洸以注漕渠通贡赋然其水冲激浩汗不可遏土堰随决明成化间易石堰久之复坏伤稼漂庐舍漕渠以涸万厯中年又新之堰得不废小有溃泄修筑以时不重为民害工部之从事河泉者嵗尝数视焉而禹庙去其岸半里河使者春秋只祀恃神以亡恐丁酉六月闰章校士自齐之鲁河大涨没堰一小艇坏漏受数人二人鼓枻二人掬舟之水而出之仅得济从骑不能待解鞍乱流失人一骑一食顷出于渊若掖之者余方坐庙中其人叩头庙门泣曰神活我其信然哉庙故伟丽庭栢夭矫作龙形皆数百年物也经乱庙且毁风号雨剥神不安处问其氓盍葺诸曰嵗不登也民力殚也余建议官为出力不以役民告之总河尚书杨公杨公是俞以属屯田员外郎刘君徧告庶僚是襄是图役十有四月费六百缗材坚以良垣周以固宇高以逹丹雘之属洁以华嵗适告稔水安于漕民康于室乡之人刑牲酹酒颂神之徳而闰章系以诗诗曰
　　帝锡圭九州是奠括海涵山厥称禹甸汶泗之间鱼龙所宫湍悍隳突畚锸无功乃肃神祀隂捍灾患汶洸安流漕渠输灌丧乱既兴爼豆不饬帝罔怨恫哀我民力暑雨暴涨蒸徒孔危既没而出匪神之私神实在天龙驾螭神之来斯髣髴灵旂伐材作庙祀事具举役亡民病神获寜宇民之祀神有桂有椒伐鼓坎坎其乐陶陶神之报享黍稷千亿填浍塞渠鱼鼈蕃殖钜野不溢鱼山不平通艘利涉民靡震惊爰琢贞珉以刻斯文千秋百世谷我蒸民
　　周公庙碑记
　　二帝三王之道流行盛着于天地之间久而不坠者谁为为之以周公孔子间出而集其成也周公逹而在上制作礼乐体国经埜而道以行孔子穷而在下删述载籍垂戒春秋而道以明在上易而在下难其行之所及者有时而既明之所传者浩乎不知其终穷孔子所为度越尧舜生民来所未有也然而周公之所为盛且至矣监二代而兼三王用成文武之徳周礼周官诸书天地之大鬼神之幽虫鱼草木之细人官物曲之能无不囊括缕析伍错综磅礴而无间葢二帝三王所未有也孔子俯仰古今輙叹曰从周从周而梦见周公未尝不太息三致意焉以是知周公之难也唐武徳二年始诏国子学立周公孔子庙以周公为先圣孔子配是时周公南面孔子西面贞观以后从房龄长孙无忌等议谓周公作礼乐当同王者乃罢周公専祀孔子为先圣南向配以顔渊为先师而周公则配武王周公之祀百世不祧者也鲁为周公封地鲁先公世守爼豆礼乐咸备韩宣子聘问至鲁始见易传春秋叹曰周礼尽在鲁矣孔子七十子之徒鲁名贤以辈出流及秦汉兵刃之交诸生诵法孔氏欹不絶而尊贤亲亲之风尚有存者天下颂周公之徳不衰今孔子庙食四海万国在阙里崇祀尤盛而周公祠庙风雨弊漏鲁公之附祀者委诸草莾鲁之人当有过而欷叹息徘徊不忍去者而修葺无闻则吏斯土者之责也因其旧而图新俾周公鲁公各有享四逺来观者入孔子庙而叹教泽之逺入周公庙而追制作之盛且思孔子之入太庙每事问礼忾乎与孔子相陟降焉尊贤亲亲之风其世世传未有艾是役也始来告者周公之后裔东野云鹤余首捐百金属曲阜世令孔君淳鲁之士大夫襄之以戊戌冬经始期以明年已亥秋落成
　　重修正阳门汉汉夀亭侯庙碑【代】
　　学宫祀孔子环海内外罔不徧其在京师则
　　天子北面奉祀嵗为典礼生民来所未有也后孔子而庙祀燀赫惟汉前将军关侯最凡鸟言卉服殊方遐岛之乡崇构雕宫照曜云日者亡虑亿干数夫自古义士仁人振不世出之畧者众矣或専祀一方或仅延祀数世侯之祀赫以徧久而弥防数千年春秋伏腊享礼亡阙于乎盛哉京师葢天下首善之地正阳门者
　　天子万乘出入之所必先也侯食于斯土昭灵表绩封号洊加四方之进礼祠下者祗威仰烈靡不角崩恐后有所穆卜如响斯应侯之功在军国泽浃生民皎然日月之在天沛乎江河之行地充周布濩旁讫乎无垠岂必择一区而栖其灵异哉天眷有徳鬼神福善修明徳以荐馨香侯所凭依将在是矣今
　　天子升中告天徧礼羣望维谨尝亲诣庙廷御书忠义二字其上侯霓旌玉节洋洋乎陟降左右其拱翼天阙和防百灵以祐我
　　国家无疆之祚宜其视它郡国祠庙为尤异也庙故有碑明翰林修撰焦公竑记礼部尚书董公其昌书之于石颂侯威徳尚矣嵗久庙寖敝江隂宦君廷弼以旧家子来主庙事完旧缮新既三载复请立石余谓侯之义烈炳炳人具能道之嘉宦氏之请侑以迎神送神之曲其词曰
　　神之来桂旗乘赤豹驾虹霓卿云见祥颷随兰醑荐鳯笙吹开阊阖集灵祗
　　神之去和鸾鸣回北渚翔太清淑气扇嘉禾生和风雨扫欃枪绥士女海甸平
　　重建东岳庙记
　　古之祀神者祀而不凟敬神而不听于神自天子至庶人各有祀典非其所祭则不敢祭所以明礼辨义也泰山为五岳长书称柴望岱宗巡狩于是乎始葢天子所有事也其在境内惟鲁侯得祭季氏矫举孔子讥之况其下焉者乎是以古者五岳视三公未有封号其从事泰山者有祭告而无封禅封禅之说着于管子而所称七十二君殆不可攷自秦汉迄唐宋好言封禅用是有宫观祠庙之役且人其神而帝王其封号矣明洪武间始正其名曰东岳泰山之神有大事遣使奉天子册书祭告虽未举巡狩之典而与古柴望之义一也今去古益逺祭义不明俗尚祷祀士女重趼累茧影赴响臻趋事泰山无虗晷崇庙饰宇史巫纷若以觊觎其所欲得不防以神为市乎济南府治去泰山百里而遥所在多祀岳神城南岳庙为甲昉自宋元厯明治万厯增修至再崇祯已夘灾前提学凃君倡议募修年阅二十费累钜万复其旧而广之朱甍碧瓦榱栋巍峩左右层宫殿羣神毕祀余秩满将归道士任志徳及诸父老丐文以记余乃昌言于众曰此古天子柴望之所先鲁侯之所守祀而大夫以下之所不得祭者也若毋以神食于我而谓神之假易也夫捍灾御患出云为雨有功徳于民者皆祀之所以答神贶也非謟也书曰惠廸吉从逆凶皇天无亲惟予善人易曰积善之家必有余庆积不善之家必有余殃诗曰怀柔百神及河乔岳福善祸滛天之道也敬鬼神而逺之智者之事也帝出乎震震东方也万物之所始也岱为东岳出云雨不崇朝徧天下而此邦为岳麓被泽尤先且厚宜不敢忘神之赐今竭力致诚云集雷动入庙中尊之如天地畏之如雷霆可谓敬矣其反而思曰某事善可告神某事不善神必怒我恐惧修省相与薰为善良去其矫诬以告亡罪于神夫然后风雨以时菑患用息丰黍稷而谷士女神所凭依将在是矣不然凟神求福鬼瞰其室若毋以神食于我而谓神之假易也诸父老闻之憬然曰善遂书其词为记
　　神冈山庙碑
　　庐陵之南十里曰神冈山其庙曰惠祐祀太守彭城刘公山故名翠峰以其庙神之孔赫也相与神之佥谓之神冈云公讳竺仕陈为庐陵太守政洽于郡人既卒其民悲思呌呼谓公嘉惠我邦吾侪小人弗敢忘其择地祠之作庙于山之冈雨旸之不若百谷之不坚实疾病之不时去凡有冀而不获他无可告则惟神是归先时邑人龙昌裔家积粟利在嵗饥以涌其粜防旱私丐神请更弥月勿雨是日輙大雨雷震昌裔死庙下视其髪中得祷旱之词于是民有怀慝不仁者心掉魂夺亟走去不敢入庙其神大显南唐保大中赠工部尚书明惠侯宋宣和中赐惠祐庙额绍兴三年封嘉应侯徐铉胡铨先后纪其事其山拳曲而凭江水清林茂山川云物之羙具可登望余间从宾僚往游顾庙碑石坏阙文字谓庐陵县令于君藻曰刘公泽在民庙食斯土祷之輙应又能奋余怒击顽贪震观听补吏职所不逮惠且能义今碑版缺剥即事存传记来观之人猝无徴览奚以显神徳而禁民非于君曰请具石公其撰词于是大书其事系之歌以享神其词曰
　　山之椒云油油公驾游兮赤蚪鞭斥猛兽兮俾我以休山之阿枫防防公其降兮霓旌膏我黍苖兮甘雨以零击鼍鼔兮荐江芷公弭节兮饮食燕喜山有冈兮水有涯公朅而去兮来何迟生我牧兮殁我师畴敢不率公知之
　　大洋洲英佑侯萧公庙碑
　　生而人殁而神者古有之生而能神三世递显出入风涛脱人于鲸鲵蛟蜃之窟顷刻神异不测者前未闻也葢自英祐侯萧公始其先河南人宋咸淳间兰芳公刺吉州卒葬于吉子伯轩公徙家淦之大洋洲尝从谢真人游晩嵗能前知卒为水神子祥叔公增修其道益着神迹元封伯轩显应真人祥叔显徳舍人英祐侯者祥叔仲子也讳天任广颡修髯蚤通神术视水为平地尝瞑目端坐良久乃苏问之曰吾救某处覆舟矣掌握间往往得舟中物迹其处果有舟坏而获免者嵗时乡人召饮或异地同时侯处处在坐淦人惊呼萧老官以为神老官者里谚之尊称也至今传其语于乎侯生处闾党乃神竒尔邪抑侯故偶然而传闻若是邪年八十有一絶粒坐十余日啖一白石而化遗令不棺不葬覆以巨桶藏于庙明永乐三年事也后十四年朝廷遣使西洋航海防覆闻萧侯救得免诏封英佑侯景泰三年讨武冈苖乱侯降言苖即来归遣裔孙萧鸣输庙中香钱缗二百饷军未防苖果就抚事闻加封灵通广济显应之号新大洋洲庙官以时祭其他疾疫水旱祷祠而应者不胜纪所在河干江浒皆祠之舟人依以为命而莫能详其世行万厯间泰和郭尚书子章始具载为庙志初子章以叅政赴官于浙过庙下夫人舟胶不可动夜梦侯曰夫人毋虑旦行矣为语郭尚书好自爱旦则水涨而舟发厥后郭累官至尚书许为刻石未果又七年示梦于其同邑甘生允蚪若以促尚书者郭然曰吾防负神亟次述之若此于乎侯之功徳着在军国生民赫矣又时见梦于人若相要约而响答神何求于人哉岂非所谓鬼神之徳盛而不可度者与今世所号水神其肇迹江西者称萧晏二公故皆临江人晏公生于元讳戍仔封平浪侯别祠在清江镇故事官临江者始至谒晏去则祠萧于祭义不知所取而凡郡吏民有事于江淮河北四方之役者必先斋戒趋大洋洲卜吉以往康熈六年余以湖西道入觐将北且携家行秋冬之际鄱阳多北风惧愆觐期为祷于神乞风以济愿为庙铭及湖风果便佥以谓神力乃复为之碑其畧萧世累徳好道侯尤夙慧经史羣籍寓目淹通故三世神灵至侯而独盛云其铭曰
　　于烁萧侯循牧之裔厚本蕃枝挺英三世皇祖洎考肇灵叠异时莫我秩用尸厥昧莫险江河是守是司侯诞颖特帝啓其衷衽席江湖蜓蝘蛟龙分形出魄鬼力神功临化辟谷餐霞驭风乃御灾患乃捍国家海南苖服伊迩匪遐拯危助顺封锡洊加陈牲酾酒筳卜笙歌列爼肄肄鱼鼈鲿鲨诚罔不格匪人是私徴世攷徳尚书作碑昔我尼父不语怪神侯实赫濯功被人民我迹其槩巫言不陈笥山萧水亘此明禋
　　孝通庙碑记
　　分宜昌山渡之西有庙焉土人呼曰圣母问之莫知所自览郡志得卢肇氏阅城君庙记其言颇怪云嬴秦之季有姥温氏嫠且无子得巨卵于水涯袭以衣久之雷电交作龙出其中姥不怖骇于是姥儿育而龙母事龙日出捕鱼为母馔一日姥脍鱼江上龙尾触刃断数寸许遂惊去姥嗟恨如丧厥子后姥卒里人葬之岸侧龙乃人形服衰绖语人曰是当有水患不可以藏吾母夜大风雷徙墓于山巅其封若屋衰绖者遽失所在土人异之为立祠既而龙降于祠堂稍秃其尾蜿蜒变化视无常质祷祠輙应又称龙有伯叔季三人唐元和中卢防官南越过祠下梦龙伯语曰君将宰邑西江其礼我焉太和五年防果来宜春遂治祠于昌山津右卢氏之言大畧如此且称为孝龙作铭以羙之曰龙有孝思俾民敦睦余读而嘉其言袁州介在江山险僻之境旧称龙窟如仰山之神二萧氏亦龙也寓形于人还自彭蠡事与此近而此特以孝见称且昌山峡古谓之伤山以其石齿铦厉舟多破溺也迄今舟人上下恃神以无恐又若人子之恃父母然则神之孝笃其亲而慈及乎民诗曰孝思不匮永锡尔类岂龙之谓与庙当祀龙伯而旧名龙母葢崇其所报也卢氏改书阅城君谓母阅城人也攷方舆图记古悦城在广东之徳庆州有温媪墓载温媪死瘗江隂龙子尝至墓侧萦浪转沙以成坟与卢记小异又按揭徯斯作峡江龙母祠记称大观二年赐额曰孝通之庙古祠在悦城卢以悦为阅者误也余谓孝通之名正而可风乃更榜曰孝通庙书其梗槩仍别刻卢氏碑于庙左俟博雅者并观焉
　　双溪李公桥碣
　　桥旧名李公以自李公始也明初称双溪渡山谷水涨舟不时覆溺正徳四年主宣城县簿李公过而愍焉始为石桥力不继号于众莫应使人归粥其骡车数十辆得白金数百属其兄子杲董之落成以忧去请桥名谢曰无以名为也于是邑父老赍咨涕洟顾而颂之曰李公桥语具贡待诏汝成记中崇祯甲戌大水漂木如山桥摧坏知县事新昌陈公泰来及举人沈君夀岳募众新之而前碑皆破裂沦水中土人又习称曰双桥余惧李公之名将冺也于乎世有执簿防计为趋走小吏禄仅足以活妻子方逐逐钱刀箕敛争升斗不暇给顾肯为地方兴利攘臂虑始倾耗其家役使其子弟殚力告成事始终不替如此者哉借令李公槖数千金归遗子孙不旋踵立尽视此桥奚若夫君子济物惟其徳不惟其名吾侪被徳甘棠之思世世弗敢忘也召伯之埭白公之渠苏公之隄皆称其姓氏以志所自始崔雍州治渭水得巨木数百章因而桥之民且目之曰崔公桥以李公视之难易过十百矣于乎宛东郭上下两桥始袁公旭东溪桥始王公嘉宾皆郡守也力不尽已出并有祠祀双溪桥始李公县簿也又多独费而祠祀阙焉其何以劝来者乃咨于父老奉木主祠之且刻碣桥上大书曰古李公桥李公讳文字载道兖之峄阳人由国子生来典簿时称其服官亷敏葢古循吏也
　　李于鳞先生墓碑
　　于乎有明三百年著作家众矣近代词人多称王李葢谓元美于鳞也元美虎视四海独亟推于鳞曰汉朝两司马吾代一攀龙葢欿然以身下之迄于今家有其书人耳其姓字传诵其流风遗韵不衰余视学济南问其里因吊其墓而子孙防甚无能言者询得之乡先生郝给谏遂偕藩使陈君兵巡陆君并辔往墓在城西五里许皆下马拜葢药山之麓也不封不树余低佪久之相顾叹息于鳞平生负才简伉屏居鲍山当道冠葢相属至屏舆从候门卧不起今未及百年荒草孤坟樵采莫禁牛羊踯躅其上斯雍门所为哀吟孟尝所为泣下也况于冺灭无闻之人乎墓侧有丰碑仆地无字陈君顾余白嘻久矣其待君也余谢不敏乃碑而表之曰先生讳攀龙字于鳞号沧溟登嘉靖甲辰进士官刑部郎中出守顺徳论最擢关中学使者以不肯奉台檄为文自免归再起至河南按察使卒年五十七其政迹详殷正甫志铭王元羙传中不具论论其著书于鳞生平非先秦两汉书不读非王呉殷许宗徐辈不交懽其为诗环视诸公非尽出已下则不出考之词赋之科可谓嘐嘐道古进取之狂士也其诗七言近体高华典丽有峨眉天半之目拔其尤者千人皆废乐府五言古摹汉魏古文词摹左国先秦高自称引及元美所标榜颇失之太过要之非近代小家所能措手夫文章之道有利有钝小则霸大则王于鳞窟起沧海雄长泗上诸姬主盟中夏燕秦呉楚之人翕然宗之如黄河泰岱又如太原公子望之有王气斯固万夫之雄也后之学者生百世之后闻于鳞之风皆振衣高步追踪古作者于鳞其有起衰之功矣余将求其子孙新其白雪楼为于鳞别馆而先之以其墓嗟呼于鳞之文不待余言而定者也若其垅墓不治碑版无传则后起者之责也于是乎书礼部左侍郎兼秘书院侍读学士吕公神道碑
　　礼部左侍郎兼秘书院侍读学士安邑吕公既卒之三年宣城施闰章寓书其家求得其志状则已讫葬事矣闰章列在弟子于是考徳撰词碑其墓曰公讳崇烈字伯承世居安邑之运城逺祖有讳完者庐墓驯狼邑志称孝曾大父徳大父万里父国祚皆蓄徳不仕以发于公卒皆以公贵累赠显闻公在明末登癸未进士授翰林庶吉士防甲申国变贼中伪太师牛金星知公名遣人物色不屈遄归及
　　国朝殱贼平中原徴用耆旧郡县敦促公强起除翰林文院检讨与纂译书史赐白金是时辟门吁俊一嵗再行顺治丙戌春分校礼闱秋又贰翰林文院检讨张公端典试江南并以得士着三迁至秘书院侍读学士为史局纂修副总裁赐防币以恩加一级赠三世如其官辛夘颁
　　诏广东就加礼部右侍郎兼秘书院侍读既归
　　天子以为劳赐善马转礼部左侍郎兼官如故防旱求直言公疏称用贤可以弭灾
　　上特同内大臣赈视畿甸得便宜言事公所举刺数人皆称其可否
　　天子嘉纳而公引年乞骸骨甚力得
　　优防致仕乘传归十年而公卒年七十有二公为人质古少从曹公善继讲学步趋守寸尺侍御李公日宣辟运书院礼致曹先生公日从与游又从入都诣首善书院闻诸钜公耆宿之说輙以程朱学为已任是时天啓间魏阉用事毁天下书院公顔其斋曰庆见讲论不辍故学者称公为见斋先生其官京师敇门者毋拒客客无少长疏戚容接霭然干以私则摇手不应其人惭汗又好语之曰穷逹分定即营营无铢黍益也闰章以丙戌乡举受公知暨官刑部尚书郎数就请业公曰子文与道近不患不名世独愿子为顔曾耳其期待如此分主贡举必先集家人誓而后入莫敢私纎芥有使命则戒毋扰驿毋纳餽岭南之役归槖中惟端砚数方而已拯人急即不问有无家居坐卧一草堂视鹾侍御史长吏有至者讲学外无他语咨以事利病即侃侃言之不讳为文章不事浮藻必归于遗徳指授来学反覆勤恳山以右缙绅后起之贤者强半出其门公请告出都时诸弟子泣拜道左谢曰吾老矣诸君惟努力行道毋徒念老夫至今思之未尝不流涕也生平用静俭为养生既病却医药笑曰吾夀近孔子矣复何求卒之日为康熙五年七月二十三日端拱而逝于乎公厯官卿侍未老拂衣口无华言家无长物束身笃谨与物仁恕昌其道以熏乎人殆庶防与河汾子比徳矣公始从曹先生学及其殁也哀之如父母已又请祀于运书院祭必斋戒今宜奉公入祀其侧所谓崇往以劝来也公始艰于嗣晩举一子曰坪以廕当得官京曹余见之都下秀挺有父风三女皆嫁名族其在运城尝建郭南名贤祠广书院田租避咸水凿泉井以苏暍者行事多类此不胜书铭曰
　　滔滔下土罕道是处猗惟喆人蹈墨履绳乐羣斯恕守身斯固沉静寡言峙岳防渊论文得士受宠
　　天子洊锡累迁公不色喜嗟公筮仕委曲艰难既显勇退名迹以完鸣条之区伊蒲之侧独奋以兴羣归厥徳闵予薄植公朂孔多道逺弃予有泪滂沱殁不及诔葬不与防衔哀勒铭敢告来世
　　赠奉政大夫吏部考功司郎中余公墓碑
　　余氏于莆田称着姓其先自唐校书镐公肇居芦峤遂世于芦七传至奉议公某十八九传连有显爵又五传是为元张公讳廷机别号同赠奉政大夫吏部考功司郎中父讳某负竒气破产结客间与客议论一坐不能难公甫出襁褓羣目摄为英物年十八学宫当是时士务勦窃为帖括尘视载籍公独好左国史汉诸书为文词嘐嘐矜异以试有司不无小得失公倔强髙视语诸子曰宁奇而踬毋陋而售若曾见学古者皆槁项死牖下乎用是终其身不肯俯仰作软语公一兄二弟兄壮而殁遗孤男女四人及二弟敎养皆仰给公伏腊借生徒脩贽为亲夀家日以窘郡守雅爱公才有窃公名陈牍于郡者事觉或劝持其急可重得利卒谢不受且因为之解是夜梦神告以吉语崇祯九年丁丑公季子飏成进士知宣城县公就养官舍日啜茗吟咏不辍十三年庚辰以微疾卒年六十七所着有鼾芦集戒子孙有读书徙业者毋奉烝尝后五年飏仕至考功郎中始追赠公如其官自公大父菊所公洎公凡三世皆好客学古俶傥拔俗终以坐困里中儿或窃嘲之及吏部公取上第天下交诵其文然后相顾愕叹自悔老死帖括中空不学无术也而吏部公伯仲父子秩秩孝友振濯文词日益腾踔学者益俯首噤不敢发声公之教也某年月日葬公于梅山之麓袝以累封太宜人梁氏太宜人慈俭修妇职母家故素封嵗致鱼蛤食物不絶率徧饷娣姒人人得食戒诸子妇勿轻析防从子于官勉为亷吏年八十有五考终于家子光翔飏燕亮防凡六人孙佺俸等十人女孙若干人出处婚嫁吏部公既具载圹铭寓书章曰某遭家多难葬不备礼不克邀当世钜公志墓实惧冺先徳中夜饮泣子为我碑之葢公令吾宣时尝亟赏章文字敢不惟命其词曰
　　维天惜才实甚华膴非眷孔顾或靳勿与余氏萃蓄三叶而昌含英掲曜积久弥光吏部既兴发闻四国聨翩嗣续百夫皆特梅山之阳芦峤之侧亿万斯年念此祖徳














　　学余堂文集巻十八
　　钦定四库全书
　　学余堂文集巻十九
　　翰林院侍读施闰章撰
　　墓志铭
　　故翰林修撰蒋君墓志铭
　　蒋君虎臣先生讳超字虎臣江南金坛人年二十二举于乡又二年举丁亥进士一甲第三人官翰林修撰以文雄于时主浙江省试提督顺天学政并清慎事竣告归不过里门见妻子扁舟草屦径自楚之蜀客死于峨嵋之伏虎寺朝士大夫之贤者叹异流涕蜀之大吏经纪具舟归其丧某年月日将卜葬于某山之原于乎初君之讣至余为文哭之许志其墓以君故善余言也君早入翰林攻诗文酷嗜书法人屛壁间一字可喜必钩勒藏之心慕手追于晋唐行楷得其笔意为人和易独刻苦痛自下多布衣野老方外之交见之则磬折倾倒狎游不厌槖空亡一钱人告之急怛若负重创门生故人有所餽送则以遗贫交比丘应手立尽视其斋防尝虀盐不给无悔也君既厚与人人益觖望小不遂则诃责交至惟曲应之恐后时时以德报怨人或重背德诵言必绝之及其人至则握手欢如初在朝数请假归省其父佥事公祖母某太宜人留子舍不出既连即世破产治丧葬且炙艾燔体以志哀痛见者愍之其督学畿内也时学租幷入正赋视学使者无所赉予君举债赈贫士乂疏请复古学禁天下有司刑责诸生每草疏时先焚香吁天积诚以格宸听疏皆报可秩满輙谢病归休过嵩洛与孙征君奇逢语数日以书来告谓不可失此人辛亥春君次长干僧舍予适在江宁要予出见大事相切劘委重丁宁若相诀别自此而蹑匡庐游鹿门两年之间直达峨嵋矣君始生之夕祖母梦为峨嵋老僧见君生则解顔丰于馔客而自馔断荤血二十年至是爱峨嵋山伏虎寺防当事请修四川通志峨嵋县志不得辞数月书成即山中建一亭书萝峰二字语小僮曰死厝我于癸丑正月遗书别当事越三日沐浴端坐留诗而逝翌日蜀人胡生尝从君游者见诸山椒频呼蒋先生不应既入寺然后知君死皆大惊叹以为非常人也君生明天启甲子先是有术者言其寿止四十九君笃信之为诗四十九篇至是嵗果符合云君家世业农大父芝田公有隐德生子讳鸣玊举进士为闻人累官山东佥事母某太宜人生二子君为长其季曰进金坛县学生君之子显祖幷力学有材行女适宦族君平生游歴五岳及黄山九华天台武当穷幽极防不避蛇虎尝语我曰仆有不可解者三畧贵显而礼窭贱畏馆阁而僻山水薄妻子而笃比丘三者是也所着有绥庵诗文集若干巻论史百篇蒋説等书惟儒宗辩统辑稿未竟尝戒忿怒自号无嗔道人又以家近华阳洞未殁前数日自叙有华阳山人传云铭曰
　　华阳山人邪无嗔道人邪峨嵋比丘邪其儒而禅者邪于乎论其行谊非曾闵之徒邪
　　翰林院侍讲学士曹公顾庵墓志铭
　　曹氏自华亭徙嘉善世显儒术六传至豹明知某县八传铣兵部郎中并起家明进士有声治隆庆间至君考讳勲崇祯戊辰举防试第一官礼部右侍郎兼翰林院侍读学士世所谓峨雪先生者也有子五人君为长复官
　　本朝翰林院侍讲学士父子以文名天下士论荣之君讳尔堪字子顾别号顾庵十嵗能属文十二善诗词时人拟之圣童顺治丙戌举浙江乡试壬辰登第改翰林院庶吉士授编修为文敏给博丽兼长众体阁试两称最同馆皆逊服之乙未春分校礼闱得士二十二人如陈尚书鼓永胡学士简敬皆有闻当世是时
　　世祖章皇帝力崇文治数召试诸词臣品目甲乙君扈从瀛台南苑
　　上霁顔顾问尝受诏与呉学士伟业等同注唐诗书成称防时被褒嘉中外惊传其语无何以侍郎公忧归服除补旧秩俄迁侍读陞侍讲学士故事翰林官皆积嵗待迁君半嵗迁至再殆殊遇也
　　章皇帝升遐
　　今上登极遇
　　国恩追赠其两世君益勤厥职坐族子逋赋累夺级南归适僮奴与县卒角误触尉怒尉肤愬长吏语过激事闻坐谪当徙关外先是君不交公府当事吏多不悦又自恃无罪不诣吏求解故卒坐法实非其罪也一时朝士亲交惜君者争助私钱用营建例得赎无出塞自是箨冠芒履北抵秦晋南涉荆楚中歴嵩洛海岱之间铭记词赋动盈巻帙辛亥春尝一过京师诸公卿欲为白复其官龃龉不果行君亦掉头兴尽曰六十老人岂复梦金马门哉然酒酣雄辩四座尽倾纵笔为诗歌益复颠倒啸呼累日夜不倦君淹博多识掌故又强记所过山川阨塞无不指画形势士大夫一与之游积乆不忘无贵贱具能识其姓氏爵里家世无毫髪误即虞世南之称行秘书李守素之号人物志亡以过之今国家方开史局使出其记问资纂修岂不一代盛事而惜乎其不获遇也生右文之代膺
　　天子特达之知而细故蹉跌卒弃置以死岂非命哉君居亲丧瘠毁推所有让诸弟所留旧物惟一几一榻仲氏尔坊贤而早世手鞠其数嵗孤鉴伦成进士今官庶常父事之惟谨讣至余往吊其邸相抱而哭葢余亦少孤倚先叔父成立故相视尤哀逾年得葬日二子鉴平鉴章书来属庶常君请铭且谓先学士数称公文章意葢有属于乎余何足以当君万一哉初君客都下余以事适至与沈宋王陈诸公为文字交甚懽君防必有诗诗必数首新城王侍读士祯于时荟蕞为八家诗刻之呉中他所着有南溪文畧二十巻词畧二巻行世其编辑未竟者尚数十巻藏于家君生明万厯四十五年丁已七月二日元配防人呉惠而孝俭而知礼族党称为女宗先十年卒君义不更娶今合葬于某山之原长子鉴平康熙壬子顺天乡试举人候补内阁中书舍人鉴章杭州府学生入国子监今改知县候选女四人一适已丑进士河南汝南道副使孙君洁初子候选知县复炜一适前丁丑进士吏部文选司郎中钱君仲殷子文学煜一适已丑进士通政司左参议柯君岸初子候补中书舍人崇稷一许字太学生钱君德舆子焯孙男五人孙女十一人嫁娶不胜书君享年六十三以康熙十八年已未十一月二十七日卒铭曰
　　烂朝霞其东出兮驱使文字肆阳春之惠风兮鼓吹气类既乘云而上征兮曰掌帝制羌顿辔于林臯兮虽踯躅兮不憔悴赋远游于九州兮曾不可乎一世拾骚歌以为铭兮葢悲其中路而失志
　　江西按察使司按察使东园李公墓志铭
　　李君东园先生按察江西既七年以康熙庚申正月二十日卒于官江西士民有闻而巷哭者驰讣至京师士大夫赍咨悼叹其同门年友施闰章痛甚走覔冢君御史锦相抱哭失声葢不惟故旧之悲而重惜善人殄瘁无以活我民也于乎刑狱者国之大法民命所由死生也法司以刻为能以贿为出入每惩失出获罪傅防文致杀人如刈草不遑恤吾于东园之按察江西得其可书者数事滇闽之告变也江楚间叛将内煽邻冦外连郡县吏陷贼或脱身窜山谷间贼所掠民子女兵至复执以为贼富家巨族转相连系论死者无算君上承圣天子德意视力所得为者请于督抚两中丞并以贼胁论由是有司得从末减数十人其民出之贼巢及牵连告捕钟明童胜等数百人分别悉免坐鄱阳程世遇睚眦其族人九万操斧往杀之猝不可得愤而自剺其额创甚夜自经于九万之门狱成坐九万刃伤君辨之曰自经非杀也斧劈而额骨亡恙明自割也事遂白广昌王上遴与陈建松友善同服贾夜遇盗于途陈被伤死王走伏草中获免归语建松子且出其同贾二十金还之陈子疑讼以杀父诬服繋五载卒无案验君诘其子曰彼杀汝父利得金何不幷此二十金干没邪陈子语塞其平反不肯妄杀多此类以故江西人哀思之君之先自北平迁大梁五世祖应元前癸丑进士歴官太原知府太原之子文华殿中书舍人讳似梓是为君祖舍人生白石公讳荣举庚子乡试是为君考君讳光座字彦升东园其号也登顺治己丑进士歴知兰均二州时诏廷臣举才胜大郡者大司空刘公昌以君名闻防经畧内院洪公承畴疏请简用军前改同知长沙府兼理刑监军二年以劳绩迁衡州知府陞副使督学云南秩满进福建兴泉道参政最后乃为江西按察使其在均州除山贼王二等校士滇南时方乱定敷文教号能知人而兴泉二郡距厦门贼巢数百里风帆可食顷至君日夜防御亡失事平生不喜噉名所歴政绩不自纪又罕与人言大抵廉平不扰而在江西为多故余书其大者御史君尝就省于豫章见君治爰书亡少辍以节劳谏君曰既食禄敢怠厥职乎长兄光圻戊午举人官胶州学正其季邑诸生光奎皆相友爱性恬淡寡交游其所欢者相浃以诚身殁官槖无长物君生明万厯庚戌五月十日得年七十一初娶都淑人癸丑进士山西按察使讳任之女事翁以孝闻持身俭待下慈年三十二卒子锦顺治己亥进士福建道监察御史君德淑人之贤也义不继室置侧室朱氏王氏朱生子二鏴镇并国学生女一适庚戌进士见任大理寺评事白君梦鼐次子例监生观王生女四长适漳州知府刘君梦兴次子例监生灏余三女未字孙一人相孙女三人俱防御史君既立朝伤不得视含殓闻讣徒跣奔江西扶榇将归葬于某山之原以都淑人合墓泣请铭于乎己丑同门之友河南得二焉其一为广东布政使郭君一鹗其一则李君也郭既乆下世君又亡予乌能不流涕铭曰猗与李君世称长者温厚寡言如金在冶有耀南宫肇轨州牧公卿大僚交口推毂载司观察文武具宜好士若渴树德维滋烽燧洊警吏事劳苦用能绥惠海陬江浒惟德善下不以先人惟勤集事不有其身庶几廉恕以翼子孙琢石表幽铭以永存
　　袁胜之进士墓志铭
　　嵗庚申夏五余备官史局袁州进士袁胜之之子一煊来告曰先君未仕而殁不备礼以尝辱游于夫子之门也即不能纳石隧中愿有铭以闻于世葢距其卒九年矣余尝参守湖西胜之举进士来从余游者数年今去湖西而归又十年所胜之久不相闻不知其下世月日于煊之来葢重悲吾胜之也昔者讲学吉州防于青原白鹭之间耆俊环集者不可胜数吉水龙胪先安福王枚臣两进士实倡多士于时胜之自袁州熊渔滨自南昌王九山自黄州次第至皆释褐而未官者相与讲诵累日夕不倦观听者千余人胜之归告其太守重葺昌书院请修讲防从事尤谨十数年来余既去官兵乱洊扰王子仕旋已龙子困踣以官卒士大夫皆避兵穷山而畴昔衣冠俎豆讲习之所荡为烟烬求寸椽片瓦不可得回计旧游诸子零歇顿尽胜之为名进士家食六七年遂以谒选人客死京邸于乎尤可哀也人患不向学既稍有志行卒不得尺寸见诸施行道之所以不行人才之所为殄瘁也君之考讳业泗前明万厯戊戌进士累官鸿胪寺卿当廵抚中丞某公疏减袁州浮粮时部议攷故额亡徴鸿胪公出所藏旧府志力正之由是知浮额若干得据以核减袁人至今颂其功不衰胜之尝乞余为传又克承其先志修建秀江石梁重葺义仓凡利頼于其乡者心竭口瘏区算无遗策而不以私干有司其立身也慎以亷其与人也温以厚尝与言服官之道胜之瞿然对曰使服官得罪百姓如今日侍臯比何观其志葢将以经术饬吏治有学道爱人之风而吞志客死命也君讳继梓胜之其字生明万厯庚申五月十一日登本朝顺治甲辰进士年五十二以康熙辛亥十月二十日卒先后两娶皆彭氏生二子一煊贡监生循谨而文称其家学一焜邑诸生早夭今葬君于挺秀乡之新安里于乎位不彰其徳则必有辞以耀诸幽于是乎铭铭曰
　　袁之山瘠以巉袁子有之颀然而骨寒袁之水清以驶袁子有之湛乎其不滓岂惟袁产允国之桢一发斯踣胡然而生
　　前嘉议大夫江西按察使司按察使刘公墓志铭
　　吾郡先逹名御史推工峰刘公累官江西按察使顺治八年正月十二日考终葬邑之千堆山郡人贤而思之请祀于乡既十五年曾孙举人楷来请曰先曾大父官侍御厯三朝再起再屏终见疏外仕不究其志虽名存国史事列奏牍惧大不显于天下后世愿不靳一言铭其墓余生同郡相去不百里闻诸父老具言其行事公讳有源字仲开别号昆海南陵人也邑西有工山最高重公者以其地称工峰先生积学有文举万厯三十五年丁未进士魁其经知浙江西安县县故孔道先是以供亿责农民力困则死徙公预给官费使治防传不匮三月一防计倌人马戸不得为奸利其民徭计戸等役贫者不能支公核田壤多寡上下为平准民大悦服又出私钱缮双溪舟梁在县五年以最闻四十一年入觐吏部题留考选诸臣皆候命京师公独念两尊人年八十驰归为夀明年诣阙考授贵州道试监察御史未拜命闻父病复请急归归而连居父母忧四十六年起补湖广道试御史时神宗末年倦勤凡行取改授科道者至是皆候考留滞考定入奏又留中久不下公由除服授官而同时徴入者数十人坐待六七年不得命甚且枚卜入阁及举经畧邉事者皆逾月不报国事日以壅废公上疏急谏以为羽书叠告朝宁空虚保邦制乱事莫亟于用人今不朝上夕下而若用若置中外皇皇莫知庙算夫重其官而用人则枚卜考选经畧是支倾之木救焚之水也重其人而补官则起废徴贤是养人之菽粟卫生之药石也今国家非乏人啓事日满公车若复印刓不予石转为难臣恐天下事不待智者而知所终也书入不省邉事日益坏请兵请饷皆莫应公又有措置军饷一疏言极危切皆可见诸施行又不报时御史既多缺官公一人兼充廵城十库监局等差多着劳绩而辇下豪猾亡命醵金植党动至数百人谓之把棍横恣不道莫能禽制公廵东城首治其豪贾永亨等中贵要人争为解不听卒请收捕籍其金以闻当是时人皆目属以为真御史然不悦者寖众泰昌元年廵按广西惩贪雪枉抚辑诸土司事未竣例转四川叅议公遂移疾不赴天啓五年荐起浙江叅议备兵台绍廵抚大吏贤之疏请加衔久任防部推四川副使俄召还湖广道御史以外推而内召人皆以异数为公贺公喟叹曰时事棘矣吾能腼顔事中贵人哉留数月方行中道抗疏以病辞无一牍抵朝贵坐是忤防免官闲住葢是时逆珰魏忠贤专政煽祸朝政如沸羮士大夫被啖以官者不染熏灼则诛殛窜逐祸且不可救而公以闲住洁身事外无他患崇祯改元奄党既诛召起废籍诸贤复补公陕西道御史条上兵饷事至再防持议不阿与用事者龃龉再出为山东政备兵永平未任又改井陉道时畿辅戒严训练民兵三千以固邉圉三年推陞江西按察使公年已六十知终不见用矣拂衣不待报即行廵按御史憾之外计疏末以老疾致仕公为人亷平内刚外和奉职循谨不务标榜在朝与贤士大夫交而不立党名尝慨然曰吾知朝廷而已既出在外又疎简无所问遗自以侍从旧臣不与人俯仰坐是孤立少援见挤于朝如此其于政事知大体廵视十库时察出解官库吏关通作伪及库物朽蠧相仍者建议改折充饷嵗可得饷数十万及廵按广西壤瘠年饥疏请减免辽饷不遗余力所至民徳之而西安被泽久民为立祠初赴官西安时请命于父推已田数十畆分让诸兄弟曰吾既有薄禄矣既归老则敦睦宗党筑石堰请除赋役羡例劖石作记为徳于乡邦者多不胜书少时为诸生族兄某亡頼以睚眦辱公于市后某坐重法系狱公贵而多方脱之其他推贤排难不令人知人亦不得而尽知也公生前明隆庆戊辰六月享年八十四得防疾挥手却医药五日而卒其先河南罗山人在宋有提举讳祥者扈跸南渡徙南陵祥四传而为明初太医院判辅辅五传生贡士邦恩恩生公考讳维和耆硕有隠徳今祖考并赠嘉议大夫公娶徐氏累封淑人先公六年卒副江氏谭氏子兰生笃生并例贡生笃材发宣并邑诸生女二人长适儒士叶同春早寡以节终次适繁昌中书舍人魏君封儒人孙男芝瑞台瑞京瑞锡贵绳武文瑞景瑞州瑞用瑞鲤瑞禄瑞凡十一人多列庠序以文学称女孙十人曾孙男十五人曾孙女八人先是曾大父处士柯喜为诗自号浣溪钓隠公亦多咏歌不事雕饰所着有西台疏草涉园诗集若干巻举人楷台瑞之子也年少有学行是将世其家闰章嘉公名徳着在御史故叙御史事为详铭曰
  </div>
  <div class="pagination">
   <a href="学余堂文集学余堂诗集学余堂外集_page8.html">
    上一页
   </a>
   <span>
    ...
   </span>
   <a href="学余堂文集学余堂诗集学余堂外集_page4.html">
    4
   </a>
   <a href="学余堂文集学余堂诗集学余堂外集_page5.html">
    5
   </a>
   <a href="学余堂文集学余堂诗集学余堂外集_page6.html">
    6
   </a>
   <a href="学余堂文集学余堂诗集学余堂外集_page7.html">
    7
   </a>
   <a href="学余堂文集学余堂诗集学余堂外集_page8.html">
    8
   </a>
   <span class="current-page">
    9
   </span>
   <a href="学余堂文集学余堂诗集学余堂外集_page10.html">
    10
   </a>
   <a href="学余堂文集学余堂诗集学余堂外集_page11.html">
    11
   </a>
   <a href="学余堂文集学余堂诗集学余堂外集_page12.html">
    12
   </a>
   <a href="学余堂文集学余堂诗集学余堂外集_page13.html">
    13
   </a>
   <a href="学余堂文集学余堂诗集学余堂外集_page14.html">
    14
   </a>
   <span>
    ...
   </span>
   <a href="学余堂文集学余堂诗集学余堂外集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
