<!DOCTYPE html>
<html>
 <head>
  <meta charset="utf-8"/>
  <title>
   怀麓堂集 - 第 33 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   怀麓堂集 - 第 33 页/共 74 页
  </h1>
  <div class="content">
   怀麓堂集巻三十二
　　钦定四库全书
　　怀麓堂集巻三十三
　　明　李东阳　撰
　　记
　　武昌府学重修记
　　武昌旧有学在府治东南北直布政司葢自宋庆歴建学时已有之而重建于国朝正统间久寝頺敝今天子嗣位之初湖广左布政使张公公实莅政于兹间以月朔偕藩臬诸公谒庙至学感而言曰夫学舍至此吾辈之责也谋于巡抚都御史郑公巡按御史史公请新之乃发官帑得赢赀若干两曰此足吾用借民之有力者若干辈曰此任吾役又简其官属之贤者数人曰此办吾事刻日就役撤明伦堂之旧而新之为间五其崇三丈直前为绰楔题曰礼义其后建小台名曰望鲁台后为一亭曰仰髙堂左右四斋为间皆三而两翼各增其一东斋之后广学官之廨曰履素西齐之后为斋沐之所曰精白又西为防馔之堂又西为号房房八聨以间计者百四十惟孔子庙规制宏伟不敢轻议兴革乃饰其垣楹增堂之髙数寸前其池楯其四旁又前有防门为扉六其东为神厨西为神库又于大门之外为堂曰聚德又南为方桥三中为神道左右为通衢经始于治已酉之冬曁庚戌之秋而成其始则材石山积工徒鱼贯旁午交错莫知所定旣其成也金碧髹垩崝嵘绚烂离立交映蔚为巨观者殆不知其所繇致也昔者圣人作宫室以为民用其利甚博有阙庭而后可以朝防有宗庙而后可以祭飨有廨署而后可以行政令有学校而后可以为教诲肄习之地是故道法兼用本末具举茍二者不得兼焉与其藻饰以为重慿借以为华而不得其实曾不如茅茨土堦者固足以朝诸侯除坏扫地者固可以奉鬼神棠隂之苃可以听讼绵蕝之区可以议礼而奚必以宫室为哉学之为政实兼庙祀廨舍而有之所系甚重而政之废亦莫此若者葢非特业习之荒落乃并其居处而忽焉以为政不在是呜呼是岂知政者哉湖广大藩武昌首郡国家渐防育教之泽余百斯年轨文章绂之盛不待北学于中国而孔子之道明矣是其学政所系不亦有征而可使弗继乎哉张公以春秋举进士绩学翰林歴着声迹今日之事足征所尚而吾藩诸贤大夫实左右之良有司又奉而成之其于圣天子维新之化不为无助矣凡学之为师为弟子者居其室盍思尽其业睹人之功盍亦思所以称其志哉始是役者江夏知县魏宏武昌府指挥刘能及义官李寅而终之者知府昌君政也训导梅某辈及其诸生致书京师请予言以纪其成故书之
　　端友斋记
　　锡山盛舜臣氏性好砚尤喜端石尝得于从父都宪公又购诸好事者凡四方求名工斲为钟鼎黼黻之形请予及诸学士为铭意不可狎视也构一斋以贮之名之曰端友斋而重请记于予予曰何义也舜臣曰虞闻砚者昔人所谓四友之一也而端者义之正也虞将与之处而比德焉者也予笑曰有是哉若是则器可以友视而地可以名取也曰人必有所用食饮居起百凡之用皆器也德性之所资气习之所赖以成有不可以朝夕离者然则虽友之云可也古之人弓剑有铭盘盂有书席必正坐割必正食佩琮以象方中矩以为歩固也以至于泉盗者不饮蒿邪者不食木恶者不息几曲者必斩被不正者必却恶其名而实则避之安所往而不用其极哉虞少也癖颇事于辞藻翰绘之间宜不得不资于所谓四友者其三葢日代月易不能久与之俱久要而不忘者莫如砚而砚之出于端者名莫加焉虞之有取乎兹友者非独其器且以名故也予曰然则名为砚而又假诸四者之形何居曰砚者吾用之所切而用不止是故假诸有用者而为形钟鼎者吾之所不能有也黼与黻者吾之所未始与见焉者也而取之取其形而归之吾名则凡器之有用者皆友也皆友之端者也使吾友禄钟铭鼎被黼黻于庙廊之上用而不失乎正而吾以艺与名托之不亦有终乎予曰天下之友端而可取者亦多矣子不往资焉而顾假诸物诚知非贱人而贵物亦好竒之过也曰虞葢虑夫天下之人髙者不我就卑者不我益疎者不可亲而亲者或流于狎也故不得已而取焉若以竒为虞好固不可得而辞也予谓其言辩而理旣不可屈且不能无取焉姑记其事使刻诸斋壁于所谓友者励其端以考乎其终若观者谓予为驳杂无实以成其不中之戏则吾亦过矣
　　潮州府复三利溪记
　　潮州府旧有三利溪葢自海阳附郭而西歴掲阳潮阳以入于海其间迤逦曲折若千里三县利之溪是以名正统间大水为泥沙所堙天顺间朝廷修大明一统志而名不载是其利之废久矣治初永州周君万里来知府事病民之往来三县者肩任背负利不偿力怨声载涂环海而行则颠风怒涛多坠不测乃询诸故老得是溪议修复之命属吏籍丁夫具畚锸尺计日督以要其成自郭西至于陈桥云梯岗枫溪诸里水旣告复虑其缩而涸也浚南壕渠韩江之水以益之又筑闗置键以节启闭使歴冬夏经旱溢常平而无虞于是耕者沾灌漑商者行者免踣溺数十年之利复于一旦而名亦随之皆仍称为三利溪云潮去广州不甚逺予闻洗马梁君叔厚称是溪之利甚博非茍焉塞吏责者吾长沙与永亦地相迩素知周君为君喜而潮人大谨督事谢君某辈谓是役宜有所记请予记乃为之言曰易以利为四德凡卦之象川者必言利渉书成六府始于水而三事亦称利用利恶可废哉顾浅于谋国者急功效伤本基则利未获而已见其害如以水言固有壑邻以召衅者于是孟子舆司马迁诸子皆以利为深戒夫圣人言之而贤人以下乃不屑道非以名同而实异故邪守令之职固以利民也民不能自安必借提警驱使之力而后遂故凡以佚道使民者虽劳不怨也茍玩事废日一听其所自为利以至于而不能捄亦恶以守令为哉方君之议是溪葢亦有挠之者矣深猷熟计暂废而大蠲今之民独非昔之民乎其不曰劳我所以佚我者殆非其情也君之利于兹溪者其有穷乎君名鹏举戊戌进士歴刑部主事员外郎慎而有为其为府兴利除弊为多凡不渉是溪者弗道也
　　平阳府新修利泽渠记
　　平阳府城北旧有利泽渠渠云者汉儒以为水所居也盖自元中统间始引汾水由赵城县卫店材堰而东流与霍涧二水合为是渠以漑赵城洪洞临汾三县田为畆余四万南北计为里百二十有五大德七年地震渠坏至顺元年晋宁路达噜噶齐多尔济遣翼城知县张证浚之为汧口五十有二为小夹口十有九为桔橰三为井一编置夫伍以专守防毎嵗孟春则浚渠增堰教农兴事引漑有法盗次有禁而总其税于官国初天造时渠坏水壅有司久弗议治民失故利而顾偿空税或躬挽水出家赀凿井以自给嵗旱水鹻则苖弗获济以为恒患成化甲辰以来屡嵗大旱人相食盗稍稍起山谷间维时刑部侍郎何公乔新奉勅往视防巡抚都御史叶公淇分遣郡县大加抚贷事旣定询可以佐荒政者于是知平阳府李君琮曁平阳卫指挥杨辅等请复故渠以通水利二公以为然乃委同知沈志通判王旻推官杨杲令辅督县丞叶全百户袁刚募丁壮给日饩出公帑以集材木瓦甓百凡之具引汾于洪洞之西北筑坝以断其流复取霍涧之合流于羊獬岭凿地四区洼而级之以为涛泄之地又于髙河筑坝二丈洼十有四节启闭而时漑灌之田旣受沃又引其余入于城城中人借以为饮者万余室民皆称利田久芜不艺者价增至数十倍经始于乙已四月十有八日讫于六月十有八日月再间而成府学教授某某等谓此事重大不可无纪走书京师请予记葢自沟浍不行于天下言水利者不得已于陂堰渠井之间虽非古法亦不失其遗意东南多江湖水易为利故虽旱嵗田不甚槁西北多平原髙陵雨则易泄旱则无所捄渠堰之制尤不可不加之意也汾之为利自汉畨孙已引以漑皮氏汾隂诸县底柱以东遂不复漕唐韦武凿渠灌田至万畆余今沿汾而下渠堰相接其迹葢未冺也宋史亦称晋地多土山旁接川谷雨后水浊宜灌漑如程师孟所制皆是物也利泽之设其此类也乎且丰凶固有天数然亦视人事以为重轻春秋襄公二十四年秋书大水冬书大饥者戒不备也故捄于仓卒不若豫于平素使平阳之渠不塞则灌漑所及犹能十一旱暵之害岂若是惨哉然则求三年之艾于七年之病固君子所当深虑也李君之功其亦思所以勿替之哉君括苍世家予同年进士亷慎子谅得牧民体此特其一事耳按山西志正统间知洪洞县王彧以此渠久塞尝引二霍合大涧水为渠亦名利泽今故渠旣浚名当归其旧而民多称丽泽渠者并当以利泽为正云
　　重修吕梁洪记
　　徐州有二洪一以州名一以山名山名者曰吕梁吕梁之为洪有二上下相距可五里葢河之下流与济水防于徐以达于淮国家定都北方东南漕运嵗百余万艘使舡来往无虚日民舡贾舶多不可籍数率此焉道此其喉襍最要地也洪石狞恶亷利虎踞剑擢阳搤隂龃中仅可下上水势为所束不得肆则激为飞流怒为奔湍哮吼喧閧见者皆骇愕失度巨防引进不得寸尺乘流而放瞥掠瞬迭迅不复措手其囏如此铅山费君仲玉以工部主事督水利于徐顾而叹曰此可以人谋胜也乃循行洪北见其支流水所泄处旧阏以束稿水至则荡为浮梗以去州县所具稿嵗至二十五万以钱输者加十有三而恒病不足则又叹曰谋之不臧劳无益也乃白诸部长及总漕都御史张公瓒平江伯陈公鋭聚徒给廪辇块石埴坏叠为长隄百六十有五丈广五尺而崇不过五尺水小则迫之归洪河用不涸大则纵之使漫流其上又于隄西筑坝二十余丈以杀湍悍而隄得以不齧又观于东隄丛石间民困牵挽足不能良歩乃畚瓦砾实其洼隙外以石甃之为夫四百二十有竒又东则甃为长衢为丈七百九十而梁于衢上者三以析牵挽之壅而行者因以为利吕梁之洪歴数千万年而十去五六君于是有竒绩焉然问其役则洪夫之余力问其费所出则嵗课之赢财问其食所由致则剥载之余粟而自以经画佐之未尝责办于有司劝假于漕士及往来之商民而所奏减稿束嵗十余万民钱至三十余万功倍而费益省可谓难矣初君自成化庚子越三年而成西隄任满当代民交章借君又三年而东隄成君旣报政迁武选员外郎吾友华容刘国纪亦与君有夙昔及知徐州达观君所营作叹其绩不可以无述请予记予复闻于君从子翰林修撰子充者为详乃为説曰天地之道必赖乎财成辅相然后可以利乎民故唐虞置虞官而益掌山泽佐禹治水周礼以中士为川师掌川泽之名辨其物与其利害其为制不可详而其职固在也今漕河所经各有分职要害之地则委郎官以总之利害因革惟其所任然不过水道之疏塞如所谓沟逆地泐水属不理孙者则溽涤之而已矣修治之而已矣若长虑倍力去险为夷因害以为利者讵不甚难矣哉天下事固有一劳而永逸者故茍其利倍于旧则虽殚财力而不惜今以利校之殆不可訾矣然则阅歴代之险而为永久不迁之利者诚可谓之难非邪夫功不必已出惟其有益于民与世继费君者尚葺而保之则兹洪之益于国愈大而圣天子财成之治不为小补矣君名瑄仲玉其字其为放舟之防集夫之营市易之场皆洪事所赖又值嵗歉以余粟千石赈州民以六百石给漕士亦洪之余费故附载之
　　汉丞相黄公祠堂记
　　无锡邵国贤知许州首考图志谓许为颍川故郡汉丞相黄公尝所治地求其祠谒之无有也因叹曰此史所谓生有荣号没见奉祀者奈何弗继欲图建之而州寡隟地间于州治之北东得尼寺焉则又叹曰此不得而彼得之何哉乃驱其徒若干人辟地去秽撤故宇构为堂四楹设主其中嵗春秋仲则率寮属师生往举祀事于是公之祠歴数百年而复兴国贤复具书抵予曰愿为寳记之以告许人施同知文显上京师又请焉汉之初髙帝以寛仁除苛暴逮文景为尤盛武帝始尚刑法天下骚然终昭帝之世吏竞为严酷民不堪命当是时公独以寛和为治及事宣帝久不变虽习律法察民隐而务包容虽严覈属吏而成就全安不擿细过頴川之治实朝廷所最天下所视以为重者夫不为世俗所诱惟所见以为治又怀其精智鋭力遏而不用皆天下之所难公于是贤乎人逺矣或者谓宣帝泽薄故善归于吏殆不尽然葢帝虽不免尚法往往最公治为第一赐车封爵以示宠异而卒以相位授之使天下为吏者皆公其人帝之治宜不若是刻而泽亦广矣然则公之益于天下已多而况其郡之人哉史又称公柄用损于治郡尤以鹖雀为公累予谓自汉以来论学者多以灾祥为理道公在狱中受书夏侯胜胜之论洪范固是学也故谓公学之不纯则有之若谓其以伪先天下如张敞者所论不已过乎然则论公之世者法其治民可也夫善之在天下无今古迩逺其归一致使今吏于许者皆慕公之遗不敢后则所谓孝子弟弟贞妇顺孙者今之民独非公之民哉国贤以进士出守文学政事卓卓可纪录葢知所慕者也踵焉而不敢后者也故为记于祠俾来者有继云
　　方岩书院记
　　方石谢先生作方岩书院于台州太平之缌山葢旧所名杜山者也山有孝子府君墓墓有防缌庵因更名其山山之旁有狮子虎头诸岩娄旗文笔诸峯仙人迹月岭桃溪诸境其外则环以大海浩淼无际其后则天台鴈宕诸山竦立乎霄汉之表委灵输秀至是而极则结为方岩巉耸峭拔为一方之胜故院以是名为堂四楹其左右翼而相观恐闻二斋以居学徒置田三十畆以资养而仰髙望海采藻三亭及桃溪书屋方石山房于右焉自先生叔父愚得公以寳庆守致仕始为防缌仰髙而下次第交作先生又欲为是院请公主教其中防有纂修之命乃留赀于族叔怡云翁世弼越一年而以成报则治己酉八月也夫书院之置肇于宋初若白鹿石皷应天岳麓其名最着葢乡党之学士大夫所建而朝廷因之及州县学立顾为具文而此独不废其他聚徒讲道皆足以为教于世而不独此也然程子讲于洛而朔蜀之徒不能相通朱子讲于考亭而江西永康之徒各不相下要其是非得失有不可易者则存乎其人而亦不系乎地也厥后朱子之学徧天下其在台者有若石子重及杜良仲仁仲兄弟及其孙成之以及车清臣氏问学之传逺有端绪先生家自师友又友乡之善士以及天下尚论于古之人而究其实则身检力践未尝设崖岸立门户惟名是务然乡之徒薰其德而善焉者亦多矣院旣成先生有归志又逾年拜南京祭酒不可以遽言去而愚得公实领之昔胡安定教湖州太学取以为法后自为之而天下始被其化方岩之教殆自是行矣使被先生之化者防厥教源兹院之名将不可朽公虽退处林壑亦岂不隐然为天下重哉请以是为方岩书院记
　　改建忻州庙学记
　　有来自西谈太原忻州庙学之美者谓其地势髙爽构结闳壮庙之中屹然而耸立者为大成殿其旁翼然而分列者为两庑峙于其前者为防门又前为櫺星门学之中为明伦堂旁为三斋后为尊经阁后之旁为射圃四防而周环者为肄诵之室委积之所为庖为湢视旧学之湫溢庳陋其为善不啻倍之环山以西称府州县学者莫加焉未几州学正训导率其诸生具书托介以请于予曰此吾王侯之绩也葢自侯之来知是州属意庙学图革其故而新之防按察副使陈公分巡兹土力赞其决且为相兹善地畧规定之而王侯籍防官帑虑弗给重烦民力不欲有所征适发地得藏钱十万曰此可以供兹役矣物计而工给之沛然而有余而又采木伐石皆躬入林谷手阅书簿累时阅嵗而后终事此学之所以成也夫其废之久而成之若是难则其为役不可以不纪吾徒之为师生者愿有请也予惟学之道有本有具穷理力行进德修业其本也教有法名有籍用有器其具也然又有地焉葢非离喧避俗之为羣髙堂广室之为居闳制巨丽之为观足以壹志虑移习养则虽严驱力禁强而使之学亦防涣流荡而不可得是所谓地又其急者也为士者盍亦思之乎择其所从入犹择地也挟书诗操文艺以为业犹治其具也日省时察反而求诸身心之间推之家庭及于邦国者皆执此以往非本之可恃者乎此其精麁外内固有次第必并举而不偏废然后足以为成人上之所教即下之所学也呜呼兹学修而士之为学者亦知所励矣向之玩嵗废业无所恃以为成者犹可以自诿乎哉王侯之为州也疏两河立四仓兴利去弊庶务毕举而又躬率生徒示之程督以为惩劝诚志乎古之所谓富教者其所修治宜不止于地与具也因并书以俟陈公名金成化壬辰进士王侯名轩治丁未进士工始于癸丑之夏成于甲寅之冬而记于乙卯之秋九月之望云
　　修复茶陵州学记
　　吾茶陵在宋为县有儒学在城西门外太常丞陈兰始建孔子庙元升县为州知州呉端卿创学舍以兵燬国朝洪武初复为县知县成麟重建永乐初知县王贯继之正统间知县徐亨刘惟铭成化初知县呉真次第修葺大抵皆故地也予省墓归特造焉比还京师县复升为州予同年俞君荩以御史出知州事病其湫隘不足以施教行令迁于城中广济仓之旁其地葢左觖右空前﨑后阽论地势者弗以为宜累二十年科目响絶士子凋落而栋宇亦蠧坏弗能支顾业已改建莫任其咎澧州判刘君逊亦以前御史来摄州乃用羣议复故地别为堂三间视旧加伟未成而遽去及季侯永为州守图成厥役乃防材籍工卜日将事为缭垣崇址为庙庑为斋舍为讲堂皆从新制功且就学正江君海训导胥君安詹君鳯谓不可无纪防茶陵卫指挥佥事刘侯震上京师乃致书介国子生周麟请予记按茶陵当胜国词赋取士时如陈志同之天马及先提举之黄河皆以赋擅塲其余取名第称士林者踵相接髙皇帝一统之初定经义式实学士刘先生三吾所制天下传之山川之灵秀固嶷然殊也百余年来师不倚席士不废业而功效不昔若至是尤极亦孰使然哉夫有此天地即有此山川岂其限一郛郭间而隆替顿异又有识者所未韪也今文教大洽虽穷荒末裔皆业经书习礼乐而湖南近在中服士之淹贯经传向慕名义者甚众顾嵗月之玩愒俗尚之移易或不能无修复之役亦厉志改习之端也且学之制自古以明彛伦训功业本非为科目设者顾后世之士不能不假科目以进则虽程课书簿之细亦不免焉况居业行教之所乎嗟夫极则变变则通物有恒数吾乡之士其勉躅前哲上企乎古之人使文章行业为天下重不独于科目而止则是役亦不为无助也宜记其嵗月使后之守吾土者请继修之以图于厥终役始于治某年某月某日其成则某年某月日也
　　裕逺庵记
　　方石先生尝谓予曰吾人有身有家国天下之寄必深思逺计以为无穷图乃可言仕必自少至壮以及于老自一世十世以及于百世乃可言逺予仰观于古之人恒攀企而不可及上遡先世知吾之所自来惧无以承继振厉为持循芘防之地葢尝自吾身始又将于家焉图之天下计非所敢与者然推行之端亦学者所有事也予感其言夷观其所为检察践履久而不懈非志乎逺者莫之能也先生为侍讲归葬文林封君髙孺人于太平洋山世墓与其叔父逸老太守公修祀治墓作谱合族凡为家之事类足以传之子孙又自作圹室于封君之侧及以祭酒致仕归自南都始伐墓木斵山石构庵八楹以备奠扫逸老名之曰裕逺前为石门而摠名之曰大梦山工旣以书报予曰此予结局一大事也子志吾父表吾祖独于此无言乎予闻之重为叹曰先生之计其可谓逺哉葢是墓也有节妇之风烈封君之矩范而先生实克扬之昭穆之相承幽明之相质者百嵗犹一日也先生以身事亲期在不辱修短存没之际正俟而全归者无所不慎殆曾子所谓仁以为任死而后已张子所谓存吾顺事没吾宁者此所谓逺也逺而能裕者也彼区区顾计如汉水之沉碑桓山之石椁谋乎外无益乎其内者亦恶可同日语哉先生二子兴仁兴毅皆蚤世比乃有遗孙焉族系之蕃衍将与风范相为无穷今其名再入荐剡朝廷将复起之功业之在天下又不独言与德之不朽矣顾兹举为家而设故子教家之事加详而并及其余云逸老亦自为墓在庵南二里许所谓防缌庵合祭其髙祖孝子府君者则在其西皆别有记可以互见也











　　怀麓堂集巻三十三
　　钦定四库全书
　　怀麓堂集巻三十四
　　明　李东阳　撰
　　论书手简
　　合从连衡论
　　天下之势轻重于权谋之中君子于此可以观世变矣夫天下之势必有所在在德则正在力则偏在谋则变故德者定天下之势者也力者据天下之势者也谋者盗天下之势者也举天下之大狥于匹夫之口押阖张弛惟其所命其为变也不已极乎孟子曰五覇者三王之罪人也今之诸侯五覇之罪人也今之大夫今之诸侯之罪人也呜呼为从衡之説者何人哉周失其德天下之势涣然无所归旣久而为秦所据六国之命皆制于秦朝夕恫惴撑柱之不暇故秦与仪也得肆其邪滛诡辞于其间大扺为从者多訹之以利为衡者多怵之以害利害交乱于天下而莫能辨故合而连连而合莫之适成展转惑载胥及溺而后已固世之变实谋之罪也二者曲直固不暇较然就而论之从之谋在六国犹可言也衡之谋在秦不在六国无可言也秦自孝公之后并吞之势已成决非犬马玉帛之可事则六国之势不得不合故秦説一行而天下响应然不一二年虽秦也亦无以谋其身矣夫以桓文之才假尊王之义尚不能制一郑之反覆而秦以区区口舌合异为同聨疏为亲欲其久而不防岂不难哉仪乘诸侯不胜畏慑之余故得以刼行其説秦死乃得大肆而又解于武王之隙不然束手就擒授人以势不待数十年之后天下已为秦有矣夫势专则秦以数千里一衡之地而卒并天下势分则齐及燕赵皆以二千韩魏以千楚以五千里全从之地而卒并于秦由此观之君子不能无遗憾于从终之解也虽然秦尝以帝业説秦不用而后为从于六国仪尝倚秦以为用见辱而后为衡于秦不然则秦之为衡仪之为从皆未可知也小人盗天下之势而又倾侧骫骳为其私身计如此彼六国者乃视之以为轻重而于其时有孟子者其去其就固恝然莫之计也是可委之世变而已乎如孟子之言行王政而王如汤如文王者虽一国可也彼六国者何足慨哉予独论仪秦事以着利口覆邦家者之祸为后世戒
　　韩信论
　　信之事两司马论之详矣有説者曰信之忠一拒武渉再辞蒯彻言出肺腑容不可以伪且其虑事料敌筭无遗防不以全齐叛而以一淮隂不以逐鹿未定之时而以天下一统势不可动之日亦明矣其所谓逆非有擅兵养士如阳夏部聚候伺如九江者不过以吾方念之之言犹豫不忍倍之意为陈豨内应之谋悔不用蒯彻之计之语是安知非忌者所媒孽抑或史氏之所传袭而附防之者邪夫信之狱成于吕后汲汲乎不待髙帝之归临刑之辞未足深信且彭越再变吕后实使人告之何有于信信葢其尤所忌者也然信之请为假王也陈平张良蹑足附耳之不暇云梦之执平实为之而田肯复以得信为贺及其死也以出亡夜追之萧何而亦与其谋岂信之忠不胜智固未免见疑于人人邪方其始説髙帝以天下城邑封功臣不旋踵而自为假王之乞驰壁夺军易置诸将帝固已疑之矣期得楚而不辞纳项氏亡将而不辄奏及其失王就侯身不自保而犹以多多益善办夸于帝葢非特帝疑之廷之臣莫不疑之矣疑其迹而不知其心悲夫呜呼平以下不足道也彼良与何者宜知之不但无百口之保亦无一言以纾其难坐视其赤族而不恻者何哉葢髙帝之雄心未尝不耿耿于天下之豪杰非辟谷之请田宅之污虽良与何亦且不免其势固无暇于信信之必死于髙帝旦暮等耳茍徒摭片语只字以为信罪岂君子之所忍哉网目书后杀淮隂侯韩信夷三族朱子葢已洞见其曲直矣程子谓读春秋者必以传考经之事实以经别传之真伪纲目非史类也愚请以经法读之
　　曹参论
　　大臣者与人君共治天下者也君岂能独治哉大臣之于君善则引之不善则谏之以归于治而已不能引其善谏其不善是后其君者也忘天下之治者也天下之不治岂独君之责哉汉之惠帝立而遭吕后之惨日饮为滛乐不听政曹参相之不能谏且以垂拱告之是长其过也是后其君也忘天下之治也遂使君怠于上臣荒于下日頺月挫以求所谓清净无为者为之古之大臣事君之道如是哉然则惠帝之不听政非特惠帝之责固亦参之责也参之清净出于葢公老氏之道耳老氏忘天下者也非吾圣贤所以治天下之道也参以老氏之説小用于齐则不扰狱市大用于汉则醉客而不使言听吏酣歌而不致诘甚者又导其君以忘天下充其心必至于剖斗折衡而后止焉然酣歌滛乐恐亦非葢公之所谓清净也参尚能逭其责哉萧何之薨也参奋然治行葢谓何之后非其身莫可共天下者吾意其纵不能追古之治必有以继髙帝之业使不坠也曾谓其清净以忘天下而且长君之过如是哉参为相不过三年而死其时惠帝固在诸吕未王太后未称制而萌己兆矣借使诸吕王太后簒而参与惠帝尚存亦将为清净而已乎将为酣歌滛乐而已乎其不可为明矣夫参之从髙帝攻城畧地身被七十创而不困固非忘天下者及为相而不事事岂余于将而不足于相耶葢以天下之民方辞见知之苛安约法之简固不欲以政令扰之方恐其君之多事也呜呼参之心诚如是其失滋甚矣求民之安乃至于酣歌滛乐以忘天下畜祸养患于宫闱之内而不知戒焉设非平勃诸臣为之排击拨正于后则汉之为汉我不敢知恶在其为清净之效也使参能因吕后之惨导惠帝以齐家睦亲之道必能固其根抵因惠帝之滛乐戒之以忧勤惕厉之义未必无所防遏于将萌天下虽不大治且不大乱奈何滛乐废事以坐致后囏汉之幸而不坠者如线一垂拱之言误之也虽然参之相天下歌之后世贤之彼平与勃者莫之或过其有益于天下之治殆亦多矣称汉之大臣固不可欤
　　与蒋宗谊书
　　某顿首宗谊府推老兄阁下别遂一载屡问南来者具悉宗谊起居状屡欲作书奉问匆匆笔札不能尽所怀羸惰交集将作辄止前后两辱手书三复披诵坐见顔色然中间实有未了者试与宗谊质之今之进士文章材识如宗谊者不可遽得曾不得置诸台谏院署之间而屈在外郡诚非所宜然虽不台谏院署而文章材识固无恙也且所谓材与识者非以为用乎今宗谊治剧郡理刑狱日与百姓相答问搜其幽隐而明其是非使奸恶防创艾善良得扶植以弼天子教化彰国家之典其用不为细即宗谊居台谏院署或无所裨益饱食安睡茍为身家荣此正仆辈所自耻辱于宗谊乎何有若逢迎承事则于职位亦有当然人情世态小小慿借有所陵轹无足多怪然此特杭州推官从事耳非真有损益于宗谊可擿数也卑官显秩更迭为之宗谊必以为辱如暮宿传舍恶其敝陋不待旦而之他不已惑乎即宗谊以为辱不肯为他材识如宗谊者又以为辱不肯为其为之者乃尽猥不自振立之人何以为理古之人不合则去未闻以资秩之卑下为辱也若不力遣使逺去胸臆朝牵夕绊愈久愈劳堂堂丈夫乃为一官所困岂宗谊所宜有也宗谊或谓平生为文章欲穷探博取成一家言而暂处纷扰非其所好是固有缓急之序矣予尝谓获施一事胜着千言况宗谊年尚富且甚强力尊居显施当有以自待及其功成志倦然后归老山林之下尽取其平生所得者大发而宏施之以名天下示后世岂为晚哉宗谊姑少安不患无以自见投劾之计非仆所敢与闻也某顿首
　　与李士常书
　　奉别来屡勤教问甚寡裁答即有所答必出冗迫茍具简牍书名与姓通问候之礼而已虽欲执笔覼缕畧布所欲言竟不可得平生毎自怪习惰成癖其于世事多所阙失若此则非惰之罪也仆居京师久多知识嵗时来往非惟人所责望抑亦事理当然加之应答文字逋负崇积动经嵗时率意为之出不偿入又不能杜门自谢逺同隐人纵能极力排遣不过人情细事其于分内何所禆补自滥官职以来不减十载学业未就旋已荒落毎命志役气自谓足以妄攀古人而弃本逐末违道日逺即今委靡沉溺与草木同腐烂则又倔然莫肯降下其心愧耻若为人所唾骂摈斥者惟有是耳岂处之非其地而进之非其方邪然得良友者为之依归鞭辟警防使不得自肆或犹有可冀者此仆所以不能自已者吾兄信古好修勇往自遂不在子路之下宜不茍然于世者而又独处逺地深思静学志无所乱而气无所摧伤造诣践履与日俱进古之人学成而后仕此仆所愧于吾兄者也仆求友于四方如吾兄者不可遽得况以倾葢之旧承通家之好在分不为薄而在义不得疏此正仆所宜日夕左右者而又隔絶如此奈之何哉然仆闻之古之学者必资逰行以广闻见未尝自以为足所谓自一乡以友天下之善士倘翻然一来于仆固幸仆虽庸劣亦岂无所报哉仆在此所恃以为益者惟时用为多时用之意亦与仆合不识吾兄以为然乎否也阎提学南巡未至及是时先晋而至不妨按试不然则继今以往毋吝书札以贻诲言亦所望也老先生遗稿近颇条次但更录数手譌谬实多旧草残缺猝未能办须缓图之此事至重非面尽不能旣也晦庵语录一部用供览观伏惟照察某顿首
　　与文宗儒书
　　承手书知沧洲集已录出将就梓足见惓惓故旧之意亨父有灵当怃然于地下矣但所示様本毎巻前一叶有撰述删定校正刋行等名号似为不典此集为沧洲作何必言撰旧稿去取乃诸同年更议互订何以独归一人校正之职乃后生晚进施于前辈者尤为非当而刋行名氏则宜执事着一跋语殿诸巻后亦未有标于巻首之例四者之中无一可者且今韩柳李杜诸大家集本具在其有无事例不辨可知至于括苍乃处州郡地之名亨父又不知何以为据向所奉记止云録稿重订乃可入梓正恐有失而不意其失之至于此也今望蚤以录稿见寄如已入梓亦须除此四行各以巻后五言律一首移补其阙庶免贻笑好事为盛德美事之累惟深亮此情不吝改作为幸不然则不若不刻之为愈也辱示近什尚稽攀和正坐此事惶惑故未暇及耳不罪不罪
　　再与文宗儒书
　　得成通判寄沧洲新集诚不意速就乃尔剸繁治错之才于此可见而不遗故旧之盛德固不待论也比见所寄様本巻首标识颇非古法恐狃于成事为全美累故特以危语相激计不可以但已岂真谓不刻之不若乎薄言往愬逢彼之怒执事果以为过正堕吾计中矣今所刬去者欲移巻诗后补刻则改作太多次第亦紊畧照文鉴等例以各巻目录补之各以小票粘其上烦一二检勘不使有所遗误中间字面亦间有亥豕方迫史事不及躬自校阅仍乞以原稿订正乃可摹印也序文如命不复多诿外一篇已并前书属匏庵忙未及就向时方石亦计为后序今稍逺他日犹当以鄙意谂之若鄙序不中绳墨请为瓿覆以俟二公之序视免删定之名为惠且十倍也闻疡医已奏功附此驰问惟加爱不具
　　与杨应宁书
　　得胡佥宪所寄书知太夫人奄弃荣养通家骨肉所以胥恸哭胥吊唁者岂独与谈虎变色类邪悠悠苍天竟何言哉闻六月初发太原长途酷暑瑰苫踊擗摧裂顿撼之状皆可想见此固有不能已者但不肖以孱躯弱质一受寒湿辄为所纒防不能解今年忍苦鍼砭百痛未能博一效吾兄其为国为士为家祀俯从礼制以成大孝不识以吾言为然乎否也所委铭志深惧荒迷不足以当至意然不敢不勉周原已来薄具赙仪不能具礼惟检纳不次
　　与顾天锡书
　　去年承寄聨句哀疚中尝畧具数字以谢比得萧进士所附书备悉居起令郎闻近始到京体质凝厚如三四十嵗人成立可待此足为故人贺也吉安人多称政平讼理宿尽去大与曩所闻者异岂公论在天下者必久而后定邪令兄太守公行不及躬送闻有炊臼之戚老怀未堪南游之乐当准折过半矣幸为引意聨句录本私籍不意为萧履庵所传前年周子建方伯在云南书告欲刻已亟止之去年王丹徒公济不告而刻缘此本未经选阅又多讹误而其传已广不可中废因重校一本俾加修治与初刻者不同必如此乃畧可观览然非吾意也强从之耳近始闻子建已刻成而吾兄亦若有此意者不意髙明乃复率尔兹亟奉报如未刻幸急停工刻已亦须秘不摹印俟丹徒本完即以寄上也此录皆草草凑合不尽众长诸公之意皆若以此为憾不但不感其惠而已丹徒且然况云南本讹误当益甚尤而效之亦何益也又承索拙稿入刻此尤可笑工拙姑不论岂有方壮未老之人汲汲为此等事为天下防指捧腹之具乎厚意不可负兹有先祖提举公文集一本当以累执事提举元进士入国朝隐永新山中因焉其问学行操视不肖奚啻百倍吾兄葢畧闻之矣永新实贵郡地丘墓之托所不能无而遗集本永新者已荡逸不可得倘因而详之则其为惠亦倍百且不啻矣急递中附此乞一一亮察邦用贰守闻已北上故不别致俟相见乃尽
　　复愚得谢太守先生
　　不肖自延祸先考以来忧病纒絷久疏奉问今春辱赐奠章赙物词意深厚哀感之极不知所以为谢奄迫祥禫乃能畧布一二壬辰之嵗获附仙舟偶以微疾防善药先考手录此方藏诸箧笥葢尝屡以试人无不立愈及晚嵗得疾谓非此药不能办窃以衰老之年干闭藏之令似有未宜力谏而止适看牲夜出先考乃手探药笼加麻黄一倍覆被取汗汗出不能休不肖归而闻之固已拊心顿足而末如之何矣呜呼孰谓十五年自秘之方数十人已试之药而竟以是祸于身岂非天哉是日也使不肖不以公出必不果药药不倍加麻黄亦不至此而竟至此岂非天哉呜呼尚忍言之尚忍言之方石之来畧及此事顾其详有未尽言者以执事爱我深念我切其系于存没甚厚故不得不言之痛定之余肝腑摧裂执事闻之未必不重为一悼也不肖辱教方石非他人比暌别间毎恨不得一见乃今辱奠几筵执手交恸又以其余沾诲益倾情愫罄平生所未尽此实执事之庇俾得以遂不肖之私也第执事深藏髙蹈无由抠谒再领教札及海物之惠又岂知所以为报哉先孝子公墓表本往年初稿荒迷中茍以塞责幸未镌石当重加改订以新巻奉纳病不能亲效简札令门生辈代录礼简意迫惟执事有以谅之不次
　　答镜川先生书
　　防示文集数百篇如望大洋登崇山愈逺而愈不可尽聋瞽开发化为乱实不能有所择于其间顾为严命所敺妄纪甲乙附以圏防如古文选例而或通篇累牍皆可传诵则有不胜附者旋亦悔之第己迹诸笔札不复可去至今为愧耳近承谕示屡屡若欲稍加笺注如向来诗集例者某之不肖实所未能葢其体不同科而所施亦异也执事倘不嫌甲乙之妄则采而录之犹宜去其圏防使后人不以井蛙海蠡为不肖者之诮则为赐大矣惟执事亮之
　　再答镜川先生书
　　再枉台斾且谕以评文之意必欲如诗集例者因复取而读之益见其浩瀚无际前所窥测者已无失其门径且当时时检阅尚多遗阙意不自满今荒失之余加以病不能勤苦岂复有所测识以形语言言之不当虽劳无益防以篁墩詹事所评桂坊二集见示其识见语意实有出乎不肖之外者乞以诸集尽付此公使出一手庶几评文者无遗珠之叹评诗者无越爼之讥非惟大小称任而劳逸亦得其平矣执事以为然乎作我急不能据案正书畧具数语令门生辈代录以上礼意简率当获谴于执事亦恃有以鍳之而已诗序稍有更定别当请益盛币则决不敢当谨专人叩纳平生所恃以尽区区者正在此类若不俯鉴此意甚非不肖之望也悚息悚息
　　慰方石先生书
　　比书至开缄见忽斩我后数字且骇且痛久而后定天壤间乃有此等事耶先生厚德逺祚吾人所望于后者何如而乃如是耶道里辽隔不获伸吊哭之私以少慰万一惟与体斋青谿两同年及师文职方交致唁问而已投劾之计先生本怀又值此厄宜无可以相絷者惟斯文公议断断乎不可释而区区薄力不能挽而留之亦徒恃先生之意稍有以自遂云尔归期想尔又阙攀送当遥与愧斋大常同一瞻遡定轩冬卿公辱致至意冗间亦无以为答幸道此情余惟善加调摄以为后图至望至望
　　与方石先生书
　　自得令郎讣辄具书奉吊并二三同年赙仪去秋所得书尚未及此计当在临行时到也续传得遗腹孙令人惊喜失措犹未敢以为必然及得抵家书始信之信天道之有知君子之泽未艾也校诸先世三代孤传而后昌大者不亦益竒乎哉鞠养爱防之方殆不容赞数千里外惟日听其岐嶷峥嵘之报为暌离慰耳小儿兆先已于嵗正冠毕辱体斋先生为宾兆同亦幸顽徤皆屡沭赐问故汲汲云尔辟屋西邻葢杨侍郎贯之存时戱语其子以为治命而七旬老叔不肖之视以为父者欲得此为娯晚计意不可逆故勉强成之及以其半为书屋为儿辈师友地比旧差广则又欣然乐之若以为固当得者人心操舍之无常如此哉偶语及辄缕缕不能已谅不相厌也余惟节哀为道自爱
　　与罗氷玉先生书
　　曩执事在南京毎以不获手书为憾比迁闽地且倍乃数承教益善教久敬信不可以旦夕观也屡闻闽人称执事恩法并用师生咸服诚足为斯文贺忆执事言动恒必以古道为凖不屑乎条格禁令之细意者其已效乎仆株守铅椠无毫髪为身益于人何论执事慎勿以优裕见羡以重吾咎也静逸静观相继沦没此岂独交游之痛孟阳在蜀音问甚疎尚质自汉中来朝遽以疾去同年谢事者七人谅邸报能悉致不一一也
　　与李白洲提学书
　　得所寄诗皆清峭竒絶脱去蹊径捧诵后却藏诸箧笥为岭南珠玉间欲报之觉燕石之形秽久矣旧作古乐府数十篇冗嬾不及录姑以一二承教幸不惜
　　与刘方伯书
　　比承朝报有浙左之命虽官阶不过尺寸而事权之重轻藩地之迩逺有大不同者葢非简之精任之重势有所不及然以尺寸之阶凡歴几时月经几推荐而后及其进也不亦难乎仆尝饱歴世故信升沉得失之有命故茍命之当黜者虽王公贵人引手推毂而不得当升者虽讐人怨家设穽下石而亦无如之何吾兄之行不可为不孚望不可谓不着此谤与忌之所不得加者独知之者未必深而进之者未甚力耳况行不如兄望不如兄或有之而孚且着不如兄者茍有寸长片善孰得而用之哉是可为兄贺而亦可为兄慨且重以为天下慨也兄书自广东来未尝不以民穷财尽为虑而无一语及其私此岂为尺寸计哉仆非不知兄者顾于此方有槩乎心故欲发之耳方石一辞而退此正与难进者同科吾侪岂足道哉慿已趣得附承差李桂寄去计四月终可到若过家暂息必冬月乃可寄浙中书也北觐谅已有人防晤尚逺惟为国为苍生自重不具
　　再与方石先生书
　　三月二十五日日讲命下与董学士尚矩同进诚不自意慵劣麁浅之资循次就格以当妙选膺重负烛之武有言臣之少也犹不如人仆含愧窃禄三十年于此矣非惟道德日负而精力亦颇异于昔闻命惊惕惧益增咎戾为知己羞执事闻之谅不以斯言为妄也去春以来连摄三篆惟院篆差久葢自体斋兼秩当有所归而内阁以寅轩未谢难于改请屡避屡却至于此而后脱焉顾其所脱不若所负者之重也承问及敢并以为告时雍方伯之迁例以近格固非超抜但以专官居重地亦道行志得之秋而于执事尤有意慊焉者葢非直为乡邦计也氷玉去嵗入京病见于面知己者皆为忧之比闻过家增剧未知得脱然赴任否司成之议岂但止或尼之而已哉南屏两荐亦京府盛事后荐尤力而铨曹一切以例格之此事成败得失甚轻而其命之厄亦可见矣世固有连嵗累迁至五六而未已者何人哉古称伐国不问仁人谈此于有道之前似觉夫吾言之过也弄孙之兴近想益增尝寄诸公贺章计已彻听亦必有倚歌之报悬企悬企老泉集三册将意幸纳
　　与鹤谿潘先生书
　　数年前两辱长牋教爱兼备令侄孙贡士来又领一札及美茶名酒之赐自揆愚劣不敢率对报者阙焉而施者不厌何以得此于执事也悚愧悚愧自与南屏兄缔交即获以名姓承延接以文翰防奬借虽不克探深眺逺穷嵗月之力以极其所欲得而瞻慕悬企未尝少置于怀比者以长子兆先问名于南屏之仲子此儿乃防翁老先生之外孙年十八矣非惟再托婣好事有宜然而道义之相孚肝腑之相照若必有俟乎此而后慊者执事闻之未必不解颐一莞也侧闻执事化乡惇族有吕蓝田郑浦江之风葢其敛泽于天下以施于此也有由矣然则附丝萝之末沾膏馥之遗者在我后之人其容以少缓乎哉惟不鄙而终教之则愚父子之幸也南屏以絶特之才孤防之行横为造物者所尼府尹唐公无一见之雅而极力推荐独其言近激所司遂以例格之得不得于吾南屏无所益损而论人才识治体者亦岂能恝然于其间哉出于母之言则为贤母是不敢为他人道也贡士归谨布悃愊附此一道首夏渐热惟为道自爱不备
　　与姜贞庵书
　　自金进士行一附书后久阙继问方石先生来备悉清况欲一登澄心楼清谈对坐以浣三十年尘渇而不可得也近得吕太仆所寄书语意详恳岂但贤于十部从事独缣布之惠奉领为愧耳栁太守平生故人政才官操仆知之已熟而清诗雅兴尤有不能忘情者倾葢之余能为我一申意否邪时雍南行想获防晤到广后尚未得消息比见其筋力毛髪不逮曩时如仆者亦白见髭鬓矣况先生哉惟善调摄以膺夀考为乡邦望亦交游之幸也
　　奉朴庵先生书
　　往嵗坐春风中亲炙顔色承接教防日涵月沐饱德受益而不自知及违絶道路限隔曹署聆一言诵一字而不能遂然后知游从之乐不可以易而视也某自阕服以来再入馆局辰入午出茍以应名籍供职事而止老叔衰病不能任家务良贱数百指衣食薪米铢两升合之籍皆身自治之求如少时俯仰左右之乐亦不可得此则某之私况非父师之亲乡曲之旧葢未敢以告也迹是二者乃欲以进德修业缉久荒之学图日新之效亦岂有所赖而成哉窃伏自念以儿童出门下不自揣度欲有以报答万一今年四十有四髭且半白矣能保其离竒液樠之质终不为釡斤累乎惟大君子矜其愚而终教之幸甚今嵗凡两贡书未审到否徐亚卿先生回谨此再布伏惟照察
　　答愧斋先生书
　　累辱手札惓惓以方石南行为愿至终篇无一语及他事者今果有南雍之命岂神交之妙能预卜而遥度之乎平生知旧十年离阔所以薰陶德性输写情抱者葢天下之乐无以易此也如仆之不肖窃尝寄兴于金陵山水之间欲以闲官防地相附而竟莫能遂于方石之行固不敢有羡羡吾子之得方石也方石行在即使回先此驰贺东轩种竹端为故人何时北上以少酧夙昔之愿不得于彼而此是图可乎某顿首
　　与潘南屏手简
　　墓舍愁寂承过慰欵欵连日夕然鄙心尚未厌也别后胸臆闷塞食不下咽或者亦坐此乎山行野宿恐非长计必欲避喧逺俗惟钱氏墓舍为宜一二里间虽迹不相渉而音问相往复过此数月不难也若必以我为喧为俗不害为所当避则不敢与闻然亦当再屈数日不但已也比家务有不获已者拟以晦日暂归逾朔而至恐所欲知不次
　　又
　　前日作简毕即就鍼鍼十有三处而灸亦随之烧鐡以刺肉灼艾以蒸骨事体情状明者所知右腕一穴焮痛累日至不知手处疮作而后解脓溃而后定信平生所为勇决竒絶一大事也知我者闻之宁能闭户髙枕委之于秦越之间乎左手素不习书比右无拙情之所钟有不容己勉作数字痛苦不悉
　　又
　　承许致致庵记心甚渇今疮痛财减二三分得此则洒然矣何吝何吝
　　又
　　朏日再出郊手疮小差环跳复发计非百日不能瘉也避暑事赵老有族子为僧舍夀安山下去玉泉三里而近林深地僻足以为有道者之居其意若必欲相致者而胡锦衣复盛称东墅之胜有凉棚暖室重闗复壁不惟相与争胜而又争先致之为快二者亦居一于此乎此事必得面议所议有不但此者数日间毋惜一过致致庵记希介意为之悲愁于邑中得此其与庸常征乞茍焉以塞意者为惠相万也惟心照不次
　　与杨防庵书
　　仆哀疚以来百事都废聦明不及岂复有所进乎乐府之拟实未敢草草亦未敢轻以语人髙明者不以为非则继此犹可求致至于笔墨防画未尝有百日之功今日所写明日已不欲观以为常病此病不差未可以言进也独篆书法颇觉顿悟此业若成则于前辈不敢多让别后所得惟此一端今为邵楚雄作褒孝堂三字阁下试取观之果以为何如也时雍先生已迁广东民牧到京尚未见面希大将卜邻于我伯瞻之除甚慰吾辈但病未脱然时敛初试毕未防计当頴脱门生中有李永敷者亦非池中物髙第二三辈南来靳解元者犹阙面谈后别报忙甚语不成伦亮之而已
　　又
　　比得手教云仆初春所奉书于五六月始到此书邮常事继此尚有书不能记所附人名字颇讶向时见谓止得一书于数月之久也承已即吉谅多哀慕余事不及一一惟朴翁老师病候未康殊切悬企伯瞻编修乃至极此不胜斯文后进之叹非独为乡里门墙悼也伯瞻以吾兄故视我不甚异临行时惓惓若不能释者而乃至此追原其意铭志之作不可委诸他人勉为卒事仍虚表石以俟大笔九原有知葢其尤汲汲焉者而亦吾之所不能已也钱生改字与谦近辱诲戒大有所得登科录一册少将鄙意幸检入
　　又
　　花带一条仆得之于方石先生者转以相奉愿附吕防佩刀之义物不足论其人故可重也幸麾顿万万
　　又
  </div>
  <div class="pagination">
   <a href="怀麓堂集_page32.html">
    上一页
   </a>
   <span>
    ...
   </span>
   <a href="怀麓堂集_page28.html">
    28
   </a>
   <a href="怀麓堂集_page29.html">
    29
   </a>
   <a href="怀麓堂集_page30.html">
    30
   </a>
   <a href="怀麓堂集_page31.html">
    31
   </a>
   <a href="怀麓堂集_page32.html">
    32
   </a>
   <span class="current-page">
    33
   </span>
   <a href="怀麓堂集_page34.html">
    34
   </a>
   <a href="怀麓堂集_page35.html">
    35
   </a>
   <a href="怀麓堂集_page36.html">
    36
   </a>
   <a href="怀麓堂集_page37.html">
    37
   </a>
   <a href="怀麓堂集_page38.html">
    38
   </a>
   <span>
    ...
   </span>
   <a href="怀麓堂集_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
