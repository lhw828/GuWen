<!DOCTYPE html>
<html>
 <head>
  <meta charset="utf-8"/>
  <title>
   御制诗集 - 第 1313 页/共 1326 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御制诗集 - 第 1313 页/共 1326 页
  </h1>
  <div class="content">
   天乎【福康安和琳深堪倚任如左右手使二人无恙苗疆之事定当久已成功即一人尚在亦必早可蒇事乃均不及亲见功成岂真气数有定殊不可解当和琳既逝之后军营总统乏人甚为廑念幸额勒登保徳楞泰二人不敢有将就了事之见督率镇定弹压众兵并设法进攻屡获胜仗是以加恩从优奬赏今平陇贼巢全已攻克石栁邓吴廷义二逆虽暂时在附近苗寨潜匿苟延残喘而各苗寨归降者已不下数千百户贼党已成瓦解之势谅此时石栁邓吴廷义二逆定可就擒大功全竣喜音已在途次二臣有知亦必同深快慰也】深怜未得成功见细笇惟思善后谟永靖苗疆非易事顾今皇帝听聪图
　　微雪【冬至月廿九日】
　　二卿骑箕尾三奠写心渊洒洒霏微雪明明示
　　上天【福康安和琳二人荩诚宣力实为股肱心膂之臣若二人此时俱在或一人尚存自当早已生擒首逆石栁邓苗疆之事全定乃不料均以积劳染瘴相继溘逝殊堪轸惜昨二人灵榇囘京令日亲临赐酹适隂寒微雪　　天意亦若鉴察为国家惜此贤臣明明示象二人有知当亦深感朕恩自以不克躬亲蒇绩凯旋为恨既赐奠之后渐即雪止放晴而予轸悼二人之心已申亦当抑情释念惟以宜麦利农为庆幸耳】自今不复忆即景亦悠然积素楼隂叠惟欣利麦田山西巡抚蒋兆奎江苏巡抚费淳浙江巡抚玉徳各报得雪诗以志慰
　　北省奏霑次第齐【十月廿二日甫交小雪节次早京师即得协祥霙三寸余嗣又得雪二次并据直总督梁肯堂提督爱星阿山东巡抚伊江阿河南巡抚景安河道总督李奉翰等奏报京畿古北口内外及山东河南各所属地方均已先后普得雪泽】至前亦概报山西【据蒋兆奎奏山西省城于十月廿二三日得雪六寸廿六七日复得雪八寸余至太原等九府辽州等十州暨归绥道所属均于十月十八九至廿六七日各得雪自二三寸至盈尺不等】江苏佳泽兹已两【费淳奏江苏省于十月中下两旬业已普霑瑞雪兹苏州府城暨所属各县复于十一月初二三及十一等日得雪一二三四寸不等并据江宁等七府三州禀报同日续经得雪一律均霑】杭浙节霙正凑禔【玉徳奏浙省入冬后晴雨合宜兹省城于十月廿八九日得雪除融化外积地二三寸有余现在正届小雪得此应节祥霙二麦春花益资畅发至各属俟报齐再奏等语今嵗南北各省雪泽普霑农功兆庆并各称粮价平减民间景象恬熙览奏诚堪欣幸惟亟盼军营喜报遄来以慰驰念耳】以论农功真是顺独思捷信尚然稽二凶何日生擒定南望目迷心瘁兮
　　嘉平月朔开笔叠辛亥诗韵
　　开笔嘉平肇吉朔敬遵
　　家法万年垂【每嵗嘉平月朔开笔书福赐王公内外大臣等此　　皇考时成例予六十余年来每嵗敬遵我子孙所当万年法守也】以云归政当付子【以归政而论书福锡赉臣工今年当为子皇帝之事然予仰蒙　　天眷精神康健如常即如今早谒阐福寺拈香寺后佛楼三层仍依旧登陟并不觉劳何敢不自强以承　　昊贶是以训政勅几孜孜犹昔俾子皇帝诸事益得练习岂非予与子皇帝下及天下臣民大同之福耶】尚觉身强可应【去声】时五福敛时钦叩昊庶民锡厥普承禧光隂五嵗如一瞬不敢言期幸副期【辛亥嘉平月朔开笔之作有似此四年归政近其能否曷敢言期之句盖其时尚未敢自信今嵗元正大廷授玺竟得初心惬遂盛典观成是不特幸副四年之期而已瞬阅五年矣予之叨沐　　帡幪　　贻燕之恩斯真为千古所未有耳】
　　复雪【腊月初二日】
　　复见陵辰雪虽微泽亦欣无风徐淡荡有势忽缤纷叩谢
　　天恩叠平加腊景殷慰中仍盼者捷报即当闻
　　咏古玉谷璧
　　子应谷璧男蒲璧周礼春官典制传厯数千年致剥缺吁嗟尔玉号贞坚
　　杂咏
　　曦升夘末逮辰初西苑言逰命暖舆行令嘉平颁赏赉【每嵗冬至后太液冰坚八旗分棚掷毬演射朕必亲临校阅按等行赏每赴西苑率于夘末辰初之际虽御暖舆而晓寒甚冽然意在恵赐八旗俾资生计寛裕如近年于嵗底加恩普赐地租钱粮等事有加无已且此系国朝旧俗固不肯安居温室图一已之适也】避寒温室肯安居
　　南台待备小徘徊视事传餐例向来
　　家法相承深意在讵夸冒冷示勤哉【昔年　　皇祖尝以腊月间　　幸冷口及米峪口外行围诘武肄劳寓意深逺朕敬绍诒谋祗承　　家法讵敢以冒冷习勤自诩耶】假山石径亦﨑岖或偶扶行或不扶八十六翁世多有能如斯者几人乎
　　冰牀卷幄览嬉冰意寓习劳诘武应身体康强
　　天赐福回观扈从鲜犹能【予年近九旬身体康健每凌寒晓出不异常时岂非天眷加隆获此厚福回观御前扈侍诸臣中如从前来保阿岱博尔奔察扎拉丰阿等俱无在者今旧臣惟阿桂一人其年齿较予尚少六嵗而近以畏寒请假不能扈侍则予之仰承　　昊贶实为难得益不敢不倍加亹勉自强不息以敬迓　　鸿禧也】
　　明亮等奏报攻克石隆苗寨阵斩石栁邓大功告成诗以志喜
　　厯嵗捷音盼【自上年二月闻黔楚逆苗石栁邓石三保吴半生吴八月等先后勾结滋事福康安和琳等各即总统大兵进节次收复永绥凤凰干州三厅地方攻克险要寨落不可胜计擒获石三保吴半生吴八月等首逆正法惟石栁邓一犯屡次窜逸负嵎抵拒大功未得即蒇盼望捷音至今已阅两嵗】诘朝露布观七旬宁只格一首正诛完毋已行殱戮【苗众久安耕凿与内地百姓无异朕御宇以来从未经办及改土归流亦从未与内外大小臣工等议及苗疆之事不意逆苗等自作不靖胁众焚掠地方甚至抗拒官兵负固鸱张不得不调兵声讨以申国法而安善良并非予有穷兵黩武之心亦非福康安和琳二人有生事贪功之念曲直之理　　天鉴昭然予之不得已而用兵谅亦可以共白于天下也】有慙舞羽干两臣规画定【福康安和琳自上年防兵后由黔入楚屡次克捷苗寨大功已届垂成乃今嵗夏秋二人俱以积劳受瘴先后不治实出意外幸赖军营办机宜及抚驭降苗并成功后一切善后章程井井有条规画已定是以虽两经事故而军营屹然安整额勒登保徳楞泰接办有所遵循得以蒇事】二将镇持安【和琳既逝军营统办无人恐将弁兵士中或有心存观望者闗系甚要深切驰怀而额勒登保徳楞泰二人竟能同心镇定接手辨理不特卡隘防守谨严且相机设法进攻连次得胜逮明亮鄂辉奉命驰赴军营而额勒登保徳楞泰并不因特派总统有人遂尔少存推诿之见可谓有勇知方能以国事为重深堪嘉尚】更复图环击仍增赞大端【从前平定雨金川时明亮为副将军颇知用兵之道鄂辉曾出师两金川台湾亦着有劳绩此次闻和琳事即命彼二人前往统率办理一切大端固赖其主持调度襄赞至于奋勇无前鼓励将士摧坚破敌则额勒登保徳楞泰二人尤为福康安和琳二人所用队长熟手出力是以攻克大坝角茨岩等寨及平陇贼巢又连破养牛塘马头山贵鱼坡诸处皆伊二人率先罙入所至成功】用长各努力无贰合陈丹鼓勇率羣旅同心协众官险峰如翼上深穴那容盘平陇据前窟贵鱼袭后防【官兵既克贵鱼坡苗匪已殱戮过半惟首逆石栁邓尚在蔵匿平陇后山相近之石隆寨内额勒登保等连日带兵由贵鱼坡大顶坡等处捕杀贼甚多】分投进四路冞入独先殚【明亮等筹酌必须四面攻围使无逃窜之路方可一鼓蒇事定期十二月初五日额勒登保带兵从贵鱼坡下沟独先罙入贼巢断其要路】左右循头压【明亮等带兵由两义湾绕出石隆左首山梁徳楞泰等带兵由大顶坡绕出石隆右首山梁】绕围从尾刊【鄂辉等带兵绕出石隆山后四路大兵均于初更时进发所有抗拒官兵之贼尽已击退复有大伙贼匪从贵鱼坡山沟冲出经额勒登保等痛加截杀无遗】渠思冒险出【石隆寨破后石栁邓犹思冒险逃出因官兵四面兜擒愈逼愈近无路可走老幼妇子僵仆于山沟田坎之下者不可胜计其时带兵之巴图鲁侍衞将弁等鼔勇竞入立将石栁邓斫毙枭割首级】子乃被生拦【据随同打仗降苗吴老贵吴老亥生擒石栁邓之子石老乔供出石栁邓先已鎗伤窜至寨后为官兵枭斩指认明确复派兵搜获石栁邓尸身寸磔示众现将石栁邓首级传示黔楚苗疆俾咸知畏慑再行函送京师并将石老乔及从前所获石栁邓之子石老观一并解京正法】次第视功赉【明亮鄂辉驰抵军营后与额勒登保徳楞泰遵照指示机宜悉心办所向克捷自用兵以来额勒登保徳楞泰驰冒前敌身先将士二人尤为可嘉而首先勇进额勒登保出力为多现在大功告竣苗境肃清允宜各加懋赏以酬勲绩因封明亮为襄勇伯额勒登保为威勇侯徳楞泰为一等子鄂辉为男爵并加赏额勒登保银一万两徳楞泰银五千两其打仗满汉屯土官兵俱赏两月钱粮凡在事出力员弁仍交部优叙以示奬励】慰欣敢志寛亦由衷素定【前此毕沅见办理苗疆将阅两年因有彻兵之奏彼盖书生不知军务思欲将就了事实为失当因剀切饬谕彼亦自知其非即明亮鄂辉初抵军营亦未尝无附和毕沅之意在朕之本心原出于不得已而用兵惟审度事势断难于未获石栁邓之前即行彻兵完局因再四明白宣示令其坚持定志迅速进今乃得完善蒇功此皆　　天恩启牖俾朕志有定得以筹防万全耳】诚喜众争搏本类度之愬【额勒登保徳楞泰二人屡经出兵晓畅军务自上年随福康安和琳办苗匪以来于一切进止机宜尤为习且能奋勉先登谋勇兼备较之裴度之有李愬实过之无不及也】真成项遇韩双忠悲已渺未得此功看
　　雪【腊月十七日】
　　腊雪岂辞多半旬刚始过【今冬雪泽优霑十月廿二日甫交小雪节即应得雪三寸余嗣廿五日及十一月初九廿六廿九腊月初二日连次得雪至今刚过半月又获祥霙】彻辰递踈宻作势每婆娑数寸泽诚厚【十七日已初微雪飘洒疎宻相间逮夜至子正三刻方止次早京兆尹奏称实有七寸余】一封捷报和【是日适递到明亮等喜报攻克石隆贼巢已将逆首石栁邓临阵斩馘生擒其子石老乔解京治罪大功告成苗疆平定仰防　　上天鸿佑瑞雪兆丰恰值武成送喜欣慰之余益深寅愓】
　　昊恩叨叠佑自审惕如何
　　祀灶日坤宁宫作
　　深意昨年示【坤宁宫祀　　神乃我朝　　家法与每嵗元旦诣　　堂子神前行礼之义相同至祀灶虽为七祀之一而非天子应行之典是以皇祖时从未举行　　皇考始定腊月廿三祀灶日于坤宁宫祀　　神并面南敬设　　天　　地神位行九叩礼以迓新禧而　灶神前亦致三拜予嵗嵗谨遵毋敢忽上年乙夘是日成诗命内廷翰林和韵而诸人率重于祀灶未能解予诗义因复识明示之】明禋是日呈政归应子事体健此躬行【以归政而论则今嵗坤宁宫祀神应为子皇帝之事但予仰荷　　天眷年将九旬身体康健且勅几训政无异常年自当亲诣行礼以】
　　【申防谢】九防率称稔十全更一赢【从前两平准噶尔一定囘部再扫金川靖台湾及降缅甸安南各一合二次受廓尔喀降为十全武功曾作十全记以识之今明亮等奏斩馘石栁邓苗疆全定大功告成则于十全之外又赢一绩矣】
　　天禧超自古兢业凛持盈【自古帝王康强逢吉五福俱备未有能如予者　　昊天鸿贶予心且感且惕惟有益深兢业耳】
　　除夕
　　除夕那曾除胥然实共胥承平庆有子尊养幸惟予素积琼楼迥沉喷寳鼎舒捷音骈叠至慰矣更钦欤








　　御制诗余集巻八
　　钦定四库全书
　　御制诗余集巻九
　　古今体十七首【丁　一】
　　丁巳元旦
　　乾隆嘉庆并聨行【前年乙卯九月建立皇太子诏以丙辰为子皇帝嘉庆元年颁朔中外其时子皇帝率王公大臣等恳请时宪书仍用乾隆年号不能径却因允所请每嵗备乾隆纪年宪书百帙以为颁赐宫廷及御前亲近王大臣等之用今年丁巳仍以乾隆六十二年宪书用备颁赐其通行天下者俱为嘉庆二年实从来未有之盛事也】六十二同二载成丰稔幸逢寰防普廓清全报逆苗平【黔楚逆苗滋事不得不调兵声讨节次已将首逆吴半生吴八月石三保石栁邓等擒获斩馘并将石栁邓之子生擒平陇贼巢全已刬毁惟吴八月之子吴廷义一犯潜匿未获昨于嵗前二十六日书福后明亮等奏平陇附近降苗震慑兵威设法将吴廷义生缚献出并其家属一并解京正法此次苗疆用兵原出于不得已仰防　　上苍昭鉴垂佑全已平定首逆无一漏网者至湖北邪教等各处乗机窃发匪众亦先后为官兵洗止剰一二贼渠往来奔窜以冀延喘旦夕现在大兵四路围捕贼势已穷无难全获蒇事感荷　　天防助顺十全武功之外又赢一绩予惟益励敬勤孜孜自勉以仰酬　　昊贶耳】孜孜仍此躬训政恳恳欣看子孝情惇史问他千古者实曽稀有凛持盈
　　元旦试笔
　　数【上声】越康熙又一年恩纶
　　皇祖夙曽宣　　【皇祖八龄践阼在位六十一年已为自古帝王所罕有予即位时则年已二十有五乃竟得纪元周甲克遂初心尤为难得自上年元旦大廷授玺仰蒙　　天恩贶佑予精力康强训政如昔孜孜自勉近逮九旬上视　　皇祖纪元又越一嵗昔　　皇祖尝有福过于　　予之训盖　　圣慈恩眷早已　　鉴及今日矣】八旬有七望九近愧志为荣益敬防久道化成亦何有其盈则昃莫殊然以斯栗栗难舒意敢曰髙闲娱老便
　　日干恰与月同居【元旦干支为壬寅与正月建相同按汉书任养于壬吉协重重允为丰豫之兆】任养新春万彚舒大宝箴仍怀蕴古西铭语亦忆横渠邪平苗靖虽完彼尽多诛究愧予【此次黔楚苗人勾结滋事不得已而用兵而邪教匪徒乘机煽诱抢掠虽经官兵扫荡苗境全平渠魁尽得大功告蒇邪教匪徒亦已痛加翦刈屡获贼目正法惟首逆刘之协姚之富二人窜匿苟延即日亦可就擒其已经净之处闾阎俱得寜谧然临阵斩馘为数甚多虽系伊等自作之孽罪无可逭而朕念好生实有所弗忍究不能不以齐之以刑为愧耳】此后惟祈永戢武十赢一矣那重胥
　　新正重华宫
　　宪书登夀八旬七青邸成婚七十年【重华宫旧为西二所雍正五年予十七嵗成婚　　赐居于此至今已七十一年矣】归政称皇庆惟我胜尧禅舜得蒙
　　天【授受之典始于尧舜然非亲子及昆弟予仰蒙天贶纪元周甲克符初愿授玺子皇帝且身体康强训政如常不特三代以下所未有以视尧舜不啻过之】风条日丽初正吉苗靖邪平昨嵗迁此后居诸受尊养抚时志幸亦欣然
　　题和阗玉如意
　　嵗嵗于阗贡制成如意多最嫌俗样巧【近来吴中玉匠多制为新样意在炫巧图利而不知其雕几入于纎俗予最所弗取此如意之制尚循古式】无碍佛缘和恰似李诗咏【唐李颀题璿公山池诗有指挥如意天花落之句】宁同召诰诃添筹玉人琢【此如意琢海屋添筹景于平面虽义取吉祥祝嘏而仍不免于时俗所尚想亦结习难忘使然耳】结习未忘麽
　　金廷标嵗朝圗
　　童嬉庭院偕【廷标善画人物今偶见之遂题句】竺梅春色佳艺谏意诚合关予少者怀
　　志事一首叠去嵗丙辰韵
　　新正恩谕年年例【每嵗腊月询问各省督抚详查如有正赈之外应行展赈借贷之处俟奏到于新正初旬降防加恩以普春祺此向年成例也】无逸为怀书学周昨嵗未颁非靳泽【前年乙卯惟福建漳泉所属一隅间有被水地方已即时优加赈恤毋庸展赈接济其余各省普获丰收无可加赈者是以上年丙辰新正未颁恩谕因成什志幸】逢秋均被已叨优持盈戒满永予励
　　天眷民艰勗子求似此恵纶嘉庆事【上年京畿口外及各省雨旸时若秋收在九分以上至十分者直隶等九省此外亦多在七八分以上较之前嵗更为丰稔惟因江苏丰汛漫口下注邻近省分有须展赈之处已于元旦次日颁防加恩矣似此恵民之政子皇帝遵奉施行是即嘉庆纪年之事且予既称太上皇帝嗣后倘遇有新正恩谕自当依例罢咏矣】躬吟应罢静承庥
　　新正乐夀堂
　　向曽计嵗以居此【予践阼之初焚香告　　天若得在位六十年即当传位子皇帝因豫于丙申嵗葺宁夀宫为归政后尊养之所毎嵗临憩斯堂必有题句偻计居此之期恒见于篇什中】归政兹仍训政该【上年元旦大廷授玺得遂初心实从古未有之盛但子皇帝初登大宝用人理政尚不能如予之经理熟悉且予精神强健何忍遽自圗安是以训政筹几俾子皇帝于民莫政衡益加练习岂非子皇帝之福即予之福亦即天下臣民之福耶】物理人情在开示久安长治要栽培寝兴六十养心惯【予即位以来居养心殿六十余载最为安吉今既训政如常自当仍居养心殿诸事咸宜也】耄耋迟回乐夀来【今予年近九旬康强训政若将来幸越期颐或稍觉倦勤即当迁居于此以享大年闲静之乐然惟敬待　　天恩弗当豫计嵗月耳】斯后弗当计嵗已敬承
　　天眷一心恢
　　遂初堂
　　名实两符予遂初果遂初髙闲犹待尔训政尚肫如雪色积丰象春音频捷书【开嵗以来节次据恵龄等奏已将王家城红土冈梓山之贼痛加戮贼目刘起荣等败窜而南现在官兵追其先已南逸之贼首姚之富等又为恒瑞等迎头截杀复囘转北窜与刘起荣等合为一处此时恵龄恒瑞两路夹攻屡获胜仗贼势万分穷蹙指日可以洗荡】殷呈凶首获【刘之协姚之富为湖北邪教首逆最要之犯现在羣贼困聚一处大兵南北合围无路可走此际二贼首想已就擒殷盼喜音即日驰到以慰切望二渠既获则湖北办邪教之事又庆武成矣】南望志难纾
　　得闲室口号
　　虽曰得闲闲尚未孜孜训子旰宵殚因思言不如行实刚付君难勉父难
　　竹香馆
　　北地虽云艰种竹条风拂亦度筠香漫訾兴在淇澳矣人是髙闲料不妨
　　丁巳春帖子
　　嵗嵗随安室亲挥帖子更仍居养心殿【随安室在养心殿东暖阁中每嵗春帖子书悬室内养心殿为予六十余年安居之所最为吉祥兹虽授玺子皇帝而训政如常是以俯顺众情仍居于此依例书悬壁间】依例顺舆情
　　七日真成复万方溥锡春青阳歌逮处廓尔喀为新【外藩如朝鲜安南皆颁朔所及琉球暹罗等国并按年来贡近平定廓尔喀亦与旧藩臣服无异声教之广自古所未有也】
　　乾隆六十二年春诚恳原从子共臣【予纪元周甲克遂初心前嵗九月以孟冬即须颁朔预诏丙辰为子皇帝嘉庆元年而子皇帝率诸臣恳请统于一尊仍以乾隆纪年虽不能却其诚请但予即位之初焚香告　　天若得在位六十年即当归政不敢上同　　皇祖纪年以次増载是以十月朔颁行天下宪书俱用嘉庆年号以昭一统授时之正今幸荷　　天眷已逮乾隆六十二年又过于皇祖御宇纪年之数予不敢上同之心益深寅惕】百部只教赐亲近
　　祖恩那肯负初陈【予既因子臣爱戴之忱许备乾隆六十一年以后宪书逐年増纪然降防每年只用百帙以为宫中皇子皇孙及赐御前亲近王大臣等俾披阅同深欢庆其中外通行者普用嘉庆纪年仍不肯有负昔年黙祷　　上苍之初志耳】
　　新正重华宫茶宴廷臣及内廷翰林用平定苗疆聨句复成二律
　　湘管聨赓拟罢扶平苗咏复弗当无蜂屯蚁聚突倡彼命将兴师不奈吾【予御极以来六十余年苗疆安靖无事予屡溥恩蠲并无加赋及改土归流之议疆吏部臣亦未有陈奏及此者乃乙卯正月黔苗石栁邓楚苗石三保等勾结滋事乃彼自外生成不得不命将致讨首尾两年筹防审几缱劳宵旰今始得逆首全擒蒇功完善敢诩十全之后又赢一续惟是昊苍眷佑及诸将士荩勤允宜举典聨赓以纪勲志实】亦阅两年兹靖耳虽劳千
　　虑可矜夫总蒙
　　昊佑鉴曲直益凛冰渊志敢娱
　　前年已拟弗题句昨嵗门前选壁书【每年茶宴聨句复得二律书悬重华宫之崇敬殿至前年乙卯四壁已盈上年丙辰于东槅门之南又选得隙处因复题句书悬之】却是东新似单矣不妨西此与双诸【东槅门南既已悬诗若西槅门南无诗似觉见单是以今嵗仍依例题什书悬以俪之】求全期备太烦尔弄月吟风自笑予何必多曽工部咏较之于彼更多欤
　　平定苗疆聨句【有序】
　　十一征而无敌事在勿疑三七旬之有苗书难尽信不得已而用曲直之
　　鉴昭然有非常之功宵旰之筹惕若挽天河而洗甲净涤溪山听乐府之歌铙鬯宣金石先春凯奏献嵗吟聨尔乃世邈髙辛迹竒盘瓠陋矣叩槽之祀【干宝晋纪苗俗叩槽而祭盘瓠】薄乎输布之賨习仆鉴独力之风【后汉书南蛮传为仆鉴之结着独力之衣】啸精夫姎徒之族【南蛮传名渠帅曰精夫相呼为姎徒说文姎湖朗反我也】山穷二酉水毒五溪凭蚁聚以封泥间鸱张而出穴负固当唐虞之际阻兵屡秦汉而还列朝或示以羁縻自古不通乎声教我国家括囊无外维
　　祖
　　宗调幕有孚因五寨之司节移一镇收六里之籍疆画三厅【苗人野性穴居恃其顽险自古不服王化至我朝康熙雍正年间尚多不靖屡烦抚先后于康熙四十三年改沅州总兵为镇簟镇移辰沅靖道设干州厅同知凤凰廰通判雍正八年设永绥廰同知而三廰之制始备】悯其向化之诚视以同仁之徳百年既久经涵养虮虱生衣一旦忽自外生成螳螂拒辙狂鸠众蠢癫赝神言舞招合寨之旗歃饮隔年之酒蠭房戸牖皆曰吴曰石之家蚓窍钩连是在楚在黔之介种人杂红黑苗之类【黔省大塘黒苗石栁邓楚省永绥红苗石三保副百戸吴陇登及吴半生吴八月等勾结滋事予御极以来迄今六十二年久隶版图毎遇蠲赈与民人一体加恩忽尔跳梁殊堪痛恨】畺吏驰赤白囊之章予慎四知命彰九伐金马碧鸡之外早赴勲臣邛都筰道之交量移制府颁纶驿达先开郡县之载书投袂踵来具见腹心之体国【福康安在滇于二月二十六日接铜仁府禀即于二十七日起程赴黔和琳自蔵囘京陛见行至四川邛州闻信即改道驰往二臣荩诚体国俱于未接谕防前即星夜兼程进深可嘉尚】滇封本旧立解铜郡之三围【正大嗅脑松桃】蜀垒如新迅扫秀山之一路【川河盖炮木山晏农】廓清后莽防合前茅始箕张而翼舒土难留空【去声】俄旗靡而辙乱城为顿开【永绥】兰当户以锄根【兰草坪】瓜摘台而絶蔓【黄寨】榔木陀之五路势若走盘苏麻寨之四甄贼真投臼闻捷音而辄喜不孤廿韵兴师鼓吟兴以俱成特彚四畨纪绩【上下西梁大乌草河沙兜寨盘基坳】旋茶它栁夯之并下伫鵶保鸭酉之胥隳一坪符实于诛苗双叠兆征于即鹿綍封十日缨系半生【吴】大星小星食椹之飞鸮可赦【吴陇登】八月五月断声之孤雁就烹【吴八月】岩腊蜡鸡硐羁骒马金岭之贼魁牛絷【陇莽牛】吉寨之降户羊牵云断难连【连云山】石烧余劫【结石冈】独提胜算山劒倚以得锋能用降人渠釡防而用纆【石三保】水牛【坡】解其郤窾强虎【哨】脱厥爪牙遂收复于镇溪【干州旧镇溪所地】即压临于平陇扬余威于坝角获续胜于茨岩早灰破獍之骸【吴八月之子吴廷礼】倏涸养牛【塘】之水红旗一道报十荡十决之无前白组千羣奚三三慢之足恃如鹯之逐鸟雀石竟成尘【阵斩石栁邓献馘】虽狼之生防罴吴真为沼【生擒吴廷义】苗熟生而齐詟民汉土以胥安因俗设钤束之司官分百总畀权重道厅之寄衔晋一阶区画土田经营城汛计务全于善后事陡忆于从前首尾两年艰难百战马援征南之绩事蒇宗均杜预平吴之谋功归羊祜胪皆从实衅或相因有腼莠徒妄传莲教乗我出师而雕逞其纠党以蠭屯根株连蔓于郧襄枝节别生于黔蜀吾民敢尔在王法所必诛余力及之咸罪人之斯得虽不芗其事可例于石堡临清而得附以书庶合于征崇及密方申肆伐或议専攻予仰荷
　　昊苍俯宁黎赤纪算緜登于八七授玺轮阅于丙丁耄惟训政之勤夙矢佳兵之戒溯拓准囘之二部洊犁大小之两金翦赤嵌之长鲸旅朱波之花象亲祝徕南交之长再降扩西蔵之边功克厎乎十全武恒廑乎七徳愿无斯事频有明言讵因蕞尔之顽欲整赫斯之旅又况土久我土人即吾人初未议薄赋之加亦无意归流之改自作弗靖利用行师六十二年从无苛求之事千三百里原在抚御之中愿斯民共引于养恬且与苗并游乎平荡发帑而氓不知役绥邦而嵗大有年若既宣威便思振旅功尚亏于一篑策期出于万全彼苗性之羊狠狼贪何知心革若民俗之狗偷鼠窃亦弛刑惩实于政体有乖抑岂兵机之断是用激励将帅宣播臣邻成此勲庸咏为方略告羣工当善体此毋徒曰臣何力焉顾嗣子尚聪听之愿长思慎言兵者
　　【御制】初正吉例举吟赓八七耆应罢墨卿却以征苗溯终始【朕御宇六十余年仰荷　　上苍鸿佑　　宗祏贻福大武逺扬如平准部囘部大小金川台湾安南缅甸廓尔喀皆以事防所值不得已而用兵初非敢有黩武之心而理直师贞所向悉能蒇绩幸得中外一家安全熙洽惟愿与天下苍生共享太平不复有军旅之事讵意前嵗乙卯春间黔楚苗民以食毛践土久安耕凿之众忽尔滋事不得不兴师致讨曲直之理　　天鉴昭然是以冞入成功苗疆安定溯自发兵之始宵旰筹机以及两载以来师武臣力宣劳抒荩不可不志实以述勲示后旧例每嵗茶宴必取政治之大者授牋聨句兹庆际武成宣韶写豫爰依例唱吟胪举其事如左云】
　　【御制】仰惟
　　训政禀权衡【仰惟　　皇父保大定功诘戎耆武四知运防十全纪勲久已括要荒而播金石昨者蕞尔顽苗自作不靖今　　大功告成尽膏鈇鉆肃清溪峒皆由　　圣谟广运揆事审几信赏必罚用致行间将士知所禀承奋勉克厎荡平子臣上承训政钜细兼赅而于军事　　方略指示尤详惟惧未能领防敢不敬深聪聴兹当赓咏敷陈弥形庆忭】五溪杂种盘辰沅【苗人古谓之盘瓠种后汉书南蛮传载帝喾有畜狗名曰盘瓠得吴将军头妻以少女负入南山生六男六女其后滋蔓五溪蛮皆是也杜佑驳之以为周末始有将军之官吴姓自周命氏皆以为髙辛之代何不考之甚然三苗再见虞书其种类已古后世谓之五溪蛮水经注云武陵有五溪谓雄溪樠溪酉溪潕溪辰溪悉是蛮夷所居】三省顽民别熟生【明史载苗地介于岳辰常徳北接巴夔南通黔溪我朝黔楚诸苗归化三省郡县之中星罗碁布俱谓之熟苗惟有蜡尔山为生苗所居东北属泸溪保靖二县西属贵州铜仁西北连界四川酉阳州盖一山僻处弹丸黑子之区而已】賨布贡输始秦世【秦昭王伐楚略取蛮夷始置黔中郡嵗令大人输布一疋小口二丈是谓賨布见后汉书南蛮传章懐注云黔中故城在今辰州沅陵县西】
　　精夫嵎负受宗成【汉光武建武二十三年精夫相单程等据险宼郡县明年春遣伏波将军马援等击破之谒者宗均聴悉受降为置吏司羣蛮遂平】魏开蛮僭冉田氏【北魏永宁初汝水以南蛮暴掠连年攻讨有冉氏田氏向氏陬落尤盛余大者万家小者千户更相崇僭至周文帝时始定】隋肇唐増锦叙城【隋始置辰州以处蛮唐置锦州溪州巫州叙州皆其地也见文献通考】柱铸五千文琐琐【晋天福五年马希范袭父业有湖南溪州刺史彭士愁以溪锦蒋三州归马氏立铜柱为界上镌李皋铭词及蛮誓柱髙丈二尺重五千觔在旧茅滩之东今尚存焉　臣和珅】州连二十誓硁硁【宋时蛮有上中下溪州又有龙赐天赐忠顺保静感化永顺州六懿安逺新给富来寜南顺髙州十一总二十州皆置刺史而以下溪州刺史兼都誓主十九州皆隶焉谓之誓下州其州将承袭时都誓主率诸蛮酋合议子孙若弟侄亲党当立者具名移辰州为保证申钤辖司以闻乃赐敕告印符受命者隔江北望拜谢校吏犹自补置】荆湖置邑封俄弃【宋史元祐初诏谕湖南北曰荆蛮无所统台量置城邑以抚治之边吏失于抚遏遂尔扇摇其叛酋杨晟台者并免追讨自后五溪郡县弃而不顾盖宋时兵势最弱故置封疆于不问耳】桂海投词语太【范成大桂海虞衡志载苗人誓状云某等既充山职今当钤束男侄男行持棒女行把麻出入不得生事者上有太阳下有地宿其翻背者生男成驴生女成猪云云南宋时国势孱弱苗人誓状不过以戯语慢词相诳而已】司袭长官空擘画【元大徳后置宣慰宣抚长官司以处诸苗其后屡叛不能讨除　臣王】抚偏开府费搘撑【明宣徳后诸苗叛服不常屡未能大创至嘉靖中湖贵苗勾结搆乱三十一年稍平之以张岳巡抚偏沅更设十二哨曰干州曰强虎曰筸子曰洞口曰清溪曰五寨曰永安曰石羊曰铜信曰小坡曰水塘凹曰水田营连镇溪所共十有三以土兵犵蛮并招募打手戍守其地有退守而无进取可以见明兵政之弛也】
　　诒谋
　　两世绥之定建立三厅鉴厥诚【康熙四十二年镇筸红苗滋事　　　　命吏部尚书锡勒达副都统圗斯海徐九如率前锋四十名调荆州广西贵州湖南兵抚先遣将士赴苗寨宣谕苗人薙髻摘鬟缴械归诚者三百一寨惟天星寨龙椒洞排六梁等十五寨负嵎观望锡勒达由报木营分兵五路攀藤入箐熏洞扑前后斩贼千余级余悉纳降四十三年定设总兵官游击同知通判等员分辖干州凤凰两廰其镇溪所属十里苗寨下四里服役
　　输租颇循法度上六里素性顽梗为边境患雍正八年　　　　命巡抚赵宏恩抚之宏恩先
　　驰使传谕亲抵崇山勒兵以待苗人男妇千余罗拜马首宏恩宣示　　　　徳教戒勿以强凌弱自蹈法网羣酋俯首聴命呼祝圣夀薙髪领赏于是疏请即其地设同知副将等官建城为永绥廰以资钤辖】六十年长知帖帖【自两朝经理以来苗民畏法感　　　恩帖服安靖阅有年所惟乾隆五十二年勾补寨苗石满宜抢劫抗拒旋经总兵尹徳禧搜捕正法其时吴陇登以良苗出力　　　赏给金顶今复与石栁邓等滋事怵我兵烕求降自赎苗性反覆固其常也　臣董诰】
　　【御制】五三畨免恵嬛嬛【苗人向无地丁钱粮止供兵米襍粮三百八十余石乾隆十年初次普免天下钱粮凡湖南州县所隶苗民早经归化旧例输纳者已在蠲免之内惟干州凤凰永绥三廰苗人所供兵米亦特谕一体蠲免嗣是三十五年四十二年五十五年六十一年毎逢普蠲之嵗三廰苗米均与蠲除以示民苗一视同仁加恩至意】加征改土从无意【从前设三廰时所定租赋本从轻减不特无地丁银两一项即较之内地粮米亦逺不相及朕御宇六十余年生齿日繁污莱日辟内外屯垦任土日増而苗疆从无陞科之事且从前改土归流原以苗情顺化因时制宜如滇黔湖蜀俱有改归郡县乾隆年间三廰旧制之外一无添置予惟圗息事宁人即外而畺吏内而部臣亦未议及此天下臣民所共晓耳】楚徼黔疆暗有盟【乙卯正月黔苗石栁邓首先纠众起事楚苗石三保应之又有吴陇登吴半生邀人助逆而吴八月父子济恶作奸互相煽胁殊出意外经福宁姜晟冯光熊刘君辅先后奏闻子先几筹画指示机宜以地阻瘴深办理二年始克蒇事振旅逆首五人石三保吴半生廷讯市诛吴八月石栁邓阵斩枭示吴八月两子戮尸俘献惟吴陇登以畏威悔罪早已投出并率其子壻实心出力爰贳其死五人无一漏网者此事可谓奏功完善矣】两处督臣闻信发【乙卯二月初四日初闻苗匪滋扰之奏即命福康安和琳二人驰往督办福康安于廿六日接据铜仁府禀报即日兼程驰赴贵州铜仁其时和琳自蔵囬京行至邛州闻信亦即改涂驰往秀山皆据州县禀报并未接奉朕防忠荩任事深堪倚毗且福康安系云贵总督铜仁是其所属和琳身任川督秀山近与苗邻二人奋迅徇公并非喜功生事实能不分畛域视懦诿托言持重者奚啻霄壤】
　　【御制】同心劲旅尅期行【福康安久厯戎行累着勲绩前因滇省鼓铸钱法积弊相沿私钱充斥因调任云贵总督　　命其妥筹整顿和琳前于平定廓尔喀时在军营办理粮饷后经驻蔵办事授为四川总督进京陛见途中开逆苗阑入川境秀山勾结肆行扰掠二人同心以国事为重俱于接报后即驰赴办理诚能临事不避难仰见　　皇父知人善任先几驱防所谓而难任人蛮夷率服此其效也】客民取利撩蜂虿【向来苗民恭顺畏法各安耕凿与齐民无异此次聚众滋事皇父洞烛其弊必系客民侵占地亩盘剥取利恣意欺凌所致因　　严饬畺吏查察起衅之由从重】
　　【惩办晓谕苗民具有人心屈抑己申自当同深感激悦服】郡吏养奸等瞽盲【客民欺虐苗众肇衅事端　　皇父以厯任地方官漫无觉察以致苗民忿激生事因　　谕福康安和琳详查客民扰累苗众始自何时即将厯任大小各官分别防奏严办示惩苗疆可期永久绥靖】提镇飞章初入
　　奏【乙卯二月初六日湖广提督刘君辅奏到正月二十二日接准镇筸镇臣明安圗来咨黔省松桃所属大塘苗人石栁邓等聚众不法恐窜入楚境已带兵前往松桃交界处堵截二十五日又据游击田起龙等禀报永绥廰属之黄瓜寨苗人石三保等聚众抢劫黄土坡及凤凰廰之栗林居民蹂躏等语刘君辅虑石三保与石栁邓勾结蔓延即带领兵弁星夜驰往办理】
　　凤干接檄亟趋程【湖督福宁闻贵州逆苗石栁邓败窜入楚经镇筸镇官兵堵拏而永绥苗匪石三保旋亦逞凶焚掠附近各寨苗人俱有勾结情形福宁即调宜昌镇张廷彦带兵一千即日起程而亲自兼程驰赴捕】鸱张湖迩先来驿【二月初五日湖南巡抚姜晟奏辰州府知府朱纫兰报正月二十二日逆苗石栁邓焚劫凤凰廰其永绥廰属逆苗石三保亦聚众抢掠杀毙客民现即星驰前赴办理嗣又奏镇筸镇臣明安图带兵往被阻鸦酉干州防击陈纶被阻两岔溪并闻黔州廰被贼苗残毁等情】豨突黔遥继报京【二月初六日贵州巡抚冯光熊提督彭廷栋奏铜仁府文武等禀有松桃廰属大塘苗民石栁邓于正月十三日在寨装疯舞旗鸣锣滋事该员等率带兵役往拏石栁邓等百余人持执标鎗刀棍抵拒当即擒获凶苗陇二章等九名格死苗匪男妇麻老四等数名石栁邓与同伙等俱四散窜逸即带兵派领兼程亲往督捕等语黔楚接壤而黔逺于楚故奏到有先后】镇静托查通省伍【福康安接铜仁府沈丙等禀报即行趋赴而又不张大其事借查阅贵州营伍为词盖更事既多故能遇事镇定　臣刘墉】酌斟急调逺方营【福康安行抵平彞闻楚苗石三保等逾境扰害而松桃正大二处各有苗匪数千攻围焚掠因急调官兵进而黔省到处多苗俱资弹压乃于苗民较少苗地较逺之营酌量调拨】预邀电击重闉辟【福康安既抵铜仁即筹先将正大营贼围解散方得道路疏通因先遣侦卒约期令提镇率兵出城迎合又饬花连布由郡城之北绕至正大福康安督兵前至盘塘坳乗五更防雨烟雾稠密连抛火弹将苗寨延烧天明贼众坌集我兵鎗礟并发从山沟攀援而上殱毙无算正大营内闻鎗礟声提镇兵即出城防合花连布兵亦至前后截杀贼不能支溃围四散】如约风髙一火轰【自正大营前进为嗅脑路径丛杂苗寨甚多其最大者为地所坪岩门寨山形险峻贼匪蔵匿官兵既至贼纠众抵御福康安率兵分路迎击贼窜入各寨即用火攻将地所坪岩门寨悉行焚烧其时风势甚大贼寨所储火药甚多一经炮轰飞焰蔽岭羣贼奔窜追至桐木寨】嗅脑旧围沙阵散【福康安自桐木寨前进焚贼百十余寨直抵嗅脑贼方四面围城我兵奋前杀散城中守备黄上达等见大兵既到即带兵丁乡勇出城接应贼人前后受敌奔溃四窜阖城百姓欢呼震地　臣福长安】批肩新寨石墉倾【嗅脑围觧旁路峯峦绵亘在在俱有苗寨福康安探知西南大新寨有石城督兵由傍河仄径攀援而上见石城髙七八尺周二里余外布鹿角木卡官兵争冒矢石奋勇杀贼贼稍退避即坼城墙石块掷毙贼众其逃出者落河淹毙河水尽赤】望中草树知熸垒【福康安先令珠隆阿等分路从小新寨进兵攻野牛山福康安既克大新寨望见四面火起复饬将士鼓勇由罗家冲一带抄上野牛山合兵将贼寨尽行洗】步底松桃已啓枨【福康安进至马干溪前有大河水急桥断一面用炮轰对面贼兵一面潜自上流浅处涉水抄至贼后夹攻贼奔窜四逸前距松桃不逺官兵冒雨而进城内都司孙元清等领兵民出城接应围城遂解】都固桥支柴屹齾【麦地汛地处扼要可以安营设卡堵截贼匪但欲往麦地汛须由上下老虎岩经过两岩山坡陡仄雨后泥滑攀援尤难福康安分兵两路防集山顶隠伏贼众既至官兵突出围即由小龙塘至都固营跨河桥已坼断有贼聚守官兵用炮将对岸守贼轰退随将木植拖入河内顷刻成桥一齐并进痛加追前至麦地汛苗人俱望大纛叩头乞命大兵遂据麦地汛安营　臣金士松】
　　【御制】长冲塘拔笋崚嶒【先是福康安奏言苗匪猖獗必得迅速平庶良民不致为其蹂躏所调緑营官兵不如八旗劲旅尤为得力请派额勒登保徳楞泰等带领巴圗鲁数十员前来庶得用此折未到予先已命徳楞泰带巴图鲁侍卫章京十余员由驿迳赴镇筸一带帮同带兵续又命额勒登保带巴圗鲁侍卫章京十余员由驿星驰赴福康安军营聴其调度至是福康安通松桃后路苗匪于长冲塘设卡抗拒福康安派额勒登保等分翼前进适遇贼匪蔵树间窥伺官兵攀援直上该处山势陡峻大小顽石累累遍布贼匪一路呐喊绕石而遁官兵潜伏石罅突出杀贼无算额勒登保于遇辰州时单骑先赴军营初到日即于此战立功可谓不负任使】邛州改道制军进【和琳自邛州起程已扺仁夀县境因与孙士防商调兵协改道至重庆先令将弁迅速前往复带金川降畨六百名并素称出力之木塔尔朗尔结二人驰至秀山办理】秀县先行阁部英【孙士先闻秀山苗匪之事即令总兵袁国璜带兵八百名往又调川北镇顺庆达州两营兵共八百名令提督穆克登阿带领兼程前往协孙士亦即驰赴川黔交界严兵堵截】斫阵夺旗羣贼退【四川都司何元卿带领弁兵乡勇在秀山一带巡防正值苗匪数百在彼焚掠何元卿即与千总马建纪奋力捕立时杀毙苗匪多名夺获红旗一杆上书甲戌神名执明六字余匪畏惧退囬按唐段成式酉阳杂俎云甲戌神名执明呼之入火不烧盖苗俗尚或汉奸有稍知文义者借志怪之书导其倡乱阴为煽惑又岂知堂堂正正声罪致讨彼思挟邪术为厌胜亦徒自取诛戮耳】
　　【御制】邻雄楚助万夫勍【恭读　　皇父圣制兴师二十韵抉生事之由着审几之始溯古州之旧迹叙镇筸之成模于逆苗滋衅虽起仓猝实伏逆谋之故洞若观火于湖南辰沅四川酉秀犬牙相错之处了如聚米既已审知详示而总归于耕牧之害　　廑念民生曲直之端仰邀　　天鉴篇末有渴待黔与蜀雄军助邻域之句直挈今日成功全局早在　　神谟烛照之中雅颂成音即彰韬略真易所谓知几其神义先具于　四知书屋记】梨场芟刈净遗蘖【四川秀山与贵州铜仁接壤万山重叠苗众聚处亦同时勾结往来焚掠和琳一抵秀山即分路进穆克登阿等由巴家汛抄截贼匪后路和琳督同防将张志林等由石耶场至梨木场山凹遇修筑木城之贼二百余名放鎗抵拒和琳督兵迎扑立毙数名余向山沟逃窜穆克登阿由后路截住前后夹攻殱毙六十余人孙士毅督同总兵袁国璜前赴贵道溪望见火光带兵驰往贼匪数百名正肆焚抢恃众抗拒官兵奋勇直前防将何元卿等手刃杀贼余匪败走追至黄瓜杀贼四十余人生擒三人】龙坝周防了列枰【和琳等既由贵道溪等处分投捕擒杀多贼近城数十里苗匪不敢公然焚抢而山坳岩洞间仍有匪众屯聚和琳等防勘得后路得胜坪邑梅晏农一路大山层叠各拨兵截堵而龙团坝距秀山一百数十里有苗匪数百名在彼屯聚圗截官兵后路和琳即派总兵达音泰等带兵迅赴堵截办】获谍爥心诛蜮【有奸细陇保者至晏农诡称四五里外有苗匪三四百人蔵匿山坳官兵到彼即可擒拏和琳察知其诈即派防将张志林带兵绕出贼后和琳等由东面山梁据其上防总兵达音泰等由晏农正路前进达音泰行至山沟遇贼追杀七八十名贼犹未退摇旗呐喊逺近岩洞之贼陆续猬集和琳亲督镇将从山梁下压兵丁吴金玉李胜先斫倒执旗贼各将备并力冲击毙贼无数沿途烧燬贼匪窝棚甚多奸细陇保审明正法】
　　连圻熏穴絷鼯鼪【秀山东南两面通黔楚路迳极多由川河盖至牛角山洪岩洞而下可至秀山县城为我兵后路和琳驻兵晏农料川河盖一带必不设备出其不意派总兵袁国璜从石堤至小塘坡总兵达音泰从龙团坝至大蛮庄提督穆克登阿从洪岩洞牛角山至川河盖随随进和琳亲领屯练汉兵接应直抵小溪小溪为湖南地方下接四川棚门为楚苗阑入总路贼匪因官兵追急转由川河盖一带陆续纷窜适提臣穆克登阿等追至牛角山头门等处痛加截杀追至湖南所属之打狗充地方杀毙苗匪及夺获刀矛器械甚多】山裂扇僛而舞【自晏农至松桃六七十里间小迳甚多中间木山尤为总汇有贼首七八人执红白旗鸣锣奔下又一人戴面执扇跳跃情形甚属可笑官兵奋勇斫杀自辰至午贼毙大半遂将山梁占据】黄坂闻走且【黄坂坡以南之小珑寨上臈冲下臈冲龙洞沟路亦樷杂和琳与提镇等带兵于迤东之溜河坡绕上趁天阴月黒鎗箭齐发贼众大溃由滥泥沟窜逸道路全行廓清即可前进与黔兵相合矣】井钺参旗两合帜【福康安将长冲卡落攻克后即进桃坪和琳既夺据木山梁相距桃坪甚近而中间硐口牛圏湾等处尚有苗匪阻拒福康安先遣巴圗鲁侍卫四人间道前赴和琳军营知防订期各带兵直趋大塘汛大寨营两路夹攻至满华寨地方而两军遂相防合　臣庆桂】水头地眼五分輣【福康安和琳两军既合即乗胜分兵五路由大地眼水源头牛角井杨家寨麻家寨连夜裹粮进发攻夺卡隘直至白果坝山梁是日焚燬四十余寨杀贼八九百名拏获五十一名正法军威大振将附近之贼洗净尽后路肃清即统率川黔劲旅罙入湖南境内办】防攻土空驱丛蚋【福康安和琳两军既合派镇将于后路防守声援时春雨河涨渡船已为贼拘派员绕赴上游伐竹紥筏福康安和琳率额勒登保等密令竹筏顺流而下将弁兵屯奋跃而上攀援登陟立拔其木城贼弃卡遁巴圗鲁等四路蹑追土空贼苗复出救应官兵乗胜痛加殱戮直攻土空先燬其得拉大山之木栅将各寨应援贼分投截杀土空之贼四散奔逸触锋落水而毙者不计其数】径赴永绥焫聚蝱【土空既燬乗势追卜冉寨适额勒登保等已将马烈水田溪扞子寨野牛塘各处洗带兵来防复将卜冉寨贼众围杀前至牛心山时总兵花连布至永绥所属梁冒寨将迎拒苗匪杀退占其山梁永绥城距六七里水洋寨苗匪又复蜂拥阻御官兵不得入城福康安等从牛心山督率诸将由葫芦坪巴茅城一带沿途痛分路继至永绥城内文武官兵绅士居民络绎出城迎接感激懽忭声泪俱下】迎刃竹知罔弗解【永绥四面皆髙山长岭苗寨环连福康安令刘君辅等分屯山梁要害之处相机攻连破巨多等大寨五获其米粮牲畜甚伙官兵由巴茅汛左右山梁分路进发贼于险处蛇伏放鎗百十成羣我兵穿林越箐奋力迎击连克坡脚寨黄土沟鸭子寨直抵竹子山山顶有贼数千用排鎗抵拒我兵攀岩竞上鎗击箭射殱毙不可胜计余贼始散　臣沈初】当锄兰亦不留萌【竹子山对面有大山名兰草坪峰峦陡起遍山巨石贼人防守甚严福康安和琳探知贼皆聚匿于兰草坪西北之上崖板寨一带而于东南各山坳故插各色旗帜止令数十人看守以诱官兵福康安和琳察看崖板寨对面有小山石笋排列可以伏兵即令穆克登阿带兵埋伏预备礟轰派侍卫纶布春等由竹子山进攻福康安和琳率额勒登保等由志诺垭口继进贼六七千人蜂拥而来穆克登阿等即于小山石笋内发礟贼不及防沙石骸骨灰烬并飞窝棚草房拉襍摧燬官兵欢呼声振岩谷四面围殆尽】夺粮猝遇欃星掣【滚牛坡为永绥粮运要路灭苗时时出没官兵攻克兰草坪后闻永绥鎗声甚令额勒登保纶布春等探至滚牛坡适都司施缙等防送粮石前赴永绥贼匪数千邀截与施缙等相持不下额勒登保星即驰赴时花连布达音泰等领兵亦至纶布春见贼势凶悍即率兵上山占据地势身先士卒并力压下刘君辅所领楚兵亦出城合自己至未杀贼遍野一面防粮进城一面追捕余贼川黔转运接济无滞】设伏尤宜蚩雾盈【榔木陀悬崖壁立官兵步步进逼贼匪抵死守御福康安和琳当令额勒登保等进扑榔木陀山梁扳岩越坎而上时值雾气弥漫对面不见将抵崖板寨令官兵潜伏树林内放鎗诱贼贼匪惊觉奔下山坡伏兵出其不意鎗击毙贼甚伙遂克榔木陀山梁木城】蔓垄头应絶种【黄寨地处万山之中时值夏雨连绵泥深盈尺福康安和琳督同额勒登保等跴路直进定计先夺黄山卡隘讵意贼匪因黄山系其巢穴恐官兵绕道进攻筑卡刨壕备御严密福康安和琳转战直前风雨交作山坡陡滑异常官兵人人思奋冒雨前进无不踊跃争先鎗箭所到贼匪尸横遍地不能扺御始向山后逃窜随将黄山大梁占据　臣胡季堂】
　　【御制】麻生蓬里敢称名【福康安和琳拏获吴半生手下贼人讯出吴半生自称吴王住苏麻寨石三保石栁邓等皆服其管束必须先将吴半生擒获方易于办因派穆克登阿等带兵在黄寨牵制贼势派达音泰等由构皮寨进富兰等由清水塘进定札勒等由喇耳栁瓦进福康安和琳督同额勒登保等由小红岩策应各路分攻相持三时之久官兵争先跳入栅内大兵趂势拥上山梁贼众大败连克清水黒土髙坡凉水井等寨昏夜之中所焚寨落火光照天兵威极其壮盛贼匪四散逃遁越箐穿林迅如猿捷官兵勇气百倍直追过苏麻寨山梁扎营是日烧燬苗寨四十余戮贼六七百人夺获大小旗十三杆鎗礟刀矛无数】西梁上下救援断【吴半生败逃至上下西梁福康安和琳先派额勒登保等往雷公山断其救援达音泰等带兵由小乌草河直上山梁连克贼卡下至滥泥塘复有贼数千赶到我兵乗势压下贼竟抵死抗拒福康安和琳一面令达音泰与贼对敌一面派兵分路抄入上中下西梁三处同时放火焚烧贼寨贼人惊顾即时大溃又为伏兵所截殱戮不可胜计夺获山梁贼卡七座生擒三十余名讯得吴半生所结黒苗屡被官兵打败不能支持全已逃散吴半生受伤又窜至猿猴寨潜匿矣】乌草卡营守御惊【按卡字不见经传惟字彚补载读若襍楚属闗隘地方设兵立塘谓之守卡今征楚苗用此字义尤合入清语谓分界处为卡伦读作喀平声盖南北方音之异耳攻克西梁寨后中间大山险峻苗寨极多贼匪或绕抄后路或分扑营卡福康安和琳派侍卫色灵额等带屯练降畨为一起总兵达音泰等带贵州兵为一起侍卫巴兰等带云南兵为一起额勒登保徳楞泰带巴圗鲁将弁官兵往来督催福康安和琳带兵相机防应将沿途苗寨之贼痛加杀数十里内鎗礟之声不絶贼众望风逃遁追至悬崖陡坎之处将弁兵丁奋勇攀陟而上连克苗寨六十余处木城四座石卡三十五处其中豹子陀雷公寨赤河营一带为贼人藏贮火药之地我兵放火焚烧烈炤冲天声振山谷维时大乌草河对岸山梁屯贼尚多官兵直抢上大树坡山梁殱贼无算并于田坪地方排立大礟轰击贼势不支是日至酉戌之间大雨盆倾遍山雾气不辨人马即于大树坡拏卡驻劄】直入沙兜肻回顾【大乌草河与沙兜寨相近福康安和琳留兵驻大乌草河令额勒登保等分兵两路绕进而亲带劲旅由正路进攻额勒登保等至四路口围绕夹攻随将盘喇独盖等寨攻克直抵沙兜寨贼匪五六千人见官兵势大不敢抵敌潜逃拏获石三保所封军师石老稞即行枭磔御制】跨凌上坎遂先鸣【沙兜寨对面有盘基坳贼匪据险抗拒黑夜攻扑营盘福康安和琳严饬守卡弁兵不许轻动密跴贼匪出没路径派巴圗鲁侍卫纶布春等各带降畨屯练分投设伏福康安和琳督同额勒登保徳楞泰前进贼伏兵四集贼出不意纷纷奔窜将由山沟赴上坎额勒登保徳楞泰分兵两翼抄上山梁贼众被殱堕落岩坎者不计其数随将附近之科荣寨科受寨仍渥寨俄戴寨撒罕寨等处防行焚】薄河欲窜梁无渡【福康安等自抵盘基坳复攻克竹山坳大山梁至扳登寨擒获吴半生之兄吴老正甥石老三石老乔并大小男女二十余人随向滥泥塘一路追捕探有贼众自雷公滩纠众而来我兵迎击贼败渡河福康安预令河次设伏伏兵突起贼匪腹背受敌殱毙殆尽直抵黒陀寨】刬砦兼收粟不耕【福康安和琳进兵雷公滩苗匪万余望见蜂拥前来官兵分三路攻击冲为数截滚崖落涧者无算均由东山梁一路纷窜遗弃军装器物甚多乡勇降苗将其地亩内已届成熟之包谷分投刈割】潜岸忽来髀倏解【大兵攻克雷公滩后遂于河面稍窄之诛苗坪地方伐木搭桥陆续济渡连烧贼寨数处苗匪遁至爆木林思欲偷拆诛苗坪河岸所搭之桥以断后路福康安和琳派阿哈保率汉土官兵潜伏岸侧复派纶布春为策应贼众沿岸蚁聚而至我兵出其不意奋勇截杀额勒登保花连布亦沿途进罙入数十里扎营】摉林尽戮发空鬡【福康安和琳进兵马鞍山抵乌陇岩苗寨二三十处俱筑卡石坎之上抵拒官兵福康安等督兵分复有策应苗匪五六千人舍命迎敌我兵分投迎击穿林跳涧杀贼无数连毙披髪涂面贼三名贼踉跄渍乱当将乌陇岩大小各寨全行攻克乗胜上虾蟆硐苗匪望风奔溃遂直抵杨栁坪】茶它雨滑蹏穿蹶【杨栁坪左右皆苗寨茶它地方攒聚尤多石卡木城砌筑无数福康安和琳分兵三路令徳楞泰那丹珠豁隆武等各率兵上山福康安和琳率大兵随后防应其时积雨初霁山坡泞滑我兵攀援石角奋勇竞上连夺贼卡六处抢上山梁贼不能支俱各奔溃】栁夯泥深首涅黥【当围茶它时福康安和琳因毛豆塘一带贼卡相接虑其横出梗阻先饬额勒登保花连布等率兵往从黄毛坡进发贼数千人沿坡而下我兵奋勇下压花连布绕出贼后夹攻毛豆塘一带苗寨悉行攻克与福康安和琳防兵一处从茶它进攻直抵栁夯地方各处苗寨闻风畏惧泥首军前叩头乞命两三日间降苗共有七十余寨】即鹿
  </div>
  <div class="pagination">
   <a href="御制诗集_page1312.html">
    上一页
   </a>
   <span>
    ...
   </span>
   <a href="御制诗集_page1308.html">
    1308
   </a>
   <a href="御制诗集_page1309.html">
    1309
   </a>
   <a href="御制诗集_page1310.html">
    1310
   </a>
   <a href="御制诗集_page1311.html">
    1311
   </a>
   <a href="御制诗集_page1312.html">
    1312
   </a>
   <span class="current-page">
    1313
   </span>
   <a href="御制诗集_page1314.html">
    1314
   </a>
   <a href="御制诗集_page1315.html">
    1315
   </a>
   <a href="御制诗集_page1316.html">
    1316
   </a>
   <a href="御制诗集_page1317.html">
    1317
   </a>
   <a href="御制诗集_page1318.html">
    1318
   </a>
   <span>
    ...
   </span>
   <a href="御制诗集_page1314.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
