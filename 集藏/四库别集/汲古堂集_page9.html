<!DOCTYPE html>
<html>
<head>
    <meta charset="UTF-8">
    <title>汲古堂集 - 第 9 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汲古堂集 - 第 9 页/共 64 页</h1>
    <div class="content">　　○从萧家渡易舟至黄浦次日登苍山山在万山之顶磴道险绝凡历三十余里始底寺寺曰法云其邱壑虽无奇诡闳丽之观而四山幽寂如太始亦人世一绝境也中有庞眉道人自言四十年无城市客至者因呼道侣出迎欣慰甚至是夜止宿东楼晓起礼佛毕游后山牛角岩诸胜顷之大风拔木寒气袭肌道人云山北有古湫神龙所宅也故时有云物之异诘旦间道南鴈寺主遣一力送至焦山而返予为恻然别去 

　　弱龄负奇抱超然怀远游泛览桑郦编志欲穷九州岛兹山拔昆壤秀出东南陬胜情协真侣诡异期冥搜蹑屩越重岭溪深林木稠绝磴入微窅胁息凡三休散发坐盘石风泉自飂飂山尽地形拓径转云林幽溅溅响石涧下注寒塘流金光闪乱藻朱鱼跃千头百围偃松枥阴翳枝相樛入林见古殿突兀彤霞浮道侣古冠服清襟肃真修跫然喜客至茗供交相詶晚为具汤??术笋蕨罗山羞禅机试深浅乍欣针芥投松明照深夜宿客轩东楼魂清耿不寐枕冷先惊秋星河影的　历野鹿闻咿呦晓开北牖林光露初收抠衣礼金像钟梵音悠悠回看身与世泛若空江舟风尘日汨没幻海随飘沤相对忽自失趺坐聊迟留更探后山胜列藉依长楸倏看云物变山气俄凄揫相传龙所窟乍起掀灵湫搴裳下回径凛冽思披裘拂枕更一宿尘心难逼遛仍问南雁道未谙去所由寺主远送客遥指千峯头又恐客迷误为客谋何周再遣沙弥子相送焦山邱三朝抵千日欲发还夷猷临岐黯如醉颇为生离忧 

　　○下苍山行五十里日晡宿报寺 

　　象教绝思议宏慈摄大千宁知万山里梵宇开青莲檐亚古陂竹阶鸣寒涧泉道者出延客晚就松窻眠深林跃飞鼺矫捷如乌鸢僮仆亦忘倦时为一哄然晓起欣霁景岚岭云霞鲜轻屦惬沙径遡风骨疑仙 

　　○出报国寺行十余里窅无人声蓬藋荒秽信猿狖所都也予时时以杖击石或作歌啸声以自壮二子颇瑟缩也顷之两崖忽断旁一仄石隐隐若有行迹者予跃而登再行数十武得沿溪小堤焉岂旧志所谓采孳径久茀而不可考者殆此耶又行五里许邃谷开朗峯峦奇拔峭咢骇观不可名状山下始有居人咸相讯称异因指点予渡溪至山半即仙姑洞矣 

　　十里不逢人惟闻水声响一径乍有无登顿穷下上菵露毒侵衣茅花高拂颡作气时啸歌先声击筇杖历尽千万峯目境忽开朗奇嶂削芙蓉清溪秀菰蒋喜极遂忘疲狂呼还抚掌渐渐见茅茨渔樵互来往乍见各惊疑扶携共相访所遇虽经奇乘危得真赏寄语刘武陵桃源在吾壤 

　　○由采药径折而南渡溪至半岭抵仙姑洞洞广畮而赢上倚绝壁下临陡冈洞前羣峯衒异争奇令人应接不暇即昔仙姑得道处 

　　南渡寒溪水上凌千仞峯峯半忽闶阆古洞开■〈王灵〉珑洞门据其会倒插千芙蓉终古积岚蔼石林浮郁葱云霞日摩荡相与青蒙蒙仙姑吸风露想见氷雪容飙驭不可望碧落空飞鸿我来属朱夏晞发疏泠风朝翳若木华夜宿方诸官尘骨一以蜕灵气天为通蹑步呼二子雾术邀相从 

　　○仙姑洞左侧有小洞如合横木可登中有石窦透天名曰月牖洞中僧?柱偕予从月牖跃上扪葛数仞而达于绝顶上有石梁天狮峯诸奇迹在焉 

　　洞中复有洞横木危堪登月牖一规白天影如悬水跃从牖中入陡壁青崚嶒鸟路若垂繘直上扪苍藤暼接掠鸟过捷随飞狖腾石梁亘绝顶高出朱霞层千峯竞崱屴万壑争奔崩试踞天狮脊疑从灏气升金膏剩堪采石髓殊未凝爰有天游子偕此云门僧何似希有鸟舒翼招鹍鹏 

　　○信宿洞下晓别?柱下山土人以小艇济客午后达江浒怅然有作 

　　朝策讨烟峤夕息栖霞扃胜具亦告疲临风别山灵幽期枨何待矫首云为停篙师晓济客方舟舣苹汀下濑迅激矢石转波泠泠目瞬万峯过潭底奔云青一堕即应虑惘??敞殊未宁灵境忽巳失冥心怳如酲 

　　○晚至栝苍遇雨宿道院 

　　危堞淡荒烟乌嗁古城夕鸣雨飒寒塘回风转萧瑟行客适投装松堂閟虚寂疏灯耿寒衾檐声犹淅沥遥想山斋秋风泉生枕席 

　　○偶书二首 

　　身后千载名生前一杯酒志士与达人或唯或否否蔑裂者何人用以藉其口 
　　屈平赋离骚楚亡与之亡贾谊怀治安汉昌与之昌至宝不见剖郁为琼琰章君今有何挟失路还摧伤 

　　汲古堂集卷之三 


　　●汲古堂集卷之四 

　　东瓯何白无咎着 

　　五言古体 

　　◆五言古体 

　　因郝明府寄李太史本宁先生四首 
　　丹阳舟中别王赞夫四首时赞夫应试北上予取道白门 
　　同张泰贞罗伯伦汪尧卿许观甫赋得同心而离居送文孝廉还吴得想字即席作 
　　上巳日同王伯无入天台游国清寺历览五峯双涧胜时西湖人子蓱谈经方丈 
　　望赤城玉京洞天 
　　同伯无从金地岭过高明寺访有门法师寺在岭下 
　　宿高明寺晓起礼佛饭毕同有门师暨上足幻由午亭五人散步幽溪大石上煮茗赋诗巳登圆通河予书圆通洞三大字于石并纪姓氏岁月颇极世外之致 
　　登华顶有门师送至银地岭共探佛陇遗迹而别 
　　华顶志称高一万八千丈羣峯环绕如千叶青莲花故以华顶名 
　　游金陵呈副京兆淇竹卫公王首公尝为东瓯守有惠政 
　　甘露园诗为何仁仲银台赋 
　　长干客舍同周叔宗夜坐分生字 
　　述怀诒于尚玺文若 
　　病起同程生饮马姬新莺馆効长庆体 
　　麇城道中作时客冯元成大参郧阳署中出游武当山 
　　黄洋田舍坐雨 
　　玉虚岩 
　　苦热诗呈不二老禅 
　　送王赞夫之金陵四首 
　　东林晓步怀土用敬时用敬久客燕中 
　　晚过漈上庵作 
　　同王用敬过宿王赞夫渚浦别墅四首时予将有卜邻之约 
　　人日同杨木父项叔慎过集云寺访有门法师时法师集四众谈法华?义午后下座携客列坐溪上流憩久之晚归修净业作四首 
　　宿罗峯寺晓起登绝顶卧龙潭 
　　王赞夫过访因偕往东园游瞩一首 
　　东岸江阁午睡起 
　　四十九盘岭至能仁寺 
　　同吴翁晋邵少文自灵岩道中至响岩 
　　同似庵禅伯寻净名废寺故址地有水帘谷初月洞之胜 
　　自响岩道中至灵峯洞 
　　鼎湖僊人榜 
　　阳谷洞 
　　醉效长庆体三首 
　　池上夜 
　　卿云馆诗为程君赋 
　　归自白门哭奠季父作 
　　僊岩纪游六首 

　　○因郝明府寄李太史本宁先生四首 

　　木落寒气集洞庭水增波飞鸿度炎海层氷亦峩峩朝驰瑶台辔夕梦凌九霞睠言思美人中心亮靡它容辉若有觌烨烨敷蕣华回光爥广坐青云出纤阿杂佩何姣好一一扬纷葩精诚感金石周泽无偏颇屏营望天末日暮将如何 
　　腾蛇虽乘雾凤德亦时衰岂若应龙姿渊沉复天飞达人解冥会昭晰秉其几解龟税尘鞅辞荣忽如遗枌槚被闾巷愿言庶无违荆树欢同株蔼蔼荫光仪斗酒会乡曲列席陈清丝于忽有遗操鹿门协前期悠悠向千载俛仰乃一时下士日沦没斥鷃游蕃篱初阳御扶桑明霞丽高空上天垂光耀宛宛舒彩虹 
　　江汉扬洪涛荡潏由长风夫子秀鄢郢沆瀁吞云梦大始割溟涬?橐窥鸿蒙弱冠掞葩藻奏赋甘泉宫藜光烂东壁黼黻焕华虫薄言振风雅沨沨起关中载建汝南节作藩维大邦崇位岂不重所重宁必崇伊予不偶世谁与为媚容声不出闾左无乃莛考钟愿言垂末光回照沧溟东 
　　曰予穷衖士蓬蒿翳负郭游心竹素园雅尚在寥廓力田不逢年岁晏何以获芳兰委严霜言采萧与藿短后无奇温宁知有狐貉渑淄置缾中安能辩清浊日暮川无梁摇摇独靡薄眇眇怀思淫征心托?漠倘因汉殿凫飞书寄衡霍 

　　○丹阳舟中别王赞夫四首时赞夫应试北上予取道白门 ？ 

　　夙予慕高蹇耿介寡驩昵岂无平生亲结念在明德与子展交娱托躬在畴昔秋风吹蓬科驾言各有适千里不赢粮方舟共行役窥临昧昏旦水游淹蓐食泛览披图经微言共昕夕中途不克俱差池乖羽翮徒御起中夜仰视明河白冏冏向曙星枯桑鸣淅沥介麋嗁空林羇雌啸寒泽而我独何为能无念离析行旅日巳遥沈忧转延结平居轸离情况丂异乡别哀乐易为感复兹非稚节日暮次朱方舍舟改行辙引领望神皋锺陵渺天末积翠廓秋氛芙蓉纷嵽嵲念子遵修涂总辔首燕阙?云蔽远郊瀌瀌合氷雪霄征接鸾音日昃不遑辍讵此幽赏悰翻令共忡惙愿言策高名芳徽慰寂蔑 
　　隋珠不抵鹊棠溪宁刈荼昆邱烂琰琬碧海沈珊瑚至宝耀遐裔流辉腾上都之子秉内朗含章契?符高言掞天藻烨烨春华敷国器不自剖奈此璠与玙儃佪望阊阖日暮空踌躇五云接霄汉钩陈翼天居杂沓辏簪组虎观集诸儒金台竦云表列肆交庄逵方兹离澳渫策名膺令图结志在千古荣问徒区区浦东有云构前抗吹台峯朱英耀阳圃红泉挂南囱梅尉既宾僊王子御飞鸿缅昔先大夫遗荣亦邱中日登河上台冀遇河上公翠鸟舞珠树青凤鸣高桐兴怀巳云屡逸思招洄风羡子契夙好雅尚怀渊冲万里自兹始愿言振高庸吾归树枌槚迟子巢云松无令北山诮岁晚冀来同 【 赞夫先大夫九岳先生有别业在浦东予每有卜邻之志】 

　　○同张泰贞罗伯伦汪尧卿许观甫赋得同心而离居送文孝廉还吴得想字即席作 

　　晼晼西日颓闲庭宏以敞明月皦寒辉空除散清朗盼睐二三子结志层霞上高倡叶同音雅和非孤赏胡为生别离危丝裂哀响明发及流潮舟人理行榜兰薄抟凉飙中洲搴宿莽咫尺限河梁风涛修且广阴阳一以迈芳徽间精爽岁晏渺难明飞沈托遐想 

　　○上巳日同王伯无入天台游国清寺历览五峯双涧胜时西湖人子蓱谈经方丈 

</div>
    <div class="pagination">
<a href="汲古堂集_page8.html">上一页</a><span>...</span><a href="汲古堂集_page4.html">4</a><a href="汲古堂集_page5.html">5</a><a href="汲古堂集_page6.html">6</a><a href="汲古堂集_page7.html">7</a><a href="汲古堂集_page8.html">8</a><span class="current-page">9</span><a href="汲古堂集_page10.html">10</a><a href="汲古堂集_page11.html">11</a><a href="汲古堂集_page12.html">12</a><a href="汲古堂集_page13.html">13</a><a href="汲古堂集_page14.html">14</a><span>...</span><a href="汲古堂集_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
