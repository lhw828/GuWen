<!DOCTYPE html>
<html>
 <head>
  <meta charset="utf-8"/>
  <title>
   象山集象山语录 - 第 15 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   象山集象山语录 - 第 15 页/共 23 页
  </h1>
  <div class="content">
   象山集巻二十七
　　钦定四库全书
　　象山集巻二十八
　　墓志铭
　　黄氏墓志铭
　　淳熙庚子三月八日梁君世昌以书抵予言继室黄氏将葬以李君蟠状来乞铭余未尝铭墓抑铭墓非古惟孔悝鼎铭见戴记则衞侯防书曰予汝铭墓之有铭柳子厚谓始于公室用碑以葬其后子孙因铭徳行如此则非公侯不得有是然郭林宗不过尝给事县廷其葬也刻石立碑蔡邕为之铭是则东汉时铭墓已无限制今人力能办者必铭其墓余滋不脱然黄氏余外姑之妹也旧闻其贤梁君亦惓惓于余是春之初余访梁君梁君内顾酒肴立具梁君去年尝游庐阜其谈山水之胜诵髙人逸士之文舋舋不倦余于是益知其在中馈者能安于梁君而后梁君能安于所好也呜呼乃不知余去数日而黄氏死矣墓铭今世皆用黄氏又贤余又亲戚前其死数日余又适至其家梁君又惓惓于余是以重违其请铭曰
　　世居临川　其姓则黄　曰谓之女　少慧且良谓殊爱之　择配至详　爰缓其归　继室于梁嵗时祭祀　洁蠲盛湘　有亲有賔　饰具有常抚其二子　成章大章　与其一女　蔼然慈祥梁赖其相　志愿毕偿　家用益肥　于前有光庚子孟春　甲子遽亡　年止四十　寿胡不长其穴伊何　灵台之乡　桐岭梁源　舅姑茔傍三月壬申　体魄以藏　后有兴者　是不可忘张公墓志
　　公讳琬字禹锡姓张系出汉留侯世居信之龙虎山曾祖嗣宗赐虚白先生祖大方赠武功郎考念承信郎公生于元符二年十有一月五日癸酉卒于淳熙八年三月十有四日庚申享年八十有三公甫冠应举不利乃去入京师宣和间应募破方腊补进义副尉建炎初自京师从冯獬等诣济南府扈从至南京转进校尉明年以尝从使虏转承信郎倾侧扰攘汴淮之间所志不就浩然归休居家处乡孝慈悌顺无所违拂留意吐纳希踪乔柳中年卜居不用世俗隂阳地理等説自得胜处家既饶给益自燕适晚嵗尊延礼法之士为子弟师变其旧俗轨范一新乡里改观焉寝疾且亟召子孙申戒之言既而逝娶庄氏早卒继室周氏子男四人崇之简之安之明之女二人长适章如玮次适将仕郎魏安国孙男八人女七人曾孙男一人卜以十月三日丙午葬于长湖既得卜子明之来求志其墓公继室余表姊也明之又尝从余游不可辞青田陆某记
　　宋故陆公墓志
　　公姓陆氏名九叙字子仪抚州金谿人曾大父演大父戬父贺赠承事郎母饶氏赠孺人继母邓氏封大孺人公生于宣和五年七月乙卯卒于淳熙十四年五月癸亥享年六十有五以卒之年十月壬辰葬于临川县长寿乡罗首峯下公气禀恢廓公正不事形迹羣居族谈公在其间初若无与至有疑议或正色而防之以一言或诙笑而解之以一説往往为之涣然家素贫无田业自先世为药肆以养生兄弟六人公居次伯叔氏皆从事场屋公独总药肆事一家之衣食百用尽出于此子弟仆役分复其间者甚众公未尝屑屑于稽检伺察而人莫有欺之者商旅往来咸得其驩心不任权谲计数而人各献其便利以相禆益故能以此足其家而无匮乏后虽稍有田亩至今计所收仅能供数月之粮食指日众其仰给药肆者日益重公周旋其间如一日也公娶余氏先公十一年卒余氏孝顺出于天性娣姒皆以为莫及当穷约时公之子女衣服敝败特甚余氏或时及之公即正色呵止必伯叔氏为之处乃始得衣虽公之衣服噐用亦往往如此及伯季有四方游虽至窘急褁囊无不立具自公云亡逺方士友闻讣慰唁诸孤与公之伯季称公徳美悼痛伤惋无异辞子男四人望之麟之立之尚之女六人长适乡贡进士张商佐次适黄叔丰次适危三男先公十七年卒次适徐翔龙周清叟熊鉴孙男三人女五人皆幼弟宣义郎主管台州崇道观某谨志
　　黄公墓志铭
　　南丰黄世成少事场屋再举不第即弃去益繙经史百家言究穷其道理结庐石僊岩有终焉之意其兄世永甫冠登科所至颖脱以出暇日憩石僊岩世成剧论时事叹美其才勉之使出坚不可夺世永益竒之名其庐曰壸隐其父南雄府君官至正郎泽及世成世成推以与弟泽再及又推以与次弟有季弟泽不及则推已田与之或恶其背驰议之曰是非人情曰矫曰好名世成处之泰然议者浸以熄乆之远近咸服不称姓字但曰壸隐在童稚时尝为横浦张公赏识及长结交皆一时名流虽絶意仕进其于国之治忽民之休戚未尝不闗其心故旧居职任事者毎赖以有闻江西之捄荒湖广之弭盗往往出其防比年移书左司杨廷秀谏议谢昌国其言尤剀切深至二公还书推重嘉叹然卒不能有所施行余不识世成而得其为人至详粹然其容恳然其中剸烦若易处大若细其施不匮其守不渝为文操笔立成藻思赡蔚统纪不紊有苦心极力所不到者得诸儒言论必沈涵防绎颇复论著订其真伪然不自以为是也比十数年辱余以书无旷时若所严事学絶道丧片善寸长必自介恃世成之所可挟者众矣乃自视欿然汲汲于求道过人亦远矣今其亡也其子来请铭以世成之贤虽不吾属犹将彰之况请之勤邪世成讳文晟曾祖履中康州司理参军妣叶氏祖俯左迪功郎防州司理参军赠左朝请大夫妣太宜人吕氏曾氏父越左朝奉大夫知南雄州妣宜人曾氏娶曾氏子男五人长曰楫先四年卒次曰柟曰櫰曰椿曰棐女三人长适湛觉次适曾林宗幼在室孙男二人焘勲女一人世成生于绍兴丁巳二月己亥卒于淳熙丁未十二月壬辰享年五十有一将以戊申十一月己酉葬于石僊岩之金鵞谷铭曰匪屋之润于其身匪爵之尊于其仁无其责而有其言非其位而及其民孰曰余咎孰曰余咎呜呼壸隐岂其隐沦谁尚显之在其后人象山陆某志
　　黄夫人墓志铭
　　余少时见墓铭日多往往縁称美之义不复顾其实侈言溢辞使人无取信窃念之曰苟如是不如无铭及长人或过聴俾为墓铭輙终辞之盖不独以才薄品卑也嵗在庚子同郡梁君光远继室黄氏之亡乞铭于余于是铭之且具志其故然其原大抵以其为吾外姑之妹而有以信其贤也昔者外舅呉君茂荣之葬余状其行乞铭于尤太史不敢加一辞如所谓阖郡之士愿以为领袖谒诸郡博士造庐延致至于再三乃始应命则许君深父哀词言之尤详深父乃当时郡博士今年自右拾遗进贰奉常者也余比嵗又铭南丰慈溪二君子之墓海内名识谓无愧辞今吾外姑之葬虽微诸孤之请吾敢无铭乎外姑逾笄归于外舅尊卑内外婣戚隣里僚友之家下与仆妾举无间言自吾为婿未尝见其喜怒唯见其慈祥恭谨为姑如妇祭祀賔客酒殽葅醢靡不躬亲涤濯致洁调割致适奉承荐献致其诚敬其勤劳中馈殆如一日诸妇祈欲逸之而不可得待子婿卑行犹孳孳若有不及然幽闲安详不动声色履之如素亦使人有以安之诗书传记所称妇徳于是有证呜呼贤哉享年六十有四邑氏先讳见乃妹铭章子孙男女数具外舅行状与尤公之志独子之幼非外姑出其气体稚弱外姑慈抚鞠育劬劳有加于畴昔莫辨其非已出也其女之季前一年卒孙则增男一人女四人卒之日维淳熈十有五年二月丁邜明年十月己酉葬于金谿东漕之龙冈铭曰龙冈之阡云林之别旴江陈前浮霜涌雪潴若鉴明缭若冰洁旁罗诸峯麻姑就列却负书山屏隠嶻嵲灵谷后车雷公并辙维姑之贤往训是埒维姑之身命服不设天实酬之窆以斯穴余寔知之志之斯碣尚其子孙自致阀阅褒纶崇封奕世不缺葬月之朔壻宣义郎新权发遣荆门军兼管内劝农营田事陆某书
　　杨承奉墓碣
　　年在耄耄而其学日进者当今所识四明杨公一人而已公长不满五尺薾然臞儒而徇道之勇不可回夺血气益衰而此志益厉贲育不足言也余获从公游甚晚而知公特深平生为学本末无不为余言者四方士友辱交于余惟四明为多自余未识公时闻公行事言论详矣公为人恭谨精悍不屑屑碌碌视天下事无不可为者其言有曰畏夷狄忧用财此宰相非才之明验少时盖尝自视无过视人则有过一日自念曰岂其人则有过而吾独无过殆未之思也于是思之即得一过旋又得二三已而纷然乃大恐惧痛惩力改刻意为学读书聴言必以自省毎见其过内诵不置程督精严及于梦寐怨艾深切或至感泣积时既乆其工益密念虑之失智识之差毫厘之间无苟自恕嘉言善行不旷耳目书之盈室着之累秩尝言如有樵童牧子谓余曰吾诲汝我亦当敬聴之检身严而安其止取善博而知所择旧习日远新功日着自其子识事未尝见公有过所自责者类非形见公毎发明以示监戒人患忿懥公容物若虚人患吝啬公捐财若无或叹其不可及公曰昔甚不然吾改之耳一夕被盗翌日谕子孙曰婢初告有盗吾心止如此张灯视笥告所亾甚多吾心止如此今吾心亦止如此四明士族多躬行有闻公家尤盛阖门雍雍相养以道义仲子简尤克肖入太学治易冠诸生既第主富阳簿访余于行都余敬诵所闻反复甚力余既自竭卒不能当其意谓皆其儿时所晓殆庸儒无足采者此其复心初不以语人后乃为余言如此又一再见始自失乆乃自知就实据正无复他适自谓不逮乃翁逺甚恨其未闻余言后简自以告公公果大然之于是尽焚所藏异教之书毎曰人心至灵迷者缪用又曰动静语黙皆天性也又曰顔回屡空夫子所赏必以所得填塞胸中抑自苦耳又曰今吾之乐何可量也余为国子正公携二孙访余留月余而去后其子为浙西帅属迎公以来余更卜廨为隣毎侍函丈属厌诲言晚学庸虚无能啓助负公所期斯为愧耳公尝行步小跌拱手自若徐起脩然殊不少害从行异之公曰蹉跌未必遽伤此心不存或自惊扰则致伤耳余闻之曰所谓颠沛必于是江浙相望千里而遥公既还第余亦屏处时想风采如鞭其后公之云亾子简遣讣余适西游仆及余馆余不知其为讣也方喜见之首问公安否仆答曰已下世余惊嗟再三哭之为恸简又以墓碣属余于是次而铭之公讳庭显字时发其先居台之宁海黄坛九世祖徙明之奉化其子又徙鄞绍兴末北虏犯淮又徙慈溪曾祖伦祖宗辅父演皆隠徳不仕淳熙十一年寿圣庆霈公以子官封承务郎十三年光尧庆霈封承奉郎十五年秋八月戊寅以疾卒享年八十有一卜以十一月庚申葬于县之石坛乡句余村孝顺里娶庄氏先公十四年卒公盖合葬子男六筹篆简樠卿箎籍篆尝与举送简宣教郎新知绍兴府嵊县樠卿夭女三长适孙楷次适冯象先次适王治孙男十三恬恢惟悔怿怟恪慥愉憺惿防女九长适顔衮次适舒余未许嫁曾孙三壑垕圭女一铭曰施之家可移天下海可竭斯铭不灭契侄临川陆某撰并书
　　葛致政志
　　余稚齿在先君侍侧见客有长大面目方整坐立耸直揖逊恭谨者心独异之亷问左右知为葛公徳载而未能详其为人及长则闻葛才美有声学校有业五行术者曰黄实乆游乡里常往来吾家毎科诏下人问此举谁当荐名实必曰葛才美已而不验人皆笑实曰是独采有能名者耳才美竟以乾道戊子与其子同与举送明年才美登科余闻实言时实已老矣不知此时犹在否也才美公仲子也公平日待之甚严其母尝乗间为才美泣曰儿未尝有过盍少假借之公曰此非児女子所知吾如是犹惧其业不进徳不修可假借乎是所以成之也尔毋以为苦由是母亦喻其意才美未第时余尝造郡庠由东序以入有二士并立西序稍相睥睨一士容色甚少益自嵬岸面焉以出一士低回恭谨翼翼趋庭间见即乃才美也才美齿出吾上远甚而其恭如此余由是益敬重之已而闻其有严君焉余然后知才美恭逊固天性亦其教有以成之也才美与先兄复斋为同年进士自是往来加密余亦屡造公公年耆行尊过自谦抑如见所畏未获从容此年客有过我道公畴昔语且及其行事余窃有慕焉因介客道意欲求欵晤以究本末因循未遂而公下世矣余往哭公柩诸孤执丧甚哀余亦不知涕泗之横集既归即束书入山房公葬有日才美徒行匍匐登山以铭为请余雅不乐铭墓异时所辞却者众矣或破此意而为之者皆过有所感而不能自己者也余于葛公所感深矣遂次而铭之公讳赓葛其姓徳载其字其先五代间自番阳徙抚之金谿曾祖祈祖丰父思审皆不仕世以力田殖其家公为人刚决临事无凝滞年十三区处家务如成人父兄异之于是付之以其政时公父年未五十为堂舍北以自燕适如遗世者凡三十余年而后即世公有二兄仲早卒事伯兄抚仲孤敬爱饬尽人无间言遭时多故县官倚办于民者防倍常赋公调度有方从容赡给建炎间盗贼蜂起所在为保伍以自卫郡毎被冦必檄以捍御临川为冦冲虏骑侵轶亦尝及城下皆赖乡社以免公善甲长戈慷慨徇义人所乐亲所部皆勇敢以是见推为前锋摧坚陷阵未尝有所避虏骑既败退王燮后军叛卒数千寻至城下他兵遇者輙不利城中恟惧金谿乡社既至城中则大喜城上呼曰贼中有髯而骑者善战宜谨备之既阵果有髯而骑者奋刀驰突公直前以长戈捣之应手坠马贼众惊溃获其告身官已正使人皆曰盍论功乎公曰今日之事本为除贼贼除足矣论功非吾事也有司亦不复有所省録公仲子既仕凡三遇庆霈累封至承事郎赐绯鱼袋今上登极加封宣义郎公功不见録于有司天则録之矣绍兴乙卯嵗旱明年民难防米斗逾钱富民方闭廪时公先下价散其米徒手来者輙贷与之公恨粟不多而里中赖之宏矣蔬圃莳茶为用余者以易所乏农家往往有之嚚猾持以禁愚民不知所辨则可以得货公有三贫族尝遭此厄讼者亦公之族被讼者愿赂入讼者万钱求已而未能得钱丐公为保公欣然保之已而讼者迫公索钱凡三人为钱三万公度三家者贫甚终不能得钱即代偿之公轻财类是以是家无余财然公处之裕如也柯山所客庐山公所闻皆愿从容者其子承西安令星子皆适当公意方其迎侍之官访旧赏新穷日不倦及其兴尽而返子亦不能留也性喜饮酒客至治具随有无饮必至醉公生无它疾中年间有赘天隂或痛乆者弥日而后止医者不能晓自其子登科痛乃浸杀乆而失之年益髙饮食步移无异壮时一日出门小跌既归如有微恙后数日从容就枕如平常左右视之公则逝矣享年八十有四卒之日寔绍熙改元五月庚午公娶杨氏早卒继室余氏封宜人子男六人曰造曰逢时儒林郎知南康星子县曰述先公五年卒曰宗允曰少良尝从余游曰亮女四人王通一胡溥余邦光冯文载其婿也孙男十三人俊卿即与其父同举者王卿有光有开如霆有为祖防宪卿如江冠卿三人尚幼女五人曾孙男五人女三人卜十月己酉葬于池头鹤叩岭下湖隂尉朱桴济道寔状其行铭曰捐财致身纾难去害其声则微其功则大象笏昻昻朱银煌煌公固不言天其以章前葬十日奉议郎新权发遣荆门军兼管内劝农营田事陆某撰并书
　　吴伯颙墓志
　　临川呉伯颙余妻弟也外舅五子伯颙为长孝友谨饬见于稚齿姻娭賔朋毎所叹赏年十五补入郡庠嵗选尝多许深甫苏待问为教官时学校最盛伯颙居上游所为生财有大道论深甫极赏之谓后日当为世用初为诗后为书为二礼月试皆尝冠其伦然竟不荐名人为称屈家甚贫外舅既下世变故仍出嵗益艰伯颙处以义理凛然不移尤人所难外姑之丧将及大祥以微疾卒呜呼痛哉伯颙名颙居世系先讳具尤礼侍所为外舅茂荣之碑生于绍兴戊辰闰八月丁巳卒于绍熙庚戌十一月乙亥以十有二月壬寅葬于金谿龙冈母茔之东娶周氏再娶亦其族二女尚幼既死以族子为嗣名继孙生四嵗矣前葬五日奉议郎新权发遣荆门军兼管内劝农营田事陆某志
　　陆修职墓表
　　陆氏徙金谿年余二百嗣见九世公居五世讳九臯字子昭同胞六人公为叔氏子美其季也次为子寿次为某子寿下世今十有三年矣某状其行述世系为详当是时先君子未赠官其后某志仲兄子仪之墓不复具世次独载先君子赠承事郎今再赠宣教郎去年秋某迎侍伯兄子强来守荆门伯兄至甫一月既归归未及家公已下世呜呼痛哉公少力于学日课经子文集必成诵夜阅史册不尽帙不止尝夜过分先君子见公犹观书勉使寝息公后不能自己为之障灯屏息惧先君之复知之也及长补郡学子弟员一试即居上游郡博士徐君视公文行俱优擢为斋长公与二季尝正衣冠讲诵不懈徐君毎所赞赏月试必聨名占前列徐君尝语于众曰此其学皆有渊源非私之也然公年过三十始获荐名又复不第投老乃得一官兹非命耶公持论根据经理耻穿凿之习虽蹭蹬场屋而人所推尊不在利达者后受经之士或以独步胶庠或以擅场南省而公之与否曾不以是一视其言行如何耳今有徒有忠信自将退然里巷庠序之间若将终焉而进修不替者公之教也先君子居约时门户艰难之事公所当毎以条理精密济登平易吾家素无田蔬圃不盈十亩而食指以千数仰药寮以生伯兄总家务仲兄治药寮公授徒家塾以束脩之馈补其不足先君晚嵗用是得与族党賔客优游觞咏从容琴奕裕然无穷匮之忧当是时公于妻子裘葛未尝问也杜子美北征诗谓海图拆波涛旧绣移曲折天吴及紫鳯颠倒在短褐公妻子无海图可拆无天吴紫鳯可衣然旧绣移曲折颠倒在短褐则有之矣先君子之丧既除公不复御讲席家塾教授属诸其季过从之隙时时杖防徜徉畦垄阡陌间检校种刈若无意斯世者岂各以其时邪番阳许氏为书院桐岭延师其间以处乡之学者又自禀若干人然其季子往往从学于外亦尝来从余游因得侍公函丈之末公之余论遗风或者窃有所闻矣一日父子协谋辟庐舍储器用广防集之堂增自禀之员介其乡之贤者致礼以延公公却之再三请益固公为一出桐岭学者于是变而乐义理之言厌场屋之陋士大夫闻风莫不愿与三席自远至者踵系不絶兴起甚众然公年益髙颇倦酬应未防谢去越数嵗安仁宰曾君文清孙也至则葺县学增士禀修礼仪尊师道愿公主之公不复出矣淳熙丁未江西嵗旱抚为甚抚五邑金谿为甚仓台郡守留意赈恤别驾廖君寔主之廖知其説莫善于乡得其人莫不善于吏与其事造庐问公计防且屈公为乡官于是乡之所得多忠信之士而吏不得制其权以牟利明年赈粜行出粟受粟举无异时之弊里闾熙熙不知为歉嵗而俗更以善公力为多公平居混然无异于人者而智识濬深遇事始见又其晦明之变人所不解当其晦时童子所了人所知公或不辨然特闻见于燕闲视聴使令之间未始害事至事理之盘错情伪之隐伏贤识趦趄或用蹉跌惟公之明如辨苍素客有以名闻者公探衣将见之矣户间偶目其貌退而却衣曰吾不欲见斯人也已而果非佳士凡此非独人所不解公亦有不能自知者不以学自命而就证者类有惬志不以智自多而就谋者类有寤心公之得于天者如玉在山如珠在渊其可量哉逆逊溺心形似蔽实微者过当甚者易位今之贤者未易免此惟公之明好恶不能乱形似不能蔽大学曰好而知其恶恶而知其美者天下鲜矣故谚有之曰人莫知其子之恶莫知其苗之硕公畴昔亟诵斯言而屡叹其所难公之所以自致其力者深矣是书之流行近世特盛然其灵足以造此者求诸其杰未见如公者焉公壮年以吕氏次序大学章句犹有未妥于是自为次序今远方学者传録浸广吾家独亡其稿公之子长者年将四十乃不知父尝有是书盖自其省事惟见公正文讲授故也公见善未尝不喜而称道不浮其实见恶未尝不恶而指摘不加其罪两益之辞无所和一切之论无所取疑似之迹不轻实流传之事不轻据故人之所称有所未许人之所摈有所不絶众人所决发言盈庭公毎低回以致裁抑忧世之士或病公首防不足以植风声示惩劝而公隐然持之自若近年以文祭旧生徒刘尧夫颂其平日之美责其晚节之过谓改之防防尤足为贵其辞深切着明读者无不感动理之所存何间幽显当疑而决当决而疑均为不明也孰谓公首防哉公尝名所居斋曰庸学者因号庸斋先生然公未尝言其义学者亦未尝有所请公著述颇多皆未编次生于宣和乙巳十有二月十有四日辛亥卒于绍熙辛亥十月十日乙酉享年六十有七卒之前一夕起旋小跌自是倦乏然就枕即熟睡觉时医者视脉家人进药虽饮之必曰吾不起矣十日之朝侍疾者忽不闻鼻息察公则已逝矣娶呉氏子四人损之益之贲之升之女二人长先公二年卒未及许嫁次许嫁贵溪张氏孙男一人女三人卜以绍熈壬子七月十有二日葬于乡之长庆寺侧公以淳熙甲辰寿圣庆恩授迪功郎监潭州南岳庙十六年己酉上登极覃恩循修职郎某效官重湖疾不侍药敛不抚棺葬不临穴呜呼痛哉敬次序公平生以表墓某闻命之日尝请迎侍公曰子行矣吾往时当自访子讣前数日从公于梦自是节朔必梦见公呜呼痛哉东望陨涕为之铭曰如珠潜光可以照夜公之明也如玉储润可以贲山公之徳也表公之坟与斯铭其长存











　　象山集巻二十八
　　钦定四库全书
　　象山外集巻一　　　　　宋　陆九渊　撰程文
　　庸言之信庸行之谨闲邪存其诚善世而不伐徳博而化
　　知所以成已而无非僻之侵则诚之在巳者不期而自存知所以成物而无骄盈之累则徳之及物者不期而自化干之九二何其诚之至而徳之博也庸言之必信庸行之必谨是知所以成已矣知所以成已则诚岂有外乎此哉又惧夫邪之为吾害而闲之也严使无一毫非僻之习以侵之则诚日益至而在巳者不期存而自存矣反而诚其身推以善斯世是知所以成物矣知所以成物则徳岂有外乎此哉又惧夫伐之为吾病而去之也尽使无一毫骄盈之气以累之则徳日益博而及物者不期化而自化矣诚之在巳者不期存而自存而其端特在于闲邪徳之及物者不朝化而自化而其机特在于不伐则天理人欲之相为消长其间可谓不容髪矣庸言之信庸行之谨闲邪存其诚善世而不伐徳博而化此所以为君徳欤中庸之言诚曰非自成己而已也所以成物也然则成己成物一出于诚彼其所以成己者乃其所以成物者也非于成己之外复有所谓成物也又曰性之徳也合内外之道也然则曰诚曰徳一本乎性彼其所谓诚者乃其所以为徳者也非于诚之外复有所谓徳也明乎中庸之説则干九二之君徳可得而议矣言行之信谨二之所以成己者也善世而不伐二之所以成物者也彼其所谓信谨者乃其所以不伐者也舎言行而求其所以善世者则乖矣闲邪存其诚诚之存诸己者也徳博而化徳之及乎物者也彼其所以闲而存者乃其所以博而化者也外乎诚之存而求其所谓徳之博则惑矣若夫朝谋夕访求所以治乎人而不知反求诸其身安知夫大人正巳而物正而二之善世者特在乎言行之间而已也小惠小信欲以为巳之徳而不知诚之不可掩安知夫明明徳于天下者盖本于正心诚意而二之徳博者由乎其诚之存也至矣哉诚之在天下也一言之细一行之微固常人之所忽然言出乎身加乎民行发乎迩见乎远言行君子之所以动天地也君子喘言蠕动皆足法造次颠沛必于是庸言之信而莫不可以为天下则庸行之谨而莫不可以为天下法知至乎吾之诚而不知夫言行之细也然邪之与正犹明魄之相为生死阴阳之相为消长非僻之习一毫焉侵之则言随以不信而行随以不谨矣尚何有于诚之至故为冠以庄其首为履以重其足在车闻和鸾之音行歩闻佩玉之声盘盂有铭几杖有戒所以防闲其邪而使非僻无自而至者偹矣则凡见乎吾身而充乎天地者何往而非诚哉兹不曰不期而自存者乎大矣哉徳之见于天下也推吾所有兼善天下此固人之所甚欲然有诸巳而后求诸人无诸巳而后非诸人所蔵乎身不恕而能喻诸人者未之有也故君子正身以正四方脩巳以安百姓且日丽必照物云油必雨留和顺积中英华发外极吾之善斯足以善天下矣然伐之害徳犹木之有蠧苗之有螟骄盈之气一毫焉间之则善随以防而害旋至矣尚何有于徳之博故有焉而若无实焉而若虚功賛化育而不居智协天地而若愚消彼人欲而天焉与徒谦冲不伐而使骄盈之气无自而作则凡不言而信不怒而威者乃所以为徳也兹不曰不期而自化者乎呜呼由乎言行之细而至于善世由乎巳之诚存而至于民之化徳则经纶天下之大经者信乎其在于至诚而知夫诚者信乎非聪明睿知达天徳者有不能也以经考之干之六爻隐而未见行而未成者初之潜也贵而无位髙而无民者上之亢也三则以危而进徳四则以疑而自试惟五以飞龙在天而二以见龙在田皆有利见大人之美夫君位既已在五则夫君徳者非二之龙徳而正中其孰足以当之圣人于是发成己成物之道存诚博徳之要使后之人君能明圣人之言以全九二之徳则天下有不足为矣窃尝稽之于舜好问而好察迩言隐恶而扬善则庸言之信庸行之谨为如何纳伯益儆戒之辞则防有忌讳详伯禹股肱之命则使之弼违闲邪存诚可见于此矣巍巍乎有天下而不与则善世不伐为如何考其民之心则天下同戴稽其民之俗则比屋可封徳博而化可见于此矣九二之德大舜其尽之矣説易者以为九二之爻盖舜之田渔时也今槩以为帝之事可乎曰以位而言则田渔时也以徳而言则夫子匹夫也或曰祖述尧舜或曰贤于尧舜孰谓干之九二而不足以言舜乎不然则何以谓之君徳
　　黄裳元吉黄离元吉
　　用中者虽异其时获吉者皆极其大中之为徳何其无适而不宜也黄中色也坤中在五而有黄裳之义裳下裳也黄裳者守中而居下也在上者患不能居下能守中而居下安得而不元吉防离中在二而有黄离之义离丽也黄离者所丽得中正也附丽者患不得中正如所丽之中正安得而不大吉哉位有二五之殊辞有裳离之异其居下附丽虽因时而不同而其为大吉则一而已非中之为徳畴克尔哉坤之六五曰黄裳元吉离之六二曰黄离元吉尝谓中之为道大矣世尝玩于其説而莫之省也夫以尧舜禹三圣人相授受而同出于一辞则道宜莫大于此矣而不过曰允执厥中故子思之书反覆乎大中之説丁寕乎时中之论而世之喜事者不明乎中之説欲为惊人可喜之行是非独得罪于圣人而其所以速戾取祸者盖亦不旋踵矣尝试告之以大吉之可愿则莫不愿至告之以大中之道则又玩而不知省呜呼安知所愿者乃出于其所玩者欤然子思之言中不独有大中之説而又有时中之论盖中而非其时则乌在其为中也时乎坤之六五则疑乎阴之在上疑乎其上则居下之为中矣守中而居下则以贵而下贱以尊而下卑以能而下于不能以多而下于寡夫守中而居下如此则天道之所益地道之所流人道之所好鬼神之所福其吉岂不亦大矣乎黄裳元吉坤之六五所以为中也时乎离之六二则以阴而丽于两阳之间丽于两阳之间则丽之中正者也所丽者中正之道所附者中正之人以下而附乎上则在上者中正也以上而附乎下则在下者中正也夫所丽之中正者如此则上交不謟下交不凟建诸天地而不悖质诸鬼神而无疑其吉岂不亦大矣哉黄离元吉离之六二所以为中也坤离之五二其居下附丽之义虽殊而其获吉则咸抵乎大信乎无适而不宜也窃尝求之有周之臣周公以叔父之亲师保之任而握髪吐哺下于白屋之夫终以周致太平鲁疆以启黄裳元吉周公以之太公抱鹰扬之防垂钓乎磻谿之涯年且八十矣一旦闻文王作兴曰盍归乎来终以大告武成齐国以建黄离元吉太公以之虽然古之圣贤未有不中者夫子之圣而卒于旅人顔子之贤而终于陋巷则所谓元吉者果安在哉曰孔顔万世称圣贤吉孰大焉若乃险贼而崇轩列鼎吾见其益而已未见其吉也
　　使民宜之
　　民不可使知吾道之义而可使享吾道之宜使道而不宜于天下则圣人亦乌取乎道哉圣人出而有为于天下变而通之神而化之而天下之民鼓舞踊跃莫不以为宜而安之者亦尽其道而已矣大传曰使民宜之以此夫子曰民可使由之不可使知之非圣人固不使之知也吾道之义则彼民之愚盖有所不能知也若乃其道之宜则圣人固与天下之民共由而共享之方民未知佃渔也圣人作为网罟而民宜于网罟矣方民未知耕稼也圣人作为耒耜而民宜于耒耜矣以至舟楫弧矢杵臼莫不皆宜于民虽其以象以义取诸离益之诸卦而其所以使民宜之者盖无异于黄帝尧舜之乾坤也当黄帝尧舜氏之作为备物制用立成器以为天下利者前圣已备之矣故其使民由之者独见于垂裳之治黄帝之事于六艺无所考信而尧舜之事则载之典谟彰彰可考如明五刑典三礼防江河驱虎豹凡建法立制都俞咨询以宜其民者盖不为少矣而夫子特称其荡荡无名无为而治则其所以宜之者一出扵道而已故曰尧以是传之舜
　　圣人以此洗心退蔵于宻吉凶与民同患神以知来知以蔵往【省试】
　　涤人之妄则复乎天者自尔防尽巳之心则交乎物者无或累蓍卦之徳六爻之义圣人所以复乎天交乎物者何其至耶以此洗心则人为之妄涤之而无余人妄既涤天理自全退蔵于宻防之地复乎天而已由是而吉凶之患与民同之而已之心无不尽心既尽则事物之交来以神知往以知蔵复何累之有哉妄涤而复乎天者自尔微心尽而交乎物者无或累则夫蓍卦六爻之用又岂可以形迹滞而神知之説又岂可以荒唐窥也哉圣人以此洗心退蔵于宻吉凶与民同患神以知来知以蔵往其意如此中庸言君子之道费而隐夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉夫圣人有所不知不能则可谓隐宻精防之地矣而不外乎夫妇之所可知所可能盖道之费者未尝不隐而隐者未尝不费内外合体用备非人之所可毫末加而斯湏去也圣人洗心于蓍卦六爻之间退蔵扵隠宻精微之地而同乎民交乎物者虽吉凶往来之纷纷而吾之心未尝不退蔵于宻此尧之所以无名舜之所以无为文王之所以不识不知而易之书所以不可以象数泥而浮虚説也狎海上之鸥游吕梁之水可以谓之无心不可以谓之道心以是而洗心退蔵吾见其过焉而溺矣济凑洧之车移河东之粟可以谓之仁术不可以谓之仁道以是而同乎民交乎物吾见其浅焉而胶矣圣人惧夫道之不明也举而揭之蓍卦六爻之间反覆而发明之使知夫妄涤而复乎天者自微心尽而交乎物者无累夫其所以晓天下者亦云至矣大衍之数五十其用四十有九则由衍以生蓍四营而成易十有八变而成卦则由蓍以立卦蓍生卦立刚柔相推吉凶以告爻在其中矣人为之妄尚安得而与于其间哉以此洗心信乎其复于天矣虽六七八九之错综无穷乾坤六子之摩荡不息而五十之数所谓不用之一者实于是乎见之则圣人退蔵之地岂所谓过而溺焉者哉得失之象形悔吝之情着则爻之所以为吉凶者吾之所以与民同患者也至诚如神受命如响事物之来神以知之无以异于蓍之圆也物各付物所过者化事物之往知以蔵之无以异于卦之方也夫圣人之同乎民交乎物者亦异于不及而胶焉者矣由是观之蓍卦六爻之用其诸以执其两端用其中于民也欤尝攷于咸之卦而得圣人洗心之妙于咸之彖发天地万物之情于咸之象发以虚受人之义此固可以涤人妄而复天理观乎同民交物之道也至于九四一爻圣人以其当心之位其言感通为尤至曰正吉悔亡而象以为未感害也盖未为私感所害则心之本然无适而不正无感而不通曰憧憧往来朋从尔思而象以为未光大也盖憧憧往来之私心其所感必狭从其思者独其私朋而已圣人之洗心其诸以涤去憧憧往来之私而全其本然之正也欤此所以退蔵于宻而能同乎民交乎物而不堕于溺焉胶焉之一偏者也或曰圣人生知安行彼其心之酬酢万变者盖不思而得不勉而中而何以洗为盖不知尧舜不能忘危微之戒而当时大臣有淫逸游乐之辞有慢游傲乐之辞君亦不以为轻已且乐闻而愿聴之呜呼此其所以为生知安行不思不勉者欤于洗心乎何疑
　　天地设位圣人成能人谋鬼谋百姓与能
　　天地有待乎圣人而天地为不可及圣人有待乎天地而圣人为不可及大哉天地圣人之不可及乎位乎上而能覆物者天也位乎下而能载物者地也天地能覆载万物而成其能者则有待乎圣人天地未尝専之也而覆载之功卒归之天地此天地之所以为不可及也圣人参天地而立成天地之能其智能非天下之敌也然人焉谋之卿士鬼焉谋之蓍虽百姓之愚且贱亦不谓其不能而与之焉则圣人之有待于天下者亦云众矣然成能之功卒归之圣人此圣人之所以为不可及也然则恃一巳之智能而谓人莫已若者岂可与论天地圣人之事哉天地设位圣人成能人谋鬼谋百姓与能以此尝观箕子为武王陈洪范其七稽疑曰汝则有大疑谋及乃心谋及卿士谋及庶人谋及卜筮盖与易言圣人所以成天地之能者异经同旨天钖之洪范出于温洛之水则天地之心于此甚白而道之大原吾于此而见之矣大哉天地圣人之所以为不可及者乎天之髙也日月星辰击焉隂阳寒暑运焉万物覆焉地之厚也载华岳而不重振河海而不泄万物载焉天地之间何物而非天地之为者然而覆载万物之能犹有待于圣人圣人之政有以当天地之心则诸福百祥以嘉庆之有以失天地之心则妖孽灾异以警惧之彼其望于圣人以成其能者何其至耶无它无私焉而极天下之大也圣人膺裁成辅相之任秉参賛爕理之权道奚而可与天地殊心奚而可与天地异朝焉卿士善则汝进违则汝弼余愆是防余缪是纠庙焉蓍揲枯鑚朽余不敢不敬有行有疑余不敢不问人谋鬼谋犹以为未也惧夫百姓之能吾不与谋焉工诵箴谏士传民语庶人谤于道商旅议于市虽蒭荛之贱未尝不询焉则圣人所以有待于天下者亦何其至耶无它无私焉而与天地同其大也天地有待于圣人而覆载之功归焉圣人有待于天下而成天地之能者归焉呜呼此天地圣人之所以为不可及也夫子颂尧曰惟天为大唯尧则之而其所以为大者民无能名焉孟子颂舜曰大舜有大焉而其所以为大者亦不过舎己从人乐取诸人以为善庙堂之上都焉而吁咈焉而俞昆命之协从之筮罔有不敬开四门明四目而刍荛之贱咸得上达吾于此见其所以成天地之能者欤呜呼匹夫匹妇不获自尽民主罔与成厥功君天下者可不勉所以与天地相与者乎
　　首出庶物万国咸寕
　　圣人有兼覆之道天下无难办之功庶物之多万国之众圣人欲首出而使之咸寕可谓难办之功矣然圣人体兼覆之干以是首出庶物则万国咸寕不足多也首出庶物万国咸寕圣人所以得乾元之用固大矣非天下之所可得而易言也大而言之何物而不备何所而不该然品物之形既流洪纎髙下毫厘之间而各有所宜六位之成则潜见飞跃其道各异欲体是道以首庶物而寕万国非夫学之超乎天下之上吾未见其能也方其潜也隐而未见行而未成则学固不可以巳也及见而在田则庸言之信庸行之谨闲邪存诚是何果可以巳乎三之厉四之疑固进徳修业不可懈也至于五之与天地合徳上而知进退存亡而不失其正非学果何以至之首出庶物盖在于乘六龙而圣人于干之六位莫不反复乎学使其学能超乎天下之上则天下有不足为而万国咸寕信乎其不足多也用九之辞曰天徳不可为首而乃以首出庶物何耶呜呼不为首盖所以首出庶物而愚所以谓不可以无学者也









　　象山外集巻一
　　钦定四库全书
　　象山外集巻二
　　程文
　　孝文大功数十论
　　颂人之羙者必増重乎其人颂人之羙而不足以増重乎其人则其非为无疑矣立言之非者必贻讥于后世立言之非而不足以贻讥于后世则其非又有大焉者矣孝文汉之贤君也晁错大廷之对枚数其兴利除害变法易故之事而凢之曰大功数十其羙亦己至矣其言亦已夸矣而后世称文帝之贤者初不以斯言而増重盖文帝以直言极谏求人而错亦以直言极谏充诏不闻条疏阙失辅帝不逮而猥用称述功烈其辞谆骎骎乎佞誉诬谀之风劳于附防粉餙而无中情当理之实其非无足疑矣然自昔公明通方之士于错之对未尝深致意于斯言非以为然而或取也盖以其言之非有大过于是者而不必以斯言轻重之也君子一言以为智一言以为不智此一言之失者也若错之对无非迁就牵合之説如五帝三王五伯之説一篇之襟领而悖理尤甚要其归独欲以自亲事一説劝帝而又大乖乎帝王之道此孝文大功数十之説宜哉人之无讥焉耳虽然言心声也错以大廷对防岂徒为是缪戾不根之説以塞诏而已耶盖其刑名惨刻之学深欲其君废放股肱之臣身履丛脞之任智惫力竭欲已不可欲进不能则势必委之于我而我之辨智得伸焉其机如此则亦不得不盛称其功烈能事以耸动其欲为之心激发其敢为之气使之乐吾之説而不自知焉则大功数十之説岂可谓之不足轻重而置之乎孟子曰长君之恶其罪小逢君之恶其罪大错之斯言其逢君之恶者矣为错觧者曰将顺其羙亦事君之道而何过之深乎鸣呼不知言无以知人也彼其终身之所学平日之所存发之于言者虽欲掩匿蔽覆由君子观之如见其肺肝况其处心积虑旁求曲取以附致其邪説而有所不知则不可谓之知言者矣説春秋者以为言之重辞之复其中必有大羙恶焉圣人之情猷可以辞见盖圣愚邪正虽异而情见乎辞同目动言肆惧我之情见矣币重言甘诱我之情见矣错述文帝之功其目数十如躬亲本事废去滛末农民不租亲耕节用示民不奢此五者特一事也如絶秦之迹除苛觧刻寛大爱人肉刑不用罪人不孥诽谤不治除去隂刑此七者亦一事也其余事同而条异者亦又有之号之以大功衍之以数十则其意亦可见矣盖将以夸诈耸动文帝之心而作其自任之意投之胶扰之地隂拱以窥其困而乗其隙以伸辨智焉肇端于文帝之日而遂伸于景帝之朝卒然讙于七国之变而山东防非汉有袁盎从容一説而要领竟分于东市世莫不有谗忌之惜而愚独喜其少足以正逄君之罪
　　天地之性人为贵论
　　圣人所以晓天下者甚至天下所以聼圣人者甚藐人生天地之间禀隂阳之和抱五行之秀其为贵孰得而加焉使能因其本然全其固有则所谓贵者固自有之自知之自享之而奚以圣人之言为惟夫防溺于物欲而不能自防则其所贵者类出于利欲而良贵由是以防防圣人悯焉告之以天地之性人为贵则所以晓之者亦至矣诵其书聼其言乃类不能惕焉有所感发独胶胶乎辞説议论之间则其所以聼之者不既藐矣乎天地之性人为贵吾甚感夫圣人所以晓人者至而人之聼之者藐也孟子言知天必曰知其性则知天矣言事天必曰养其性所以事天也中庸言賛天地之化育而必本之能尽其性人之形体与天地甚藐而孟子中庸则云然者岂固为是阔诞以欺天下哉诚以吾一性之外无余理能尽其性者虽欲自异于天地有不可得也自夫子告曽子以孝曰事父孝故事天明事母孝故事地察举所以事天地者而必之于事父母之间盖至此益切而益明截然无辞説议论之蹊径至因其有无以加于孝乎之问又告之以天地之性人为贵有笃敬之心践履之实者聼斯言也独不有感于心乎于此而犹胶胶于辞説议论之间亦奚啻不以三隅反者哉虽然愚岂敢以是殚责天下独以为古之性说约而性之存焉者类多后之性説费而性之存焉者类寡告子湍水之论君子之所必辨荀卿性恶之説君子之所甚疾然告子之不动心实先于孟子荀卿之论由礼由血气智虑容貌态度之间推而及于天下国家其论甚羙要非有笃敬之心有践履之实者未易至乎此也今而未有笃敬之心践履之实拾孟子性善之遗説与夫近世先逹之绪言以盗名于泽者岂可与二子同日道哉故必有二子之质而学失其道此君子之所冝力辩深诋挽将倾之辕于九折之坂指迷涂而示之归也若夫未有笃敬之心践履之实而遽为之广性命之説愚切以为病而已耳鸣呼循顶至踵皆父母之遗体俯仰乎天地之间然朝夕求寡乎愧怍而惧弗能傥可以庻防于孟子之塞乎天地而与闻吾夫子人为贵之説乎
　　智者术之原论
　　实亡莫甚于名之尊道莫甚于説之详自学之不明人争售其私术而智之名益尊説益详矣且谁独无是非之心哉圣人之智非有乔桀卓异不可知者也直先得人心之同然耳其见于施设则合物理称情事犂然当乎人心夫妇之愚可以与知焉奚名之尊奚説之详哉逮夫智失而私术兴则向之良心日驰骛乎诡谲奸诈之场实不足以欺天下也将窃智者之名以售其诡故名不得不尊名不可以徒尊也将文近似之说以实其名故说不得不详名尊説详而智之实益亡益甚矣此则智之贼也汉公孙洪谓智者术之原其贼智之诛固不可逭而愚又幸智之説由是而益明也世之罪洪者常以其饭脱粟为布被杀主父偃徙董仲舒胶西此虽其挟术之明验而特一人之过一时之害而常情之所易知者多诈不情汲黯能诘其不忠外寛内深班固能知其意忌盖有不足深诛者至于窃智之名以售巳之术要之以利害之效文之以近似之辞使聼之者诚以为治天下不可以无术而圣人之智亦不过如此而已此吾所谓智之贼而不可逭之诛也然墨之贼仁杨之贼义乡原之贼徳皆以近似乱真其罪正与洪之言智等耳及孟子辞而辟之而曰仁曰义曰徳曰杨墨乡原而其説益明有能因洪说而辟之使天下晓然知夫私术之贼智则洪之説亦智之幸也洪之説曰擅杀生之柄通壅塞之涂权轻重之数论得失之迹使逺近情伪毕见于上谓之术此所谓要之以利害之效文之以近似之辞使聼之者诚以为圣人之智亦不过如此而已也且圣人之智明彻洞逹无一毫私意芥蔕于其间其于是非利害不啻如权之于轻重度之于长短鉴之于姸丑有不加思而得之者故其处大疑定大论亦若饥食渇饮夏葛冬裘焉已耳虽酬酢万变无非因其固然行其所无事有不加毫末于其间者夫如是可谓之术乎果必若洪之説乎铄金为刄凝土为器为网罟为耒耜为宫室棺椁为舟车弧矢杵臼之利此皆上世之所无有创物以教天下者也而夫子则以为皆取诸易之卦画是圣人之智见于创立者犹皆因其固然而无容私焉况于生杀通塞轻重得失之常而洪欲以其私术为之乎语称舜禹有天下而不与焉诗称文王不识不知顺帝之则夫生杀通塞轻重得失之理昔非有异于今也必欲以私术为之则舜禹文王诚不公孙氏若也自学之不明而圣人之智不复见矣世之人往往以谓凢所以经纶天下创立法制致利成顺应变不穷者皆圣人之所自为而不知夫盖因其固然行其所无事而未尝加毫末于其间彼役役者方且各以其私术求逞于天下曰此圣人之所谓智也故老氏出于春秋而有弃智之説孟子生于战国而有恶凿之言是皆见乎逞私术之失也然终至于纵横如仪秦刑名如鞅斯者杂然四出而天下遂以分裂溃散至秦则烬然矣公孙氏生于汉而以儒名当世此溺待拯焚待救之时也乃复尊智之名详智之説以售其私术世之人虽欲闻先王之智孰从而聼之故曰智之贼也孟子者圣学之所由传也故其发明圣人之智而指当时所谓智者以为凿老氏者得其一未得其二而圣学之异端也故幸夫私术之失因欲申巳之学而其言则曰絶学弃智又曰以智治国国之贼是直泛与智而排之世之君子常病其汚吾道而不知其皆售私术者之过也使术之説破则为老氏者将失其口实而奔走吾门墙之不暇其何汚焉呜呼观老氏之説孟子之言与仪秦鞅斯之所为则术之害智所从来乆矣非直至汉而然也然昔之为私术者名未甚尊説未甚详故辨之者不力罪之者不深若孟子者不过曰行其所无事恶夫凿而已至于公孙以黠申辨吻发防人主之前陈智之名益尊而术之説甚详非明于道者有不能不为其疑似所惑故辨之不得不力罪之不得不深辨之力罪之深而智之説不明者不也故曰洪之説亦智之幸
　　房杜谋防如何论
　　事之要者无二机计之得无二説然而得于积思者其意疑得于忽悟者其意决此谋之与防所以异任而成功殊称而一致者也天下之事惟其要而难处也于是乎有頼于谋彼其以善谋称而不足于防者岂无得于其□而尝试为之説也哉顾特以其旁推曲攷原始要终防绎复熟而得之则谨重之心胜而刚决之意微故不能不自疑其有所未善至于善防者因其谋而遂防之其始之为谋虽不出于巳而亦岂无得乎其心而徙徇人之説以勇于必行而已哉盖其权竒倜傥不郁于防绎复熟之乆而闻言辄契覩机忽悟如雷蛰而忽惊日曀而忽明其势不能不决然则谋之与防虽所任各异所称各殊而要其实岂不同功而一致也哉唐房杜佐太宗取天下而史称龄善谋如晦长于防愚请以是而论之甚哉机事之可畏而谋防之任不可以非其人也尝观汉髙祖聼郦生之谋刻印立六国后髙祖方食以告张良良借前箸筹之髙祖至辍饭吐哺怒骂令去销印石勒去髙祖五六百载以奴虏之身据有中原初不知书一旦聼读汉史至刻印事骇曰此法当失何以得天下及读至张良之筹乃曰頼有此人呜呼使郦生佩印已行数舎之逺则髙祖之天下防已去矣知天下之机事率如是之可畏而张良之筹髙祖之骂石勒之骇皆机缄互发如声响相应非直偶然而已则知凢所谓谋者防者皆不可以或非其人而房杜之才智可得而论之矣虽然龄谋事帝所必曰非如晦莫与筹之及如晦至则卒用龄防自常情观之龄不失为谦抑谨重而如晦则为无谋而因人成事者耳呜呼以此论房杜此与儿童之见何异奕秋中秤而辍奕少下于秋者必不能以举其棊矣王良中道而弭舆少下于良者必不能以振其防矣天下之机事而可以非其人而与于其间哉或谋或防必其机缄识畧之相符者而后可也韩信破赵之后发使使燕而燕人从风而靡其防乃不出于韩信而出于李左车然天下不以韩信为不知兵邹阳受梁之谢入见王长君而梁罪竟觧其计乃不出于邹阳而出于王先生然天下不以邹阳为非辨士盖因其善而用之与夫发悟于心者实机缄识畧之相符而非苟从之者也知此则知房杜之谋防如宫商之相应而同于成声如斤斧之迭用而同于成器初不可以差殊观而优劣论也抑尝言之太宗以弓矢定天下其智畧之出于已者班班见于纪传大焉制胜千里之外小焉决机两阵之间超逸神变不可穷极及天下既定谈治道论政理则老师宿儒诎其辨此亦难乎其为臣矣然而自渭北一见之初秦府表留之后谋必于房防必于杜则夫二公之才智岂浅浅者所可得而窥议哉及考之传纪则夫谋防之迹有不可得而见焉呜呼此二公之才智所以为不可及欤史臣取栁芳之言曰帝定祸乱而房杜不言功王魏善谏而房杜逊其直英卫善兵而房杜济以文此真足以知房杜谋防之本矣若乃谋之不善而强欲以辨屈人之异已如徐湛之于沈庆之者又有嫉其谋之善而必为沮格挠败之计如牛僧儒之于李徳裕者其视房杜之谋防奚啻天渊之相辽哉虽然法律之书详而望之以礼乐则缺功利之意笃而槩之以道义则疎此虽不足以是责之而亦不能不使人叹息也
　　刘晏知取予论
　　天下之事不两得知其説者斯两得之矣取予之説事之不两得焉者也民有余而取国有余而予此夫人而能知之者也至于国之匮方有待乎吾之取而济民之困方有待乎吾之予而苏当是时顾国之匮而取之乎必不恤民焉而后可也顾民之困而予之乎必不恤国焉而后可也事之不两得孰有甚于此哉使终于不两得则终无一得焉尔矣故取予之説不可谓易知也取而伤民非知取者也予而伤国非知予者也操开阖敛散之权总多寡盈缩之数振举废挹盈注虚索之于人之所不见图之于人之所不虑取焉而不伤民予焉而不伤国岂夫人而能知之者哉必有其才而后知其説也非唐之刘晏吾谁与归史氏以知取予许之真知晏者哉夫所病乎取予之难者非一不足之难而皆不足之难也下有余而取之可也彼方不足也而何以取之上有余而予之可也此方不足也而何以予之天下有皆不足之病矣而有皆不足之理乎闻之曰川竭而谷盈丘夷而渊实天下盖未始皆不足也方其上之不足也不必求之下也其可以足之者固有存乎其上焉者矣下之不足也不必求之上也其可以足之者固有存乎其下焉者矣将输之利害不明则费广于舟车之徭储藏之利害不悉则公困于腐蠧之物苦道逺则防以输尺斛以输斗吏污法则私良公害私盈公虚此所谓不必求之下焉者也富贵乘急而腾息豪民困弱而兼并贪胥旁公而侵渔绳瓮不立而连阡陌者犹未已也糟糠不厌而余刍豢者犹争侈也此所谓不必求之上焉者也由是言之有余不足之数可得而见而取予之説可得而知也然狃于常者变之则骇便于私者夺之则争党繁势厚则扞格而难胜谋工计深则诡秘而不可察圗利而害愈繁趋省而费益广则夫天下之才果不易得而取予之説果不易知也支左屈右夫射者举知之也至于中秋毫于百歩之外左右前后惟的之从知者惟后羿而已揽辔执防夫御者举知之也至于致六马于千里之逺周旋曲折惟意所适知之者惟造父而已国不足而取民不足而予夫人而能知之也至于取不伤民予不伤国知之者惟晏而已利病【缺】于元载之书而转漕之说详鼓吹出于东渭之桥而转漕之功着补辟之选精也干请者寕奉以廪入故趣督倚办而功成教令之出严也数千里无异于目前至嚬呻谐戯不敢隠塩法宻于第五琦而地无遗入鼓铸兴于淮楚间而货有余缗彼其所以取之者岂尽出乎下哉是以取之而民不伤【缺】驶足募而商贾不得制物价之低昻赈救行而豪植不得乗细民之困溺检核出纳一委之士而吏无所窜巧督漕主驿一出之官而民得以息肩无名之钦虽罢而盐实行米粟之赈虽出而杂货则入彼其所以予之者岂尽出乎上哉是以予之而国不乏呜呼创残之余而向敌之甲未觧也饥疫之后而馈军之输未艾也上方宵旰而民且嚚嚚而晏也皇皇于其间深计宻画推羡补阙国不増役而民力纾民不加赋而国用足非夫知取予之説妙取予之术畴克济哉若夫头防箕敛剥肤椎髓疲民力而徼便漕之功于难成之渠舍吏欺而责负逋之租于已输之民竭下以益上困民以恱君此则韦坚王鉷杨国忠之伦无耻败国甘处乎晏之下而人皆愤焉者也至于谈仁义述礼乐既古人之文而不既古人之实大言侈説而不适于用如裴光庭暴宇文融之恶而不能任国用不足之责房琯知恶第五琦而不能对何所取财之问此则不知尧舜孔孟之学虽自处不在晏之下而天下皆笑之者也甘处乎下者如彼欲出乎上者如此则夫知取予者非晏之与而谁与也虽然论之以圣人之道照之以君子之智则坚鉷国忠虽晏所不为而愚恐其有时而同科琯与光庭虽不足以诋晏而愚恐晏未免于可诋何则晏之取予出于才而不出于学根乎术而不根乎道出于才而根于术则世主之忠臣而圣君之罪人也上有道揆而责以有司之事焉可也人君悦而尊宠之鲜有不焉者也易之理财周官之制国用孟子之正经界其取不伤民予不伤国者未始不与晏同而纲条法度使官有所守民有所赖致天下之大利而人知有义而不知有利此则与晏异故曰出于才而不出于学根于术而不根于道晏之治财未能过管商氏仲尼之门五尺童子羞称管晏曽西之不为孟子之不愿至于商君则后世笃论以为帝秦者商君也而亡秦者亦商君也今晏之所为如茗橘珍贡常冠诸府要官华使多出其门畏权贵而禀其人钤其口而啖以利为国家者亦何利于此哉使不死于杨炎之挤则其汚身败国者将不止此人莫不以杨炎之挤为晏惜而愚独以为晏之幸故曰论之以圣人之道照之以君子之智盖未免于可诋亦未必不与坚鉷国忠等同科虽然才之难也乆矣道不稽诸尧舜学无窥于孔孟母徒为侈説以轻议焉可也
　　政之寛猛孰先论
　　君不可以有二心政不可以有二本君之心政之本不可以有二而后世二者之不根之説有以病之也寛猛之説其论政之不根者欤岐君之心挠政之本其害有不可胜言者惜乎未之辨也唐宪宗问权徳舆政之寛猛孰先当时徳舆之对似亦有得乎吾所谓君之心政之本者矣惜乎其不能伸之长之而寛猛之説未及辨也寛者羙辞也猛者恶辞也寛猛可以羙恶论不可以先后言也强弗友之世至于顽嚚疾狠傲逆不逊不可以诲化懐服则圣人亦必以刑而治之然谓之刚克可也谓之猛不可也五刑之用谓之天讨以其罪在所当讨而不可以免于刑而非圣人之刑之也而可以猛云乎哉蛮夷猾夏冦贼奸宄舜必命臯陶以明五刑然其命之之辞曰以弼五教期于无刑臯陶受士师之任固以诘奸慝刑暴乱为事也然其复于舜者曰御众以寛曰罚弗及嗣曰罪疑惟轻曰与其杀不辜宁失不经好生之徳洽于民心兹用不犯于有司呜呼此吾所谓君之心而政之本也而可以猛云乎哉寛猛之説古无有也特出于左氏载子产告子太叔之辞又有寛以济猛猛以济寛之説而托以为夫子之言呜呼是非夫子之言也且其辞曰政寛则民慢慢则纠之以猛猛则民残残则施之以寛使人君之为政寛而猛猛而寛而其为之民者慢而残残而慢亦非人之所愿矣呜呼是非夫子之言也语载夫子之形容曰威而不猛书数羲和之罪曰烈于猛火记载夫子之言曰苛政猛于虎也故曰猛者恶辞也非美辞也是岂独非所先而已耶是不可一日而有之者也故曰可以羙恶论不可以先后言也左氏之传经説春秋者病其失之诬栁宗元非其国语以为用文锦覆防穽彼其寛猛之説其为诬而设防穽也大矣左氏不足道也吾观西汉董生三防不能无恨三防之辞大抵粹然有臯防伊传周召之风使人増敬加慕其首篇有王者冝求端于天任徳不任刑之説尤切时病至武帝再防之所谓商人执五刑以督奸伤肌肤以惩恶之説且继以周秦之事为问尝谓当时待诏者百有余人至于此语未必非仲舒任徳不任刑之言有以激之也此其説盖亦有所自来而仲舒乃不之辨特推周家刑措之效以为由于教化之渐仁义之流非独伤肌肤之效也殆若无以加荅而迁就其説者然若夫周措刑之美秦用刑之非武帝固自言之矣彼之所闻者特以商人执五刑以督奸伤肌肤以惩恶有异于周之措而秦之用此则武帝之所据以遂其任法之意者也此其説盖出于戴记商人先罚后赏之言呜呼尽信书不如无书战国之君争城以战杀人盈城争地以战杀人盈野孟子必力辨血流漂杵之言以为非是武成周书也战国周之世也书者又夫子所定去孟子未乆也至其言有害理非实而足以病人君之心术亦必力辨而无嫌武帝之时经籍出于秦火灰烬之余而记礼之书特传于二戴之口其非圣人之全书明甚其所谓执五刑伤肌肤之説又背理非实亦彰彰明甚仲舒胡不稽克寛克仁之言敷政优优之言后来其苏后来其无罚之言以告之且申戴记先罚后赏之明明辨其是非以祛武帝之惑顾乃迁就其説而不之辨亦异于吾孟子矣张炀之徒竟以任职称意公卿之间往徃繋狱具罪知见之法兴绣衣之使出网宻文峻而奸宄愈不胜吾于仲舒之防不能无遗恨焉至再传而为宣帝之杂霸又转而为元帝之优柔皆此説之不明也尝谓古先帝王未尝废刑刑亦诚不可废于天下特其非君之心非政之本焉耳夫惟于用刑之际而见其寛仁之心此则古先帝王之所为政者也尧举舜舜一起而诛四防鲁用孔子孔子一起而诛少正卯是二圣人者以至仁之心恭行天讨致斯民无邪慝之害恶惩善劝咸得游泳乎洋溢之泽则夫大舜孔子寛仁之心吾于四裔两观之间而见之矣然则君人者岂可以顷刻而无是心而所谓政者亦何适而不出于此也故曰君不可以有二心政不可以有二本唐李吉甫尝言于宪宗曰刑赏国之二柄不可偏废今恩惠洽矣而刑威未振中外懈怠愿加严以振之当时帝顾问李綘綘虽能以尚徳不尚刑之説折之然终未能尽惬于理盖亦曰吉甫为宰相若中外诚有傲逆滛纵败常乱俗丽于法而不可逭者盖亦明论其罪告主上以行天讨乎何乃泛言刑威不振劝人主以加严此岂大舜明刑之心而与臯陶所以告舜之意乎如此则不堕于偏废之説而吉甫之失自着矣噫吉甫斯言可谓失其本心者矣其后于頔劝帝峻刑帝乃告诸朝而推论其意吉甫退而抑首不言咲竟日则吉甫亦可谓知耻者矣后之欲以险刻苛猛之説复其君者尚鉴于此哉善哉徳舆之所以告其君者也盖亦有合乎吾孟子告君之机惜乎其无以终之也人君之所以进于先王之政者盖始于仁心之一兴尔然而事物之至利害之交此心常危而易蔽况夫水溺火烈之説载于左氏严理寛乱之论著于崔寔而世莫之非一旦而君有寛猛孰先之问安知其不有所蔽而然乎徳舆首告以太宗观明堂圗以罢鞭背之罪此与孟子以见牛之説告齐宣王何异真足以兴其仁心矣冝乎宪宗然之无疑其后不惑于吉甫于頔之説而能顾问李綘推论于朝者未必非徳舆斯言力也虽然有仁心仁闻而民不被其泽者不行先王之政也仁心之兴固未足以言政孟子之兴其仁心者固将告之以先王之政也若徳与则不复进于是矣此吾所以惜其无以终之也呜呼是説之难乆矣自尧以是而哀鳏寡之辞舜以是而称臯陶之休禹以是拜伯益之言汤以是优代虐之政文王以是明丕显之徳武王以是释箕子之囚至于穆王犹能以是而作吕侯之命三代防斯道其不行矣孟子没斯道其不明矣夫自汉儒之纯如仲舒犹不能使人无恨则吾于徳舆乎奚责
　　常胜之道曰柔
　　人情之所甚欲常出于其所甚不欲处天下之胜而举天下常无以胜之者此固人情之所甚欲也若乃暴之而有胜人之形张之而有胜人之势嶤嶤然与物为敌而未始少屈者此则快于常人之情而以为可以致胜焉者也然而天下之取败者常出于此而幸胜者不万一焉至于窥之而无胜人之形玩之而无胜人之势退然自守初若无以加乎人者此则常情之所甚不欲而以为无足以致胜焉者也然而勇者于此防其力智者于此防其谋举天下之所谓若可以胜人者皆于此而防其强则夫常胜之道盖无越于此者然则其所甚不欲者乃所以致其所甚欲者而人或未之知也常胜之道曰柔列御冦之所以言也窃尝论之御冦是説固不可以苟訾亦不可以苟賛何者论胜之势而不及理则胜有不出于柔语柔之体而不及用则柔有不可以致胜悉楚甲以奔邹之陈则邹之将必俘楚之庭扫齐境以临薛之城则薛之君必推齐之命是胜未始出乎柔也然周以岐山之邑而兴王业越以防稽之栖而成伯圗蜀汉足以毙项昆阳足以死莽是胜未始不出乎柔也盖不出乎柔者势也出乎柔者理也理可常也而势不可常也是势果不足论而胜果出于柔也鸠之巢不足以当嵩衡之遗石枯杨之荑不足以试镆鎁之余锋是柔未始可以致胜也然天下之至柔者莫若水而攻坚强者莫之能先洞庭彭蠡之潴是汪然者非犀兕之坚金石之郛也有贱丈夫焉奋劔而裂之力则疲而水则不可裂也投石而破之石则坠而水则不可破也则是柔未始不可以致胜也盖不可以致胜者其体也可以致胜者其用也体者徒柔也而用者不徒柔也是体果不足论而用果可以致胜也论胜之势而不及胜之理语柔之体而不及柔之用然而賛之者是不明而苟于狥人也然而訾之者是愚而果于自任也訾之之徃往徒恃其有胜之势而不知其无胜之理六国并而秦以破南北混而隋以亡此持胜之势而不知势之不可常也賛之之往往徒以其有柔之体而不知其无柔之用元帝以优柔而微汉徳宗以姑息而弱唐此有柔之体而不知徒柔之无用也尺蠖之屈以求伸也龙蛇之蛰以存身也猛虎伏于深谷而其威愈不可玩翠蛇蟠于深渊而其灵愈不可狎使胜之势而若此则乌有不可常也哉是其势固出乎柔而非向之所谓势者也泊然而无胜人之形寂然而无震人之声诱之不可得而喜激之不可得而怒使柔之体而若此则亦何往而不胜哉是其体固有所用而非向之所谓徒柔也呜呼天下之言胜者毎快于秦之并吞隋之混一而言柔者又多溺于汉之优柔唐之姑息则吾又安得夫知柔之説者而与之论常胜之道哉虽然登华岳则众山不能不迤逦浮沧海则江汉不能不污沱明圣人之道则御冦之学防不能立其门墙盖正已之学初无心于求胜大中之道初不偏于刚柔沈潜刚克髙明柔克徳之中也强弗友刚克燮友柔克时之中也时乎刚而刚非刚也中也时乎柔而柔非柔也中也其为道也内外合体用备与天地相似与神明为一又安有求胜之心于其间哉屈伸视乎时胜否惟其徳汤尝事葛矣而仇饷之师竟举文王尝事昆夷矣而柞棫之道终兊非求胜也时也虞干舞而苗格周垒因而崇防非用柔徳也且南方之强在于寛柔以教而申枨之欲则不可谓之刚盖刚之中有至柔之徳而柔之中有至刚之用安得以一偏而名之哉彼靡靡而言柔行行而言胜固无讥焉耳矣顾为御冦之説者于此非羞汗反走则亦将舎所学而问圣道之津矣故明圣人之道则御冦之学防不能立于门墙虽然御冦之学得之于老氏者也老氏驾善胜之説于不争而御托常胜之道于柔其致一也是虽圣学之异端君子所不取然其为学固有见乎无死之説而其术又有得于翕张取予之妙殆未可以浅见窥也其道之流于说者为苏张之纵横流于法者为申韩之刑名流于兵者为孙呉之攻战髙祖得于张良而创汉业曹参得于盖公而守汉法逮光武有见乎苞弃之説遂以兴汉而理天下今包苴竿牍之智精神于□浅者其于苏张申韩之伦无能为役而欲肆其胷臆以妄议老氏御冦之学多见其不知量也故曰不可以苟訾亦不可以苟賛




　　象山外集巻二
　　钦定四库全书
　　象山外集巻三　　　　　宋　陆九渊　撰程文
　　问制科
　　对制科不可以有法制科而有法吾不知制科之所取者何人也以蜗蛭之饵垂海而冀吞舟之鱼唐贾至犹以为诸科之病今制科者天子所自诏以待非常之才也孰谓非常之才而可以区区之法制束而取之乎然是科始于汉盛于唐至于我宋其为法益密而其得人之盛视汉唐有优焉何哉愚尝论之汉病于经唐病于文长才异能之士类多沦溺于训诂声律之间故汉唐之制举不可以罪法我宋之盛莫盛于仁宗葢其承三朝涵养天下之久和气浃洽人才众多学术雅正经不病汉文不病唐而天圣复科之诏又其图治之心鋭而求益之意切天下之士雷动云合欲振耸于天子之庭者心洋洋而冠峩峩也是以一举而得富郑公再举而得张文定其余如何张蘓钱之流亦往往可称数号为得人之盛然未几而范文正公且言曰朝廷命试之际或将访以不急之务杂以非圣之书欲伺其所未知误其所熟习适足以误多士之心非劝学育材之意也嘉祐之末蘓文忠公制防之对且曰陛下所为亲策贤良之士者以应故事而已岂以臣言为真足有感于陛下邪愚以为仁宗英特之主好贤之诚葢不后于尧舜三王而乃使当时大臣有误多士之论制科之人有应故事之说者是葢其法之罪也故天圣之法不可以不变恭惟主上临御以来十年三诏鋭意方闻之彦凡记诵传注之僻识知侍従之艰咸汛扫而新之则夫范文正所谓误多士者葢革之矣乃秋九月实试贤良之士执事大人下教诸生以试之之时有可变而通之之理谓今嵗列郡不雨者非一则成汤之自责宣王之忧民甯庄子之知天意臧文仲之知人事其所先所宜可用可为者宜有得于大廷之对诚如是则蘓文忠所谓应故事者又革之矣虽然庆厯六年监察御史唐询尝请于汉故事俟有灾异然后举之亲策当世要务罢试秘阁六篇参政呉育执以为不可愚尝又讥其龌龊庸陋葢询之意非知待贤之体而能勉君以尽其礼顾患应科者之众而欲设术以抑其进为育者正当诛其意而取其说従而广之若曰思未治则举之思遗逸则举之有缺政则举之有灾异则举之有大谋议则举之惟人君之所欲举欲问毋拘以法毋限以时则是科之设庶乎其有补而是科之名庶乎其无愧矣不知出此而猥曰法不可变呜呼待贤良而有若待胥吏徒者存焉是尚为不可变乎龌龊庸陋之臣不知待贤者之礼适以芜累明君之政如是哉故曰天圣制科之法不可不变若夫汉唐之时则未始有定法也所谓举之以五者惟晁错为然当时特诏有司诸侯王及三公九卿主郡吏举贤良而举晁错者适有五人耳若乃公孙董仲舒谷永杜钦之流而推之选之举之皆不必其五也故彼之以五者非有定法而我之以二则法之一定者也问之以三者惟董仲舒为然当时固以对防者条贯靡竟统纪未终辞不别白防不分明故至于再至于三耳若乃晁错谷永杜钦皆止于一篇而公孙止于复问初不必其三也故彼之以三者初非定法而我之以一者则法之一定者也至于应者之多寡尤不可槩论汉之应者以百数而唐永昌之初对防者至千余当时张柬之为第一此狄仁杰之所谓宰相才而成诛二张之功者也固不可谓其应者之多而所得之非才也故曰汉唐之制科不可以罪法若夫四方之事非承学之任故愚不复为执事道谨对
　　问料敌
　　曺操能注兵法而不能谕于其子赵括能读父书而不见许于其父兵家之变又岂可以言传而迹窥也哉李靖佐李孝恭平萧铣靖请乗水传垒以为必擒及叩夷陵铣已惶骇而其败军之将适屯清溪靖乃以为不可击孝恭撃之果以败还贼委舟散掠靖视其乱击而破之孝恭继进铣遂以降夫图铣一事也始而曰必擒中而曰不可击终而击其説三变而无一不酬知此则汉安国淮南王之説可得而判矣李徳裕之在剑南也追咎韦臯招徕羣蛮之防以为召冦之端抚纳蕃将悉怛维州之降以为制敌之要夫剑南一方也羣蛮之来悉怛之至大略相类一以为召冦一以为制敌而君子两是其説审乎此则耿国栁浑之说可得而知矣故孙武以兵为书而曰兵家之胜不可先传霍去病以兵为事而曰何至学古兵法诚以兵家之变在于机缄识略之相符非可以言传而迹窥也然则髙祖之前料子房之决胜夫岂偶然而已哉尝观石勒素不知书聴读汉书至食其立六国事博手惊曰此法当失何以得天下及至张良借箸之说则曰赖此人耳以是知髙祖辍饭吐哺之时岂无见乎其事之机而惟良之为信者后世书生以陈迹臆见断天下之成败者岂不贻笑矣哉若夫宣帝之使单于慕义郭子仪之使回纥下拜此其诚之所感则又进乎兵矣
　　问赈济
　　对赈济之防前人之迹可求也然无得乎其本而惟末之求则其防有时而穷文潞公之在成都也米价腾贵因就诸城门相近院凡十八处减价而粜仍不限其数张榜通衢翼日米价遂减此葢刘晏之遗意然公廪无储私囷且竭则其防穷矣赵清献之守越米价踊贵傍州皆榜衢路禁増米价清献独榜衢路令有米者任増价粜之于是诸路米商辐辏诣越米价更贱民无饿莩此葢卢坦之旧防然商路不通邻境无粟则其防穷矣舍是二防独可取之富民而富民之囷廪盈虚谷粟有无不得而知就令知之而闭粜如初又诚如明问所虑以公家之势发民之私藏以济赈食不为无义顾其间尚多他利害故愚请舍其末而论其本可乎汉倪寛以租不办居殿当去官百姓思之大家牛车小家负担乃更居最夫寛于科敛其方略亦疎矣而能旦暮之间以殿为最则爱民之心孚乎其下故也诚使今之县令有倪寛爱民之心感动乎其下则富民之粟出而迩臣散给之防可得而施矣方略之未至利害之未悉皆可次第而讲求若监司郡守不能以是心为明主谨择县令或惮于有所按发而务为因循舍贷则吾末如之何也已矣
　　问唐取民制兵建官【省试】
　　对古之是非得失常易论今之施设措置常难言论古之是非得失而不及今之施设措置吾未见其为果知古也然则古亦岂可以易言乎哉取民制兵建官之法葢莫良于三代遭秦变古先生之制扫地而尽由汉以来因循苟简视三代之法几以为不可复行葢不知大冬之寒可以推而为大夏之暑毫末之小可以进而为合抱之大顾当为之以渐而不可以骤反之也唐因魏隋之旧而成租调府卫之制官约以六典而省之至于七百三十此可以为复三代之渐而唐之所以为可称者也至于贫无以葬者许鬻永业自狭乡徙寛乡者并鬻口分啓兼并之端开避地之衅此固失在于其法省官之初自谓吾以此待天下贤才足矣既而増员外置寖广而不复除此固失在于其身居重御轻之説在唐不能无蔽而府兵之废实出于版图隳而不可攷阅习弛而不可用其源葢与授田相表里皆其立法之遗恨也彍骑两税虽皆一时可喜之事而壊经常简易之法驯致钜创大蠧而不能救承良法之不知修而复之苟且变更以偷一时之利而不顾其后此尤君子之所深恶不可诿前人之失而逭其诛至于斜封墨敕之滥则诚无足深责大抵君子之望于唐者欲其等而上之而唐愈下欲其推而进之而唐愈退其是非得失岂不较然甚明哉至推之于今日则又有难言者唐租调之法固可以为复井田什一之渐矣然连阡陌者难于行削夺之法厌糟糠者无以为播种之资削夺之法不行则田畆孰给播种之资既乏则租调孰供况今之取于民者斗斛之数定而输再倍和市之名存而直不给殊名异例不可殚举而州县皇皇有乏须负谅之忧大农汲汲为支拄权宜之计于此而议复租调之法谁曰为通世务者唐府兵之法固可为复军旅卒伍之渐矣然授田之制不行则府卫之制不可复论况迩者两淮流徙之民朝廷欲因振救之粟使耕荒弃之地以成屯田之业而议者犹惧资储之乏事弗克究列营而居负米而防者或者犹惧拊循之未至居处之未安习勒之未集而遽欲望被坚蹠劲于田畆舍锄释耒之人亦已难矣于此而言府卫之制葢索商舶于北溟之涯者也唐虞官百夏商官倍周官三百六十而唐承隋后官不胜众骤而约之七百有竒则复古建官亦莫近于唐矣今之内而府寺场局外而防幕佐贰可以罢而省之者葢不为少天下莫不知之而朝廷之惮为此者则惧夫衣裳之流离而无以生也今虽不省而受任者或数千里需次者或八九年夺园夫红女之利不复可以责士大夫为省官之说则又不可无以处此故曰论古之是非得失者易言今之施设措置者难然则三代之法其终不可复乎曰大夏之暑大冬之推也合抱之木毫末之进也况夫修已以安百姓笃恭而天下平仲尼谓朞月而可三年有成有包荒之量有冯河之勇有不遐遗之明有朋亡之公于复三代乎何有愚不佞他日执事大人论思之次愿与闻焉
　　问徳仁功利
　　对仲尼屡叹管仲之功而逰于其门者五尺童子羞称焉曽西有所不为孟子有所不愿威公由莒转战而入齐管仲释拘囚而相之其学焉而后臣之也孟子至与成汤伊尹同称然观其始志不过欲立功名于天下以自尊荣其身而已岂有匹夫匹妇有不与被尧舜之泽者若已推而纳之沟中之心哉召陵之役反未及国而陈辕涛涂之执骄之迹已形其视成汤之慙徳为如何呜呼此功利徳仁之所从分与唐太宗与裴寂刘文静谋动髙祖时其志无异于威公管仲之事及其有天下之后致正观之治而论者以为庶几三代之王吾独于其聴魏徴之言而见之宇文士及称南衙羣臣面折廷争陛下不得举手葢当时辅弼鲠挺之臣不独徴而已顾独徴之言为尤详且切取徴之言而读之葢有富翁贵仕之所不能堪者而太宗富有天下贵为天子功业皆其所自致而能俯首抑意聴拂逆之辞于畴昔所恶之臣呜呼此其所以致正观之治庶几于三代之王者乎恭惟主上盛徳至仁其学葢出于五帝三王而俯取唐太宗徳仁功利之问与魏徴之所以对者发于奎书形于诏防询及侍臣一何其徳之盛仁之熟勉勉亹亹而无有穷已也实天下万世之幸执事大人仰取而俯用之防诸生于旅试之场甚天恵也设功利徳仁之疑于魏徴之辞愚既以齐威管仲之事决之于前矣至于帝王之徳之仁岂但如匹夫见于修身齐家而已之说愚窃以为不然夫所谓修身齐家者非夫饰小亷矜小行以自托于乡党者然也顔子视聴言动之间曽子容貌顔色辞气之际而五帝三王臯防稷契伊吕周召之功勲徳业在焉故大学言明明徳于天下者取必于格物致知正心诚意之间愚不敏姑诵所闻执事大人幸恕其狂斐
　　问汉文武之治
  </div>
  <div class="pagination">
   <a href="象山集象山语录_page14.html">
    上一页
   </a>
   <span>
    ...
   </span>
   <a href="象山集象山语录_page10.html">
    10
   </a>
   <a href="象山集象山语录_page11.html">
    11
   </a>
   <a href="象山集象山语录_page12.html">
    12
   </a>
   <a href="象山集象山语录_page13.html">
    13
   </a>
   <a href="象山集象山语录_page14.html">
    14
   </a>
   <span class="current-page">
    15
   </span>
   <a href="象山集象山语录_page16.html">
    16
   </a>
   <a href="象山集象山语录_page17.html">
    17
   </a>
   <a href="象山集象山语录_page18.html">
    18
   </a>
   <a href="象山集象山语录_page19.html">
    19
   </a>
   <a href="象山集象山语录_page20.html">
    20
   </a>
   <span>
    ...
   </span>
   <a href="象山集象山语录_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
