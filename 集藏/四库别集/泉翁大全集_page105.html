<!DOCTYPE html>
<html>
<head>
    <meta charset="UTF-8">
    <title>泉翁大全集 - 第 105 页/共 256 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉翁大全集 - 第 105 页/共 256 页</h1>
    <div class="content">　　奠邓巨卿文 
　　
　　呜呼！巨卿，至此剧耶？胡然其天耶？胡然其人耶？天则吾又何尤，人也其谁之愆耶？汝之严君於予有道义之契，故以汝惟予之托，欲予以汝期於道义之归，而推诸圣贤之域。岂意汝遽至於是耶！而止於是耶？其天耶？人耶？汝之严君俯视世人，若罔可以当其意者，而惟予之托。世之君子或不予面而非予，或面予而非予，或予面而不非予，或予面虽不非予，而后或叛予；有或不叛予而去予，或不受规而去予，或不受规而去予，弗悔过，弗迁善。若巨卿者，岂惟其严君哉！自面予，弗非弗叛，规过之而弗去，而悔而迁。病笃矣，强遣之乃归。病且革，且大归矣，不忘几谏，不忘深山，不忘学圣之言。夫世之君子犹是，而使巨卿一至於是，而止於是。□志而没，而吾道且厄，其天乎！其天乎！呜呼！ 
　　
　　奠王美中侍御文 
　　
　　维年月日，南京国子监祭酒湛　谨以牲醴束帛之奠，敢昭告於故友侍御王君美中之灵曰：呜呼！美中，呜呼！[可惜]。呜呼！若美中者，非孔子所谓忠信而可与进德者耶？甲子之秋，赴试行役，邂逅伯氏，鲁桥之驿。伯也谈玄，子独默默。在兄兼师，有俨其色，子执弟子，外若无能，其中悃愊，唯诺旋辟。昆季下第，我忝登陟，自兹三载，天各南北。爰及辛未，文衡载职，予岂有知？得子糊易。壬申使南，窥禹窆石，子尹萧山，侯我江沥。誓言反棹，湘湖於适，载泛载歌，越台之侧。顾谓兹幽，行窝可觅，子承予志，捐金基直。自予复命，归病忧宅，子为御史，嗣音寥寂。闻子病归，乃继乃伯。予在金台，未由同席，讵意予南，君就窀穸。嗟予守雍，弗获执绋，寓奠兹文，庸告予恻。尚飨！ 
　　
　　奠陈坡山廷评文 
　　
　　维年月日，礼部左侍郎友人湛　谨以毇段帛香纸，寓奠於故友廷评坡山陈先生之灵，其词曰：於乎！坡山，於乎！坡山。人言坡山，今春之暮，一病弥留，捐馆大去。予心狐疑，岂传者之误实？乃儿辈书来，始得闻讣，的矣！非误矣！使余弥日於悒，怅怅而伤悼。夫人情之不可以离薄者，所厚也；所不可以新易者，至旧也。余之於公，非所谓至旧而厚者耶！惟昔髫年，与公邂逅，公时骏发，我则固陋。甫及弱冠，同游广校，文会追随，射[圃]东号。公文轻清，我则浑厚，於占得失，公先我后，岂意始终，公速我久。公於酉戌，甲第联耴?，遂陟廷评，归病却扫。我举旷岁，十有三[奏]，一试南宫，后遂不就。我趍江门，少至城府。乙丑忝登，八载官守，有事安南，归获会好。及余还朝，寻抱忧疚，沙堤倚庐。樵云结构，八而出。登极之诏，一尝面公，十稔弗觏，音迹辽绝，情则如故。月夕风晨，惟公在抱，岂非所谓薄不离厚，新不问旧者耶？若夫离合趍舍，同胞则有，而况离索之友，命则系於所遘者哉！书童作归，益切思慕，尺牍双币，往表情愫，达耶？否耶？渺无书报，讵意平生，纵横驰骋，滔滔之笔，遂不可作?，而爽剀之精神，遂归於大造也！於乎！死而不亡，公今自悟，万里寓奠，敬以此告。於乎！尚飨！ 
　　
　　奠史母敕封孺人徐氏文 
　　
　　於乎！孺人，有闻其先，维以夫正，维以子贤，维夫维子，坤道以宣。大道之丧，人失其全，同牢反目，耴帚谇言，妇德繄存，什一百千。妇视巾栉，母视桮桊，无贰尔道，无忘尔天。於穆孺人，公子王孙，金玉之枝，天潢其源。有齐季女，继昏士人，维柔维巽，维恭维懃，以承夫子，以事慈亲。维内多故，维外紏纷，维爬维栉，维以静专。静以时动，专以承乾，脱尔华绮，济我凶年。柏舟维志，熊胆维丸，维以贤科，维以忠诠，立身行道，以光於前。维公维母，如孺人然，求之女中，无亦其难。令子际也，昔承先君，於今十载，已及吾门，不言而愈坚。道义天性，哀戚惟均，敬遣大子，奠兹豆尊，灵其不昧，予言匪愆。尚飨！ 
　　
　　奠程乡陈贡士洪范文 
　　
　　维嘉靖十五年，岁次丙申，五月乙卯朔，越二十二日丙子，南京礼部尚书甘泉翁湛　敬以束牲醴之仪，寓奠於故贡士陈生洪范之灵曰：於乎！始吾见吾子之面，如见吾子之父之面，甚欢慰也。吾谓子必留子家眷於南，而独身由陆以北，赴部不一月，可还南监以相依，可免不测之虞也，而子悻悻然以往。吾且谓不测之渊，不可虞也，谓子毋渡河，而子竟渡河，渡河以没，其奈若何？地乎奈何？天乎？命乎？其将奈何？挥涕奠文，以慰旅魂，魂无不之，归慰尔亲。於乎！尚其歆之！於乎！子灵不昧，尚其歆之！ 
　　
　　奠林方斋先生文 
　　
　　维嘉靖十五年，岁次丙申，七月甲寅朔，越三十日癸未，南京吏部尚书湛　，谨以牲醴庶羞之奠，致告於故嘉议大夫南京吏部右侍郎方斋先生林公之灵曰：於乎！夫何上天之冥冥，而若不闻耶？何以夺此仁人耶？何厚地之坦坦，而若不见耶？何以痿此民献耶？武夷之?脩脩乎！自我觏之兮，山为不高；闽海之南潭潭乎！自我测之兮，海为不深。嗟方斋君，胡公降神，奄彼南闽，而不见其嶙嶙。方斋之英，闽海钟灵，涛波不兴，而挠之不浊，澄之不清。人但见其高登科甲，早著令名，而不知其所存者，直方无陂，简易宽平，刚塞不过乎悻直，变通不致於失经。昔在场屋，忝有薄分，寻常往来，未知深信。昔在内翰，君常闭门，简出寡默，已知其贤。及两司成，以贰南礼，同堂接座，於以处启，莫逆莫随，君心我意。夫然后知君之刚柔适宜，正中兼至。夫然后信人之未易知，知人亦不易也。报迁天曹，(子)[予]心欢娱，幸二寮寀，得与君俱。惟清惟直，昔既交孚；其难其慎，期纡帝谟。夫何陪我莅篆，君即病疽，旬日而逝。行路咨嗟，咨嗟涕洟，岂惟吾徒！右堂老柏，亦为之枯。於乎！福善祸淫，谓天匪疏，夫何公之 福寿不足，而德则有余？岂天之气数则有定，而造物者之意必则或无，其惟夫人之所遭哉！於乎！公其已矣！不可作矣！若公之生，无愧於其死，公之死，无忝於所生者。区区寿夭祸福，固不足以累公之神灵，而徒系夫斯人之哀荣也。束刍奠诚，永诀幽冥，公灵不昧，尚鉴德馨。 
　　
　　奠瀛西伍先生文 
　　
　　维嘉靖十五年，岁次丙申，十一月癸丑朔，越十五日丁卯，弟末南京吏部尚书湛　谨以三牲香币之奠，告於掌教瀛西伍先生表兄之墓曰：於乎！水也闻之，礼：朋友之墓，有宿草而不哭焉。水之与兄，志同襟而学同业，有朋友之道，宜无哭也。然而尔之母乃我之姑，我之父乃尔之舅；生同祖而出同气，又匪特朋友之道也。惟兄有怀而未施，有志而未就，有官及居，而年不究於上寿，赍所抱负而终，而大业莫光裕於后，是恶乎而勿哭？虽然，兄之心则不为穷达、隐显、修短而异其操，虽勿哭可也。兄之灵爽不昧，其谓然乎否？尚歆鉴之。 
　　
　　初卜筑莲花洞祭告土地文 
　　
　　维嘉靖十五年，岁次丙申，十一月癸丑朔，越二十二日甲戌，南京吏部尚书湛　谨以牲醴之祀，敢昭告於娥眉山莲花峒之神曰：窃惟名山雄峙於东南，寔惟一 方之望。夫山之雄大者，必有灵异以钟秀於人，某厥德不类，庶亦与有毓秀於名山者，忝亦有知，以知名於世，而名山之胜迹未显於天下，岂非吾人之责欤？迩与二三子聿来登陟，溯源跻崖，遂得莲花之胜。乃协板筑之谋，工役肇兴，院堂日就。惟神是相是佑，是启是获，恶兽是驱，善人是辅。俾肖山之仁，仁静而能迁，肖水之智，智动而不流，是乃惟神之休，其或流而不迁，无亦惟神之羞。尚其歆飨！ 
　　
　　奠东林李君文 
　　
　　维嘉靖十五年，岁次丙申，十二月壬午朔，越十二日癸巳，南京吏部尚书湛　谨以牲醴庶羞束帛之奠，告於故寿官东林之灵曰：於乎！东林，胡使我而哀哀乎？胡使我而恻恻乎？吾何以哀哀而恻哉？而今而后，求如东林者，其复可得乎？古亦有言：「南山之竹，不揉而直。」「必有忠信，十室之邑。」若东林者，岂非其亚匹欤？何必读书，然后为学？惟东林口必其心，心必其迹，故能解人之纷，济人之急，事人之事，不遗其方。是以属纩之晨，盖棺之夕，凡乡之人，识与不识，莫不垂泣，莫不啧啧。至於我营我居，我饮我食，小瀛东沼，一坭一石，沐雨栉风，露沾日炙，一忧一乐，一得一失，异形一心，实同休戚，告逝之朝，梦我以揖。於乎！若东林者，斯心斯德，向使立人之朝，谋人之国，载人之忧，焉往而不用其极乎？若东林之富之寿，之德之行，之康以宁，勿病而卒，五福骈臻，亦何庸乎哀恻哉！君灵不昧，尚其歆格！ 
　　
　　莲花峒书馆上梁祭告文 
　　
　　维嘉靖十五年，岁次丙申，闰十二月壬子朔，越初三日甲寅，南京吏部尚书湛若水，敢昭告於娥眉山莲花峒土地之神曰：惟神正直，聪明雄峙一方。岷娥失秀，罗浮并光，淑气攸钟，神人交逢。爰携诸子，肇启幽，惟贤令佐，中土是辟，诛茅畚土，永乾无极。先民有言：「天作地藏。」遗予何人？惟神之明。兹惟良辰，栋宇聿成。洁尔牲醴，用告神灵。地以人胜，人以地胜，维地维人，天极与并。爰俾诸子，学尔正直，学尔聪明，以成厥德。莲峒恢恢，书堂肇开，道在宇宙，神灵与偕。尚飨！ 
　　
　　祭告白沙先生文 
　　
　　维嘉靖十五年，岁次丙申，闰十二月壬子朔，越初六日，门下生南京吏部尚书湛若水，牲醴束帛之仪，敢昭告於先师翰林院检讨白沙先生之灵曰：於乎！昔者夫子叹莫我知，而下学上达，德与天齐，故知者惟天。盖天德之妙，固不可以易易知也，其先生之谓乎！慨昔洁斋，扣趋讲帷，首闻勿忘勿助之指，无在无不在之规，立乎大中至正之准，无为而无不为。然而世之俗儒之卑卑者，知有而不知无，则疑以为穷禅；而禅伯之高高者，知虚而不知实，则又以为下儒。若夫先生有无虚实之同体，谁则知之？至其知者，见先生之不仕，则以为天民。殊不知先生两至礼部，拜官不辞，则亦未尝不欲仕也。其不知者，见先生之吟咏，则以为诗人，殊不知先生发乎性情，止乎礼义，则亦未尝有所作也。若夫先生出处语默之时，谁则知之？是故说梦者，不可以与夫人之痴，而古今知德者之为希也。水生也晚，而性则颛愚，曷敢自谓知先生哉？然尝亲受音指，裁决大疑，因自然之训，而悟体认天理之机。故於或处或出，或受或辞，或默或语，或合或离，中立而不倚，独行而无依，庶几不玷乎师门，不负乎先生之知。相见夜台於他时，而世之谫谫呶呶者，亦未足以与於斯也。今也以满秩南归，敬奠新祀，敢告心曲，匪夷所思，惟先生其鉴之。於乎！尚飨！ 
　　
　　祭外祖墓文 
　　
　　维嘉靖十五年，岁次丙申，闰十二月壬子朔，越初十日辛酉，外孙南京吏部尚书湛若水，谨以牲醴之仪，敢昭告於外祖义爵云溪陈公、熊氏安人之墓曰：於乎！昔者王符尚无外家，而我外祖族豪且华。少戏摊钱，一掷十千，勇投於江，永绝后艰。爰及祖母，生财广土，外严内宽，亦仁亦富。我自龆时，随我家慈，爰避家难，外祖是依。伶仃孤苦，感祖德厚，是馆是谷，父不间母。弱冠游学，渐有知觉，以底於成，外祖是托。有诚莫将，有恩莫忘，念祖如母，悠悠渭阳。秩满南归，昧昧我思，薄奠於墓，庸罄我私。陈家之林，西冈之月，有溪沄沄，二祖来阅。於乎！尚飨！  
　　
　　祭甘泉洞土地文 
　　
　　维嘉靖十五年，岁次丙申，闰十二月壬子朔，越十七日戊辰，南京吏部尚书湛　谨以牲醴之仪，敢昭告於甘泉洞土地之神曰：於维名山，自昔有闻，未Y其源。今Y其源，有石磷磷，有水潺潺，水可漱齿，石可砺止。山德与比，嘉名我号。地设天作?。孰知其故？不期来臻。维我诸亲，刘、徐继陈，鸠工聚材，书馆以开。堂堂恢恢，诸豪诸子，学诗学礼，肇基於此。维我有神，惠我斯人，永於千春。尚飨！ 
　　
　　谒朱文公先生庙庭文 
　　
　　丁酉二月十有二日，后学湛氏若水将达上都，取道婺源以渡大江，敬诣宋文公朱先生阙里而拜焉。三焚香，三奠币，三匝而三叹，其词曰：嗟宇宙之无穷，而斯人之多岐，往者余不及见，来者吾莫之知，或一分而一合，或浑沦而支离。维哲人之天挺以勇智，恒鸡鸣而孳孳，早得师於延平，将终身以为依。默体认夫天理，直上达乎精微，悟浑然以同体，别分殊以求之，乃毫分而缕析，博牛毛而茧丝。嗟夫！吾观乎先先生而言者之乱殽，非先生无以定其指归；后先生而学者之缪纰，非先生无以见其千里。愈趋而毫厘，抑孰知先生独悔夫枝叶之或繁，而前训之昧违，永发愤以刊落，收夫全功之一奇。彼呶呶者，何足以知欤？嗟余小子之颛蒙，少读先生之书以致於斯。今也之北，幸路出於名区，敬跽奠以陈词，维先生其鉴诸！ 
　　
　　谒孟子祠文 
　　
　　维嘉靖丁酉三月旦，南京吏部尚书湛若水将赴上都，经过趋谒於先师邹国亚圣孟夫子庙庭之下，其词曰：尧舜执中精一之传，至宣圣而益明；宣圣一贯之训，执事之敬，至我孟夫子而益精。必有事而勿正忘以助之数言，开其钥而启其扃，独发千古百圣之蕴，大中至正之经。俾梦者以觉，醉者以醒。不然，则不及者见之或以为执一，其过者见之或以为窈冥，而不知敬一之义，无在而无不在，勿忘勿助之中间，为本体之至当，所谓至神至诚者也。然夫子之於尧、舜、宣圣，指示廓清，比诸武德之雄，莫之与京者矣。某也无似，尝谓苟志斯道者，宜一日百拜，乃为称情。今兹过境，敬谒庙庭，奠币陈词，虔告神灵。尚飨！ 
　　
　　奠於潜骆知县文 
　　
　　维嘉靖十六年，岁次丁酉，六月戊申朔，越初十日丁巳，旧知南京吏部尚书湛　谨以香币之奠，遣官致告於近故於潜知县骆君明府之灵，曰：於乎！子昔从吾成均，观心性之章，而升观光之堂。吾谓而弟君举之贤，胡为高隐而深藏，不游学於上国，而博观乎四方？及乎尧知从吾两京，廓广大而高明，吾於是每夸韶阳之有二难，为五岭之光。子试牛刀於於潜，曾未两易乎星霜，以学道而爱人，冀礼乐之可兴。人曰：「无乃今之迟钝者欤？」吾曰：「庶几乎古之循良。」子志於循良，而行未成，而名未彰，独赍所志，一日无病倏然而亡，使吾抱无涯之伤。於乎！天其可量？天其叵量！束帛炷香，与哀俱将。魂无不之，无?异乡。尚飨！ 
　　
　　诔谢生显妇孝烈戴氏文丁酉八月二十三日 
　　
　　於乎！侯严兮若考！侯慈兮若妣！若严若慈，侯有若子。身之学兮，百士之雄；腹之存兮，五经之笥。严慈遣俾兮，从 予万里；登歌乎罗浮之巅，穷窥乎南海之底。夫何上天之仁，负兹一门之义，子为母毁兮，妻为夫死。方属纩而未绝兮，及引绳而先逝。族党为之奔号，鸡犬为之鸣吠。其始兮许不先贰，其终兮死不后泚。敬予为诔以表之兮，以为世之忘亲贰君，不忠不孝之愧耻。 
　　
　　奠伍母余太安人文 
　　
　　维嘉靖十六年，岁次丁酉，九月丁丑朔，越　日　　，忝戚南京吏部尚书湛若水，谨以束帛庶羞之仪，奠告於伍母余太安人之灵曰：於乎！安人，女德之懿，贞静恭让，岂意遽弃善养乎？岂意遽弃禄养乎？贤子之善进，进而未艾；而其禄享也，骎骎而方长；岂意遽弃二养而长往乎！吾归省墓，虽未及登堂而瞻仰也，然闻之人，每羡安人年跻上寿，体气未?，而神犹洋洋，发落复生，而犹尔苍苍，食步之常常，笑语之扬扬。故吾每赞而子，宜迎养而来常，遂迎养而来常也。岂意遘疾弥留，而药莫能胥康，不二三月而奄忽以亡。子乃追悔动劳母来，客死於他乡；吾谓母在天涯，而子侍膝傍，犹夫在室堂也。夫何悔？夫何伤？否则食旨乌得而怀将？病药乌得而亲尝？属纩抚敛，凡送死之大事，乌得尽其诚敬？是未免乎抱终天之惶惶，魂无不之，返於下冈，亲情哀感，荐告一觞。尚 飨！ 
　　
　　奠上舍罗民止文 
　　
　　维嘉靖十六年，岁次丁酉朔，越二十日丙申，旧知南京吏部尚书湛若水遣男柬之，敬以牲果香帛之奠，告於故上舍民止罗君之灵曰：嗟乎！民止，胡乃遽尔而奄忽以死乎？世之谋人割人者，多享大位，长年久视，以庇后裔。若民止孜孜自力於为善，而乃穷贫孤苦，遂以早世，岂非所谓「天之小人，人之君子」乎！夫以乃祖一峰公之硕学名德，曾不小试，而其积庆，犹将百世是庇。乃民止之静一，能世家学而益求大备，不使少延而遽止是耶？昔讲白鹿，同异纷然，子渡江湖，折衷新泉，予颇分析，有诗赠焉。众口嘐嘐，子心益坚，再究两都，上舍成均。自落告归，乃罹内艰。我过螺川，闻子乡还，不得一晤，我心惄然。今秋周生，告子重泉，斯道羽翼，又失一贤。亦复何意？悠悠苍天！嗟乎！子之为善，竟不获天之佑矣，而祖之积德，竟不庇其后矣。嗟予莫与羽翼斯道矣！有志者竟不能不为长悼矣！嗟乎！天乎！此憾谁诉？炷香奠帛，寓文敬告，尚其歆此！ 
　　
　　奠程母袁氏文 
　　
　　维嘉靖十六年，岁在丁酉，十月丁未朔，越七日癸丑，南京吏部尚书湛若水谨以束帛炷香之奠，告於程母袁氏大夫人之灵曰：昔者孟母，断机教子，轲氏因而游学於鲁者，数年以成大贤。尹母教子，知以善养，而不知以禄养，卒成彦明之善。古今称母之圣善，必首孟母，而尹氏之母，亦称贤哉！今大夫人其殆孟、尹之母之俦乎？令子辙也，从予十年而所志益坚，汲汲焉惟道德之勉旃，而闻达不求焉。然则父母岂不曰「吾知尔以道显，而不知尔以爵显也」乎？岂不贤哉！岂不贤哉！上堂称水菽以为欢娱，下堂读孔、孟之遗书，父母恒愉愉，妻子不嗟嗟。母其长逝，可以无遗憾矣。尚飨！ 
　　
　　奠王鹤山司成文 
　　
　　维嘉靖十六年，岁在丁酉，十月丁未朔，越二十日丙寅，友人南京吏部尚书湛若水谨以炷香束币之奠，敢昭告於故友大司成鹤山王先生之灵曰：於乎！胡然！胡然其天！鹤山已乎！长谢人间，千里停云，我瞻鹤山，鹤山不见，使我心烦。何以怀诸？学与德与？维道维义，誓不以私。昔我特立，人将下石，君为排难，濡足拯溺。昔我独行，群小是惩，公暨告公，谗邪是膺。道斯义斯，今则亡之，罹斯多口，云胡不思？春夏之间，及兄春官，报我哀疏，酬我慰言。倏忽讣音，来自传闻，是耶否耶？乃乡之人，诚匪讹矣。天乎！何意？胡佑他人，而不慭遗君子？鹤云之长，浙水汤汤，寓奠陈词，永矢弗忘。尚飨！ 
　　
　　奠毛古庵黄门墓文 
　　
　　维嘉靖十六年，岁次丁酉，十二月丙午朔，越十九日甲午，友人南京吏部尚书湛　谨以牲币庶羞之奠，遣官致告於故友黄门古庵毛先生墓曰：於乎！公其已乎！公其已乎！悠悠斯世，寥寥斯文，浩浩斯道，负荷之者亦几何人。而公忠信之资，挺然之身，迈往之志，出而不让，以当夫仁。卓焉而特立，绝类而出群者，忽焉而亡之，以归於穸窀矣。始余闻讣而悼，悼而伤神，实为斯道、斯文、斯世，歔欷涕泪而不可禁。况值夫时事之多故，斯人之邅迍乎！以兹腊望，会葬之辰，将谓吾若未得请，不得躬执绋，则当遣以代执绋；身犹系於官，不能亲往视窆，则必遣代往视窆，以庶不忘乎平生之言。讵意期依辰至，事与心违，二者已不得遂，而况於身亲之？徒使余抱怅怅之憾於无垠者哉！斯怅斯憾，谁其知之？知之者，其惟公神灵之临乎？公之体魄永奠於幽宅，公之神无所不之，与死而不亡者，亘古而长存，昭昭不昏。独鉴於余之跽?，尚其歆之！ 
　　
　　奠陈公赞谟文 
　　
　　维嘉靖十七年，岁次戊戌，十月辛丑朔，越二十六日丙辰，南京吏部尚书湛若水谨以香烛束币之奠，遣官致告於居士陈公赞秀士之灵曰：嗟嗟！公赞，何逝之亟！世之无资无志者，类不足责。天与之资而志斯立，独啬之年而未造其极，岂不可惜！嗟嗟！公赞，敦朴之质，沉毅之力，抠趋大科，八年一日。后洞藏修，九龙游息，於时乾乾，不忘终食。我仕行义，邈天斯北，问讯南来，予守不忒。丙冬还樵，子病不适，初晤小瀛，遂尔暌隔，今春以来，书亟再役，谓我归疏，十上必得。予曰：「归裁！实维我志，圣明之下，进退叵易。来岁俟间，丐天可冀。」报书未抵，讣音倏至。於乎！昔在大科，相期诣道，大道堂堂，维人自造。蔼蔼公赞，有志未就，素业中殒，可惜可悼。嗟美公赞，非仁无存，非礼不蹈，视世之人，如狂如盗，如醉如梦，终天不悟，彼长何为？彼短何故？达人有知，画夜之道，则亦奚憾？则亦奚慕？哀哀公赞，尚其歆此告哉！ 
　　
　　奠庄惟正秀才文 
　　
　　维嘉靖十八年，岁次己亥，闰七月丙申朔，越十有八日癸丑，南京兵部尚书湛若水敬以炷香百、束币一，遣官致奠告於近故庠生庄惟正秀才之灵曰：昔予正卿南礼，子屡越江见予，予见子之质重而行端，庶几笃敬而忠信者乎！知子为定山公之枝，即视子如定山公，望子如定山公。今年之夏，子又越江见予南吏中正之堂，予见子之质信重矣，而行信端矣，庶其忠信人矣，笃敬人矣。及予涉江，候哭圣母梓宫於江浦，子恳迎馆予於尔家，将避房以处予，予曰：「不然！厅事可寝矣。」见子之事我之心矣。予则乐处於船，船处未二日而返，予谒定山公之祠曰：「陋。」必新之廓之。予署礼篆，犹遵例毁淫祠，江浦高尹移文请淫祠女贞、裴家二庵之判在公用者，以助新定山公祠。予曰：「义举也。」回文许之，而贡也不一我报，予颇讶之。噫！孰知子之於时已在病疮哉！既而使走来问医，医与俱往，日望子之瘳也。孰知子之竟以此逝哉！予尝望贡也与寀也，振定山公之后，庶枝芳而本昌，孰知子之一至此哉！寀也来讣，予为之饮泣不已。於乎！哀哉！予系官守，不能往哭，盈盈长江，奠此心曲，尚其歆之！ 
　　
　　奠司训邓贲斋文 
　　
　　维嘉靖十九年，岁次庚子，三月癸巳朔，越九日辛丑，友人南京兵部尚书湛　谨以束帛刚鬣柔毛清酌庶羞之奠，告於近故友京学司训贲斋邓先生之灵曰：於乎！贲斋，何遽至是乎！何遽止是乎！深居简出，吾谓当官不可若是其傲睨也。曰：「吾近患漏痔，往往而惫，匪不欲亲，?不可以骑。」旬日告苦，予乃躬诣，对语楼下，与素无异。初七报剧，欲绝数次，卒试遄观，定心微气，八九复然。吾亦两视，一剂不疗，过午奄逝。於乎！贲斋，而遽至是乎！追惟厥初，后先同志，子年英妙，谓圣可至。同游白沙，立雪门地，道逢恶少，莫打敬字。予来水藤，诚之兄弟，诗话夜阑，联舟江涘，同登翳门之关，穷探西樵之幽密，七十二峰，历历予记。及予卜筑於烟霞，子亦铁泉而是艺。予落尘网，余二十。子膺贡书，师儒首寄，作人范模，倡明道义。高谢诸生，毫发弗利，一时闻者，鄙夫可宽，懦可立志，其亦冀北马群之一骥也。於乎！追惟厥初，方予斋戒以请教於讲次也，自然之指，勿忘勿助，而必有事者，子时有闻之乎未也？归求忽悟体认天理，而翁言：「循是，圣贤佳处，何患不到！」子必有闻之乎？既也，曷子尝言：「见予心性之图，在樵之时，犹在疑议。今也释然於心，不逆於志，若口之嗜味，虽欲舍之而不能置。质诸鬼神，建诸天地，考诸三王，百世以俟，圣人复起而莫之易。吾常寘之座右，与太极西铭同为左契。」於乎！贲斋，此又何以超然而独诣耶？吾方期子晚年以进进乎道而未艾，率此适道，天畀之弘毅，任重全归，而夭寿不贰，俯不怍而仰不 愧，没吾宁而存顺事也。於乎！於乎！孰谓贲斋而遽止於是耶？然而临终而不乱，阳裔裔正而就毙，不怵不惧，不语后事，则公亦通乎昼夜、达乎终始而无二者，亦何遗憾於斯世耶？於乎！尚飨！庚子三月初九日 
　　
</div>
    <div class="pagination">
<a href="泉翁大全集_page104.html">上一页</a><span>...</span><a href="泉翁大全集_page100.html">100</a><a href="泉翁大全集_page101.html">101</a><a href="泉翁大全集_page102.html">102</a><a href="泉翁大全集_page103.html">103</a><a href="泉翁大全集_page104.html">104</a><span class="current-page">105</span><a href="泉翁大全集_page106.html">106</a><a href="泉翁大全集_page107.html">107</a><a href="泉翁大全集_page108.html">108</a><a href="泉翁大全集_page109.html">109</a><a href="泉翁大全集_page110.html">110</a><span>...</span><a href="泉翁大全集_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
