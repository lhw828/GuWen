<!DOCTYPE html>
<html>
<head>
    <meta charset="UTF-8">
    <title>庄渠遗书 - 第 10 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庄渠遗书 - 第 10 页/共 28 页</h1>
    <div class="content">　　答王宗尹 

　　别汝多年无日不思汝何也以汝为学不无偏滞而肯朴实用功若此自能求所未至故吾常望汝大进惜道逺无由一见之忽承遣人存问始知从政于杭甚为杭人喜今之为民父母者往往学养子而未必心诚求之心一不真万事悉为虚文痒疴疾痛岂复闗于吾身汝素以毋自欺为学此言似不必告汝恐汝执着已见而不能尽民之情则所求者未必能中耳古之圣贤超乎万物之表禄之以天下不足为荣困于泥涂不足为辱后人胸次小纔为卑官便道受人气不过不由进士科便道志不得大行此其自期待何浅浅也汝万万不屑此然微芥蔕于心亦能损吾天德也杭郡多事终日在大忙中应物而不与俱往守正而不主故常足以验吾学力苏杭宻迩风便愿数懐我以好音 

　　与沈一之 

　　子程子有言不学便老而衰读故人莫春书飒然有衰意何邪吾人学不大进只为被凡心绊却故天心不纯拙者所见不知髙明以为奚若端峰遗范当自有亲切人言恐不足为重轻汲汲似犹有好名意何如何如 

　　与吕仲木 

　　王子崇西行老母病不及奉书其后托可泉转致不知曽达左右否天下之望在兄一人传闻吾兄颇有衰意惕然动心程子有云不学便老而衰吾兄完养有道人言谅非真然亦可助内省三代而下学圣人甚难甚难者但知识神之为神不知全其元神也前书举文王必如是乃能纯乎天德管见若此能不畔否愿就正于髙明迩来作何功夫想益深造自得愿有以振德我 

　　吊欧阳崇一 

　　罗达夫过我闻知令先公遘疾心常悬悬今岁林相来则闻吾兄已奉丧南还矣缅惟孝心纯至其于哀恫固当倍百恒情未审自罹荼毒气体何似哀毁灭性圣有明戒所愿强加饘粥辅养精神孝莫大于尊亲愿吾兄务其逺者大者笃厚恳恻致其身为圣贤则显亲为圣贤之父启圣太中所以流光百世也山川阻修病体羸弱弗克趋吊中心缺然素纱一匹奉充赙仪鉴纳是荷 

　　与李司业汝立 

　　别汝忽忽十年矣古人有言士别三日刮目相待矧十年邪其所树立造就当何如也欣羡欣羡吾山林之日虽长媿无所得惟是死生闗畧看得破人间一切虚名浮利直是悠悠胸中差觉无事耳 

　　与黄宗贤 

　　承惠寄云中疏藁足以占经济大畧矣钦仰钦仰窃惟执事所抱负者天德王道也其中语意颇觉抑扬得毋犹有人者在邪或恐郢书而燕说之此则愚之固也虽然不固不足以发执事之疑而助其观省哲人断国信于蓍龟云中事势竟当何如执事沈几先物必有以洞照之矣惟时天气渐暑愿恬养自爱 

　　答应元忠 

　　胡纯过我言吾兄以事在杭承来教愤世疾邪已甚势若五岳起方寸隐然讵能平嗟夫直道难容坐令正人困兹多口虽然兹乃天之降祸邪将天福之邪吾兄超迈之资本自天植不知所以切之磋之琢之磨之果能副天之玉汝于成否邪今兹纷纷毋乃天将大警动之邪吾兄何不奋厥大勇以其愤世疾邪者自发愤自憎疾于性情上实用功夫大学之至善中庸之无声无臭此吾兄归宿之地也诗云采葑采菲无以下体愿勿因人废言 

　　与王汝中 

　　昔在山中梦汝中偕伯载访我校谓伯载曰汝中言甚恳切而学不加进何哉无何汝中果至消息亦大矣但所谓不进者阴阳相反乃神灵托以告余谓校不进也敢不自惕未知汝中内省以为何如大学功夫定性而已矣此心容易牵动何由止止汝中游道大广讲说过多康节有云亦恐因而害天性所愿羞涩其言毋使口滑慎择所与交以辅吾仁凝然如山亭亭湛乎如水澄澄其于进德何可量也 

　　与崔子锺 

　　留都一别且也三十余年矣遐想年兄进德日以精深欣仰欣仰校也下士晩闻道聊以拙自修而又未能也亦太不勇矣近世讲学者日以多道其复明矣乎道其复行矣乎吁忧方大耳虚志骄气欲一蹴至圣人而言行判若两截此恐即是谈天衍弥天道安之流耳近见序文深斥陆学愚意陆学且未可非彼其功夫虽麤却是实做也浅见如此不识髙明以为何如 

　　与周行之 

　　吴氓亦尝荐臻荒年然未有若今兹歉岁细民敖敖不欲生若此其甚也今幸麦熟茍延乡人有为令于山东者谈彼中烖荒尤甚乃若河南则口不忍道耳不忍闻痛心痛心吴中粮额太重虽良有司尽心法终不能尽善虽然若匪尽心小民受害那复可言昔者南昌况侯奏减七十余万石郡是以再造其后戸部持三十余万石古额不肯蠲除贾似道公田之类是也周文襄公设法随粮起耗使轻者不失其为轻而重者折为轻赍以救其困其后派折之弊百出则以等则太多也王端毅公复更其法随田起耗重者差觉减轻而派折之弊终莫能革天水胡侯始验粮均派昔之神奸不刬自除而轻重复不均文安王侯乃为之牵摊其耗愚夫愚妇可使戸知凡沙痩水深者则为之量减其法视前政最善而弊不无者有司度田未必实也此非法弊乃是人弊若得良有司踏实永有利而无害矣宋人争差役雇役利害议论孔多今吴中实利雇役而有司以差役为名其害百端大抵官得其一而私费其四五甚则有破家者矣王侯始立雇役之法小民式歌且舞今更欲讲求便于小民而复士大夫亦既有成画矣二者皆吴中永久之利而言人人殊盖或未究其本末也吾兄素善秤亭天下之事非忧国忧民无所用其心其于乡邦利弊固已烛照而数计之矣乃闻深不满于二法校且疑之未得其说敢请问于左右以求至当之归病卧衡门瞻仰故人如渇无由一通起居兹因小壻王一诚卒业南雝附此问讯 

　　答崔子锺 

　　自阳明之说行而慈湖之书复出祸天下殆天数邪年兄与湛年兄辞而辟之意则甚善但名未正耳何谓名曰慈湖之书逆天侮圣人之书也昔孟子名杨朱曰无君名墨翟曰无父慈湖之行未必能过墨与杨而邪说则甚以其为佛学也校尝谓佛氏无天今慈湖既已叛圣人而从佛亲为之奴矣而又呵佛骂祖阳主圣教欲髙出一层其敢于侮圣人之言者盖学狠和尚棒喝禅宗呵佛骂祖家法无天莫大焉此书不焚不知颠了无限后生校毎思之未尝不为痛心疾首也承教漫及此 

　　与郭水部 

　　一别十年忽承干旌访我于野愧无以告之窃谓讲学不必多言只在自知实病痛处方可真切磋心不可有游思身不可有惰气游思多则神明散惰气胜则嗜欲滋斯言或可充韦弦之用也 

　　答熊恱之 

　　吾兄忠赤之忱洁白之操因心自然有大过人者来谕恳恳忧国惟恐不能保晩节是忧善哉言矣世之治也君子自以为不足其亡也若有余使在位者皆能持是心太平可望也海贼盘根虽久然无难拔者近日之事本只该捕盗事势相激遂致用兵主兵者权轻兵法不立遂至败北贼徒追我师但触下体不敢伤上体盖欲自开后门也以故我军死者甚少但船与兵仗尽为所得今闻汤总兵且来若能整肃军法而无张大其事激彼民攻彼冦宁漏有罪而不忍杀无辜开其党自相斩捕不日可平也传闻逺方不知贼巢虚实多信流言又有生事之人造为征乱语吾兄膺留守重任必能静以镇之但恐此中事情言人人殊未有能得其的者故敢敢以告亦烦与抚公及操江公一言先定庙筭呜呼兵动于外福生于内庙筭若善不知是救多少生灵庙筭不善不知多少生灵肝脑涂地也呜呼士大夫要干大事者必须视民如痛肉一般自然上帝黙佑易于成功若有要避祸及立功底心便是逆了上帝帝乃震怒功何由成况此贼本不多人今日平之易于反掌若张大其事奏闻于朝万一朝廷谓冦盗不足与轻动兵端流祸岂有极也私忧过计故发此迂言诗云采葑采菲无以下体吾兄其留意焉 

　　与王宪副克敬 

　　传闻有尊恙或以为疟也或以为滞下也皆不可知所可知者必焦劳吾民所致也公之于吾苏可谓良工心独苦矣天佑吉人想勿药有喜校适有兄子之丧不获躬候谨遣人问安总兵何日至其人智勇不问可知矣未知仁与信何如其严何如易曰师贞丈人吉子曰必也临事而惧好谋而成愿公与之深语其人若锐于立功不可也专于杀戮不可也不严于立军法期期不可也兵能分而不能合能合而不能分不可也合数百恶少为曹人有必死之心我军虽众不可见利直前而不顾后患也必也上下文武合为一心首去贪酷之吏严偾军之诛贼必破胆开贼生路凡互相斩捕者有赏解散其徒者免罪来首自归者充军非贼首但解散及来归者俱赦不罪故曰上兵伐谋其次伐交百战百胜不如不战而屈人兵也凡用兵有机今日事势固须调兵不若乘其机激沙民使用命又不若乘沙民之机谕沙贼使自归昔者唐髙仁厚出兵五日而平蜀冦数万只是一个诚心爱人开贼生路而已校书生不知兵哀元元之无辜聊陈管见助庙筭之万一惟髙明择焉可也 

　　与余烋 

　　昔者得汝书吾意汝先公葬也久矣汝弟焕至亟问之涕泣而对乃知未也吾责之曰大孝尊亲汝弗能矣其次弗辱汝弗能矣其下能养乃父何尝一日享汝兄弟之奉哉身后暴露且也十有三年矣若此与无子何别昔者何子平有故不得葬尚自谓我情事未伸天地间一罪人耳况无故而不葬罪将安逃礼过时而不葬主丧者不释服今汝兄弟俱释衰绖从吉施施焉于于焉与他人同是可忍也孰不可忍也正以名教则汝兄弟不可复入学校之门矣虽然此责在汝尤重何也以汝为兄一家之长也呜呼乃父学为大儒官至少宰身后暴露不得安其体魄孤魂漂漂其竟何依汝兄弟恬然安焉是夷貊之道非复诗礼之家矣亦独何心焕求吾作墓志铭吾平生未尝为此昔者静庵葬胡纯来求铭墓逊庵葬李敉来求铭墓叔父之葬吾弟苦欲吾自铭皆辞不作今老矣岂可独为令先公破此例邪虽然吾心戚戚不忍也欲为汝兄弟转求陆伯载文章巨公也不然转求周尚书伯明汝父同年也问行状及事实皆无之岂能以空文作志邪念汝弟千里逺来又惧汝兄弟以无埋铭为辞差池葬事故不得已以吾所知者代汝作圹记庶几不误葬期呜呼祖父有善而弗能传谓之不孝焕幼不能知汝长当知可即条録嘉言善行请文于立德立言之君子以图不朽吾日夜望之记録成当遄寄我焕又言兄子圭长成今游邑庠矣吾闻之甚喜庶几克肖乃祖哉欲绳祖武在行不在文在立志在勤用功不专在才力圭勉之哉圭字朝信已当故不着于字说 

　　与王资穆 

　　闻资穆今岁不得与于宾兴人皆称屈虽然天难忱斯安知天意不大警资穆使百尺竿头更进一步邪大丈夫自视何如显扬其亲岂在一第今秋榜已挂事又属阴矣天公毎张此一叚公案令人自参人竟不悟枉自劳攘许多诗云上天之载无声无臭仪刑文王万物作孚又云帝谓文王无然畔援无然歆羡诞先登于岸人能反求以此自照勘则于世味得失自然轻矣资穆今用何功夫读书有得有疑可寄我一商量否 

　　与邹谦之 

　　伯载诵吾兄书乐与四方讲学者接此吾兄惓惓盛心也虽然讲学者众世道固甚可喜而亦甚可忧何也讲而不学者众也是以讲为学者也行必顾言义必胜利吾兄亦尝省其私乎髙明今方为人师匠一言一行后进楷模愿以圣门讷言敏行为主人心多动则不能自还明道有言只外面有些罅隙便走又曰人心縁境出入亦不自知敬为吾兄诵之 

　　答陈元诚 

　　岁莫林烈至得元诚书改岁而刘叔宪所寄书亦至一念未起时语意超妙足见元诚心学渊微但他语不无滞处来谕相见乎离非藏乎离此固元诚独得处然道理未有不可通于人者更思之何如神阙神庭语出内经心藏神亦内经语也心之神明无乎在而无乎不在也无乎不在而有在也静则气母归根动则神机发见故疑其在彼而不知实在于心虽有在也而无迹也鄙见如此不知髙明以为何如 

　　答林烈 

　　士淹回道汝意极恳恳学患心不真此心若真何事不可成来书人鬼之语甚切此是善恶已动念时功夫更自体验善恶未动念时有功夫否人心立极虽有间断处亦好接头否则终日向学不免散而无统也 

　　答苏驾部 

　　校不才多病天所弃也亦天逸之使为闲民也康节有云满眼清才在朝着病夫无以系安危故人天方向用宜积赤诚以待机会老杜有云艰危须仗济时才又云独使至尊忧社稷诸公何以答升平故人不可不勉也承问复古手叚噫有三代而上之学术斯有三代而上之人才有三代而上之人才斯有三代而上之功业今圣贤经天纬地之学具存后之人只向方圆上测规矩而不肯就规矩上出方圆非古道不可复也泥古之迹不能神而明之也校于古人不能为役而志不敢自小者亦欲学古之道竭吾才以求之也维时雨淫害稼暑至而不至气郁以蒸他日交秋火必不肯退位岁气胜复何时而已邪故人愿自燮理吾身阴阳毋为偏气所沴也 

　　与唐应德 

　　此行天将有大造于应德也应德天植忠义而于消息盈虚之理或未深察其微故天牖之使操心也危而虑患也深他日出而任世道之责可以万全不轻于一掷矣天平数语极其苦心当时一似死肉顽不之省过后始警惧真至理诚言也铭感不敢忘铭感不敢忘闻欲秋凉过我敬洒扫先人之庐以俟近日读诗欲以雅颂之音销铄群慝闻兀崖有诗解应德若有之便中愿早寄示 

　　与唐音 

　　得书自觉学未探本原甚善甚善乘此戚然大有警于心百尺竿头务求进步处乃不枉此一生耳麐入学举业想日有进但恐德业日忘日逺不患妨功惟患夺志斯言宜惓惓服膺髙汝白幼时其叔父教之以举业叹曰便做到状元三年一个何足慕哉及长登进士第其叔父以书戒之曰此何足喜吾正忧汝从此不免堕坑可置一簿记毎日过差寄我汝白自谓我终日侍傍何不相信如此试问其仆答曰比在家渐不同矣因此而惧乃置簿记过过不可胜书因此大惧刻苦用功若汝白之学与其叔父之教可以为法矣 

　　与林相 

　　跂余望汝久矣徐亚参樾过我始知汝已回嘉禾抱病未出则未知为旧病与新病与语非医不能治汝之病虽然亦尝黙而思之凡病之作十二官必有不得其职者矣心为天官何莫不由之是故致病在心治病亦在心茍能握其枢旋乾转坤在兹秋凉望早过我重为轻根静为躁君轻则失根躁则失君溽暑中验之尤得力也许台仲暨钱采之沈静夫曽相见否李参过嘉禾特附此信百凡作县事可尽告之是固有志为民者也 

　　与王宗尹 

　　在杭三载上下信之无异辞足以见毋自欺之效虽然愿嗛焉其毋自足也足则怠且骄虽有自欺亦不自知矣由世俗希旷观之啧啧满人口固当由古之人观之此诚不足以当尧舜之万分一也嗟乎尧舜其犹病诸是诚何心也乃天德也吾以尧舜之道望汝故不以颂而以规汝前书媿不能如羔羊大夫而欲为兎罝野人意则甚善语或滞矣羔羊名大夫也兎罝自是十乱中人昔者文王举大颠闳天于兎罝诗人因而咏歌其事肃肃者诚敬之极功也施于中林而终始表里一致矣春秋传论举冀缺而曰敬者德之聚能敬必有德盖其源流如此李参受万宰令过杭欲得一见故人问为政临民之道此可与言者也闻曽太平多善政并烦述以告参 

　　与闻静中 

　　昔三原王公在留都其志未尝一日不在天下国家故无一日不与贤士大夫来往尝一日出有狂夫向之呼万岁入部延属僚谘之娄驾部曰昔张忠定公行军三军呼万岁公曰止勿言即回衣冠坐厅上戒阍人谢宾客勿通反复思得数策明早请娄驾部语之娄不答公乃问曰当时忠定何以处之曰亟下马呼万岁公喟然叹曰吾軰安能及古之人彼仓卒应变而有余吾无事终日思而不足其好善如此吾兄为国柱石为缙绅楷模其志与三原公先后一致也但未知门下士孰可为吾兄师者孰可为吾兄友者又孰可为汲引而长养成就之者天下事大可忧惟此一着可以应急可以定倾可以任重保大吾兄愿加之意焉 

</div>
    <div class="pagination">
<a href="庄渠遗书_page9.html">上一页</a><span>...</span><a href="庄渠遗书_page5.html">5</a><a href="庄渠遗书_page6.html">6</a><a href="庄渠遗书_page7.html">7</a><a href="庄渠遗书_page8.html">8</a><a href="庄渠遗书_page9.html">9</a><span class="current-page">10</span><a href="庄渠遗书_page11.html">11</a><a href="庄渠遗书_page12.html">12</a><a href="庄渠遗书_page13.html">13</a><a href="庄渠遗书_page14.html">14</a><a href="庄渠遗书_page15.html">15</a><span>...</span><a href="庄渠遗书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
