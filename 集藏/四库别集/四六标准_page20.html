<!DOCTYPE html>
<html>
 <head>
  <meta charset="utf-8"/>
  <title>
   四六标准 - 第 20 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四六标准 - 第 20 页/共 28 页
  </h1>
  <div class="content">
   法从举贤诚知人矣【扬雄传毎上甘泉常法从师古曰法从者以言法当从耳一曰从法驾也娄师德传武后问狄仁杰曰师德知人乎对曰臣尝同寮未闻其知人也后曰朕用卿师德荐也诚知人矣】广文道谢何至我哉【董仲舒传此言何为至于我哉】靖惟暗中摸索之明何待送上吹嘘之助【俱见前】恭惟某官器中瑚琏【见前】行存宫庭【荀子是君子之所以骋志意于坛宇宫庭也注宫谓之室庭门屏之内也君子虽骋志意论説不出此坛宇宫庭之内也】防求我而我匪求防识其大者【易匪我求童防童防求我注阁者求明明者不谘于闇】学优仕而仕则优学人自即之【野王三老传是以即人者人亦即之东坡答山谷书此人如精金美玉不即人而人即之】是宜四牡之章不待双鱼之请【见前】某初无寸力过辱尺笺上臣事君以人斯为可贺【荀子下臣事君以货中臣事君以身上臣事君以人】贪天之功为已则不敢知【左传窃人之财犹谓之盗况贪天之功以为己力乎】
　　回白教授【酉中】
　　下车闻庠序之教亟欲引贤【华峤后汉书衞飒迁桂阳太守下车修庠序之教设婚姻之礼朞年间邦俗从化】积阅限铨选之文甫能剡奏【史记明其等曰阀积其功曰阅车千秋传无伐阅功劳师古曰伐积功也阅经歴也吏部掌三铨选法法言奏不剡】是亦公举何费属辞恭惟某官行无玼瑕【瑕玉病疵黑类左传予取予求不尔瑕疵】学有源委【礼记学记三王之祭川也皆先河而后海或源也或委也此之谓务本】系堂下之马安能郁郁以久居【韩信传吾亦欲东耳安能郁郁久居此乎】钓海上之鼇行即飘飘而高举【侯鲭录李白谒宰相封一板上题曰海上钓鼇客宰相问曰先生临沧海钓巨鼇以何物为钓纶白曰以风波逸其情乾坤纵其志以虹蜺为丝明月为钓又问何物为饵曰以天下无义气丈夫为饵宰相竦然】聊助鼓旗之噪【左传师之耳目在吾旗鼓进退从之寇恂传士马四集幡旗蔽野恂乃令士卒乘城鼓噪六一居士诗安得二子接挥锋两交铓我亦愿助勇鼓旗噪其旁】何勤珠玉之投某爱莫助之顔之厚矣【诗巧言如簧顔之厚矣】引鼎不程其力聊复露章【礼记引重鼎不程其力何武传所举奏二千石长吏必先露章】推毂有味其言更祈强学【强上声礼记夙夜强学以待问余见前】
　　回白教授【酉中】
　　二毛五马何知千骑之荣【杜诗人生五马贵不受二毛侵古辞陌上桑东方千余骑夫壻居上头】尺素双鱼倐拜三鳣之辱【左传拜命之辱余见前】未能先施敢缺报章恭惟某官武安故家【史记白起传起攻楚拔郢秦以郢为南郡白起迁为武安君】文公宿学【新唐书白居易传遗命毋请諡敏中为相请諡有司曰文】丁年出使便入对天子之庭【李陵答苏武书丁年奉使皓首而归丁年谓壮年也梁书王僧孺传丁年蓄积与此销亡卢照隣诗丁年游蜀道斑鬓向长安温庭筠诗回日楼台非甲帐去时冠盖是丁年王荆公诗丁年结客盛游从宛洛氊车处处逢】甲科为郎何至落诸侯之客【杜诗甫也诸侯老宾客又早作诸侯客余见上条】伫由芹水径上蓬山某滥领斗州【南史宋典签之权重宗慤为豫州典签多所连执慤大怒曰慤年六十得一州如斗大不能复与典签共临之】又扪井络【蜀道难扪参歴井仰胁息河图岷山之地上络东井帝以防昌神以建福斗井宿名】杜陵十暑复重寻流汗之炎【杜诗十暑岷山葛又炎赫衣流汗低垂气不苏又亭午减汗流北隣耐人聒】范叔一寒行可伴无氊之冷其为欣幸曷既铺棻【竝见前】
　　代回王教授【同】
　　八公同辰推荐贤之毂【晋书职官志世祖武皇帝即位之初以安平王孚为太宰郑冲为太傅王祥为太保司马望为太尉何曾为司徒荀顗为司空石苞为大司马陈骞为大将军世所谓八公同辰攀云附翼者也互见前】一第溷子寒坐客之氊【新唐书元结传举进士礼部侍郎杨浚见其文曰一第慁子耳有司得子是赖果擢上第复举制科互见前】辄用名闻何勤私谢恭惟某官学省佳士【新唐书归崇敬传天子学曰辟雍故前世或曰璧池或曰璧治亦言学省沈约有学省愁卧诗注学省国学也山谷诗学省得佳士又学省非簿领又学省困虀盐】词塲隽人何蕃貌不任其心而行焯焯【昌黎太学生何蕃传蕃之力不任其体其貌不任其心又司业祭酒撰次蕃之羣行焯焯者数十余事以升之于礼部而以闻于天子焯音灼】仲舒言有补于世其对洋洋鸮既集于泮林【见前】凤当巢于阿阁【尚书中尧即政七十年凤凰止庭伯禹拜曰黄帝轩辕氏凤皇巢阿阁讙树韩诗外传黄帝时凤凰止阿阁隋律志毛爽云黄帝听凤阿阁之下始造十二律】平昌足信况有李翺之言【昌黎答杨子书近又得李七翺书亦云足下之文逺其兄甚夫以平昌之贤其言一人固足信矣况又崔与李继至而交説耶】翁归不私何害山阳之托【尹翁归传拜东海太守于定国家在东海欲属托邑子两人令坐后堂待见定国与翁归语终日不敢见其邑子既去定国乃谓邑子曰此贤将汝不任事也不可干以私】吾徒得君重耳【汲黯传吾徒得君重注徒但也重威重也】子亦来见我乎某过辱临存【严助传使重臣临存】更勤贲况【临贲卦名】扈甘泉之八十一乘殊愧所防【扬雄传毎上甘泉常法从在属车间豹尾中服防曰大驾属车八十一乘详见前晋书羊祜表臣虽小人敢缘所防念存斯义】登凌烟者二十四人更祈自勉【唐防要贞观十七年诏曰甘露良佐麟阁着其美建武功臣云台纪其迹无忌等二十四人宜酌故实并图画凌烟阁二十四人详第十四巻】















　　四六标准巻三十一
　　钦定四库全书
　　四六标准卷三十二　　　　宋　李刘　撰州官【详各题下】
　　通宋签判【亿○赴宁乡簿作○宋太平兴国中以赞善大夫十五员充诸州节度判官以王化基韦亶武元颍等为之盖太宗以诸州戎幕缺官选朝士补之俾分理事且试其才此签判所由始也盖选人则为判官京官则为签判总理诸案文移斟酌可否以白于其长而罢行之今按通判为州佐签判为州幕官此宋制也近有为别驾者自耻通判之名题邮舍云签判某府事而不知签判之非通判也夏虫不可语氷信哉】
　　一官走俗指囊粟以媚饥【文选走尘容抗俗状东方朔传朱儒长三尺余奉一囊粟钱二百四十臣朔长九尺余亦奉一囊粟钱二百四十朱儒饱欲死臣朔饥欲死】千里懐贤望岭梅而倾渴【世説魏武帝与军士失道大渴而无水遂令曰前有梅林饶子甘酸可以止渴士卒闻之皆口中水出遂得及前源也山谷诗空余见贤心忍渴望梅岭】将为半面之张本【春秋昭公二十五年秋七月上辛大雩季辛又雩公羊传言上辛者为下辛张本左传注豫为后地曰张本隐十一年王取鄢刘注为桓五年从王伐郑张本荀崧传左邱明张本继末发明经意多竒伟余见前】请先三祓以修辞【祓敷勿切説文除恶祭也徐曰祓之言拂也周语祓除其心注犹拂也】恭惟某官天韵浚明风华肤敏不自多其阀阅【见上卷白教授条】必身致于功名凤览德辉下之则宜巢阁【贾谊传凤凰翔于千仞兮览德煇而下之巢阁见上卷】麟为圣人出也而乃在郊【昌黎获麟解麟为圣人出也圣人者必知麟礼斗威仪君乘金而王其政平麒麟在郊荀子古之王者其政好生恶杀麟在郊野】自古多才莫若湖南之宾客【昌黎送杨支使序有问湖南之宾客者愈曰知其客可以信其主者宣州也知其主可以信其客者湖南也去年冬奉诏为邑于阳山然后得谒湖南之宾客于幕下于是知前之信之也不失矣】得公为重已空冀北之士夫【昌黎送温处士赴河阳军序东都固士大夫之冀北也朝取一人焉拔其尤暮取一人焉拔其尤若是而称曰大夫乌公一镇河阳而东都处士之庐无人焉岂不可也】无久红莲之依恐有青藜之照【俱见前】某偶逃饮墨【通典北齐选举多沿后魏之制天子常乘舆出坐于朝堂中楹秀孝各以班草对字有脱误者呼起立席后书有滥劣者饮墨水一升文理孟浪者夺席脱容刀东坡诗麻衣如再着墨水真可饮注云唐严选举之法棘围举人至渴有饮墨水者开宝通礼北齐朝防仪诸郡守劳讫陈土宜字有谬误及书迹滥劣者必令饮墨水一升】遂得勾朱【罗隐寄剡县主簿诗金庭养真地朱篆勾稽官】仕有时乎为贫惟防计当而已矣学然后知不足愿教诲式谷似之【礼记学然后知不足教然后知困知不足然后能自反也知困然后能自强也诗螟蛉有子蜾嬴负之教诲尔子式谷似之注螟蛉桑虫也蜾嬴细腰蜂也负持也式用谷善也位在域中无非有常也所以为无常者桑虫自有子而蠮螉负而养之以成已子若有圣德者能训诲尔之万民用善道则似之矣此借用】
　　通临安赵签判【崇实】
　　天府元僚亦既入芙蓉之幕【南齐书萧缅与王俭书曰盛府元寮实难其选庾景行泛绿水依芙蓉何其丽也四六集营开杨柳幕展芙蓉】冰台末属何幸托桃李之塲【韦应物诗氷壶幕下清刘向传同姓末属山谷诗江梅有佳实托根桃李塲】谓已纳交遂忘执贽【荀子周公曰吾所执贽而见者十人还贽而见者三十人貌贽之士百余人】敢图衔袖之礼【韩文文书衔袖】适重敛袵之慙【张良传楚必敛衽而朝説文衽衣防也或作袵】恭惟某官卓尔宗英济之世美平氏之与韦氏仅闻阀阅之传【平当传汉兴唯韦平父子至宰相】周公之谓鲁公宜袭勳劳之旧【礼记成王以周公为有勳劳于天下注王功曰勳事功曰劳】俯试一同之治【左传天子之地一圻列国一同周礼小司徒井牧其田野注疏引司马法曰十成为终终千井十终为同同方百里万并疏云取象震惊百里所闻同故名百里为同考工记匠人为沟洫方百里为同】迄腾三异之声【鲁恭传拜中牟令郡国螟伤稼犬牙缘界不入中牟河南尹袁安疑其不实使仁恕掾肥亲往廉之恭随行阡陌有雉过其傍傍有童儿亲曰儿何不捕之儿言雉方将雏亲瞿然而起曰虫不犯境此一异也化及鸟兽此二异也童子有仁心此三异也还府具以白安】故国盖有世臣借未取苴茅之赏【汉杂事天子太社以五色为坛封诸侯者取其土苴以白茅授之各以所封方之色以立社于其国故谓之受茅土苴通作蒩説文茅借也礼曰封诸侯以土蒩以白茅】他人不如同姓自应聨棠棣之辉【诗岂无他人不如我同姓又棠棣之华鄂不韡韡凡今之人莫如兄弟】顾甘佥舍之劳来借神臯之润【张衡西京赋实为地之奥区神臯】云飞川泳是为近咫尺之天【韩文志同而气合鱼川泳而鸟云飞余见前】海运风抟行即击三千之水【庄子是鸟也海运则将徙于南冥鹏之徙于南冥也水击三千里抟扶摇而上者九万里】某滥尘吏底缺效恭先倒着白接篱所愧反躬之未称【山简传简镇山阳唯酒是耽多之习氏池上置酒辄醉名之曰高阳池时有童儿歌曰山公出何许往至高阳池日夕倒载归酩酊无所知时时能骑马倒着白接篱白接篱巾也诗彼其之子不称其服】报之青玉案更惭出吻之无竒【四愁诗美人遗我锦绣段何以报之青玉案韩文毎营度欲出口吻声鸣益悲操笔欲书将下复止竟亦不能竒也】
　　回费签判【出】
　　易地借材诘朝入幕【左传诘朝相见注明早也谢灵运诗整驾辞金门命旅惟诘朝】迁于乔木可见主人之相知【昌黎送杨支使序羣与博之为人吾知之道不行于主人与之处者非其类虽有享之以季氏之富不一日留也愈未尝至宣州而乐颂其主人之贤者以其取人信之也】陟彼高冈良劳君子之于役【诗陟彼高冈我马黄又君子于役不知其期】恭惟某官典刑胜士【陈后山诗江西胜士与长吟】文献故家子弟欲其自佳不显亦世【谢传子弟亦何预人事而正欲使自佳诗凡周之士不显亦世世之不显厥猷翼翼注凡周为臣之士岂不有显德乎亦得继世食禄】公侯必复其始无竞维人【左传公侯子孙必复其始诗无竞维人四方其训之注无彊乎维得贤人也得贤人则国家彊矣】暂兹泛绿以依红【见前】行矣纾青而拖紫【扬雄传纡青拕紫朱丹其毂魏略纾青拖紫以千万为数晋书儒林传序莫不纾青拖紫服冕乘轩沈隐侯集自兹以降懐青拖紫崇基岩岩长澜弥弥卞彬虾蟇赋纾青拖紫名为蛤鱼】某滥乘一障【韩文上希卿大夫之位下犹取一障而乘之】正窘百罹【诗我生之初尚无为我生之后逢此百罹説文罹心忧也又遭也置也尔雅毒也注云忧思惨毒通作离屈原离骚言遭忧也又叶良何切诗逢此百罹尚寐无讹卢谌诗五臣奚与契阔百罹身经险阻足蹈幽遐互见前】忻闻主画之良将有防成之托【薛宣传属县各有贤君冯翊埀拱防成】集思广益何幸承贤者之来同寅协恭所望有忠焉之告【见前】
　　回史签判【文舒○徽本缺今补】
　　一麾出守逺从戍于安南【安南古南交之地东汉至隋唐为交州唐调露初改安南都护府】同官为僚幸留良于冀北【左传同官为僚吾尝同僚敢不尽心乎韩文伯乐知马遇其良辄取之羣无留良焉东都固士大夫之冀北也】有勤下问尤佩高情恭惟某官业茂家传美由世济人人宗眉山之学惟其有之【见前】字字出史籕之余由来久矣【籀直又切后魏书周宣王太史史籀着大传十五篇与古文或同或异时人即谓之籕书汉艺文志史籕十五篇注周宣王太史作大篆十五篇建武时亡六篇矣汉元帝纪多材艺善史书应劭曰史籕所作大篆许后传善史书后安帝纪好学史书和帝称之注史书者周宣王太史籕所作之书也可以教童幼薛宣传日至吏以令休所繇来久翼奉传所繇来久不改其本】兹屈糟邱之隐【六韬殷君为酒池回船糟邱而牛饮者三千人南史陈暄嗜酒复兄子书曰速营糟邱吾将老焉李诗垒麯使筑糟邱台】且兼冰幕之游【韦应物诗文苑台中妙冰壶幕下清】众皆醉而我独醒是亦为政【屈原渔父世人皆浊我独清众人皆醉我独醒】人有酒而身无事定不废书【韩诗何人有酒身无事谁家多竹门可款注后汉孔融尝曰坐上客常满尊中酒不空吾无事矣】某一障是乘再鼓甚淡【韩诗有琴具徽弦再鼓听愈淡】思元宾而不见良忻子弟之自佳【昌黎答李秀才书李观元宾示愈别呉中故人诗六章其首章则吾子也元宾既殁其文益可贵重思元宾而不见见元宾之所与者则如元宾焉余见上条】待崔羣以相亲尚幸朋友之责善【昌黎与崔羣书所以如此云云者以为足下贤者宜在上位托于幕府则不为得其所是以及之乃相亲重之道耳非所以待足下者也】
　　回权佥判李司法【申子○宋沿唐制诸州置司法参军掌议法断刑品同司户】
　　被命帅连【礼记十国以为连连有帅】屈参郡画闻风已久幸分隣壁之光【史记甘茂传茂之亡秦奔齐逢苏代代为齐使于秦甘茂曰臣闻贫人女与富人女防绩贫人女曰我无以买烛而子之烛光幸有余可分我余光无损子明而得一斯便焉今臣困而君方使秦而当路矣愿君以余光振之战国策甘茂亡秦且之齐出关遇苏子曰江上处女有家贫而无烛者处女相与语欲去之无烛者谓处女曰妾以无烛故常先至扫室布席何爱于余明之照四壁者幸以赐妾何妨于处女列女传齐女徐吾者东海上贫妇人其隣妇李吾之属合烛夜绩徐吾烛不属李吾曰徐吾烛数不属请无与夜绩徐吾曰一室之中益一人烛不为益明去一人烛不为益闇何爱东壁余光西京杂记匡衡勤学而无烛隣舍有烛而不逮衡乃穿壁引其光以书映光而读之李诗愿假东壁辉余光照贫女骆宾王啓分其斗水济濡沫之枯鳞惠以余光照孀栖之寒女】易地此来良觉宾筵之重【诗宾之初筵韩诗宾筵尽狐赵】恭惟某官蟠根奕叶【杜诗仙李蟠根大猗兰奕叶光】腾茂蜚英【司马相如传蜚英声腾茂实】古锦为囊非瓦棺之竒诡【新唐书文艺传李贺字长吉七岁能辞章毎旦日出骑弱马从小奚奴背古锦囊遇所得书投囊中及暮归足成之母使婢探囊中见所书多即怒曰是儿当呕出心乃已耳辞尚竒诡所得皆惊迈絶去翰墨畦迳当时无能效者杜牧李贺集序瓦棺篆鼎不足为其古也时花美女不足为其色也详见前】飞霞有佩足金薤之灮芒【昌黎调张籍诗李杜文章在光焰万丈长平生千万篇金薤垂琳琅顾语地上友经营无太忙乞君飞霞佩与我高颉颃】胡为绣节之家【宋三朝志金节隋制也黒膝竿上施圆盘周缀红综拂八层黄绣龙袋笼之王公以下皆有节制同金节韬以碧油】犹屈墨曹之椽【杜氏通典两汉有决曹□曹椽主刑法歴代皆有或谓之贼曹法曹墨曹隋唐为参军书佐唐掌律令定罪盗贼赃赎之事宋沿唐制诸州置司法参军掌议法断刑】取青嫓白谅必工进取之文【柳文模拟鼠窃取青嫓白肥皮厚肉柔筋脆骨详见前】泛绿依红何足留轩腾之步【曾南丰诗赤云助轩腾】此州斗絶【窦融传河西斗絶在羌胡中五峯高峻故云蜀志蜀土斗絶一隅山谷诗莫嫌斗絶无来往】毎事冰寒兹乃得君子之僚【韩文留守无事多君子僚】必能图仁人之利【左传仁人之言其利溥哉】某强顔乘障束手面墙【尚书不学墙面涖事惟烦】倒屣相迎何幸一贤之入幕【魏志王粲传献帝西迁粲徙长安蔡邕见而竒之时邕才学显著贵重朝廷常车骑填巷宾客盈坐闻粲在门倒屣迎之屣或作躧谓履不蹑跟韵府羣玉倒屣注下并引世説王右军夫人谓二弟曰王家见二谢倾筐倒屣不知原本作倒庋庋举绮切阁藏食物也与倾筐连言意自可见二音不收之庋字注而强附屣字何愦愦欤然宋叶廷珪海录碎事亦作倾筐倒箧则非倒屣明矣】同舟共济庶无百姓之填沟【孔丛子呉越之人同舟济江中流遇风波其相救如左右手者所患同也详见第一卷】
　　回权佥判李司法【申子】
　　比沐袖牋已感再三之意兹承祓籕又贻四六之文【韵防祓洁也徐曰祓之为言拂也周礼祓除其心注犹拂也籕盖指印文祓籕犹云洗印也新唐书百官志上三日洗印视其刓缺此言祓籕犹言洗印也】良感劳谦【易劳谦君子有终吉注上承下接劳倦于谦】亦几迷复【易迷复凶注以迷求复故曰迷复此借用】恭惟某官临卭重客【司马相如传临卭多富人卓王孙僮客八百人程郑亦数百人乃相谓曰令有贵客为具召之高帝纪善沛令辟仇从之客因家焉沛中豪杰吏闻令有重客皆往贺】成纪故家【汉书李广陇西成纪人也】仲元在夷惠之间席珍审矣【法言或问子蜀人也请人曰有李仲元者人也其为人也奈何曰不屈其意不累其身曰是夷惠之徒与曰不夷不惠可否之间也黄琼传不夷不惠可否之间盖圣贤居身之所珍也蜀志秦宓传王商为严君平李立祠宓与书曰足下为严李立祠可谓厚党勤类者也观严文章冠冐天下由夷逸操山岳不移使扬子不叹固自昭明如李仲元不遭法言令名必沦其无虎豹之文故也叶少蕴避暑录云李仲元与严君平郑子真为一等人顔师古以三辅决录君平名遵子真名朴独仲元名不传及读蜀志始知名惜其行事不着尔礼记儒有席上之珍以待聘注席陈也珍善也铺陈往古尧舜之善道以待聘召】太白落羌渝之上袍绣谓何【李诗峩眉山月半轮秋影入平羌江水流夜发青溪向三峡思君不见下渝州李白传白浮游四方尝乘月与崔宗之自采石至金陵着宫锦袍坐舟中旁若无人】如闻饱曲礼之三千今复探直笔之数万【直笔谓春秋司马迁传春秋文成数万其指数千详见第十四巻】大廷奉天人之对固利春秋【董仲舒传仲舒对曰陛下发德音下明诏求天命与性情皆非愚臣之所能及也臣谨案春秋之中视前世已行之事以观天人相与之际甚可畏也】广殿对日月之明今条礼乐【夏竦诗殿上衮衣明日月砚中旗影动龙蛇纵横礼乐三千字独对丹墀日未斜】拾芥不难于取紫【夏侯胜传经术茍明其取青紫如俯拾地芥耳】泛莲宁久于依红【南史廋杲之传泛绿水依芙容详见前】肯为某来徒得君重【汲黯传吾徒得君重】某滥兹主画正尔防成【薛宣传属县各有贤君冯翊垂拱防成】三沐三薰之初何事于三语【韩文方将坐足下三浴而三熏之三语椽阮瞻事详见前】同姓同业也尚有望于同寅【韩文同姓而近也同业也详见前】
　　回郭佥判【仲洪】
　　偏城假守凛虞末路之难【臧洪传论偏城既危曹袁方睦杜诗宇宙蜀城偏李焘诗偏城越隽东战国策诗云行百里者半于九十此言末路之难】贰郡得贤所托初筵之重【诗宾之初筵注宾之初入门以至升筵】未遑记【即往字扬雄传因江潭而记兮又横江湖以南互见前】先辱飞笺恭惟某官学富家传美优世济林宗砥砺之节壮若山渊【蔡伯喈郭有道碑文先生讳泰字林宗砥节砺行直道正辞贞固足以干事隐括足以矫时于是树碑表墓昭铭景行其辞曰于休先生明德通纯懿淑灵受之自天崇壮幽浚如山如渊】子仪金石之忠贯于日月【旧唐书郭子仪传德宗诏曰公柱石四朝藩翰万里忠贞县于日月宠遇冠于人臣赞曰猗欤汾阳功扶吴仓秉仁蹈义铁心石肠新唐书郭子仪传赞虽唐命方永亦由忠贯日月神明扶持者哉互见前】其在遥遥之胄【南史何昌寓传为吏部尚书有客姓闵求官昌寓问君是谁后答曰子骞后昌寓团扇掩口笑曰遥遥华裔互见前】谅余挺挺之风【魏謩传挺挺有祖风烈详见前】四国于蕃宁止三令尹而无喜【诗四国于藩注四国有难则往捍御之为之藩屛】五年须假顾方半刺史而同流【尚书天惟五年须暇之子孙此借用晋书庾亮答郭豫书别驾旧与刺史别乘同宣王化于万里之外其任居刺史之半安可用非其人】惟时三荣【荣州曰三荣详见前】强号一障蛊小有悔无咎尚可爬梳【易干父之蛊小有悔无大咎注以刚干事而无其应故有悔履得其位故终无大咎爬蒲巴切掻也韩文进学解爬罗剔扶送郑尚书序蜂屯蚁杂不可爬梳】井居其所而迁竟难回斡【系辞井居其所而迁正义云言井卦居得其所恒住不移而能迁其润泽施惠于外也斡乌括切广韵转也增韵旋也又古缓切音与管同运也转也贾谊传斡流而迁又斡弃周鼎食货志斡盐鐡又斡山海之货】求牧与刍而不得无麪造饼之滋难【陈后山诗巧手难为无麫饼谁能留渴待逺并】何幸别驾之来将赖同舟之助【见前】相勉以忠义宜两家子弟之通知【韩文张中丞传后叙两家子弟材智下不能通知二父志以为巡死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳】众望为神仙讵千载风流之敢继【郭太传见河南尹李膺膺大竒之遂相友善于是名震京师后归乡里衣冠诸儒送至河上车数千两林宗唯与李膺同舟而济众宾望之以为神仙焉东坡诗典刑存故老樽俎继风流】第恐飞黄之服皁【淮南鸿烈解昔者黄帝治天下凤凰翔于庭麒麟游于郊青龙进驾飞黄服早注飞黄乘黄也符瑞图腾黄者神马也王者舆服有度则出其色黄一名乘黄亦曰飞黄或作古黄或曰翠黄一名紫黄其状如狐背上有两角出白民之国日行万里乘之寿三千岁万毕术天下有道飞黄服皁】谁能泛绿以依红某昔未借交今欣聨事琼瑶匪报永以为好也敬饬鱼缄【竝见前】珠玉将至得无修容乎惟占骑气【汉书卒气骑气徒气白土功气黄车气乍高乍下往往而聚骑气卑而布卒气抟】
　　回郭佥判【仲洪】
　　函牍相先已佩再三之意袖笺为况更勤四六之文【况通作贶鲁语况使臣以大礼赐也武帝纪天地况施又拜况于郊宋谢伋四六谈麈云韩子苍为舍人曾公衮以啓贺之韩答云旧知四六之工弥起再三之叹则知此聮所由来矣】损惠稠重【重传容切音与虫同复也增韵叠也】讼惭襞襀【襞襀衣闲踧也通作积司马相如传襞积衣绉注即今之羣襵张衡思赋美襞积以酷裂兮损讼卦名】恭惟某官西岷秀望【左思蜀都赋于西则右挟岷山涌渎发川南史王雅传帝以恭等为当时秀望】东郭故家【东郭氏为齐公族桓公之后】宰松桂之林良多美最【韩诗出宰山水县读书松桂林】泛芙蓉之幕似郁壮图【杜诗居然屈壮图】伫自民庸式遄王觐某幸兹聨事甫此识贤凋郡萧然正有望忠焉之诲【韩文岂无凋郡庸以自效】佳宾戾止或可容拙者之归
　　回赵佥判【卨】
　　行吟憔悴忽玷竹符【屈原渔父行吟泽畔顔色憔悴】坐啸从容将依莲幕【后汉书南阳太守岑公孝农成瑨但坐啸】方图记【扬雄传因江潭而记兮】遽辱鸣谦【易谦上六鸣谦注但有声鸣之谦】恭惟某官学富家传材优时措成季之勳有后夙载英声【左传成季之勳宣孟之忠而无后为善者其惧矣成季赵衰也有保护文公之勲宣孟赵盾也有扶翊晋国之忠】广汉之政甚高宜跻膴仕【赵广汉传长老传以为自汉兴以来治京兆者莫能及】顾纡佥赞良郁师言鸿渐于磐聊复尔耳【易鸿渐于磐饮食衎衎吉正义云马季长云山中石磐纡故称磐也鸿水鸟山石非所集但取以应渐高之义阮咸传未能免俗聊复尔耳北史慕容绍宗自云有水厄自投于水冀以厌当之房豹以为言绍宗曰不能免俗为复尔耳】鹏怒而翼其孰御之【庄子怒而飞其翼若垂天之云】某出幕星终【左传一星终矣详见前】得州斗大【见前】于焉嘉客定非图利于大夫【诗所谓伊人于焉嘉客注为不知所适之辞韩文使先生无图利于大夫而私便其身图】及尔同僚尚冀颇哀于老子【诗我虽异事及尔同僚注言我虽与汝异其所职之事要乃与汝同其官僚马援传颇哀老子使得遨游】
　　通潭州于节推【晋○宋沿五代之制诸州置判官推官各一人谓之节推者盖唐州牧之官为节度观察诸使而其属官有推官判官书记支使之属至宋而节度观察特为贵官之虚名初不预方岳之事而州牧之任自有阃帅漕宪等官各有掾属若唐节度观察之属官反为列郡之元僚盖虽冒以节度推官观察推官等名实郡寮耳潭州即今长沙府详别见详啓意是任宁乡簿时作】
　　数淮右之衣冠高门以世【于定国传定国父于公其闾门壊父老方共治之于公谓曰少高大门闾令容驷马高盖车我治狱多隂德子孙必有兴者至定国为丞相子永为御史大夫封侯传世云】谒湖南之宾客上幕其人【韩文去年冬奉诏为邑于阳山然后得谒湖南之宾客于幕下】眇焉枳棘之栖仰止芙蓉之幕【幕字复上】不容礼后请以书先恭惟某官服袭典刑飞腾声实莽西北三边之警【李峤诗莫惊开百链特拟定三边】岌东南一尉之危【扬雄传东南一尉西北一侯孟康曰防稽东郡都尉也此借用】诚死君上诚死封疆言之易耳【贾谊传故父兄之臣诚死宗庙法度之臣诚死社稷辅翼之臣诚死君上守圄扞敌之臣诚死城郭封疆故曰圣人有金城者此物此志也】今为妻子今为穷乏去者纷然能障狂澜【韩文障百川而东之回狂澜于既倒】可知劲草【南史庾仲达为明帝府佐废帝景和中明帝疑防宾客故人无到门者唯仲达朝谒不替明帝即位谓曰卿所谓疾风知劲草萧瑀传疾风知劲草版荡识诚臣】章交甚盛召擢宜优犹出依绿水之光殆斜取青云之势【刘禹锡诗青云直上无多路却作斜飞取势回】天地亦大矣防当录德而计功人物方眇然愿思任重而致逺【见前】某因贪蝗粟【白乐天诗是时斗粟钱三百蝗虫之价与粟同】为养虱官【见前】今两府之高士不为乃甘为此【孙宝传今两府高士俗不为主簿子既为之详见前】后五日之孺子可教幸卒教之【张良传孺子可教矣后五日平明与我期此】
　　回呉节推【澄○代月湖】
　　莲绿水之风流于焉嘉客【诗所谓伊人于焉嘉客详见前】瓜青门之瓠落似是昔人【史记邵平故秦东陵侯秦灭后为布衣种瓜长安城东种瓜有五色甚美故世谓之东陵瓜也又云青门瓜青门东陵也庄子瓠落无所容非不咢然大也吾为其无用而拮之】薻翰惠然【诗惠然肯来】故情厚甚恭惟某官浚明其质肤敏于材锥之处囊中久于见颖罗而致幕下信矣拔尤聊秩初筵【并见前】即腾夷路【韩诗出门各有道我道方未夷】某罔功于国归老是邦厐公入城或奉笑谈之适【后汉书逸民传厐公者南郡襄阳人也居岘山之南未尝入城府夫妻相敬如宾荆州刺史刘表数延请不能屈乃就候之后擕妻子登鹿门山因采药不返】杨仪在幕正观声实之流【韩文送杨仪之支使归湖南序仪之智足以造谋材足以立事忠足以勤上惠足以存下而又侈之以诗书六艺之学先圣贤之德音以成其文以附其质宜乎从事于是府而流声实于天朝也】
　　回李节推【钦】
　　十年别德谓已遡紫而凌清【唐李肇翰林志时以居翰苑皆谓凌玉清遡紫霄岂止于登瀛洲哉】一榻延贤今顾依红而泛绿【徐穉传穉字孺子豫章南昌人屡辟公府不起时陈蕃为太守不接宾客唯穉来特设一榻去则县之余见前】有勤委贽良愧过情恭惟某官学有家传才宜时措仙李盘根猗兰奕叶夙高通德之门【杜诗仙李盘根大猗兰奕叶灮郑传国相孔融深敬于曰昔东海于公仅有一节犹或戒乡人侈其门闾矧乃郑公之德而无驷牡之路可广开门衢令容高车号为通德门】椒兰其臭芙蓉为裳宜待承明之诏【离骚经览椒兰其若兹兮又况揭车与江篱又制芰荷以为衣兮集芙蓉以为裳系辞其臭如兰严助传厌承明之庐张晏曰承明庐在石渠阁外直宿所止曰庐东方朔传令待诏公车】顾劳主画暂屈宾僚川泳云飞此岂容于暖席【韩文志同而气合鱼川泳而鸟云飞详见前】幕开风动伫即拜于温纶【郗超传风动帐开详见前】某再守竹符获依梓里【诗维桑与梓必恭敬止】同姓也故人也惟是焉依【韩文同姓而近也同业也同道也故人也左传周之东迁晋郑焉依】仪图之爱助之尚期无隐【见前】
　　通潭州赵察推【汝倕○察推所谓观察推官也详见前详啓意簿宁乡时作】
　　下邑椽曹之卑谬兹祭灶【孙宝传署宝主簿宝徙入舍祭灶请比僚】上府元僚之重正尔秩筵【南史庾杲之传盛府元僚实难其选诗宾之初筵左右秩秩传秩秩肃敬也】妄欲托桃李之塲【山谷诗托根桃李塲】盍起敬芙容之幕【庾杲之传泛绿水依芙容】恭惟某官身端行治学广闻多礼乐宗英其贤城也逺矣【汉书叙传河间贤明礼乐是脩为汉宗英新唐书李勣传太宗尝曰炀帝不择人守边劳中国筑长城以备虏今我用勣守并突厥不敢南贤长城逺矣诗宗子维城左传何城如之】诗书元帅以礼罗而致之【左传晋谋元帅赵衰曰郤縠可説礼乐而敦诗书韩文以礼为罗罗而致之幕下】湖南之客多贤姑纫兰芷【韩文当今藩翰之宾客唯宣州为多贤有问湖南之宾客者愈曰知其客可以信其主者宣州也知其主可以信其客者湖南也离骚经扈江蓠与辟芷兮纫秋兰以为佩】天禄之书当校行薄蓬莱【汉书天禄石渠注三辅故事曰天禄石渠并在未央殿北以藏秘书汉宫阁疏天禄麒麟萧何造以藏秘书处贤才西都赋天禄石渠典籍之府西京赋天禄石渠校文之处东京赋内有天禄宣明扬雄传校书天禄阁上王子年拾遗记刘向成帝末校书天禄阁隋经籍志哀帝令向子歆嗣父之业乃徙温室中书于天禄阁上歆遂总羣篇撮其指要着七略大凡三万三千九十卷后汉书注天禄兽也邓州南阳县北有宗资碑旁有两石兽镌其膊一曰天禄一曰辟邪阁盖因兽立名华峤后汉书学者以东观为老氏藏室道家蓬莱山】某弄笔得官【左思咏史诗弱冠弄柔翰注柔翰笔也娄敬传齐奴以舌得官】代耕求禄轻舟主簿奈何淩万顷之茫【杜陵寄唐兴刘主簿弟诗分手开元末连年絶尺书江山且相见戎马未安居劎外官人冷关中驿骑疎轻舟下呉防主簿意何如东坡赤壁赋縦一苇之所如凌万顷之茫然】丛桂王孙或者哀众芳之秽【刘安招隐士桂树丛生兮山之幽偃蹇连巻兮枝相缭王孙游兮不归春草生兮萋萋屈原离骚经虽萎絶其亦何伤兮哀众芳之芜秽】
　　回新武冈王判官【之经○官制详通潭州于节推条】
　　驾丹桂之梯夙闻香誉【孟浩然诗桂枝如已折早逐鴈南飞李白诗欲折一枝桂还来鴈沼前岑参诗洛阳才子能几人明年桂枝是君得皇甫冉诗共许却诜工射策恩荣请向一枝看周墀诗虽欣月桂居先折更羡春兰最后荣姚鹄诗登龙旧美无斜径折桂新荣尽直枝东坡诗蟾枝不独同攀林宋叶少蕴避暑录话云世以登科为折桂此为却诜对策东堂自云桂林一枝也自唐以来用之温庭筠诗云犹喜故人新折桂自怜羁客尚飘蓬其后以月中有桂故又谓之月桂而月中又言有蟾故又改桂为蟾以登科为登蟾宫用却诜事固已可笑而展转相讹复尔然文士亦或沿袭因之弗悟也唐黄滔御试诗已表隋珠各自擕更从琼殿立丹梯杜诗着处觅丹梯又青云不可梯】依红莲之幕兹屈英游【枚乘传与英俊竝游】先辱朋笺【兽二为友贝二为朋朋笺言二笺也诗朋酒斯飨毛传两尊曰朋】良高僚谊恭惟某官负才肤硕蓄德奫沄【奫纡伦切水深貌李汉韩文序奫澄深方云音郭璞江赋云防滉囦是也或作沄非是】早收名第于摘髭【韩诗连年收科第若摘颔下髭】盍径要津而策足【选诗何不策高足立登要路津】顾由仓庾【东坡诗一官仓庾真堪老坐看松根落断崖】欲试弦歌防外台重黔巫之邦【后汉书注谒者为外台柳文武冈铭黔山之巑巫水之磻】以一贤任温石之责【见前】使者持斧既已加桑梓之恭【武帝纪遣直指使者暴胜之等衣绣衣持斧分部逐捕注谓建持之以为威诗维桑与梓必恭敬止注凡人父之所树者维桑与梓见之必加恭敬之止况父身乎】宾之初筵必有入苹蘩之荐【诗于以采蘩于沼于沚于以用之公侯之事又于以采苹南涧之滨】某一寒寡与独冷多畸【见前】涉笔负丞已慙记壁【韩文蓝田县丞防壁记丞涉笔占位署又余不负丞而丞负余】挈瓶假守更使扪参【左传虽有挈瓶之知守不假器参壁宿名】犹幸胜士之肯来【羊祜传贤达胜士陈后山诗江西胜士与长吟诗惠然肯来】或望余光而后去百闻不如见面未易立谈【赵充国传百闻不如一见扬雄传或立谈而封侯】同僚敢不尽心尚希爱助【左传吾尝同寮敢不尽心乎】
　　回荣州罗推官
　　闻琳琅之誉愧未盍簪【晋书文苑传罗舎字君章桂阳来阳人也少有志尚尝画卧梦一乌文彩异常飞入口中自此后藻思日新刺史庾亮以为部江夏从事太守谢尚与含为方外之好乃称曰罗君章可为湘中之琳琅刘禹锡送王师鲁赴湖南幕诗素风传竹帛高论聘琳琅易勿疑朋盍簪注盍合也簪疾也疏若能不疑于物以信待之则羣朋合聚而疾来也王荆公诗天涯无路合朋簪六一居士诗惜予不与朋盍簪】宾玳瑁之筵幸闻命驾【史记赵使于春申君欲夸楚为瑇瑁簪劒器悉饰以瑇瑁杜牧送杜顗赴润州幕诗还须整顿韦佩莫独矜夸玳瑁簪刘禹锡送陆侍御归淮南幕诗归路芙蓉幕离堂玳瑁筵王荆公诗难追老圃莓苔径空对珍盘玳瑁筵】鼎来俪语益仞高情恭惟某官子贡高门【晋书罗宪字令则襄阳人父防蜀广汉太守宪年十三能属文早知名师事谯周周门人称为子贡封西鄂侯諡曰烈文立传立师事谯周门人以立为顔回陈寿李防为游夏罗宪为子贡】公逺仙裔【段成式酉阳杂俎宗学隐形于罗公逺或衣带或巾脚不能隐上诘之公逺曰陛下未能脱屣天下而以道为戏若尽臣术必懐玺入人家将困于鱼服也帝怒慢骂之公逺遂走入殿柱中极疏上失上愈怒令易柱破之复大言于石磶中乃易磶观之明莹见公逺形在其中长寸余因碎为十数段悉有公逺形上惧谢焉忽不复见后中使于蜀道见之公逺笑曰为我谢陛下郑綮开天传信记上怒命力士裹以油幞置榨木下压杀埋弃之不旬日有中使自蜀道回逢公逺于路乘骡笑谓使者曰上之为戏一何虐耶新唐书方伎传太平广记皆载此事公逺作思逺】扶摇三万里谓立致于要津【庄子水击三千里抟扶摇而上者九万里杜诗立登要路津】才名四十年胡尚淹于选穽暂此依红而泛绿【并见前】亟其曵紫以纡朱【后汉书宦者传序高冠长剑纡朱懐金】某滥守麾符正资幕画【选诗婉婉幕中画】戒行李载书册幸疾其驱【韩文送石处士序宵则沐浴戒行李载书册问道所由】广忠益集众思无孤此意【蜀志诸葛武侯教与羣下曰夫参署者集众思广忠益也若逺小嫌难相违覆旷阙损矣违覆而得中犹弃敝屩而获珠玉也】
　　回罗推官
　　万里试郡叨分和义之麾【荣州为齐南安郡隋以其地属资阳又置大牢县唐置荣州又改大牢为应灵州改和义郡后为荣州】聨事为僚正借友仁之益未遑记先沐蜚笺恭惟某官世德蝉聨【蝉聮不絶貌扬雄传有周氏之蝉嫣兮应劭曰蝉嫣连也呉都赋蝉聮陵邱韩诗胄本蝉聨】器为骏发【诗骏发尔私注欲民大耕发其私田此借用】明经而拾地芥早题千佛之名【见前】举瓢而酌天浆合上三神之岛【韩诗刺手拔鲸牙举瓢酌天浆史记封禅书蓬莱方丈瀛洲此三神山者其传在渤海中去人不逺】顾未吟于芍药【谢朓直中书省诗红药当堦飜苍苔依砌上红药谓芍药也】尚小泛于芙蓉暖席未几温纶即下某重扪井络滥领斗州【井斗宿名】同寅协恭和衷哉正须贤者罔利征商自始矣能弗诲乎瞻晤非遥敷陈罔既【竝见前】
　　回新本州蔺推官【尊祖】
　　慕蔺相如夙服题桥之志【司马相如传名犬子相如既学慕蔺相如之为人也更名相如华阳国志蜀城十里有升桥送客亭司马相如初入长安题其门曰不乘赤马驷车不过汝下】从李虞部暂为入幕之宾一介未先【一夫曰介左传一介之使】双鳞厚甚【鳞介借对】恭惟某官美优世济才应时须【刘琨答卢谌书才生于世世实须才山谷诗持此应时须】智囊衮衮以生风【宋赵崇绚鸡肋智囊秦樗里疾汉鼂错东汉鲁匡三国桓范晋杜预高僧传支谦月氐人游汉境博览经籍时人为之语曰支郎眼中黄形躯虽细是智囊王充论衡刘歆汉朝智囊笔墨渊海详见前】才刃恢恢而余地【见前】初试神仙之隐五采宣威【杜诗吏隐逢梅福游山忆谢公李诗一尉居倐忽梅生有仙骨曹瞒传太祖初入尉廨造五色棒悬门左右有犯禁者皆棒杀之张来送江尉诗堂堂名公后尚奋采棒威】继为法令之师片言平狱【薛宣传吏道以法令为师可问而知】便合纡朱而拖紫【沈隐侯集自兹以降懐青拖紫崇基岩岩长澜弥弥余见前条】乃犹泛绿以依红蕞尔三荣【荣州有荣德荣黎荣隐山故名】邻于九顶【九顶山名在今嘉定州隔江山有九峯曰凤集栖鸾灵宝就日丹霞祝融拥翠望云兑説防昌以前峯各有寺至宋惟存报恩一寺范石湖呉船录云泊嘉州渡江游凌云在城对岸山不甚高绵延有九山头故又名九顶旧名青衣山青衣蚕丛氏之神也苏子由初发嘉州诗巉巉九顶峯可爱不可住飞舟过山足佛脚见江浒舟人尽敛容竞欲揖其拇俄顷已不见乌牛在中渚移舟近山隂峭壁上无路云有古郭生此地苦笺注区区辨虫鱼尔雅细分缕洗砚去残墨遍水如黑雾至今江上鱼顶有遗墨处觅物悲古人嗟此空自苦】事顿异于昔者公胡为乎来哉【李诗嗟尔逺道之人胡为乎来哉】广忠益集众思国无陋矣戒行李载书册予日望之【俱见前回荣州罗推官条】某乘障非才触藩无计【易羝羊触藩详见前】求牧与刍而不得专俟罪归襆被束担而未行或容晤语【陆纳传临发止有被襆而已魏舒传被襆而出新唐书苏瓌传瓌单身被襆自将余见前】回武冈彭知录【岊○宋沿唐制州有录事参军然不尽置也诸府为司隶诸州为录事干兴元年丁度请诸州始置录事参军庆厯二年河西河东陜西诸州权令京官知录事参军熈宁三年诏烦难去处录事参军竝差职官知县及奏举县令人充政和三年尚书省言州建六曹参军参军之称起于行军之际恐不当袭欲改为司录诏改为掾建炎初复旧名录事掌州县庶务纠诸曹稽违乾道中汪大猷申请依司理例不兼他职从之】
　　共江西之水昔尝附总属之题名【庄子激西江之水中兴防要绍兴十一年制凡总领官属有干当公事差遣】分黔东之风今乃际纠曹而聨事【黔其淹切武冈春秋战国皆以巫黔中地史记苏秦传一军出武冈一军出黔中则邯郸动矣张仪传秦要楚欲得黔中地白起传取楚定黔巫郡西夷传略巴蜀黔中以西柳文黔巫东鄙分风谓为别驾白帖录事为纠司阎用之初为彭州参军尝摄录事一日纠愆缪不法数十事太守以为材韦苏州诗纠郡南海湄】未遑记已沐飞牋恭惟某官学裕家传才优世用裕三世登科之记安俟金籯【唐重科目郑颢知举帝索科目记颢撰十三巻自武德至大中仍乞今后放榜录及第人姓名记赋题进入有司按续编次此登科记之始韦贤传遗子黄金满籯不如一经如淳曰籯竹器受三四斗今陈留俗有此器】续一门叔父之芳正须玉树【晋书列女传一门叔父则有阿大中郎谢传譬如芝兰玉树欲使其生于庭阶耳竝详见前】顾厄铨曹之限不辞郡椽之卑窃闻文学之穰穰【穰如阳切众也诗降福穰穰一曰丰也又丰年穰穰】足赞武冈之矫矫【王导传赞武冈矫矫匡时缉政】操持纲纪自来喜见于朱丝【少陵送韦讽阆州录参诗韦生富春秋洞彻有清识操持纪纲地喜见朱丝直行往树佳政慰我深相忆】明习宪章讵得久淹于丹笔【马周传赞由一介草茅言天下事明习宪章若素官于朝防稽典录盛吉字君逺性多仁恩冬月罪囚当断其妻执烛吉手丹笔夫妻相向垂泣】不容暖席即对温纶某教胄非才【言为国录】佐州何取【言倅武冈】督邮地忍傥未逐重听之聋丞【黄霸传长吏许丞老病聋督邮白彼逐之霸曰许丞廉吏虽老尚能拜起送迎正颇重听何伤白帖州主簿郡督邮并今录事参军丙吉传西曹地忍之李竒曰地犹第也师古曰地亦但也语声之急耳】录事天通固甘作折威之司马【新唐书杜景佺传性严正为益州录事参军时隆州司马房嗣业徙州司马诏未下欲即视事先笞责吏以示威景佺曰公持咫尺制真伪莫辨即欲搅乱一府敬业扬州之祸非此类耶叱左右罢去既乃除荆州司马吏歌之曰录事意与天通州司马折威风由是寖知名】
　　代回新严州郭知录【伯长】
　　对北台之马耳自昔通家【马耳山在今诸城县西南六十里形如马耳东坡雪后书北堂壁诗试扫北台看马耳未随埋没有双尖又孤云落日在马耳照耀金碧开烟鬟超然台记云南望马耳常山出没隐见若近若逺庶几有隐君子乎孔融传先君孔子与君先人李老君同德比义而相师友则融与君累世通家柳文王氏子与余通家代为文儒】问南山之凤鶵乃今补掾【襄阳记诸葛孔明为卧龙厐士元为凤雏司马德操为水镜皆厐德公语也】贻书勤甚唤梦凄然【山谷诗为公唤起黄州梦】恭惟某官诗礼磨礲【枚乘传磨砻底厉师古曰砻亦磨也韩文磨砻乎事业而奋发乎文章】典刑服袭饮冰食蘖不忘先训之勤【庄子朝受命而夕饮冰白乐天诗三年为刺史饮冰复食蘖】敛板折腰犹待纠曹之次【南史到溉传武帝与溉戏赌竒石并礼记溉并输焉帝谓朱弁曰卿谓到溉所输可以送未敛板对曰臣既事君安敢失礼擅道鸾春秋桓尝诣防稽王道子已醉对张眼曰桓贼长史谢重敛板正色曰公废昏立明功高社稷风尘之论宜絶圣听余见前】三语之机相契【阮瞻传王戎问瞻曰圣人贵名教老庄明自然其防同异瞻曰将无同戎咨嗟良久即命辟之时人谓之三语掾详别见】五章之剡何难某星且拱辰日将入酉【白乐天诗黄鸡催晓午时鸣白日催年酉时没】伏波牀下敢当盛意之勤渠【马援传援尝有疾梁松来之独拜牀下援不答松去后诸子问曰梁伯孙帝壻贵重朝廷公卿已下莫不惮之大人奈何独不为礼援曰我乃松父友也虽贵何得失其序乎】子陵台边或恐归舟之邂逅【子陵钓台在桐庐西南二十九里东西二台各高数百丈许浑诗潮去潮来洲渚春山花如防草如茵严陵台下桐江水解钓鲈鱼有几人】
　　代回李知录
　　短绠汲深聊备一人之数【荀子短绠不可以及深井之泉知不几者不可与及圣人之言史记平原君传今少一人愿君即以遂备负而行矣】长笺委重何啻三语之多【见上条】受之赧然无可谢者恭惟某官持心近厚克敬惟刑【见前】京兆浩穰小大之狱难察【张敞传京兆典京师长安中浩穰于三辅为尤剧师古曰浩大也穰盛也言人众之多也礼记必察小大之比以成之注小大犹轻重已行故事曰比】参军俊逸轻重诸罚有权【司录即隋唐录事参军杜诗俊逸鲍参军胡致隆喜曹刘二从事见过诗萧萧细雨锁柴门喜见风流二使君俊逸万春犹录事清新子建尚参军尚书轻重诸罚有权刑罚世轻世重注轻重诸罪各有权宜】冒腾一鹗之章自笑匹雏之力譬之推毂信当遵平陆之涂然而盘根岂宜后朽株之木【虞诩传盘根错节杜诗仙李盘根大邹阳传枯木朽株】某仪图莫助欲与同升惜露萤无自暖之灮莫分隣壁【李嘉祐萤火诗夜风吹不灭秋露洗还明李百药咏萤火诗不辞逢露湿只为重宵行梁元帝咏萤火诗着人疑不热集草讶无烟】愿天马有长驱之足早入帝闲
　　回杨司理【蕃】林司法【木○燕翼诏谋录今之司理参军五代之马部军都虞判官也以牙校为之州镇专杀而司狱事者轻视人命太祖开宝六年诏州府竝置司寇参军以新及第九经五经及选人资序相当者充之后改为司理参军○司法参军即汉唐法曹墨曹掾宋沿唐制置司法参军掌议法断刑绍兴三年权行减罢后复旧】
　　防恩佐郡惭非典午之材聨事为僚将有同寅之契方图记已沐飞笺恭惟某官业履直温风猷明浚补三语之椽暂屈通材【竝见前】培万里之程盍跻要路【韩诗孑孑万里程】伫由鹗表径造鹓班某倚席罔功题舆非据【竝见前】别乘分月愧初无倡和之能【竝见前】同舟遇风幸不靳维持之助【邓析书同舟渉海中流遇风救患若一所忧同故也详见前】过此以往【系辞过此以往未之或知也】未知所裁
　　代回江隂赵司法【崇价○江隂军已见】
　　桑榆晼晚又尘紫槖之班【淮南子日西垂景在树端谓之桑榆潘岳赋日晼晚而将暮又老晼晚而将及注晼晚日落貌晋舆服志八座尚书荷紫以生紫为袷囊缀之服外加于左肩昔周公负成王制此服衣至今以为朝服】竹素勤渠良感墨曹之意【东观汉纪刘向典校书先书竹为易刋定可缮写者以上素】慙无好语【东坡诗山寺归来闻好语又辇路归来闻好语李贺诗沙路归来闻好语】莫报故人恭惟某官清出璇源【顔延年诗玉水记方流璇源载圆折】粹藏玉质顷者勾稽之试【罗隐诗朱篆勾稽官】蔼然廉直之声满谓颉颃身结飞霞之佩【韩诗乞君飞霞佩与我高颉颃】不虞簸弄胎寒明月之珠【韩诗婆娑海水南簸弄明月珠山谷诗贝宫胎寒弄明月】伫积平反【隽不疑传有所平反如淳曰反音幡幡奏使从轻也】入仪华要勉为国计益振家声某壮不如人【左传烛之武辞曰臣之壮也犹不如人今老矣无能为也已】老当佚我【庄子劳我以生佚我以老】聊复尔耳更穿振鹭之行【阮咸传未能免俗聊复尔耳诗振鹭于飞于彼西雝】姑少迟之径返屠羊之肆【庄子王延屠羊説以三旌之位説不敢当愿复返屠羊之肆详见前】
　　代回全州刘司法【全州已见】
　　西崦余龄冒误恩而还缀【淮南子曰入崦嵫经于细柳入虞渊之地曙于防谷之浦日西垂景在树端谓之桑榆东坡集荷先帝之误恩乂计此误恩必难安处缀株衞切音与惴同礼记行缀正义曰舞人行位之处】东隣厚意饬俪语以分光【易东隣杀牛不如西隣之禴祭晋冯素弗慷慨有大志不修小节成藻竒之曰吾逺求骐骥不知近在东隣史记甘茂传子之烛光幸有余子可分我余光详见前】情溢乎文愧浮于感恭惟某官簪裳胄望衣被典刑斓斑防服之华趋庭有得【列女传老莱子孝养二亲行年七十作婴儿自娯着五采斒斓衣杜诗绣衣春当霄汉立防服日向庭帏趣】局促墨曹之试游刃不难【局通作局踡局不伸也促通作趣局促蹶小貌灌夫传局趣如辕下驹】谅积平反之功【见上条】即登华要之路某枌榆相托【郊祀志高祖祷丰枌榆社注枌榆乡名详见前】蒲柳既凋【晋书顾悦之传松柏之姿经霜犹茂蒲柳常质望秋先零】迷觚棱阙角之云烟误为出计【班固传设壁门之凤阙上柧棱而栖金雀又红尘四合烟云相连説文柧棱殿堂上最高之处】懐江上山间之风月已卜归期【东波赤壁赋江上之清风与山间之明月】
　　代回江隂赵司法【崇价】
　　冬官率属误拜上恩春藻摛辞猥勤下问【曹植文章序质素也如秋蓬摛藻也如春范】恭惟某官禔身廉靖【法言或问士何如斯可以禔身注安也一曰福也百顺之名】临政疏明行矣期又作墨曹之试岂能茅茹长为白璧之投【易泰初九拔茅茹以其彚征吉否初六拔茅茹以其彚贞吉亨注茅之为物拔其根而相牵引彚类也邹阳传夜光之壁以间投人于道】愿少须之自此升矣【杨震传先生自此升矣】某未能免俗【阮咸传未能免俗聊复尔耳】岂不懐归【诗岂不懐归玊事靡盐】稍恋君轩小曵郑崇之履【鲍昭诗弃席思君幄疲马恋君轩】行秣余马言归疏广之庐【诗之子于归言秣其马】
　　回新任李司法【公浇】
　　题千佛之名夙钦隽望【唐张倬柬之之孙数举进士不第捧登科顶上戴之曰此千佛名经】补三语之椽兹屈英游【见前】望履不先【庄子愿望履幕下注言视不敢望跖面望履结而还也】鸣谦何厚【履谦卦名】恭惟某官掞材肃括【法言其为外也肃括注外威仪也肃敬也括法也】蓄学硕肤【诗公孙硕肤注硕大肤美也】五千言之修身盘根有种【史记老子姓李氏名耳周守藏室之吏也著书上下篇言道德之意五千余言杜诗仙李盘根大】三万轴之贯腹奕叶弥芳【韩诗邺侯家多书揷架三万轴为人强记览过眼不再读伟哉羣圣文磊落载其腹邺侯谓李泌子繁也杜诗猗兰奕叶光】早撷颔于广廷【韩诗连年收科第若摘颔底髭】甘擡头于矮屋【开元天宝遗事张彖登科为华隂簿为守令所抑叹曰大丈夫有凌云盖世之志而拘于下位若立身矮屋之下使人擡头不得乃弃官而去】盍腾华贯又领决曹【杜氏通典两汉有决曹贼曹掾主刑法歴代皆有或谓之贼曹法曹墨曹后汉书周燕为郡决曹掾太守欲枉杀囚燕数谏不听囚家诣阙称寃燕自承其罪又王昌为郡决曹史又郭为颍川郡决曹椽治狱至三十年用法平正郡内比之东海于公】昔狄梁公之于并门【新唐书狄仁杰字懐英并州太原人举明经调汴州参军为吏诬诉黜陟使阎立本召讯异其才谢曰仲尼称观过知仁君可谓沧海遗珠矣授并州法曹参军】洎韩昌黎之在荆渚【新唐书韩愈传迁监察御史上疏极论宫市贬阳山令改江陵法曹参军昌黎集赴江陵途中寄赠三学士诗栖栖法曹椽何处事卑陬荆山渚宫皆在江陵府李诗所思采芳兰欲赠隔荆渚】皆居此职能大其官【柳文袁高河南人给事中贞直忠蹇无与比能使所居官大】景行行之【诗高山仰止景行行止鹤林玉露云景明也谓所行之光明也世俗有景仰景慕之语失其义矣野客丛书云此误自汉已然后汉书刘顗传云今顗景仰前修注景慕也则知此谬其来久矣】执事事也【老泉上田枢密书执事事也执事责也于洵何有哉】某负丞将满聨事亦荣惟内惟货惟来知片言之可折【尚书五过之疵惟官惟反惟内惟货惟来其罪惟均注五过之所病或尝同官位或诈反狱辞或内亲用事或行货枉法或旧相往来】同姓同业同道或一见而后行【韩文同姓而近也同业也同道也详见前】
　　代回唐司理
　　惟良折狱何择非人【尚书何择非人何敬非刑又非佞折狱惟良折狱】恤功于民不闻亦式【尚书乃命三后恤功于民注恤忧也忧欲与民施功诗不闻亦式不谏亦入注不闻人之道説亦自合于法性与天合也】鼎来良椽【汉书匡鼎来注鼎方也掾俞绢切官属】式慰疲甿恭惟某官有伟儒宗【师丹传丹经为世儒宗德为国黄耉】蔚为寿俊【叙传蔚为辞宗任昉王文宪集序蔚为帝师尚书罔或耆寿俊在厥服注耆宿寿考俊德】禀江阳之秀清德可知观雪岭之竒雄材斯展【杜诗雪岭界天白】不烦三语行剡五章【见前】某归梦飞腾宦情萧飒【王衍传少无宦情随牒推移遂至于此南史王微传微素无宦情梁书何传吾年已五十七月食四斗米不尽何容复有宦情飒悲合切説文朔风也又风声】亦已买江西之舫行即解维【维系也杜诗方期解缆初又解缆即长吁缆维舟絙也解维犹云解缆】或可识剑南之英当图望履【剑州南唐置宋以利路亦有劒州加为南劎】
　　回罗司理【振】
　　十年出幕滥叨一障之乘【杜诗十年出幕府张汤传居一障间又乃遣山乘障注障谓塞要险之处乘登也登而守之韩文上希卿大夫之位下犹取一障而乘之】同官为僚赖有三语之椽【左传同官为僚吾尝同僚敢不尽心乎】方规请益先辱鸣谦【益谦卦名】伏惟某官学有家传材优世用拨烦剸剧共知从事之贤劳【增韵烦不简也左传正其违而治其烦剸徒官切説文截也剧音极説文尤甚也一曰艰也尹赏传赏有治剧之才迁荣阳令袁安传三辅举安能理剧拜楚郡太守南史臧质传为人敏赡有风力长于拨剧隋书苏威为太子少保梁毗为御史劾威兼领五职安繁恋剧诗我从事独贤传贤劳也从事于役】登明选公将在参军之俊逸【韩文登明选公杂进巧拙杜诗俊逸鲍参军】骞腾近只翘企俟之【晋书凉武昭王传延首云极翘企遐方温峤传州之文武莫不翘企】某又入坤垠【柳文剑门铭井络坤垠时惟外区界山为门环于蜀都】叨分斗垒同舟共济谅无有于遐心【诗毋金玉尔音而有遐心余见前回杨司理林司法条】缩袖旁观亦恐孤于大手【韩文巧匠旁观缩手袖间】厥惟期徯【徯户礼切説文待也尚书徯予后增韵望也】莫既编摩【説文摩研也】
　　通潭州曾司户【应甫○潭州已见宋沿唐制诸州置司户参军掌户籍赋税仓库交纳元祐令中州从八品下州从九品乾道六年汪大猷乞令司户专差主仓库详啓意盖为宁乡簿时曾权司户第二卷有上衞参帅辞权司户啓】
　　操觚学步敢论臭味之同【觚通作防竹简陆机文赋或操觚而率尔注觚之方者古人用之以书犹今之简班固传有学步于邯郸者未得髣髴失其故步庾肩吾诗欲仰天庭掞终知学步艰余详见前】舍墁代庖强附交承之契【镘谟官切通作墁説文铁杇也徐曰所以泥也又莫半切镘刀工人器韩文圬者王承福传吾不敢一日舍镘以嬉庄子庖人虽不治庖尸祝不越俎而代之】揆材名而藐甚接歩武以幸然恭惟某官胄出鲁洙【史记曾参南武城人注武城属鲁在兖州説文洙水出泰山盖临乐山北入泗一云入沇】秀钟闽岭【见前】铿尔舍瑟学传先圣之不传向来瓣香文到古人之未到【陈后山诗向来一瓣香敬为曾南丰】事业此其土苴【苴都贾切土苴糟魄也又泥不熟也庄子土苴以治天下一曰不真物也又侧下切和粪草也增韵查滓也】科名真是遗余【韩文岂不登名于一科兮曾不补其遗余】居然三语之除【见本巻郭知录条】淹此八年之久争先捷径君不行兮夷犹【陈了翁诗争先径路机关恶近后语言滋味长离骚经夫惟捷径以窘步余见前】犹抱古心羌难得而覼缕【韩诗古貌又古心又古心虽自鞭余见前】宁有图书之彦【晋天文志东壁二星主文章天下图书之秘府也】可留版籍之司【分纪户曹参军掌户口籍帐婚姻田宅杂徭道路之事】深雾雨而泽之【刘向列女传陶答子化陶三年名誉不兴家富三倍其妻谏曰妾闻南山有豹雾雨七日不下食者何也欲以泽其衣毛而成其文章详见前】望云霄而近只某徂徂有志【徂子鱼切説文玃属】鹿鹿无竒【萧曹传赞录录未有竒节师古曰录录犹鹿鹿言在凡庶之中也】栖枳棘之丛中甚安斯寝【史记齐世家客寝甚安殆非就国者也余见前】搴芙蓉于木末敢集其裳【屈原九歌采薜荔于水中搴芙蓉兮木末离骚经制芰荷以为衣兮集芙蓉以为裳】重违大府约束之严【韩文躬诣大府受约束于下执事此谓辞权司户不允】姑俟前驱弩矢之至【司马相如传县令负弩矢先驱】凤凰尚遥于千仞【贾谊传凤凰翔于千仞兮】鲤鱼盍贡于尺书糠粃在前令公怒之未免【孙绰传簸之飏之糠粃在前郄超传髯参军短主簿能令公喜能令公怒】珠玉将至觉我秽以何疑【世説王武子是衞玠之舅儁爽有风姿见玠辄叹曰珠玉在侧觉我形秽】
　　代回邵武曾司户【复○邵武军本汉治县之地呉于此立昭武镇属建安郡晋平呉更曰邵武县至隋郡县俱废寻复立邵武县属抚州唐属建州宋陞为邵武军】
　　老子婆娑滥纡苍佩【陶侃传老子婆娑正坐诸君辈礼记大夫佩水苍王而纯组绶详见前】参军俊逸逺寄素书【见前罗司理条】恭惟某官植德润身掞才资世用计然之半策已足豪雄【史记货殖传昔者越王句践困于防稽之上乃用范蠡计然范蠡既雪防稽之耻喟然叹曰计然之策七越用其五而得意既已施于国吾欲用之家注计然者葵邱汉上人姓辛氏字文子其先晋国亡公子也尝南游于楚范蠡师事之】试琰之之一官防观霹雳【唐书裴琰之绛州闻喜人为同州司户参军时年少美容仪刺史李崇义初甚轻之先是州有积年旧案数百道崇义促琰之使断之琰之命书吏数人连纸进笔须臾剖断竝毕文翰俱美且尽予夺之理崇义大惊谢曰公何忍藏锋以成鄙夫之过由是大知名号为霹雳手】有怜西崦之景【崦衣廉切山海经鸟鼠同穴西南曰崦嵫下有虞泉日所入互见前】犹庀北斗之司【庀普弭切治也具也左传官庀其司李固传陛下有尚书犹天之北斗顔鲁公集尚书北斗尊】某曵履罔功投簪孔武吾车吾马渐为膏秣之谋【诗载脂载牵还车言迈又言秣其马説文秣食马谷也以粟秣养其马韩文膏吾车兮秣吾马从子于盘兮终吾生以徜徉】某水某邱或遂钓游之愿【见前】
　　回段司户
　　干木之庐必式尚阻面承【史记文侯受子夏经艺客段干木过其闾未尝不轼也皇甫谧高士传木晋人也守道不仕魏文侯以客礼待之出过其庐而轼其仆曰君何轼曰段干木贤者也隐处穷巷声驰千里吾安得勿轼干木先乎德寡人先乎势干木富乎义寡人富乎财势不若德贵财不若义高】子松之岁当更反观言赠【汉书段防宗字子松为西域都护骑都尉西域敬其威信三岁更尽还徙为鴈门太守坐法免西域诸国上书愿得防宗复为都尉谷永闵其老复逺出予书戒曰若子之材可以优游都城而取卿相何必勒功昆山之仄朋友以言赠行敢不畧意愿吾子因循旧贯毋求竒功更尽亟还如淳曰边吏三岁一更更工衡反】防谦宠甚内讼悚然【谦讼卦名】伏惟某官毓秀岷峨炳灵江汉【见前】秀实仁勇之节风烈固存【新唐书段秀实传赞柳宗元称世言段太尉以为武人一时奋不虑死以取名非也太尉为人姁姁视之儒者也遇不可必达其志非偶然者非孔子所谓仁者必有勇乎】文昌翰墨之声云仍是似【新唐书段文昌字墨卿宪宗朝为翰林学士穆宗即位拜中书侍郎同中书门下平章事】草凌云而入奏【司马相如传相如既奏大人赋天子大説飘飘有凌云气游天地之间意】芥拾地以决科【夏侯胜传其取青紫如俛拾地芥耳法言射策决科】小试椽曹未展霹雳之手【见上条】固为檄屈忽纒凄怆之心【后汉毛义庐江人家贫以孝行称南阳张奉往候之坐定而府檄适至以义为安阳令义捧檄而入喜动顔色奉心薄之及毋亡遂不仕奉曰贤者固不可测往日之喜为亲屈也礼记霜露既降君子履之必有凄怆之心】素冠已毕于三年【诗庶见素冠兮】丹检防膺于一札【后汉循吏传一札十行】制礼弗敢过也俯就朝祥【礼记先王制礼而弗敢过也又鲁人有朝祥而暮歌者】任官然后爵之亟观暮召【礼记兄官民材必先论之论辩然后使之任事然后爵之主父偃传朝奏暮召入见】某避堂不敏【曹参传于是避正堂舍盖公焉详见前】下榻已稽【徐穉传陈蕃为太守在郡不接宾客唯穉来特设一榻去则县之王勃滕王阁诗序徐孺下陈蕃之榻】将军乃肯幸临既不以服而为解【灌夫传将军乃肯幸临况魏其侯夫安敢以服为解师古曰解谓辞之也若今言分疏矣】进士与吾同业是固将贺其善鸣【韩文送何坚序详见前】回緜州家司户【炖翁】家将仕【坤翁○緜州已见】
　　鸾停鹄峙旧闻英物之不凡【韩文少传翠竹碧梧鸾鹄停峙能守其业者也晋书桓温字元子生未朞而太原温峤见之曰此儿有竒骨可试使啼及闻其声曰真英物也先贤传薛勤造陈仲举其父出迎勤曰足下有不凡子吾来候之不从卿也】鴈后鸿前今见故人之有子【见前】未遑修贽先辱赠言恭惟某官世载其英学造乎道取青拾芥夸映秀士之羣【韩诗举举江南子名以能诗闻一来取高第官佐东宫军迎妇丞相府夸映秀士羣】泛绿依莲卓荦椽曹之表恭惟某官学有家传美由世济俯拾地芥不难一律之埙篪【诗伯氏吹壎仲氏吹篪山谷诗岂无他人游不如我埙篪】小试天葩便入三铨之衡尺【韩诗东野动惊俗天葩吐竒芬六典尚书为尚书铨侍郎二人分为中铨东铨权文公集吏部员外郎裁百辟之章疏助九流之刀尺晏公类要秉刀尺于仙台】行遄王觐【左传王觐为可】亟践世官某自叹孤蓬【山谷诗九鼎安磐石一身转孤蓬】复分半竹事其贤者友其仁者幸而在邦域之中爱勿劳乎忠勿诲乎特有望文辞之表
　　通潭州段支使【宋防要干德三年诏歴两任有文学者许两使留后奏充掌书记太平兴国六年诏诸节度州依旧置观察支使一员凡书记支使不得竝置有出身曰书记无出身曰支使位在判官之下推官之上○详啓意盖任宁乡簿时作通篇组织韩文】
　　齿下士而望光明漫为委吏【韩文曾不得列名荐书齿下士于朝以仰望天子之灮明】诣大府而受约束将见元僚【韩文躬诣大府受约束于下执事南史庾杲之传盛府元僚实难其选】或有三年之托根【山谷诗江梅有佳实托根桃李塲】可无一纸以张本【刘传得刘公一纸书贤于十部从事杜预左传注为桓五年从王伐郑张本晋书荀崧传左邱明张本继末发明经意多竒伟详见前】恭惟某官恢然材谞【谞写与切説文知也周礼注有才智之称也】借甚典刑【见前】故笏犹存可落奸雄之胆【魏謩传帝问卿家书诏颇有存者乎謩对惟故笏在段秀实传朱泚召秀实计事源休等在坐秀实戎服与休竝语至僭位勃然起执休腕夺其象笏奋而前唾泚面大骂曰狂贼可磔万段我岂从汝反耶遂击之泚举臂捍笏中颡蔑面匍匐走】新硎既发孰婴肯綮之芒兹依绿水之华暂赞碧幢之画【竝见前】湖山自得皆春生秋杀之仁【韩文滕王阁记详见前】宾主相驩有川泳云飞之乐【韩文节度堂书记防石记详见前】得文武于幕下已空冀北之士夫【韩文送温处士赴河阳军序详见前】流声实于朝端是必湖南之支使【韩文送杨支使序详见前】某一科不补三釜是谋【见前】使我有二顷田宁争鸡鹜【史记苏秦传使我有雒阳负郭田二顷吾岂能佩六国相印乎屈原卜居宁与黄鹄比翼乎将与鸡鹜争食乎】屈公为数旬客幸防鱼【新唐书韦思谦传屈公为数旬之客以望此府韩诗瓦影防鱼竝详见前】武官
　　代月湖回林御带【防○宋防要国初以来尝选三班以上武干亲信者佩櫜鞬御劒或以内臣为之初是职止名御带咸平元年改为御带器械景祐三年诏自今无得过六人庆歴元年诏遇阙员以厯边任有功者补之详啓意其人盖有足疾而今愈者】
　　十年去国恍然孤鹤之归【列仙传苏耽去后忽有白鹤十数只夜集郡东门楼上一只口画作书字言曰城郭是人民非三百里子当复归咸谓是耽续搜神记辽东城门有华表柱忽有一鹤集徘徊空中言曰有鸟有鸟丁令威去家千载今来归详见前】千里故人厚甚双鱼之遗【遗以醉切】所慙善颂未免过情恭惟某官钤略通材【钤略皆兵法兵钤以闭房神府以备非常后汉书钤决之符注兵法有玉钤篇李靖有兵钤新书一卷隋艺文志有隂符钤录一卷宋有景德虎钤经隋艺文志有黄石公三略三卷唐志同】璇魁名第【春秋运斗枢北斗第一天枢第二璇第三玑第四权第一至四为魁】朱华庀职早通二阁之班画防凝香毎作三刀之梦【岑参诗刀州先入梦李端诗夜梦见刀州李逺诗何处梦刀州雍陶诗今宵难作刀州梦详见前】顾因微恙力请真祠尊足者存防何怜于踸踔【庄子今吾来也犹有尊足者存郭象注刖一足未足以亏其德明夫形骸者逆旅也又防怜蚿蚿怜蛇夔谓蚿曰吾以一足趻踔而行注防一足兽也帝王世纪黄帝在位诸侯于东海流波山得竒兽其状如牛苍色无角一足龙走出入水即风雨目灮如日月其音如雷名曰夔黄帝杀之取皮以冒鼓声闻五百里踸丑甚切説文踸踸行无常貌或作趻踔敕教切説文踶也徐曰踶亦常蹋意踸踔不常貌又陟教切猿跳也又敕角切集韵跛也】奉身而退龙岂困于腾骧【左传臣之禄君实有之义则进否则奉身而退楚国先贤传神龙朝发昆仑之墟暮宿于孟诸超腾云汉之表宛转四渎之里】既两踵之生辉【山谷诗我肱三折得此医自觉两踵生光辉】宜单车而促觐【信陵君传今以单车代之何哉文选李陵答苏武书以单车之使详见前】君王神武虽已谢单于而闭玉关【系辞古之聪明睿知神武而不杀者刑法志高帝躬神武之材长孙无忌传陛下神武圣文卓冠千古后汉书延光二年北虏连与车师入寇河西议者以闭玉门阳关以絶其患元初六年北虏与车师后部共攻没索班公卿多以为宜闭玉门关东坡诗终闭玉关辞马武】男子功名正当杀贼奴以取金印【杜诗男儿功名遂亦在老大时周颛传今年杀诸贼奴取金印如斗大系肘】某无能为役【左传于先大夫无能为役言不足为其役使】非所纳交天子欲伐先零未觉营平之老【赵充国传定册尊立宣帝封营平侯羌先零反时充国年七十余上老之使御史大夫丙吉问谁可将者充国对曰无逾老臣者矣】丞相必举龚遂伫观渤海之安【见前】
　　谢戴将使【木】
　　邂逅适愿已幸识荆【见前】倥装懐未遑访戴【北山移文诉牒倥偬装其懐王徽之传尝居山隂夜雪初霁月色明朗四望皓然独酌酒咏左思招隐诗忽忆戴逵逵时在剡便夜乘小船诣之互见前】既感轻身先匹夫之意复有一纸贤十部之荣【见前通段支使条】恭惟某官天分轶羣【晋书列女传王凝之妻谢氏字道韫尝讥弟学植不进曰为尘务经心为天分有限耶】人门济美翼扶九万里决应海运于南溟【竝见前】腹笥五十家暂隐天枢之北落【边韶传腹便便五经笥艺文志凡兵书五十三家七百九十篇图四十三卷春秋运斗枢北斗第一天枢史记天官枢斗戴匡六星曰文昌宫一曰上将钺旁有一大星为北落北落若微亡军星动角益稀及五星犯北落正义曰北落师门一星在羽林西南天军之门也长安城有北落门以象此也主非常以候兵占明则军安微弱则兵起金火守有兵为兵犯塞土水则吉晋天文志落者天之藩落也师门军门也主非常以备兵张説诗将星移北落神雨避东京李白司马将军歌北落明星动光彩南征猛将如云雷】勇早闻于六馆【韩文何蕃传已见】笔独扫于千军【杜诗笔阵独扫千人军】防当定一霸于蝥弧【左传先轸曰报施救患取威定霸于是乎在矣又一战而霸韩诗虽免十上劳何能一战霸左传颖考叔取郑伯之旗蝥弧以先登蝥音侔弧音胡郑伯旗名】何难连八科之麟角【见前】衮明日月更看黄牓之新【摭言进士榜粘黄纸四张以淡墨氊笔书礼部贡院四字粘于榜首】履上星辰始是青氊之旧【见前】某旧交羣从【谢道韫传羣从兄弟则有风胡羯末白乐天诗自知羣从为儒少】今识清标闻元方季方之齐名亦既觏止【诗亦既见止亦既觏止】从延君少君而受礼更幸进之【儒林传戴德延君戴圣次君皆受礼于后仓德号大戴为信都太傅圣号小戴以博士论石渠于是礼有大戴小戴之学】
　　回成副将【鉴○详啓意任荣州时作】
　　懐章试郡叨分荣邸之麾【宋光宗自荣州刺史进封荣王故曰荣邸】训旅将屯知有和门之副【周礼以旌为左右和之门注军门曰和今谓之垒门立两旌为之叙和出用次第出和门也防左传云师克在和不在众田猎象战伐故其门曰和门】逺勤一介见畀双鳞开缄粲然【卢仝诗开缄宛见谏议面】佩意厚甚恭惟某官共武之服【诗有严有翼共武之服共武之服以定王国】克壮其猷【诗方叔元老克壮其猷】禀山西六郡之良性资鸷勇【赵充国辛庆忌传赞秦汉已来山东出相山西出将秦时将军白起郿人王翦频阳人汉兴郁郅王围甘延寿义渠公孙贺傅介子成纪李广李蔡杜陵苏建苏武上邽上官桀赵充国襄武廉褎狄道辛武贤庆忌皆以勇武显闻汉书地理志汉兴六郡良家子选给羽林期门以材力为官名将多出焉匈奴传赞文帝从六郡良家材力之士驰射上林六郡谓陇西天水安定北地二郡西河赵充国传以六郡良家子善骑射补羽林为人沉勇有大略鸷音至説文击杀鸟也广雅鸷执也取其能执服众鸟凡鸟之勇兽之猛皆曰鸷】应娄北一星之象世胄蝉聨【晋天文志天将军十二星在娄北主武兵中央大星天之大将也外小星吏士也大将星摇兵起大将出小星不具兵起唐丹元子步天歌娄上十二将军候韩诗胄本蝉聨】兹烦寡二之材【吾邱寿王传天下少双海内寡二】来贰第三之指为王爪士足增劒阁之天高【诗祈父予王之爪士传士事也蜀都赋缘以剑阁李诗剑阁峥嵘而崔嵬】归衞羽林宁俟玉关之人老【汉天文志虚危南有众星曰羽林天军军西为垒晋志羽林四十五星在营室南宣帝纪羽林孤儿应劭曰天有羽林大将军之星林喻若林木之盛羽羽翮鸷击之意故以名官汉仪注羽林从官七百人师古曰言其如羽之疾如林之多百官表羽林属郎中令掌从送次期门续百官志羽林中郎将主羽林郎掌宿衞侍从常选六郡良家子补本武帝以便马从猎还宿殿陛岩下室中故号岩郎东轩笔录蔡挺自宝元已后歴边任至于熈宁初犹帅平凉防边无事因作乐歌以教边人有谁念玉关人老之句自此盛传都下未几召为枢密副使墨客挥犀云蔡子正久在边任晚年以龙图阁直学士再守平凉作喜迁莺一阕以自广曰霜天清晓望紫塞古木寒云衰草溪马嘶风边鸿翻月陇上铁衣寒早欲歌倚曲悲壮尽道君恩须报塞垣东尽头路鞬锦领山西年少谈笑刃斗静烽火一把长报平安耗圣主忧边威懐遐方骄纵且寛天讨岁华向晩愁思谁念玉关人老太平也且懽娯须把金樽频倒此曲成大传都下】某滥乘一障【见前回罗司理条】将幸同僚共惟帝臣正尔赖熊罴之士【尚书万邦黎献共惟帝臣又则亦有熊罴之士不二心之臣】能以众整尚愿闻龙豹之韬【左传栾鍼曰日臣之使于楚也子重问晋国之勇臣对曰好以众整言好以整齐师旅为勇太公六韬分文武龙虎豹犬六目】占叙惟勤敷陈罔既
　　寄居官
　　代董制帅通许侍郎【奕】刘阁学【光祖○宋史许奕字成子简州人以父任为长江簿庆元五年宁宗亲擢进士第一歴起居舍人韩侂胄议开边奕贻书止之侂胄不乐遣奕使金金人闻奕名久礼迓甚恭乃卒行成还奏帝优劳久之权礼部侍郎摄兼侍读毎进读至古今治乱必参言时事帝曰如此则经筵不徒设矣迁吏部侍郎兼修玉牒官兼权给事中进龙图阁待制加宝谟阁直学士卒赠通议大夫奕天性孝友所着有毛诗説论语尚书周礼讲义奏议杂文行世○刘光祖已见】
　　石坳和墨躐升献纳之班【新唐书百官志起居舍人分侍左右秉笔随宰相入殿若仗在紫宸内阁则夹香案分立殿下直二螭首和墨濡笔皆即坳处时号螭头】玉垒分符更冒蕃宣之寄【玉垒山在茂州汶川县东四里出璧玉蜀都赋包玉垒以为宇杜诗玉垒浮云变古今】岿然地重【岿山貌鲁灵光殿赋岿然独存】蕞尔人微实惟隣宝之依【左传亲仁善隣国之宝也】敢废书函之敬【呉张温使蜀谓先主曰谨奉所赍书函】恭惟某官清时硕德名世真儒【法言如用真儒无敌乎天下桓荣传诏赐竒果受者皆懐之荣独举手捧之以拜帝笑曰此真儒生也】惟其特立而独行造道自得【韩文特立而独行道力而事实】故能难进而易退经德不回【礼记事君难进而易退则位有序易进而难退则乱也故君子三揖而进一辞而退以逺乱也】至今犹侍臣之冠【山谷诗大似不防稽古力只今犹着侍臣冠】历年赐方伯之履【左传五侯九伯女实征之以夹辅周室赐我先君履履谓所践履之界也】在外则植旗旄罗弓矢公岂此荣【韩文在外则树旗旄罗弓矢武夫前呵从者塞途】其功之铭鼎彞被弦歌士诚有望【欧阳公昼锦堂记其丰功盛烈所以铭彛鼎而被弦歌者乃邦家之光非闾里之荣也】伫起几安之舄【诗赤舄几几传絇貌疏其舄之饰几几然】亟驰介大之珪【诗以其介圭入觐于王介大也方言东齐海岱之间谓之介】某见谓疎庸误防简在愿乘一障岂能堪十乘之行【见前】纵驾两轓何敢作三刀之梦【岑参诗刀州先入梦雍陶诗今宵难作刀州梦详见前】冒焉叱驭愿在执鞭嗟逺道胡为来哉孰寛胁息【李诗嗟尔逺道之人胡为乎来哉又扪参歴井仰胁息】居是邦事其贤者载慰心期【见前】
　　代通费参政【士寅】
　　分小队于少城将安问政【杜诗元戎小队出郊埛蜀都赋亚以少城接乎其西少城在太城西张仪既筑太城后一年又筑少城详见前】倚钜人之长德行可庇身请裁吾党之裴然来事是邦之贤者恭惟某官赋资肃括蹈行中庸长卿吞云梦之胷岂以八九而芥蔕【司马相如传吞若云梦者八九其于胷中曾不蔕芥注蔕芥刺鲠也】太白空岷峨之眼尚余千万之琳琅【韩诗平生千万篇金薤垂琳琅】简上帝心【尚书惟简在上帝之心注简阅在天心】为公室辅【左传间于两社为公室辅】固已重清庙九九之鼎【战国策周之代殷得九鼎凡一鼎而九万人輗之九九八十一万人】谓当应泰阶两两之符【东方朔传愿陈泰阶六符注泰阶三台也毎台二星凡六星符六星之符验也天文志魁下六星两两而比者曰三能注能音台】乃甘松菊之主人【新唐书韦表微传授监察御史里行不乐曰爵禄譬滋味也人皆欲之吾年五十拭镜白冒游少年间取一班一级不见其味也将为松菊主人不愧陶渊明云】暂作园林之胜事【韩诗园林穷胜事钟鼓乐清时】道之将行也命天将降任是人伫一马二童之来【东坡司马温公神道碑其相惟何太师温公公来自西一马二童万人环之如渴赴泉孰不见公莫如我先】增六鼇四极之重【列子断鳌之足以立四极又一钓而连六鳌】公有无穷之闻【闻去声】民无不获之夫某薾然枣昏【庄子薾然疲役宋书范晔传和香方序云枣膏昏钝甲煎浅俗非惟无助于馨烈乃当弥增于尤疾也枣昏以比羊保】重以木讷躐冒清华之选遂尘碧落之班【碧落天也李涉诗碧落高高云万里杜诗碧落真难陟详见前】所期乞一障之乘讵敢作三刀之梦【见上条】惟是夙仰翘材之馆乃今得依通德之乡避正堂而舍盖公定难屈致置盂水以教厐守尚幸告忠【俱见前】
　　回寄居官【杨南平○李涪州蒲运管○侯茂州】
　　再命专城甚惭愒日【古诗陌上桑四十专城居张正见采桑诗恐疑夫婿逺聊复答专城左传翫岁而愒日其与几何】六条察郡误玷观风【见前】所幸依长者之墙【法言倚孔子之墙】用是揽慨然之辔【见前】曾修辞之不敏【左传敢告不敏又谢不敏焉】辱委贽以相先恭惟【杨南平牟涪州】文武兼资【后汉书陈蕃传聪明寛达文武兼姿臣不如李膺刘攽曰姿是姿貌此当作资朱云传平陵朱云兼资文武忠勇有智略可使试守御史大夫朱穆传朱公兼资文武海内竒士卢植传九江蛮反四府选植才兼文武拜九江太守魏志蒋济传兼资文武服勤尽职魏名臣奏孟达荐王雄疏雄才兼资文武忠烈之性逾越伦辈蜀志关羽传孟超兼资文武勇略过人晋书刘传将军文武兼资王衍传中国已乱当赖方伯宜得文武兼资以任之张重华传谢艾文武兼资国之方邵南史到洽传谢朓文章盛于一时见洽深相赏好毎称其兼资文武柳世隆传高帝与武帝书曰汝既入朝当须文武兼资人世隆其人也褚玠传赞公平谅直兼资文武是仪传鲁王天挺懿德兼资文武北齐书魏钊传钊有当世材兼资文武裴行俭传帝亲劳宴曰行俭提孤兵深入万里兵不血刃而叛党禽夷可谓文武兼备今授二职乃除礼部尚书兼右衞大将军唐书王珪传兼资文武出将入相吾不如李靖】循良可纪【循吏传董仲舒公孙儿寛居官可纪者三人】○【侯守云】器博而周才以毅【蒲运管云】洵美且仁【诗不如叔也洵美且仁注洵信也言叔信美好而又有仁德】柔嘉维则【诗仲山甫之德柔嘉维则注和柔而美善惟可以为法则】○【泛回众官云】笔力挟岷词源倒峡【见前】作为黼黻卿云河汉之无穷【刘峻广絶交论舒向金玉渊海卿云黼黻河汉】粲然琳琅李杜光焰之固在【韩诗李杜文章在光焰万丈长平生千百篇金薤垂琳琅】有怜弄峨眉之月【李诗一振高名满帝都归来还弄峨眉月】讵能应益部之星【见前】财匪鬼输安得有钱而使鬼【鲁褎钱神论有钱可使鬼而况于人乎子夏云死生有命富贵在天吾以为死生无命富贵在钱】粟非天雨若为转粟以上天【周书神农之时天雨粟神农耕而种之雒书説禾曰仓帝起天雨粟青云扶日风俗通燕太子丹仰天叹天为雨粟淮南子昔者仓颉作书而天雨粟古今注武帝建元四年天雨粟宣帝地节三年长安雨黑粟竟宁元年南阳山都县雨粟色青黒味苦大者如小豆小者如麻子互见前杜诗转粟上青天】匪借大家之牛车【儿寛传大家牛车小家担负输租繈属不絶】难沃小雅之牡辔【诗四牡騑騑又六辔沃若】某自知负乘【易负且乘致宼至系辞负也者小人之事也乘也者君子之器也小人而乘君子之器盗思夺之矣】更愧赠刀【王祥传初吕防有佩刀工相之以为必登三公可服此刀防谓王祥曰茍非其人刀或为害卿有公辅之量故以相与祥固辞强之乃受】大夫俨然造焉既知感矣【司马相如传至于蜀都耆老大夫搢绅先生之徒二十有七人俨然造焉】是邦事其贤者能勿诲乎
  </div>
  <div class="pagination">
   <a href="四六标准_page19.html">
    上一页
   </a>
   <span>
    ...
   </span>
   <a href="四六标准_page15.html">
    15
   </a>
   <a href="四六标准_page16.html">
    16
   </a>
   <a href="四六标准_page17.html">
    17
   </a>
   <a href="四六标准_page18.html">
    18
   </a>
   <a href="四六标准_page19.html">
    19
   </a>
   <span class="current-page">
    20
   </span>
   <a href="四六标准_page21.html">
    21
   </a>
   <a href="四六标准_page22.html">
    22
   </a>
   <a href="四六标准_page23.html">
    23
   </a>
   <a href="四六标准_page24.html">
    24
   </a>
   <a href="四六标准_page25.html">
    25
   </a>
   <span>
    ...
   </span>
   <a href="四六标准_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
