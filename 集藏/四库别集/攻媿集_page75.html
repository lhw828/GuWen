<!DOCTYPE html>
<html>
 <head>
  <meta charset="utf-8"/>
  <title>
   攻媿集 - 第 75 页/共 78 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   攻媿集 - 第 75 页/共 78 页
  </h1>
  <div class="content">
   庆元二年赵共甫自丹丘来主鄞簿粹然佳士也已而其长兄见过晜仲俱贤意源流必有自一日共甫为余雪涕言曰先君之葬三十余年矣既不及铭愿有以表墓道庶几有传焉以赎不孝之罪且以行实来余悲其意矧共甫之言笃实必无溢美为次而书之昌陵皇子燕懿王德昭生彰化军节度使舒国公惟忠舒国生定州观察使博陵侯从实博陵生保康军节度使开府仪同三司房国公世彊是为公之曾祖房国生皇兄昭庆军节度使安康郡公令防是为祖武德郎子祐公之父也武德南渡转徙久之始寓于台公讳伯直字明道建炎二年三月诏宗室羣试于有司特授承节郎累转至训武郎初监南剑州沙县盐税厯台州黄岩县酒税明州奉化县税婺州兵马监押以亲老不赴三任岳祠再调贑州兴化军兵马监押明州兵马都监又以外艰不赴遂主管台州崇道观乾道三年八月辛丑以疾终于家享年六十有五十有一月丙寅葬于临海县大固乡蔡岭之原去武德墓西少南三十步娶程氏以绍兴二十一年五月庚子朔卒殡于白龙潭之精舍至是合焉四男子师弦今为忠训郎添差充潭州排岸次师泉亡矣次师绛保义郎添差监婺州都税务次师防修职郎共甫也各以科目进二女长适修武郎李蒙次适成忠郎张万孙男九人希鱼希珉希贺希渊希鲁希防希韺希韶希梴女十人公生承平时习见富贵而天资端静庄谨自将长好儒学善属文治尚书博观史传尤习知国朝宪章性至孝兵燬流离事亲就养无阙武德晚婴未疾药必先尝而进十余年如一日居丧毁瘠兄弟和乐无间言介不絶物和不同流闻善则勇于必为见恶则避之若将浼焉居无縁饰动有典刑虽退然若不胜衣言如不出诸口至是非利害剖决明辨人以为不可及横逆或加未尝校也盖其质本夙成而厯世故蹈艰险困心衡虑多识前言往行故能躬行如此居官廉恪御下多得其心在章贡日羣卒忽拥门告曰军且变恐并害公尽徙公家出城而后去公始谕之不从乃防服间道以入迨羣集郡庭则公从中出众愕相顾因开譬祸福罗拜听命事遂息公虽不自言而郡人甚德之自奉虽薄而丰于祭祀教子严笃观其义方之训可知仲弟早世公善抚其孤卒使有成有子师酂今为承节郎公恬于利禄北客之同寓居者如参政贺公钱公皆欲力挽其进公谢曰国家多难大父而上陪葬山陵悉沦异域痛心北望不如无生禄仕实非素志家贫亲老无以为养故未能自已而暇求荣耶二公皆怆其言不欲强也晚号老圃每爱欧阳公吾欲四时携酒去莫教一日不花开之句负郭卜居手种花卉时节互秀无日不徜徉其中带月荷锄临风曵杖防吟舒啸自适其适既不事生产禄又不足代耕因以别畦艺蔬日鬻以助用安分自足与物无竞超然独乐以终此生呜呼贤哉使其得试于用其志决不在富贵而已惜其终不少见于世然胸次夷旷无毫发怨尤形于词色识者可以见其所存矣余以淳熙五年赘倅丹丘一介之善多与之接闻公之风已后之矣幸因其子之请得为公铭姑以致尊慕之意云铭曰
　　王孙翩翩旧闻其贤笃学自立词采灿然孝以事亲钦以奉先半生漫仕乐以穷年教子义方科目相传定交令子获聆绪言老圃之适吾将学焉为发幽光见此铭镌
　　奉议郎黄君墓志铭
　　君讳仁俭字约之姓黄氏本出建宁浦城谿东之族庆厯皇祐间高祖银青仕于中原因家于陈之宛丘曾祖好谦朝散郎知颍州赠通议大夫祖宰承事郎特赠直秘阁累赠金紫光禄大夫父子游朝请大夫以君升朝赠奉直大夫母武氏赠恭人绍兴初奉直自度支郎出守台州遂居明之奉化县十三年之任补将仕郎次年监潭州南岳庙次调严州淳安县主簿秩满以奉直年高不敢去左右再奉祠未几遭外艰服除监台州支盐仓厯处州青田县绍兴府余姚县永纲赏循从政郎孝宗覃恩循文林郎高宗庆典循儒林郎引年致仕授通直郎赐绯衣银鱼今上登极转奉议郎庆元二年四月丙子卒于黄岩长子官舍享年八十有三娶高氏建昌军通判公惕之女后族也先四十一年卒再娶陆氏处州通判康民之女实左丞诸孙先八年卒皆赠孺人子三人直行迪功郎监台州黄岩县盐监管押袋盐次直古早卒次直义女二人长未行而亡次适进士陈经孙男三人正蒙正需正师女四人长许适进士郑枢君先葬高氏于县之宝化山又自卜寿藏于禽孝乡车盘隩之原既葬陆氏今诸孤以十二月庚申奉君之丧合陆氏之墓君家世多名德性警悟长于记问史记两汉杜诗韩文黙诵连数百言无遗忘及见前辈逮事直阁公典刑具存多记承平旧事谈之纚纚不倦内明而行以至诚不事外饰居家孝友端愿絶口不言人过有德于人亦不道也确守官箴亷勤自将不为矫激沽名事韬晦恬淡不与物竞人莫窥其际淳安俗犷悍竞渡多致杀伤尉惧而在告君摄事处之以术帖然不哗邑人谓未有也严岁取米数万斛于婺多不得全数君被漕檄受米于兰溪去取以公吏不能欺婺既如约严乃得实用焉在台摄郡幕给军衣有纰薄者羣卒掉臂忿怨坐上仓惶失措君徐呼其长谕以祸福罗拜曰黄佛子有言安敢不听汔事肃然邑隶纵货受赇不盈尺而法当流君摄法官曰法重情轻可从轻乎吏以为不可君曰法本忠恕非尔所知请于守詹公仪之卒如君议赴青田日道由缙云今枢密叶公自户簉居丧一见道旧久之且曰青田铁阬钱多以促办害民今得长者为丞民其少苏乎君期防寛而信课反盈于旧永嘉遣海舟诣军前既籍篙师为兵乞取家属枢密院下其事帅司檄君覈实小人凭势妄指怨家妻女以为其家人君悉究其实吏曰此军事恐有不可测者君曰如此何名覈实彼岂不能径取之不为动人多怀其德始奉直公间闗南渡聚族颇众身任其责君又从旁经纪之宦既不达家道益困未尝问也先世与二苏公为同年且通婚姻书尺甚多兵火之后所存无几君力贫悉刻之石君书法甚精源流二王而遒劲似欧率更至老不衰在黄岩年余真草行书几满屋壁见者惊叹临终初无疾苦对客歌笑如平时少焉就寝则已逝矣岂非善人君子之报乎钥妻祖尚书王公旧居宛丘娶君之祖姑奉川又为同郡识君诸父及昆仲甚稔二子求铭铭曰中原故家存者无几典刑尚在言议可纪惟君寿考厐眉儿齿上接前辈终殿余子旧事厯厯及闻正始灵光独存今焉已矣吉德之报手足为启后其昌兮勒铭千祀
　　周伯济墓志铭
　　周氏为鄞闻族始庆厯中殿中丞造以进士起家是生三子曰处厚温厚师厚伯季俱蹑世科仲亦以特恩入官父子兄弟皆以儒奋家声卓然伯知建州永州季为荆湖两路转运判官终左朝散郎累赠银青光禄大夫娶范氏文正公之女二子皆有俊声锷登元丰二年第以宏才直节有志当世坐党籍仕至左中大夫知南雄州而止公论叹息铢登崇宁二年第仕为邑令小不合弃官而归乡里尤高之中大夫长子冲任右迪功郎监潭州南岳庙忧患之余又更建炎兵燬慕叔父之节不复仕进优游终身盖自崇宁至淳煕相去八十有七年岁在屠维作噩有煜荐于乡焯荐于漕台绍熙改元焯遂登第钥时待罪朝行问之乡人曰此周伯济之二子监岳之孙也惟周氏名士继出仕不甚达而多以退为高中大夫望最伟而不究于用伯济守家法有隠德不务进取乡人亦罕识其靣故其二子能振发如许钥晚出及拜监岳下风而随侍游宦在都下尝见其二子而闻伯济之贤独未之识既而奉祠里居庆元四年二月壬申闻伯济之亡因往吊之二子一日率诸季泣以请曰先君虽不及定交而托契已数世先君尝卜通逺乡金谷里银山之原去祖茔二里而近将以九月丙午襄大事愿有以铭君讳楫伯济其字也庄重刚简幼不喜嬉戏从济南刘寿夫学凛如成人扃户诵书率至夜分家人不得而入抄书用楷法既冠一举不售即弃举子业而耽翫书史以诗自娯好读杜工部韦苏州诗至忘寝食故下笔有二公之风对客清谈无一语及名利事监岳燕居好客日与贤士夫从容觞豆君无兼侍奉承惟谨朝廷搜访党籍之后欲加録用清敏丰公少尹夏公之家皆以此登仕版君为中大夫适长孙郡上于朝未报连遭内外艰遂不以介意又不事生产奉祀之余仅取自给田有逋租未尝讼于官公赋则先期而输间至质贷了无愠色寡言若讷不为谄谀克勤小物忧深虑逺举足如蹈规矩遇人无少长与之均礼真有不欺闇室之意教子甚笃每以门户之重训饬之且曰吾家以清白相传使汝辈能自奋励贫非所患也延礼师儒意不少懈躬自督课始终如一乡校月书季攷焯焯屡占前列君曰吾方以此卜汝之进否投卷必以实年两际庆霈防年不及或为惜之君更喜其不欺焯拜恩以归贺客满门君以为幸不失旧物继此有望矣亦不见其甚喜也焯之官请君御安舆以行曰吾方萧散物外宁能闭置车中自为局促耶晚益杜门简出入絶嗜好薄滋味康强少疾不近药石先一年忽以脾疾不喜食他皆如平时岁除祀先不改其度正旦防觉困惫疾遽侵矣诸子日奉毉禬不效竟卒于家享年七十善人云亡识与不识相与嗟悼是宜铭矣娶林氏子男九人煇晔焯焕防炤煜炜燀长子及炤煜早卒焯迪功郎台州临海县尉女三人壻孙辀刘佃纪橒皆里士孙二人埙坦女四人在室铭曰
　　周为名门中有人豪世以学为业而仕以退为高猗欤夫君阅世滔滔哦诗拥书隠居以自遨有子克家为时髦君则已矣后其有遭乎
　　知江州汪公墓志铭
　　外祖少师生于熙宁十年后自太府少卿为两浙转运副使年六十一季舅始生年丁巳时庚申皆与少师同深异之母氏归宁亦以是年生钥又长于外家与季舅草角嬉戏少长同研席年十三同冠而公已受世赏周旋二十余年相与不翅如同气中虽游宦南北见辄倾倒对酒剧谈几忘辈行不谓去岁一别遂成千古每拜繐帷哭之未尝不尽哀也将葬内弟求铭何忍铭吾季舅又何敢不铭公讳大定字季应世为鄞人曾祖元吉有隠德于乡祖洙为乡先生以特恩补官赠正奉大夫父思温左朝议大夫直显谟阁赠少师母王氏封恭人赠越国夫人所生母沈氏赠宜人公性开爽宏达了无城府十四岁遭越国忧伯仲二舅未及归吊客盈门公哀毁擗踊如成人受吊尽礼宗党称之少师抚爱尤笃甫冠又丁外艰服除授右迪功郎特监潭州南岳庙未几沈宜人下世隆兴二年差两浙西路安抚使干办公事未赴省罢监行在排岸司乾道五年就充贺金国正旦国信所官属六年任满七年以奉使赏循文林郎监镇江府货务都茶场请两浙转运司文解九年到任务场岁课三百万公平时不屑防计至是躬亲简书乃以増羡受赏独厚淳熙元年循承直郎四年改通直郎知绍兴府上虞县以赏典用新制对实歴凢十年至朝请郎公在上虞政务平易吏民相安事日以理邑有寓公吏部丰公谊左司潘公畤皆清介之士相与如平生观魏王薨于四明将葬于越诏遣刑部尚书谢公廓然运副韩公彦质防丧使者旁午州县震动官吏股栗他邑不过供顿之劳惟上虞通明一堰最为高峻潮汐虽登仅过数舟则已涸矣公相视地形复兴旧闸増浚渣湖别于支港创小堰以通余舟募游手二百人别以旗色分列左右俟大舟入闸立栅既定引湖水灌之水溢堰平众力掖丧舟以进略无欹侧舳舻相衔序进而不哗俄顷俱济二公惊叹称不容口至邑复见馆舍三十余区一一整办器用精明帟幕华焕祭馔顿食尤为珍腆上下翕然迨至府中贻书求假供张之具公又择新洁者七十袭以应之二公既归言于庙堂诸公以为一路之最故公之才益显赞府尝以县録事小忤其意不以闗白径杖之吏来谢且诉公曰本县丞何为不可挞汝辈尚敢诉耶更加惩治丞始媿服闻者以公为善处事也九年郊祀大礼恩赐绯衣银鱼通判扬州大乡赵公子蒙为帅政事严明公谨事之而从容忠告开心相与禆赞为多间遇其怒徐而解之终为之平僚属恃公以无恐久而相知益深移宪浙右握手惜别时人两贤之税契一司有所谓导行费者吏引例以啗公公正色却之曰我知勾攷簿书尽吾职而已他日代者以此得谴狱吏推寻根源公汔无一毫之累漕司交岁币于金遴选其人命公与干官权公安节俱行敌贪而愎龃龉万状至欲易白金四之一濡滞逾期虽已过淮北使者辞疾不出一日与权公誓曰今日不决断不可空囘于是襆被为留宿计始相感叹遣人逊谢不待有请而事毕漕使以闻权公以是进擢公不自言也知韶州郡计惟仰诸邑常赋而令多摄官去来不一几不可攷究旧者未足新者复积计逋缗钱三万公曰民贫可重困耶徒费文移且以饱吏贪尔尽蠲旧负惟新是图五邑欣然承命民亦乐输焉旧有漏泽园在光运寺之侧其废已久遗骸多贮以瓶罂垂之梁间累累无数公因劳农见之其间亦有游宦不能归者恻然兴念而未有以充费防曲江尉许君教老无妻子卒于官下公既为之经纪葬送箧中尚余数百千公悉举以办役掩骼埋胔各得其所曰以此为许君植福胜于他用逺矣邦人尤德之幕官陈光祖为之记甚详经畧赵公彦操漕使黄公抡仓使呉公昭夫各以所知荐漕又与宪车李公信甫仓使赵公不迂列于朝其畧言以寛得众行简临民勤俭公亷慈祥恺悌庶几古循吏之风代还朝廷用诸司荐书而嘉其才遂除知江州江素号名郡讼简财裕可以卧治及公之至大异故时帑藏不盈万缗而负诸司之钱几二十万官兵俸给亦积至万五千公为之矍然日与同寮图之盖征赋既弗办而游士耗之又特甚公曰浚民膏血而使往来者挹取之以邀虚誉吾不忍为也防有防申游谒之禁公奉行尤严凢有挟而来者止以尊酒谢遣之或恐由此起谤公不为动剔蠧刬弊谨朱墨节浮费饰厨传称过使客之事一切畧去属邑旧逋蠲贷之如曲江不三数月而用粗足补解诸司十七万缗吏俸亦以次支行民不加赋益安公之政而不得志者萋斐寖成矣公竟以此罢归郡人冤之相与语曰不知谁为飞语厚诬吾贤侯耶有曹官坐侵用郡帑吏乘为奸既下有司公曲为保全姑与易地以息众哗彼更以为怨鼓倡游言巧为隂中人尤为不平二倅张君泌陈君邕总干王君兴翁皆一时名士情交意浃驩然莫逆有頼叶济数月政成公退觞咏相乐前此未有惜公之归尤眷眷不忍别二郡皆有大兵屯驻待军帅一以诚意敬公亦有加焉士卒有犯结证明白送军中使自惩戒了无间言两造至庭究问详尽俟其首服多归于恕惟奸恶盗窃之徒治必尽法为之屏迹则又仁者之勇也水旱有祷随辄响应旧祭社多委寮吏代行寖以弗防公曰社稷重事岂可惮劳乃躬修祠礼贰车有诗曰九江代拜嗟从昔五马亲祠始自今公自以由支郡升巨镇荷朝家选委之重洗手奉职罙自奋厉又素着廉洁而横遭口语皆出风闻不能无怏怏去郡尚无他重罹风雪之苦将次池阳忽得防疾一昔殁于舟中寔庆元四年正月丙辰也呜呼痛哉享年六十有二官朝请大夫娶陆氏故发运使寘之女明慧勤约内助甚饬相夫教子俱有可称先二十六年卒赠宜人子男五人敏中从事郎抚州军事推官教中将受公遗泽余幼亡女八人其三亦先卒一适陆森宜人弟之子其次迪功郎监镇江府延陵镇赵希一从事郎台州临海县丞赵师侊里士黄沐皆壻也一尚幼孙男一人之纲迪功郎临安府富阳县主簿始宜人葬于慈溪县石台乡龙潭之原敏中等将以十二月壬申奉公之丧合焉公之处家居乡出而从宦表里如一明白空洞不问大小待之钧礼故所至与人无所怨恶检身谨密杜门省事又不治生产了无赢余婚嫁交迫俸入縁手而尽处故庐西偏欲少增辟竟莫之遂外家友恭之名闻于时仲舅尚书任兄弟之子犹子也叔舅运干蚤世泽不及子公奏阐中以官其笃于友爱有父兄之风焉讣音至乡亲故无不陨涕母氏洎仲舅皆以高年见公之亡伤悼尤甚公素少疾持心近厚孰谓其止于此耶公洊以临遣奏事上动两朝之听其一论韶州岑水场兵匠之弊甚悉谓诸路配隶之余选以应役或聚而为盗害及一方若从炉户之便添认铜额可省廪给之费其到场及四年者照旧格给据纵遣余人以次归元配州军实逺方经久之利敢书大概庶几后人或有取于斯铭曰猗欤汪氏积德数世先生淳笃文行兼备少师起家深仁厚义舅承其传慈祥恺悌载拥州麾仕非不遂胡啬其年殁而赍志公之为政慕古循吏害公客耶亦命之制龙潭之原往从伉俪有衔不袪庆在来裔














　　攻媿集卷一百三
　　钦定四库全书
　　攻媿集卷一百四
　　宋　楼钥　撰
　　志铭
　　知梅州张君墓志铭
　　龙游为浙东壮县号难治自绍兴间陶安世定有声之后厯数政不以善罢四明张和卿由袁州万载尉以捕盗赏改右承务郎年壮气鋭往为之宰亲党或劝止之既至谒庙以亷勤公平自誓上不负于君下不欺于民终始如一神其临之闻者竦然首定规画凢听讼追科出纳简稽公吏抱案进退皆有程度乡胥奸弊智者不能尽察君左右参验甲乙相紏簿籍更川薄楮以防削改字画分明欺伪畧尽有宗室子与强民为仇各聚众至数百期操兵夜鬭于市尉趋告公曰安有是事命置酒尉股栗不敢饮吏又告将合矣君笑不答俄散去约明日复至迟明召二人者至庭谓曰汝自相仇彼众何罪而使滥被杀伤乎不如挺身持刃决雌雄于前两人者相顾欲退公曰官府有法可容尔耶分囚庑下至累月始悔过求免邑众为言愿相保任使自新即纵之俱媿惕感服君既归犹以时节致书问起居者数年设保伍之法绘为鱼鳞图居处向背山川逺近如指诸掌又籍其家之长幼姓名年齿生业纤悉毕载其崛强无行邻里可以紏告或犯法未就捕而君已知其人私忿鬭殴邻不为劝止者与同罪牒诉诬妄必坐其教令者法令易行井若画一欲以献之朝通行天下未果也豪右竝大溪为舂硙以擅利久为舟行之害闻有废之仅能彻去浮屋君始并其基址去之初谒太守司谏施公元之迎谓曰邑大未易治盖以君尚少也君曰正恐上官以为易今知其难则可为矣守待寮属严一日令赋外别输四令奉命惟谨君独争曰使某左枝右梧月献缗钱千计未为甚难如贻患后人何守盛怒君辞益坚且曰宁弃官以归已束装矣守曰试子尔乃能刚果如此更荐之后日书问如待子姓家事亦或咨谋焉白革湖镇当水陆之冲戍兵经山不翅寇盗莫敢谁何君白帅府以军法齐之无敢哗者有一士笼禽于市为恶少年侵侮君责其不学送县庠从师受蒙谨其程课居数日而后杖其所侮者人皆悦服视事才三月有诉君于部使者覈其言不根反以此受知又诉之朝洎付有司乃扳引前令事为言其人既伏辜君之治行益白久之謡诵杂然如十德诗能官赋十可喜歌颂锓木镂石几不胜数流闻四逺境内多立生祠惟灵耀成志二寺至以神事之或致祷焉帅宪具绩效奏闻有防候任满赴都堂审察淳熙初元既造朝干办行在诸军审计司俄改差权发遣均州制词有云风力敏彊有声剧邑是时孝宗皇帝垂意民事由治县而擢为郡者不过数人如丞相叶公衡自于潜守毘陵卒至大用均有管内安抚之权人谓君自此升矣四年陛辞奏事称上意且属以有机密事奏来而台评以资浅论罢五年差知兴国军前论者又以为言改通判筠州遭所生母安人方氏忧服除通判衡州既授代而报罢绍熙二年主管台州崇道观四年通判广州几年适梅州阙守诸司奏辟未几而属疾庆元三年十月丙子殁于郡之正寝享年六十有一官止朝散郎呜呼命矣夫娶伍氏封安人子男五人度廙庠序廉度将以君遗泽补官孙男六人竒之湘之衡之环之次俱未名先一年竒之卒孙女三人尚幼君之入广从行者多困于瘴疠第四子序卒于梅君念之切阅月而君亡安人来自富家善事其姑君既受命悉以祖产归诸兄而又不事生产安人攻苦食淡阃助为多人无间言奉祭祀未尝不躬亲抚庶子不翅如已出初封孺人后得今封率诸孤扶君之丧逺归悲苦劳勚人所难堪归而治葬寻亦感疾五年三月乙巳不起始公卜寿藏于鄞县清道乡邵家桥祖茔之侧既以四年十一月丙申大葬又以五月壬寅祔安人于君之墓鸣呼天之祸张氏何其酷耶先是君之诸子为君求铭以君既葬而迟之吊安人之丧又哭踊以请余于君有连又以齐年相好尚何辞惟张氏自仲以孝友称衣冠代不乏人永嘉南渡始居于呉五季之乱避地东来有官于四明者因家焉君之曾大父纶累赠宣奉大夫大父寅赠朝散大夫父邦彦政和二年繇太学上舍擢进士第官左朝散郎赠朝议大夫自叔祖宏举经明行修为吏部郎遂为乡之望族君讳祖顺和卿其字也生七岁而孤当绍兴十四年以朝议致仕恩补将仕郎性资明悟执丧如成人长从乡先生佥判沈公铢游沈公爱之至育于家晓畅世务以气义自许庻几大其家者居官所至可纪万载有盗窃发躬勒部伍禽得之念其穷无所衣食而致此以为案问自首盗得不死衡阳岁饥道殣相望君遽发廪赈给而后报监司不罪其専而以才具优长荐之提刑姚公恪转运张公縯提举陈公傅良谓君敏彊精勤防平简素不诡随而失守不强梗以侵权尝稽其簿书条目虽多撮为一编上収下支日总其最简当精密无所容奸委之决狱酌情参法随手剖析人称平允相率列其状于上今谏议张公釡为广帅以岁有登歉欲广储蓄以备缓急为经畧司桩备仓创立未久専以委君为之条画纲纪办事既速了无遗防张公亟称之梅在万山间官舍民居率以茅竹为屋公虑火灾更以木瓦自驿舍库廪两狱先以公帑为之民亦乐从郡计匮竭为之经理而用稍足又能葺学校为养士计汀赣接境岁晚辄百十为羣名曰负贩实为剽掠松源石下为二州渊薮淳熙间有啸聚者自是几无宁岁君下车即用龙游鱼鳞比伍之法行之羣盗为之屏迹郡治之后茅苇弥望君令民筑室两傍者复其身遂为通途旧以土客户社丁供州家之役各有科调为罢去之皆起来暮之叹惜其见于用者止此也与人乐易持论平恕而勇于立事不顾彊御毅然不可囘夺居官防约为令时鬻产以继禄又好周人之急力竭而无倦色嫉吏奸如仇洞见肺肝人不能欺衡阳之劾良以此也平居念当世利害拟为奏草以待施用久遂成编名愚见録藏书教子尤所留意朝议有经解杂著数十卷大书编次宝藏甚饬对之辄泣下呜呼古人以方六七十如五六十犹可以行志为邑宰而得名于史传者众如君龙游之政可以不朽故余表而出之家有治县捷径等书皆公见于已试者后来尚得以攷其规抚云铭曰
　　张氏着姓孝友惟仲汉良晋华支派尤众永嘉南渡始为呉人或官于明遂大于鄞君起孤藐以才自奋所至可纪芒刃不顿龙游之政絶后光前治声炳然彻于帝前谓自此升欲起辄仆晚试于梅遂罹变故抱负有余赍志而亡哀哀贤助又不胜丧邑人尸祝足以不朽铭以表之尚啓厥后
　　黄仲友墓志铭
　　余从兄编修娶黄氏诸暨名族也嫂氏兄子定之又为编修壻定之佳子弟闻其父推官之贤恨未识也一日以书来诉推官亡于上饶之官舍归葬而求铭为摭所録行实而铭之君讳宗谅字仲友世居洪之双井与豫章先生俱本于婺州之黄五季有避乱而居剡者又迁诸暨遂为县人七世而上失其谱矣曾祖舜卿赠正议大夫祖彦朝议大夫赠大中大夫父克寛朝散大夫赠中大夫君幼而孤刻意问学手卷不释绍兴初建太学以弱冠上优选月书季攷屡占前列驰声二十余年秦申王当国之久士子习为谀言汉唐非七制三宗不道时文中不复及兴亡治乱事至不识资治通鉴为何书二十六年岁在丙子高宗更化之初公道大开申挟书之禁防闲甚密秋赋多趑趄其行君以素业贾勇而前登名荐书侪辈叹服时命不偶淳熙五年始以特恩补将仕郎明年中铨授处州遂昌尉年近六旬而劳苦不惮警捕之职甚举境接建安俗犷悍小歉则盗窃公行里正尝以啸聚闻君亟率所部操兵往逐之凶徒相顾骇曰黄佛出矣忍犯之耶相与遁去一境晏然十年任满调台州司法参军到官适岁大祲义仓出纳惟谨寻授信州军事推官庆元二年始入幕国正季君翔为守布衣交也郡事多以委君几于画诺君老而益壮剖析滞讼案牍山积推究无遗据法予夺不容一毫之私二年间类为四册近五百事四年之夏忽苦脾湿虽多在告竭力公务不见惰容痼疾复作遂求致其事转承事郎方将俶装东归放意林壑以乐余年未几疾革竟以十月戊寅卒于正寝享年七十有七娶赵氏融州观察使赠开府仪同三司润国公士筏之女联姻天族袒免亲法当补官君独不就识者高之子四人与之先六年卒次即定之登仕郎次一之尚之皆业儒女二人长蚤亡次许嫁姚铨参政令宪之诸孙也孙男三季雅季文季野孙女四诸孤将以五年季秋某日葬君于县之孝义乡鲁墓之原合赵氏之墓君资彊毅而与人谦和及见前辈源流有自他无嗜好惟教子甚力交游至多未尝失色遂昌邑庠草剏二丁祭器亦不能备君悉力整办为之一新课试士子翕然悦服尚书王公佐方尹京邑贻书相贺有辟黉舍以延生员为斯文宗主之语在丹丘时直阁田公渭以仓使按郡一见唶曰老先生尚尔淹恤乃令吾徒冒乘传之寄自顾歉然即以举削来词曰学高前辈政有典刑允谓老成尚堪繁剧人以为知言礼部尚书尤公袤时居西掖以诗寄君有云金马玉堂慙我辈青衫白发念君迟三数公皆上庠故人故知君尤深推此可见君之为人垂絶不乱命诸子无他言惟以进业保家勉之自号隠退老人有文集二十卷藏于家铭曰
　　吁嗟黄君驰骋文囿少蜚隽声不为不售晚服官政感叹耆旧逾七望八不为不寿日月逝矣用不及究善积庆余尚啓厥后
　　赵深甫墓志铭
　　长兄绩溪尉蚤世三子五女以次婚嫁丘嫂最爱季女闻小溪寓居赵氏家法媒妁之言曰武德夫妇偕老杜门约居教子甚严诸子联中科第多有贤称其第三子师信既以淳熙二年赐进士出身得尉台之临海矣请婚审于乡评曰然遂以兄之子妻之后以近制改师浔字深甫既壻于我与之游处被服儒雅畧无膏粱之习庆元二年君既悼亡谋葬于通逺乡白石里石营保之原而后之官甫四年而君亡矣哀哉母安人冯氏尚无恙一女二子哭声不忍闻石营去所居才里许将举深甫之丧合焉求铭于余忍铭君乎哉君实为艺祖之帝系孙赠保康军节度使高密郡公令儇君之曾祖也赠武义大夫子葢祖也主管台州崇道观伯武德也武德生长承平南渡流落居四明之鄞县大抵居官防俭谨蓄俸余以为待次计与邻里不以财交故内外肃然深甫生而竒庞长服义方自力于学登第五年而后授室彊敏自喜始调官或贺之曰临海尉多以捕盗改秩者君以为非吾志也在官果两得强盗一获私盐甚伙皆应受赏照验明备终不自言又达于吏事以此受知于诸公邑民自经而有伤又以移尸兴讼令受私谒谕君毋生事君正色曰事干人命今日正欲得实耳长揖而起终直其事人皆称平令慙且不乐时以职事相窘君弗恤也有士将雄狡无赖前政莫敢谁何偶有犯当治辄肆言曰尉欲治我不望改官耶君寘之理穷诘宿过卒逐之余皆耸服寻为衢州西安丞工部尚书谢公源明时为守趋召转运使潘公景珪问曰郡中有贤丞乎谢公以二人对而以君为优备言防勤晓畅民事之详潘公曰得之矣俄列上谓才术优长可以作邑两易知严州桐庐县最号难治君为之谈笑而办才誉益显任满授绍兴府録事参军丁武德忧不赴服除防有防侍从台谏各举宗子二人余在西掖荐君之兄师津今知枢密院谢公深甫台人也极知君恨举员已足未有以及之方为御史中丞而吏部尚书刘公德秀为监察御史问人于宪长谢公亟称君之贤刘公慨然荐之其词曰奥学有源素履无玷虽厯官未久而声闻益彰并及辞盗赏事为逺到之识乞以备朝廷选擢初不识靣真公举也天族蕃衍人才众多昆仲屏居山间忧患之余名彻天听照移狎至几于羔鴈成羣者乡人荣之本无意于干进仅以此俱得添差幕官君授建康府节度推官留守尚书张公枃多以滞讼属君处之当人情合法意众议有未定者独招入郡斋议之或至夜分而后退大资赵公彦逾素知其才见其尽心赞画受输决事无不曲当首授京削参政又为之延誉诸司交荐仅二攷而归既调严州节度掌书记为部胥所卖再往都下久之得疾逆旅遂以五年四月戊寅卒哀哉若人之不淑也始既辞盗赏而不用蹉跎至此知已方当路可以伸矣而止于儒林郎素壮强饭年五十有二何疾遽困之耶子希偘希□女未行君性质直忍贫自立职务之外进学不倦垂意经史同寮赓和往往倾其座人心计精密治公事如家事言不妄发持论甚正孝友勤谨自奉淡薄不务华饰思有以自见于世遂吞志而已矣方鼓盆时手记费用之目甚悉其子请曰何用尔君忽曰我且死汝辈从此为之兹闻讣音变起仓猝昆仲方议经纪之希偘等出旧所编按以从事适奢俭之中噫岂有知耶葬以六月某日铭曰
　　父子之贤闻于乡闾兄弟之美彻于帝都君才甚优知已当涂谓进未艾而止斯乎兄子既殂又铭其夫尚惟诸孤承庆之余
　　安光逺墓志铭
　　淳熙十二年余方懐东嘉之绶于家颇闻安君光逺诗声一日褏长笺临门倒屣迎之貌甚伟文甚工与之语纚纚可听而忘倦也又六年过余于外府求跋其大父诗卷比余投闲里居故人罕不见者独光逺未能相过已而闻其病遂不起寔庆元四年七月丙辰也六年诸孤将以四月丁酉葬君于鄞县之通逺乡建隩南山其次子踵门以铭为请手编先集列载行实粲然可观余既哀光逺之不遇爱其子之克家遂属笔焉惟安氏系出唐忠义传金藏五代后唐中书门下平章事金全之后国朝勲籍节度留后守忠即君之九世祖司徒忠果雄勇功臣习七世祖也曾祖希文崇信军节度使祖防武德大夫真定中山府路防访使者父时从义郎三世皆娶赵氏家开封祥符县建炎避地着籍于明今为庆元府居小溪镇四十年矣君讳昭祖娶轩氏亳社左承议郎中美之孙子男四胜非辟彊去华弃疾女二长归冯季参次未行孙男一女三君世为名将至防访始以文采受知祐陵与枢密宇文公虚中雍帅蔡公靖游尤与宝学刘公子羽厚善刘公状其行自谓急难之义天属莫加也从义仕不显而家学尤懿见于张公总得祁之帖正字土公衜之铭兄弟终鲜承父祖之传幼敏悟力学抗志高迈从义指物命题脱手成句见类书辄屏去曰此豫以不能待人者性端静衣或数岁一瀚繙书已熟若手未触者举动不苟絶无子弟过从义年逾四十得君笃爱之择师以教日益秀发父子短檠相对至十余载自为知己出入不能相舍既冠同客都下从义得疾委顿君忧惴愿以身代旋即东归竟至捐馆执丧哀毁悲感行路母素严重家政至是益肃君亦敬事尽其欢心及疾革医禬未效至刲股以进家人窃窥而后知之丧葬俱备哀礼自以世袭衣冠未有以文发身者扁其室曰观行朝暮激昻期绍先志蹉跎至五十始慨叹曰科举之不效命也遂一意于义理性命之学舍后筑圃中辟一径自号通村老子好为古文尤工于诗平澹敷膄不为艰深之词每曰工夫到处却无竒特有文集二十卷名通村遗藁丞相寿春魏公退处碧谿山中之客惟雪窻张武子与君从容觞咏如裴迪之在辋川也郑黄中王德新龚养正薛清卿汤孙将诸君皆相与为文防酬倡之友致仕应君良弼一乡推为长者老而益高君尤与之厚尝铭其墓人以君为应之亚匹云与物无竞不见喜愠之色每戒子弟勿与人辨是非待其自释又曰横逆之来如在荆棘中徐行缓解而已礼法自将不识公府以诚待人久而相孚内外无间言喜事爱客客至趣备酒肴撷蔬买鱼陶然径醉气同志合或馆致累日室无长物惟好古不衰先世遗书残编断简皆手自整比书尺往来有可观者亦谨藏之笔札素工称其文肮脏高简莫窥其际客去则取所闻见者剧谈示训诸子不待出门而家传充然有得也自卜葬地无复世间意参阅内典旁接诸禅跌坐至深夜不动年才五十有七而疾病垂絶犹大书偈语词意超诣亦足以知君所存矣铭曰
　　穷亦乐困而亨奚其为政不言而行惟卒不施以昌其诗江山为助笔乃纵横优游田里以得此生彼其忧于心而毁于后虽曰得志未知与此孰重而孰轻安氏之积厚矣非此其身后其有兴者乎
　　朝奉大夫李公墓志铭
　　太师史文惠公两登相位其持论以求贤用吉士为先盖其天资寛宏务为忠厚家传孝谨以此教子以此择壻玉局李公删定其一也公讳友直字叔益世家绍兴府之余姚太师为尉与公之父游见公所为文竒之又喜其端粹遂缔姻焉公甫冠入上庠太师鼎贵公退然未尝自言同舍有不知其为丞相壻者其恬于势利自为诸生时已如此太师尤器重之既登科而太师再相孝宗垂意人物一日问太师子壻孰贤以公对即除详定一司勑令所删定官时淳熙五年二月也有以资浅为言者虽寝前命至七年再除始就职朝论翕然以为眞吉士可谓冰清玉润矣公曾祖尚邕州太平寨主簿祖竑从事郎累赠奉直大夫父梓承务郎累赠朝请大夫妣茅氏赠宜人公幼警悟蚤已能缀文父祖竒爱之稍长益自刻厉主簿学行为里人所宗以贡入京师晚才得一官延师儒训子孙孙曾四人踵入太学公最以词赋得名屡占上游自名荐书后以恩免举将再上礼部俄遭外艰乾道初试上舍中优等又丁茅夫人忧淳熙改元该免省者五人公独不就遂登二年进士第授迪功郎明州慈谿县主簿易太平之芜湖未上而有勑局之擢才半载以修进条法事类特改承奉郎轮对便殿进止详雅敷奏明白歴陈救荒漕运附试三事孝宗嘉纳悉以付中书或讽公谒庙堂施行之公曰吾知尽愚忠尔后议者立附试之额卒如公言同列序迁方拟以客台博士处公言者又以为骤得防外补丞相王鲁公谕使求倅谓杭则不失故步明则可以便乡公止匄祠鲁公深叹其逺识也九年主管台州崇道观十一年通判婺州既至郡参正李公彦颖中丞蒋公继周为守皆知公贤厚每事咨焉公外寛内明政务大体而畧苛细恂恂若不能言而从容裁决无不均当谦和乐易事上官以礼虽不为异亦不肯希意苟合惟是之从不可干以私僚属吏民敬而信之不忍欺也既归宦情愈薄去国且十年未尝以一字自媒于诸公居岁余复求郡丞遂倅湖州剧郡数易守公间行郡事辄称治吏引例卷以摄承当增俸叱去之一金不取也提刑陈公公亮提举黄公遹将列荐于朝公力辞之赵公不迹来守强敏明察官吏严惮且谓公必不合公不改其度守为之降色辞公亦以吏师事之始终宾敬不可得而亲疎时人两贤之后守至未煗席劾去外台怒未释侦逻日至符移旁午先是郡有旧胥为守家吏与之俱来已而颇肆籍其家得守与其壻数书戎官将发之公曰何忍发私书以隮人于险乎亟焚之止械其人以前使者闻之弗罪也后穷诘之守果无预事遂白微公几殆矣秋赋多鼓噪之患公为监试前期以访乡老具得其情为之区画无敢哗者攷官以去取求决于公辞不可以词赋定取四人时预计偕者十一人独此四人擢上第人深服鉴裁之精也尚书程文简公大昌旧为司业素知公尝曰公澄之不清挠之不浊眞渊乎似道者哉侍郎莫公叔光代公为删定郎尝贻书曰公如美玉固未尝掩瑕而綷粹之至无瑕可指此平昔之所敬慕未易及也其为名胜所重如此庆元改元制曾两任通判者方许拜州曾经擢用者方许除职事官交亲趣之起勉至修门谓公必留而一造相府即以小垒自诡丞相余公谓何取之廉耶许知临江军命未下已谒告归矣五年夏以疾求闲甚力今左丞相京公意谓惮逺委曲勉谕既不可囘又为之易广德且谕公曰地近事简可以卧治毋惜一行也时广德守已得祠需公之至公谓求闲居而得便郡辞逺次而就见禄君相之恩诚厚非本志也复申前请改成都府玉局观后两月疾益侵求致其事竟以其年八月乙亥卒于正寝享年六十有六积官至朝奉大夫赐绯衣银鱼史宜人有贤操先二年卒盖宜人朝祥而公以暮捐馆舍人尤哀之子四人曰赓曰康迪功郎婺州浦江县主簿曰庸曰庲以公遗泽补官赓庸皆蚤世四女长适迪功郎临安府新城县尉赵师固而卒次适修职郎监绍兴府和防酒库史实之实之亡矣余在室孙男三人该将仕郎谧诩女一人诸孤将以六年九月辛酉葬公于县之兰风乡新湖刘公隩之原合于宜人之兆呜呼公金玉人也简淡无嗜好经学防于二礼属文长于骈四俪六间为人草笺奏谈笑成篇初若未始经意词防明切号为得体他有碑志铭赞等出辄为人取去无留藁公既没仅裒二百余篇藏于家词气雄浑似其为人字画遒美乡有石刻必求焉凡公所长不以自衒也性至孝禄不及亲终身以为恨故于族党恩意有加训子若弟示以趣向使自知劝诱掖后进絶口不言人过杜门却扫或十余年不至城邑令佐歆其贤多就见之清修谦谨无贤不肖一接以礼犯者不校不见喜愠之色故哭公之丧者无不尽哀里闾耋穉亦咨嗟痛惜谓无复见若人矣康少而干蛊即委以家事俾毋闗我筑堂曰竹隠一丘一壑不啻自足多焚香黙坐得丧荣辱不以介怀疏财喻义不事生产而趋人之急成人之美恐力不及既无德色或莫之知也先卒一月忽告二子曰吾以进士起家仕至二千石将以善终无可憾者遽屏医药至属纩无一语乱肤色温润竟日无小异家人几不忍敛顾非寡欲积善之效耶钥父子出入太师之门识公甚久既又同朝妇王氏之侄归康与钥之次子实为僚壻稔知公平日大槩故康来求铭康谨愿克孝濡染有自来尝荐漕台进学不已是能世其家者铭曰
　　温良恭俭先圣规抚门人从事有无实虚猗欤李公浑金璞玉终始如一慊不自足施于有政如古循良进称于朝退淑于乡云胡不吊丧此吉士庆必有余昌尔来裔
　　知复州张公墓志铭
　　孝宗龙潜妙选寮寀端明张忠简公与太师史文惠公实为赞读直讲内禅之际二公翊赞为多文惠既相忠简为工部尚书告老而归上意恨用之不尽恩数优渥视签书枢密院君臣相遇可谓盛矣公讳仲梓字才卿忠简次子也世为温之永嘉人曾祖稹祖忱赠中奉大夫忠简讳阐母卢氏累赠魏国夫人公资彊敏少承义方力学博记年十四入上庠时中兴学校更新在选多名士已能与之相下上月书季攷率在前列又两预荐书绍兴三十一年以明堂恩补将仕郎非公志也明年授右迪功郎监潭州南岳庙隆兴二年丁忠简忧乾道五年差监行在丰储仓九年史公以使相帅福州过阙力荐其才孝宗念旧学之子即日召对闰月改宣义郎三月除大理寺主簿淳熙元年迁太府寺丞四年乞外补知通州七月陛辞因论常平利病敷奏详明上为之嘉叹问阙在何时以实对即许改除且谕公曰他日莅职毋忘所陈遂改荆南路提举常平茶盐公事六年持节入境体临遣丁宁之意疚心区画利兴害除因劾寮吏之慢令者忤同事意防遭论罢公之仕进自此龃龉矣十年主管建宁府武夷山冲佑观后知江州再知通州俱不赴凢三授祠禄至庆元改元始为两浙西路安抚司参议官秩满知复州四年赴郡古号竟陵废置靡定旁枕襄沔地卑水汇间三四岁仅一熟富商岁首以鹾茗贷民秋取民□大艑捆载而去公至首访民瘼叹曰种未入土民已无所告籴可无以处此乎腾书帅漕借所储粟禁止商贩又广为収籴之计仓廪充实邦人赖之野旷多盗重为民害公分置乡兵部分严整犯者痛惩以法盗为引去期年公感未疾视事不少懈未几寝革遂以五年十月辛酉卒享年七十有一积官至朝请大夫娶周氏朝议大夫奉先之曾孙视永嘉先生行已为大父行少公一岁先一年二月甲午卒封宜人男三人爚通仕郎既冠而亡次烜燠俱以公任补将仕郎女三人孙一人埴当授公遗泽孙女二人公蚤厯艰苦忠简晚既贵家事赖公经理性介特不好华饰图史之外他无长物通经余暇诸子汉晋唐诸史钩竒撮要手自抄録所为诗文盈帙简古防深今藏于家既登仕版又再荐于外台四上礼部竟不偶中间困于烦言才不得试孝宗简记擢守九江亦不果出卜筑谢池陶然自乐终不见戚戚之色家传有自来矣宜人幼颍悟嫁时公家尚窭相与刻苦以奉忠简闺门无间言善相其夫者也二子将以六年十月甲申奉公及宜人之丧合葬于县之吹台乡西山法济院之右来求铭钥于公家为有连岁在癸未与公之弟尚书公春卿为同年进士获拜忠简下风迨官勑局公之季弟延卿为寮公方丞外府居又比邻客授公乡后又假守昆仲偶皆家居春卿同列从班公入议幕交情事契日益加厚公之在复春卿以华文阁学士守镇江延卿为濠州伯兄之子晦之为泰州一门四郡守诸孙秀发人皆叹忠简君子之泽夫何公与春卿继卒于郡逺不能致束刍而骇悼实深故不得辞而为之铭铭曰
　　忠简深醇求之古人位啬台辅望压荐绅君承义方蚤入太学尝显于朝卒困流落复政未报而乃忽焉哀哀介弟相随九原君子之泽其流未已我惟铭之以诏孙子
　　攻媿集卷一百四
　　钦定四库全书
　　攻媿集卷一百五
　　宋　楼钥　撰
　　志铭
　　朝请大夫史君墓志铭
　　四明衣冠之族绍兴以来莫盛于史氏自八行先生以纯德奥学积善余庆是生枢密公吾乡之登政地者实自公始枢密兄之子是为太师会稽郡王文惠公位极人臣而史氏益大故君之髙曾皆重叠追赠者四十年不惟赏延繁衍而决取世科者累举不乏人其兴又未艾也盛哉君枢密之子也讳浚字尧翁世为明州鄞人今为庆元府曽祖简祖诏俱赠太师冀国公曽祖妣叶氏祖妣徐氏皆冀国夫人枢密讳才尝任端明殿学士签书枢密院事官左朝奉郎致仕累赠金紫光禄大夫妣孙氏封齐安郡夫人累赠大宁郡夫人枢密以绍兴二十四年归休三十年致其事奏君将仕郎授右迪功郎监潭州南岳庙以便养三十二年丁枢密忧服除引孝宗登极恩循修职郎再奉祠乾道六年调福州古田县尉九年文惠公帅闽以避亲不赴崇宪靖王知明州辟为定海制置使司准备差遣淳熙四年秩满闗陞从政郎用举主改宣教郎知绍兴府新昌县十三年差权通判婺州十六年光宗覃恩转朝防郎绍熙五年今上覃恩转朝防大夫余以年劳积官至朝请大夫嘉泰元年引年致仕三年九月旦卒于家享年七十有五呜呼君年三十而得官归自婺女才六十有三已无复宦情其见于施设者止新昌婺女两任而所至声绩可纪其奉亲立身处家居乡又皆以古人前軰自期是亦为政岂虚语哉枢密之归君已壮矣谓君曰吾之进退固自无歉第郊恩不能及汝耳公拱而对曰大人方欲全晚节岂当以某为念枢密喜曰吾姑试之而气貌泰然足以成吾志矣参政李庄简公守永嘉枢密为签幕待遇极厚君方就傅附学郡斋每旦必束书以俟户外寒暑如一李公奇爱之枢密赴余杭君侍大宁次长安埭时有数百艘相持旬余公犹总角为之登岸处分使往来之舟以叙而行已舟独殿不日遂通枢密被召将行吏有以白金遗仆夫者公侍侧奋然曰是将污我当发之枢密喜曰吾儿可谓清白吏子孙矣性笃孝大宁既下世枢密年益髙父子相与为命娱侍左右药非亲尝不进未食不敢食执防尽礼既葬结庐其旁舍城居而家焉致敬家庙旦旦集家人拜谒风雨不渝蔬菜之属未荐者弗敢尝祭祀备极诚洁涤濯烹饪必躬必亲将奉祀则衣深衣以寝讳日先期斋素哀慕涕洟如始防生朝不为宴乐在官吏民无知者同气惟一女兄适周氏事之甚笃见其卜居以金谿别墅遗之制幕例得僦直君曰吾有先人之故庐在仆从亦以乡曲不当用悉辞之魏王来镇君以职事迎谒境上典客谓当庭拜君曰此必非王旨揖而出王首以此见重遂被论荐将校捕海寇防百人吏欲逮治匿赃事君曰彼出死力得盗以赃为赏亦不为过若以属吏是为贼报仇也谁复用命王为寛之皆感激尽力海道亦清幕寮蔡君大成亷明有守或污蔑之将寘于法君力辩其非辜及出又厚为之礼东钱湖积葑胶轕王欲开治之有请于朝欲给钱谷及设醲赏且以属君君引嫌以不敏辞又白王曰今为民兴利所费非不多水军有舟楫畚臿之属傥优给军士当必乐趋第严为纪律毋令扰民足矣请列杙岸旁取葑积之日久自成隄矣若属之官吏必致烦扰民疲于奔命吏急于言功止得目下弥漫可观根蔓不除适滋后害尔已而皆如君言始至新昌待制朱公熹时为提学一见如旧即以滞讼委之天台有王乌头者中产之民以析戸交讼三纪矣案牍山积君尽召其党谕之曰至亲终讼未有不破家者我非不能处防一有胜负汝必将复诉词意愿款察其感动遂与酒肴使交相悔谢明日俱拜庭下曰今不复讼矣朱公深为器重自是亲戚有讼率以此处之或使之拜起揖逊于前而去得罪于父母者轻重亦惟父母之听曰吾尽法则伤恩矣由是无不感厉自新葢平时乡邻有失孝弟之义者必谕之以礼晓之以法不悛者或媿辱之感悟则与以酒食之资使其奉父兄之欢乃已其有暴戾恣睢狠于鬬昌于货者亦诲之谆谆俾归于善故见于政者专以风化为本也君于催科不扰而集尝曰寛之于粒米狼戾之时而迫之于半菽不给之际是罔民也乃为之晓谕谓及今不即输纳将来不免追催谅勤周悉无虑数百言读之者虽顽钝之夫亦知感悟租赋不待促而办部使者至以移示旁邑至今邑人犹传诵之邑在山间异时趣办役夫以称过使客近乡之民一月或至数四君令乡各置籍据籍防差出厯为信自辇输官物之外一无所役三年间户不过再及之逺者或终不及也大谿自天台而下溉田甚广旧有隄以障狂潦而善壊防无寜歳君曰人力不至尔出官钱属耆老督民修筑民竞劝趋其他陂埭经君修缮者无不坚久乡吏销钞不以时遇有防追扰及已输之民者多矣君深慰劳其人问其道里期防之费官为还之罚吏金以偿官吏困于输金其弊遂絶有士与民讼田君谓士直而牍未具士复来谒君曰兹事已决彼当无辞今见谕则成请求之私移丞佐决之后无敢有私请者僧讼一民负钱至数百缗君疑之问民妻安在曰近鬻于人矣即诘僧曰此人甚窭何屡贷之汝必私其妻妻鬻故讼尔僧诎又有诉僧寺杀其子而尸亡者君念笋蕨方盛此必为盗被擒而窜尔责僧令防访而寛其期防获之一讯而服豪民以称贷获利倍蓰偿者无所出则以钱百万献于官公问钱安在曰散于民间官取之易耳君曰以此饵我而欲自为计也即受其献而列名及数悉蠲之无不称快或杀人于野而未获尉两以他盗塞责君察其非是皆纵使去既而眞盗乃见犹微服至其处覈之与狱辞合县计初无百金之储而逋负以万计君攷歳入之目穷蠧耗之原曰吏奸耳吾能裕之先是歳用一吏司出纳号场典羣吏表里假贷为奸君使日一易之凡一日之入暮归诸帑久而寖饶曰此理官钱法也规模既立上下寖以相安再歳所用益衍重门頽圯众以为请区画自出一物不取之民有与官为市及就役者加与之庸直有献木者君曰官自足用此汝先垄中物或与族党不平将假手于我耶却之先尝籍诸乡之盗日饲之而拘焉民间无复犬吠之警既数月相率而诉曰某等失业为此然朝暮惕恐未尝得饱食安卧如今日也各已知悔且望少寛许其日就佣役夜必归宿及是皆执役于官元夕落成栋宇华焕乡民不知有役咸聚观以为神县庠久敝欲新之而前迫于民业一径防不容车马君谋辟地或曰其家富饶未易得也君召与议即以为献厚偿其直于是面势轩豁新殿庑列棨防观者唶曰吾邑文风其昌乎其后名荐书取儒科者相踵元日为叙拜礼衣冠毕集为陈尊爼设介僎叙长少献酬雍臾无敢哗者且曰乡饮之礼昔固尝行之未有济济如此者耋穉皆相与观礼焉君资明而健决两词至前情伪立见书判数百千言反覆切当每曰久讼废业实官司不决之过惟详尽不可转移则安居矣故一经予决虽宿奸巨猾无复异辞及君将去念一任所决滞讼幸无翻诉吾去之后猾吏或为奸利则贫弱必受其害乃许请防由以备于是请者日至一一给之或感泣者曰令君为我长虑及此眞父母也咸请立生祠君力止之既去民知其不可留扶老携幼前期出境数十百里俟于水濵泣且拜曰不复有此知县矣婺遭大水溪南之民登屋缘木以避者数千计守倅乗陴君首募善舟者救之令曰活一人者给钱五千竭贰防之蓄继以私帑到者分处官舍既饮食之又列炬通夕以男女混处恐其淆杂也人尤伏其虑深盗入民舍觉而遁隐于桑间主人访求盗投以石防中主舂以矛盗坠而殒吏以盗徒手受矛当主人以杀人之罪君诘之曰石非仗乎虽非所持然中则主人死矣闇中偶伤于刃此为登时勿论可也守不能决交谳以上棘寺卒从君议有殴伤保辜限日未满而殂者吏坐殴者以重辟君已知伤者能遨于市饮啗自若偶以宿疾发而毙再讯如所闻吏民惊伏葢于狱事尤留意深思以得其情平反如此等者非一也妇人有欲弃其夫者诬舅以私舅不承而死于狱吏白无所攷证守将从妇君曰使其有之乱伦之罪固不为轻使其无之厚诬其舅亦当反坐舅由此以死妇可已乎闻之宪台遂坐妇罪里妇独处恶少谑之不从夜诈称夫归妇痛无以自明泣告其夫而缢君闻而为葬之表曰义妇冢罪其为诈者君之莅政多此类尝祷用于龙潭冒险亲至其处肃然若有所感云出湫中得神物以归隂云隐隐及郡而霈然作邑时凡祷皆应如此岂人力哉守既行而新刺史之兵百余人未知所归君使尽集于庭探筹分管随即帖定三易郡将备尽礼敬事有利害必力争事已和好如初君在州县一时监司帅守多名公相知甚深然不为苟求终无有以姓名荐达者恬于仕进改秩之初文惠公在经筵欲以请于孝宗而君辞焉曰未更吏事且欲字民以行志耳晚年闲居歳久祠禄亦不复就庙堂闻其亷退亟称之以厉躁竞者山居萧然棊酒自适不以一事至公庭乡之太守或欲见而不可得居官以亷节自厉俸给之外凡有例者皆不取用度一切取赡于家歳计仅给均为十二每月一出之效东坡段作三十块之説不治产业凡货利之事未尝为也好仁乐施闻亲戚之贫乏者以济之防不能举女不能嫁多为成就为梁以济渉解衣以蔽寒涂潦者予以笠屦年凶则为粥以饲饿者疾疫之家既遗以药至量其所食昬暮潜送其家不使知也亲见义役之便民及归见乡邻有以争役破家者君谓受役之害小争役之害大劝率为之为请于邑大夫力主其説今赖其利焉近山有虎樵牧失业者防月募猎者许以厚赏猎具入山虎亦遁去晚益严重端庄守礼语不轻发居不杂交亲朋有过靣折之有一善则奬借劝勉如自已出取司马公家范书仪约为冠婚防祭之礼行于家子弟有惰容必正色以临之童穉笑语亦不敢妄衣服器用不追逐时好家人俱不敢为华靡之饰或见之则叹息世态之薄也尝在众中服布衣乡先生沈公铢笑其激君曰某不知其为陋也淡然一室无他嗜好惟取礼记檀弓学记中庸大学祭义祭统儒行表记等篇通鉴唐鉴朝夕从事尤笃于教子招延名士宗族子弟之愿学者皆预勉以修身之要不徒望其取青紫也长子中第又二子入太学未尝以为喜葢所期望者不止此夜课童幼语孟为之讲大义每曰雒诵之声贤于丝竹逺矣庄谈梵帙深究理趣病中区处家事秩秩有条医至嬉笑待之呼诸子曰我无所憾惟汝祖隐德实行太史纪载甚略我死则汝辈不复知矣口授数千言既革神观愈清自书一颂尤为旷逺又书二纸戒毋受赙赠大略言生无益于亲故殁可扰之乎仍戒毋用缁流既毕盥手炷香奄然而逝其视死生眞若旦昼耶君娶舒氏御史中丞亶之曽孙先君十四年卒赠宜人孝敬诚笃四德全备枢密方为国子监簿宜人未嫁而枢密超迁台谏大宁喜曰此妇其昌吾家乎未归登政地归享上寿康宁宴衎宜人未始一日不在侧也大宁性严事之至谨遂信爱之枢密久未有弄孙之乐宜人请君置妾君曰设心如此何患不昌既而得子今兹蕃衍葢不妒忌之效也新昌相传有白虎神为祟吏言请避正堂君弗顾宜人亦曰何物小鬼敢据公宇乎不为动而亦帖然族妹为邑士之室始至遣馈之及归则与之酌别中间不时求见则谢之果有私请也在官未尝问梱外事俸入亦不举知其目君之清德所助为多凡君所为极意奉承君待之如宾言必称名有出入宜人必摄衣揖之子妇侍侧雍雍如也待婢使未尝谴怒詈言不出诸口衣必澣濯不事珠翠绮綉之饰年才五十有七卒于婺之官舍葬于阳堂乡包家山之原子男五人弥逊迪功郎绍兴府萧山县主簿弥迥迪功郎新台州临海县主簿弥遵先卒弥进将仕郎弥逮太学生女二人早夭孙男十三人麟之中之介之举之希之翚之阜之常之准之异之之之彛之女九人在室诸孤将以十二月壬寅奉君之葬合于宜人之墓来求铭钥托契非一日君之清介实所难及诸孤録君行实甚详且其施于政者皆可为后法又自言其母之贤尤痛其早没惧无以显于世愿并书之故为具载而系以铭用慰孝子之思云铭曰
　　史氏之贤德惟迈种衣冠之盛辅相我宋君生而秀弱不好弄父兄濡染以义折衷比宰百里始见于用亷白照人轻徭清讼人皆望君夷庚飞鞚仅乗贰车其退甚勇平生介然晚益严重闺门自养无所修综潭府不居归侍丘陇家庙时享极其钦奉动循礼度周旋勉中闺门化之无敢奢纵屏絶声乐喜聆雒诵谢去机事志甘抱瓮力行所知不牵于众谁毁谁誉终不为动老成云亡乡党所痛君则了达如幻如梦我方卧疴向风一恸诗以飏之后人其讽
　　太孺人蒋氏墓志铭
　　衞世子共伯蚤死其妻守义父母欲夺而嫁之誓而弗许此栢舟之诗所为作也女不事二夫古之道也共姜独见于诗则知是时必有不能守者而况后世然共姜亦惟知守义不闻他美若从嫂太孺人蒋氏眞有共姜之节而妇道壸彛则又过之其可以无纪乎蒋氏世着籍于明之鄞今曰庆元府曽祖讳侃隐德不仕乡里称长者祖讳浚明赠金紫光禄大夫父讳珫朝请大夫赠宣奉大夫妣宜人周氏赠硕人方孺人儿时有善相者谓他日必领百口既归于我实伯父扬州讳璹之仲子也讳镗字仲宏绍兴十五年伯父提举福建市舶从兄以疾卒于官舍兄资孝谨事亲主于敬接物谦和遇臧获亦未尝失色伯父宦未达产薄累重或至乏食上不以病二亲下不以语妻孥经营弥缝以尽其欢间辍口腹以与儿辈犹叹曰人多不能报上但知报下尔壮益进学属文旧作止存一二手抄书皆有楷法虽米盐细事亦然在泉南尝受诗于柯先生宋英先生亟称之伯父与恭人冯氏尤所钟爱哭之甚哀孺人年才二十有九一女六歳居长四子幼者生始半月时二兄一弟皆在仕途所生母杨氏太安人眞欲夺而嫁之舅姑亦不能必其留也其伯父中奉璿谕之曰守志固美行顾汝年尚少能自保乎泣谢曰相待如宾诚所不忍抑不如是诸孤何以自存卒不为动扬州拥麾持节厯十余年所在随侍虽舅姑存抚备至儿女子羣居间有人所难处者一切安之而妇职愈谨归自维扬恭人得疾就医于京口一力奉药饵非亲尝不进卧起必俱既卒执防尽礼歳在辛巳扬州以廪橐均付子舍用稍裕矣即戒诸子曰父葬未安而当迁汝曹俱壮而当娶异时长穉猥众何以待之吾性俭约有素汝其毋徇侈习衣食之余铢积而寸累之后数年由奉化之长汀举从兄之柩改葬于松林乡报国山祖妣魏国夫人茔之右求姻家莲峯侍郎周公绾为之志诸子遂以次授室将析居黙祷于先曰未亡人愿守故庐也果得之防宇不改余皆一新视旧不敢加濒湖仍存风月阁之号谓家法子孙所当世守命钥大书勤俭二字扁于正堂扬州略用范文正公义庄规约以赡宗族之不给者孺人思有以増益之戒诸子及从子节他费遇稔歳则储其赢今有端绪焉延庆寺有十六观堂礼长忏僧未免乞食扬州欲卖田赡之始捐百斛孺人复用四十万钱以酬先志且为扬州立祠得龙眠李公伯时所绘五十三善知识于故家置广慧寺中有以乏告随力周卹葢义所当用者大率不吝至其自奉则衣杂布素不事华饰纤粟不轻用也诸子少小蒙训夜坐则谆谆然语昔者嫠孤艰棘与夫处已治家事上抚下之道一灯明灭泊如也每言今衣食登足不惟汝曹享其成我亦何力之有仅知守而勿失尔故凡牟利称贷等事未尝过而问惟计所入而啬其出磨以歳月而至此亦不复详记多寡坐总其凡诸子干母之蛊无敢欺者子若孙今已九房孙防诜诜时节上寿斑衣满前遂成大家和气浃洽终孺人之世百口无间言内外姻戚莫不叹仰以为古之烈女无以过或谓节约已甚者至是皆心服焉然终不以此自满时以手加额曰非舅姑之赐不及此故于讳日及家庙香火四时祭享必躬亲之孀居防六十年执礼益恭吾母大宁郡太夫人间一过之奉之如姑未始少失礼于上下前数年尝至奉川凡楼氏蒋氏松楸一一躬拜之曰吾老矣恐不能再至也病中不喜服药区处家事甚详且谓家人曰汝既不能留我吾亦不复恋汝勿为哀毁能保家如今日足矣戒防葬母侈以髙侍郎夫人为法嘉泰二年四月辛巳终于家享年八十有六男子长曰渊承议郎知婺州浦江县赐绯鱼袋仲曰源皆先亡叔曰洪季曰深国学生女归故承议郎太府寺主簿周元卿孙十三人椅国学生桐国子进士棣梓防枅栱槐植根棁栉栟俱业儒桐梓栱槐植先卒女九人两浙转运司进士赵巘夫从政郎新差监行在太平惠民和剂局赵师固宣教郎建康府溧水县丞赵善潼国学上舍生宣缯髙保孙吴槱之国子进士赵汝括皆壻也二未行曽孙六人仪伾僖储儒俨女六人俱在室明年将奉孺人之防以十二月丙午祔于从兄之墓渊既陞朝赠父至宣教郎孺人先以髙宗庆寿恩被封孺人寿考康宁安享备福如相者之言而子孙亦复多故渊最为可哀葢其资禀有父之谨承母之训而又充之以学问文辞蔚然乡评甚休厯五任所至以贤称职事无不办受知于名公而未尝一与同寮相忤行已无毫髪之玷此宗族之所痛而况母子乎然孺人之防洪深率妇孙哀礼俱至孺人为不亡矣铭曰
　　女教不兴彤史无称猗欤孺人妇道备成执节守义固女子之髙致处事善防防烈丈夫之所不能葢孟光之洁顾妇之清轲亲之严笃陶母之贤明殆将兼而有之何止乎继柏舟之名耶
　　从妹楼夫人墓志铭
　　夫人姓楼氏名某字靓之曾祖常左朝议大夫累赠金紫光禄大夫祖异徽猷阁直学士左朝议大夫累赠少师父琚右朝防郎世为明之鄞人母安人陈氏朝防子女最众及娶嫁者男五女六而家训素严绍兴二十三年知绍兴之新昌县夫人于是年十有公矢谨择所归石氏为邑中衣冠名族有娶吾乡金川冯氏者其子曰文朝防曰冯亦吾外家而又知文之贤遂以归之文字时亨生未晬而孤所生母太孺人某氏相与为命忍贫扶持备尝艰棘人视之蔑如也得夫人而家寖以立夫人性资晓慧容止端庄幼闲礼度动有仪矩尤勤妇功且精其能既归石氏仰奉其姑谨相夫子一以俭约职中馈事妇姑相安慈孝两尽若亲母子相处四十载怡愉如一日太孺人举家务付之年未侵而身得优逸遂以上寿被庆典之封加赐冠帔以华晚节时亨有志古学结交多名士客至则酒肴不待需而具或游他郡从师友一不以俗务婴拂之防名荐书贤誉日闻而夫人亦有内助之称焉时节烝尝必躬必亲严洁精专至晚不倦石氏族党最盛夫人承顺上下皆有礼而恩意加之遇有庆吊率先而往无不敬叹时亨尉罗源道逺单骑以行夫人与家人奉姑尤谨有疾则调药饵须臾不去左右既防哀踊不胜棺椁衣衾既已孙备送终纤悉举出其手虽皆子妇之职亦云难矣时亨相待如宾夫人性刚气直习闻论议以及死生之说往往领解庆元六年年六十有四聪明如少壮髪无斑白又素少疾病一旦以下利奄然如蜕既敛面如生两手俱结释氏印信为善之报寔六月乙未也亲党哭之皆尽哀生四男子穉徕侗颛长先十二年卒次为太学生二女子长适里士黄日宣先八年卒次在室二孙顺孙兴孙将以嘉泰二年某月某日葬夫人于仙桂乡石谿之原祔祖茔金紫之兆次时亨不堪悼亡之戚来求铭钥诸父五院犹记少时惟伯父洎先工部多乡居两家往来最为亲密夫人与余齐年而后一月相与防如同气又念羣从兄弟及姊妹五十余人存者仅十数而夫人又亡矣时亨复雅与余以臭味相好两尝过其家登饱山阁举酒道旧故如昨日至是不胜怆悼而为之铭云时亨今为修职郎新严州桐庐县主簿铭曰
　　夫出名门孤立无朋夫人相之家道以成事姑克终睦族以礼子且有称遽悲陟屺窆而求铭伉俪之情吾有感焉引笔涕零
　　绩谿县尉楼君墓志铭
　　先光禄有十丈夫子惟伯兄绩谿尉生于绍兴二年仲兄严州生于四年至七年而钥始生二兄爱钥厚期待尤逺砚席相从有师友之义伯兄年方三十有二而蚤世仲兄与钥不堪手足之痛祭之以文有云左琴右书一室环堵荧荧夜灯共防寒暑读者悲之葬送之余调防孤嫠不一而足仲兄不胜先公之防五十而终钥益孤露上奉慈母以及二嫂下领诸弟从子幸不失雍熙之轨犹可乐也不幸丘嫂又亡矣哀哉兄卒于隆兴元年十月丙子以十二月庚申葬于奉化县长汀先祖冢舍之侧嫂卒于庆元六年七月辛巳嘉泰改元得吉卜于禽孝乡白石里徐隩之原二年二月甲申诸孤迁兄之藏以三月丙午朔奉夫人之柩合焉先葬泣以请曰沨涤不天父之葬不及铭今防吾母忍死竭力以襄大事惟潜徳懿行叔父知之为详请并登之石钥亦为之泣念吾伯兄抱负不凡不见于用不惟他人莫知诸弟生晚亦不及知也欲无为铭得乎兄讳鐊字昭声世为明之鄞人为今庆元府曽祖常朝议大夫累赠金紫光禄大夫祖异徽猷阁直学士朝议大夫累赠少师父璩尝权工部郎出知处州终朝议大夫累赠光禄大夫母汪氏今为大宁郡太夫人兄生而英发少长风姿洒落从乡先生游自力于学举业之外哦诗结字遇其得意警拔清新无不称叹登览胜地好风佳月必倡率侪辈觞咏酣适未始虚度寓处室亦必随宜増葺拳石水昌阳兰蕙芬馥秀颍而燕居其中间作墨戏小山丛篠雅有思致及见杼山刘公慕用其人摹草书千文防于乱真又有干才先公筑室深入穷山取材董工身任其劳疎财好义笃于亲故恨力之不足宗族托以吉凶事未尝云难甚剧者亦谈笑而办人以逺业期之歳在戊寅光禄丞溧阳以郊祀恩补将仕郎次年中铨选授右迪功郎徽州绩谿县尉未赴今嗣秀王方守丹丘檄监大田酒库勤于所职检柅弊蠧不扰而事集能令一方之人惜其去诣郡乞畱未防以小疾不禄使假之年其自见于世者何止此而已耶嫂陈氏家番易祖宗道父兖登政和八年进士科止于发运司干官母太安人徐氏新城名族膳部公伟达之女也无子生三女嫂其季也光禄知乌戍镇事从姑之夫吏部孙公邦亦新城人与徐氏亲厚以膳部之壻为属遂缔姻焉素有母训归而家人宜之嫁十六年而兄亡嫂方盛年幼穉累累长女始及笄而吾家清贫又非今日比徐安人尚无恙欲嫁之自以幼更多难又尔寡居命也奈何矢死靡他一意俯育人已服其守义自尔斥去铅华专静勤约心计精密铢积寸累五女遣嫁三子纳妇虽次第成立而嫂氏亦为之早衰年逾从心犹执妇道姑嫜娣姒欢然终身晚耽内典一丝不挂养疴自佚得寿七十有五中子溆后七月而卒女长适蒋与求次适奉直大夫知南剑州军事朱軝次适迪功郎绍兴府新昌县尉兼主簿孙逢吉次适儒林郎添差建康军节度推官赵师浔伍赵二壻及赵氏女亦俱亡矣孙七人曰栋年十三而夭曰机曰椷曰枝曰樾曰枚曰格孙女七人皆在室铭曰呜呼伯氏自立千仞赍志壮年其用勿尽变彼贤配厥有髙节栢舟自誓以汔同穴俯仰畴昔首尾四纪称于宗姻光于彤史徐隩之藏舍旧从新我为诗之用启后人

　　攻媿集卷一百五
　　钦定四库全书
　　攻媿集卷一百六
　　宋　楼钥　撰
　　志铭
　　戴伯度墓志铭
　　绍兴三十二年钥叨荐于乡时二戴皆在前列曰机为词赋之冠曰樟以周礼选长字伯度次字伯臯戴氏世为鄞人居桃源乡曽大父侃以财雄大父冕以通经属文上礼部不及仕而卒父汝明能传家学见二子蚤歳竞爽尤笃意训教母夫人朱氏亦课督之一日俱擅场屋声父以二子故防封至宣义郎赐五品服母封孺人而戴氏愈着伯臯擢乾道五年进士科终诸暨丞伯度至绍熙之元始以特恩补官乡党固已叹其晚暮才厯金华簿待次鐡冶而一疾已矣实嘉泰元年二月甲午也君之子燧以行状踵门泣且拜曰既已忍死治坟于乡之万隩将以十二日丁酉襄事敢求铭于先友余亦为之泣曰葢尝铭子之祖矣忍铭吾伯度耶读其状则袁和叔之文也和叔不轻许可又为伯度内弟知之尤深无一语溢美又念顷与昆仲定交晚与伯度益厚君之归余偶苦足疾竟不及一见遂备录所状益以见闻而系之以铭惟昆仲皆游郡庠朋侪敛袵畏之伯度尤长于赋俊逸而不肆妥帖而不局体物匠意有前辈风君初调迪功郎绍兴府萧山县尉未上丁宣义忧服除始为主簿官虽卑惟既厥心夜漏未尽而起旦即坐曹簿书钩校不遗纤微皁吏莫不苦其勤惮其严而心敬服焉事不诡随亦不苟异每以出位近名为戒厯事五太守或寛或严同列或未免少变君趣操自若曰吾知尽吾职尔田赋之入异时莅其事者有刻下奉上以溢数为能输者苦之累月而未毕漕以属君更前之为仅两月告具贫弱下户有积年未尽输者守俾督之君询究得实言于郡曰民畏法敢有不尽吏擅私隐欺尔郡计幸无乏奈何重困吾民守悚听亟命蠲减合七万余缗先是县吏轻侮士类被以恶名有赴愬者多沮挫不能自直而眞为奸者庇之君处心公平于吏无所听沮者伸而庇焉者屏迹邑人称诵之守与宪交荐其词甚美既终更今丞相谢公一见深念之以为提防江淮湖北铁冶铸钱司检踏官逾年会属疾以承务郎致仕终于家享年六十有七娶汪氏二子长即燧也次炳女适严仲游伍玠方复严辅之皆里士孙男埙埴一女君风规峻整志尚卓荦耻与碌碌者伍平居介然未尝谄辞令色蕲恱于人非道义之契不与深语区别善恶若已甚者而徳性温温胷懐四达不设防畛色养亲闱恪谨朝夕不敢少忤其意友爱诸弟于仲氏尤笃拊存孤嫠族党称述初师事乡先生髙公开而深为先生之兄侍郎公所器重自是为学愈力有胜己者必从之研穷讲切日进而不止根本诸经博采百氏喜史汉书叙事奋笔效之沛若泉涌英词丽藻出必惊俗愈出而愈新尤工偶俪之文如覩宝藏金珠象犀烂然溢目喜作七字诗多关风教有蛰斋集十卷葢庶防乎词人之秀一第易尔而困踬若是人为慨叹君处之怡然无陨获憔悴之色晚得一官稍见施设方为当路所知则又不幸而病病愈复作竟致大故呜呼如彼其才发摅素蕴足以显于用顾若是而止乎然君之持身传后自有不可泯没者官金华也俸入至微而尉廪差厚守曰主簿尉官等尔而勤怠有间勤者薄而怠者厚可乎使均之固辞不许曰吾以惩劝官吏非为主簿也然卒不受其义利昭晰如此官事稍暇时从名胜相与讲贯有日新之益教诏二子朝夕谆谆无非切己曰吾平生所守不欺二字而已其子亦刻志自立亲炙师友将大其门君之培养根源顾不厚哉铭曰
　　昔吾乡兮兵燬求故家兮无防访戴氏兮故庐自熙宁兮经始叹古风兮犹在信不陋兮不侈川流兮无穷乔木兮髙风忽不见兮伯度俨丹青兮徳容嗟二隽兮齐名抱器业兮长终百不试兮一二泣遗稿兮焉从幸素业兮有传庶不悼兮土中表斯铭兮宿草尚过者兮必恭
　　骆观国墓志铭
　　易道不明乆矣夫子之于易不可及已然读之至于韦编三絶是时十翼犹未作也近世通易者莫如康节先生亦写易一部贴屋壁间日诵数十遍今之学者未论明易能读者盖寡甞闻旁邑有骆君观国能凌晨暗诵全帙大寒暑如一日至老不废每叹以为难及而未之识近者叔父学賔与从子沐致郡博士杨君成己之意云有里士骆士宏与之有连求志其先人之墓既而沐又介以见泣拜且请就阅行实即观国也乃为序而系之铭骆氏统仕吴为偏将军封新阳侯姓苑曰东阳人又曰防稽乌伤人至唐有宾王以文章显贯义乌实乌伤也五季之末有友义延训者相继为台守自义乌徙宁海遂为邑人君讳季友观国其字也曾大父益大父全父恂世为着姓君于兄弟为季幼敏慧父竒爱之多买书而题其卷末曰留遗子孙君少长即感励力学未冠而父与长兄俱亡母项氏以悲忧感疾气防如石鍼药弗及君创屋一区寛明温凊娱侍无阙家人化之未期年而顿愈至九十以夀终乡党称孝事仲兄尤谨协力克家尝读佛书有感脱略世故逍遥林壑者数年俨若凝思専以达性为事闻儒士释子有理学明彻者不问逺近必往叩请后果通悟幡然而归曰吾乃今知天地万物初无二致儒墨殊涂而同归求其体用具存者莫大乎吾圣人之事业精义入神所以致用由是求为有用之学家政益井井有条年近五十不复作出仕念读书必研究至极尝自叹曰若欲穷理尽性知时识势开物成务无出于易非圆机之士孰可与论是哉其子至前间取卦爻象辞以警之使之通贯而后已子虽钟爱十歳即就外傅有名士必使从之逺亦不惮归必使诵所闻士宏读孟子至引而不发跃如也君抚几三叹且令掩卷曰此正孟子警拔人处既不待发尚思其所跃如者何以得此此不可以口耳章句求之语至数四士宏耸然因名以跃而字以子发后始改焉淳熙间髙宗庆霈封迪功郎致仕非其志也鳏居二十余年不复再醮独处一室植竹绕榻而读书其中雍容闲雅作诗如其人暇则风咏以自适日渉家圃好吟归去来辞其于声利澹如也性耿介事有曲直必为之辩析里人惮之感疾既革神闲气定不异平时至亲环立忽语之曰生必有死世间止如此尔初非异事命笔俾书四句顷之气絶庆元五年十月七日也娶同里魏氏生一男士宏也二女长适进士王夏国子监丞知信州及之堂弟次适杨考叔成己之从兄也孙男五人朝宗光宗儒宗可宗皆业儒开宗尚幼以嘉泰元年九月十四日葬君于县北大中山之原合孺人之墓余将属稿会阆风刘允叔次臯过余问以乡评曰此真吾邑之善士也赞余铭铭曰
　　君之于易日读一通百徧义见况终其躬学成不试得正而毙积庆之余尚启来裔
　　朝请大夫曹君墓志铭
　　绍兴李庄简公光以直道大节屹然为中兴元臣闻四明曹公粹中之贤妻以长女翁壻间自为知已学问大率以躬行实用为先真有冰玊之誉君其仲子也天资颖悟记诵絶人长而力学既有家传而又源流外门气节自许词章焕发落笔千言仕虽不显而见于政事有可纪者足为一世名士余里人也客授东嘉君时主平阳簿深叹其不可及交情日深三十年来君之文益工政益明操守益固方相期为世用而遽亡矣哀哉将葬君之子孝忠以行録泣求铭君讳盅字困明明之定海县人曾祖慎微赠宣教郎祖实赠奉议郎曽祖妣袁氏祖妣闵氏黄氏皆赠太孺人父朝防郎建宁府通判君既升朝累赠中奉大夫妣太宜人乾道三年君以中奉致仕恩补将仕郎明年铨试上等授迪功郎为平阳主簿次调江陵令遭内艰淳熙九年循从政郎监行在赡军激赏酒库十五年以举者改宣教郎知秀州嘉兴县既书再攷引亲嫌改知福州长溪县庆元改元通判楚州六年授福建转运司主管文字积官至朝请大夫嘉泰二年九月朔以疾终于官舍享年六十有八娶陆氏封宜人子二人长孝忠也将仕郎次孝先当被遗泽一女尚幼十月还乡三年三月癸酉葬君于奉化县禽孝乡童隩先茔之侧宜人祔焉君兄弟竞爽而君尤俊迈不羣十二能作举子业未冠已博综经史百家之言天文地理与夫天下形势兵家之学靡不通贯诗章文赋命题立就动辄惊人少尝留题宁都金精山有曰手擎白日浴沧海气使列岳如羣儿中奉见之为失色且戒以力除此等气象见其留心诗文以为当究经术务为实学君自是日则干蛊夜则读书昏定率饮三杯君止求小盂置书灯上至四鼓酒温始一引而寝奉亲尽于敬爱不忍顷刻违膝下贫不足养恐贻亲忧至躬负米之劳中奉被疾衣不解带药必先尝既革许诵金刚经万卷诵之终身至于倍蓰自少攻苦食淡忍贫自克奉身至薄至用于义则不吝尤笃于友爱伯氏多女为嫁其二余又厚助之介弟寓江陵逺宦相值情好尤笃见其子与能书不翅身得之喜幼弟早亡抚其孤为次子即孝先也其在平阳能声已着上司委以事防无虚日讼者亦多自请求决士民归心去而挽留殆不容行侍郎曽公逮自温除漕深知其才而荐之大卿辛公弃疾帅江陵治盗素严有盗牛者配江州吏縁其意欲沈之江君慨然禀白公改容叹赏卒俾如令寸金隄去城二里实捍大江冲突之患歳役人夫数千具文而徒劳君调夫均平躬自督课増卑培厚以为永利又以农隙修筑沿江官隄使前日巨浸冲决之地复为膏腴流移归业耕垦日辟诸司公举具载实迹南轩张公栻尤知君引置签幕其举词有云直论敢言不肯诡随有足嘉者酤余杭京尹尚书张公枃韩公彦质更荐之遂以更选公余任刀笔之须谈笑挥翰无难色嘉兴剧邑且当孔道牒诉山积君以五鼓秉烛治事迟明而毕人叹其敏既至长溪辛公帅闽以鬻盐来委君谓县为出产之地开国以来未尝与民争利持不可帅怒易纠曹比至帅已释然不使就职相与觞咏弥旬会贰车阙即以处君其在山阳尤悉边事帅漕总饷合词乞不次擢用尝论五事一乞令楚州守臣仍旧节制出戍军马二乞开寿河以为山阳馈饷之备三乞申严淮禁四乞止用官会不必再印两淮铁钱交子五乞开淮东荒田以实边储习边事者皆以为当思欲一登玊陛方寸之地以吐胸臆而所向不偶性素刚铨部偶有漕幕见次授之以归防闽中歳旱白使长此不可谓细故缁黄祷祈亦置勿论辩析滞讼疏决岸狱加以振贷庶可感格贰卿曽公炎悉从其说随获甘澍君位不称徳其见于政事者止此中奉诗易皆有传先以诗传俾钥为序而刋之遗藁自甲至辛凡八帙尚可传逺也君之属文兼备众体高宗七十之庆一时文赋表颂献于阙下者无虑千数君进赋篇无媿古作寻有旨付后省看详取文理优长者十人以闻给事王公希吕中书舍人郑公丙李公木以君为第六观者无不叹服其工开府吴公琚倅京邑监漕台试梦神人以黄牒书君之名者不能遽识明以语同事俱异之君时自平阳来试吴得君名而喜已而果在选中比为浙漕君引梦事为诗以见之吴公加礼焉君抱负不凡动以古人自期标致甚高不合于俗每谓与其取美以求合孰若行吾之志官虽不显而气不少慴所至放达不暇商计尝叹曰识真者少从古以然知我者希则我贵矣君御家严整居乡尚和父老童孺相为尔汝非意相干自能理遣晚卜筑奉川一区雅洁聚书万卷多手自雠校每言夜以一灯使妇奉姑别以一灯观书积学老不衰客至则讨论古今觞咏奕棊意殊不倦客去则凝坐一室多采释氏高胜之言可以警悟者书之坐右自号牧庵居士不喜杂交以傍人门为耻□脏兀傲自适其适既不能少贬以求进使得寿考为乡里老成夫岂不可中更游宦处此室庐仅十稔而夫妇俱以丧归可哀也已宜人世居台之宁海曾祖熙祖扆父之机起于富室而温恭勤俭无媢妒之私事姑相夫妇道惟谨君有幼妹寡居君欲夺而嫁之妹自以姑嫂相处无间不愿再适同居二十年此尤可称者君之成家出处无玷缺内助为多年才五十有二先君一年卒七月二十有一日也孝忠痛怙恃之继亡并求着其母之贤亦君平时之所称者牵聨书之以慰孝子之思云铭曰
　　矫矫囦明天与令姿学有自来而文益奇骈四俪六笃论工诗奏赋明光大放厥辞见于有政精敏光辉才髙位下知我者希胸中耿耿噤不得施吾徒掌制愧先于之伉俪同穴行道兴悲我铭其藏慰尔孝思
　　参议方君墓志铭
　　余为儿时先光禄知乌戍已知秀州使君方公之名既冠公守四明才三阅月而去民歌之至今乾道七年由永嘉郡文学为秀之攷官公方奉祠居城中讫事始得一拜牀下侍徳容聆教言从同事者各询其乡里官所之详故家意象寛叹仰前辈风度以为不可及公既云亡始识其子夷吾纳交虽浅而意甚亲后贰司府夷吾之子叔恭为打套局喜其有父祖之遗风遂荐之幸遂识方氏三世嘉泰元年闻夷吾以九月八日终于家二年叔恭等既以二月甲申葬君于临安县灵鳯乡归长山之原祖祢茔次以书来求铭新浙西参议官王明清仲言实余所敬娶君之女弟既状其行又助之请仲言有史学书详备乃摭其实而系之铭君讳导夷吾其字也方氏自周之方叔以来逺有世谱后居严之鸬□原晚唐元英先生以诗鸣七世而楷以进士起家仕至驾部员外郎生蒙朝防郎尚书屯田员外郎赠银青光禄大夫君之曽祖也妣陈氏赠永嘉郡夫人祖元修朝请郎大名府主管机宜文字赠特进妣王氏赠余杭郡夫人父滋敷文阁学士通议大夫累赠少师妣李氏赠越国夫人少师未四十而专城拥麾防徧东南所至有惠爱晚登从班隠然为一代名臣及见正始源流深逺所交皆当世名士在二广八年自赵忠简公鼎张忠献公浚洪忠宣公皓李庄简公光诸巨公皆为秦氏所摈斥流散湖广或在海外秦方兴罗织之狱急进者睥睨迁客以为奇货少师独一一以时存省馈遗济其乏絶不幸殁于烟瘴者又为津致北归旁观者危之曾弗之卹竟亦不能害此其最为世所称君忠垕孝谨目濡耳染之久故济物之心切因得师承侍郎横浦张公九成又从御史樊公光逺三山宗丞林公之奇游讲究精微达识宏度是以似之局于名位虽不得展布而平生出处有可书者绍兴十九年以郊恩补将仕郎防两该恩例循右从事郎二十一年差充总领淮东军马钱粮所干办公事改辟福建路安抚司主管书写机宜文字少师罢四明寓姚江不忍去侧自监潭州岳庙凡两任孝宗登极循右文林郎乾道初元少师出疆以亲属恩循右承直郎差充两浙西路提防刑狱司干办公事七年入幕冬遭内艰九年丁少师忧淳熙三年兼两浙运司造船场八年改通直郎知湖州武康县明年明堂大礼赐绯衣银鱼十二年差通判平江府十六年光宗覃恩授朝散郎绍熙二年到官五年差知沅州主上覃恩授朝散大夫请祠王管建宁府武夷山冲祐观三年差知黄州复请武夷之祠久之差淮南安抚司参议官而遂已矣享年六十有九积阶至朝请大夫娶常氏御史中丞同之女君之姑秦国太夫人所出封宜人相敬如宾动合法度闺阃视以为则子男三人长叔恭也朝奉郎新通判临安军府事次叔寛宣教郎淮南东路提举常平司干办公事皆赐绯鱼袋次叔敏继季弟后承事郎新监镇江府大军仓女四人长从释氏次适进士张淳厚次适计诜季尚幼孙男六人熙将仕郎防将以遗恩补官黙熊照然女五人长未行次适承奉郎知常州晋陵县丞张佺龄次许嫁四明史文卿次许嫁进士李景藩余尚幼初君在宪幕王丞相淮为使长雅知君贤君亦疚心协赞多所平反德清县鞫茹菜者数十人请论如律君究其实乃邻邑乡民因售薪致竞为怨家诬诉两造俱毙案中皆牵连者又婺有倡家子规富室之产既已伏辜而嚚讼不已君悉白使者平其狱鲁公大喜欲以论荐而君忧去矣船场在华亭造船本钱旧属五郡期防玩弛岁额侵亏君克勤细务额既登足异时阙廪贷物者俱偿之漕司于青龙镇剏许浦移屯寨屋三百余间久之未定君承檄定基既便于事请以所征商贩木植为用尅日而办仍为痛除重征之弊武康密迩行都易致越诉君律身既严剖决公平不科罚一钱寛猛得宜讼亦衰少县出丝纩赖以济税课郡利其羡使别储以俟命县无所从出商人患苦倍征旁出山蹊公私交病君请于郡复旧规蠲宿逋申法禁减则例以招之曾不逾时来者辐辏并邑亦为之改观米运至丰储仓退却至数百斛典吏鬻妻子不足以偿君为于他州贱籴取赢以补其数又以余赀代下五等畸税义役良法也行之或反以致害君更立规式劝谕诚笃民咸信之追科不事鞭扑间出郊野食用百须皆以自随无纤粟之扰于是争先就役他县至取以为法后有欲更张者老稚叩阍几二千人竟仍其旧尝久雨有怪民昌言水且大至人皆悚惧谋避亟捕至庭焚其书械系以俟期既不验杖而逐之有诉夫久出不还知其必死而迹不明者君为设方畧得姓徐者一问即承境内盗贼帖息雨旸致祷多验洊値丰岁上下熙然寓客任公绅諌议古之从兄也靖康失母长斋泣血以求之金人归我河南徒步走北方奉之以归孝行上闻擢敕令所删定官改秩主管官告院母终庐墓事之如生与世相忘久矣君访其家列其高节于朝控恳备至遂赐金紫闻者钦叹风化之美提刑刘公颍行郡谓太守曰自苏至此惟武康无一词至前盖君专务行所学视四境如一家不表暴以取赫赫名而民受实惠便坐有梧桐瑞香一曰甘露降其上晶荧润液浃日不晞邑人聚观士夫形于歌咏者数十人其去也遮道挽留越境追送者不以数计此岂可力致耶呉门最号剧郡君闗决闲暇贰卿沈公揆同里之旧相得甚欢外台多属公以事无不得其平两摄郡事尤为得体秩满久滞逆旅今丞相谢公深甫大资政赵公彦逾俱在起部亟称公始有沅州之命黄州陛辞乞铨择巡检以备不虞又论犯茶盐之禁多妄引仇怨与多藏之家乞不许淹延枝蔓敷奏详敏上甚悦皆见于施行逾年防言路申七十之制君官簿适及即为纳禄计再就祠禄又授议幕皆非其志也呉门苦旱尝躬祷于横山龙母祠有随车之应都城延燔之后人情未定秀亦连岁大旱公忧惴尤甚若任其责者率里人祷于道宫极其精诚至四昼夜雨为霈然既病犹以裕民之要闻于庙堂丞相击叹致谢少师在番禺罗致洪忠宣公长子适为属丞相文惠公也仍命君定交共处郡斋文惠入相然后引之退然惟循涂守辙而已入仕甚早重去亲侧居官之日可数若刲股以救越国之疾执亲之丧号慕几致灭性皆人所难诵列子如流达其防奥尤喜读通鉴策其治乱原委往往悬合尝论太湖高于运河当疏霅川浦溇之要者庶无饥岁后湖守得其説为之果有功焉少师敭厯最久非令甲当给者悉不取闲居又戒与民争利君守遗训惟谨岁歉或食不足未始以语人也取友必端志趣相投一见如平生欢苟非其人虽强附弗与年甫弱冠夜闻有溺于江者竭力拯之从叔希文以穷来归少师解衣推食君又为毕其丧葬婚嫁事隆兴二年金人犯淮少师守镇江警檄交驰君日视烽火安危之报多至夜防军士有失号者法当诛君黙念之防访而还其人少师喜为似我也明年防荒之后饥盈路婴孩悲啼不忍闻君取道旁数十人育之皆遂全活既长男女各有所归或询访其家而还之好周人之急假贷亦随力而应之施药饵以济贫疾岁时酒炙以遗邻里先有小圃相羊其中客至称家有无欢宴终日不倦苏氏女兄既寡奉之尽礼晚年姊弟合处夫妇垂白子孙众多簪绂满前雍睦之风乡闾称焉又以平日见闻为觉斋见闻録病中呼子弟戒以孝弟保家终制从约书四句偈以见志幼尝有得于佛书长从大慧宗杲游且死犹诵杲旧所遗法语而逝是皆可铭铭曰
　　惟方叔之在周兮以壮犹而为勇子孙蝉聨兮见衣冠之光宠元英出晚唐兮擅诗名而最重六传七传兮为名臣于我宋仰少师之深仁厚义兮有盛德之迈种祷祠求子兮感精神于吉梦君之初度兮信释氏之抱送宇量是似兮惟慈顔之是奉孝弟根于心兮利欲不为之动推是心以往兮仁将不可胜用源流老苍兮学无不综防千古之治忽兮寤冲虚而成诵小试虽不得骋兮着声望之已耸片言可以折狱兮几空庭而无讼蹇挽须与扣阍兮何不约而有众致甘露之下坠兮着碧梧而流湩怀忧世之心兮不敢谏而以讽吐其一二以自见兮言必有中悲长者之云亡兮非夫人之谁恸幸相从于九京兮依世上之丘陇诗以飏之兮顾何取于折衷尚后之人传业兮庶家风之接踵
　　知钟离县姜君墓志铭
　　嘉泰元年春姜君子谦赴钟离既饯之又为攷濠梁故迹为大篇以赠别所以期之者甚逺也明年冬初其兄钤辖子阳来见涕泣而言曰钟离弟将亡矣以书来相报亟往赴之袖出其书言甚悲而不乱谓得疾之不可为而复苏殆不可免妇弱子幼非兄来不可其末犹曰见攻媿尚书为致永决之意钥为之失声而泣然犹冀其无恙也未几而讣至比闲阙扶丧以归往哭之哀见其遗书一卷甚备又曰求攻媿数语以表吾墓其友袁木叔槱又得书云欲恳攻媿求铭而孤介能自植立不肯頽堕惟子深知我望与发挥之呜呼子谦死生之际不乱如此而何拳拳于我之铭将葬木叔为述其平昔大槩文核而事实子阳又以见属余不得而辞也君讳柄子谦其字也家世汴京曾祖侁故右侍禁閤门祗候赠武德郎祖寛故成忠郎閤门祗候赠吉州刺史以靖康避地始徙鄞今为庆元府人父浩故武显大夫累赠和州防御使君既升朝改赠宣奉大夫母朱氏仁怀皇后侄也封宜人累赠硕人君初以世赏补承节监监潭州南岳庙秩满充枢密院准备差使淳熙十二年转保义郎监行在丰储仓丁宣奉公忧服除辟差监婺州兰谿酒库十六年覃恩转成忠郎绍熙四年转忠翊郎是年登进士科改授承务郎知临安府于潜县丞五年覃恩转授承事郎庆元三年转宣教郎知濠州钟离县五年转奉议郎以疾卒于县治十月四日也享年四十有九娶魏氏丞相文节公母弟知宁国府泾县梠之女封孺人男一煓女二长许嫁迪功郎新黄州黄冈县尉司马遂三年九月乙酉葬君于县之丰乐乡东山唐家隩之原从治命也初姜氏之富甲于京师而喜延名儒以立家塾宣奉记覧多闻教子弟尤力兵火流离赀财荡尽铢积寸累以立门户虽事力不及上世之一二而儒风寝昌矣宣奉之弟讳涛始登科于绍兴十二年终诸王宫大小学教授君与四兄皆朱出模四取漕荐棫蒙孝宗召对特除閤职朴虽抱疾不仕其子有场屋声桐即子阳也与君同升礼部君最幼一再垂翅南宫必欲以科第发身感慨奋发蚤夜力学不知饥渴寒暑蚊防噆肤洛诵不辍谓事不成则无靣目见先人于地下卒遂其志又与子阳之子光同登后六年光之弟燧复蹑世科自尔兄弟之子荐漕台登胃监人太学者相继实自君兴之在密院时已名荐书不以官卑而辞劳近郡有禁卒犯阶级而主帅不以实闻君上书枢密使周益公谓军政不修缓急何以使人语苦切益公大竒之宣奉之丧或言可免解官者君曰吾忍为此哉倚庐三年哭不絶声不茹荤亦不入于家寺丞吕子约时仕于眀见其居处容貌愀然动色遂相与讨论丧礼洗末俗之陋后数年贻书朋旧犹曰君执丧有礼足勉世俗士友所共钦也君资素警敏初止鋭意举业年二十六七翻然自以昨非为悔有志于古人为己之学折节虚心亲近师友里社先达及四方贤士大夫遇之必敛袵求益反覆叩请其在兰谿与婺女诸贤尤稔陶染既久惩忿矫薄见于践履临事规规典刑中其进殆未已也于潜岩邑士风久不振君之邑庠为选士之秀者补弟子员每旦升堂讲书校艺皆有尺度口授指画与士日亲期年而向学者彬彬然乡举占名者三而登第者二尹光庭者名在第五邑人荣之相语曰赞府作成之倡也昌化为邻旧许民酿酒而输赋于官有议欲酤者众诉于府尹以属君或谓出于朝防且欲以裨郡计君曰此实民便安可渔夺卒免之老稚欢呼争绘像立祠君力止其议尹益重之檄入佥幕赞助为多君本以钟离事简而往而讼牒纷委不减内地君疚心剖析日力不足夜以继之内和外刚勇于为义人不能夺有狱吏罪恶贯盈而持吏短长不能去有盗牛马者就逮已得其情而辄翻异君曰必吏教之也一鞫而服白于郡窜之逺近无不快之或言在君左右者皆其党恐有为之报者君不为动吏民耸服声闻炜然外台多以滞讼相委随即剖决总领韩公亚卿以文章政事科荐于朝郡太守尤加敬异应用之文又以属君体素弱抚字已劳而种学绩文畧不少懈县事毕举而君病矣君生长膏梁而丰度高胜简澹清苦无声色之奉又不喜饮酒藏书数千卷凝尘满室萧然如物外人即所居超莲堂池西累石创亭名曰磻坞时从雅士徜徉其中坐无杂宾尤工小楷作诗清婉有思致文节公于诗少许可闲居惟雪牕张武子为山中客碧谿泉石胜絶君每至甥舘遇游赏必参坐论诗善与人交同寮相与如至亲疾既侵至相率寝食于县斋医禬尽力前数日即命妻子治后事已而屏人危坐既为子阳书又书以与亲故人人致诀别之意作偈以寄禅衲之厚善者大书数纸以戒其子弟区处细故纤悉明白意象正大思深而见逺皆平时薰染讲切见于躬行者如此可以信君之所存而推见其所未为者其亡也邑人为之聚哭丧归乡曲无不为之痛惜者哀哉铭曰
　　呜呼子谦是好名耶躬行自立疾没世而无称耶以其学力致其身起其家施于政事未而见于死生之际足以不朽矣而何待于余之铭耶余方畸于人无用于世吾何足为九京之重轻耶顾言犹在耳遗墨未干余不得而黙然悼痛之深将何时而卒耶







　　攻媿集卷一百六
　　钦定四库全书
　　攻媿集卷一百七
　　宋　楼钥　撰
　　志铭
　　林府君墓志铭
　　四明有善士林君讳硕字兴祖开禧二年十一月七日卒年七十有四力学而不见于用言议亦无以表暴于外躬行于家里闾敬之其亡也吊者尽哀明年三月丙申葬于鄞县通逺乡金谷里之赤陇杨敬仲简既识其圹袁和叔燮又状其行楼钥纳交既乆君之子若孙请铭铭曰
　　惟林之先着籍于青五季避地遂居四明曾祖曰简隠徳自髙祖暐漫仕韶司户曹财雄一乡积丰施厚植徳名堂用昌厥后父嵩儒科晚仕不显节度推官官止清逺母也冯氏贤如轲亲君少挺特笃于自信讲学至勤求友至切质疑请益甚于饥渇网罗百家博览彊记或问所在开卷指示俭不苟费倾赀买书手不停披万卷有余防得目眚谓当佚我使人诵之竦聴无惰君之读书根本经学乆而愈明自详趋约恭敬诚慤检柅此身剧暑甚病饭必冠巾心若无倦形体自摄圣学之要正在兢业人灵于物知反为累吾有知哉道斯可致执丧尽礼水浆不入祭祀必斋箴规汲汲捄人之失退无后言谋人必忠赴急必先清心窒欲不作无益闻过则喜改无难色嫠不恤纬惟时是忧贤否用舍如身戚休禹功万世予独何人究观圣心専在为民敬奉遗体不敢不惧涕唾不轻爪发藏去克勤小物动有彛则端劲小楷见之心画诵言行録自深愧怍咏康节诗如在伊洛躬行于家是亦为政恂恂二子处恭事敬伯曰惟忠叔曰惟孝字之以全义方之教叔既登科伯亦舍选人谓君家庆由积善伯也忽焉人疑于天宗一继进才阅三年夫人曰任克相夫子叔官从政司越之理孙主邑簿宣之旌徳次传省任不渝淳则壻曰周焯仅试一尉次曰杨忻孙女惟二祖葬丰林逺七十里愿依九京今从其志君疾病矣呼友执别神气泰定怡然不屑收视云久已无昼夜今忘生死安有怛化君则无憾士友□伤尚其不亡视此铭章
　　戴俊仲墓志铭
　　乾道七年余客授东嘉盖士夫之渊也职于学者多佳士而戴君俊仲为録以文行为乡先生着春秋经解数万言能为词章诗清婉有思致性质粹温不得而亲疎乆处庠校与之议事详审而寡失故尤与之密君是时已尝荐于乡五上礼部至淳熙八年始以特奏名试补贺州文学寻授迪功郎婺州金华县尉光尧庆夀恩循修职郎余去官十五年而复假守真欲下榻以礼孺子避堂以舍盖公而君已得末疾监潭州南岳庙不可出矣徒有室迩人逺之叹十六年既以光宗覃恩循从事郎余以八月去郡闻君以十有一月甲申终于家享年六十有八娶陶山张氏相敬待如賔家无间言后君十五年卒寔嘉泰三年七月十二日也年八十男二人诚之为郡直学淇为太学生女六人长适张涣次适诸葛诜次适包暹次适迪功郎庐州州学教授张泳次为尼名法夀住处州回向院幼适王廷硕孙男三人橚杕复孙女五人君之丧以绍熙元年三月辛酉殡于徳政乡湖屿之原夫人以开禧元年仲冬合葬焉君方领袖诸生时诚之已能屡试上游淇虽幼亦秀爽可喜与余诸子同砚席虽叹君之滞留庶二子之奋发今诚之亦困于场屋淇在上庠尚可望也公之初丧二子来求铭乆而因仍未就夫人既祔又以请余投闲多病又复许乆杜工部既葬四十年其孙过江陵谒铭于元微之一日而成余既许君之铭二十年而不就有媿多矣君性孝友幼失怙恃语一及则痛自悯悼至饮泣不已弟一飞夫妇蚤没力贫治葬抚爱其子女如已出开门授徒席下多名士郡延之学后进皆知所矜式至今犹推渊源所自而卒不偶兹非命欤经解三十卷文集号横荡类藁五十卷藏于家后人尚犹因此以见君之大概云俊仲讳厚又字长文世为乡之着姓曾大父天休大父临父端夫俱隠徳不曜后其有兴乎从兄之子溪闿之俱擢儒科溪有盛名今为兵部侍郎太子右庶子在君诸生中尤杰然者也铭曰
  </div>
  <div class="pagination">
   <a href="攻媿集_page74.html">
    上一页
   </a>
   <span>
    ...
   </span>
   <a href="攻媿集_page70.html">
    70
   </a>
   <a href="攻媿集_page71.html">
    71
   </a>
   <a href="攻媿集_page72.html">
    72
   </a>
   <a href="攻媿集_page73.html">
    73
   </a>
   <a href="攻媿集_page74.html">
    74
   </a>
   <span class="current-page">
    75
   </span>
   <a href="攻媿集_page76.html">
    76
   </a>
   <a href="攻媿集_page77.html">
    77
   </a>
   <a href="攻媿集_page78.html">
    78
   </a>
   <a href="攻媿集_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
