<!DOCTYPE html>
<html>
<head>
    <meta charset="UTF-8">
    <title>北山集（宋程俱） - 第 19 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北山集（宋程俱） - 第 19 页/共 29 页</h1>
    <div class="content">　　臣翛言伏蒙圣慈特除臣宣和殿学士者控辞莫逹难回涣汗之私申命有严遂拜出纶之赐恩荣过厚慙悸靡宁【中谢】窃以殿阁胪分宣和为清燕之首簮绅森拱学士列内朝之班规模盖出于宸心选置必由于睿鉴虽二府钧衡之任造次莫前唯万防聼断之余于焉居息静则娯神而观妙动则泛应以曲成储精溟涬之先防意古今之表司存于此世论甚荣既瞻道徳于后前复备圣神之頋问茍博洽瓌竒之士使得亲法座之颙卭其论思献纳之官犹难望清光之彷佛况如臣者自愧蔑然防懐学礼之心偶叨上第居守趋庭之训仅比中人以无庸忠谨之资当不世便蕃之宠苐深虞于幽黜曽何补于圣时积有冐逾更尘超陟此盖皇帝陛下顺天之则如日之升曲推善贷之仁下委容光之照不鄙行能之无取灼知心腹之靡他肇秘殿之新名躐羣髦而首用置之左右益示眷知列防相望父子逄辰于千载峩冠入侍弟兄并直者四人实当世之莫俦岂素懐之敢及誓殚夙夜少答生成臣无任云云





　　北山集巻二十
　　钦定四库全书
　　北山集巻二十一　　　　宋　程俱　撰
　　启书
　　谢著作佐郎启
　　半世江湖无复弹冠之意薄防都邑居懐索米之慙敢期瓦砾之余谬玷丝纶之渥所蒙非据以宠为虞窃以中古以还倚儒而治以谓用非所飬则遇事或难于任重学优而仕则立朝无愧于面茍陵阿之育未加则薪槱之图曷继故有絶编已老莫知经济之方素宦称贤或出草茅之士顾经猷之未预岂才智之可诬是故祖宗以典籍之司以为公卿与侍从之选期奨成于望实斯致意于旁求以褎然鼂董之流犹试言而后授虽卓尔轲雄之学有陈义而力辞人唯允谐世则知贵典坟具在纵观海宇之竒书策牍兼资多识朝廷之故事抑磨礲其气质且殚洽其见闻或许从宴闲之防或访以图治之务唯其养之有素则亦用之弗疑鸿惟上圣之临益着右文之效股肱心膂既相与立太平之基杞梓珪璋又兼收为无穷之用来英髦于数路逹遗滞于四聪云汉百梁屹天衢之左界龙章八法焕紫殿之中居俨羣玉之大开仰奎文之下属合三馆一时之彦登瀛洲者十有八人续六官九聚之书防金匮于数千百载惟兰台之接武实麟阁之椎轮文若孟坚徒为令史博如束晳仅得佐郎然裁成汉代之阳秋无出其右比次汲书之科斗可考而知自非宏逹之才曷称招延之羙如某钝顽无似孤贱数竒早迷趋向之方防成独学之陋束髪为养华首益穷尝闻君子长者之风毎尽乗田委吏之义窃信简编之载妄兴甽畆之懐时非弗逢事或大谬一官不偶遂将归老圃之畴二顷无田又时为禄仕之隠实委心于穷逹聊寄适扵艺文若将终身奚暇外慕何图名姓误辱搜扬释其州县之劳命以编摩之职逮从匠属复厠英防况举袂成帷时固多于俊异而上车不落独何取于惷庸此盖某官斧藻圣猷帡幪士类索渊防扵系表应事物于道枢学该今古而不忽于寸长用周小大而兼容于众善致兹连蹇稍与选抡念固穷难进之余粗知分义当省官遴选之际尤觉叨逾敢不稍缉旧闻益坚素守仰副甄收之本意永衔温厚之华襃诚知背上之毛何加于六翮倘比管中之豹时见于一斑过此以徃未知所措
　　蔡少师问
　　日者某官抗节抚邉祖车戒道获走违于郊舎徒羣造于賔阶瞻行色以増懐曽立谈之弗及顾难将母莫敢请从矧才畧不足以赞咨诹筋力不足以先士伍空承素睠何异众人违徳以来驰诚滋剧近请见令似审比收家问已次赵州仰惟绥御之余懋膺神物之相少保相公九官称首一徳承君美常武于徐方召公是似授恩言于帝所相度来宣谅坚体国之忠益广周询之实不测不克以脩我戎嘉谋嘉猷入告乃后上以安社稷下以庇生灵永为黔首之依以尽赤心之报是则子孙奕世将庆泽以无穷岂止功徳兼隆与皇基而同固矣伏见五月晦日御笔颇勤旰食切责宪臣盖闻徳博之郊似有潢池之聚虽防窃狗盗随即诛夷然鸟与兽穷或能啄搏愿循其本益戒弗虞当令无外之春台欢謡击壤肯使好生之赤子流血成川某昨在江湖毎窥诏札观丁宁于睿防深恻怛于斯民固知尧舜之仁盖出生成之性父老或至于感泣神只因是以介休仰寛北顾之忧实頼中权之重惟时溽暑愿体睠懐计多吐握之劳无爽应酬之节少保相公弼谐侍极徳望冠朝英才皆入于彀中风采想闻于天下窃料逺方之吏属皆思自逹于门阑鳯凰髙翔争先睹之为快江海善下固不辞于细流岂唯隂察隽异之材抑以博询攻守之计固无损于威重但益隆于具瞻当复隠如长城还师袵席之上固已沛若时雨折冲尊爼之间阐声教于遐陬同华夷于夀域即趍严节遂秉鸿钧益殚素业之施大慰苍生之望顾兹孤蹇永托帡幪
　　秀州回朱司业启
　　右某辞职奉常丐归故里偶承人乏付以郡章莫分宵旰之忧窃有渊氷之惧敢图盛徳辱况华缄惟推与之过情顾拙防之难称恭以致政司业才猷宏逺望实显融荐更徳教之官夙着循良之誉挂冠髙蹈既钦知足之风防薤良规方伫不言之教属拘符组阻造门阑倾佩之私敷宣防既谨奉启谢伏惟照察不宣谨启
　　秘省回馆职启
　　某启伏承给札禁林升华册府投戈息马方企想于中兴辟舘崇儒稍追还于故事育才之乐从古则然恭以校书学士誉振贤闗学探理窟敢意百罹之后复观万选之求方掞藻以奏篇已出纶而锡命搜罗有得固皆席上之珍领防非宜徒切在前之愧华缄误及盛意有加佩戢之私敷宣防既
　　复集英殿脩撰谢宰执启
　　一官祠馆方同长孺之秃翁四载家山少谢周颙之逋客何图湔拂浸沭甄收仰戴圣恩次衔钧造伏念某生而竒蹇少则迂疏干禄代耕粗守羔羊之节读书为学固非青紫之求窃抱甽畆惓惓之忠妄希鄙野区区之献挂名邪籍连蹇半生随牒官途侵寻三纪及稍寛于党禁遂浸列于周行再逰东观著作之廷三与南宫牋奏之末邅廻久次黾勉一心辞职奉常获守匹夫之志分忧檇李敢言循吏之能属当陧杌凋敝之余而行还定安辑之政军旅诚非于素学抚绥方尽于夙心决知绵薄之才难抗猖狂之众利兵坚甲既无呉防之师屯髙城深池又异江湖之天险度不能婴城而死节固不敢开门而请降早夜以思进退维谷先奉宰臣之委教且言朝命之已颁茍守御之力既穷则迁避而行亦可方出城之次日适被召于行朝而宣抚使藏怒久深幸灾而发怵吏兵而为乱掲捕赏以见要劾以深文期于必死仰頼皇明之旁烛不俾怙威而肆行趣至永嘉许归故里恭惟仁圣拯溺捄焚之意岂非天地生死肉骨之恩頋影扪心沦肌刻骨晩蒙睿奨擢寘从班念小已之难胜繄厚恩之宜报事君尽礼敢萌贪荣患失之思操心也危毎有私忧过计之累宿愆难赦孤迹易揺谴诃盖出于自贻全贷实由于天假姑行白劄庸示薄惩至若謟附蔡攸初无实状编摩累载迄罢局而不迁著作冐居乃辅臣之拟进居未尝备提举道録秘书之属出未尝从宣抚河北陕西之行頋危言异论以取恶则有之若謟笑胁肩以茍容则蔑矣向少加于防入已乆被于超迁及在嘉禾实当孔道属大将亲擒于逆贼而旋师取道于列城是惟臣子之讐实快神人之愤咸致币将之意以劳王师之归若其礼数之差殊则系守臣之奢俭自衢至越益厚有加蕞尔之邦然何守不供是惧求福则那飨将士之众多才衢杭之十二姑以毕事幸无违言安知贝锦之成指谓金桮之献播之四逺丑矣厚诬毎中夜以筹思何横罹于污蔑言之奚尽天实有临谅深晓于精微亦具知其曲折昨蒙钧冶假以郡符反再致于烦言徒仰喧于公聼兹縁大享爰发涣恩敢图雨露之霑俯暨朽枯之质稍垂収采实自陶镕怵惕少安帲幪有地此盖仆射相公防深成务文武宪邦膏泽四方欲跻民于仁夀佐佑一徳期致主于唐虞伫观淝水之勲岂但澶渊之役至于求士为国事君以人重轻不爽于权衡若否无逃于水鉴较之前哲则又优为既适缁衣之宜益茂菁莪之育有如防逖夙被奨知终然顽钝之资遂托炉锤之末桑榆晼晩虽懐报国之心丘壑栖迟无复赴功之念所蕲终恵俾遂余生铭佩之诚肺肝难喻
　　复待制谢宰执啓
　　毁瓦画墁乆窃真祠之禄簮笔持槖再尘法从之班误膺纶綍之恩仰愧陶镕之赐伏念某生而孤蹇老益钝顽操心也危毎慎枢机之发临事而惧不逾绳墨之间洎忝偹于论思益勉圗于报塞断断之愚曷有区区之意已防省咎空山惊五年于过隙嘘枯寒谷与万木以皆春怵惕靡宁帡幪有在此盖伏遇仆射相公忠嘉致主勲畧济时八柄诏王毕协至公之道百工熈绩率由亮采之功既乐善以达人毎弃瑕而观过致兹拙戆亦预甄收病马已疲岂有腾骧之意老樗无用庶全拥肿之生过此以还未知所措
　　回刘吏部贺冬啓
　　右某启天统首三羣隂下伏阳爻生一万物始滋聿观消长之宜实惟君子之庆提官吏部才推俊造行蕴粹良比膺上圣之知荐歴中台之选承流便郡方观岂弟之宜均逸真祠聊遂燕闲之适履兹令节倍拥殊休伫迎爱日之长即奉赐环之召未遑驰问先辱贻书愧戢之深敷宣防既
　　回刘吏部贺正启
　　右某伏以一气回春物奏捸通之始三阳用事时更平秩之端实君子之攸宜惟福祥之来萃提宫吏部周才济务吉徳禔身自膺郎选之华荐更邦治之寄践扬兹久禆益谅多比辞共理之荣聊从均逸之请履兹新序倍拥殊休靣庆无阶方深驰颂贻书误及良佩眷勤悚戢之情敷宣防既
　　答郑教授
　　八月十二日某叩首教授恭老承事某祸罚待书斩然哀疚之中执事亟见临虽荒愦未能究所蕴然嗜学不茍有志于道固已得其槩矣今者辱况以书与所为文六篇且告以读书业文恨不及古人为文以示人或过情靣誉又恨世之人莫可与言而思先进于是者出其有以警其所未至而猥以见推虽公之嗜学则然而猥以见推与夫称借之词皆非所敢当也然讲学废久矣古者士相与处于燕闲其所谓切磨之益者为是故也岂独师长之任哉然古之所为讲学者行与文而已盖文之用于世尚矣六经百氏皆文也世之人有以经谊文辞判为二是既其文未既其实也且六经者义理之所在也文而不根于理何足谓之文哉文固不可以易言之也昔之作者自六经百氏世传之史方外之书无不读之而后取舎是非了然于心也探其原撮其英华而摭其寔汪洋闳肆充然于内也而后时发于文辞故不诡于圣人之道经世而行逺者皆是物也其粲然者我之文也而资焉者实六经百氏载籍之传而吾自得者也然而莫见其迹也譬之饮食稻粱脍炙臡醢果蔬无不食也所以养其血气充其体肤者不可以枚数也而焕然渐渍于内盎然浃于吾之身者实饮食之滋也若夫食饭一升则果然如饭者长于背食炙一脔则块然如炙者隠于靣则亦不可以为人矣非是之谓也故知诵六经百氏歴代载籍之传以发于文辞者非一日之积猝然之功也是所以贵于学也发而见于行巳一也然则文固不可以易言之也观执事之文如所示书及策问比下蔡县门记毛内相书似有间矣以嵗月求之适数年耳而进之不已如此其未可量也诚爱吾子才质之美于微言细事皆若不茍又嗜学如此既有意于是从事之久且知其不可以易言之也蕲至于古人之所至而已某空无有辱吾子之勤敢以鄙见陈于前惟择之而已荒愦不文得一防十不能卒所谈寡浅尚兾靣欵前日所言文章以气为主者非豪举怒张髙言急节之谓也如桞子厚之所行云殆是不次某叩首
　　答罗竦贡元书
　　某顿首贡元叔恭足下昨者一见嘉作然异之又闻足下谨厚脩饬人也以是益愿见前日辱过临佩戢盛意虽猝然未得子之所安然求之貎言畧足信所闻矣窃叩华胄则又吾先君故人之孙也不知跫然喜愀然感以叹也今又不鄙遗书若见所畏者是岂寂寞之濵僻野之士所宜得于俊造者哉上言得于溢美之传致所以相慕用之私下言幼壮逰四方必求名山胜境而观焉举夫防稽禹穴之竒用以见况皆非鄙陋之所敢当者也抑岂足下将以逞辞流离快其笔端姑借仆以为柄耶不然岂有是也惶恐惶恐某数竒性复狷介茍微禄以就养分宜自放扵江湖乃适着身势利之区夫三呉势利之区也而以寒士遇其间是以闭闗衡陋寖与人絶虽有新故之交相防不敢以为尤相呴不敢以为恱且人各有趣又敢汲汲于臭味哉王君所谓唯恐人之不已亲非也而足下因以为无弃人则又过矣夫位髙而势便望重而言信士依以为升沉轻重者而有好善之心则唯恐失一士者有矣至于战国之侯王公子以士为市以成其借交推刄之事者其急士亦然盖不足以得士矣不则穷悴不堪其忧頋以车马在门賔客之众为巳重又其下也由前之说则非仆之任由后之说则仆之所耻也是三者无一焉矧若仆之无似又寒士也其于人亦安置弃不弃于其间哉虽然穷居荒凉无与晤语若夫相与探六籍之微言阅千古之得失足以卒嵗而忘其穷者此固某之所乐也况如子之才懿许以屡頋所欣望焉区区更需靣谢不宣
　　呈寄居官贠咨目
　　某咨目顿首上里居大夫诸公执事即日伏惟尊万福恐烦教答不敢一一奉状某潦倒不才承乏于此方冬多事茍思虑所及备御所应不敢不勉也然地势险易山川走集之冲何所可以控扼何所可以设伏何所可以置燧何日可以率土豪如何可以无内虞如何可以待外防与夫措置有所未至郡政或有失宜盖非里居诸公不能知也有以教之幸甚倘使因众智合长筭庶防用以保千里之人塞共理之责则不唯某也幸诸公之松楸庐里亦恃以安焉不胜竦竚之切敢布腹心伏惟裁察谨奉咨目不宣某顿首顿首
　　回柯刑部简
　　某惶恐再拜某拙防不才承乏于此艰危之时所兾里居贤士大夫有以教督助成之俾安辑一邦上不贻朝廷忧下有以慰人心不负愧罪乃所望者近城中排比保伍盖欲使奸盗无所容私酤禁可以相察官吏之利亦百姓之利尤为士大夫与富家大室之利也二十五家毎夜五家各出一人一月不过六次若使家自防守不如合众人之力故一家所出不过一人而其余二十四人皆吾防警之人也使行之有绪则奸盗无所容而使吾髙枕而卧者岂非众人之力而士大夫富家大室之利乎今蒙公状及示简垂喻以所居乃赁屋皆不当与保伍廵警矣若惟有屋者乃出廵警之人则城中有房廊百间者当不问官户与百姓当出百人矣明公以谓如此可行否又蒙示喻忝曽任监察御史以上委的无人可以代廵汉三公子戍邉今官户亦出役钱城中若官户輙免则所余无防保伍之法不可行矣公家失贼保内之人必有捕限公家有火保内之人必救援彼二十四家虽贱皆身为公役公虽贵乃不肯五夜出一人力与众夜廵明公以谓如此于心安否建康平江杭州皆以保伍夜廵已有成効而秀州独蒙明公一人不聼者但以小郡郡守官卑不才故耳况防秋在近所当措置者莫非干众之事若皆蒙明公首破众例而必令州郡俯首聼命则某不复可为矣即当备述此事自劾不才谨避左右矣惟阁下深思而痛察之幸甚













　　北山集巻二十一
　　钦定四库全书
　　北山集巻二十二　　　　　宋　程俱　撰外制
　　拱卫大夫宣州观察使刘公彦差同管客省四方馆阁门公事
　　勅治朝之法诸臣之位诏相献予之宜所以辨上下正班爵昭徳而别微者也自省方东南典文或阙緜蕝草创失其故者尚多稽古今折中润色未遑暇也然率其属以共其事者亦可不慎所择哉具官蚤以世劳荐更噐使积官累代不専为恩亦既显融致位亷察予惟董正朝防賔客礼容之事举以命尔夫出入省閤给事左右其任固亦亲且重矣惟暨乃僚恪居厥职惟祗惟慎服我宠休可
　　朝奉大夫起居舎人侯延庆除右文殿脩撰与郡
　　勅具官右文防在中秘着撰之职号为髙华异时言动之史出守四方得是者鲜矣尔敏悟文采称于辈流慨慷赴功见于已试出入郎省才能益明曽未防时簮笔殿陛而以亲来谂自诡治民頋宣力之何如在中外而奚间升华书殿且畀郡符岂惟便尔之私抑以成吾忠厚之政服此休命徃其懋哉可
　　九月二十二日三省同奉圣防朕以眇躬获主大噐居位五祀而王室益微念兹永懐惨若焚灼比因宗祀明堂投诚上帝冀获悔祸以雪神人之耻而赦文夸大悖咈朕心方夕惕若又除吕頥浩麻制首为中天而兴圣绪兼创业守文之言徒使四方诮于有识席益可与外任九月二十二日三省同奉圣防席益徽猷阁待制与郡
　　勅朕以眇躬获主大噐遭时杌陧国势未振夕惕以思心焉如灼播告厥防实在执笔之臣而乃矜功于肆之文广已于求助之际其言夸矣朕甚恧焉具官夙以言扬见推警敏賛书持槖亦既有年号令之间宜知国体失辞若此谓天下何解掖垣之近班仍西清之旧物徃治民社尚其钦哉可
　　孟庾除户部尚书
　　勅周官以司徒制天下之地征而均节财用者冢宰宋兴以执政领天下之漕计而调度出纳者三司由兹以来代有因革今则成周之法祖宗之制凡宰辅攸司之守举而归诸户部矣然则为之长者顾不重哉具官学不泥古才足济时忧国首公见于华皓髙宻之政有循理之称睢阳之守有扞成之节朕付以邦计擢之贰卿足兵食于垂罄之余备典礼于时迈之际事不愆素官无乏共是用冠以纳言陟之常伯岂徒益观于来効抑以昭劝于赴功然方今民力已穷军旅之事未息节以制度当务所先非予率之以朴俭无以化谿壑之侈心非尔去敝于因循无以舒黔黎之深瘵唯民不加敛而国用足则予汝嘉可
　　知岳州袁植赠直龙圗阁
　　勅具官廼者盗发江表防刘郡邑奸防乗间为长虵封豕以肆毒于一方而尔适守岳阳仗正不挠卒与祸防衔恨九泉今御史列其寃状与其所以怒防之由推原厥初出于徇国朕防然伤之惟尔词学之优才猷之美歴官台省绰有能声没身贼区志士増嘅升华延阁赉及后昆庶其有知歆此襃渥可
　　资政殿学士太中大夫提举临安府洞霄宫吕好问守本官致仕
　　勅太上有立徳斯为不朽之圗故国有世臣亦重进贤之举惟予先正贻庆后昆顷致位于爕谐葢兼隆于问誉逮更变故旋即便安遽形告老之言勉徇退身之志具官某孝弟之美得于天姿重厚之称信于士类比中罹于党锢弥克守于家规靖康之初首被简防亟跻諌省遂总台纲掌邦政于文昌賛皇猷于钧轴肆余纉绍俾复疑丞啧有烦言寖辞剧职奉祠均逸既歴于嵗时谢事言归不愆于雅素览公车之需奏即秘殿之崇资用以宠绥益全终始庶无劳于夙夜防永介于寿康可
　　秦某与绯章服除直秘阁与郡
　　勅具官某尔以俊造防名儒科寄任荐更遂跻郎省属尔同气为予相臣惟合治之相临援故常而自列召对便殿悃愊无华敦朴之风见于言貎擢以秘职锡之身章并示宠绥且有申命夫入为尚书郎出为二千石乃身在外而名直禁中葢儒者之荣而当今之髙选也惟克报称益恢逺图可
　　席益差知温州
　　勅永嘉闽粤之交其俗剽悍以啬其货纎靡其人多贾其士风任气而矜节为之守者非达于政理未有能成治最而厌舆言者也具官学艺之敏称于朝廷疏通之才适于权变荐委重寄未之或辞毋轻小邦犹足观政昔吾丘任连城之守而名不称于在前严助去承明之庐则职已违于侍从惟尔之遇于古有光尚懋乃功以答休宠可
　　刘宁止复旧职
　　勅具官比以输漕不继丽于刑书扵兹逾年执事滋恪而相臣交章来上以谓徃者勤王之举馈饟是共乃克济兹以成丕绩以功补过谁曰不然朕方捜罗英才捐弃细故虽疏逺未试犹将薰沭而収之况吾宣力内外而果艺不回之士乎复职河图虽云旧物尚体恩遇益励厥脩可
　　九月二十三日三省同奉圣防郭伟依已降指挥再任
　　勅具官姑熟江左之重镇也承平之时号为乐土然处荆湘之下流防采石之形势所以通淮南而辅建业其置戍择守頋可付非其人哉以尔才力方刚慷慨自任志在徇国勇于赴功廼者溃叛之徒防魂四出而尔登陴保聚屡抗贼锋安辑兵农斯亦勤矣与其更选于长才孰若因任于巳试进职一等还之故官唯息疲瘵则可以固民心唯谨绥驭则可以奋武卫克迈予训尚有宠嘉可
　　廸功郎张滉改官
　　勅具官某惟枢臣浚开济忠畧勤劳王家经营三川以至闗辅朕甚頼之以尔同产之亲乆从幕府请以故赏貤尔京僚朕方思劝宣力之臣成乃弟之美岂有爱于一官乎尚克钦承以图报称可
　　尚书左仆射秦桧封赠曾祖赠太子少保某赠太子太保
　　勅朕思济艰难以图恢复眷惟辅相之举措实系邦家之安危断自朕心既得良弼惟庆贻之所自宜锡命之有加具官曾祖某独善在躬懐才不试髙尚其事兰弗言而弥芳文字之祥源既深而益逺种徳百年之内収功三世之余位冠百僚忠迈前古谅仪刑于遗范斯衍绎于流光是用下王綍以宠褒陟储宫之辅翼庶见蓍之喜以慰烝尝之思可
　　曾祖母永嘉郡夫人王氏赠崇国夫人
　　勅朕观载籍之传考兴衰之绪其流泽后世俾衣冠之盛孝弟之风益隆而不坠者非独世徳之脩而已葢有闺壸之助焉具官曾祖母克以内则相其君子其必有柔嘉之行淑愼之仪膳服适于亲疎慈祥足以矜式者矣不然何垂裕之深也惟我次辅为世纯臣大国加封虽云故事有兹宠渥其命则新可
　　祖赠太子少傅某赠太子太傅
　　勅天人之际世或以为难知报施之宜理则疑于可待故有积徳不售遗泽则深在其子孙合若符节优隆之典旌劝兼焉具官祖某成性守于宫庭履信行于州里表贵名于异代逺慕王通之著书竦公望于布衣近希文正之忧国朕圗柄任爰得硕臣推循祖徳之脩实遗邦基之庆惟青宫之髙选若师傅之古官用贲家庭以申异数可
　　祖母普安郡夫人俞氏赠嘉国夫人
　　勅自汉魏以来至于今者秦氏之世未有显人而丞相独以儒学起家忠节自奋致位执政遂登宰司而俞氏之世寂寥千载亦无闻焉夫啬之久则其施必昌发之迟则其行必逺内外蓄徳贻泽厥孙具官祖母惟礼惟法无非无仪化行于中馈仁及于宗姻遂成厥家以有兹庆既疏封于大郡朕以为未足也嘉实大国锡命有加肆宠尔私抑以劝于为善可
　　父任信州玉山县令赠太子少师某赠太子太师
　　勅官无小大恵足以及物者其泽必长天无私亲位弗称其徳者其偿必厚惟善祥之不爽知义教之有方頋兹褒赠之彛章是亦报施之眀騐具官述业该贯禔身肃恭自奋賔兴之书无愧循良之吏歌之用莫究厥施袴之仁谅多遗爱宻令之为太傅褒贤虽隔于当年于公之启髙门隂徳果昌于厥后是用举封曹之懋典极望苑之崇资以成追逺之思用显流光之庆可
　　母和义郡夫人王氏赠荣国夫人
　　勅士方隠约陋巷栖迟小官刑于室家相与躬頋复之勤保亷俭之撡者亦以成其子也子既贤矣展忠纯之节都辅相之位而亲不逮养此风木之况古人所以深悲而追荣之典朝廷所以加厚也具官母礼法是蹈淑靖有闻厪身守约既以饬其闺阃矣以子知母则慈严之教所以薰陶成就者又可知焉疏封大国庸示宠绥抑以慰孝子之心云尔可
　　妻信安郡夫人王氏封镇国夫人
　　勅二南之诗本于王化之基而及于夫人之徳虽形四方风一国小大不同然其所以循法度奉烝尝致辅佐之宜一也具官妻生于庆门积习名教克配君子礼以自防頋兹翊賛之勲方且延登于揆路岂无儆戒之助固当覃庆于闺门太行之东镇为大国疏封锡命谓之小君时惟懋恩永其祗服可
　　端明殿学士正议大夫致仕黄裳父赠金紫光禄大夫文庆赠特进二品
　　勅朕向者除地广陵之阳扵是始郊荐见上帝均厘四海追逺之赠下及庶僚而况侍从之老出入四朝加宠厥先具有彛数丝纶之出岂有久近之间哉具官父潜徳不耀晦迹里闾是生时英致位休显特进二品地极文阶以贲九原抑以为积善之劝可
　　母永宁郡夫人呉氏赠髙宻郡夫人
　　【上词同】具官母【云云】懿范有炜嫔于徳人是生时英致位休显髙宻大郡防封益隆以贲九原抑以为积善之劝可
　　葛胜仲复显谟阁待制
　　朕比以月正元日涣发大号绍休之志用以纪年以敷泽于天下凡丽于刑书无以逺迩一皆去累涤垢与之更新而况持槖屏翰出入侍从之臣哉具官某早以文学奋于朝廷啧有烦言乆去近着呉兴之政民亦宜之还职西清不失旧物尚体恩遇益慎厥脩可
　　梁杨祖复徽猷阁学士
　　【上词同】而况屡将使指尝备法从之列者哉具官某昨总漕输戎防大入不共厥职以抵谴诃亦既累年其还旧物恩则厚矣尚克有之可
　　陆宰复直秘阁
　　勅具官【上词同】而况名臣之世尝备任选者哉尔顷使畿西戎防大入不共厥职以抵谴诃亦既累年还之册府尚其靖恪以答恩休可
　　责授单州团练副使宋防叙朝请大夫
　　朕比以月正元日涣发大号绍休之志用以纪年以敷泽于天下凡丽于刑书无以逺迩一皆去累涤垢与之更新尔顷以罪累公义弗容屏之逺方庶其循省兹縁肆复尔故官尚务恪恭以答恩宥可
　　杨康国特赠徽猷阁待制
　　勅钩党之祸岂不痛哉惟时怙权防上之臣实始斵丧忠良以骋志于天下凡元祐靖国仪刑之余守正之士傅以大戾举而纳诸丹书朕用防伤思有优恤而况残酷之害被其闺门而天下寃之者乎具官才业之美奋于昌辰摄贰天官升华书馆出入中外时论具宜遭罹以来殆将三纪待制延阁虽非故官时惟渥恩以慰沉抑可
</div>
    <div class="pagination">
<a href="北山集（宋程俱）_page18.html">上一页</a><span>...</span><a href="北山集（宋程俱）_page14.html">14</a><a href="北山集（宋程俱）_page15.html">15</a><a href="北山集（宋程俱）_page16.html">16</a><a href="北山集（宋程俱）_page17.html">17</a><a href="北山集（宋程俱）_page18.html">18</a><span class="current-page">19</span><a href="北山集（宋程俱）_page20.html">20</a><a href="北山集（宋程俱）_page21.html">21</a><a href="北山集（宋程俱）_page22.html">22</a><a href="北山集（宋程俱）_page23.html">23</a><a href="北山集（宋程俱）_page24.html">24</a><span>...</span><a href="北山集（宋程俱）_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
