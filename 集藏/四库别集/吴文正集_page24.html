<!DOCTYPE html>
<html>
<head>
    <meta charset="UTF-8">
    <title>吴文正集 - 第 24 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴文正集 - 第 24 页/共 58 页</h1>
    <div class="content">　　元　吴澄　撰
　　记
　　御香赉江陵路妙观记
　　皇庆二年总摄道教所掌书记唐洞云钦奉帝制授诚明中正静法师江陵路妙观住持提防兼紫府真应宫住持后又兼领本路诸宫观事教所嘉其能留之弗遣遥领其职而已延祐六年冬被防赍香诣武当山及江陵妙观祝禧将行防国恤不果至治元年冬被防如前又被中防兼诣紫府真应宫武昌武当宫庐山太平宫二年春驰驿至武当山次至妙观建大斋醮以殚报上之诚宿徳冯提防主斋醮事提举胡道隆副观胡道安都监任惟杞暨逺迩徒众莫不肃恭就列宣防二司军民诸官咸集对扬于斋坛俛伏稽首如侍清光之侧同与斋宴以侈恩荣一时欢声和气充塞上下续徃真应武当太平三宫一一蒇事毕乃复于教所江陵道流佥言宋大中祥符肇创天庆观视诸宫观特为崇重我世祖皇帝至元间改锡妙名额其崇重如昔而江陵妙之承天宠也未有若斯今之盛粤帷吴大宗师际遇熙朝嗣阐教将防使臣不辱使命用显皇猷宜有所纪述以昭示永久予适召至京师来请譔文窃谓道教之源逺矣专掌祷祠盖自近代而然我朝列圣降香祝禧益加防敬祷祠之臣奔走供给惟恐弗逮拳拳报上实与天保之诗同意予于其君臣之义有取焉故聊叙梗槩而俾刻于石
　　南山仁夀观记
　　开府张公际遇世祖皇帝待诏阙庭晨夕宻勿厯事五朝宠眷如一秩号崇进而弥不自髙锡类稠数而弥不自泰天子视之如腹心宰臣视之如賔友近依日月而退然类山林之隠逸接防贱不异显贵在朝垂五十载上下之交人人心服其徳厚以冲虚不盈为里以慈俭不先为表妙契元之教生质固然非学而后知利而后行者也至大辛酉年七十四翛然悬解嗣教子孙奉委蜕还故山今圣上敕有司礼葬泰定丙寅嗣教宗师特进上卿吴全节将防祠信州建康临江三名山既竣事乃以十有二月甲申蔵公冠劔于贵谿县南山之月峤隂雨连旬是旦忽霁风和日暖明丽如春信饶二郡及所属诸县军民官奉勅防督唯谨官僚士庶僧道防葬不翅万人生荣死哀可谓甚盛也已其地北距龙虎山十有五里两山旁峙一水中通仅一径可入行至其中划然开豁平畴广衍四山环拱如列屏帏月峤西北创仁靖观殿名混成堂名范开府公之祠以辅成二字扁其南轩曰悠然总为屋若干楹库廪庖湢器物具备命其徒世守供香灯省茔兆有土田给其食山之东又营别馆缭以外门榜曰南山道域落成于是年治葬之先董其役者李奕芳也凡特进之所以报事其师悉如孝子之于父开府公欲有所为而未及为者一一继承靡或废堕予尝论人心之天唯亲所亲者能尊所尊特进昔也于父致其孝今也于师致其隆亲亲尊尊同一心也或乃以为道家者流游方外出人间人纲人纪有不屑屑为是説者岂知道者哉特进虽以元之道立教而其亲亲也本乎恩以尽其义其尊尊也本乎义以尽其恩盖与周公孔子之道符予所深嘉也是以因其徒之索观记而特为之书
　　金华玉山观记
　　乐安乡之栎步澄先茔在焉茔面金华山之隂山之阳有道观名玉山旧观在东华山之下久废宋建炎间阖山道士谢居义剏道院于金华山麓之金石原谢之徒冲隠大师杜行正工诗善奕清江谢尚书谔摄乐安尉时甚礼貌之广拓道院迁于山麓之左或谓道院不属官终不可久乃为请玉山废额而杜之徒詹季立言于官以为东华山山下旧基形势迫隘地僻人稀难以建观遂以旧额施之于金华山麓之道院今观是也詹之徒李拱辰自出力首营殿宇而好施者为造门庑自此道院陞为观嘉泰甲子构经蔵嘉定己夘乡士邬克诚为之记后四十年景定庚申李之徒丁寅賔始刻记文于石观旧无恒产丁三传至谢若玉于国朝至元丙子以后买田数百亩以食徒众竪楼一所以礼天神观浸兴盛至治辛酉游泳祥装塑诸像益美观瞻观之道士保真明素冲静法师邹嗣昌分处崇仁梅仙峰受天师命提举华盖山崇仙观数过予请玉山观记予未暇作泰定丁夘予省先茔至玉山与邹之祖师陈文亨邹之徒孙康仁寿接察其地观其人而觇其观之兴盛未艾也金华山一峰崔嵬特起气脉至观而尽水绕其前山环其外泛观诸处道流有悠悠废务者有汲汲营私者有悻悻好事者有荡荡逾闲者是数者倘有其一不免于败道而招愆而玉山一无有也予是以知其兴盛之未艾也杜师之字曰正甫詹曰孳斋李曰筠窗丁曰苍桧谢曰石屋游曰沧州陈曰山居邹曰梅康曰虚碧嗣康者姜兴渭再传则邹性善也而清溪南华二观亦皆玉山道士分处故称玉山为祖山云
　　瑞泉山清溪观记
　　抚州西南二百里外其山之髙者华盖上有浮邱三仙祠华盖而西北曰芙蓉芙蓉之东一支为巴山西一支自上阜岭而为杯山杯山之下溪水分而二不一里复合而一二溪之间有道观以清溪名无碑记可考莫知其兴创之由俗传以为华盖三仙祠之分也且谓尝有异人甘其水味号之曰瑞泉后人立观因曰瑞泉山清溪观小钟一宋咸平辛丑嵗道士徐徳所铸大钟一宋宣和壬寅嵗道士萧延宰及其徒邓处谦陈处正所铸传系中絶宋南渡后临江闪山道士詹季立来主玉山观而其徒一人李拱辰者留居玉山一人邹指南者往居清溪邹之徒黄黄之徒陈陈后七传至今观复保真大师李泳沂李之徒康绍庄于延祐丙辰创一殿甚伟不百日而归徳流民止宿于观遗火焚燬左右前后新旧屋庐靡孑遗者越三年戊午李师自出己资建法堂次年己未康师再建寝堂等屋俱丙向道寮厨库咸备泰定丙寅康之徒黄文静劝率好事有力之家建金阙寥阳宝殿及三门俱庚向装塑神像圬墁甓甃具完具美康师黄师奉李师之命来请记予向闻清溪罹人火之厄共为惋恻迨今不十年间营缮克底周悉非其心之公力之坚才之优何以能若是呜呼巻懐世间有用之才寄迹方外无为之教而有未见者安能使人不慨然思其人哉幸而获见其人又安得不深喜乐道而奬与其能乎是以为之记而不辞
　　乐安县招仙观记
　　抚之支邑乐安最后创县虽小北郭有僧寺曰郁林南郭有道观曰招仙其地幽雅可隠处招仙旧基在今县境之东五里外及其创县乃迁今所是名铅田招仙观绍兴以来道士杜谭李曽詹陈董许相继主祈禳事许当宋之季新其栋字于时市叟有归生业于观而托以终身者未几国朝得南土遐僻之陬兵寇躏跞观亦凋敝许虽受灵逺大师掌其教而未遑营造也太和诚一仁静法师曽徳贵始竭已所储合人所施构殿堂两庑太虚冲妙髙逺法师黄有大协志同力不怠不啬肇建蔵室善士各致助而军官夏镇抚夫妇崇信尤笃者畀田以丰其食捐资以益其居度人以永其传而观之兴盛倍于昔矣曽法师妣澄祖姑也为内外兄弟偕徒孙谢师程过余请作观记乐安县内旧頟之观有南真焉县外新頟之观有石泉焉招仙实为之总而其徒分处之三观道众十八九人一派之流演也观占胜地而子子孙孙皆能观之兴盛而未艾也宜哉
　　崇仁县仙游昭清观记
　　仙而曰游何也以仙之能飞行乎六合之间也游者非行之谓隂质销尽阳精浑成倐往忽来无所滞碍咫尺八极瞬息万里漆园真人所云逍遥游楚国骚人所云逺游郭景纯之称为游仙佛氏书之目为十行仙概以仙之飞行者为游也夫仙游之翺翔空虚也或值天际孤峰海中絶岛而栖止故凡世间山之崇峻而特起人之隔逺而稀到者往往以儗仙游栖止之地而建祠宫崇仁县百里之内山之髙出羣山者四曰罗曰巴曰芙蓉曰华盖皆于山巅祠仙灵而华盖之祠人之信向防奉尤众山形之近似者辄为行祠县东五里有山虽不崇峻然南望华盖诸山崒嵂竒耸上接寥廓眼界所极昭昭太清无纎尘防滓予每一至其处泠泠然超超然有御风乘云意则此山虽在人境实同仙居名仙游宜哉前代有昭清道观占地五亩环观之山亩二十有竒赡观之田亩三十有五观无碑刻可考不知创始之由传闻观基山田俱邑人吴氏所施开山道士汴梁周觉之也中间重修建炎丁未秋贡士吴沔为记而碑防缺不可读国朝有此土以来居之人既死居之室亦坏至元中玉清观道士姚时升起废畀其徒居之买田二十五亩益其食大徳乙巳北里谢录出力葺仙殿逮泰定乙丑居者非其人观复敝东里陈祥协从姚时升之谋与祥符观道士黄守正公举道士余希圣掌观事陈施财新三门黄施财新道寮余又自新庖厨等屋施粟施田施山者累累有别载碑隂于是观再兴盛希圣宜黄县南华山招福观道士也遍厯罗浮天台武当东岳等处亦尝一造京师澹净持身通变谐俗兹山可借以永久而仙游之胜迹庶其如仙道之无堕毁时也陈祥陈毅及上方观道士彭南起求予文记始末予因言仙游之游以俟夫有志仙道者印证焉
　　抚州都观藏室记
　　都观者前道教都提防张师次房之所肇剏观之蔵室则其徒孙黄仁之所新作也师本临川梅仙观道士至元间従天师北觐留侍阙庭数载宣授崇道防法妙法师江西道教都提防住持浮云山圣夀万年宫抚州梅仙都观以归凡得近日月沾雨露而复还山间林下者宠渥焜煌位望殊特人人夸之以为荣师乃不然曰皇泽诚优非吾徒所宜防非吾教所宜有也二教设官一如有司每日公署莅政施刑师曰吾教清静无为奚至是哉彼有司所治地大民众非政不整非刑不齐今吾所治皆吾同类何事当讯何罪当惩而以势分临之而以囚挞待之乎其时主教天师简易不扰所在宫观晏然宁处师之言己若是既而习渐变道流不胜困苦夫然后知师之逺识先见仁心厚徳不可及也道官出入驺从甚都前诃后殿行人辟易视都刺史郡太守无辨唯师不改其素间不骑乘或以勿太自卑为讽师曰吾岂乏马然故旧满眼不下马则人议其傲数下马则己受其劳孰若缓步徐趋遇所识则肃揖而过于身甚便于心甚安也都观初在郡城南隅后徙今所按唐时旧观其中止有元一像逮宋中叶装塑天神増益名号矫诬防慢莫之或正都观独循唐旧制即此一事师之定是非审取舍髙出千万人之上师既厌世其徒周秉和将营蔵殿于元正殿之左盖以元尝为周蔵室史故也市材未毕而周亦逝仁已克承其志至治辛酉始构次年壬戍底成崇深宏伟耸动观瞻中蔵圣贤经传厯代史记与夫诸子百家之书靡不存贮仁已请记予谓佛寺有蔵蔵诸品经佛经蔓衍繁复而贵其多非蔵莫可蔵也老氏以约为记以不博为知而贵其少道徳二篇五千文尔虽南华之汪洋亦不过六万余言非若佛説之蔓衍繁复而何以蔵为故道观之有蔵追仿元所守蔵书之室而非拟释教之经蔵也虽然元务约不务博也及至荅孔子之问礼纎悉细防详尽曲当则其上智之知兼该普偏岂寡陋以为约者哉张师道行纯美黙契元慈俭让下之宝其徒世世相传不忝祖教亦匪纷纷道流所可例观是以备述张师之善而为都蔵室之记云张师字绍隠号松谷道人一初者仁己之字也造吾门时与徒孙毛允执俱
　　仙原观记
　　仙原观者乃宜黄县仙原邹氏之所创建也邹儒俗世居县市之西隅宋治平丁未进士讳极官至度支郎中提防江南西路刑狱殁葬县南之小麓墓近有赤松僧寺掌其泛扫至今二百余年得所托度支公生湖北转运永年转运又数世而生石城县丞子宜县丞两与乡贡晩以五举推恩就禄伯子次传叔子次陈咸淳癸酉聨贡于乡甲戍次陈登进士科未授官而宋祚讫徙家刺桑贡士君次传三子其一友直仕国朝任韶州路儒学教授从事广东宪府其二众武冈路儒学教授俱先贡士君而卒无子其季明善承父命嗣伯兄众子其甥明善娶同县乐氏相夫毕伯兄伯嫂若父若母之防无阙礼颇务生殖夫年四十得疾革顾谓妻曰以弟后兄于礼不安且吾亦未有子乃求族兄之子夀珍继伯兄之后而已归奉贡士君之祀鞠叔父次陈之孙荬蒌为己子遂以疾终乐氏遵夫遗言一无所违夫卒之明年泰定丁夘二月葬待贤乡之萧家原营双穴以俟同蔵请于道教所得仙原观頟建道观直墓宅之右前有殿后有堂像设钟鼓如仪左庑右庑外门内庖悉具堂之后祠屋一间以祀其舅姑与夫施水田计亩七十有五并畀陆地山林以资守观者之食用予孙女壻谭观来乞文将俾贻诸永久鸣呼予与县丞君贡士君父子兄弟交游见其一门之内敦睦慈良宜无人非鬼责而世珍无传可为恻怆度支公之墓幸托于佛寺贡士君父子之祠仍托于道观匪礼之经而中事之权其可也乐氏名徳顺孝敬舅姑贞顺于夫年未四十而存其夫家之祀于既絶思深虑逺不以盛隆衰替二其心从一而终有古今女节妇之风书之可厉薄俗云
　　上方观记
　　上方观在崇仁县之青云乡崇仁抚之壮县也县之西北耸然特起而髙大者曰罗山罗山之阳宋初时侍郎乐公父子兄弟接踵擢科故名其乡曰青云其后罗文恭分与丞相赵忠定公同时秉政安宋社稷山之灵异钟为伟人其蜿蜒磅礴郁积不尽者往往为仙佛之徒近年以来道观之最盛者上方也俗传晋代尝有飞仙往来其地因以立观三徙而宅旗峰之侧今观是已中间道流传系泯絶道士陈逢吉派出东京夀圣观苦行清文受知邑令范清敏公嘉定季年来主观事观之重兴自此始数传之后至吴惟一朴素直谅为众所向田园嵗入増三之二骎骎日趍于盛继而陈次抟陈复宗志宏才优同心协济用克树立世绪弥昌广其所居益其所食不啻数倍于昔炜然以光岿然以隆声实与巨室富户等县大夫以下莫不敬礼焉复宗尝奉其师次抟命来索观记而予未暇作也防有集贤之命以予行之有期督之逾亟予谓家国之兴替系乎其子孙臣下之能不能虽游乎方之外者与人家国一也上方之盛基于吴而成于二陈非其才之与志合而能若是乎视彼寄身清净教中而营营自丰靳靳自私不以一毫公于其徒利于其后者其用心之广狭为何如哉予既有嘉于昔吴与今陈而人之尊之也各以号称吴曰竹隠次抟曰林居复宗曰昶山昶山长于文恭公之族其初以罗氏若其构架之广凡若干楹壌土之益凡若干顷不能悉记也年月日记











　　呉文正集巻四十七
　　钦定四库全书
　　呉文正集巻四十八
　　元　呉澄　撰
　　记
　　紫霄观记
　　至治元年十月甲子紫霄观道士张惟善来言紫霄观在南丰之西南八十里岩洞之胜世之稀有而逺于通都要途故搜竒探幽之士鲜或至者惟遁身絶俗之人保神炼气栖息其间而亦昧昧鲜有闻也其入山之迳石岩削立中凿石磴百余级至梯云洞洞之上右一迳入华阳洞正路逶迤而升又石磴七十余级而后至观门立正殿以礼天神屋三分之二居岩下其前宇飘雨所及乃覆以瓦正殿之左为屋以礼武神右为屋以处道流其前为法堂又前为藏室藏室与观门相直正殿之后石窦中有蜕骨色如金长八尺许又上小岩中有仙床又上一岩形如瓮盎名曰经洞观之左有挂冠石赤松岩及蛟湖金坑之属观之右有丹井四时不竭由丹井入中岩有张丹霞读书山房中岩而上至山顶为上岩有浮丘祠祠下有小岩曰妙仙洞踞髙望逺军卓然诸山耸秀盱水如带萦纡横陈军之下水流小涧绕观之前如线通于山石之间五七里内凡九曲出双莲桥合于大溪观之后方如屏观之前一山名香炉前后左右小岩洞不可胜数观肇自唐开元名妙仙观五代时頽废宋大中祥符道士王士良重兴之治平初改今名额淳熙间道士呉源清知书能诗锡号善逺大师赐紫一新殿堂今百余年惟善忝主此山大徳丁未善士施财修葺其旧惟善已纪其嵗月于石延祐丁巳又以善士施财创建经藏正月兴役九月毕工十有一月开藏运动施者王子茂陈哲谌檝暨逺近诸善士王应祥承父之志竟所未竟惟善昔年游江右江左自两淮荆襄至武当而还今老于山中矣蕲一言以传乆逺可乎予闻其言泠然有御风之想欲飞至其所一观幽竒而不可得惟善通儒家道家书朴素而不俚逍遥而不危方外畸人也以此地宜有此人非此人不足以宅此幽竒也予既以未获至为欠则笔其所诵授之以逹予意于山灵尚期他日徃游而赋咏焉
　　西阳宫记
　　文章之传世虽圣贤之余事然其盛衰絶续之际实闗系乎天地之气运周秦以前尚矣先汉贾马二子以来八百余年而后唐有韩子唐韩子以来二百余年而后宋有欧阳子天之生斯人也固不数也是以百世之下万口一辞称为文章之宗工尊其文则敬其人尊其人则敬其亲苟敬其亲也则其敬无乎不在而况其坟墓所在乎此予所以不能已于西阳宫之记也西阳宫者何欧阳子之亲之坟墓所托也昔韩子三嵗而孤先世坟墓在河阳时或徃省欧阳子四嵗而孤二亲俱葬吉永丰之泷冈终身不能一至盖其考崇公官于绵而生子官于泰而遽终妣越国太夫人郑氏以其子依叔父随州推官越一年崇公归葬于吉葬后还随欧阳子年二十预随州贡年二十四登进士科厯事多在江北及留中朝年四十六而太夫人防次年归附崇公之兆葬后还颍崇公之葬距越国之葬逾四十年越国之葬距文忠之薨又二十六年六十年间欲如韩子之一省坟墓而不可得其坟墓之托幸有西阳宫焉宫在永丰沙溪镇之南旧名西阳观莫详何代肇创宋至和乙未道士彭世昌起废掘地得钟识云贞观三年己丑西阳观钟崇公讳观声异而字同乃请于朝改观为宫宫之后有祠堂合祠崇公父子阡表世次二碑竪于一亭中间祠堂敝里人陈氏新之淳熙丙午诚斋杨先生为之记其堂后复敝陈氏子孙重葺咸淳丙寅巽斋欧阳先生为之记莆阳方侯崧卿守吉出钱十万命邑尉陈元勲修筑泷冈阡之门与墙绍熈辛亥艮斋谢先生记其事尤该备独西阳无片文可稽祠堂初记丙午至今一百四十四年矣祠堂续记丙寅至今亦且六十四年矣而宫之道士鞠文质始遣其徒萧民瞻来请记建宫本末民瞻之言曰宫面山枕溪供抱明秀金华桃源翼其左龙图凤冈峙其右地之广袤六亩而缩礼神安塟室屋俱完宋南渡后道士赐紫者四刘师禹陈宗益彭宗彦曾若拙也田之嵗入米以斗计三百而赢则宫之可借以永乆宜也而予窃有慨焉常闻诸礼士去国止之者曰奈何去坟墓也子路去鲁顔子俾之哭墓而后行然则古人未尝不以不得守其坟墓为戚也而唐宋二大文人栖栖无所于归末年就京就颍而家悉不得归近坟墓岂其心之所乐哉今泷冈之阡嵗时展省如其子孙者西阳宫道士也据礼之常揆义之正虽若可慊倘非欧阳子之文上配韩子如丽天之星斗光于下土与天无极人之尊仰推之以爱敬其亲者亦将与天而无极则亦何以能使其亲之得此于人哉夫能使其亲之得此于人也其不谓之孝子哉夫得谓之孝子也而但谓欧阳子为文人可乎哉噫此予所以不能己于西阳宫之记也
　　仙岩元禧观记
　　信之山水固竒秀而龙虎山都其最山之西十余里厓石嵌嵁下瞰溪津洞穴百数有名者二十四号为仙岩地势险絶人迹不到阳显隂幽若或宅于其间龙虎胜境寄身老子法者宫之逮及国朝盛极甲天下一本三十六支冠褐千余其崇隆丰厚位望侪于亲臣资用儗于封君前代所未尝有盖其地气之积郁发逹而然开府大宗师以龙虎道士际遇世祖皇帝依日月光厯事五朝眷渥如一嗣其统于神竒者若而人演其于故山者若而人分设宫观布列朔南郡县者不可胜计至若仙岩之卓诡殊特自应乗其旺气而开府之徒孙张师嗣房始建观于岩之隂面玉屏鉢盂天马诸山名元禧观师恢廓慷慨刚直自立人有过辄面折人有急周之无吝情好读书能吟诗毎谓富贵浮云死生夜旦尔倘不闻道如未出世择地营搆俾其徒安内养忘外想蕲守清虚谦让之教前传后续永不失坠也尝从开府入觐仁宗皇帝制授体道通渊静法师主潭州路岳麓宫乃以元禧观事属其徒何斯可致和元年制授斯可明素通隆道法师主仙岩元禧观何之诸孙薛羲具建观始末薛之诸孙曽吾省诣予求文载诸石羲曰元禧观延祐三年丙辰肇建六月己未落成殿名宗元钟楼鼓楼翼于左右堂名范东西二厢曰楚樵曰爱梅东西二舘曰清真曰寳外设聴事之所其二庑曰兴仁曰集义中门扁曰渔樵真隠一池前曰环翠池一涧横绕桥以便徃来曰通徳桥观之后有闲机洞有芳润圃有玉泉井茂林修竹名花异果罗簇葱蒨买田若干亩以饭众经画四五年而功大集泰定三年丙寅张师化去何师克绍先志凡营搆未备者一一修完观之阳诸岩崭峭或唅呀而中空或瑰玮而外见川流中贯风防上下探僻搜怪者时时而至昔陆文安公偕文学士七十八人游览留其名氏今元禧之建可无记乎愿得一言与文安之记并刻以志后观予夙闻仙岩之名而足不一履未由模写其态状之彷佛因嘅龙虎上清闗系地势然亦有天焉亦有人焉天运将昌其教而教门之继继承承莫非人才之杰人才之杰有以当地气之灵地气之灵有以符天运之昌天地与人三者合一龙虎上清之极盛于今也岂偶然哉仙岩之元禧则杰才之衍灵气之波昌运之潴也
　　清溪道院记
　　希夷处士名允字从道氏老子之氏年未六十须髯皓然貌老子之貌不求身显不与时竞随俗浮沉隠遯于市行老子之行也察其心若混兮其无物观其迹若冲兮其不盈又将道老子之道者焉其先河壮曲阳人也少负豪气常登恒山瞻海曰意欲挟百岳而跨东溟腾九霄而隘六合也其后渉大江而南游望龙蟠之阜瞰虎踞之城喟然叹曰此偏方也形势乃有类京洛者乎遂留居而不去尤爱清溪之浮涵莹彻买地数亩搆室数楹前俯清溪而中以祠老子扁曰清溪道院泰定乙丑冬予过金陵谒予文记之予谓今之处士殆非昔之处士也不然何以有是祠之又必有悠然黙契者矣方将和其光方将袭其名方将如良贾之深藏不示人以可见天下不出户而徧天道不窥牖而知乾坤一萍也人间外世奚啻尘垢糠粃曽是足以滓吾哉且处士也老子也二欤一欤其氏同也其貎似也其行可几及也何独于道而犹难之老子固言其道之易知易行而叹人之莫知莫行也小则私一已而葆真大则公一世而还浮存乎其人而已如志之果在于斯道乎予有道徳经注二巻可以实藏室之藏而亦焉用予之文为
　　大瀛海道院记
　　外察乎天内包乎地三旁无垠而下无底者大瀛海也非冲融混防智周寥廓能纳六合于方寸未易与语此而有客授予以大瀛海之图为之瞿然以惊谓客曰此恶可图也而孰为为之哉展而视之则荒厓斥泽之间浮沙浅水之上一勺之沮洳一撮之埆瘠夫岂冲和清渊明秀之所钟乃或堂而构焉以为栖霞餐露之舘而冐之以是名也又为之喟然以吁授图者曰逹人奚索之之深也鄞之东南壮里逹于海舟行八十里曰象山有县县之东二十里曰爵溪潮汐齧冲贾舶络绎东望日本南走天台世传神仙安期生之徃来也故其名至于今好仙道其乡曰游仙至元癸未乡之人王翁弃妻子改名一真结屋其隈延接方外之交前代善书之人尝有大瀛海三字购而得之因以为扁大徳丁未天台崇道观道士吕虚夷为县令祷雨有应王翁一见而莫逆也遂与共处王逝而吕嗣主教者命之世守方将资众力大其居又欲资一言乆其名也为是手图以来蚁之于垤也蜗之于殻也涔蹄之于广居大囿也亦各适其适也而逹人奚索之之深耶予于是进道士与语曰子生长海濒请为子竟瀛海之说禹贡叙事至讫于四海而止讫者地之尽处也海之环旋东西南北相通也而西海北海人所不见何也西北地髙或踞髙窥下则见极深之壑如井沉沉然盖海云东南地卑海水旁溢不啻万有余里中国之地广轮方三千里耳而东连海岸以勾股稽之水之所浸倍于中国之地二十而羡其间洲岛国土不可胜穷若三神山者盖不知其几也奚独蓬莱方丈瀛洲也哉载籍之所不记人迹之所不及而惟长年度世之流形质销铄神气澂凝逍遥飞歩乎太空之中者得而至焉人也虽非彛教庸行而胚间气秉絶识超越凡庻万万也企而慕之者人人而然能几彷佛者谁与名不混世实不离世稯稯营营卒与耎肖翘之类俱为尘泥其亦可哀也夫今子出乎四民之外不与游方之内者为徒讵可但以大其居乆其名之为务哉必有事焉可也他日朝燕暮越瞬息八极泠然御风过三神山之顶临观旧乡而一笑下觑人间自称为道人非子也耶道士改容曰谨闻命敬闻命于是乎书以遗之
　　仙城本心楼记
　　龙虎山形势之竒秀莫可与俪自宜为神君仙子之所栖止其后冈名象山金谿陆先生亦尝搆室而讲道焉至今使人尊慕而不忘上清道士刘立中致和生长儒家寄迹老氏法好尚迥与众异得地于龙虎山之仙城筑宫以祠老子若仙岩若台山若琵琶左右前后森列环合一览在目而象山直其东乃相西偏作栖三间以面之楼藏书数百巻扁之曰本心焚香读书其间俨然如瞻文安在前也致和来京师语其事且请记予叹曰致和之见固及此乎夫人之生也以天地之气凝聚而有形以天地之理付畀而有性心也者形之主宰性之郛郭也此一心也自尧舜禹汤文武周公传之以至于孔子其道同道之为道具于心岂有外心而求道者哉而孔子教人未尝直言心体盖日用事物莫非此心之用于其用处各当其理而心之体在是矣操舍存亡惟心之谓孔子之言也其言不见于论语之所记而得之于孟子之传则知孔子教人非不言心也一时学者未可与言而言有所未及尔孟子传孔子之道而患学者之失其本心也于是始明指本心以教人其言曰仁人心也放其心而不知求哀哉又曰学问之道无他求其放心而已矣又曰耳目之官不思而蔽于物心之官则思先立乎其大者而其小者不能夺也呜呼至矣此陆子之学所从出也夫孟子言心而谓之本心者以心为万理之所根犹草木之有本而苖茎枝叶皆由是以生也今人谈陆之学徃徃曰以本心为学而问其所以则莫能知陆子之所以为学者何如是本心二字徒习闻其名而未究竟其实也夫陆子之学非可以言传也况可以名求之哉然此心也人人所同有反求诸身即此而是以心而学非特陆子为然尧舜禹汤文武周孔顔曽思孟以逮邵周张程诸子盖莫不然故独指陆子之学为本心之学者非知圣人之道者也圣人之道应接酬酢千变万化无一而非本心之发见于此而见天理之当然是之谓不失其本心非専离去事物寂然不动以固守其心而已也致和朝于斯夕于斯身在一楼之中心在一身之中一日豁然有悟超然有得此心即陆子之心也此道即圣人之道也夫如是则龙虎山之竒秀又岂但以老子之宫而名天下
　　紫极清隐山房记
　　夫心不溷浊之谓清迹不章显之谓隠古之清静无为隠约无名者予于周室守藏史老聃氏见之粤稽聃书渊兮湛兮清之极也小而隠于柱下大而隠于西徼隠者孰能及之哉汉初尊其教目为道家言张留侯曹相国拾其绪余犹足以佐汉以之治一身寜不绰绰乎后之道流寄身老氏法中豫章诸宫观紫极独擅江山之胜其道流之分而七一自玉隆管辖孙师元明始孙传章传孙传魏而至余师永和尝名其堂曰清隠余传胡传汪传刘而至余师天熙其于清隠之余在家为同宗之从子出家为继祖之孙号称谷道人宅通都阛阓之地静坐块处不愿与事接不愿与物竞将虚其心以期于清晦其迹以期于隠其徒传以诚善应世縁逺近士大夫无不与之亲厚优优于应者其师之所以得安安于定也至治辛酉余命傅创楼而扁曰太古意甚深逺至顺辛未傅又命其徒萧自頴于堂之前筑丹室奉其师缭以中门而榜曰清隠山房予观前余师首标清隠之名而后余师遂蹈清隠之实傅又善事其师俾无或挠其心滞其迹者虚之又虚进进而无为晦之又晦骎骎而无名谷师之能全其髙也可待矣予每客豫章必造紫极获识孙师安定防定乙丑还自禁林泊舟宫门之外而留信宿与余傅二师聚谈嘉其师弟子之不相沿而互相成也后八年至顺壬申傅师过予叙其清隠山房颠末于是悄然叹曰予读易窥圣人洗心齐戒者其清也遯世潜藏者其隠也然圣人之心常清而迹之隠显随时不必于隠也老氏与夫子同生周季専守无为无名之道固亦吾夫子之所尊至今能立其教与夫子并允谓博大真人哉囿于其教味于其道者殆鲜道流之宫而睹清隠之名已可惊喜况又有睎清隠之实如谷者焉恶乎而不敬异之也昔尝为诗太古楼矣故今复为记清隠山房云傅者梅岩师也
　　崇贤舘记
　　龙虎山之北十里许有白云岭岭峻而径凡之龙虎者必由斯径也贵贱老少缓歩以渉无不气促而力惫上清外史薛卿静中观动而闵其劳也乃于岭之东构二亭岭之西构一馆俾得憇息焉又买田若干亩収其嵗入供汤茗之资以待过客而沃其喉吻之焦其心亦仁矣哉或曰卿学老氏老氏贵之道而贱煦煦之仁今之为是煦煦也得无以其所贱待人乎或曰劳瘁于斯者少贱有所不获免老者可以休贵者可以逸而胡为乎来哉其必有所牵也终身役役薾然以疲可大哀己而彼不自哀也是岂可以言而谕使之驻足斯舘游目斯亭览羣峯之竒胜纳六合之广大当劳瘁之余而悠然遐想恍然顿悟将外境俱忘内虑氷销知闲闲静退之髙而攘攘飞奔之痴也是盖善以之道觉斯人者而岂徒以煦煦以为仁乎哉或又曰卿之于老氏寄迹焉尔其心则儒也儒之心寒者思暄之暍者思清之虽见一牛之喘闻孤兽之号犹且恻然动不忍之心而况于人乎救饿必发廪利渉必成梁固也廪未发而粥以食饿梁未成而舆以济人亦时措之冝而贤乎已讵可谓之小恵而不为也耶是三者之说各不同予厯举以问卿卿笑而不言于是笔之为崇贤舘记






　　呉文正集卷四十八
　　钦定四库全书
　　呉文正集巻四十九
　　元　呉澄　撰
　　记
　　冝黄县杜熂兴祖禅寺重脩记
　　冝黄小邑也寺之以禅名者八数杜熂其一也寺后枕崇冈前頫大溪北之山曰笔峯南之山曰南搭东之山曰重华西之山曰西华他山不能悉纪也恒产不满二百畆水毁其四之一赀力防薄而寺僧世守之逮于今不替虽曰地气之钟聚人心之信向有以致然亦主之者能维持保葺而然也寺无碑记莫考本初改律为禅自雅师始雅师而新师十四传矣至元丁亥新之徒行元主其寺节缩所出积儧所入又得诸大家乐施若佛殿若法堂若楼阁若厨库东庑西庑中门外门或后或先以渐脩建月増嵗益完美伟然有隆盛之势装饰像设瞻者竦敬盖自至元壬辰讫延祐甲寅二十三年之所经营也元之徒四人曰宗敏曰宗祐曰宗恺曰宗义延祐丁巳宗义嗣其师为寺主泰定丙寅铸洪钟竪巍楼声闻振扬规制宠峻镘艧甓甃倍加雄丽于昔亦皆众力之助成也义之徒五人曰自亨曰自泰曰自智曰自恵曰自璋致和戊辰春主僧来言先师艰难兴创于前宗义刻厉继承于后惧事迹乆而湮泯将勒石以垂不朽丐文文之且于碑隂并存施财为钟与楼者之姓名予嘉其意之公广悠乆也不辞其请而为文以畀宗义秉戒防应务熟僧俗咸钦重焉乌乎世之公卿大夫士所以谋国家而诒子孙有能长计逺虑若此者乎
　　净居院记
　　崇仁一县六乡而崇仁乡之地最广乡之南鄙不二十里间僧之院有九赀力则长兴院为甲徒众则净居院为盛其初同乡陂头袁氏施田一百八十畆共一区田之两旁山林园野皆与焉宋绍定庚寅院遭防冦残燬既燬而脩乆而后完景定甲子僧觉应建法堂及东庑咸淳丙寅僧觉升建佛殿及西庑前所建法堂镘以采甃以甓而犹未周备也皇元大徳甲辰僧道正重脩佛殿两庑増益陶瓦鳞比缕密加以镘甃越三载造新庖延祐乙夘造中门外门回环四围缭以墙屋次年铸大钟又次年新覆法堂又次年题助于乐善好施之人以造钟楼望之岿然即之伟然而院始周备矣予适家食道正求文记之呜呼晋唐以来佛法与儒老二家并而为三教三教兼崇无所偏重者皇元之徳也前此僧自置司徴取无艺力不能支往往僧迯而院废皇上御极嘉恵僧徒罢去専官四海之内咸仰圣恩大小寺院浸以兴隆净居在深山之中非若大禅刹日费浩瀚然数年以前防不能以自立今而得以安居暇食香灯钟鼓晨夕供养优防自乐有此室庐非赖吾皇天地育之赐其何以臻此哉僧道正丰城徐氏其师曰永顺其祖师曰觉应道正之下其徒殆将十人九院长兴修祈华严芙蓉各有僧义兴石绳龙泉龙兴皆净居之徒分处
　　海云精舍记
　　不庐而居不耕而食者浮屠氏也其初盖不以奉身之物累其心尔后世尊重其教优异其徒而宏敞其居丰饶其食则至贵至富之奉亦或蔑以加焉其初岂若是哉不惟处者然也而行者亦有奉或行千万里之逺或厯千万日之久不问舍而有归依止宿之适不齐粮而无覊旅穷乏之虞奢之者曰此佛教之所以为盛佛徒之所以为能也临川海云精舍当一郡阛阓之冲而为僧人接待之所僧之游行至是饥者得以饲劳者得以息无不容纳如大海之于百川任其去住如浮云之于太空供给日仰于人而未尝不足主之者谁与僧文焕实肇其事焕过姓郡城人也为僧于金溪之静思院至元甲申游闽游浙谒防山和尚而有契乆之还乡结茅白水渡离郡而孤栖家有二兄嘉其厉行大徳戊戉仲兄良弼首让己宅为今精舍伯兄仁亦割己田助其日费既有以居既有以食乃精専自冩四大部经由是感孚贤善竞舍财粟皇庆士子始大营缮宝藏法轮金仙正殿巍然壮观轮奂一新纲条具举延祐乙夘焕年四十有一端坐入防二兄念焕开基勤笃思得其继佥言静思院僧文恢焕之同派戒律素严善誉乆着必能成焕之志于是合辞以请恢来嗣业一遵成规有崇无堕庖厨府库僧堂旁舍备所未备上瓦下甓盖甃完整丹漆艧涂炜煜美观纯金装饰梵相五身又市隣屋撤而扩之则出富室呉仁甫之力损俸起立华严宝阁上塑观音及善财五十三叅像装严圆满又市近地辟而拓之则承郡牧闾闾公之意诸方僧众二教胜流来往过从殆无虚日转藏徼福绳绳不絶施财施田月益嵗增钟鱼震扬香积芬飶防若十方大禅刹之风恢之成终可无负于焕之创始也已郡牧徴予文为记精舍始末予惟二师先后相资其善心公溥共愿力坚固有可书者遂不辞抑尝闻释氏经教言饭善人福最深重而谓饭善人不如饭五戒饭五戒不如饭四果况诸菩萨佛又在其上毎日饭于精舍之人莫能知饭者之人品髙下等为何如则饭之者福徳深浅重轻固亦莫可知也师之意若曰佛心慈悲佛门广大来者饭之而已不问彼之人品也又奚暇计此之福徳哉文焕师号称懒牛文恢师号称了如云
　　泰元院记
　　泰元院者崇仁云峯院僧恒可之所肇创院在冝黄崇贤乡之笁南磜其初山谷深阻草树防翳狐狸豺狼之所窟宅防魈盗贼之所藏匿延祐己未春恒可翦除荆榛垦辟基址于其西偏东偏构供佛栖僧之屋各一泰定甲子始建佛殿于中旁有楼阁前为三门缭以廊庑曰泰元院广其田以食众度其徒以继绪请予记其肇创之由以贻永乆恒可福之候官县人而于抚之崇仁为僧尝从讲主演説经论后遂披法衣坐讲席钦奉国恩受袈裟之赐至再受大师之号亦至再初号圆悟继号教净明此俗僧之所夸以为尊所羡以为荣者而恒可不然方且幽寻人迹不到之地以营梵宫不私其所有而与众共殊无一毫贪痴留滞于胸臆予以为当于佛法中求之而非可与世之族僧例例视也故于其请记也不复辞文以畀之俾归刻于石
　　云峯院重脩记
　　崇仁县之乡凡大而崇仁一乡地最广山最多乡之云峯院距县八十里在重冈复岭间东南有马祖岩西有山曰龙滇有峯曰叠石院盖肇于唐前时废兴无碑记可考至宋末将圮国朝初僧法旻道建钟楼徳杲徳鉴新佛殿及佛像恒可恒敬新法堂及供器又立外门继而恒恵修一二门造廊庑徳郴徳义备其未备以底于完美僧寮派别而各寮俱肯悉心协力用能使营构周足设饰辉煌壮梵王之居耸众目之观有如此者由其心公力勤故也僧来谒记予闻洪之分宁亦有云峯院昔南曽氏作记薄其土俗而称院僧道常斥散有余淡泊无累独与彼土之敝俗异今吾崇仁民俗素厚非如分宁而云峯僧众皆闽人饶人心无所私力无所靳与吾乡之善俗同予安得不嘉之重嘉之而乐为之记乎
　　元真院长明灯记
　　噫佛氏之教四大俱幻万縁俱空以天地父母生成之身为大累况身外物耶为佛氏之徒崇佛氏之教夫孰敢云非是而不之贵然而着贪痴者营营自私汲汲多积视外物重于身愈有而愈不足倘俾公其所有虽毫毛之防如邱山之重靳靳然难之或乃甚于市井殖货闾阎畜帑利者之为噫是诚何心哉佛教固若是乎古丰城之防昌乡有元真院废也乆矣而净居众僧恵空兴之其徒惟叙敦土木之事功半而空入防叙竭力成之殿堂楼阁门庑馆庖舍僧之室供佛之器咸具靡阙舍己所有之田悉归于公以饭徒众其用心也公矣又作长明灯三炬一供佛一供普庵师一供后土祗别施己财买田嵗入以斗计者三百诒之后人专给灯费期于永乆续续如初其为谋也逺哉心之公谋之逺于佛之教其庻防于佛之徒其亦可尚也已虽然灯之长明果何谓所以象佛之性常明也朝朝暮暮嵗嵗时时常明不防彼灯如是吾性亦然融大圆光普照世间黒闇防迷刹刹尘尘同囿净恵正觉之内是又佛祖禅宗所传之灯厯千万刼而长明者诸有等是虚妄毕竟销亡惟此一灯真实自如吾今説是灯己见在未来一切僧众皆当欢喜踊跃信受奉行
　　五峯庵记
　　自佛氏之教行乎中土其始也福田利益之説足以诱庸愚其乆也明心见性之説足以悦贤智是以智愚贤不肖莫不翕然信奉而尊事之由晋隋唐宋以逮于今可谓盛矣百年之前袁州慈化寺僧号普庵师得正觉法了悟自性作慈闵念济度众生住世之时固己起人之尊慕入防之后威灵气焰震燿逺近信奉之者跨越江淮奔走祠下一嵗不知防千万亿人僻在荒服亦且航海梯山而効布施图刻像貌家家而然凡有天灾人祸必叩普庵普庵云僧道兴者瑞州髙安谌氏之子幼年辞家舍身临江宝庆院苦行勤力遍游诸方道路桥梁种种方便事不惮劳瘁独力修完嵗在乙亥厯抚州冝黄于时疫疠煽炽凭普庵师威神发愿救治是年六月行冝黄南鄙之仙符坪左黄山右华盖五峯森耸乎其前照镜石仙人塔隠暎乎其后水口无路可通沿流而下有九龙渊幽閴寥逈亢爽显敞拱卫旁罗襟抱环匝于佛境界为冝遂结草为庵名曰五峯地属袁氏即日喜舍庵之四畔林阜原陆悉以归焉垦辟荒芜自给衣食毎冇祈禳应答如响趍之者如市至元壬午有乐贡士祈禳获安施杉木一千株搆佛殿及藏殿运转法轮大徳庚子于东建观音阁至大己酉时西建华严阁门庑庖厨一一周徧又设普庵道塲曰玉泉庵命其徒觉了主之又造僧寮一所曰桂溪庵命其友江生主之夫道兴赤手而来于万山之间人迹不到之处诛茅菅剪荆棘驱狐狸豺狼而立佛祠乙亥至癸丑垂四十年鼓舞羣动赫赫如小慈化虽曰福利之诱人然非坚志长才足以办事亦安能成就若此故尝谓世之士大夫学孔氏之教者食君上之禄膺民社之寄使人人能如佛氏之徒何事不可办而素餐尸位怠其事者比比可叹已吾安得不于道兴之所为而嘉其志其才之不易及哉兴之为僧也续吉州三学派礼台山禅寺僧大显为师兴传之徳通通传之恵深是以五峯开山以来相传之次
　　小台院记
　　小防院在抚乐安天授乡杯山之湾唐僧肇建而宋僧徳聪神宝自满智清守宁绍端嗣海了印道洪道源道溟经咸淳辛未院废大元至元甲申洪丰城静安寺僧法成来起废院再兴成而智敬敬而得宁宁而恵昌亦且四传矣考之旧碑宋元祐间自满主院事时里人陈若谷兄弟肯有所施象设一新满之徒智清请记于游主簿极绍熈间僧了印宏敞其居开禧嘉定里人郑安国父子续有所施营构大备印之徒道源请记于刘居士迂院之再兴也大徳庚子里人黄一元殷正吉造佛殿至大庚戌塑一佛二菩萨于法堂者亦一元所施也延祐甲寅僧恵昌自出己槖诸善士暨黄助之起钟楼脩殿宇并完三门两庑诸寮及罗汉像十八泰定丁夘作大佛像七福海上覆香案前横金饰花果罗列璀璨甓甃内外镘艧辉煌者又一元所施一元翁年八十矣过予求文以记将欲佛像僧庐之永乆不敝壊也俾众目观瞻想佛气焰骇佛神灵而勉于为善慑于为恶翁之用意厚矣哉呜呼自佛法之行乎中国也鼔舞一切智愚翕然信从之然智者之根有利钝愚者之疾有微剧信从则一而所以信从之实奚啻百千万品之不齐约其大较则有四上焉者超于无径造顿悟诸缘悉空智根之利也次焉者犹未免滞于有或由教入或由律入或由禅入而以渐至智根之钝也下焉者徼其福谓佛真能贵我冨我寿我康我愚之疾防也其最下者直不过怖其祸尔必有所感触必有所严惮境变心移庶或可防其畏威寡罪愚疾之剧也然则佛教之夸靡烜赫于其居处像设者殆剧疾者之药欤游之记曰阐教敬言俗刘之记兼存普摄盖亦如予所云予以黄翁昌师之发念积既可嘉尚故为申前碑之説而记焉
　　云峯院经藏记
　　藏者何藏经之所也昔释迦牟尼佛以世外法为天人师凡一言之出闻者莫不恭敬作礼围绕讃叹何也以其言诚可尊重故也匪特其徒为然后千余载传入中土中土之人尊之重之亦如其国译以华言名之曰经不敢轻慢也措诸塔庙贮之以藏不敢防渎故也藏之所在经之所在其尊其重如佛在是无智愚无贵无贱人想慕其功徳烜赫其威神焉云峯院经藏者僧自新及其徒妙鉴之所建也院占冝黄县南之上游距县六十里宋初有里人乐黄琮譔记亦莫详其肇创之年代无城市之喧嚣有山林之幽寂事佛者居之为称自新父母家里之乐氏侍郎史之族裔也离俗为僧谨朴淳厚不畔佛之戒律自至元己丑主院事三十年余艰勤备尝以克禃立至治壬戌授其徒妙鉴抄题众力于癸亥嵗建经藏一所将底周完而鉴先逝新再主院毕其前功金饰二龙于两楹为防卫甚伟其徒孙曰道隆曰福广曰慈珏咸知辅翼其长珏徧告善士得所施助购四大部经满足一藏新来文记之以示永乆予谓经藏所藏之经悟觧之者超最上乘其次上乘其次中乘又其次下乘其下持戒脩福亦可成就种种福果藏制之圆象天拟法轮之运转无息也院僧之所崇奉善士之所信向岂徒为是美观而已哉新能率其徒为永乆计以不坠其教可嘉也夫



　　呉文正集巻四十九
　　钦定四库全书
　　呉文正集巻五十
　　元　呉澄　撰
　　碑
　　崇文阁碑
　　国朝以神武定天下我世祖皇帝以武之不可偏尚也广延四方耆硕之彦与共谋议遂能禆賛皇猷脩举百度文治浸浸兴焉中统间命儒臣教胄子至元间备监学官成宗皇帝光绍祖烈相臣哈喇哈孙钦承上意作孔子庙于京师御史台言胄子之教寄寓官舍隘陋非冝奏请孔庙之西营建国子监学以御史府所贮公帑充其费逮至仁宗皇帝文治日隆佥谓监学椟藏经书冝得重屋以庋有防复令台臣办集其事乃于监学之北构架书阁阁四阿檐三重度以工师之引其崇四常有一尺南北之深六寻有竒东西之广倍差其深延祐四年夏经始六年冬积成材木瓦甓诸物之直工役饮食之费一皆出御史府雄伟壮丽然増监学之辉名其阁曰崇文英宗皇帝讲行典礼贲饰太平文治极盛矣台臣请勒石崇文阁下用纪告成之嵗月制命词臣撰文臣澂次当执笔今上皇帝丕纂圣绪动遵世祖成宪于崇儒重道惓惓也泰定元年春诞降俞音国子监立碑如台臣所奏臣澂谨录所撰之文以进臣闻若古有训戡定祸乱曰武经纬天地曰文武之与文各适所用然戡定祸乱用于一时而已经纬天地则亘古亘今不可无也何也日月星辰天之文也山川草木地之文也人文与天地相为经纬则亦与天地相为长乆而可一日无也哉我世祖怱怱用武日不暇给而汲汲崇文惟恐或后此其髙识深虑度越百王宏规逺范垂示万世以为圣子神孙法程夫岂常人所能测知盖创业之初非武无以弥乱守成之后非文无以致治武犹毒药之治病病除即止文犹五谷之飬生无时可弃也有文治之君必有文治之臣文治之臣苟非教习之有其素彼亦然孰知文之所以为文者故建学以兴文教畅文风育其人将与人主共治也斯文也小而脩身齐家大而治国平天下言动之仪伦纪之叙事物理义之则礼乐刑政之具凡粲然相接焕然可述皆文也古圣贤用世之文载在方册不考古人之所以用世不知今日之所以为世用者也然则圣朝之崇文岂虚为是名也哉门之所庋古圣贤之文也立之师使之以是而教设弟子员使之以是而学教之而成学之而能则游居监学者济济然彬彬然人人闲于言动之仪登于伦纪之叙慱通乎事物理义之则详究乎礼乐刑政之具他日辅翊吾君跻一世文治于尧舜三代之盛由此而选也夫如是其可谓不负圣天子崇文之明命休徳己若夫不能潜心方册真有得于古圣贤之所谓文而涉猎乎浅末炫燿乎葩华曽是以为文乎上之所崇下之所以为世用者盖不在是臣澂再拜稽首而献颂曰皇元肇兴于赫厥声天戈所指如雷如霆圣圣继承六合混一威命逺加丕冒出日神谋英畧敷遗后人征诛以义持守以仁既成武功火阐文治尊道隆儒劝学讲艺京师首善教冑设官孔庙巍巍四方来观执法之臣职务纠慝爰矢嘉谟弼我文徳于庙之西黉舍翚飞于黉之北杰阁云齐其阁伊何有经有史传采旁罗有集有子昔在中古郁郁乎文式克至今用宏兹贲诜诜多士被服圣术鳯翥鸾翔虎炳豹蔚维身之章维国之光匡扶盛化上跻虞唐民物阜蕃礼乐明备允显崇文昌运万世
　　通州文庙重脩碑
　　皇元有天下文教自京师达郡县虽遐陬僻壤莫不建学设官以阐教事通州近在畿甸素闻廪给学官毎至輙去不惟教事废弛而孔庙亦且不葺将就倾圯永平杨齐贤繇丰润县教谕来为通州学正思振厥职择民间子弟可教者得三十家籍之入学课之诵书白之官府而复其身州之叅李侯与州之长协心主张于上于是其人咸愿出力以脩庙学孔庙正殿东西两庑爰及外门上瓦下甓杇镘四周奂然一新至治二年七月役兴八月绩成讲堂敝壊上两旁风盖覆而涂墐之前后窗牖中外甃砌悉备其所未备其南则敞门塾一间其北则续檐宇三间以益堂之深学者遂有藏息之所庙之南竪穹碑刻加封诏书示永乆积年之颓靡一旦而完整虽曰学官之勤防州官扶树之功胡能致是哉古之牧民者常以教民孝悌忠信为急务通州之官能用意于庙学不敢后庶防不愧古良牧之政矣齐贤诣国史院请书其事予固乐称其美以为后来治官教官之劝州长名速朗吉大其官承直李侯名也先其官承事在州多恵政通民便之初榆河之西有间田钦依至元三十一年诏防拨州学后运官夺取造庐舍而私其僦利齐贤遡于官户部礼部暨监察御史直其説以畀州学如初今齐贤又以余暇率所辖三河县之民脩其县之庙学概可书也
　　大都东岳仁圣宫碑
　　天子祭天下名山岳为众山之宗岱又诸岳之宗也东岳泰山之有祠冝矣而古今祠祭礼各不同岳者地祗也祭之以坛壝而弗庙五岳四渎立庙自拓拔氏始当时惟总立一庙于桑干水之隂逮唐乃各立一庙于五岳之麓若东岳泰山之庙徧天下则肇于宋氏之中叶古者祭五岳之礼视三公盖天者帝也地者后也诸神诸祗皆帝后之臣也天之日月地之岳渎臣之最贵者三公为臣之极品故祭之礼与公齐等祭之秩次如公而非以公爵爵之也唐先天开元间谓汉以来王亦爵也位公之右于是封岳祗而爵之曰王宋大中祥符间致隆岳祠犹以王爵为未崇极于是尊岳祗而号之曰帝意在乎尊之而已礼之可不可有不暇计吁咈哉若神僣窃同天地所以起大贤之嘅也既庙之又爵之既爵之又像之地祗而肖像若人焉至于今莫之或改也我世祖皇帝平一海内制作之事未遑尚仍前代之旧东岳旧号天齐仁圣复加新号曰大生郡县并如金宋时有庙以祭东岳大都新筑规模宋逺祖社朝市庙学宫署无一不备独东岳庙未建教大宗师张开府留孙职掌祷祠晨夕亲密钦承上意买地城东拟建束岳庙事既彻闻仁宗命政府庀役开府辞曰臣愿以私钱为之倘费国财劳民力非臣之所以効报也上益加赏遂勑有司防持毋得沮挠方将涓吉鸠工而开府遽厌世嗣宗师吴特进全节深念师志永毕竭心经营不惜劳费于壬戌春成大殿成大门于癸亥春成四子殿成东西庑诸神像各如其序鲁国大长公主捐资构后寝勑赐庙额曰仁圣宫特进以书来请记予观先开府之报上恩今特进之继师志忠敬出于一诚其美可书也而余因及古今祠祭循习之由以俟议礼者之讨论方今袭累朝积徳之余际百年兴礼之防明圣在上仁贤布列必将追复二帝三王之懿尽革魏唐金宋之驳其于东岳也礼以地祗而不人其像尊比三公而不帝其号兆之如四望而不屋其祠庪县于其方岳而不徧祠于郡县夫如是虽圣复生必无曽谓防山不如林放之叹乗太平之基新一代之典昭示万世之法程斯其时矣何幸吾身亲见之哉
　　南安路帝师殿碑
　　宣政院臣奏请起立巴思八帝师寺殿王音曰俞各省各路臣钦承唯谟中顺大夫南安路总管府逹鲁花赤臣常山言先太传开府仪同三司冀国忠武公先臣右侍仪使资徳大夫中书右丞厯事先朝世笃忠贞臣被命守土为臣之礼敢有弗防于是躬董其事得吉地于郡之东购良材集良工栋宇崇峻规模宏敞大称明时尊尚有人之意遣其属县儒学臣陈幼实走临川俾前集贤直学士奉议大夫臣呉澄文其碑守臣所钦者上防也虽老病退闲之小臣何敢以固陋辞钦惟世祖皇帝混一区夏创建法度逺近大小文武之才各适其用帝师佛教之统也翊賛皇猷为有力焉爰自古昔圣神君临万邦因时制作各有不同鸿荒之世
　　民淳事简结绳而治之至于黄帝始命其
　　臣苍颉肇造书契乃有文字以纪官政以纠
　　民慝更数十年而周之臣籕颇损益之名为
</div>
    <div class="pagination">
<a href="吴文正集_page23.html">上一页</a><span>...</span><a href="吴文正集_page19.html">19</a><a href="吴文正集_page20.html">20</a><a href="吴文正集_page21.html">21</a><a href="吴文正集_page22.html">22</a><a href="吴文正集_page23.html">23</a><span class="current-page">24</span><a href="吴文正集_page25.html">25</a><a href="吴文正集_page26.html">26</a><a href="吴文正集_page27.html">27</a><a href="吴文正集_page28.html">28</a><a href="吴文正集_page29.html">29</a><span>...</span><a href="吴文正集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
