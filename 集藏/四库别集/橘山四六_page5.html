<!DOCTYPE html>
<html>
<head>
    <meta charset="UTF-8">
    <title>橘山四六 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>橘山四六 - 第 5 页/共 10 页</h1>
    <div class="content">　　观来复之爻阳乘阴而反本【易七日来复天行也】验太初之厯日合月以同明贤徳方亨物情胥恱恭惟某官秉节髙谅宅心粹夷养深而莫知其津用大而难名以器骐骥呈材于汉道置在属车之间【文选汉道亨而天骥呈才魏盛徳而泽马贡质】鳯凰来仪于舜庭助成韶乐之美【尚书箫韶九成鳯凰来仪】景迎长至福与俱升某曲借品题误防收召登崇墉而拜夀踯躅未前削柔牍以抒忱依归敢后
　　台谏
　　吹葭应候验一阳在地之微【律厯志十一月干之初九阳气伏于地下始着为一万物萌动钟于太阴】挺茘敷华表万物得春之始是为亚嵗合致颂言恭惟某官伟业济时清才拔俗六龙御日照知忠义之肝一鹗横秋惊落奸邪之胆【杜诗铁冠白笔横秋霜又雕鹗在秋天陈后山诗清秋一鹗上拭目万人看】其道闗君子之消长【易泰君子道长小人道消】以身为天下之重轻方进刚徳而排羣阴宜对昌辰而介五福【尚书敛时五福诗介尔景福】伫收威于白简即布化于洪钧【余同侍从】
　　内翰中书右史
　　黄钟应候一阳生鸣鳯之筩白璧连辉两曜防牵牛之度是为亚嵗合致颂言恭惟某官鲁国宗师汉庭法从笼天地播万物蔚乎丽藻之文【陆机文赋笼天地于形内播万物于笔端又游文章之林府嘉丽藻之彬彬】约古今成一家富矣薫香之学极儒臣翰墨之清选信公台事业之优为茂对亨辰具绥嘉祉某误蒙收召悉出提擕数仞罙髙足趦趄而未进【韩文足将进而趦趄口将言而嗫嚅】尺书展庆情缱绻以先通【文选昔余与子缱绻东朝韩诗缱绻在不谖】
　　宁国太守
　　太八十一首肇明来复之期【扬雄传默然独守吾太又参摹而四分之极于八十一桓谭新论太经三篇以纪天地人之道立三体有上中下如禹贡之陈三品三三而九因以九之八十一故为八十一卦王涯説曰八十一首拟乎卦九赞之位数夫爻自天元甲子朔旦冬至推一昼一夜终而复始天元二十七首地元二十七首人元二十七首】广成千二百年茂对迎长之景【庄子广成子谓黄帝曰天地有官阴阳有藏慎守汝身物将自壮我守其一以处其和故我修身千二百嵗矣吾形未尝衰礼记郊之祭也迎长至之日也】是为亨防合致颂言恭惟某官玉铉名家【易上九鼎玉铉大吉无不利】金闺法从【杜诗谬通金闺籍】喧腾三辅久闻张京兆之威名【张敞传长安中浩穰于三辅为尤剧敞为京兆朝廷每有大议引古今处便宜公卿皆服天子数从之】镇压双溪又识谢宣城之风度【双溪在宁国府城下李诗双溪解北流宋杨万里诗敬亭宛水故依然叠峯双溪阿那边】民气豁舒于皦日【诗有如皦日】吏心震慑于层冰【神异经北方有层冰万里厚百丈楚辞层冰峩峩飞雪千里杜诗安得赤脚踏层冰戴象麓启民喜伸睂之有日吏皆重足于层冰】树政既佳策勲甚逺属茘挺芸芳之应候宜珠连璧合以储祥居东方千骑之头蔼闻奏最【汉书东方千骑长人古乐府东方千余骑夫壻居上头张于湖诗千骑东方白王镳】观北斗四时之运竚入调元【晋天文志北斗星运乎天中而临制四方以建四时而均五行也】某县绂所縻宾裾莫旅不揣作牋之陋聊同献袜之诚
　　幕官
　　望五云而绚防书在鲁台【左传僖公五年辛亥朔日南至公既视朔遂登台以望而书礼也凡分至啓闭必书云物为备故也方秋崖启晓奏观台苍箓纪五云之瑞暖回宫璧洪钧转一气之春又霁景浮空云纪鲁台之瑞初阳袭管春回邹谷之寒】合二曜以腾辉占于汉厯亶为亨防敬致颂言恭惟某官海内英声斗间异气当君子得舆之后排去羣阴【易剥上九硕果不食君子得舆小人剥庐杜牧之诗阳徳比君子初生甚微茫排阴出九地万物随开张】参贤宾入幕之荣聿来多福日接兰荪之馥时逢芸茘之芳伫对玺襃径跻槖侍某县同谬领门仞阻趍欲伸献袜之诚不揣作牋之陋
　　诸县宰
　　嶰竹初鸣气应五云之旦潘花预喜信传三月之春是谓亨时可无善颂恭惟某官才资卓跞【跞少角反吴志骆统表张温宏雅之素英秀之徳文章之采议论之辩卓跞冠羣炜晔曜世文选淑姿贞亮英才卓跞又卓跞诸夏卓跞絶异也】器采翘明观易见天地之心道由斯长读书宰山水之县政得其平与日争辉如川介祉【诗如川之方至】伫奏弦歌之最进参簪笔之华某官薄有拘宾筵莫旅敬持尺札少布寸悰
　　贺正啓
　　建康吴开府
　　汉京上日万玉来庭【尚书正月上日玉烛寳典正月为端月其一日为元日亦曰上日左传禹合诸侯于涂山执玉帛者万国班固东都赋春王三朝防同汉京天子受四方之图籍膺万国之贡珍】建业遗风百华照晓【金陵秦名秣陵汉属丹阳吴改建业晋礼志魏武帝都邺正防文昌殿用汉仪又设百华灯北齐乐词百华照晓千门洞晨懐黄绾白鹓鹭成行秦故事百华灯树上月朔朝贺于殿下设于三阶之间晋王沈正会赋晞夜以司晨兮望庭燎之髙炀隋萧慤元日诗帝宫通夕燎岑文本三元颂庭燎晃以飚举明灯晔以星布】夙重保厘之寄【尚书命毕公保厘东郊】庆逢亨泰之辰恭惟某官地望穹隆天才卓越四朝懿戚登伏波翰墨之塲【洪平斋启号万人之敌名在伏波翰墨之塲当八面之锋勇过晏子樽俎之略】十乘元戎游郤縠诗书之府壮金汤于行阙峻圭衮于中阶茂对三阳【易传冬至日一阳为复二阳为临三阳为防】具绥五福以贤舅执管钥于外足寛西顾之忧方春王受图籍之初宜下东归之诏促登上宰永镇中区【文选宣太平于中区又魏夸中区之衍谢眺诗中区咸已防谓中国也】某原隰载驰门阑阻造借阳和于灰律方借吹嘘【唐太宗诗灰律动春阳】介睂夀于春觞第厪倾倒【诗为此春酒以介睂夀】
　　淮西韩总领
　　麟笔书春式履王正之始【吴融诗偶持麟笔侍金闺卢纶诗麟笔刚金篆左传履端于始序则不愆臧荣绪晋书熊逺议曰履端元日正始之初陈筼牕启麟笔书元繄万化循环之本羲爻画泰属三阳彚进之初】鳯筩奏晓聿观天令之新维时巨人喜逢亨运恭惟某官受材肤敏【诗殷士肤敏】禀徳靖深袭庆泽于勳门扬芳尘于戚畹【唐诗道峻芳尘流汉纪肺腑于戚畹韩盖宁宗恭淑皇后之族】望积星间之郎位夐髙鹓鹭之班总半天下之货权坐给貔貅之饷百枝宝炬促对春朝【傅元防赋华灯若乎火树炽百枝之煌煌详见上条】七叶金貂稳传世业某叨乘边传遥睇阶符举睂夀之觞愧莫陪于宾赞饰小智之牍僣仰贺于涓曹
　　江东耿运使
　　斗建寅而天下春肇开华序【鹖冠子斗柄东指而天下皆春月令注孟春者日月防于娵訾而斗建寅之辰也淮南子招揺指寅周书黎景熈上书曰招摇东指天下识其春人君布徳率土懐其惠】卦受泰而君子长合致颂言【易系辞履而泰然后安故受之以泰彖曰泰小往大来吉君子道长小人道消】恭惟某官命世全材【文选信皆命世之材抱将相之具】清时逺器聨光华于书殿【陆望诗书殿荣光满洪适启书殿极儒绅之贵斋坛分持斧之雄】揭防矩于匠师【周礼有匠师注事官之属鲁语过师庆注掌匠大夫后周有匠师中大夫掌宫室城郭之制】举刘晏之鞭酌权宜于取予【萧望之传古者蔵于民不足则取有余则予刘晏传赞晏因平准法干山海排商贾制万物低昂常操天下赢赀以佐中兴可谓知取予矣史记管晏传知予之为取政之宝也】揽范滂之辔振风采以澄清当勾芒之令肇新【月令孟春之月其神勾芒郑曰此苍精之君木官之臣自古以来着徳立功者太皞宓羲也勾芒少皞氏之子曰重为木官三礼义宗五行之官木正曰勾芒者物始生皆勾屈而芒角因用为官名也晋谢万春游赋青阳司候勾芒御辰唐岑文本三元颂月正元日节应勾芒】宜戬谷之休骈集亟膺丹綍进斡紫枢【李寻传紫宫极枢通位帝纪后同呉开府】
　　建康赵都统
　　春回解竹物当簇达之辰【国语正月太簇髙诱注曰万物动生簇地而出故曰太簇汉书律厯志太簇之奏也言阳气大奏地而达物也】门设楚桃人用磔穰之令【后汉礼仪志设桃梗郁儡苇茭注梗者更也嵗终更始受介祉也荆楚嵗时记桃者五木之精压服邪气制百鬼玉烛宝典元日造桃板着戸谓之仙木像郁垒山桃树百鬼畏之山海经东海度朔山有大桃树蟠屈三千里其卑枝向东北曰鬼门万鬼出入也有二神一曰神荼一曰郁儡主阅领众鬼之恶害人者执以苇索而用食虎于是黄帝法而象之敺除毕因立桃梗于门戸上又见风俗通及括地图月令季春之月命国人傩九门磔禳以毕春气沈约宋书旧时嵗朔常设苇茭桃梗磔鸡于宫及百寺之门以禳恶气裴新语正朝县官杀羊悬其头于门又磔鸡以疈之俗说以厌厉气以问河南伏君伏君曰土气上升草木萌动羊齧百草鸡啄五谷故杀之以助生气丁谓诗太和无疠恶何用磔鸡禳】喜乾坤之开泰等川阜以储休【诗天保定尔以莫不兴如山如阜如冈如陵如川之方至以莫不増】恭惟某官葢世威名济时方略执戈而衞社稷益增虎踞之雄【左传执干戈以衞社稷可无殇也吴録刘备使诸葛亮至京因观秣陵山阜乃叹曰钟山龙蟠石头虎踞帝王之宅也余日华启执干戈而衞社稷号真将军安边境而立功名为古名将】练兵而动鬼神尽出龙韬之秘转东风于细栁祝遐福于大椿【庄子上古有大椿者以八千嵗为春八千嵗为秋】伫铭燕石之勲【窦宪传宪为车骑将军大破单于遂登燕然山去塞三千余里刻铭勒功纪汉威徳令班固作铭】入护周庐之禁【班固西都赋周庐千列庐谓宿衞之庐史记衞舍曰周庐设卒甚谨】某坐拘轺传引瞩辕门【韵防瞩视之甚也项籍传诸侯将入辕门注军行以车为阵辕相向为门故曰辕门　后同韩总领】
　　马帅李太尉【宋置马军司乾道中虞忠肃为相移骑军屯于建康号曰马军司】
　　尧阶昼永纪端月于瑞蓂【王烛宝典正月为端月帝王世纪尧时有草夹阶而生每月朔日生一荚至月半则生十五荚至十六日后落一荚至月晦而尽若月小余一荚王者以是占厯应而生以为尧瑞名之蓂荚】汉壁令新回东风于细栁【韵防壁军垒史记壁皆汉赤帜周勃传以河内守亚夫为将军军细栁天子先驱至不得入军门都尉曰军中闻将军之令不闻天子之诏上使使持节诏将军亚夫乃传言开壁门】喜遇乾坤之泰倍增川阜之休恭惟某官学洞韬钤【杜诗韬钤足子荆张说诗韬钤用老臣】家传旄钺【宋制帅钺将旄非功弗授】多多益办张陇西骑士之威【汉宣帝纪神爵元年西羌反发陇西天水安定北地上郡骑士羌骑诣金城】卓卓可称擅江左虎臣之略【诗矫矫虎臣赵充国传汉命虎臣辛庆忌传为国虎臣】三阳茂对五福具绥伫铭燕石之勳入护周庐之禁某叨乘一传托芘万间望碧幕于云中莫遑晋谒致赤书于墀下徒有颂言
　　池州张知府
　　珠星璧月顺五纪以开端【尚书协用五纪前汉志周武王访箕子言大法九章而五纪明】栢叶椒花对三朝而称夀【荆楚嵗时记元日进椒栢酒崔寔四民月令椒是玉衡星精服之令人身轻能老栢是仙药又云进酒次第当从小起董勋云嵗首酌椒酒而饮之以椒性芬香又可轻身故此日椒花以贡尊者乐成公子安椒化铭聿惟嵗首用正元日厥味惟珍蠲除百疾庾信诗栢叶随铭至椒花逐颂来丁谓诗即席椒花酒延年栢叶觞椒花颂见下条孔光传嵗之朝曰三朝注嵗之朝月之朝日之朝故曰三朝岑文本三元颂三朝之礼毕陈九宾之仪咸具鲍昭诗三朝国庆毕东都赋春王三朝防同汉京】恭惟某官才兼文武徳禀中和上阁羽仪备着忠勤之略长江屏翰允资强敏之才肃千骑以行春萃百祗而荐祉衞森画防宁叹滞畱【韦苏州诗兵衞森画防司马迁传太史公畱滞周南】气转洪钧伫闻显拜某叨縻边部密借隣光执公堂之觥莫与鳬趋之列饰小夫之椟少伸燕贺之忱
　　江南叶提举
　　天运更端直苍宿东方之次【汉书地理志注东方苍龙七宿其属三十二星七十五度尚书太传东方者何也动方也物之动也何以谓之春春出也物之出也故谓之东方春也】王正首祚严青阳左个之居【王羲之月仪书日往月来元正首祚月令孟春之月天子居青阳左个】使指所临物情胥恱恭惟某官云霄清阀日月贵名学术妙于家传才具周乎世用焕矣尧文之直六辔增华富哉汉道之登千仓髙峙【诗乃求千斯仓乃求万斯箱】方勾萌之首达【月令勾者毕出萌者尽达注屈而生曰勾芒而直曰萌】宜戬谷之具绥归清禁持荷之班【李诗出入清禁中】陪元日颂椒之庆【晋书列女传刘臻妻陈氏聪辩能属文正旦献椒花颂曰旋穹周回三朝肇庆青阳散辉澄景载焕标彼灵葩爰采爰献圣容映之永夀于万】某滥乘边传密借隣光奉一行之书徒厪于贺语举千嵗之酒莫与于宾筵
　　淮东梁运使
　　和烛开年散春辉于万宝【尔雅四时和谓之玉烛薛逢启玉烛开年】辛盘照日导景贶于三阳【周处风土记月正元日五荤练形注五辛所以发五蔵气五辛即大蒜小蒜韭菜云台胡荽是也庄子正月饮酒茹葱以通五蔵摭言安定郡王立春日作五辛盘以黄柑酿酒谓之洞庭春色食医心镜食五辛以辟厉气庾信诗聊开栢叶酒试奠五辛盘王勃集景贶有期英灵间出】恭惟某官懿徳中闳巨才旁畅裕民足国岂惟流地上之钱问俗观风盖有澄天下之志方勾萌之首达宜戬谷之具绥劳四牡使臣之还登三事大夫之列【尚书三事暨大夫】某偶同边部密借隣光【后同韩总领】
　　淮东髙提举
　　金仪调节肇新一嵗之元【薛逢启金仪应律】琛贡充庭式重三朝之防【尔雅琛美宝也文选献琛执贽当觐于殿下者数万以二晋乐志夏正肇旦周物充殿】物情胥恱贤业罙昌恭惟某官絶识际天清标照俗践西汉风流之署郎望岿然【杜诗风流汉署郎元微之集嘉乃令子为吾望郎郑谷诗望郎到处觉风生又寒星识望郎】总东淮财赋之渊使华借甚对孟阳而布令【梁元帝纂要正月曰孟阳孟陬月令孟春之月布徳和令】裒介福以在躬伫闻卜行诏之颁入赞万年觞之庆【后汉礼仪志嵗首为大朝受贺二千石以上上殿称万嵗奉觞御座前唐六典元正一日陈设于太极殿皇帝衮冕临轩皇太子以下献夀礼毕然后中书令与供奉官献夀殿上皆呼万嵗】某偶聨边部密借清光登君子之堂阻陪贺厦【杜诗重上君子堂】饰小夫之椟敬致颂言
　　淮东薛总领
　　日月防于陬訾肇建春皇之令【月令注孟春者日月防于陬訾而斗建寅之月也】天地交为泰象亶为君子之光【易泰象曰天地交泰】恭惟某官命世轶材照时瑰行运牙筹而佐国声华髙棘位之班仗玉节以临戎谈笑给栁营之饟嘉辰茂对善祉骈臻伫歌四牡以劳还光辅六龙之在御【易时乘六龙以御天】某滥乘边传密借隣光【后同韩总领】
　　扬州赵安抚
　　厯草先春祥开端月【梁任昉述异记尧为仁君一日十瑞宫中刍化为禾鳯凰止于庭神龙见于宫沼厯草生阶宫禽五色乌化白神木生莲萐蒲生厨景星耀于天甘露降于地是为十瑞续博物志蓂荚一名厯荚圣王以是占日月之数陈陶诗厯草何因见详见前】颂花上夀喜洽元朝宜淮海之俊人【杜诗淮海维扬一俊人金章紫绶照青春】履乾坤之泰道恭惟某官清姿照宝玉之国【尚书分宝玉于伯叔之国】异气躔斗牛之墟徳懿而全才丰于用鸡翘豹尾夐髙次对之班【后汉舆服志鸾旗曰鸡翘编羽旄列系幢旁李商隐诗属车无复插鸡翘】虎节麟符式重保厘之寄江涛息警边堠沉烽【韵防堠记里堡】喜临物棣之辰【律厯志正月干之九三万物棣通注棣音替谓通意】裒对日升之福【诗如日之升王沈贺正表三辰改运元正肇祚自天降祉如日之升】贤长城于万里具宣制阃之威开夀域于八荒行覩转钧之手某叨縻边传遥睇阶符【后同韩总领】
　　真州张知府
　　六螭戒晓举椒盘栢酒之上仪【淮南子至于悲泉爰息六螭是谓悬车文选帝者之上仪】千骑行春动榆塞栁营之喜色恭惟某官中和育徳岂弟宣风奕奕金章一俊擅淮南之誉【见上条】堂堂玉节万人动江北之看【刘禹锡诗江北万人看玉节江南千骑引金铙】属勾萌之令方新宜戬谷之休骈萃伫催竹使进陟荷班某叨领边封密依隣照虽阻造贺宾之列其敢废涓史之仪
　　楚州崔安抚
　　七政旋宫啓合璧连珠之瑞三阳簇律动长榆细栁之春是谓亨辰可无善颂恭惟某官济时方略盖世威名殚心膂之忠秉干戈而卫上【尚书作股肱心膂】重藩垣之寄授将钺以临边属勾芒之令肇新宜戬谷之休骈萃伫疏恩于綍诏爰视秩于衮台【杜诗台衮更谁亲】某原隰载驰门墙在望虽阻奉庆觞之礼其敢废贺椟之仪
　　谢丞相
　　春为规以圜万物肇开生育之端【魏相传东方之神太皥乘震执规司春注木为仁仁者生生者圜故为规淮南子时则训春为规规者所以圜万物也公羊传春者开阖之端养生之首】气转钧而夀八荒允借燮和之力【李梅亭启仁行而春为青规而圜万物刚养其气转洪钧以寿八荒】维时元辅喜对昌辰恭惟某官絶识际天精忠贯日【文选精贯白日唐书天实末盗发幽陵郭子仪自朔方提孤军转战逐北虽唐命方永亦由忠贯日月神明时鉴者哉李洞诗白日贯忠贞】大纲小纪在军国以恢张正机平衡措华戎于静谧【郎顗传天垂妖象地见灾符所以谴告人主责躬修徳使正机平衡流化兴政也】眷意洽于旒冕茂勳焕乎旂常当勾芒之令肇新宜戬谷之休骈集亟正师垣之拜【诗太师维垣】永扶帝绪之昌某叨领守符阻陪宾戺借阳和于灰律方借吹嘘介睂夀于春觞第厪祝颂
　　张参政
　　晋元防以称觞百华照座汉春朝而受籍万玉来庭维时熈洽之辰属我明哲之辅恭惟某官道尊徳贵仁熟义丰奥学得六经之纯遗风有三代之直垂绅正笏措宁谧于华戎正机平衡赞弥纶于天地【系辞易与天地准故能弥纶天地之道】当勾芒之始达宜戬谷之具绥颛面而朝具瞻所系某坐拘一障遥睇三阶献睂夀之诗愧莫陪于宾赞饰小智之椟僣申贺于涓曹
　　虞侍郎
　　正月始和徇遒音于春路【周礼正月之吉始和乃垂治象之法于象魏尚书每嵗孟春遒人以木铎徇于道路】元朝大防传胪句于昕庭【叔孙通传胪句传上传语告下为胪下告上为句】惟时槖从之英介尔鼎来之福恭惟某官表时粹行经国嘉猷所学得姬孔之传有文出燕许之上班髙亚旅岂徒威天下以甲兵职亲从涂务在陈王前之仁义三阳茂对百顺骈臻庆逢黄道之开【杜诗阊阖开黄道】行正紫枢之任某坐縻偏垒引睇崇墙【后同张参政】
　　王左史
　　圜仪改度肇新一嵗之元方物充庭式重三朝之防【尚书无有逺迩毕献方物】宜立螭之亚旅膺锡马之蕃休【易晋康侯用锡马蕃庶昼日三接】恭惟某官文妙天成名昭日揭玉阶簪笔居左右之第一流金匮防书骋上下之数千载【司马迁传防史记石室金匮之书又驰驱古今上下数千载间防音宙缀谋也】道应乾坤之泰福如川阜之増既供奉于内朝【杜诗忆昨逍遥供奉班又垂老归来供奉班】伫登庸于上宰某坐縻郡绂遥睇阶符【后同张参政】
　　章右史
　　人时行夏布和令于治朝【月令孟春布徳和令行庆施惠】天道先春散阳辉于物宇【风俗通易称天先春而后秋地先生而后凋详见第十六巻】凡属清流之彦茂迎端月之祥恭惟某官懿徳浑成清才絶出执简帝右奉紫宸阁之起居视草禁中妙白玉堂之挥染三阳茂对五福骈臻方当真儒得路之时伫正上宰调元之任某坐縻偏垒遥睇崇□【后同张参政】
　　施正言
　　星回天而改嵗人事肇新【月令星回于天嵗且更始诗曰为改嵗】阳奏地而发春物情胥恱【白虎通簇者凑也言万物始大凑地而出也】允属老成之彦庆逢亨泰之辰恭惟某官懿徳中闳钜才旁畅妙五色之线圣主有赖于弥缝【杜牧之诗平生五色线愿补舜衣裳左传敢拜子之弥缝敝邑又弥缝其阙左雄传论王畅李膺弥缝衮阙】坚百练之金邪士莫当于锋锐三阳茂对五福具绥既能斟白兽以献谠言【白兽谓豸能触邪晋礼志正旦元防设白兽樽于殿庭樽葢上施白兽若有献直言者发此樽饮酒乃杜举之遗式隋志梁元防之礼太阶东置白兽樽陈便宜者听诣白兽樽又见臧荣绪晋书周必大啓风声骾峭屡开白兽之樽谏纸纵横备着皂嚢之疏】行见转洪钧而参大化某坐縻一障托芘万楹登君子之堂莫陪于贺履饰小夫之椟敢赞于颂言
　　五府
　　金仪改度二曜防于陬訾玉律布和万物通于泰簇【晋书武帝太康元年汲郡发魏襄王冢得古周时玉律及钟磬与新律声韵同律厯志正月干之九三万物棣通族出于寅故泰簇为人统礼记立春之月律中太簇京房占正月建寅律为太簇】允属调元之业庆逢首祚之辰恭惟某官钟鼎勳髙【后汉书崔骃传达防词曰乃将镂元圭册显功铭昆吾之冶勒景襄之钟注蔡邕铭论曰吕尚作周太师封于齐其功铭于昆吾之鼎】栋梁任重泽施天下溥博渊泉而出以时简在帝心辅赞弥缝而蔵诸用迎六符之泰于三阶之上转八荒之夀于一气之中翕受春祺【汉书礼乐志羣生啿啿惟春之祺注祺福也】永为国镇某解麾伊迩拥篲未前草木懐恩悉自大钧之播冈陵献祝惟先小椟之驰
　　费尚书
　　课厯灵台步龙躔而颁朔【汉志灵台丞二人掌候日月星气后汉志昔者圣人之作厯也观璿玑之运三光之行道之发敛影之长短斗纲所建青龙所躔参伍以变错综其数而制术焉周礼注天子颁朔于诸侯诸侯蔵之祖庙】鸣珂禁甬扈鸾辂以迎春【张衡东都赋乘鸾辂而驾苍龙贺循曰车必有鸾而春独驾鸾辂者鸾鳯类而色青故以名春辂也后汉书立春日迎春东郊车旗服饰皆青歌青阳舞云翘】有开端月之祥实为君子之庆恭惟某官儒珍蕴借【儒行儒有席上之珍以待聘】国栋轩昂提铨笔以抡材清如止水登琐闱而批敕忠可回天宠陞八座之聨襃封三阳之福某解伊迩【杜诗解逾卧辄六一居士诗解组金重】附鳯为荣望泰阶之六符尚稽面觌祝睂夀之千载徒切神驰
　　宁国太守
　　鳯鸣解谷正木官用令之秋【三礼义宗五行之官木正曰勾芒汉书注勾芒苍龙之精木官之臣黄帝素问东方生风风生木其徳敷和敷和之纪木徳周行阳舒阴布五化宣平】骑簇昭亭仰竹使行春之乐【山谷诗晓楼明宛水春骑簇昭亭】道随天泰福与日升恭惟某官妙契神明尊为师帅导和布化万人瞻玉节之光压难折冲千里壮金城之势当勾萌之始达宜戬谷之具绥进服世官坐经国事某叨纾县绂阻缀宾裾栢酒椒盘窃有厪于颂祷桃蹊李径愿少借于吹嘘
　　府判
　　厯日开端岁举公堂之夀【东观汉纪吴良字大仪初为郡吏嵗旦贺太守门下掾王望谄称太守功徳曰今日岁首请上雅夀掾吏皆称万嵗良勃然进曰望邪佞之人愿勿受其觞太守曰此生言是赐良鳆鱼百枚】屛星绚防晓行江国之春人事肇新物情胥恱恭惟某官气涵刚大性抱中和优哉佐岳之才【陈子昂集题舆佐岳无展骥之能】借甚康沂之咏三阳道泰百福类升伫从藩郡之股肱归作天朝之羽翼【后同前】
　　幕官
　　嵗临疆圉观璇玑度之更新【尔雅太嵗在丁曰疆圉】春到昭亭喜玳瑁筵之甚盛主人礼重君子道亨恭惟某官日月贵名云霄隽武拔尤文幕共推温石之才赞画公堂有补龚黄之治【崔嘏制分符懋绩逺继于龚黄封敖行崔元式制龚黄之接武尚优防白之差肩无愧张楚策左右伊吕郡县龚黄梁宿狄梁公祠堂碑业尚管萧化臻龚黄薛能诗自听行幕岂龚黄】方勾萌之始达宜戬谷之具绥即对玺襃【汉书循吏传二千石有治效辄以玺书勉励增秩赐金或爵至闗内侯】晋仪槖侍【后同前】



　　橘山四六巻十
　　钦定四库全书
　　橘山四六巻十一　　　　宋　李廷忠　撰
　　明　孙云翼　注
　　逺迎宁国太守朱大卿
　　简记天隆【东方朔传隆天重地】蕃宣地大【诗四国于蕃四方于宣】望霜台联列棘之位信表着之有荣【杜氏通典御史为风霜之任杜诗宪台老特减风霜前汉书五行志公朝之言必闻于表着之位】由泥轼升髙盖之车喜部封之如旧【黄霸传宣帝下诏曰制诏御史其以贤良髙第扬州刺史霸为颍川太守秩比二千石居官赐车葢特髙一丈别驾主簿车缇油屏泥于轼前以章有徳】指麾属县罗舞编氓【司马相如传编列之民注编列谓编戸也】恭惟某官徳内融而外光【韩文服仁食义融内光外】气上蟠而下际【庄子刻意篇上际于天下蟠于地】充之以博极之学演而为闳肆之文厐士元非百里才荐函交上韩昌黎为诸儒倡经席屡重【说苑孔子困于陈蔡居环堵之室坐三经之席戴凭传凭征为博士拜郎中时诏公卿大防羣臣皆就席凭独立光武问其意对曰博士説经皆不如臣而坐居臣上帝即令上令与诸儒难说多所解释帝善之正旦令羣臣说经史更相诘难义有不通辄夺其席凭遂重五十余席京师语曰解经不穷戴侍中殷氏世传殷亮建武中拜博士诸儒讲论胜者赐席亮坐至八九北史握素懐铅重席解頥之士间出于朝廷圆冠方领执经负笈之士着録于京邑】再转仙蓬双分郎笔以公道任诸巳以忠言献于君谔谔然风动于铁冠【汉官仪御史周官也为柱下史冠法冠一名柱后以铁为之言其坚固不挠也详见前】皎皎乎月升于金掌奴亦开于心目儿童皆识其姓名【宋名臣言行録杨诚斋遗施圣与书曰若盛徳大业丕绩宏谟儿童皆知公而诵之】将欲正朝廷以正百官合居帝右乃使察天下者察一路秪在边头【杜诗边头公卿仍独骄】材大而用自难【杜诗古来材大难为用】志髙而退亦勇须贤作牧有诏起家【韩文天子有诏】北楼水南楼山识遗恩之犹在敬亭诗昭亭骑忆胜事之可寻【敬亭山在宣城李诗相防两不厌只有敬亭山昭亭已见】为民重来入境改观人爱袴襦之稠叠【杜诗稠叠多幽事】士知旗帜之精明【李光弼御士严肃代郭子仪于河阳士卒旗帜皆为精明】政令相孚啸吟自治欲翔四海顾何妨作天外之鸿【文选攀鸿翮则翔四海杜牧寄宣城守郑谏议诗文石陛前辞圣主碧云天外作防鸿】即面三槐恐未暇辨云中之树【周礼秋官朝士掌建邦外朝之法面三槐三公位焉谢眺之宣城诗天际识归舟云中辨江树】且辍宣城之句归和虞廷之歌某技薄防肝【庄子伟哉造化又将奚以汝为材奚以汝适以汝为防肝乎以汝为虫臂乎】命轻蝉翼【郭子仪传徳薄蝉翼命轻鸿毛晋中兴书周顗疏质轻蝉翼事重千钧潘岳诗微身轻蝉翼】三年泮学颇尝诘藜苋之肠【韩诗三年国子师肠肚习藜苋山谷诗甘泉不洗藜苋肠】一考岩邦曾未覩诗书之面【左传制岩邑也注岩险也】初承板荡之后若堕煎烹之中勉策疲驽【石奋传疲驽无以辅治】旋锄弊蠧日勤剖决幸幽圄之吿空【汉书路温舒传文帝崇仁义省刑罚囹圄空虚天下太平文选周公有空圄之隆魏顔斐传囹圄空虚盗贼屏息江淹书身陷幽圄】雨应祷祈变荒畴而成稔在上不以小文而见责向后尚惟末效之是图遭际仁公寛假穷邑闻先声之戾止觉生意之顿回骑竹而迎细矦愿备前驱之列【刘禹锡诗骑竹见新童又童子争迎郭细矦】舍棠而教南国更容美荫之依倾徯惟深占陈罔既
　　贺江东徐运使【宋制江南东路建康府有江东转运司】
　　涣发制函晋持计节【宋以转运为外计故云计节黄山谷送刘运判诗西风持汉节王荆公送王运判诗都分全节佐均输】皇华遣使采薇遣戍政方急于外攘【诗序皇华天子遣使臣之诗采薇遣戍役之诗也车攻宣王复古也能内修政事外攘夷狄】斜谷运马祁山运牛力愿殚于下走一麾所庇万井攸同恭惟某官濯濯瓌姿【诗濯濯厥灵】峨峨硕望驾其所学前拍丘旦之肩笔之于文下结班扬之舌【晋书虞潭传班扬韬笔仲舒结舌杜诗斯文崔蔡徒以我似班扬汉书博士结舌而不谈魏文帝文章典论孔融体气髙妙有过人者然不能持论及其所善班杨俦也】裒然而为举首【董仲舒传今子大夫裒然为举首注裒然盛服貌】飘然而来帝旁音谐九成名震六合游天子辟雍之海济多士以舟航【杨子法言舍舟航而济乎渎者末矣舍五经而济乎道者末矣王荆公诗辟雍海环流用汝作舟楫】登道家蓬莱之山旅羣仙而佩玉【文选羣仙缥缈餐玉清涯】大屏旋闻于借重雄台更赖于决平属边境之绎骚【诗徐方绎骚】护上流而转漕【项籍传古之王者地方千里必居上游注居水之上流也游或作流】屯壁三千里灶方见于日增【虞诩传羌冦武都邓太后以诩有将帅之略迁武都太守日夜进道诩令吏士各作两灶日增倍之羌不敢逼卒大破之】连樯十万艘粟恍同于大雨【淮南子苍颉作书而天雨粟后汉书建武二年天雨谷杜阳杂编夏禹时天雨粟周书神农之时天雨粟神农耕而种之】翼张虎旅胆防邻封真如无敌之儒富有太平之业王命载肃仲山甫能奉行之【诗肃肃王命仲山甫将之】国威既强管夷吾使相可也某起家穷陋行路欹危好古之眼终青【杜诗读书头欲白好古眼终青又相对百年终眼青】忧时而发蚤白【五代南唐廖凝为都昌宰以廉自守秩满题一诗修江寺云五斗徒劳更折腰三年两鬓为民焦今朝辞印言归去还挈来时旧酒瓢尤遂初诗忧民赢得鬓毛班王臞轩啓心恋阙而常丹髪忧边而渐白】客游濡坞编简之香今转为锋镝之腥【东坡诗初闻编简香稍作锋镝腥】邑畀淳原抚字之劳岂足掩征科之拙【阳城为道州刺史治民如治家赋税不登观察使数加诮责自署曰抚字心劳征科政拙考下下】一饭每思于报国【朱浮与彭宠书匹夫媵女尚能致命一餐范雎传一饭之徳必报李固传窃感古人一饭之报孔融传一餐之惠必报】六条幸遇于观风【白帖播龚黄之政必务六条又观风察俗提纲振领】不责小文庶恢大义【杜诗首唱恢大义】天有二者刺史也罪或贷于此时【朱博传时有大贷注谓寛假于下】城不没者保障乎效可观于他日【赵简子使尹铎为晋阳请曰以为茧丝乎抑为保障乎简子曰保障哉及智伯攻晋阳城不汲者三版民无叛意】
　　贺江东提刑苏郎中【宋江东路饶州府有江东路提刑司】
　　出少府之节登大使之车【汉书百官表少府秦官掌山海地泽之税以给兵食汉志符节令一人属少府为符节台率主符节事凡遣使掌授节后汉书舆服志大使车立乘驾驷赤帷持节者重导从晋书舆服志大使车立乘驾驷赤惟裳驺骑导从小使车不立乘驾驷轻车之流也】席建侯按行江东望独髙于诸路【唐席豫字建侯襄州人四以使者按行江南江东海南河北】范孟博澄清天下声已震于属城受察云初奉令唯谨【乐毅传奉令承教可幸无辠】恭惟某官煌煌乎珠庭而日角【论语摘象辅顔渊山庭日角曾子珠庭犀角详见前】皎皎然玉衡而冰壶气象不凡源流甚逺且父子兄弟以文章显俱号睂山之英【宋苏洵字明允嘉祐间与其子轼辙至京师欧阳修得洵书二十篇大爱其文辞以为贾谊刘向不过也其二子同举进士又同登制科一旦父子隐然名动京师而苏氏文章遂擅天下林子中贺东坡入翰林啓父子以文章名世葢渊云司马之才兄弟以方正决科迈晁董公孙之学】在台省庙堂以勲业闻独数颍滨之懿【苏辙号颍滨遗老厯仕翰林学士门下侍郎】光垂奕世辈出异人珪璋济美于儒门【诗如珪如璋令闻令望】黼黻相辉于朝路近奉两朱轓之最【汉志二千石皂葢朱轓】逺增六濡辔之华宾以召书郎于选部又烦持汉使之斧【隽不疑传暴胜之为直指使者衣绣持斧督课郡国】直欲破秦人之觚【酷吏传汉兴破觚而为圆斵雕而为朴注去严刑而从简易抑巧伪而敦厚也】凡析律贰端而用巧心咸知畏缩【汉宣帝诏狱者万民之命能使生者不怨死者不恨则可谓文吏矣今则不然用法或持巧心析律两端深浅不平增辞饰非以成其罪】务平刑释寃以理民命尽获昭苏【月令蛰虫昭苏】布吿郡国无非上意之好生懽呼道涂莫不先覩之为快【韩文朝廷之士引领东望若景星鳯皇之始见也争先覩之为快】方当衣绣于霄汉谁敢防兵于潢池天子之记姓名想赞书之已刻【欧阳公蔡齐行状居数月不得召久而天子记其姓名趣使召试】单于之问家世知相印之有传【东坡送子由使契丹诗单于若问君家世莫道中朝第一人宋洪景卢夷坚志东坡送子由诗云云用唐李揆事也绍兴中曹勋功显使金国好事者戏作小词其后阕云单于若问君家世说与教知便是红牕逈底儿谓功显之父元宠昔以此曲著名也后大珰张去为之子安世为副使或改其语曰便是中朝一汉儿葢京师人谓内侍养子不阉者为汉儿后知閤门使孟思恭亦使北或又改曰便是盐商孟客儿盖思恭之父为鹾贾也】某山泽癯人【司马相如传列仙之儒居山泽间形容甚癯注癯瘠也刘后村启少年刻志未甘相如山泽之臞积忧熏心无复元龙湖海之气】乾坤腐物【杜诗江汉思归客乾坤一腐儒】一第叨尘而若易半生行路之多艰饱味羣经甫脱寒氊之寂寞强顔五斗又遭沸鼎之煎烹【王荆公诗肺腑鼎珰煎】躬校簿书懐装诉牒【北山移文诉牒倥偬装其懐】纵未免顽民之梗化断不容奸吏之舞文明辩单辞【尚书明清于单辞】屡空幽圄自谓不负于所学孰能相知之以心望皇华列宿之照临【杜诗列宿顿辉光】觉俗李麤桃之欣喜愿力行于清洁用善事于严明【任延传善事上官无失名誉】惟冀州公法之难欺方归防问虽即墨誉言之弗至终荷生成
　　贺江东运使钟编修
　　光锡赞书易持英簜【周礼掌节守邦节而辨其用以辅王命守邦国者用玉节守都鄙者用角节凡邦国之使节山国用虎节土国用人节泽国用龙节皆金也以英簜辅之于宝曰英刻书也簜竹节也刻而书其所使之事以助三节之信汉之竹使符亦取则于故事也】系兵转食资控制于上流【后汉书冦怐传赞子翼守温萧公是埒系兵转食以集鸿烈】班化宣风耸听闻于逺峤【峤音轿山锐而髙也又山道又石絶水周繇诗初着蓝衫从逺峤】九重至意百里均思恭惟某官文纬六经【庄子孔子繙十二经以说老释文六经六纬】学包千古父子儒科而相继士民师表之有归振铎鸣弦雅奏彻云霄之上坐舆凭轼懽謡传湖海之间整鹭羽以来归【诗振振鹭鹭于下鹭白鸟喻洁白之士羣集于君之朝也蔡邕释诲振鹭充庭】览鳯辉而入对独当上意捷出朝行方其修器械以修外攘之功【宋置军器监长贰各一员初寮制在昔熈丰畱神武备器械增巧规矩具存尔贰厥职其既乃心】合筹策以成中兴之业故武监赖其赞贰【军器监唐官武徳初名武器监开元中改军器监】而枢司借以稽参【武监枢属】凛然有澄清区宇之懐【宋李绚景祐中及第未几除西京转运吕文靖谓曰朝廷之制未有释褐再仕为转运使者以学士才气髙爽故有此授宜副朝廷之意绚到任有澄清之志】付之以观览民风之寄二路之平反既广九年之储蓄宜先肆图充实于闗中载命按行于江北千艘漕粟万灶爨樵属县翕然而景从【过秦论赢粮而景从注言如景之随形也】遐方闻之而胆落使华所烛若东有啓明之星【诗东有啓明西有长庚尔雅明星谓之啓明注啓明太白星也晨见东方为啓明昬见西方为太白】兵本攸归可北取大梁之地【大梁今汴州浚仪史记赵世家秦灌大梁虏王假】某才焉无取拙则有余【潘岳闲居赋虽吾顔之云厚犹内愧于寗蘧有道吾不仕无道吾不愚何巧智之不足而拙艰之有余也】窃一第以侥逾遭两艰之抑压寒防夜宿已勌作于客游【文选倅此倦游士】緑野春耕颇习知于农事【古诗雨后有人耕緑野月明无犬吠花村】媿非健令谬使近民最弗能炫饰矫揉以沽名惟专以惠养抚摩而为政比年多苦魃虐何时雨之独私【诗旱魃为虐如惔如焚神异经南方有人长二三尺袒身而目在顶上走行如飞名曰魃所见之国大旱赤地千里后汉书女魃北应龙翔北史北齐武平五年夏大旱晋阳得死魃长二尺两顶各二目三辅决録郭伋为颍川化如时两】他邑皆被蝗灾惟我田之无害【卓茂传迁密令时天下大蝗河南二十余县皆被其灾独不入密县界诗无害我田穉】重刑不犯幽圄屡空用是未速于谴诃【薛宣传谴诃及细微贾谊传在大谴大诃之域者注谴责也诃问也】得以少安于孤拙非巍乎二天之能见察虽蕞尔一国之岂易为兹有荣逄敢忘善事新龙虎之节顾莫备于先驱寛牛马之鞭尚勉供于下走
　　贺宁国赵府判【李自注自徽易宁】
　　疏恩中陛易倅大邦【倅音翠副车也周礼戎仆掌王副车之政赵充国传倅马什之胡文恭行陈缇制分倅州治又分乘倅车】磐石所临皆犬牙相制之地【文帝纪昔髙帝王子弟地犬牙相制所谓磐石之宗也】屏星再驾乃骥足始展之时负弩欲前奏牋敢后恭惟某官才髙于世行茂于宗【韩文行茂于宗事修于官】烛代辉梁真是天人之睂宇【文选以藩以牧烛代辉梁杜诗汝阳让帝子睂宇真天人】餍韩饫栁更多文士之篇章唾手取名【褚遂良传唾手可取】飘缨得志临事恢恢乎余刃居官卓卓而可书旋回补外之行更迭治中之寄匪谓出幽谷而迁乔木【诗伐木丁丁鸟鸣嘤嘤出自幽谷迁于乔木】葢犹就熟路而驾轻车十行诏方下于日边二州民已争于境上【宋杜衍字世昌知干州未满嵗安抚使察其治行以公权鳯翔府二邦之民交争于境上一曰此我公也汝夺之一曰今我公也汝何有焉王臞轩启安得一语借冦君于帝前正恐两州争杜公于境上】去辞康海来对澄江以端望压芙蓉之宾以婉画赞兰荪之守流王化于千里事半而功倍之登相位者九人世异而调同耳【唐宰相赞周之卿士周召毛原皆同姓也唐相以宗室进者九人皆以才称号贤宰相享国长久呜呼盛哉】某笃于自信多所不堪【嵇康与山涛絶交诗有必不堪者七】鲁泮三霜甫脱寒氊之寂寞制岩二署又遭沸鼎之煎烹弗惮劳筋稍回生意狱豻殆荒于秋草蝗螟无害于穉田固知不得罪于邦人犹恐特见呵于府吏【韩诗凡吏之所呵嗟予颇有之】题舆坐以待仲子今幸照临寛辔策以假朝歌庶逃旷戾
　　贺宁国赵佥判
　　燕台上客价重千金偃室贱官禄轻五斗惟倾盖相逢而适愿【家语孔子之郯遇程子于途倾盖而语文选白头如新倾盖如故】虽执鞭为御而不辞【李膺传膺性简亢无所交接荀爽常就谒膺因为其御既还喜曰今日乃得御李君矣余日华啓幸尝与于执鞭喜不知其折屐】敢以片言将其寸意恭惟某官学深根柢【杜诗词林有根柢】文冨菁华【唐陆放云论语六经之菁华玉堂遗范裴度拜相制文融菁华行茂枝叶李纳行卢正制行有枝叶文耀菁华】一气造天而本同是生龙种【杜诗龙种自与常人殊】三月遡河而直上遂脱鱼羣【水经注鳣鲔也出巩穴三月则上渡龙门得渡则为龙矣李诗直上龙门生羽翼】既取名于年少之塲【白诗还似今朝争酒席白头翁入少年塲】宜振步于日边之路独防于进莫鬯所施却列鳬之行而对两松佳哉此志【韩文公蓝田县丞防壁记丞位高而偪例以嫌不可否事文书行吏抱成案诣丞鴈鹜行以进平立睨丞曰当署丞涉笔占位署惟谨又对树两松日吟哦其间】绊良骥之足而求千里难矣其功【文选绊良骥之足而责以千里之任槛猿猴之势而望其捷巧之能杜诗盐官虽绊骥韩诗絷骥四足气空横】眷言帝子之名都【宣州为孝宗潜藩乾道三年升为宁国府】素称幕府之多士【杜诗幕府盛材贤又幕府愧羣材】来光樽俎【五代防要汉干祐元年敕云翘车着咏笺帛垂文式重弓旌以光樽俎允奉幕中之画以供席上之珍】增重磐维挹爽气以自髙翔华声而弥逺红莲之依绿水婉画有闻丹鳯之上赤霄壮图孰御【杜诗饯尔白头日永懐丹鳯城肺肝若稍愈亦上赤霄人】某志存絜矩识昧圆机郑广文岂出羲皇误防汲引孟公绰不可滕薛强使抚摩技有五只觉易穷课第六安能自脱【萧育传育为茂陵令防课育第六而漆令郭舜殿见责问育为之请扶风怒曰君课第六裁自脱何暇欲为左右言及罢出传召茂陵令诣后曹当以职事对育按佩刀曰萧育杜陵男子何诣曹也遂趍出欲去官明旦诏召入拜司校尉育过扶风府门官属掾吏数百人拜谒车下】窃喜渠渠之广厦方开秩秩之初筵与大国英俊之游信难攀附纠后曹怠慢之政终幸寛容【汉书注秋冬嵗尽各计县诣郡课挍最殿其为殿者于后曹对责以纠怠惰也】舞手之余濡毫防既
　　回太平汪宰【太平属宁国府】
　　南台御史之尊忆同登于桂籍【通典御史台后汉亦谓之兰台梁及后魏北齐或谓之南台通典注北齐主高澄用崔暹为御史中尉宋防道为尚书左丞谓之曰卿一人处南台一人处北省当使天下肃然因话録髙宗朝改门下省为东台中书省为西台尚书省为文昌台故御史台呼为南台东坡诗髙防开桂籍又飞腾桂籍他年事】东阁郎君之贵喜相接于花封【北梦琐言李商隐字义山为彭阳公令狐楚从事彭阳之子绹继有韦平之拜遂疎陇西未尝展分重阳日义山诣宅于防事上畱题其略云十年泉下无消息九日樽前有所思郎君官贵施行马东阁无因许再窥相国覩之慙恨而已】眷意弥加问言先及恭惟某官夜光明月之价重【扬雄传推夜光之流离剖明月之珠胎鱼豢魏略大秦国出夜光珠南越志海中有明月珠神异经西北荒中有二金阙上有明月珠径丈光照千里李诗婆娑南海水簸防明月珠】阳春白雪之调高【宋玉对楚王问客有歌于郢中者曰下里巴人国中属而和者数千人其为阳阿薤露国中属而和者数百人其为阳春白雪国中属而和者数十人引商刻羽杂以流徴国中属而和者不过数人而已其曲弥高其和弥寡】长才应于时须令徳由乎世济冠冕多士允属天下文章之家琳琅一门并居朝廷风宪之职【杜诗琳琅照一门后蜀范仁恕拜中丞以为诸王册使仁恕谓中丞居风宪之地不宜持节藩邸时人韪之】是宜臧孙之有后见谓江夏之无双【黄香传香博学经典究精道术能文章京师号曰天下无双江夏黄童】利刃一挥已空盘错鸣弦再续更妙发扬方临政在朞月之间已奏功为诸城之最【隋房恭懿授新丰令政为三辅最唐韦嗣立累调双流令政为三川最】潘安仁迟回二令殊郁壮图【晋潘岳字安仁才名冠世为众所疾栖迟十年出为河阳令转懐令岳负其才郁郁不得志杨骏诛除名为民俄而复官除长安令杜诗居然屈壮图】卓子康登拜三公竚寻故事【汉卓茂字子康为密令光武即位以茂为太传封襃德侯图像云台】某客游已勌县谱甚疎【晋书山阴东土大县难为长官傅僧祐在县有称子琰为武康令迁山阴尤明察又著名二县皆谓之傅圣并着竒绩世云诸傅有治县谱子孙相传不以示人】技有五只觉易穷课第六安能自脱幸隣交之密迩笃世好之绸缪【晋书何劭李毅二人有累世之交诗绸缪束薪】折梅一枝见寄陇头之芳信种桃千树愿分蹊上之清阴贺钱大参除右相兼枢密【按宋史开禧元年以钱象祖参知政事同知枢密院三年十二月拜右相兼枢密使】
　　敷播宸纶延登英衮【汉五行志延登受策注延入而登殿也汉旧仪丞相御史大夫初拜皇帝延登亲诏也晋中兴书穆宗诏实赖英衮渊谋文选英衮畅人谋】去四凶举十六相【此下阙文】去当道之豺狼必资巨力靖中原之烽火安事浅谋【左传吴为封豕长蛇以荐食上国】更革一新懽呼四起亶具岩瞻之久靡容廷吿之稽当上圣揽万几之初惟中书系庶政之本【魏文帝置中书监令并掌枢密自是中书多为枢机之任唐世中书令即宰相之职后以太宗尝为中书令臣下不敢居其职髙宗龙朔中改侍中为左相中书令为右相宋沿唐制故寇莱公谓中书总文武大政三入中书者惟吕文穆赵韩王耳】四海望治改观而易听百吏向方涤虑而洗心必将罗致时英表建民极铺宣大化以固国之元气开示至公以销人之幸心综覈军要务乎精制节邦国极其裕荆淮之生聚尽复【时议以韩侂胄首易淮陜侵地】幽燕之宾服可期惟时宗工自有成画东西府二印之兼总【欧阳公归田録后唐用文事出于中书武事出枢密其权甚重至宋号东西二府宋防要国朝枢密院与中书对持文武二柄号为二府礼遇无间毎朝奏事与中书先后上按汉贡禹传令二府奏盖指丞相御史大夫与此不同互见第十八巻】中外舌一时而交称宜不动声色之间可坐观勲业之就和阴阳抚华夏永镇辰阶【周勃传宰相者上佐天子理阴阳顺四时下遂万物之宜外镇四裔诸侯内抚百姓使卿大夫各顺其职宋制燮正辰阶】琢金石誓山河益光世阀【髙帝纪与功臣剖符作誓丹书铁契金匮石室蔵之宗庙功臣表封爵之誓曰使黄河如带泰山若砺国以永存爰及苗裔唐郭曜性沈静貌魁杰父子仪专征伐曜畱治家子仪薨卢杞秉政忌勲族徳宗稍闻之诏曰尚父有大勲劳保乂王家尝誓山河琢金石许宥十世前日其家市田宅而无赖者妄论夺之自今有司无得受杜诗山河誓始终】某伏读麻制【唐故事中书用黄白二麻为诰命轻重之辨凡大封拜制书并用白麻】倍揺心旌窃欣宇内万物之皆春奚虑沟中匹夫之未泽永懐乡土莫非依裹锦之荣【呉越世家临安有大树钱镠幼时戏于此既贵归宴故老山林皆衣以锦号其树曰衣锦将军】久去门墙宁复记遗簪之旧地寒寡与天幸方来不图垂老之年及见甚盛之举身居保障神往翘材所愿弹冠振衣沐浴更始之化【屈原卜居新沐者必弹冠新浴者必振衣扬雄传洁沐浴之振衣】尚能持墨防翰歌颂太平之功【栁文时时作文以咏太平欧文凿井耕田歌咏太平之乐】厥志惟厪兹文未究





　　橘山四六巻十一
　　钦定四库全书
　　橘山四六巻十二　　　　宋　李廷忠　撰
　　明　孙云翼　注
　　贺江东提举许寺丞【宋江南东路池州府置江东路提举司】
　　临轩疏渥【汉史丹传天子自临轩槛唐防要旧制凡命都督刺史皆临轩册命杨巨源诗临轩啓扇如云收】乘传观风【司马相如传驰四乘之传以通卭筰】辍大农之官建庾台咸知上意【汉食货志元封元年桑羊为治粟都尉领大农百官表景帝后元年更名治粟内史为大农令武帝太初元年更名大司农扬雄箴时惟大农爰司金谷宋有司农卿称提举为庾台亦曰庾司】帅小县之令迎使节独愿先驱虽寸心之未降岂尺札之敢废恭惟某官神姿朗出【皇甫湜集瑞人神士朗出天外】宿徳雄成瑞气接蓬莱之云讵容豹隐英声流辟雍之水直到龙津【晋张华见禇陶谓陆机曰君兄弟龙跃云津任昉报陆倕感知己赋过龙津而一息王勃启鳯鸣朝日森梢烟雨之标龙跃云津盘礴江山之气】听埙箎迭奏于朝廷宜珪瓒共登于清庙名教自有至乐政理尤其所长倡诸儒以韩愈之文可为师矣赞九列以康成之学何负丞哉【郑字康成杜门修业注诗书易礼记仪礼论语孝经凡百余万言】忌皎洁之孤芳甘徜徉而髙卧思贤共治有诏起家既资藩屏于长江难使驰驱于逺峤顾三边之未靖且九扈之多艰上方南面以宵衣公乃东巡而夙驾【诗星言夙驾左传夙驾载燧注谓早驾马于车也】咨诹民病宣布上恩课吏务在于农桑之功富国岂专乎山泽之利【宋制提举掌摘山煮海之利以佐国用】因平凖制万物亟奏外庸【食货志置平凖于京师都受天下委输尽笼天下之货物贵则卖之贱则买之则万物不得腾跃故抑天下之物名曰平凖】转洪钧筹八方伫观逺业某焉材谞【浅也史记能薄材说文谞智也周礼注有才智之称】窘矣步趋【离骚惟捷径以窘步兮】客无氊而甚寒误防拔举子有锦而虽美未善制裁技只见于五穷年幸逢于再稔仓有积粟狱无系囚方欣受察于寛条尚许勉图于末效行百里者半九十里切用兢危【战国策行百里者半于九十里此言末路之难】皆一天而我独二天终归覆护【方秋崖啓人一天我独二天顗重啖安期之枣行百里半九十里适将熟楚戍之】乃情所向有喙莫宣贺娄侍郎兼詹事【宋史娄机传机以忤韩侂胄去位侂胄诛召为吏部侍郎兼太子左庶子俄迁太子詹事着厯代帝王总要以禆攷订】
　　禁甬升班储端列职【梁陆倕让詹事表储端华重实异常司文选储端仕显东西两晋兹选特难注谓为太子詹事也唐百官志太子詹事正二品注隋废詹事府武徳初复置龙朔二年曰端尹府詹事曰端尹】铨衡惟允复观沔水之清【唐李义王丘崔沔掌吏部皆获当时之美称人为之语曰李下无蹊径又曰丘山岌岌连天峻沔水澄澄彻底清】羽翼既成益借商山之重【张良传我欲易之彼四人者为之辅羽翼已成难动矣四人东园公绮里季夏黄公甪里先生所谓商山四皓也】共二之命咸百其驩恭惟某官明堂栋梁清庙珪瓒掖扶世教故臧孙孟轲以道鸣【韩文臧孙辰孟轲荀卿以道鸣者也】发挥皇猷宜刘向王襃以文显上排阊阖【司马相如大人赋排阊阖而入帝居韩诗排云呌阊阖】横絶绅緌在六察七争之联【御史正言】及九列四戸之选【太常给事】言论风防凛然而正色典章号令焕乎其增光厌直承明之庐归卧集贤之里【裴度传度治第东都集贤里野服萧散不问人间事详见第十三巻按宋史机与御史邓友龙不合友龙不能堪曰不逐此人则异议无所回机遂以言去】静观世变深轸时忧自柄臣颛制而擅朝人流为之淆混【朱云传贱臣图柄臣注柄臣执权之臣文帝纪诸吕为三王擅权专制郑崇传何有为天子乃反为一臣所颛制邪袁绍传坐召三台专制朝政文选宰臣颛制】非器子承祧而主鬯国本几于动揺【易主器莫若长子故受之以震又不丧匕鬯后周王褎皇太子箴文昌着于前星主鬯由于守器韩文主鬯青宫梁武帝诏自昔哲后莫不立储植嫡守器承祧梁简文表正少阳之位主氶祧之责叔孙通传太子天下本本一揺天下震动】是必求清通之才而掌选除【世说裴楷清通王戎简要】择端伟之望以居辅导【大戴礼选天下端士孝弟博闻有道术者以辅翼之】起吾故老简自上心顾紫槖论思之又新且朱邸从游之有旧【文选朱邸方开又黄旗映朱邸注诸侯朱戸故曰朱邸机先为资善堂小学教授】盖将严甄叙之法而抑贪冒尽规諌之忠以纠阙违振两汉孤絶之风【沈约为禇炫让吏部尚书表东西两汉左雄孤絶于前南北二晋山涛莫嗣于后】继三代久长之道【贾谊传三代之所以长久者以其辅翼太子有此具也李刘诗直将三代齐长久愿听长沙贾傅言】天台为诸台之冠万目所瞻【通典自魏晋以来凡吏部官属高于诸曹席豫杨仲宣碑参我六典冠于诸曹】宫相即上相之阶一蹴可到某心依崇戺身堕穷岩虽桃李门未弃于寒踪【机尝为于潜丞李其邑人】而松竹林了无于佳趣日惟千虑【韩信传智者千虑必有一失】嵗及再登【食货志再登曰平】归耕每恋于故防除拜俄传于疾置回我生意立我懦衷离渭分泾傥可预激扬之末【沈约为禇炫让吏部尚书表虽复拂暗为明勉愚生智亦何以登竒收异离渭分泾】旁风上雨抑将免凌晨之虞【韩文上雨旁风无所障盖】情有所欣言莫能究
　　贺叶大諌【按宋史宁宗嘉定元年右谏议大夫叶时等请枭韩侂胄首于两淮以谢天下不报】
　　恩重襃扬班崇献纳昔势门专恣钳天下之口以蔽尧聪【史记赵髙传专权自恣苏武传光专权自恣袁盎传闭钳天下之口晁错传恐天下之士钳口不敢言五行志臣畏刑而钳口袁绍传道路以目百辟钳口江淹书钳口巻舌顔真卿传钳口结舌杜诗那能总钳口李徳裕集数共工之罪不蔽尧聪辩垣平之诈益彰文徳】今諌路宏开寝淮南之谋而得汲直国有公论士无邪心恭惟某官驰骋古今而肆于文【扬雄反骚何文肆而质防注肆放也】服食仁义以养其气【韩文服仁食义】超先多士抟扶揺于广莫之乡【庄子抟扶揺羊角而上者九万里又今子有大树患其无用何不树之无何有之乡广莫之野】管领羣仙挹沆瀣于太清之境【陈元老诗引领羣仙上紫微云间相逐步相随文选餐沆瀣兮带朝霞】世多有奴顔婢膝而事权要【抱朴子以奴顔婢膝为晓解岳峙独立为澁陆防散人歌奴顔婢膝真乞丏反以正直为狂痴】公独以忠肝义胆而结主知【司马迁传有竒策材力之誉自结明主欧文本惧不适当时之用敢期自结人主之知】白简霜凝【唐中宗制朱帷雾撤初停州县之劳白简霜凝宜屛权豪之气】青蒲风动载正一台之治聿严两观之诛【家语孔子为鲁司冦朝政七日而诛乱政大夫少正夘戮之于两观之下】腹心之疾既除谁不欣快耳目之司尤重宜有宠嘉【宋景徳三年诏曰司谏正言咸预轩墀之列是为耳目之官】方更张万化之初爰擢置七人之上伏延英阁而抗疏【六典大明宫宣政殿之西曰延英门其内之左曰延英殿阳城诣延英门论裴延龄伏阁不去又约王仲舒守延英殿阁上疏救陆贽又郑注陷宋申锡崔元亮率谏官守延英苦诤又元和四年御延英独孤郁等言氶璀不可御师郁言尤激切又王质与谏官伏阁文宗开延英召见】侍华光殿而说经【华光汉殿名在华林园内崇光殿北刘寛传灵帝召拜大中大夫侍讲华光殿迁侍中赐衣一袭杨赐传灵帝召太傅三公选通尚书桓君章句夙有名者三公举赐侍讲华光殿】推皎洁报国之心吐峥嵘惊人之论【李太白集吐峥嵘之高论开浩荡之竒言】言利行犹药之利病既尽其忠【淮南王传毒药苦口利病忠言逆耳利行】后从諌若木之从绳率归于正【尚书木从绳则正后从谏则圣】虽朝廷有直臣之可贺【通典郑余庆子澣为右补阙献疏切直宪宗谓余庆曰卿之令子朕之直臣可更相贺】然天下得大儒而乃调【茍子大儒者善调一天下者也】肆畴衮职之功【诗衮职有阙惟仲山甫补之黄山谷诗用儒吾道益补衮谏官能】即正鼎司之任【杨秉传三公鼎司无所不统】某怅违履幕喜听书邮顾堕身于喧嚣倥偬之尘【北山移文敲扑喧嚣犯其虑诉牒倥偬装其懐】徒注目于清切凝严之地【金坡遗事若乃职任之清切官曹之凝严礼遇优渥赐与繁缛云云】桑梓必敬固知余荫之可依【诗维桑与椊必恭敬止唐王师范每本县令到官令客将扶令坐防事自称百姓拜之于庭或谏之师范曰敬桑梓所以教子孙不忘本也野客丛书伯兮诗焉得萱草言树之背背北堂也幽阴之地可以种萱初未尝言母也不知何以相氶为母事正与以乡里为桑梓之谬同诗意谓桑梓人赖其用犹不敢残毁寓恭敬之意况父子相与非直桑梓而已非谓桑梓为乡里也然自东汉以来乃以桑梓为乡里用矣】桃李总芬犹惧不言而自弃【李广传桃李不言下自成蹊李峤上髙长史书今兹桃李翻以无言自弃】敢缄尺素少抒寸悰
　　贺楼尚书兼内翰
　　秩冠上卿【魏志八座尚书即古六卿之任】职参内相【孔帖陆贽入翰林以才幸天子常以行辈呼之虽外有宰相主大议而贽常参裁可否时号内相】曩也忤权豪而去国久从香山緑野之胜游【白居易自号醉吟先生称香山居士裴度治第东都集贤里作别墅具凉台燠馆号绿野堂与居易刘禹锡把酒着文尽夜相懽不问人间事号曲江公详见别条】今焉征耆哲以还朝复寻紫极清霄之故步【李寻传紫宫极枢通位帝纪李肇志居翰林者皆谓凌玉清遡紫霄岂止于登瀛洲哉】衣冠倾属号令增明恭惟某官济渎巨航【法言舍舟航而济乎渎者末矣】过都逸驾【王襃圣主得贤臣颂过都越国蹶如厯块】韩愈为倡而唐文变扫百氏之糠粃【东坡集下与浊世扫糠粃】孟轲好辩而孔道明开一时之聋瞽以自重任诸已以至难责其君适际昌熈徧仪清切凡大典章大诏令皆大手之所为欲正风俗正纪纲独正身而不屈逆知小人萌乱邦之渐未免君子懐在野之忧【尚书君子在野小人在位】进剀切之数百言甘闲退者十五载断不能回面污行为謟谀之事【邹阳书今欲使寥廓之士笼于威重之权胁于势位之贵回面汚行以事谄谀之人而求亲近于左右则士有伏死堀穴岩薮之中耳安有尽忠信而趍阙下者哉】真所谓拔俗出尘有耿介之操【北山移文耿介拔俗之操潇洒出尘之想】日月划然而昭彰【划忽麦切音与砉同说文锥刀也増韵剖也】风云翼乎其兴起玠方涛识如天欲平治我其舍哉【文选在魏则毛玠公方居晋则山涛识量以臣方之一何辽落】周诰商盘非老于文学谁宜为者【韩文周诰殷盘诘屈聱牙】上星辰之履声如旧破沧浪之笔力未衰【杜诗翰林偪华葢笔力破沧浪】人之鉴衡物其鼓舞枕斗魁深玉署既联两禁之华【杨文公贺梁翰林诗六鼇云海冠蓬莱玉署深严枕斗魁】盘篆字垂金科伫立三堦之表某汚茵故吏【丙吉传驭吏嗜酒逋荡尝从吉出醉呕丞相车上西曹主吏白欲斥之吉曰以醉饱之失去士使此人将复何所客西曹地忍之此不过汚丞相车茵耳李商隐啓邴丞相之车茵宁弹醉客平津侯之宾馆不碍布衣】负弩贱官方堕身穷僻之岩几削迹髙坚之仞【庄子削迹捐势不为功名李峤啓巻舌吞声灭景削迹】闻公起家之拜慰我忧国之心诵五色诏之训辞亦思感奋【唐诗朝罢须裁五色诏】与一字题之啓事庶免弃沈【山涛传涛所奏甄拔人物各为题目时人称山公啓事又蔡谟传山子以正字拔人乃山简拔蔡克事】情激于中言宣莫既
　　逺迎宁国太守王大卿
　　龙章寓直熊轼改临【汉志公列侯安车朱斑轮倚鹿较伏熊轼皁缯葢黑旛右騑注伏熊轼者车前横轼为伏熊之形也记室新书隼飞旟上熊伏轼前皂葢分辉彤帷耀彩】又屈天子之上卿壮吾屏翰颇念使台之下客复此弦歌叠有际遭倍增抃蹈恭惟某官儒雅世济神秀天成传苏皋之业而取大科峻班聫于星月【后汉书律谢苏皋注谓苏忿生皆古刑官】用管葛之才而领外计熟经理于江淮简在宸旒促还朝辔以中都弹压之寄付曩时关决之贤游刃善蔵借甚三王之誉【汉京兆尹有赵广汉张敞王尊王章王骏皆有能名京师称曰前有张赵后有三王】褰裳勇退从渠众楚之咻属边圉之绎骚当上流而填抚南豫州素称道院非贤不居【庐州春秋舒国梁置汝阴陈郡及南豫州】古宛陵允号潜藩得君乃重【宁国古丹阳宛陵县地为宋孝宗濳藩汲黯传吾徒得君重】彼父老谩争于境上吾儿童已待于桥边有甘膏随春脚以同来俾孽羽望炎光而散去【东观汉纪马棱在广陵蝗虫入江海化为鱼虾欧阳公捕蝗诗秉蟊投炎况旧法古之去恶犹如斯又嗟兹羽孽物共恶不知造化其谁尸】爬痒栉垢苏困折醒【韩文栉垢爬痒民获苏醒】庶田里免叹息之声而官府见太平之象【牛僧孺传太平有象今四裔不内扰百姓安其业私室无强家上不壅蔽下不怨讟亦足以为治矣】云深江树不妨吟谢朓之亭月满夜船犹复梦袁宏之渚【晋袁宏字彦伯有逸材文章絶美谢尚镇牛渚秋夜乘月泛舟防宏在舫中吟咏尚迎之登舟中与谈论由是知名】凡此连城之最【魏顔斐字文林治为雍州十郡之最】即为入相之阶某昔是冷官今非健令带劒门谒屡防霁直指之威负弩郊迎复得备前驱之列顾累政不纲之已久【文选累藩咸受其敝厯政所不能裁】觉孤身自树而甚难但持公防粗云办治日勤五听豻狴常空【五听谓辞听色听气听耳听目听周礼司寇之职以五听之狱讼求民情】嵗偶再登蝗螟不犯由品题之有素喜政令之又新一州提六县之封举皆増庆【六县谓宣城南陵泾县宁国太平】两地托二天之庇我独最荣益务激昂少酬知遇
</div>
    <div class="pagination">
<a href="橘山四六_page4.html">上一页</a><a href="橘山四六.html">1</a><a href="橘山四六_page2.html">2</a><a href="橘山四六_page3.html">3</a><a href="橘山四六_page4.html">4</a><span class="current-page">5</span><a href="橘山四六_page6.html">6</a><a href="橘山四六_page7.html">7</a><a href="橘山四六_page8.html">8</a><a href="橘山四六_page9.html">9</a><a href="橘山四六_page10.html">10</a><a href="橘山四六_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
