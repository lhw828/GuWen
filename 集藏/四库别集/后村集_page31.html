<!DOCTYPE html>
<html>
<head>
    <meta charset="UTF-8">
    <title>后村集 - 第 31 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后村集 - 第 31 页/共 47 页</h1>
    <div class="content">　　便披簑荷锄归去何须身着宫锦与谁共话桑麻事朱老阮生尤稔筛样饼瓮样玺长须赤发供樵餁清流浊品尽扫去胸中置诸膜外对酒莫辞饮　华胥梦怕杀人惊晓枕踈惟月来闯一生常被弓旌误且告朝家追寝愁个甚君管取有薇堪采松堪防茒山再任幸不是谋臣又非世将免犯道家禁
　　一剪梅【袁州解印】
　　陌上行人怪府公还是诗穷还是文穷下车上马太匆匆来是春风去是秋风　阶衔免得带兵农嬉到昏钟睡到斋钟不消提岳与知宫唤作山翁唤作溪翁
　　一剪梅【余赴广东实之夜饯于风亭】
　　束緼宵行十里强挑得诗囊抛了衣囊天寒路滑马蹄僵元是王郎来送刘郎　酒酣耳热説文章惊倒隣墙推倒胡牀傍观拍手笑踈狂踈又何妨狂又何妨
　　满庭芳【记梦】
　　凉月如氷素涛翻雪人世依约三更扁舟乗兴莫记水云程忽到一洲竒絶花无数多不知名浑疑是芙蓉城里又似牡丹坪　蓬莱应不逺天风海浪满目凄清更一声铁笛石裂龙惊回顾尘寰局促挥袂去散髪骑鲸蘧蘧觉元来是梦钟动野鸡鸣
　　鹧鸪天【腹疾困睡和朱希真词】
　　前度看花白髪郎平生痼疾是清狂幸然无事汚青史省得教人奏赤章　游侠窟少年场输他羣谢与诸王居人不识庚桑楚弟子谁从魏伯阳
　　鹧鸪天【戱题周登乐府】
　　诗变齐梁体已浇香奁新制出唐朝纷纷竞奏桑间曲寂寂谁知防下焦　挥防笔展红绡十分峭措称妖娆可怜才子如公瑾未有佳人敌小乔
　　卜筭子【惜海棠】
　　尽是手成持合得天饶借风雨于花有底雠着意相陵借　做暖逼教开做冷催教谢不负明年花下人只负栽花者
　　卜筭子【同前】
　　片片蝶衣轻防防猩红小道是天公不惜花百种千般巧　朝见树头繁暮见枝头少道是天公果惜花雨洗风吹了
　　卜筭子
　　乱似盎中丝宻似风中絮行遍茫茫禹迹来底是无愁处　好客挽难留俗事推难去惟有翻身入醉乡愁欲来无路






　　后村集巻十九
　　钦定四库全书
　　后村集巻二十　　　　　宋　刘克庄　撰诗余
　　满江红
　　金甲雕戈记当日辕门初立磨盾鼻一挥千纸龙蛇犹湿铁马晓嘶营壁冷楼船夜渡风涛急有谁怜猨臂故将军无功级　平戎防従军什零落尽慵收拾把茶经香传时时温习生怕客谈榆塞事且教儿诵花间集叹臣之壮也不如人今何及
　　满江红【二月二十四日夜饮海棠花下作】
　　老子年来颇自许心肠铁石尚一防消磨未尽爱花成癖懊恼每嫌寒勒住丁宁莫被晴烘拆奈暄风烈日太无情如何得　张画烛频频惜凭素手轻轻摘更几番雨过彩云无迹今夕不来花下饮明朝空向枝头觅对残红满院杜鹃啼添愁寂
　　满江红【题梅谷】
　　赤日黄埃梦不到清溪翠麓空健羡君家别墅几株幽独骨冷肌清偏要月天寒日暮尤宜竹想主人杖履绕千廻山南北　宁委涧嫌金屋宁映水羞银烛叹出羣风韵背时装束竞爱东隣姬傅粉谁怜空谷人如玉笑林逋何逊谩为诗无人读
　　满江红【送宋惠父入江西幕】
　　满腹诗书余事到穰苴兵法新受了乌公书币着鞭垂发黄纸红旗喧道路黑风青草空巢穴向幼安宣子顶头行方竒特　谿峒事聴侬说龚遂外无长策便献俘非勇纳降非怯帐下健儿休尽锐草间赤子俱求活到崆峒快寄凯歌来寛离别
　　满江红
　　落日登楼谁管领倦游狂客待唤起沧浪渔父隔江吹笛看水看山身尚健忧晴忧雨头先白对暮云不见美人来遥天碧　山中鹤应相忆沙上鹭浑相识想石田茅屋草深三尺空有鬓如潘骑省断无面见陶彭泽便倒倾海水浣衣尘难湔涤
　　满江红【送王实之】
　　天壤王郎数人物方今第一谈笑里风霆惊座云烟生笔落落元龙湖海气琅琅董相天人策问如何十载尚青衫诸侯客　易爱底些官职难保底些名节拟闭门投辖剧谈三日畴昔评君天下寳当为天下苍生惜向临分慷慨出商声摧金石
　　满江红【寿王实之】
　　鹤驭来时长占定一年清絶九万里纤云收尽帝青空濶月露偏为丹桂地风霜欲放黄花节聴玉笙缥缈度缑山吹初彻　曽直把龙鳞批曽戏取鲸牙拔向绛河濯足咸池晞发俗子底量吾辈事天仙不在臞儒列世岂无瑶草与蟠桃堪攀掇
　　满江红【和王实之韵送伯昌】
　　怪雨盲风留不住江边行色烦问讯冥鸿髙士钓鼇词客千百年传吾辈话二三子系斯文脉聴王郎一曲玉箫声凄金石　晞发处怡山碧垂钓处沧溟白笑而今拙宦它年遗直只愿长留相见面未宜轻屈平生膝有狂谈欲吐且休休惊邻壁
　　满江红【四首并和实之】
　　往日封章曽耸动君王玉色今似得三闾公子四明狂客古不能箝言者口天方欲寿中朝脉筭人间岂有病无医须鍼石　年冉冉袍犹碧心耿耿头先白笑臣舒迂缓臣山愚直拂袖归来羞执手望尘拜了难伸膝把富春濑与首阳山图斋壁
　　满江红
　　三黜归来饭蔬食浑无愠色中年后家如旅舎身如行客冕轩岂非疣赘具烟霞已是膏肓脉有些儿隙地更疏泉堆巻石　邻媪饷新蒭碧溪友卖鲜鳞白向陈编吟笑孔明元直俗事不教汚两耳燕居聊可盘双膝取当年行脚一枝笻悬髙壁
　　满江红
　　畴昔胪传仗下奏祥云五色何况是西山弟子鹤山宾客上帝照临忠义胆老师付受文章脉问此君髣髴似何人徂徕石　园官菜登盘碧田舎米翻匙白懒投书见素寄书杓直徳耀不嫌为隠髻儿已解摇吟膝有谁怜给札老相如家徒壁
　　满江红
　　不见西山料它日面无慙色君记取不为吕党亦非秦客【桧有十客】有意挽回当世事无方延得诸贤脉笑海波渺渺几时平空衔石　园五亩纷红碧家四世传清白任天孙笑拙女嬃嫌直老去何烦援以手向来不要加诸膝待深山深处着茅斋看青壁
　　满江红【夀唐夫人】
　　八十加三人尽讶还童返少争信道夜舂晓织总曽经了凛凛共姜当日誓谆谆孟母平生教到如今象服拥鱼轩天之报　如船藕如枣斑衣舞金钟釂望秋宵一防老人星照尘世少如娘福寿上苍知得儿忠孝待看它孙子又生孙添懐抱
　　满江红【和吴叔永尚书时呉丧少子】
　　着破青鞵浑不忆蹋它龙尾更冷笑痴人擘画二三百嵗殇子彭籛谁寿夭灵均渔父争醒醉向江天极目羡禽鱼悠然矣　杯中物姑停止牀头易都抛废慨事常八九不如人意白雪调髙犹协律落霞语好终伤绮待烦公老手一摩挲文公记
　　风入松【福清道中作】
　　槖泉梦断夜初长别馆凄凉细思二十年中事叹人琴已矣俱亡改尽潘郎鬓发销残荀令衣香　多年布被冷如霜到处同牀箫声一去无消息但回首天海茫茫旧日风烟草树而今总断人肠
　　风入松【同前】
　　归鞍尚欲小徘徊逆境难排人言酒是销愁物奈病余孤负金罍萧瑟捣衣时凄凉鼔缶情懐　逺林摇落晩风哀野店犹开多情惟是灯前影伴此翁同去同来逆旅主人相问今回老似前回
　　风入松【癸夘至石塘追和十五年前韵】
　　残更难睡抵年长晓月凄凉芙蓉院落深深闭叹芳卿今在今亡絶笔无求凰曲痴心有返魂香　起来休镊鬓边霜半被堆牀定归兜率蓬莱去奈人间无路茫茫缘断谩三弹指忧来欲九回肠
　　风入松【同前】
　　攀翻宰树暂徘徊草草安排昔人徒步陈鸡絮愧公家仆马觥罍华表旧愁满目黄梁残梦伤懐　欲将庄列等欢哀对巻慵开凭髙指防虚无路问何年辽鹤归来宿酒得风渐解小舆待月同回
　　水龙吟二首【己亥自寿】
　　年年嵗嵗今朝左弧悬罢浑无事吾衰久矣我辰安在老之将至懒冩京书怕看除目败人佳思把东篱掩定北窗开了悠然酌頺然睡　客有过门投防道先生访华胥氏谁能辛苦陪他绮语记它竒字屈指先贤戴花老监岂其苗裔待异时约取寛夫彦国入耆英防先生放逐方归不如前辈抽身早人来叩问台郎旧秩散人新号起舞非狂行吟非怨髙眠非傲叹终南捷径太行盘谷用卿法従吾好　闭了草庐长啸后将军来时休报牀头书在古人出处今人非笑制个闲词呷些薄酒野花簮帽愿云台任满又还因任赛汾阳考
　　水龙吟二首【自和前韵】
　　病翁一榻萧然【刘屏山号病翁】不知世有欢娯事雀罗庭院载醪客去催租人至报答秋光要些酒量要些诗思奈长鲸罢吸寒蛩息响茶瓯外惟贪睡　穷巷幸无干贽或相遇莫知谁氏柴门草户阙人守舎任伊题字自和山歌国风之变离骚之裔待从今去愿年年强健挿花髙防
　　平生酷爱渊明偶然一出归来早题诗信意也书甲子也书年号陶侃孙儿孟嘉甥子疑狂疑傲与柴桑樵牧斜川鱼鸟同盟后归于好　除了登临吟啸事如天莫想谘报田园闲静市朝翻覆回头堪笑节物催人东篱把菊西风吹帽做先生处士一生一世不论资考
　　浪淘沙
　　纸帐素屏遮全似僧家无端霜月闯牕纱唤起玉闗征戍梦几叠寒笳　嵗晚客天涯短发苍华今年衰似去年些诗酒新来俱倚阁孤负梅花
　　浪淘沙
　　叠嶂碧周遮游子思家掩藏白发赖乌纱落日倚楼千万恨社鼔城笳　老去淡生涯虚掷年华腊茶风味太清些待得痴儿公事毕谢了梅花
　　浪淘沙二首【丁未生日】
　　去嵗诣公车天语勤渠绛纱玉斧照寒儒恰似昔人曽梦到帝所清都　骨相太清臞谪堕须臾今年黄勒换称呼只为此翁霜鬓秃老不中书
　　早嵗类寒蛩晚节遭逢曽开黄巻侍重瞳归去青藜光照牖堦药翻红　出昼颇匆匆主眷犹浓除官全似紫阳翁【寳文漳州】换过新衔头面改又似包公【郡得小龙】
　　念奴娇【木犀】
　　绕篱寻菊菊犹迟舎北芙蓉浑未却是小山丛桂里一夜天香飘坠约束奴兵丁宁稚子莫扫青苔砌风髙露冷倚栏疑匪人世　客有载酒过予朗吟招隠洗尽悲秋意白发长官穷似虱刚被天公调戏遍地堆金满空雨粟不济渊明事残英賸馥明朝犹可同醉
　　念奴娇【菊】
　　老夫白首尚儿嬉废圃一畨料【平声】理餐饮落英并坠露重把离骚拈起野艳幽香深黄浅白占断西风里飞来双蝶绕丛欲去还止　尝试诠次羣芳梅花差可伯仲之间耳佛说诸天金色界未必庄严如此尚友灵均定交元亮结好天随子篱边坡下一杯聊泛霜蘂
　　念奴娇【壬寅生日】
　　比如去嵗前年今朝差觉门庭静玉轴锦标无一首知道先生逺佞假使文殊携诸菩萨来问维摩病无花堪散亦无香积斋衬　回首雪浪惊心黄茅过顶瘴毒如炊甑山鬼海神俱长者饶得书生穷命不慕飞仙不贪成佛不要钻天令年年今日白头母子家庆
　　念奴娇【寿方徳润】
　　夘君来处与眉州仙子依稀同日一自前朝龚蔡俊颇觉壶山岑寂谁料端平继居遗补复有斯人出幅巾林下姓名玉座长忆　须信謟语尤甘忠言最苦橄榄何如蜜诸老萧疎星欲晓留取南都铁壁洛社自佳镜湖虽好莫问君王乞年年嵗嵗大家同做真率
　　念奴娇【丙午郑少师生日】
　　禁中张防苦留公未许归寻初服千载君臣鱼有水不比严光文叔火徳中天客星一夕草草聊同宿重来凝碧依然赓载相属　过眼夸奋纷纷浮云野马几度棋翻局客话凤池三入事洗耳湖光一曲伯始泉荒穉珪圃冷占断西风菊年年嵗嵗金英常泛芳醁
　　木兰花慢【夀王实之】
　　瀛洲真学士为底事在红尘为语触宫闱沈香亭里嗔谪仙人为亲近君侧者见万言策了忌刘蕡为是尚方请剑汉廷多惮朱云　君言往事勿重陈且鬬酒边身也不防区区筭它甲子记甚庚寅尔曹譬如朝菌又安知老柏与灵椿世上荣华难保古来名节如新
　　木兰花慢【癸夘生日】
　　病翁将耳顺牙齿落鬓毛疎也慙愧君恩放还田舎免诣公车儿时某丘某水到而今老矣可樵渔寳马华轩无分蹇驴破防如初　浮名箕斗竟成虚磨折总因渠幸锡余佳号江湖聱叟山泽仙臞尊前未宜感慨犹须看嵗晏何如卫武耄年作戒伏生九十传书
　　木兰花慢【送郑伯昌】
　　古人吾不见君莫是郑当时更筑就山房躬耕谷口名动京师诸公任他衮衮与杜陵野老共襟期有客至门先喜得钱沽酒何疑　昔年聨辔栁边归陈迹恍难追况种桃道士看花君子回首皆非相逢故人问讯道刘郎老去久无诗把做一塲春梦觉来莫要寻思
　　木兰花慢【丁未中秋】
　　水亭凝望久期不至拟还差隔翠幌银屏新眉初画半面犹遮须臾淡烟薄蔼被西风扫尽不留些失了白衣苍狗夺回雪金蟇　乘云径到玉皇家人世鼔三挝试自判此生更堪几度小住为佳何须如钩似玦便相将只有半菱花莫遣素娥知道和他发也苍华
　　最髙楼【戊戌自寿】
　　南岳后累任作祠官试说与君看仙都玉局才交卸新衔又管华州山怪先生吟胆壮饮肠寛　去嵗拥旌旗称太守今嵗带笭箵称漫叟慵入閙惯投闲有时拂袖寻种放有时就枕亲陈抟任傍人嘲潦倒笑痴顽
　　最髙楼【再题周登乐府】
　　周郎后直数到清真君莫是前身八音相应谐韶乐一声未了落梁尘笑而今轻郢客重巴人　只少个緑珠横玉笛更少个雪儿弹锦瑟欺贺晏压黄秦可怜樵唱并菱曲不逢御手与龙巾且醉眠篷底月瓮间春
　　临江仙【县圃种花】
　　落魄长官江海客少豪万里寻春而今憔悴向溪滨断无觞咏兴惟有簿书尘　手插海棠三百本等闲妆防芳辰他年绛雪映红云丁宁风与月记取种花人临江仙【庚子嵗重阳余以漕摄帅觞唐伯玉前漕成父于越王台明年是日寓海丰县
　　驿作】
　　去嵗越王台上饮席间二客如龙凭髙吊古壮懐同马嘶千嶂暮乐奏半天中　今嵗三家村市里故人各自西东菊花时节酒樽空可怜双雪鬓禁得几秋风
</div>
    <div class="pagination">
<a href="后村集_page30.html">上一页</a><span>...</span><a href="后村集_page26.html">26</a><a href="后村集_page27.html">27</a><a href="后村集_page28.html">28</a><a href="后村集_page29.html">29</a><a href="后村集_page30.html">30</a><span class="current-page">31</span><a href="后村集_page32.html">32</a><a href="后村集_page33.html">33</a><a href="后村集_page34.html">34</a><a href="后村集_page35.html">35</a><a href="后村集_page36.html">36</a><span>...</span><a href="后村集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
