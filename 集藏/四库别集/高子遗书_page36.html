<!DOCTYPE html>
<html>
<head>
    <meta charset="UTF-8">
    <title>高子遗书 - 第 36 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>高子遗书 - 第 36 页/共 44 页</h1>
    <div class="content">　　科目而为善福将益滋人须识科目所以可贵处 

　　○卞氏二隐君传赞 

　　高子曰岂不以时乎当国初醇浓之气在宇宙间岩壑之士皆务修姱节乐恓退吾于卞氏三世而得隐君子二诸覩记所不及可胜道哉嗟乎有不可晦之心则有不可朽之人如梦艹着介石子当年三韭麾妖冶于暮夜彼岂其欲人知而然使其欲人知而然人弗知矣何者饰于此败于彼不出于诚心所乐也故好名者名不归焉二隐君以诗翰重二隐君诗翰以品重人徒慕富贵富贵人有几及二隐君者邪 

　　◆记 

　　武林游记 
　　三时记 
　　水居记 
　　可楼记 
　　邹忠公惠山祠堂记 
　　汧阳县三贤祠记 
　　王侯祠两庑记 
　　常熟县重建仪门记 
　　兴让堂记 
　　承贤桥记 
　　龙江沈先生泰交始末记 
　　并封记事 
　　毘陵欧阳守纪略 

　　○武林游记 

　　庚寅八月余以事游嘉湖间而武林在杖屦中矣幼时闻长者谈其湖山之胜至此遂拟游焉以朔日行同行者杨君益卿俞君汝定也先是约同年华德元与偕谒座师沈晴峯德元行后维舟苏之阊门俟之德元至联舟行五日抵平湖是时天久旱农困巳极晚而小雨秋飙飒然六日谒晴峯公公言其郡守黄仰斋令人向往当时已不容今安得有此郡守黄公为守者二而谪者二矣今复守嘉自奉惟蔬腐日早起坐堂皇门无守者即穷乡下邑妇女竖穉皆得自达胥隶无敢呵沮监司两院檄至即纤悉事不可意辄封之还监司使者严惮公不啻如其属士大夫登公堂亦澟澟无敢为居间者余为跂仰久之七日巳拟回棹而适闻平湖去海仅数里而遥葢余未尝观海德元亦然遂偕往且欲观昼潮舟抵泎浦不暇呼舁人疾趋而前过泎浦堡至海滨可三里未见海数百武巳闻涛声若风撼万树须臾苍茫接天绀赤无际厯厯远山在天水缥渺之间疑为浮云徐观之皆山也潮至亦无他奇但渐盈坎而来初海塘去海可半里潮至则直逼塘观益旷洪涛撼足矣徘咎良久心目旷然晚复抵平湖别德元余竟至嘉兴在烟雨楼楼前临沛下复有石台颜曰钓鳌矶观湖更旷湖中足菱芡右环居民星列左环绿树参差亦见小致九日次崇德天复雨杞人之忧稍解十日次塘栖雨更甚作诗志喜十一抵秔饭毕冒雨至昭庆寺止焉得一僧号惠谷者吾邑人也颇慧余急欲颜色西湖日将晡雨小止急索屐至湖滨徐步苏堤堤为中贵孙隆新葺旧堤所植惟桃桺孙复杂植诸卉甚整堤界于内外湖中两湖之胜俱掇之矣是时雨丝阴蒙水烟笼树远山层叠浓淡相间内湖荷香袭人游人歌吹与点点渔舟错落左右瞻眺怳然自失旦日买舟游外湖自寺前解维放于中流表里青山参差绿树朱碧楼台掩映秋水所到可入图画午漏抵净慈殿宇殊宏敞雨复作丝卒卒而返至龙王庙即三贤祠也唐白香山宋苏学士林处士主在焉堂颜曰会景又曰漾碧轩前筑露台三面绕山台下植荷水烟山翠在楹阑之间已至湖心亭四面可凭眺少憩至望湖亭繇亭而前即中贵所筑新堤矣乃舍舟徐步堤上暝而抵寺旦日游内湖解维即至大佛寺巳至放鹤亭林处士墓也低回墓侧思不得如处士长主湖山诵诗读书俯仰出入于烟云水月之间一为怅望左上为四贤祠前三贤复益唐李邺侯泌也葢杭地近海民久苦江水卤恶至泌始开六井凿阴窦引湖水灌溉民得其利然湖泉葑蔓易壅六井湮塞随之后李能修其业者白后白能修其业者苏杭人尸祝三公有以矣夫三公文章政事无论也而处士以清风高节雁行俎豆士乃猥云穷达哉巳至武穆祠墓肃衣冠拜谒至瞻遗像绕墓三帀南枝萧萧秋风飒然便欲泣下汝定持巨石击桧贼头声硁然稍为吐懑归舟复泊漾碧轩临台小坐游人纵横歌声笑语顿失秋山萧瑟巳而明月满湖矣复次望湖亭平波印月远树笼烟野色苍茫渔镫隐没心境一佳汝定益卿清兴遄飞鼓余仍勿舟而命趾堤间花影交错至景物尤佳处辄趺坐玩视命酒三四行而归旦日为十四矣湖境巳涉遂屈指南北山早起诣玉泉泉池可亩许隐隐见泉从石隙中迸出因咏乐天诗湛湛玉泉色悠悠浮云身闲心对定水清净两无尘心赏之元时旧畜五色文鱼为游人奇觏客秋一夕为盗所尽傍泉远近千亩转灌悉仰给泉云巳至傅家庄小有泉竹之致巳至集庆饭毕取道三竺孤峯插天竹木参云过岭至呼蝯洞晋僧慧理尝畜白蝯六朝僧智一亦畜蝯于山每临涧长啸则诸蝯皆集故以名洞洞止一石虩益卿曰积阴之中惧有毒焉余不敢入苍头以火炮投入其声通山后乃知洞深不测也巳至灵隐殿毁而新刱唐人葢多诗咏宋之问有云楼观沧海日门对浙江潮今寺前据山不识所谓山麓有亭即泠泉也泉从石中泠泠而去奇石累累皆如刻珪削玉森立其前缓步至飞来峯飞来又名灵鹫晋咸和西僧慧理来登斯山叹曰此中天竺国灵鹫山之小岭不知何以飞来故峯有二名峯高不踰数十寻而怪石壁削若骇豹蹲狮衡从偃仰益玩益奇异木突生巨石中根出石隙遂合为一其下三洞委蛇相属岩扃窈窕屈曲通明悬泉淅淅乳溜垂垂或圆泽似葢或绚彩如霞不可名状盘旋稍惫就洞中小憩此时前后应接不能默识跃起复绕之二帀上下藤蔓入左出右柔身入石穴然烛究洞底有径必穷乃自快然犹不忍恝尔泠泉复徘徊涧底临流枕石偃仰少选率尔成诗寄志起来明月已在峯巅松萝弄影矣归寺坐月文昌殿前念明日南山诸胜欲稍畜精力遂各就枕早起至龙井泉泉味澄冽中有蓝鱼盈尺出没旁穴寺僧言其寺有十景因导余一一识之辟尘炉乃宋时一石炉莹润如玉惟一足微损神运石高可六尺许奇怪兀突有木香穿绕窦中正统间中贵李德因旱令力士淘龙井中得之上刻神运字旁多款识然漶漫不可读矣一片云石高丈许玲珑若镂刻在凤皇岭又上则狮子峯一石俨然肖之余所称浣花池插剑泉浴麟池仙人洞过溪亭皆湮没无足称僧复延至其精舍曲折幽藏图画满壁依山开窗巧石纵横没泉烹龙井茶饮之巳至烟霞洞石脂凝五色如霞可三四十步扩然开朗后渐窄深入不可测闻杭人以雄黄涂身持火入取白泥作饼粉进数里未竟其底也洞右百武有石峯下垂曰象鼻石刻肖已至水乐洞水从洞中流出清响如乐取道南高峯益卿汝定疲矣余独鼓舁人往绝顶极峯石竹木之胜东可瞰湖山南俯大江第为葱蒨所翳不能遐览时桂丛盛放飘香满山归途袂拂峭石肩摩青篁反曳徐下复苦易过已至八仙台乃何氏宗祠无他致已至口屋洞洞开广度三丈如轩榭所恨四周皆刻佛像天巧削尽前飞来烟霞亦然传皆元时胡僧所为洞底邃窄不测中贵孙隆复立石门限之是日十五杭人竞将泛月而阴蒙作雨余亦促归从六桥迤■〈辶里〉而西得饱长堤两湖之致道经陆宣公祠入谒祠前临湖甚敞丽抵昭庆暮使童子觑湖堤游人作何状归报寂寞甚乃就寝中夜雨甚晨复雨余曰度不能久旅吴山之胜可柰何皆冒雨行入杭城雨乃渐霁贯城中阛阓之盛自金陵而下无其比已登吴山日吴山者春秋时为吴南界以别于越故云从高下瞰万户鳞栉市声杂沓耳目俱胜更上谒子胥祠所谓十庙者惟城隍庙眺江稍佳耳竟至瑞石山秀石玲珑愈上愈奇堪与飞来峯石相抗而独无佛像削损上有紫阳庵丁野鹤遗蜕在焉更上为橐驼峯雪风洞洞不甚深余与益卿汝定僧惠谷坐于峯下四周峭石耸立当空一石突兀上覆时复雨天光漏处淋漓滴沥而巨石所覆恰庇一几四人更寻径至绝顶近俯阛阓远眺湖山大江苍茫俱落睂睫旷然大快余谓游之益人多矣山岳之峻绝江湖之浩漫皆令人有万仞壁立百折不回之思而烟云变态洞府幽奇又令人飘然神往一洗尘世之想至于登高俯下千里极目天地户牖万象晦明当此之时其境有不可得而言者矣故余自观海之后复一快于兹山云复出清波门至万松岭松已濯濯矣至万松书院宏治中参政周公木毁报恩寺而建大成殿中设先师像及四配十哲余恭谒毕殿后为明道堂堂后为周程张朱五先生祠旁出则艹莽中楚楚秀石卓立旧有轩亭巳皆荆棘矣更转径则临湖山地境绝佳志称有浣云池不得其处白乐天诗白云本无心舒卷长自洁影落一鉴空可浣不可涅鸢飞鱼跃间上下俱澄彻此意难与言览之自怡悦旨哉其言矣以余所见在处佛殿鼎新木声丁丁不绝至此独艹棘凄凉一望芜秽何也一为慨叹复自六桥堤还山光水色取之无尽抵寺大雨踵至明日雨不可出又明日为十八僧邀观潮复自六桥堤往冒雨出复稍稍霁取道至虎跑泉一潭澄泓寺僧言举呪诵经可使其泉贯珠而起余心私谓动静乃泉之常耳与益卿傍阑观之泉忽跃然珠起覩壁间坡公有诗刻碑余甚取其因病得闲殊不恶心安是药更无方之句和诗有鸟嗁深树僧方定花落闲门日正长亦见风致巳至真珠泉澄碧可爱已至江头风静波平雨晴山澹景物殊佳观六和塔徐步江滨俟潮江滨人云今年潮不波索然而返余观志知浙江潮不波甚非国家所宜复动杞人之愚矣自一桥舍舁泛舟而归十九日浩然归念苍头束装余欲摉书肆中以叶舟泛湖至涌金门贯城步归湖山烟光萦带兼以雨色凄凄归舟返顾犹不胜情越二十五日抵苏门旦日至虎邱少步而归 
　　志正气豪文采飙发后来闇淡静深之基筑于此矣葢正初未见此记以为三时之严洁是精进时水居之淡旷是得手时可楼之随寓无心是结果时未知其三十以前英豪忼慨锦心绣肠有如此者缅想阳明先生文章气节事功道德无所不备可为本朝第一人愚谓阳明第一才人非第一学人也高子不及者事功尔然阳明尝荅人云吾请尽捐所长亦不失为全人此可参两君子之学矣君子多乎哉 

　　○三时记 

　　余以癸巳冬仲谪熨潮之揭阳越明年七月二十六日始克成行时叔时先生以削籍归信息至矣小欲俟一晤而往且先之海虞吊赵定宇夫人之丧便道问于季时是日至小范家饮酒半季时至知叔之归尚远也明日凌晨而发季时方舟行小范不及来午别季时舟中遥拜以书别老亲言所以不归竟行之故留书致叔时有吾曹一时退处共得闲身造物之意夫岂偶然不知何修可以报称之语是日莫抵海虞不值少宰予于少宰戊子仅识其人于南雍是年夏以书来故吊而报之翼晨游虞山望大海小范走人来录屈子卜居于扇以赠行予笈中亦携得楚词取而读之窃怪世人仅知屈子以词而儒者又谓其过怨失中和之则不知其所自得固有天下之至乐者存耿吾既得此中正溘埃风余上征葢真见其中正之道上与天通而乘鸾跨凤何天之衢不复知世中更有何事矣故其词曰民生各有所乐兮余独好修以为常虽体解吾犹未变兮岂予心之可惩定心广志予何畏惧兮知死不可让愿勿爱兮葢爽然于死生之际矣千古心事晦翁为一笔写出而世人反诮其为骚人作脚注岂知圣贤意义邪累日读之方寸如洗小范之启我多矣二十九日至吴门会管东溟公为黍食之议论英伟一时如游奇山怪水之间应接不暇复曰吾人有一念毁誉着心还是小人路里人令人更发深省别后候王少湖先生先生益衰矣教曰凡人待文王而兴者便是凡民须是一家非之一国非之天下非之而不顾不要懦弱了余犹记去年先生一见谓予曰居乡勿为乡原居官勿为鄙夫实当终身诵之别回舟中则日葵四弟五弟皆至韦所亦至邀余四人饮饮于虎邱致爽阁蠡阳至酒酣而别蠡阳约余归舟一过其家翼晨五弟先别归日葵四弟则西湖之兴跃如也八月二日至嘉善吊璞斋父母之丧璞斋病巳黯然不欲劳之小语而别三日至檇李拜吴海洲吊朱虞崶封公之丧虞崶留晚话四日海洲约饮于烟雨楼竟日六日至武林寓大佛寺湖山在轩几间昏旦弄色媚人舍馆定与日葵四弟往访旧寓僧寄沧遇吴子往陆古樵古樵名粹明广东新会人万里孤身东游访学三年矣子往见而奇之朝夕与俱其人清苦澹默终日静坐或至闭户经月与之钱则辞与之衣寒则衣之暖而返之井然不苟也问其所从师曰潮阳萧自麓问其学曰主静谓予曰只要立大本一日有一日之力一月有一月之力务要静有定力令我制事毋使事制我余深喜其言又尝谓子往曰静后觉真气从丹田隐隐而生予又惧其误认主静之旨也子往有小舟如叶携入湖中午后余五人共载而泛张布颿信风所之甚见气象游静寺而归赋诗志之八日蚤起独步山薄中或登高而眺或临水而坐悠然于无人之境别有一种意况午归小憩再与日葵四弟步六堤带月而回至断桥月佳甚命酒而饮各有诗句酡颜抵寺则子往古樵来言如此良夜不当泛舟邪五人别坐一舟荡小舟取酒童子蹋而攲水注入尽湿子往所携兴沮而回余谓一日中所得于山水者多矣进而不巳宜其咎也九日与日葵四弟出游至高丽寺遇雨雨止往法相寺饭后观锡杖泉丛桂盛发亚覆泉上醲芳清响极一时之胜相与乐之遂止寺中明日游石屋水乐洞至满家庄观桂则桂巳后时遂往五云此武林诸山最深处所谓九溪十八涧者两山之间泉凡九漈涧凡十八曲五云于诸山最高诸山至此而尽山外则大江矣从绝顶眺望大海莽然江流萦绕千山蹲踞收入一览更无遗恨饭于山庵取道天竺上下冈巅舁人指点颇得两浙之概复游飞来灵隐而归十一日丁长孺至日葵四弟别去执手不免凄恻一笑而意解十二日王洪阳公以书来因托寄朱鉴塘中丞逯确斋兄书午后长孺约游湖小坐苏堤月色不佳兴亦不至朱梧峯聊为鼓琴夜色凄凄懒缓而散十三日洪阳来余以野服偶寓湖滨不能入城交际遂谢不见方散步归则钱继修傅太恒持舟来拉往晚泛太恒复云开尊昭庆以待夜谈舟抵寺前维于池岸岸陕水齐予既短视暝色苍茫遂步入水中太恒急命仆援之不至狼狈一时解衣惊迫之情更深见其交谊也更衣入寺长孺亦至呼酒大浮酒酣耳热日间偶闻一士人炎凉之状深愧其复负时名偶尔谈及抵掌尽发继修太恒俛而听之余据省其非别归就寝思一时言行俱失三复小宛之六章不能成寐明日范熙阳公枉驾亦谢之余欲湖上过中秋且观潮而去及长孺来隐踪遂露轩葢时临不可居矣遂行长孺送至江口小酌六和运日意态颇倦此夕明月临江不能饮酒亦觉幽蕴内攻不畅诸外也长孺复远步送余登舟慨然作别十五日五鼓渡江连日阴雨不开空度佳节蓬窗隐坐深自克省知前功之不切手势一转十六日早雨中登钓台拜严先生祠两峯插云与人俱高清江驶流俯仰低徊忍不能舍自此而上山水之胜目中未见千峯翠色欲浮一道碧流萦抱真堪渔樵肥遯也二十日至常山陆行二十四日过分水岭毕日所经两山夹路飞泉绕足竹木乔秀亦极其胜二十五日至武夷二十六日游九曲二曲拜蔡九峯先生五曲拜朱夫子即武夷精舍也六曲而上羽士言山势巳散无足观余见挽舟上水甚艰遂返大抵此山峯峦奇绝中间飞泉劈泻绕于诸峯之中游者必以舟舟中拄颊仰观随水所曲峯形亦变往返所见体势亦殊顷刻万状不可名言其最胜者则文公书院之间后枕隐屏前临晚对茂林屏翳深藏不测登高视之则诸峯罗列俱落眦际隐屏一石拔地万仞其绝顶载土竹木苍翠四隤则反削而入稍下有三峯附之如笋名接笋峯皆壁立无阶可升有木梯千级附石而上既至半岭凿仄道尽可置半足横拕铁锁攀而行圆转百武始右石磴可循上皆道流居之余冒险直至绝顶然戒心亦澟澟矣再至天游峯其峯在三曲之内陆行至其巅则出七曲之后上有庵宇可憩一望则隐屏当前三峯如架其余诸峯皆摩其首此亦一绝胜处至九峯书院则四挹大王铁皮玉女妆镜兜鍪诸峯攒矗可爱其余幽胜未暇细探也留诗四绝寄长孺而去二十九日至延平会赵控江托寄李见罗先生书并许敬庵中丞书见罗以去秋书来论止修之学至是始荅之见罗书云果明宗果知本真有心意知物各止其所而格致诚正总付之无所事事的光景矣又曰格致诚正不过就其中缺漏处照管提撕使之常止常止则身常修心常正意常诚知常致而物自各矣余则以大学格致即中庸明善所以使学者辨志定业绝利一源分剖为己为人之介精研义利是非之极透顶彻底穷穴捣巢要使此心光明洞达直戳痛快无毫发含糊疑似于隐微之地以为自欺之主夫然后为善而更无不为之意拒之于前不为恶而更无欲为之意引之于后意诚心正身修善之所以纯粹而精止之所以敦厚而固也不然非不欲止欲修而气禀物欲拘蔽万端恐有不能实用其力者矣且修身为本圣训昭然千古谁不知之只缘知诱物化不能反躬非欲能累人知之不至也何以旦昼必无穿窬之念夜必无穿窬之梦知之切至也故学者辨义利是非之极必皆如无穿窬之心斯为知至此工夫吃紧沉着岂可平铺放圶说得都无气力且条目次第虽非今日致明日诚然着个先后字亦有意义不宜如此儱侗此不过先儒旧说见罗先生则自谓孔曾的传恐决不入也九月六日至安沙自延平取道沙县万山之中商旅罕繇怳非人世安沙而上则山益高峻皆危岩绝壁斩然两开中泻碧流石磴高处上下相去丈许急湍飞腾瀑注如白龙蜿蜒而下如此者凡九故名九龙其间稍亚于龙者为滩滩凡十八余所买清流之舟仅容两人主仆分载自延平至清流皆逆流舟子终日偃偻负舟水中至九龙则尽一时所集之舟合数百指之力两岸翼以百丈倒挈其舟蝯挂而上每上一龙辄至移时葢以诸舟合力而轮升也余每至龙先往山麓坐大石而观之葱蒨荫人四山如围异鸟百态弄韵而牵舟之人与水声浤浤许许相切和应自喜以为绝致夜则随意所止山高水险亦不虞盗峯头月吐邨酒小醺焚香吟咏倦而就枕中夜梦回水声愈苦清彻骨髓数日心境得山水之助殊不小也余于壬辰之春服阕赴京计当得部欲告南以便携家卜得一签云一生心事向谁论十八滩头说与君不解所谓至京而旧例忽改乃得行人此语益觉无似揭阳之命下途中偶检程图见繇江右至潮当经十八滩瞿然而惊又询知从闽道径余戏谓神无如我何业巳指闽省而漳而潮矣至崇安主人云路出三山迂取清流便且从省而东更无水道劳费非计欣然从之不虞其有所谓九龙十八滩也人生分定如此世情可一笑而破矣重九至清流山城也登高展眺野店饮酒作诗志喜县令闻之劝入官舍辞以即次巳安明日陆行十一日午至汀州有记学者在困知录中傍晚散步康庄道旁见一坊颜曰鄞江第一山入坊得一碧云宫为霹雳观观后一山山下立石楚楚或呀然而为谷或隐然而为洞所在翼然有亭最胜处为碧云洞亦自幽澹可人复买两舟顺流而下然舟愈小而陋一竹席仅可御雨前后风洞入为置艹席帘蔽之偃仰其中意更舒美十五日过大姑险绝处不可屈指前所经九龙诸滩以上水虽艰而稳此皆顺流且身在舟中滩流湍急从高而堕其下复乱石纵横如牙舟别无舵舟人仅以两桨干旋之每下一滩舟辄剌入白浪浪裹而复出穿于石罅中几希乎公孙大娘之剑假令张旭右军观之书法当更进耳余初亦不免动色巳遂视之如夷以此知险须用习习坎之义大矣午后至峯头又当从陆雨不止家人束装劳惫可念启涂雨霁从山陆行十里复当从水易一舟稍厂平水随流昼夜不泊十七日遂抵潮会唐曙台知朱任宇巳于前月抵任时亦在府遂至开元寺拜之假馆寺中十八日谒道府晚赴曙台酌余意甚畅曙台神情不王谈论不尽展也二十日饮林仰晋夜半至揭阳县中别无公署假于李氏□祠有池有茂树有花竹幽雅殊不陋廿一日谢恩拜　圣庙晚赴任宇公宴廿五日萧自麓公来以余寄陆古樵书故遂枉访公旧在罗念庵先生之门以主敬为学所见甚正谈论终日欢相得也翼日复来小坐而别自是官舍中读书静坐之余日有儒童以所为文来稍正其文体为新说所惑敢背传注者亦反正之每旬一会从文字中察其品畧得数人十一月二府致庵庄公以王文成年谱来欲予叙而刊之余观文成之学葢有所从得其初从铁柱宫道士得养生之说又闻地藏洞异人言周濂溪程明道是儒家两个好秀才及娄一斋与言格物之学求之不得其说乃因一艹一木之言格及官舍之竹而致病旋即弃去则其格致之旨未尝求之而于先儒之言亦未尝得其言之意也后归阳明洞习静导引自谓有前知之异其心巳静而明及谪龙场万里孤游深山夷境静专澄默功倍寻常故胷中益洒洒而一旦怳然有悟是其旧学之益精非于致知之有悟也特以文成不甘自处于二氏必欲篡位于儒宗故据其所得拍合致知又装上格物极费工力所以左笼右罩颠倒重复定眼一觑破绽百出也后人不得文成之金针而欲强绣其鸳鸯其亦误矣余于序中亦未敢无状便说破姑记于此初九日自麓以书来曰工夫不密内有游思则主不一外有惰行则仪不饬非敬也必须内外协持积养深厚使此心无少间杂斯谓能一斯谓真敬先儒曰此心有些罅隙便走又曰学贵含蓄深固最忌泄漏某尝自思惟只用功不密泄露太早敬为执事诵之毋若某之徒老而自悔也语语破的谨为书绅且自麓所最服者魏庄渠先生又可见其学之正矣余数年来亦殊悠悠自出至此已三转手势以此知学者瞥见些光景而遂以为有悟者皆妄也十七日往潮阳访自麓风日如春征行甚美午后至自麓家刘鸿阳大参枉访其人甚爽恺晚宿自麓别馆十八日赴县公酌十九日觅骑往海门观海至莲花峯平地突起一石剖作数片皆自相依傍削直数仞旁一片斜插势如欲偃远望之如莲花尚蕊而一瓣先放者然故名莲花峯文丞相于此伫望帝舟峯间两石相拱如门生于其中前临大海是日风静浪平虽未覩洪涛猛势而天清日丽两仪一色闲心澹澹浑合无间命酒沃之为成小诗归则自麓与鸿阳携酒西园相约以菜止五簋尽袪繁仪时潮俗颇侈萧氏诸郎皆谓不可自麓见信独守约言自是连日在自麓家相对静坐自麓出念庵诸书观之其学大要以收摄保聚为主而及其至也葢见夫离寂之感非真感离感之寂非真寂已合寂感而一之至其取予之严立朝之范又正阳明门人对病之药也廿一日鸿阳邀游东山遂早往拜张许双忠祠文丞相祠韩昌黎祠其地有张许祠者宋朝二公鸿阳述其事甚奇第以怪不可道文山公曾谒其词辄与二公杯桊酬酢其事更怪至以所乘马与神赌拳文山负其马立槁至今马家尚在天地间感应之理要亦无足怪也自麓随至共饮祠下鸿阳携具亦如约酒半至泉帘亭临流更酌既而登山眺望正当落日远水烟生千山皆紫大海隐跃在指点之外暝色东来遂相与缓步而归廿四日游西岩岩不为佳第上绝顶东山如屏绕其左南山隐隐列其右大海苍茫于前更佳于东山之望矣归至自麓别圃林池更幽梅花蔷薇俱已盛放一为心赏将别自麓请教曰公当潜养数年不可发露先辈皆背地用一阵坚苦工夫故得成就耳余深然之廿五日归凡在潮阳八日廿七日曙台之友蔡大秋来此兄潇洒不俗与杂论图书卦象颇亦了了十二月初八日按君王梧冈以书来先是余具文乞休于两台至是以传符假余以书差归余在县凡三月揭阳之民力耕自给民颇饶亦罕梗化止有凶人名陈所蕴者工于刀笔以起灭为事流寓一时亦为除恶苟无是心即非真学潜结恶少年布满各县凡有睚眦之怨即令其党捏一事讼之官此县人必至他县告可胜则织成其罪度不可胜则沈其案原告皆诡名官府不可问而所蕴常立于无事之地莫可谁何以是细民至缙绅莫不畏之语及必左右顾属垣之耳而后敢发常若所蕴之日介于其侧者予闻而奇之至询其人本一士夫林氏家人子乃淫其主女后女出嫁又婉转用计占以为妾予始愤然以为如是则纪纲灭矣告于任宇密擒之十二日明其证佐所蕴服其辜痛治之仅不使至死辞成而上之十五日启行任宇送至三十里而别十六日至府江镇海参府枉顾参府名应龙一见谓予曰前闻至莲花峯观海恨不及负前茅公亦见鄙人海滨结构乎余曰何居曰以祠文丞相以丞相之履及斯地也且旧有张鲁庵先生者隐居不仕结茅莲花峯下琴书自老鄙人以丞相大节震耀宇内如先生岂宜泯泯欲以先生配祀丞相为大海生色耳予心喜以武弁那得有此见解稍稍与语此中井然殊不可得也是日赴庄二府酌十七日游金山拜周元公祠谢陈二上舍携盒小酌山不甚高有大石茂树可荫可坐山巅为宋安抚马发合门死节之所建祠其地稍下则元公祠亭宇修洁四望亦佳晚赴沈三府酌十八日江镇海邀游湖山荡舟西湖狂风触人颇妨瞻顾湖南傍山山麓新刱梵宇后有清泉立石石上皆胜国时题名葢旧为学宫故登科者皆题名石上携盒酌于活人洞参将殊不俗把酒淋漓高谈轩豁众山如宾列石如侍者清流萦回于前俯仰俱胜落日苍然而别赴徐道尊酌十九日启行旧父母李公名思悦者枉顾公之莅九龙余犹未出人间于是公发亦种种矣犹识大父静成公问知余祖叹曰有气概人也别去遂至韩山谒昌黎曁陆丞相祠丞相祠颓貌在雨打日暴中矣一为长叹揭阳生儒送者皆集谢见溪名良政者余闻于曙台以潮人惟此友向学余至郡访之而不遇至是亦来因相与论说以勉诸生时诸生巳得数人兴起余在官舍编集朱子要语亦巳成次第遂以梧冈及任宇所馈二十金鸠工刊之庶几其有得门而入者耳移时别去行三十里见溪与诸生再集小酌而别行三十里诸生复集余曰日暮矣不可前诸君且休诸君努力自当相遇中原与诸君矢继自今脱鄙人毁廉蔑检无以见诸君诸君不克砥砺厌厌世俗亦无以相见则皆曰诚如此盟是日至黄冈廿一日将至漳浦见道旁立石大书曰宋郑虎臣诛贾似道于此甚快之廿二日至漳州入署则李见老来便留予过岁余亦即过其寓随榻焉见老谓予心性之辨巳自了然所争条目耳因为申谕明不可易且云此来必令洞然无疑方始去得予所执者本自无疑见老学巳成家长者亦不敢与深辨故连日但巽心听教受益甚多见老出见客仕中有诋宋儒者不免又起辩论其人曰至善是性体如何认作极功都没用了余曰公自认作极功朱子未尝如此说门人问曰至善是各造其极然后为至否朱子曰至善是自然的道理如此说不得又曰至善是些子恰好处天理人心之极致也公且看人心若纯乎天理而无一毫人欲之私此何等境界还算不得性体否曰一艹一木皆要格如何余曰公看上下文否不知也余曰如此何以驳先儒圣贤之言随人抑扬人欲专求性情故惟而广之曰性情固切艹木皆有理不可不察人欲泛观物理则又曰致知当知至善所在若徒欲泛观物理恐如大军之游骑出太远而无所归也一进一退道理森然何尝教人去格艹木曰今日格一物明日格一物如何曰自是问者疑一物格而万物皆通故云虽颜子亦未至此惟今日而格明日又格积习多然后有贯通处耳此于道理何疑岂曾限定公一日只格得一物邪时适有泉友张子慎名维机者来受业见罗书其所见为质问虽尚有骑墙之见而中间有云宋之诸儒求其彷佛孔颜者惟程明道而集诸儒大成者独有朱晦庵大率程之学粹朱之学博程之学以诚为主以涵养为功以无将迎无内外为定性其元气之会如瑞日祥云浑然天成朱之学主敬以立本穷理以致知反躬以践实其表章之勤如回澜扬波浩然东注故尝谓道宗于宣父颜曾思绍其传至孟子而始着道章于孟子濂溪张邵继其绝至程朱而始着乃一再传而不能不锢于见局于域堕于蹊而流于支则后儒之咎也吾党未覩一斑柰何轻评先辈今人士有不诵习朱说者乎青衿而遵之系籍而变之犹曰见有异同也甚至病以杨墨斥以夷狄则岂免逢蒙之罪王新建卓识宏才畴得议之乃其徒何纷纷也有惮于修词而逃者矣败于名检而逃者矣膻于声利而逃者矣不知孔门四科果尔错杂邪大都晋六朝之谈崇庄老而明挤之圣人之下今学者之谈斥佛氏而阴奉之圣人之上宋后儒之支离不过割裂于训解今学者之支离反至割裂于心体当今之时　而敢于猾夏怪而敢于干常毋亦关窍风声密与运会而吾党崇奉西天之教为之征召欤此其　言虽圣人复起恐无以易也余不胜快心拜而纳交廿三日蚤赴吴参将酌午赴同年温用廷黄云寰蒋恓庵酌晚赴吴翼云酌一日并了人事得与见老静对两日亦极其乐见老苦欲余过岁余不免归心见老笑予世情余亦不觉自笑耳二十六日与见老及子慎诸兄执手郊外明日至同安谒朱子祠二十八日至泉州王对南出访拜何匪莪不遇刘景范留子清源过岁余以郡中人事杂沓不乐也去之二十九日至枫林驿四壁大树扶疏鸟雀绕鸣寥寂之中自友深致明日邮丞致酒寒镫独酌屈指庭闱尚隔三千怃然就枕元旦驿中拜牌毕趣驾游九鲤湖葢迂道九十里矣日昃而至焉湖在高山之巅山高十余里上有良田茂林别成世界山巅复行十余里始抵湖葢山泉从福而来已四五百土至此山忽结为一石石坎星布其最大者可数亩深二十余丈泉奔入坎中昼夜如雷相传旧有九鲤鱼何仙丹成鲤皆化龙仙乘而去故名泉从此湖而溢又里许山忽两翼劈开斩然绝壁立地万仞泉从中飞瀑而下如珠帘故名珠帘泉其下不可至从山之右翼临不测而观之竦魂骇目亦天下之一奇也又从右翼攀援藤葛猱身侧逼而行里许则左翼有玉柱峯一石圆立如柱水四道下注其珠帘泉至此石复下削百丈水直冲注声震两壁其观愈胜游人以道险罕至繇此而进则鸟道亦穷矣初二日尽日盘旋于此萧萧身世云水孤清有仙祠临鲤湖沛人昼夜偃卧其中以祈仙梦争割鸡血以涂神口尤可怪也祠左另有官署清幽可居初三日早发初五日至省寓城外荷花亭亭俯清湖左面羣山特野旷更无寝室非冬日所宜明日早去芋源登舟以书闻于许敬庵先生徐匡岳宪副敬庵以敬和堂集来匡岳以来益堂集来敬庵先生之学以无欲为主自是迥别世儒不必以大学论离合也当时濂溪无欲之学大学未经表章反觉洁净今日人人自为大学执此病彼气象局促耳匡岳以余竟去疑余过绝之且云即欲拂衣乞先谓景阳我素二泉剑石之间有徐生之迹矣初八日陈兰台少参以书追至雅有志向为不可及初九至延平赵控江留小坐初十早拜李先生祠十二早往考亭拜朱夫子其地清邃可爱书院前临翠屏山山下沧洲泉澄泓一鉴清气洗人后倚玉枕山皆乔松茂林朱氏五人出迎十三代孙也有名宏演者志甚向学眷然难别恨不信宿以穷山水之幽慰诸君之雅晚止武夷山房十三日以前游未尽再穷其蕴直至九曲之终山势既散既然柔麻真朱子所谓莫言此地无佳景自是游人不上来也往返三十六峯之间胷中图画了然意兴始惬舟回复步上大王峯暖日酣人攀援过力颇为困乏晚至崇安官舍拜赵清献公公旧令崇安故官舍亦设其主十四至车盘风雨如晦自炎方而来此日始识寒景被褐凄其邮丞致酒小酌而醺赋诗自戏十五日至广信宿城外寺中大街镫火颇闹月色不明觅佳醪不得捺兴而卧解衣则冯二府携盒送酒来不能再整孤怀也十七至常山从水十八至衢州二府陈敬丸同年李景颖来向余津津烂柯之胜入山仅二十里竟吝一日之程十九二十大风雪舟不能前失一名胜仍留滞两日当是柯山仙灵作祟耳廿一日行两岸残雪妆点野色甚佳廿三日睡起问钓台则去之三十里矣回首慨然廿四蚤至杭州寓元妙观范熙阳来相对半日绝非世情别去买书肆中时以范平麓之死致逮彭直指鲁轩王洪阳亦革任每逢父老辄询其事无不扼掔叹息谓二十年来未见此抚按民之不幸一至于此至言范死之故则直指绝无搏击之实中丞更博大裕民时论之盩甚矣廿五宿舟中明日大雪思湖上之胜神兴飞舞而苍头倦游卒为所尼廿七至唐栖吊卓月坡之丧穉成兄弟留小坐会胡元敬休仲之尊人也一市贾耳三十丧偶遂绝欲不娶二十年来稍稍知读书求身心之要奇士也休仲亦沈潜向里与卓穉成吴子往三人为同志之友葢俱有拔俗之韵焉谈夜分而别廿八复雪三日不霁东风逆舟日行数里初一至嘉兴风雪益甚遂易小舟而前至新安访华蠡阳践别时之约也秀谷在焉远客初归故人握手问得庭闱无恙便呼酒自庆一时风味殊不可状酒酣下榻觉而辨色矣急起登舟至家时二月四日也秋往春归凡厯三时云 

　　○水居记 

　　漆湖之干有洲焉可二十步三分赢一以为广其外池周之其外堤周之其外湖周之又其外山周之所谓军将漆塘诸山也主人即洲作居以水为垣豁然四达主人偃息其中以水为娱泊然自得或凭轩而眺或隐几而瞑或曳杖而游目之所赴意之所遇魂魄之所安无非水也居久之于是主人阅日月升沈云霞起灭艹木荣瘁禽鱼去来与四时百物相代谢于一水之间而忘乎其为我也居又久之于是主人且宅天宇之寥廓餐元和之膏润乘浩气而翩跹上下于无穷之门而忘乎其为水也或曰子之乐微矣独矣主人谢不敏曰夫造化者固逸余于是夫吾请问之及命之泰筮得节之兑其卦曰水泽其辞曰安节亨主人莞尔而笑乃歌曰可以乐饥泌之洋洋兮所谓伊人在水中央兮 

　　○可楼记 

　　水居一室耳高其左偏为楼楼可方丈窗疏四辟其南则湖山北则田舍东则九陆西则九龙峙焉楼成高子登而望之曰可矣吾于山有穆然之思焉于水有悠然之旨焉可以被风之爽可以负日之暄可以宾月之来而饥其往优哉游哉可以卒岁矣于是名之曰可楼谓吾意之所可也曩吾少时慨然欲游五岳名山思得邱壑之最奇如桃花源者托而栖焉北抵燕赵南至闽粤中踰齐鲁殷周之墟目观所及无足可吾意者今乃可斯楼邪噫是余之惑矣凡人之大患生于有所不足意所不足生于有所不可无所不可焉斯无所不足矣斯无所不乐矣今人极力以营其口腹而所得止于一饱极力营其居处而所安止几席之地极力营苑囿游观止于岁时十一之托足耳将焉用之且天下之佳山水多矣吾不能日涉也取其足以寄吾之意而止凡为山水者一致也则吾之于兹楼也可矣虽然有所可则有所不可是犹与物为耦也吾将繇兹忘乎可忘乎不可则可楼者赘矣 

　　○邹忠公惠山祠堂记 

　　忠公屠晋陵故祀晋陵惠山何以有公祠也公之弟进士至远公高风亮节与公同气同心始居我锡至远公十六世孙学宪愚公筑名园惠山极泉石之胜慨然念曰士当明时归老于家擅有邱壑此人世最适吾何以得此吾祖忠公遗休也敢忘所自乎乃构祠泉上未落成而公卒公之子始祀忠公奉至远公与愚公配于是惠山有忠公祠邹宗之贤者期桢等谒予记其事余惟记其祠者必表其人公立朝直节窜逐坎壈守志坚贞彪炳史册固无晦而不彰微而不阐有俟于表余独欲窥公当年所以蒙难贞志坦然于屯亨夷险而不二者是遵何道东公之言曰圣人之道备于六经六经千门万户从何而入大畧在中庸一篇其要只在谨独公之所谓谨独葢超然有悟于倾耳莫闻拭目莫覩之真非如他人得其郛廓之近似者而巳吾于是而知公之所以为公也夫子曰获罪于天无所祷也他目又曰某之祷久矣又曰知我者其天乎圣人所息息相保心心相符者惟天也尧舜以来相传之意天不变则道不变世之常变固不得而变之今人日见太虚浩浩而执其妄心以为心乃指其见者曰虚空若与我不相属者然不知虚空者即天之贯于人妄心者即人之隔于天学者用力久而妄心脱落虚体全彰我与天一物矣妄心者一刻万变天者万古如斯无生死之变况于区区亨屯夷险乎古之忠臣孝子吾不知其于圣人之道如何要之忠孝则无妄无妄则天通人试自反果不获罪于天其心浩然无涯非天而何宁可舍是而谓苍苍者之非此物邪然则公之履险如夷虔终如始至于今英爽洋洋于上下左右者非此物也邪公之慎独葢慎诸此此公之所以为公而能千古者也吾邑有公祠九龙若增而辉二泉若增而旨公之祠与兹山终天地而不朽愚公之味于兹山者深矣为德于兹山之人久矣其与至远公同配享公而永永不朽也宜哉 

　　○汧阳县三贤祠记 

　　汧阳三贤者曰燕公伋从夫子于适周问礼之时者也曰郭公钦肥遁于王莽篡汉之世者也曰段公秀实死节于朱泚之乱者也旧皆祀于学宫邑侯夏公始刱三贤祠特祠之请记于冯仲好先生仲好一日谓余曰若是者世之相去也品之各别也假令三贤者生同时聚同堂其志同乎同而后可同祠也余曰同曰有说乎余曰天地大矣惟人与之同者其才同也故曰三才才者何也生也生者何也心也故人之得其本心者同于天地失其本心者同于禽兽虽有贤哲语之同于天地必骇虽有凡愚语之同于禽兽也必愤是乌知不同天地则同禽兽其间不能以发也夫子论成人非谓合知廉勇艺之四子又文之礼乐而后为成人也谓即知廉勇艺之四子各文之礼乐皆可为成人也且推之利无苟得难无苟免不忘久要者则不必有四子独到之才苟不失其本心者皆成其人也夫以陈亢终身依圣人不识圣人夫子问礼之时名未着于天下而燕公首得圣人宗之视亢等愦愦何如乎杨雄号称大儒不免死于莽大夫视郭公冥鸿威凤翱翔云汉何如乎李怀光千里赴难破贼解围不甘奸臣之谗甘为乱贼而不顾视段司农一笏何如乎此本心之辨也三贤者不同品同于不失其本心心同则才同才同则与天地不朽同故成人者其涂甚博其要甚约既成其人矣又恶乎不同仲好曰善即以记三贤可矣夏侯名之时成都人 

　　○王侯祠两庑记 

　　天下有事匹夫能执干戈捍冦贼即不幸而死其一念自足千古何者此一念正气也惟正气不可磨灭天地之常运日月之常明山岳之峙江河之流皆气也圣贤能精之一之与此浑合无间即匹夫匹妇一念秉正而死其气未尝不与之合然其心非精一之心故其气非充塞之气视子产论伯有又进几阶譬则盎缶之水必归于器有所归则聚无所归则散聚则伸散则屈伸则神屈则鬼鬼则为厉神则为祥其小大之分然也往者嘉靖甲寅乙丣间吾邑有倭冦邑之义士何五路等三十六人奋然持白梃出击之败死城西之濠巫觋往往有言其为厉者邑人即其死所祠之萧鼓缤纷遂为淫祀余既与邑之绅衿建松滋王侯祠于惠山之麓王侯者冦未至而筑城城甫完而冦至使我邑万姓不糜烂于冦者也吾同年陈公筠塘曰当冦之炽也百雉而外白骨矣义士辈虽败而死冦虞其有继至者兽骇而去城以获全是则侯之城体也诸义士用也犹之手足捍卫其躯者也非陈公之独任即两庑不成乌得而无祀乃自捐赀为两庑列祀焉有司春秋牺牷惟谨自是而淫祠之祀大衰不知其所以然也余谓公之此举有四善焉表义息邪彰往示来大锡福于邑也夫一筵之醲醇一夕之妖冶一朝之寒暑风露皆足以杀人与诸义士西濠之死等而诸义士之死不死也即不信视西濠之箫鼓鬼神之情状大可见矣死者有所归生者有所劝天下一旦有事执干戈为吾民卫者必相继而起故曰公一举而集四善大锡福于邑也 

　　○常熟县重建仪门记 

　　常熟县仪门建于嘉靖癸未厯八十五年木石蠹坏贯弗可仍瀛海耿侯莅事之三年召父老谓曰吾闻古人所舍虽一日必葺其墙屋去之日如始至焉况吾吏兹土睂睫间事乃视为传舍邪其撤新之于是鸠工以丁未某月某日讫工以某月某日门成邑之人欢曰侯之不自暇逸视官事如家事如此不怠宦成视终事如始事如此文学邵某王某薛某浦某等则走锡山谒攀龙请记成绩攀龙曰侯于虞山浚水利建书院教养备举是百世绩也一门也而足为侯绩乎哉虽然弗可以弗记昔者夫子作春秋葢土工必书焉夫民力圣人所甚重不可不思也自天子下至一邑之宰稼穑焉而食民之力布帛焉而衣民之力宫室焉而寝处民之力一举日靡非民力也是以君子一举目而不敢忘民思其艰也斯门也可无思乎吾出门而如见宾乎辟门而四聪达乎无邪曲如门乎门之内凭吾威福以毒吾民者能旁烛乎门之外万目视我万手指我吾幽独乎无怍喜怒无纵乎民隐尽悉民瘼尽轸乎自有此邑以至于今令之出入斯门者不知凡几其贤者民德之去而思之歌咏而俎豆之其不贤者怨詈而疾仇之其或不任受德亦不任受怨者适去适来如艹木朝鲜夕萎无当于有无之数也是以君子无不思也无不思则无不敬也故曰弗可以弗记以系思也于是作记其词曰维岁在丁维月之午维我耿侯为民之祜爰作斯门百福所府门之扬扬鬯和召祥五谷用穰门之黝黝神气所守我民寿耇门之秩秩民以宁谧髦士斯出孔壬斯黜狱讼是窒仁让是帅以及万祀受兹多祉侯名橘字庭怀河间人 

　　○兴让堂记 

　　圣人之教莫先于礼亦莫重于礼礼体物不遗仁义智皆礼也孔门善学者莫如颜子颜子之学复礼约礼而巳然夫子曰不以礼让如礼何言礼必以让者何也辞让之心为礼之端礼无形让乃礼也余则其文也燕超华公司教宝邑以礼为教然公之冰心檗节范身如处子坦衷直肠忘机一赤子也故多士翕然兴焉公时时与多士求修身缮性之方治世理人之要而讲习无所潘君炟如煜如乃以其所有地让为讲堂林君时芳刘君心学相与经营成之堂成请名于公公名曰兴让令高子记其事高子曰天下之乱乱于相争其治也治于相让上不争而下乃让士风兴而民俗乃兴让也有舍我而从礼者也我所欲言而非礼则让我所欲进而非礼则让我所欲得而非礼则让我所欲吝而非礼则让何以知其非礼也吾性之莫为而为者也让则安不让则不安人思即其所安岂有争乎无争之极则无欲无欲之极则无我至无我而学之能事毕矣故曰克己复礼圣人之教莫先于礼亦莫重于礼让乃礼也民兴于让而天下治矣惟当仁则不让人人有仁不无可让兹举也邑侯向公实与公同心故公得成多士之美焉是千秋之业也公名允谋无锡人向公名孔门宜都人 

　　○承贤桥记 

　　锡城中有箭河九通者一而巳无论形家言凡河渠疏则灵气鬯如人身血脉然然而湮塞所从来久民居踞之不可问惟在冉泾里者计丈百有三十而通者且百有十是为文庄公邵二泉先生故里先生亟欲疏之尼于里人不果特为阴渠石甃之以通于所谓弦河者葢先生之寄趣远欲二泉震泽之脉沿洄旋帀于吾前以为快也先生既没垂百年太学尤君时纯居先生里中慨然念曰是先贤之志也夫吾不可以不承乃捐其楼居二十有一楹凿为河河成而桥之请名于予予曰是惟二泉先生之志谓之承贤可矣太学君曰桥之至于河也其地为河者若干为陆者若干具有籍子其志之庶可永也予曰噫事其有可知者乎夫以二泉先生之贤也又贵重也曾不能以寻丈之地得之里人而其志遂尼何也语日其父析薪其子弗克负荷即以父兄之命其子弟有弗克承焉今先生之没垂百年当年一念渺乎东坡曾言不可知在气运先生言不可知而可知在人心若逝水之无踪而君忽承之又何也皆事之不可知者也则由此而之陵谷之变又焉可知乎虽然其可知者固在也夫以先生之贤也而君承之谁其甘为不贤者而复湮之果其甘为不贤者是人之最贱也世之所共恶也或击之矣是可知也是役也邑侯同生许公实主之故莫或有尼太学君之义而卒告成事侯名令典海宁人 

　　○龙江沈先生泰交始末记 

　　今上在东朝时先生以赞善侍讲读壬申四月十日讲读毕上出檀扇二命先生与编修张帙各书诗句张书唐人早朝诗先生书魏卞兰太子颂既呈有旨命解说大义先生仓卒敷陈大发颂中亲贤远奸穷经致用之要上改容拱听命书讲章以进明年登极后先生每在讲筵上见先生举止与他讲官不同退辄与侍珰言某事某事沈讲官行的是先生轮讲日亦辄与侍珰言沈讲官讲的好先生以外艰归又接内艰上时问沈讲官何久不见内侍以居艰告久之又问内侍云服未阕上曰令先补沈讲官官待其服阕即来先生服阕于讲筵见上上甚喜曰沈讲官还是旧日模样江陵秉政久以先生志诚无他齮龁及江陵病江陵犹贤于后人举朝官为祷祀先生独不与会江陵故先生得不被祸及先生晋宗伯有　　县产麒麟旋毙上闻欲观之政府曰此礼部事欲先生行文至彼省先生曰此端不可开果尔天下言祥瑞者纷纷矣执奏不可上曰此小事沈尚书看得大了还要取看先生仍执奏云志诚人进谏极有术邺侯不能过也麒麟巳毙腐秽不祥之物臣不敢进至尊上乃止先生掌礼每事与吴县相枘凿相左吴县又忌先生得上眷急欲去之乘先生请告遂票旨放归上见即曰沈尚书是好官何处得这人来替他温旨留用吴县益忌给事陈与郊承其意疏诋先生先生求去益力上曰沈尚书不晓我意苦苦要去时有老宫人名银杏者闻上言令其侄一小内监密告先生先生正色曰此宫禁语若柰何轻泄内监恚而去司礼张诚亦知之令先生同乡廖太监以告先生先生曰此等语张公公不宜语若若不宜语我廖监恚曰佳信报公公乃为此语邪先生曰翰林官入内阁乃其本分事须要以正进譬如人家女子其嫁夫乃本分事忽有人语之曰某人悦汝要聘汝其女子喜而延接之者必淫女子也即默而不言者其心喜之矣必骂而斥之者为正何以异于是廖去先生又对中书高务实述之曰昨以此语廖廖必不语司礼幸为我直致之张诚闻之恚甚曰先生亦竟归后推阁臣吏部首列先生名上见即欣然首点四明无能遏也然四明为吴县太仓的传衣钵素忌先生又素知上眷先生大惧即贻书淮中丞李修吾曰归德公来必夺吾位将何以备之此明知先生难进易退欲中丞传此语于先生先生必趑趄不前也中丞乃力言先生忠实无他肠劝其同心辅政于是四明大憾中丞先生与山阴同召而山阴乃四明腹心随事媒糵先生先生初入阁即以沿途所见矿税之害为上陈之越数日山阴语先生曰矿税疏吾两人宜再上先生曰告君有体有几数日有两疏无乃非体非几乎山阴曰敝邑人口语不好便以伴食相加先生不上某当上先生不得巳乃复上疏上颇不悦曰我正向他他却不向我四明山阴闻之大喜中计久之先生乃谓四明山阴曰矿税疏此时宜上矣四明曰虽上恐亦不看先生曰第具疏进当以时一日大雨如注先生谓两臣曰今日乃是上疏之时两臣曰何谓先生曰今日大雨吾辈宜素服躬到文华殿上之上必动心两臣不得巳同先生往内臣惊问故先生曰有要事第对上言三阁臣皆素服冒雨在文华殿进疏上见疏果曰必有急事启阅知为矿税亦颇颔之不怒也长至日四明被论注籍先生与山阴诣宫门外叩首上赐饭小阁中命陈矩陪席先生见小内史往来窃听无何又见持纸笔窃记者知是上意知几心念曰此时语胜奏疏多矣乃谓陈矩曰某一路来见矿税害百姓所不忍见再三疏请皇上未见允行陈矩蹙额曰诚然先生曰若说害百姓还是第二义矩曰百姓受害何谓第二义着言先生曰皇上受亏多了矩曰何谓也先生曰如今人家也要风水兴旺今国家把名山大川都凿破灵气发泄尽了将来圣躬岂不受亏矩曰此利害真不小时山阴一语不发饭毕各谢恩而出陈矩复命上曰两阁老有何语陈矩备述先生言上曰这话说得是关系我身上的你去与沈先生说有甚培补法子替我补一补先生对曰名山大川灵气发泄如何补得但急停了矿安静久了灵气自复便是培补的法子矩以复上点头四明闻之恐先生独收其功急令李九我代艹一疏上之上怒又止久之始有停矿分税之旨上有乳母号翼圣夫人者其夫为都督同知二品官也一日母三疏要令其侄承袭上传旨内阁准他先生曰都督同知非世袭官且侄不祔姑亦无侄袭之理票旨兵部查例兵部覆无此例上谓夫人曰这个人情他每内阁不肯我也难做遂止又有真人张国祥自言皇孙诞生有祝祷功乞三代诰命且乞世袭詹事府主簿上亦传旨内阁准他先生具揭言皇孙诞生自是祖宗与皇上深仁厚泽结于天心故天降休美一道流何功之有皇上若念其祝祷微勤止可金帛酬赏国家名器岂宜滥与上曰也罢止赏二十两几表里云南税监杨荣为诸武弁所杀上震恐立命缇骑逮诸正臣先生即具揭首言祖宗取云南艰难及其地方反侧难定次开杨荣罪恶诸款次言荣今被杀虽非国家法纪亦见圣德入人之深其地不忍谋叛但杀首恶以一两人正法即定矣若不速下处分漫遣官逮是速其反也上见揭怒解即罢遣逮沈四明以妖书谋危先生者百方幸上见素定屹不为动先生在阁以一本屏书天启圣聪拨乱反治一望谨天戒二望恤民穷三望开言路四望发章奏五望补部院大僚六望补中外庶官七望起用废弃八望照例考选九望释放冤狱十望撤回税监每晨列屏焚香祝天四明即买内监谮先生呪诅上一日忽遣人取先生屏览之曰这如何叫做呪诅谮者曰牌上写的不是他口里呪的巳又令谮先生穿大红蟒衣潜往边上看墙上令陈矩访问矩明其诬而止嗟乎以皇上天聪天明使无申王沈朱诸奸乱之早用先生当何如哉夫天未欲平治天下也 

　　○并封记事 

　　王锡爵以壬辰冬至京癸巳正月忽传有中官持御札至阁下锡爵独褎归私邸张位赵志皋随内相同至王邸礼垣都谏张贞观亦至锡爵巳拟二旨其一云依明德皇后抱妃子为子故事欲元子拜中宫为母其二则三王并封也贞观持二旨示给事史孟麟未几封王之旨竟下次日刑科给事王如坚光禄寺丞王学曾涂杰朱维京上疏争之又一日礼部主事顾允成张纳陛工部主事岳元声上疏争之而六科掌印者李汝华张贞观许宏纲史孟麟等同至朝房见锡爵锡爵曰并封事部院大卿多以为是诸公又何言孟麟曰外廷俱谅老先生调停至意第祖宗二百年来东宫不待嫡元子不封王刱有此旨殊骇人耳锡爵曰东宫不待嫡某亦知之但皇上必欲如此元子不封王穆庙之封裕王何也曰世庙立太子而穆庙同日封裕王非以元子封王也封王非徽号之比今日所封之王即他日所之之国普天之下莫非元子之国以何国封元子乎锡爵久之曰当如祖宗旧名孟麟曰又有可虑者元子冠婚在迩封王则当出居十五府冠婚皆以王礼行元子在外幼子居宫中老先生担当得否锡爵语塞而罢次日如坚杰维京学曾俱边卫充军于是顾允成史孟麟张辅之于孔兼以同乡见锡爵锡爵顾孔兼曰封王仪注巳进未于曰未敢史曰国朝止有立太子仪注及封王仪注今以太子封王于郎中何敢进仪注锡爵曰皇上处置王给事等四人太重了史曰国家养士正为今日凡廷杖充军谪官自是建言者分内老先生只要把事体端正诸公得罪甘心也锡爵曰吾巳具揭救巳而四人止为民顾允成等三人俱罚俸而并封之事举朝皆以为不可文武臣工各有疏争大九卿且议论番伏阙锡爵不得巳而反汗焉是举也文臣中无疏者祭酒曾朝节也 

　　○毘陵欧阳守纪略 

　　欧阳东凤号宜诸湖广潜江人以万厯辛丑守常州故事新守到任五县饰供帐所值千金公至尽撤还之自制布帷瓦器泊如也日费钱不满百文积公用千金复龙城书院故址为先贤祠祠一郡乡贤自延陵季子以下六十九人考其行事人着为传颁布士庶使知仰止每以春秋集五邑绅衿于祠中讲学问政凡农桑水利人才赋役无不咨究而于激浊扬清抑强扶弱尤惓惓焉每受讼词数百纸非系风俗利害者不行其不行者必破所以如见肺腑皆以崇朝发出民无伺候之苦亦不敢易词再讼亦不敢至当道越诉讼以大简地方大窝大猾悉擒锢囹圄积年大盗灭赃逭罪官府莫能诘皆延访得实以他事致法夙害悉袪尝以听讼时下县解官银至吏秤座右公据案批牍自若秤毕即曰第几包银何得独重铢许验之果然立抶吏人以为神朝廷忽下罢税之旨邸报以巳刻到府公不白当路即以巳刻撤所部关税当路来诘何以不俟明文公对曰大哉王言何明文如之救民水火宁缓须臾邪后旨不果行而常郡之税独得浃月之惠公喜读书退食手不释卷夜多不寐文移往来日至夕发不滞信宿接缙绅士人譪譪而正气凛然人无敢干以私 
　　先生原记二贤守其一为王锺嵩事详行状中此不复载 

　　高子遗书卷十上 【终】 
　　邑后学龚志良校字 

　　●卷十下 

　　家谱 
　　家训二十一条 

　　◆家谱 

　　谱序 
　　谱传 
　　内传 

　　○谱序 

　　高攀龙曰吾作谱而滋惧也夫谱以谱其可知者巳尔由可知者推而上之何如也祖也由不可知之祖推而上之何如也天也然则吾之一呼吸而在吾之亲在也吾亲之一呼吸而在吾之祖在也吾祖之一呼吸而在不可知之祖在也不可知也祖一呼吸而在天地始交之呼吸在也呜呼严哉吾之身即亲也即祖也即天也吾之兄弟吾之宗吾之族皆亲也皆祖也皆天也是故君子之孝没身焉而巳无不孝也则无不敬也出于敬入于刑矣呜呼严哉夫天与吾一呼吸也其感其应一呼吸也以为不信则祥之鱼何以出于冰宗之竹何以笋于冬江之流何以涌于诗之舍诸如此者动于此应于彼如舍矢之及于鹄焉善者如是何怪不善者之必以诛而不听邪今世人所求者富贵尔夫富贵善人之贤不善人之刑也其出道也弥甚其入刑也弥酷葢昭昭于耳目之前人骛俄顷之欲而弗顾也悲夫是故君子一举念而弗敢忘亲一举口而弗敢忘亲一举足而弗敢忘亲惧其僇吾身以僇吾亲也是故修诸心者谓之五德修诸躬者谓之五事修诸世者谓之五常修此三者之谓敬之谓不忘其亲也是故贵而可贱而可富而可贫而可寿而可夭而可险而可夷而可其顺福也其不顺非刑也君子弗畏也诗曰胡不相畏不畏于天夫岂其影响怳惚焉而直为此兢兢乎 
　　高攀龙曰呜呼订顽其至矣哉葢为天下万世而谱其祖也 

　　○谱传 

　　高攀龙曰谱其弗可巳矣夫谱以追往示来也人必有所自始家必有所自兴起家之主必有异人者焉其子孙始未尝不兢兢而后稍陵夷也祸败所由来矣夫图其终其始未有不慎也思其始其终未有不善也是故祖考思子孙可守无不慎之始子孙思祖考艰难无不善之终安危所系岂不大哉往余闻吾祖黄岩公事至纤悉也今巳有若存若忘者焉况由此而之乎吾甚惧前者之弗着来者之无闻其于开承奚赖谱其弗可巳也爰述家传稍次其行事使后世得览观焉 
　　高氏可知之祖自孟永公始闻之一始始生吾祖曰高世居青城乡世农其事无传自孟永公始居邑东南隅赘福州守张公遯轩而字号亦不可考矣嗟乎士生治世耕田凿井相忘帝力身没之日与化而徂夫亦身经兵戈之苦贵隐贱通不习文字使然遐哉邈矣一代之兴几于厥初生民之始也夫 
　　曰耕乐公讳如圭孟永公子也好学能诗善清言生六男子曰羽曰翼曰纲曰习曰翰曰伦羽翰皆蚤卒伦出赘朱海家生卒缺葬龙山 
</div>
    <div class="pagination">
<a href="高子遗书_page35.html">上一页</a><span>...</span><a href="高子遗书_page31.html">31</a><a href="高子遗书_page32.html">32</a><a href="高子遗书_page33.html">33</a><a href="高子遗书_page34.html">34</a><a href="高子遗书_page35.html">35</a><span class="current-page">36</span><a href="高子遗书_page37.html">37</a><a href="高子遗书_page38.html">38</a><a href="高子遗书_page39.html">39</a><a href="高子遗书_page40.html">40</a><a href="高子遗书_page41.html">41</a><span>...</span><a href="高子遗书_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
