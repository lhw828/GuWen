<!DOCTYPE html>
<html>
<head>
    <meta charset="UTF-8">
    <title>秋涧集 - 第 97 页/共 110 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>秋涧集 - 第 97 页/共 110 页</h1>
    <div class="content">　　一按察兼运使其意以为按察中间一切欺隠不公事则不敢犯早晨先与书史判按察司事次乃与同知副使判运司事
　　一旧日监察如某吏行止不修及赃滥者监察于本人门或帖子或粉壁书云某人行止如此身事便索废却
　　一台有三台上台下台外台
　　一旧日监察出使带牌起驿马
　　一监察有急事至撒合门纳帖子无问早晚自宫中传入奉御传于门娘门娘转于承御承御闻奏上如熟寝承御直夜者不敢声言击所悬之玉谓之袭声既寤进读某人奏到帖子如此等事若上即裁决令承御批送省部台上用小方玉印印之所司得防登时勾当趁明日朝奏对
　　一旧日监察外路有体究公事差部官一员并部令史事得其实官人申台吏人杖一百以下皆决之若有大段公事台司覆察得实闗所该部分差部官与监察一同致勘如所察不实监察所得罪只是罚俸赎铜
　　一旧日三品以上官有罪监察体究得实申台呈省闻奏若宣勘本官不问虚实即便承伏如中间实有寃枉令家属告登闻检院不理然后挝鼓以闻










　　秋涧集卷八十三
　　钦定四库全书
　　秋涧集卷八十四
　　元　王恽　撰
　　乌台笔补
　　弹聊城县官汚滥事状
　　今体察得博州聊城县周县尹至元六年冬与部内良人妻阿曹通奸其秦主簿亦于当年秋前往上口镇仓部粮与部民冯货郎女通奸俱各私下用钱折合休和了当就问得本路司吏朱勉与所察相同今来窃详县尹主簿俱系牧民之官承流宣化肃正风俗者也今侵犯部民其汚滥非为如此合行纠勘
　　论中都丧祭礼薄事状
　　窃惟送终人子之大事今见中都风俗薄恶于丧祭之礼有急当纠正者如父母之丧例皆焚烧以为当然习既成风恬不知痛败俗伤化无重于此契勘系契丹遗风其在汉民断不可训理合禁止以厚薄俗外据除该无问贵贱多破钱物市一切纸作房室侍从车马等仪物不惟生者虚费于死者实无所益亦乞一就禁止据此合行具呈
　　皇太子亲政事状
　　盖闻武丁学于甘盘号殷髙宗孝宣起于民间为汉令主昔唐太宗视朝以子治观政世宗东巡以允恭监国斯二君者岂特为元嗣广聪明达民事而已盖将正神明之器分夙夜之忧繋臣邻之心慰亿兆之望抚军监国皆其事也而贾生亦云太子正而天下定矣恭惟燕王殿下春秋鼎盛教敬日隆今者守中令领枢府然首居重器未尝视事且古之圣人宜莫如舜尚歴试诸艰用彰德以恽愚虑诚宜早正位号俾躬理庶务仰承黄屋之心俯署青宫之事如每嵗春车驾巡幸上都燕王殿下居守陪京抚临汉地握一府之枢控百辟之重俾睿智足临日深治道又念方今圣天子以仁厚恭俭率先天下而继体者于稼穑艰难之事又不可不知也不然沿邉将士自较阅以来上下负责不蒙自新虽欲功过相当将何所明若秋髙马肥奉将天威抚巡江汉以之颁犒禄秩赦宥过悮岂特旗帜壁垒精彩一新亦将作士气逷蛮荆懐逺方安新附复有奋忠竭力建非常之功于目前者矣其争先快覩讴歌庆幸倍于寻常万万也又省记顷者太子哈斯台在先朝时已以位号之正判署教条亲谕汉官兹非其事与能若是固磐石之基定天下之本计孰大于此者恽职分虽卑猥当言责国之大事敢冒敷陈
　　弹博州总管杨庭训不之任状
　　今体察到前博州路总管杨庭训本官爰自宣州次官陞河间路总管同知再考授博州路总管于今年七月内祗受宣命虎符延安府总管朝廷恩私待以不薄不期録连保状辄自献投以延安为下路欲难其行以少中为稍降妄攀别例一意徼求有亏廉节兼照得之官程限已有定例其杨庭训自祗受以来经今四月有余推延事故逗遛不行恐臣子之分不当如此事属非违合行纠劾
　　第二状
　　近为延安路总管杨庭训不赴任事已经具呈未蒙定夺窃闻上台照勘体察本官原行文卷意者岂谓宪司已有先行故迟迟其意却縁恽体访此事前后月余才方得实据本台事理并不知防至于愚见偶与钧意畧同行之似不相妨縁原状止弹本官为路小官降故违朝命八十余日不行之官至于旬投保状曽不知愧即系弹章中引据事意本非正情设若在先亦有此等事体未尝纠弹倘今后更有似此事同而情理深重者恽等合无具行与否据此合行载呈
　　论河南行省屯田子粒不实分收与民事状
　　防验河南行中书省咨该去嵗屯田子粒一百万石内明该屯户收分语句今体访得止收到稻谷又马料粟通计约四十余万石其收分与民数目至今不曽给付使失业之民二万三千余户往还千里却于往贯般易糇粮以供朝夕贫者至啮食草木陈告无所以致往往逃窜至有举屯全空者窃惟屯田大计当草创之际所宜务逺图固根本开布恩信抚养新集遵固宇之道植久驻之基不务出此将上项子粒公文明该除数实惠曽不及民使官食前言民有饥色张虚数以邀上知顾小利而敛众怨既非国家之便又非计久成大功之逺畧也其昧上虐下是属奸欺据此合行纠呈
　　论河南分作四路事状
　　窃见河南系边防重地耕战之大本所在今国家用兵江汉开置屯田示其久驻非特取襄阳而己为今之计宜分治抚养以实河南根本为急照得河南地方寛濶东西二千南北一千余里跨州连郡大小七十余城军民一十八万户虽不及往时实亡金一国也今止设总府一道使都辖于上府治又处北偏东南州郡半与南郡犬牙交入如唐邓徐邳亳颍等州去京近者五六百里少有缓急其簿书期防往返交错首尾相应动辄月余不惟办集生受其实难以控制兼平时与多故事势不同自攻守襄阳以来转输调度百色所须取办有司急于星火今而亦同止辖三两州者张官置吏一体勾当纵彼人才固难负荷此特官府之难易耳所可虑者迤南屯田大复壊散往往避役至有举屯全空者其患在不州府众人躭悮无有专任责者故也又值蝗旱连年军民困苦譬犹羣羊数万被扰不安虽居牧地且乏水草又令一人看管放牧未见其安且便也以恽愚见合无将河南地面分作四路以归德为一路而徐邳宿亳之以蔡州为一路而陈颍睢息之以节州为一路而申裕唐之以南京为一路而钧许嵩汝郑延之其选任官吏比之常调増加品秩庶勉劝事功人争効用外据所该屯田地面其府官令兼带营田使职名于上提防勾当外三路所有屯田户主常加存卹将彼此事情互相照料抚养其生业休息其困乏使一方军民及居者屯者两不失所方为称职然后限以嵗年责其成效以慿考较别议陞降如此庶得军民两安政成化理事无旷慢边防之重地既安耕战之大本又立以攻以守投之所向无不如意若贪外虚内置已有而不卹图必争之要害是犹荒膏腴之土不为耕稼而求不可治之石田窃恐为邻人之轻且笑也外据真定平阳两路亦宜标拨州县另立散府使直省部管领其于官民亦为两便且免夫尾大不掉之虞得强干弱枝之道矣据此合行具呈
　　论集赛台加散官事状
　　窃惟自古殿庭之间内而近侍外而宿卫凡有职掌俱带散阶理无一槩白身领宫掖之事者今伏见朝廷一切侍从宿卫集赛台等官员多系功臣子孙及歴年深逺辛勤劳绩人员据见掌职事就中固分轻重上下终是朝家未尝普覃加带勲散阶号使宠异其身名倘议而行在国家大为恩惠于臣子益励忠勤且古人有言人主之尊譬如堂羣臣如陛阶増则堂髙是近臣荣显则人主愈尊崇矣今后合无将内外一切近侍环卫等官据见掌职事依验色目普加散官如龙虎骠骑金吾奉辅国昭安懐定明武将军之官下至丞昭忠尉之号更定夺俸秩为一代新制所谓立制自近贵始昨闻集议宫官服色是欲辨上下定民志也据散阶事理诚宜先有定夺然后服色可议盖服色因官品而定官品由服色而显也伏乞御史台照详
　　论收访野史事状
　　窃惟古者修史虽野史传闻不以人废伏见国家自中统二年立国史院令学士安藏收访其事数年以来所得无防盖上自青吉斯皇帝迄于先帝以神武削平万国中间事功不可殚纪近又闻国史院于亡金实録内采择肇造事迹岂非虑有遗忘欤然当其间从征诸人所在尚有旁求备访所获必富不然此辈且老将何所闻合无榜示中外不以诸色等人曽扈从征进凡有记忆事实许所在条件或口为陈説及转相传闻事无巨细可以投献者官给赏有差如此庶望人効众美国就成书使鸿休盛烈晦而复明备见一代之史顾不盛欤
　　论品官悬带弓箭事状
　　窃见国家往年禁断弓箭事久生中间似有未防者今体访得军户干脱弓手打捕囘囘等人皆得悬带而外任三品至七品以下官员皆不许悬带据上项官员重则控制数州小则肃清百里其间悬佩符命赴任在官往返道路缓急有虞无寸刃只矢以御强暴是国家命官不若打捕等户之有备也且此法之行止能禁絶良民近年所在失事多系挟持弓箭马贼其擅助贼威夺去民救莫此为甚据外任三品以下官员今后合无照依品官合得旧例定夺似为长便据此合行具呈
　　弹甲局首领官张经影占工役事状
　　今体察得中都甲局首领官张外郎至元四年五年影占合造甲人匠刘仲礼私下取要工价钞四十四两五钱却将本人合造甲数逐作抑令其余人匠分造了当今就问得张外郎名经是实据此合行开坐纠呈
　　为驿程量事缓急给限事状
　　窃惟随路毎嵗差遣人员赴都如计禀公事押运差发课程一切等物者既还心欲速得到家不问铺马生受日行数站其马匹不无走损倒死以恽愚见今后除军情急速人员外其余所差人员合无照依旧例量事缓急定立往囘地程使各站出给闗文于上分明书写日行站数依上走递仍令按察司体究违者治罪施行如此似望铺马少有倒死站户不致生受
　　为典雇身良人限满折庸事状
　　窃见在都贫难小民或因事故往往于有力之家典身为如长春一宫约三十余人原约已满无可偿主致有父子夫妇出限数年身执贱役不能出离又有亲生男女诡名典嫁其实货卖此又大伤风化甚不可长其典雇身人如原限己满无财可赎者今后合无照依旧例令限外为始以日折庸准筭原钱使之出离其或典数口内有身故者除其死者一分之价至于愿求衣食者听外据典价不实者乞严行禁止如此不致以久成俗而雇身者免转良为贱混淆无别不然迷失门户躭悮差役深为未便合行举呈
　　为不宜先浚新城壕堑事状
　　窃见随路连年蝗旱百姓饥乏者众今春首农务将作大兴力役拟浚治新城壕堑不惟妨夺民时窃恐转致困敝合无伺候秋熟举作似为未晚不然若从重论理合先筑宫城正宸极之位使内外有限以壮皇居然后宫室可得而议据浚凿壕堑工役似未宜先行
　　为春秋时预期告谕事状
　　近知得河间路任丘县南史村军户刘阿李为残害海青事将本妇人处断讫防详在先为鹰隼海青公事然省部钦奉圣防遍行随路出榜省谕而农民愚戅月日深远不无遗忘兼且海青飞举动辄千里窃恐逺方之人不知系是车驾飞放禽羽以恽愚见今后御前鹰隼海青合无悬带记验如前朝牙牌之制毎遇春秋飞放之时更令所司预期将一切禁忌违犯之事重行严切省谕使农民临时又得晓然通知如此岂惟易避难犯亦不致悮有损害似为便当令后设或复有违犯之人乞送有司照依扎撒断罪施行









　　秋涧集卷八十四
　　钦定四库全书
　　秋涧集卷八十五
　　元　王恽　撰
　　乌台笔补
　　为运司并入总管府选添官吏事状
　　照得随路总管府自至元元年止是管领民讼差税而已以故总府州县往往员数不备其或阙员去处多不补差今者已将运司所管酒税醋税仓库院务工匠造作鹰房打捕金银铜铁丹粉锡碌茶场窰冶盐竹等课并奥鲁诸军防行并入各路总管府通行节制管领比之在先职掌事务其烦冗增剧岂止数倍之上所赖用得其人员设必备方可办集不然将来事有失悮不惟官吏枉被罪戾上以员数不敷为辞至于都辖上司嵗终考课倘无成效窃恐不得独免言责以某愚见即日注拟总管官员理合精选材望素重强干有闻清慎明着之人使之统纪于上其衰老罢輭不职素无政绩者亦合体究得实量加黜罚外据总管同知州同府尹以下官员验部分大小事务繁简照依旧例添设员数如总府之治中散府之推官上中州之观察节判并剧县之特设丞簿是也其府州司县首领官吏亦合添设员数令掌案牍无致遗失依上勾当如此庶望上下分职各率其属以治其政则民安事办不致内外事务有所旷阙据此合行具呈
　　论省部掾内选择检法官事状
　　窃照近日见设检法官多取自州府司吏等人如刑部之检法官安某是也且刑部人命所系法家自非专门善于其事者察则过于深刻昧者不知所守轻重髙下鲜能适宜其或处心徇私唯法是玩尤为利害兼照得检法系八品正官亦无州府吏人既非才选辄用补充者今后合无于省部令史内选择知经史明法律识政体明良公平之人着充似为相应合行举呈
　　为添设按察司八道事状
　　窃见四道按察司部内寛逺一出巡按动经半年往返万里不惟官吏生受其实艰于周察又体知得高丽岛夷小邦尚设按察八道今东宁府内属凤州等郡县乃一道也况堂堂十万里之大国乎据见设四道按察司毎道合无添作两道依上勾当实为便益
　　论起移怀孟路新民事状
　　伏见怀孟新民二千户大小一万余口今将差官分间起移前往中兴路安置止恐因而别生事端然狂悖有言者特本管头目三数人耳今以在官审实有状罪之可也据中间事情恐小民或不预知兼此等俱系车驾渡河时军前好投拜人户前后恩卹十年一旦徙就逺地诚当念虑若万一生事深系利害且即日春首当国家布徳施惠助长生之气又蝗旱连年所在生受今者迁徙逺去不惟费用浩大经过州县饮食供顿人兵防送必致骚扰其间更多猝难起移之事而老弱因流离道路困乏疾疫不无死损恐转伤和气又非来逺人之道也防详莫若分移使实近里州郡破散支党列之编戸一有司管领甚为长便
　　论丞相史公位师保事状
　　盖闻崇徳报功圣君之盛事尊贤敬老有国之常经伏见前中书左丞相平章政事史公某徳望素高忠勤两着比者朝廷以元老勲臣累圣眷遇诏离重地时锡宠光盖所以安老臣而崇徳业也今史公年虽耳顺精力未衰谋猷风采足以仪刑中外表正羣卿而坐镇雅俗佥谓宜封公爵又闻将归真定设若允俞不过角巾私第安荣一身耳伏念师保之列久旷其人合无奏闻使居斯位以备论思必能进防忠言有所广益也如此不独养老乞言之防道抑以激劝人臣罄竭忠荩之节天下幸甚据此合行具呈
　　请明国朝姓氏状
　　盖闻自古有国之君皆推原世系以明姓氏如轩辕以有熊为氏帝尧以陶唐为氏夏以姒商以子周以姬亡辽以耶律姓残金以完顔姓是也伏惟圣朝奄有区宇六十余载际天所覆罔不臣属而又礼文制度粲然一新钦惟国朝姓氏广大徽赫逺降自天今辉潜未发无以啓悟臣民视听之愿兼体知得有亲散赐姓等氏诚宜区别亲疎使贵贱之间各有攸序然后诏告万方使如日丽天焜燿六合上以接千嵗之统下以垂无疆之伟迹也恽职居言责细大之事似宜敷陈故愚虑所及不敢少隠
　　请论定徳运状
　　盖闻自古有天下之君莫不应天革命推论五运以明肇造之始如尧以火舜以土夏以金殷周以水木王汉唐以火土王是也据亡金泰和初徳运已定腊名服色因之一新今国家奄有区夏六十余载而徳运之事未尝议及其于大一统之道似为阙然何则盖关系国体诚为重大况际今文治煟兴肄朝章制仪衞若徳运不先定所王而车服旗帜之色将何所尚矣合无奏闻令中书省与元老大臣及在廷儒者推论讲究而详定之然后诏告万方俾承天立极之序粲然明白实光扬祖烈贻厥子孙之永图也恽谬当言列无以塞责重大之事敢冒昧敷陈
　　为中省两部私使贴书事状
　　窃见中书省左右部所设掾史其员数足以分务俸给足以养廉又明注出身定拟资歴是国家以品官待人未尝以胥吏相期也所望公勤精干躬行所事今则不然私使贴书通知公务毎房少者不下六七人官不系名私有形势例皆掌案牍主裁决甚则至于闗节导达开闭幸门泄露事机滋长奸弊私谒既行公道多废近者制司伪贴事发此其验也重念都省致治之源两部天官之列建纲立极所贵肃清以明庶务奈何使幼孺无知之人混淆错杂紊烦官纪其为害弊孰甚于此若曰此等吏习而巳事何预焉是中书两省为童子吏习之所此尤不可之甚者今者积弊有年曾不更张革去冗吏欲望激浊扬清选擢计密抑吏权谨公道帝载以之能熙期防至于不失不可得也又照得省劄行下州郡则减吏冗使有定员本谓省官不若省事省事不若省吏若此者本趋末欲清其流而反浊其本源也兼旧例私使贴书者律有明禁据中书省枢宻院左右部及随朝衙门占恡贴书等人合行禁罢
　　为百官贺正未见私先相贺状
　　伏见国家修习朝仪渐有成法是将表仪万国肃正百官为一代之制兼朝廷之上礼宜过肃殿陛之间尊无二上今者百官贺正趋集阙下未蒙陛见私先拜贺讙呼杂遝似失无二上之义合无比奉朝仪以来诫饬百僚革此习俗庶令宫庭之间先致清肃若大礼一行随即可观不然限于门闱令在内者不许私贺以将其肃敬之心亦礼治之一端也
　　为太庙荐新并前幛輭垣事状
　　伏见国家建宗庙奉祖考嵗时享祭礼文昭备今职贡万国方物毕至惟荐新之礼尚阙而未行非所以交神明广孝思也又礼下公门式路马况太庙乎今庙宫正门前幛輭垣据东西外门即神灵出防之道使内外臣民经过者不知寅畏趋避为心又非致敬恭之道按金制五品以上官过庙去伞屏人从疾过六品以下并下车马合无照依旧例遵行窃详二事违阙至今诚有司之慢也
　　为春寒马牛损伤课程带纳马匹事状
　　伏见上都路今春雪寒损伤马牛数多其山东等处灾伤亦然窃惟马牛耕战之本会验明有条禁马不得驾拽车碾牛不得私下宰杀随路有司奉行甚严今京畿之间其牛马非理用度甚者至于驼犂耕种公然屠宰以为寻常兹有司之过也今后犯者宜加重论罪庶几民知畏避不致日有虚耗外据各路课程毎季乞约量分数带纳全课马匹有差就令本道总府官或次贰一员兼监牧职各毎年终验孳息数目考课能否而赏罚之亦汉武帝二千石兼马政之制也倘议而行上供天子之六廏下备征进之大举一旦果用足以收良牡而振兵威比之仓猝和买或籍取民间不惟人不被扰抑以减省国用力不劳而办矣据此合行举呈
　　论监司佥事职剧禄薄状
　　伏念官守有常而事分繁简时制虽寛禄随品给惟其加优则心专心专则事理盖廉以处己而免丧节之耻勤于按部而无苟且之虞窃见按察司佥事系随朝正五品官执掌既繁部分寛逺如刷磨案牍审鞫刑狱纠正官邪肃清风化劝课农桑体究一切公事终嵗驱驰不离鞍马其在山北尤为匪易今月给俸值止三十贯文实为鲜薄似难养廉近体访得随路劝农使刷定为从五从六资品又所任之事止劝课而已其品从高下事为繁简俱与佥事不同今者禄秩争悬反加一倍合无比附约量添支使劝来者以勉事功据此合行举呈
　　用厯日银修祖廷孔庙事状
　　窃见圣朝修崇岳祠缘为国家镇山与民祈福而宣圣三纲五常之本君臣父子以之而生成者也其祖廷殿宇至于阙然攷诸故典皆歴代有国者所系增修又会验世祖皇帝圣防节该诸路厯日银一半修宣圣庙据东平益都两路防数分付袭封修完曲阜本庙合无钦依先朝圣训将随路及山东两路银数并修祖廷正庙就用洒扫户以供力役可不劳而办如此不惟善继祖宗之志抑亦尊崇之盛典也
　　论闗陜事宜状
　　窃见京兆乃闗陜重镇其居民大半南驱放良归顺等戸兼地负山险其义雍等峪口皆系南贼出没道径如前年深入华严杀掠人民几犯城郭兹盖腹心有应然也又如已获平阳陈丑劳并本处李顔等详其事情正以狃被前习故勾连内外谋叛归宗皆其事也体访得东连郑县西逾义峪其间多有四方作过避罪逋逃无名等户聚散山林间十百为羣彼负罪避匿不获自新小则聚而草窃侵害良民重则结连外郡窥伺简便何所不至其陜西官府虽向奉圣防节文将放良析居交防等户令所在招刷未闻实效况目今蝗旱如此流民不安其行府与总府宜专一选差有干局官属多方用心出榜招集怀以恩信使出离山林安抚存卹限以三年免征差赋能此既喜从新又获其所则前日反仄之心不测之扰可以永絶矣若因循姑息视为细微上下蔽匿窃恐因而别生事机如华州官司明知如此数百余戸不行申报私下隠匿聚敛差发足见奉行灭裂不为防心曾无实效之明验也若曰金商己戍兹不复虑消患未萌古人深戒又照得本路总管己阙三年虽有一二次官望轻地微恐难镇服是则分陜之任未得其人诚不可缓也宜早为遴选材徳威望素着足以镇抚军民者以膺重寄庶几秦陇之间弊政一新狂妄消弭其元元之民感念恩徳知朝廷虽逺其忧民虑患深至如此孰不庆幸是天下一臂大得安全矣
　　曹州禹城县侧近州郡事状
　　窃见曹州所辖禹城县去本州七百余里其亲管并投下约四千余户一嵗之间事为不少如科拨催征打算勾集及军马词讼申禀一切事理人吏往还一千四百余里其于难易不较可知若官得其人政平讼理民受其赐苟非其人恃赖上司窎逺不复闻知凡有剖决鲜不徇情直行其或枉错使无力小民卒不能上诉有受屈而巳今照得本投下和斜拜荅汉止系千戸功臣之家不同诸王公主驸马等族人合无五户照依例分付本投下外据县司一切事理就令侧近州府节制照管官民以为两便其济州亦拨到平隂县五百户亦请一体定夺施行
　　为完顔投鲁讹欺诳事状
　　近见在都咸宁坊人户完顔投鲁讹告称耶律丞相于本宅地虚晴井眼内藏课银五百余锭既而翻掘一无所见窃详京师风化之原政令之本一旦信从小民狂妄至欺诳省堂侵诬大臣动扰人众指无为有徼幸万一举云此风渐不可长兼白昼都城监临发掘似非平时之事其投鲁讹若不痛加惩诫以励其余窃恐小民因缘别生事端
　　请百官上尊号事状
　　盖闻古者天子临御日久功徳昭著百官表上徽号至于再三鸿惟圣天子登极以来神功圣徳不可殚纪今者宜请中书省恭率内外百司奉表具上尊号以闻
</div>
    <div class="pagination">
<a href="秋涧集_page96.html">上一页</a><span>...</span><a href="秋涧集_page92.html">92</a><a href="秋涧集_page93.html">93</a><a href="秋涧集_page94.html">94</a><a href="秋涧集_page95.html">95</a><a href="秋涧集_page96.html">96</a><span class="current-page">97</span><a href="秋涧集_page98.html">98</a><a href="秋涧集_page99.html">99</a><a href="秋涧集_page100.html">100</a><a href="秋涧集_page101.html">101</a><a href="秋涧集_page102.html">102</a><span>...</span><a href="秋涧集_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
