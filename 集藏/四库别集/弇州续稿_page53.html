<!DOCTYPE html>
<html>
<head>
    <meta charset="UTF-8">
    <title>弇州续稿 - 第 53 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 53 页/共 228 页</h1>
    <div class="content">　　春城忽尔下冥鸿把酒论心事未穷炙日暖将花共媚临波影与石争雄孤踪汝托浮云外百感吾残返照中莫恨须臾便成别古来文苑几人同
　　
　　寄顺天蹇中丞
　　
　　清尘下马卷朱旗正是呼韩欵塞时烽火不惊刁斗色铙歌偏写越裳诗雅闻茂苑棠千树行见渔阳麦两岐任使胙茅酬大国不如调鼎赞无为
　　
　　送林君自江南帅入领禁兵
　　
　　白麻黄帋日相闻燕颔虬须故不羣父老争持都护绶君王借控羽林军轻舟敌浪全须石大斾凌风半入云见说匈奴先欵塞可容麟合畵元勲
　　
　　刘介征司农损书及新诗见示多哭仲氏国征语却寄一章慰之
　　
　　闽海缭虹纵复横畴堪意气比刘生第惊鲛室传来泪多是鸰原痛后声老觉断金差有味病逄埋玉不胜情交游岂乏锺期耳莫向人琴恨未平
　　
　　再寄介征司农时家弟已定交矣
　　
　　漳江天尽尺书来茂苑人惊匹练开可是已经平子目谁能不惜孝标才冥鸿失序犹堪矫黄鸟迁乔且莫哀他日单车追入洛迟君携手阖闾台
　　
　　寿宜兴呉詹簿六十
　　
　　玉珂犹记倦登瀛无忝尚书旧履声少日功名三语掾故人风味五侯鲭山余琼树堪呼寿水入荆溪转更清遥想畵堂文酒宴鹤能传信鹿能迎
　　
　　苏子瞻学士初通判杭州过秀州遇乡僧本觉庵文长老赋一诗留赠其后以学士再莅杭过之则文已退院三过之圆寂矣皆有诗志其感慨后四百年太守龚君勉于庵内别构丙舍祀苏公颜之曰三过而悉歩其韵一时诸贤和之不佞继焉
　　
　　五马■〈走参〉■〈走覃〉白髪中文殊已老尚呼童由来万刼俱成幻何必三过始悟空此日使君眞好事当时长者不言功若同圆泽论行径只在钱唐东复东
　　
　　其二
　　
　　树杪招提郭外村端明遗偈镇山门髙僧夏腊何烦计前辈风流可重论谒罢只知词客贵觉来眞让法王尊尚疑此话多人我何似翛然两不言
　　
　　其三
　　
　　莲社老僧随幻去蓉城学士也难寻三毘尼地无生死一刹那间有古今不向空王抛世法却从初地寄乡心法堂总自巍峩在还有茱萸探浅深
　　
　　再赠金山上人
　　
　　鳌山今日道初成尤乞凡夫为证明信我浮杯无剰语耐他弥勒有求名新书任作璚云色绮语如过黄鸟声举付丹霞烧像火翛然一钵信心行
　　
　　渔阳蹇中丞走使惠饷谢之
　　
　　春深一叟倦婆娑忽有材官鼓箧过始信郑公移鎭后依然陶令酒钱多人从北斗占干莫天与南薫施薜萝贫病愧无琼玖报自呼如意按燕歌
　　
　　徐茂呉司理解事之后三辱过存投赠新诗逈絶辈流泛澜众体逾自斐然庶几不孤黄梅授衣之托矣聊报四章以志区区
　　
　　才脱青衫便自由五湖烟雨足渔舟居然只字归风雅别与微权傲胜流有酒可无桃叶妓移家须傍藕花洲长安逹者应何限不为悲吟也白头
　　
　　其二
　　
　　怜君落魄走词坛白帢青鞵紫箨冠探得骊珠谁比价握将牛耳不论官流言似与湖山会失意翻骄天地寛莫怪老夫儿态发时时绮色到蒲团
　　
　　其三
　　
　　屈指归田事事眞可从时态怨沉沦天留歳月私黄巻我自春秋得素臣若下但寛賖酒处沃洲何待卖山人逄君且说弇中好莫遣梁间一榻尘
　　
　　其四
　　
　　江左诸徐不乏贤菰城接武廸功先还惊天上麒麟骨载覩洲前鹦鹉篇拙似君苖思毁砚老逄锺子重留弦莫安渔父无人妬尽自能操物外权
　　
　　助甫中丞解夏州节候次新蔡里中得二律寄之
　　
　　夏州城北赫连台东望燕云黯未开总为中丞初解节还因父老一传杯金城郁作千秋壮玉帐殊深万族哀最是君王空拊髀可能偏借异时才
　　
　　其二
　　
　　解组归来乐自余胎簪桐栢绕君庐依然上蔡东门猎不害中山满箧书万事总输文苑在百年难共酒人踈老夫丘壑差无恙好为相思一命车
　　
　　送杨司理被征
　　
　　清白闗西代不衰风猷呉下去还思生平自是无三惑暮夜何烦有四知明主自传青琐钥举朝争诵皂囊辞莫谈江汉垂纶叟十载天容一壑私
　　
　　张将军要余与沈令尹潘林曹三子骏儿同泛海时风日清美颇穷胜槩乐而赋之
　　
　　天鸡唤白晓云和歴歴帆樯镜里过羽扇徐挥散鹅鹳石梁初解辨鼋鼍回风迭鼓浑疑近暎水横旌转觉多应有越裳来贡舶祗今犹自不扬波
　　
　　其二
　　
　　空青一片引牙樯不遣乾坤属混茫风伯挽波回碣石日君排雾上扶桑承平渐偃千烽色转饷曾飞万庾霜任使兴公心境杂也应安坐听鸣榔
　　
　　月夜与张将军及诸贤合饮海舶即事
　　
　　暝色苍然逈自开舵楼殊胜妙髙台灯如列宿黏空出乐似钧天飨帝来忽捧骊珠霞潋灔乍惊鳌足水潆洄老夫大有挥毫兴欲嗣玄虚愧不才
　　
　　其二
　　
　　万顷清光溢建牙孤城隠隠送悲笳眞人自稳凌风叶使者频窥贯月槎急下酒筹縁舞柘繁敲羯鼓为催花不须指点蓬莱境回首人间便可夸
　　
　　卓澄甫光禄邀汪司马及仲季诸社友大会西湖南屏选伎征声分韵赋诗伯玉以髙字韵见寄俾余同作得二首
　　
　　一时江左擅风骚遂使湖山应接劳花坞乱扶卿月上筚门孤掩客星髙纵呼陶令愁难入不学苏生醉始逃若问弇园佳胜事翛然坐对一方袍
　　
　　其二
　　
　　秋半南屏景更饶六桥新水碧于醪社中名胜推三雅（谓司马仲季也）湖上诗篇鬬两髙客重王孙骄自得操成司马兴逾豪非縁彦辅书生语老去风流付尔曹
　　
　　为王光禄赋白燕
　　
　　不向残阳逐倦鸦暂依新月隠梨花玉闗霜被将军颔银剪春裁浣女纱玄鸟色移新亳社乌衣名改旧王家令人转忆昭灵合曾覩瑶钗压鬓斜
　　
　　顾进士懋善令闽之瓯宁
　　
</div>
    <div class="pagination">
<a href="弇州续稿_page52.html">上一页</a><span>...</span><a href="弇州续稿_page48.html">48</a><a href="弇州续稿_page49.html">49</a><a href="弇州续稿_page50.html">50</a><a href="弇州续稿_page51.html">51</a><a href="弇州续稿_page52.html">52</a><span class="current-page">53</span><a href="弇州续稿_page54.html">54</a><a href="弇州续稿_page55.html">55</a><a href="弇州续稿_page56.html">56</a><a href="弇州续稿_page57.html">57</a><a href="弇州续稿_page58.html">58</a><span>...</span><a href="弇州续稿_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
