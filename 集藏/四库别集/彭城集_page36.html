<!DOCTYPE html>
<html>
 <head>
  <meta charset="utf-8"/>
  <title>
   彭城集 - 第 36 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   彭城集 - 第 36 页/共 38 页
  </h1>
  <div class="content">
   密古侯国也在周天子时为王圻惟洛阳处四方之中天地温仁之气始乎东南肃杀之气肇于西北氤氲磅礴起而相接至于地中而大和防故四序节于是风时于是降而在人其温仁肃栗葢均有焉以学则逹以从事则明是其履中气而不偏者也先王之所以建都岂特取其道里逺近均哉亦因人之易化而政易行也密于洛阳为近在周时贤君闻人固多事久不传去周三百年而卓公始治之劳心爱人教化兴行百姓至不忍欺焉由卓公至今千余嵗矣其上遂无善政可述其乡遂无闻人可称岂天地之中气更于前乎抑化之者失其术耶七年友人杨君始为此邑杨君儒者好古而甚详故其从政知所先后既至则平辨曲直诛其无良而拯其无告豪猾大奸始畏威而知有刑罚焉曰此足以制犷民矣所以惠善民者未也革簿书均贫富籍丁口田亩桑柘庐舍马牛民人之数一毫不以任吏上有赋役视其财力而等差之百姓始得其职兼并者不独逸鳏寡者有以自活曰此足以惠善民矣所以兴秀民则未也于是始为学因仲尼之庙而权舆焉财不出于府而木石塼甓之费备农不失其时而朴斵涂塈之役饶其显敞足以行礼其俭素足以为法益求经籍增置廪米迎明师而居之身为执经以先诸生于是里人举欣欣然慕从夫县令南靣而治有人君之道焉其于化民风下足以移易又况因天地之中先王之教素着乎孔子曰三年学不至于谷不易得也县令虽亟迁固尝三年淹此杨君之去吾见密人之学而成徳者多矣邑多贤者则百姓兴行忠信相与于以继卓公不忍欺之政不其然乎故为作记刻石以示来者以风邻鄙以识密政之可法以知吾言之信也
　　汝州推官防记
　　天下之命官鲜有以宾称者凡宾者主所与敌体而亢礼者也是故酒醴币帛之养莫厚于宾进退周旋升降之礼莫隆于宾谘诹聴受议论可否莫严于宾道合则从不合则去莫逸于宾天子无客礼以先代二王之后为宾诸侯以其国相宾卿大夫士以位相宾至于乡党宴射以其贤者老者为宾宾之贵通于天下若夫百官官府之治有正有贰有参有师有旅上之所以待下下之所以奉上督责行焉攷察用焉是无预于宾者独州郡从事位下禄薄无列于朝顾其称曰宾职何哉凡州郡之治非兵戎则尽农事狱讼简书也县治民于内将治戎于外狱讼简书则诸曹分治之而从事居于其间出入风议周爰咨询无所适主无所不察将顺其美拯救其恶是诚有宾客之道焉谓之宾职也固宜虽然朝廷之命称甚详既予其名则不可无其实名实之间士大夫之所当辨也将由夫守道好礼之君子乎则端直其身深谋而逺虑使其语言必见信居处必见严其主又能优游敦尚之如是则两得之矣将由夫好利冒进之小人乎则将倍力为巧侵取百吏之治以为已劳其语言不信其居处益溽其主又且迫切督促之如是则两失之矣是故为宾职者不可不察也皇祐四年予为汝州从事始事衞尉卿林公其后资政殿学士呉公又尚书郎王公又太常少卿张公郡小无事四公皆贤予固优游窃幸于賔焉自昔官府皆有题名记书其所尝为吏者郡独无有求于簿书歳久漫不可省他日尚书屯田员外郎张君景伯过汝君亦尝为州从事为予言之自张至予凡若干人予取以为记而载其説张君恬厚信士也其为从事葢良宾客矣故自张君始
　　防州玩芳亭记
　　楚辞曰惜吾不及古之人兮吾谁与玩此芳草自诗人比兴皆以芳草嘉卉为君子美徳无与玩者犹易井渫不食云尔海陵郡城西偏多乔木大者六七寻杂花桃李山樱丁香椒棣数十种萱菊薛荔莎芦芭蕉丛植稆生负城地尤良朱氏居之益种修竹梅杏山茶橙棃异方奇卉往往而在清池潆洄多蔆莲苹藻于是筑室城隅下临众卉名曰玩芳于是乎乔木森耸百岁之积也众卉行列十岁之植也杂英粉糅终歳之力也俄而索之不易得也天施地生非为己设也能者取翫焉能主客也惠而不费莫相徳也非易所叹渫而不食为心恻也于是刻石亭右以记岁月云
　　兖州美章园记
　　鲁泰山二郡国四千石所治今合为兖州都督东方大府也自昔典城剖符皆达官钜人吾问于耆旧老人其遗风余烈葢罕传焉独府舍园池亭榭得二三公之遗事李丞相凿池为济川撷芳亭孔中丞名岳云亭傅侍郎新柏悦堂李右司作蒙观绿野三亭凡此游观皆爽垲而高明邃深至今以为美用是观之惟诸公曩昔之治其亦若此固多惬于人心者矣夫教令因民而设施者也宾僚与时而聚集者也方其时以为善既过则泯黙寂寥然古人有言目前之事或存或废千不识一况此数十年之久其能勿忘乎自予从宦四方阅州郡园圃如此府者葢鲜而无令名以显之亦可惜也座客闻吾言而请之为其多乔木焉因目之曰美章夫珍章嘉卉所以逞顔色娱心意者可一日而具也今此长林美防高十寻大连抱非千百年之积不能至此以谓有老成畜徳君子之风资以定名不亦宜乎乃命除道南出辟大门揭榜书之既又刻石广其説以示后曰凡涂塈梁栋梓匠之所可勉也戒勿隳废而己良干丰本受命于天非人力所能及戒勿翦伐之尔北望岱宗南眺邹峄岩崿苍翠泄云兴雨天下之壮观能者面之明耳目就空旷以逹其胷中之气不能者面之亦何隳废翦伐之虞乎
　　象山县西谷记
　　在五季之世州郡兵事为重吏以武猛威暴能取民者处右是故县令养民之任益轻所用多非其人人之相嘲每靳愧者皆以县令为谚及宋兴始以廷臣行县事于是大县剧邑稍得良吏矣然僻陋穷逺之乡尚畧如旧方此之时象山絶处海上官无令尉独主薄为治其重者一切为简易吏民酒食相通繇是士大夫莫不以为谚云庆厯初诏书益重县邑之选使州郡以令举才而用之象山亦增置令一员自尔至今且三十岁所更九人象山今遂有善政见纪于民遂有闻人见用于朝夫民无近逺莫不可以兴治而为吏者安可以不审择如此吾又以见太平之世其治详而贤者众多也旧説徐福为秦皇帝以千童子求神僊遇海道此古事未必尽信今其民鱼盐粳稻岁时自足不待求于外外亦阻海水虽求莫致也为之长者能母扰而安之此岂老子所谓至老死不相徃来者耶县令长乐林君旦次中以文学为政邑民宜之令尝大病民有割股肉以疗者令之所以重见爱于人其亦不扰使之然乎昔仲由居蒲子贱治单父夫子入其四境见其成效而后称之惜象山遐逺士大夫莫之往令之善不尽传也然吾闻令通西沙港以道利渉海者板筑县城而正社稷夫子位堂宇壝埓皆应古典既可谓之知所务矣脩治西谷益植花卉因其老木脩竹筑为亭榭以眺望沧海而相蓬莱非其有余力而暇及此哉虽吾未尝往而令之善固己信矣于是为作记刻之而谷中自林君以前令有顾方者始有治迹逾年而死民哭之哀祠之又任永徳治石碶以御海潮郎某濬河畜水以待旱歳民皆赖之皆林君告我者吾因以着之且以见林君乐道人之善焉耳
　　寄老庵记
　　劳而求休久客而愿归人情所同也惟贤者知所休知所归嗟负担之勤肩赪足茧其色焦然有益以十钧之重贪受而不避去家越乡漂摇异域衰老疾病将复夸为胡粤之游则人皆笑之古今之士縻于爵禄之重任骋于功利之修途力竭矣愈多益而不辞岁宴矣方驰鹜而不己则何以异于是惟贤者不然未尝不量已而受任未尝不畏满而知止旧史遗文所称道者略可得而见矣于陵仲子辞三公为人灌园邴曼容仕不过六百石辄自免去葢为是尔广陵孙莘老以文章经术显于朝廷尝为谏官右史出领大州郡者七八年甫五十自以多病遂有归休之志呜呼贤矣平日士大夫归常患其无所寓止其志落落难合独莘老有以素具又可信其必往也始时莘老尝至乌江浴于野之汤泉而乐之泉出山中其源大温大凉适平凡三等至平地为池青石八角道人浮屠师主领办治浮屠精舍甚盛莘老于其旁得胜地羣峯四合紫翠万状泄云鸣禽娓娓昬旦登高而望大江汹涌千里不极长松二本对峙岗上下有奇石十数石有窊樽可以酌饮莘老叹曰此地去人不逺而眺听旷阔超脱凡浊是其为胜乎于是薙草筑居以二松为门命曰寄老庵噫山林泉石之胜必待贤者而后出或曰天为贤者而设之大不然今夫韶夏濩武之作众人听之或以不知而不爱或一心以为有鸿鹄至将缴而射之虽近而不闻故山林泉石之美未始无有也惟知者为能得之好之故独见之乐之故安居之莘老名庵曰寄老吾又有以知其志也矣凡居地上者莫非寄也知此则吾所攀恋固无徃而不逍遥呜呼寄老于轩冕富贵之间者危殆倾敓之患日至寄老于山林泉石而人莫与之争可谓知所寄矣不亦仁且智哉
　　太原府资圣禅院记
　　惟元圣以神武拨乱出民涂炭之域所乘者时也惟大雄以慈悲衍法济民生死之海所防者因也夫治道陵迟彝伦斁败方隅幅裂声教否隔运极数还乃复壹统故西伯崇垒再驾而后服武王牧野一戎而大定圣人不能先时而亟其欲焉四生异禀五蕴殊感空性迷没邪法肆行徳非宿殖莫聆真谤故舍卫吃食肇允一音毗耶问疾乃至不二如来不能无因而唱其端焉在昔伪汉窃号盗有汾晋资魏氏河山之宝倚并州兵马之盛曰实夏蕲亢刘宗及众正龚行小腆负固艺祖无民之念神宗収卒伐之功而后气祲清荡书轨无外迁商余民用诰多士本尧旧俗谓之唐风自是里闾逸居田亩昏作中外一体遐迩禔福世厯三纪重熙累洽邑具五民既富而敎明则礼乐幽有鬼神习豆笾而率职者必惟新于后生袵金革而强死者或未悔于前日益兹象敎用照大迷上以储二后之冥祐下以副兆姓之洪愿葢资圣禅院是始权舆焉然则元圣建功循斯教于休命大雄妙觉繇信向于方来乘时防因不其然乎故知弁冕端委莫匪帝力塔庙庄严则为佛土于是中外虚心甿庶就义崇兹胜果底于日新诏发秘藏申锡舍利既而肇建兹庙仪形天表轩台灵威懔懔如在帝梵极乐亹亹现前尝试扬防以告比丘惟此晋国始封叔虞疆以戎索啓之夏政孰若清浄寂灭至于无争阙巩密鼓分器之薄孰若示现灵迹持以坚固九宗五正域民之陋孰若四众招提十方无碍而况有先王之别庙实曰都城称使者而侍祠付之官守兼是数者其亦盛哉自禅院初建敕选名行僧二十八以充供养嵗度学者并锡命服暨舍利之降始创鴈塔劫火变壊更置宝阁及太宗神御落成轮奂蜎蠖金碧照烂中人营办冠葢相望爰田上腴之锡蠲其国征邸舍廛絘之布厚厥缗算上恩赉予至于再三岁计防最始盈千万其余则元臣巨公竞加外护里豪居士乐输檀施于是高闳大厦长廊邃宇经行禅诵香积宴座各有攸处矩模畟然鳞次翼舒星陈棊布始由工度俨若化城自天圣初元至元丰纪号垂六十载能事斯毕总若干间以殿名者防所钟楼经阁香坛防事凡若干名于以资荐纯佑弼成鸿化岂特忧深思逺之俗益知用礼权变纵横之士舍其业结抑自实沈旷林悔忏寻戈之咎负贰盘石解脱囚械之苦矣丞相韩公某枢轴均逸开封作牧分阃秉钺威憺殊俗惠孚小民礼贤下士常若不及博古求旧未之或遗僧正檀江总特浄众绵厯歳月缘化积累之勤经营卜筑之盛不愆于素率与有劳求刻珉石以垂不朽公嘉允其意乐道人善以愚有志铅椠见命刋述某晩闻道要无所折衷能读书史岂曰多学为之歌唐窃季子见微之妙其若有佛愧灵运先成之知辞不获免因直书云尔
　　重修庐州蜀山庙记
　　昔先王命祀山川之神神能兴出云气以致雨则祀之言泰山之尊亦曰触石而起肤寸而合不崇朝而雨天下是故神灵之动民者莫如时雨百姓之归依于神者莫如旱祷夫惟民神之相与非有真宰者主之其孰能应而不贰蜀山庙载于祀典景徳二年太守相国陈公始新治之去后五十三年今太守赵公复修旧而侈大之前太守所以新庙者旱祷而应也今太守所以新庙者为致雨而报也用是推之兹山之神灵动民其前无始其后无卒其于庙祀不亦宜乎然兹山之髙不逾里大不盈百顷四平无附以蜀为称而自舒肥之民方数百里咸奔走望祀之固天地钟粹神灵之区不在大而威灵着焉百川之交也而济为四渎列星之多也而觜昴序于西陆事犹此矣赵公字某以嘉祐元年至郡明年某月去郡治民事神恭顺不懈前后凡三祷岁以有年新作庙若干楹余合旧修之











　　彭城集巻三十二
　　钦定四库全书
　　彭城集巻三十三
　　宋　刘攽　撰
　　论
　　重黎絶地天通论
　　形而上者谓之天形而下者谓之地天者阳之积也地者隂之积也阳用其精隂用其形鬼神者视之不见听之不闻精之至也故属天人物者言而为声行而为事形之至也故属地周书曰重黎絶地天通重者治神之官也黎者治民之官也民神易治则幽明不相乱清浊不相惑是谓天地不相通矣然则神何以乱民曰鬼神之情防矣茫洋乎其不可以智通也恍惚乎其不可以类求也故古者惟事神为难谓其必无邪天之垂日星地之列山川宗庙之居祖考皆物也谓之必有邪光景不见于民嗜好不通于人必有责之殆不信矣故圣人之事神处于有无之间致其不可知也然后民信之示其不可黩也然后民畏之及世之乱民于是以有责于神所以乱民也然则民何以乱神曰民者也欲利而避害情所同也福者利之大者也祸者害之极者也祸福者鬼神之所为也民弃常而好异舍明而事幽祀非祭之鬼祈无妄之福则民乱于神矣然则为其治者奈何曰祭祀以其时兆位以其常尊卑以其等如此则神治矣业有常治事有常法教有常俗如此则民治矣春祠夏禴秋尝冬烝三年而禘五年而祫冬至祀天夏至祀地山川日月风江海皆有其日祭也祭天圜丘祭地方泽兆五帝于四郊山川丘陵各因其方建国之神位左宗庙右社稷常也徳盛者祭广徳薄者祭卑天子祀天诸侯祭土大夫三庙士二庙无田者不祭犠牲衣服鼎俎笾豆各从其命数等也三者明则祀有常典而神不乱矣士农工商四者谓之业士者为学农者为耕工者治器商通有无此之谓事父子有亲君臣有义夫妇有别长幼有序朋友有礼此之谓俗三者明则人不妄求而民不乱矣故重黎之絶地天通者由此道也
　　好善优于天下论
　　贤能技艺人之美材也足以出众矣未可以治众也夫贤而自矜能而自用技艺而自得若是则虽有美材足以自孤危而已矣譬犹高山峭岸之无辅也其頽必矣是故莫若好善之美夫好善者贤虽不及人能虽不及众然而见一善行则悦然服闻一善言则怡然乐有过焉乐人之规已有疑焉不耻于问人若是则贤者将告之以道能者将告之以事夫天下之道天下之事不可胜究也计人之所知不若以其所不知者众然而虽不能必有告之者是举无失道废事也君以此待其臣则百官之善莫有遗矣臣以此待其下则众人之善莫有弃矣是故闾里有善可问而知也匹夫有善可官而使也又况在左右亲戚乎天下虽大不难治矣又况有国家者乎夫治天下者不出于得人心人之有善莫不愿人之已知苟能好善则有善者见知而悦矣不肖者慕善而随矣天下之心一旦归之矣故曰好善优于天下此之谓也虽然好善也有道见贤而悦之间善而乐之此有好善之志矣然而外无其信则百姓不从外有其信矣而礼不备则贤者不留故苟好善耶则必推爵禄以崇其人厚礼貎以效其心则百姓信之矣以身先之以贵下之谗邪者不得居其间则贤者留之矣昔者虞舜起于畎畆至有天下莫非取于人而为善者故至于今言人君之理者莫有先焉周公之相成王也身下白屋之士故至于今言人臣之圣者莫有高焉夫天下之士岂能及二圣者乎然而不自用焉者知好善之广也夫好善之美若是其易见也然而愚者莫之为之何也是无他故忌与骄云耳忌者畏人胜已故闻一善言曰予所知也见一善行曰予所能也若是则贤者将深闭固拒岂有自致者乎骄者不能下人君谓大夫曰是臣我曷足严之乎大夫谓士曰是事我曷足闻之乎士谓众人曰是居我下曷足师之乎夫不肖者之见骄也犹将谄防以求进若夫贤能之士则必深引而逺去焉肯留之乎夫不肖者竞进贤能者引去天下虽大亡可立须也又况有国家者乎
　　论出母继母嫁服与王介甫
　　仪礼齐衰章出妻之子为母又曰父卒继母嫁从为之服报据文继母不言出因母亦言嫁或曰上文继母如母则继母之出犹因母也因母之嫁犹继母也或曰不然古人妇人有子则父卒不得更嫁故继父章妻穉子幼子无大功之亲乃可与之适人使子能自立而有大功之亲则不得嫁矣昔秦之为俗薄矣犹云有子而嫁倍死不正况三代之厚乎故不言因母之嫁非以其无服也有子不复嫁也继母则不然夫死妻穉而无子则可以更嫁虽更嫁而从为之服以贵终故着言之然则继母之出殆将无服乎夫母子以天属者也故虽出无絶道今继母以义合者非有天属之爱而又以罪见出则恩也义也为所无施是以虽不服焉可也故于上言出妻之子谓所生也而下特举继母之可嫁则明其出与因母不同矣故因母之适人为不得已则服可以继母之嫁而见之继母之出为义已离则服不可以因母之出同之礼固有文约而义不相害者如此之类矣或曰出何以异于嫁曰出者得罪于父者也嫁者不得罪于父而又尝服三年之丧终始之义备矣故子不可不终也此二説者何如幸一裁择之
　　处士论上
　　汉世之讥处士皆曰处士无用处士纯盗虚名为处士者莫不愠而不服也虽然使处士而有用于汉世其无贵于处士矣何以言之夫所谓处士者古之逸民也夫所谓逸民者王徳之人正已而物正道徳纯备于已矣而无明君与之兴化是以隐其身而不出也传曰举逸民天下归心焉圣王莫不以逸民为先是故其举之也非盛礼貌不足以接之非父师三公之位不足以处之非强以厚其身也非资以取其名也以为其道徳足以懐来天下故任而不试其谋虑足以安定国家故听而不疑是故非有王者之君不能用逸民逸民亦必待王者之君而后出也今如汉氏之治天下其建国非以道徳基之也其使民非以礼义率之也权诈之与谋苟且之与居其为公卿大夫诵数守法奔走听受趣得失而国家之事举之于是焉以王徳之人语之是犹与越人之章甫也谓之无用焉固其职矣非处士之名也尚何愠而不服哉夫国家之治尝必积仁累义兢兢业业而后兴者也君人者不能躬行而身化之徒使匹夫冠冕坛塲而跪拜之天下之治非可祝诅一朝变也其用处士若是是能举逸民者乎若夫智不出于寻常之域而自视缺然因以挟持高论夸言上古帝王之事罔诬世主矫厉为名以希来世之誉而邀当时之福谓之纯盗虚名不亦信乎不亦信乎
　　处士论下
　　凡贵于处士者为其知道也知道者不以已徇物不以外伤内是故虽贫贱不改其乐富贵不移其志伯夷叔齐饿于首阳顔回居鲁箪食瓢饮子路衣敝緼袍与衣狐貉者立而不耻如此故可以大有为于世世衰道敝处士之风流而与防侠同衣食必求其甘美居处必求其佚乐内有声色之奉外崇名誉以夸人如此而曰我无求于世而高尚不预事也则孰不能为处士哉又曰我能为人君兴治立政必三公卿相求我为人君者乐闻其夸严而谓其良有益也不知其与世俗无以异矣犹且汲汲焉而求慕之不亦大惑乎齐人有为穷里之社者闻客有得周鼎而葆之请以百钱赁而用焉客闻之笑曰子来夫周鼎者非万人不足举之陈之南郊以飨上帝是享百太牢而九韶之舞三公洒扫诸侯执俎豆乃其宜也今子将何以求我乎齐人阃之罔然啓其邻有完瓦鬵者而即用之反燕宾客醉饱而归乃以豚蹄谢之夫穷里之社而待周鼎用焉虽有不称且不如瓦鬵之适于用也而乃希周鼎之贵不亦两失之乎夫古今王霸之异也不若里社之与郊天乎而处士之居其间不若用周鼎之与瓦鬵乎故不度其实而徇其名虽得万处士安能有益于世哉
　　桓公不用伊尹论
　　予向与友人王深甫论齐桓公不能用伊尹着为文词后失其书今深甫既殁追念前语尚未忘也因复叙而记之以寄思深甫之悲云王深甫喟然叹曰世之无良臣也夫以齐桓公之用管仲岂非大有为之君也哉由管仲之器小故桓公不至于王也使齐桓公与伊尹并生其有不能用之乎刘贡甫曰时无伊尹则已矣幸而有之桓公必不能用也深甫曰何以言之贡甫曰仲尼有言中人以下不可以语上也徒语之云尔圣人犹难之况信其道而用其身乎夫度量之不同人之情也或相倍蓰或相什伯圣人之所以为圣贤者不能喻焉贤人之所以为贤不肖者不能知焉譬夫医巫百工智相师巧相视虽锱铢不可及也故学于仲尼者甚众其得道惟顔氏而已故曰终日不违如愚于吾言无所不説其余则尝违而不説矣彼学于圣人如是其难而用圣人者独以为易乎桓公无顔氏之明审矣智足以用管氏而已矣虽有伊尹吾知桓公必不能举国以从也虽然桓公比于他诸侯为贤他诸侯虽得管仲亦不能用犹桓公之于伊尹然无可疑也深甫曰昔者卫灵公之无道也仲尼宾之齐宣王之不智也孟子臣之桓公之贤犹足以高于二君顾不足以用伊尹哉贡甫曰子所谓用之畏圣人之言暂而礼之之谓乎将听从其谋以奉事而大有功乎如畏其名而礼之也则岂特桓公哉虽甚不肖之君亦将勉而一举矣如将奉事而大有功则孔子行乎季氏矣三月不违而已耳彼听其至言不知此其美也而以为迂循其至道不知此其要也而以为诬伥乎茫然若蹈沧海而窥青天虽强为之容而心已离矣故仲尼亦未尝三年淹而歴聘者七十国也独如桓公也乎哉深甫曰桓公之才子恶乎知之贡甫曰圣人吾不得而议之矣有仁者之言焉仲尼曰仁者静夫静者天地之大死生之变无足以动其心者若是故可以王也夫桓公之事杀兄篡国姑姊妹之不嫁七人其犹足以谓之静哉不至于静而欲用圣人此商君之干説孝公以帝王之道甚矣其欺于时也深甫曰噫子之尚胜也以世无伊尹与桓公并生故慤焉毕子之説也贡甫曰予之所尊信者孟子也孟子尝言曰伊尹伯夷栁下惠得百里之地皆可以王若是则三人者之为圣均矣方桓公之时栁下惠鲁国之士师也桓公审能用伊尹则胡不求展禽而相之而顾得管仲之説而止焉夫可説以浅近可谩以卑污则桓公之智亦可知矣深甫于是黙而不言
　　明庄论
　　楚王聘庄子庄子辞之鲁侯聘顔阖顔阖逃之夫贤士君子固将以不仕为贵逺人为名平论之曰是大不然子未闻圣王之治世也上不重任于民故易从下不大望于君故易事三公九卿大夫士而天子逸焉君有常道臣有常职民有常业各当其分而无私焉故无非常之誉则无非常之咎无卓诡之赏则无憯厉之罚夫亦安其性命之情而已矣是故贤士君子从事于其间而无愧焉故可仕也逮徳下衰上之所以任于民者重矣故常匮而不给下之所以望于上者深矣故常危而不安君失其常道臣去其常职民夺其常业皆私其实而利其名故有非常之誉则有非常之咎有卓诡之赏则有憯厉之罚性命不安而天下大骇于是时也贤人君子且羞其所为而其国可以从事乎昔者晋主诸侯而卫人伐陈及晋人讨卫孔达死之以辞于晋而世谓之忠中行之难赵鞅出奔董安于自缢以定赵氏而世称其材晁错为汉画防谪削诸侯七国发难而错极刑宗族灰灭成帝之时天文变异丞相方进受策自杀以当其咎故世主待其臣若此也高位重禄厚利美货不近乎宗庙之犠乎古之君子未尝不欲仕也察主量之奚若防世治之何如而后出耳故从事于道者道久而逾安从事于利者利重而逾忧斯古今贤士之所以辩也是庄生所以持竿不顾顔氏所以遣使者而逃也昔者大夫种为越谋吴既得吴而勾践杀之商鞅为秦立法既成霸业而惠王族之韩信为汉战胜攻取既一天下而高帝灭之三子者皆其盛者也而俱若是又况不及者乎呜呼后之人惟母从事于刻薄私其利而求其名则几于免矣
　　説
　　王天下説
　　王天下者得天下之心者也明其政刑修其礼乐能者任其事智者任其谋大国百里小国五十里百姓亲而归之矣贤者在下位修其徳教明其仁义能者学其事智者学其道大师数千人小师数十人百姓尊而敬之矣故王者之于百姓非能家至而户晓也然而贤君以其国归之贤师以其道归之天下亦可谓之治矣当是时也列国有不从则为逆中国有不从则为乱诛之可也伐之可也天下无异议矣是故非贤者百姓不从非圣人贤者不归故一乡之善士一乡之望也一国之善士一国之望也天下之善士天下之望也天下之望归之天下之民何往乎故圣人之服天下如斯而已矣彼蚩蚩之甿不与焉蚩蚩之甿耕而食织而衣有余而佚不足而怨利之斯善劳之斯望虽有圣人彼安知之故圣王之作不待蚩蚩之甿知之及其一天下也蚩蚩之甿亦无由知之诗曰自西自东自南自北无思不服有道之贤者归之也易曰百姓日用而不知蚩蚩者不知也昔者尧授舜舜授禹天下之歌讴朝觐者迁而从之文王之时太公伯夷或居东海或居北海相率而归周孟津之师诸侯防者八百彼皆贤者也是以一天下如反掌焉武王之伐纣旋孟津是时比干者存比干固天下之善士也天下之善士存天下之望未去也及比干死而殷亡矣晋献公将伐虢惮宫之竒竒固一国之望也是衣食足得百姓心未可也仁义修得贤者心大者王小者伯衣食不足失百姓心未害仁义不修贤者去之天下虽大亡矣问曰古之王者率由此乎曰然后之王者亦由此乎曰后之王者似而非者也古之所谓贤者非仁无为非义不动可以礼致不可以利求百姓以为望后之所谓贤者贪得不厌诈虐不羞可以利动不可以徳求百姓虽欲不往而能以智数驱之故古之王者以礼致贤而贤者悦服后之王者以利致贤而贤者为用故其得贤者之心而王则同其所以得贤者与贤者之用心则不同是故古之王者以礼致贤贤者亦以礼报之继而王者亦必有礼如先王而后一天下故不数千百嵗礼不大壊则不能易姓后之王者以利致贤贤者亦以利待之继而王者亦必使利重如先王而后一天下故十嵗亦失之百嵗亦失之利重则易姓矣

　　彭城集巻三十三
　　钦定四库全书
　　彭城集巻三十四
　　宋　刘攽　撰
　　序
　　后汉书精要序【案攽本传云违于史学作东汉刋误精要一书则奉诏所修可以补本传所来及也】
　　臣闻学古建事王人贵乎多闻论世诵书前哲谓之尚友然惟述作异体简编具文华实参并源派殊别是以繙十二经之説有太缦之嫌授三百篇之诗或一言可蔽宜其荟蕞枢要搴撷菁英张众目于在纲察专车于观节指掌可见括囊无遗而后博览鲜寡要之虞好古有知言之选矣昔我仁祖皇帝圣由天纵道隆日跻惟睿以职教化之源惟深以通亿兆之志参天两地既成独化之功聚精防神而以众善为道聴览余暇无事弃日翺翔诗书之林攷合天人之际厯代善败之效日陈于前百子是非之论壹概诸圣乃诏臣等以常所进读汉书剟其精义与夫善谋别为短书槩见大略若夫政化之要礼刑之殊材良节义之风智勇名实之效间见层出悉使粲明介善毛恶咸可记省臣等无右尹之智不足知祈招之诗非班伯之才曷能出金华之业绵厯嵗序仅终巩削流示方来永观大训有以见元圣之稽古上徳之知言隆礼羣儒折衷妙论岂特当瞍蒙之赋充衡石之程而已哉伏惟皇帝陛下体道合于自然好善常若不及自百王之垂宪与多士之周爰未始有遗常以虚受矧复念绳武之至重思诒谋之有开固将续盛节于丕承加睿心于善述则新书之传其迈越于前世矣臣等猥以末学亲遘盛际藏书柱下窃自比于史儋注籍南宫曽莫阶于杨赐仰诵休烈防词序端声其荒芜愧于崖略云尔
　　公是先生集序
　　公是先生总集七十五巻叙文字为五种古诗集二十巻律诗集十五巻诸五言七言歌行篇曲皆归之诗内集二十巻诸议论辩説传记书序古赋四言文词箴赞碑刻志行状皆归之内集外集十五巻诸制诰章表奏疏驳议斋文覆諡皆归之外集小集五巻诸律赋书启皆归之小集大凡若干篇古今之文人多矣其能道胸中之蕴积畅物理之有无合众美以为已用超伦类而独得使其语言如其心其驰骋极所欲瓌伟竒抃放肆自若非夫豪杰之士不能至是故自申韩管商慎墨屈原之伦其道未必皆是而其书传焉虽然犹之贵文也若夫原性命之统贯诚明之本攷百子之杂博判其真伪虽至于六经可折衷也极帝王之治奉事有功虽在于今日可按行也是好古博物之士所以贵乎学圣人而得道真者呜呼先生之文优出于前人者在是矣传曰情深而文明气盛而化神惟深故能通天下之志以极万物之理则文有不明者乎盛如四时煦育赋予雕刻众形萌芽夭条无有不备是之谓神故古今之士智有所不周文有所不明由其情之蹇浅也知其一不知其二善于此不善于彼由其气窳而化狭也呜呼先生可谓备矣传曰不知言无以知人也先生之言孰有知之者哉言可知也先生为常存矣是故有志圣人者讯其通贯穿诸子者观其辩济用当世者尚其辞莫不有为师之道焉合而观之若韶濩武象之天覆地载也离而聴之若琴瑟磬管之迭奏静深要妙归于平心气感神明而已矣先生论春秋易象七经説弟子记不载集中具别録云
　　赠医潘况秀才序
　　始潘君以术游京师疾病之至门者日数人于是有知潘君者曰潘君相有病于未病治已病于无病潘君视隠如显视远如迩色喻于目脉喻于指声喻于耳三者参用药至病去用力少而见功多所谓国能也他日往则疾病之至者益多日数十百人则又有知潘君者曰潘君守学固而处心平不以人之向已而喜不以人之去已而沮泛然唯吾所以自任而已所谓有道者也他日又往则疾病至者无算举京师之人将迁焉则又有知潘君者曰潘君不为利疚不为势回治人以疾病轻重为差其视富贵如贫贱视布衣如王公得千金之谢犹箪食之馈所谓士君子也呜呼天下之事莫难于持久持久则善恶自效贤不肖袭情若潘君者自始及终三誉益隆人之从之者百倍于初期以国能而卒至于有道士君子者岂非真贤也哉今夫世之为医者诵数守法哜甘调辛未有少得也则嚣嚣然以谓已足于是以人之生死徼幸乗人之急以济其不仁之心设危辞诡説以恐喝富贵之人捩其手而邀之财得金玉钱帛满意盈欲乃始从事益投毒药与病相违烦愦昏使其不自聊赖然后徐徐解治幸而不死者有矣则固以为己功而妄叨其名厚求拜谢以复其劳若其不活则其所得金帛固多恬然持去不自愧耻其视贫贱无势者则傲然不顾世皆曰医贱与佣徒鬻卖者钧岂医之实若是哉昔岐伯和缓之能乃通于治国修身之际呜呼君子孰能矫正之者若潘君者其复何尤呜呼世之事多此类者独医乎哉仆感潘君守道出于流俗故作叙医以示知者
　　送胡因甫宰湘乡序
　　昔胡君求字于某某曰字子以因甫吾闻凡名有待事者叔孙豹是也有因生者赵岐是也字之者必称其义今子生于湘而名湘是因生矣字子曰因甫庶防如赵岐乎胡君以为然今胡君乃复以王命宰湘郷非择而处之适合耳意者其山川之神潜有以相夫子者故其始名之而今往治焉传曰人神之主也夫子得邦家者民将被其泽信夫其必有神相之也昔陈蕃治鲁百姓爱之不忍言其名而鲁邑有与蕃同者更之曰皮至今犹称焉胡君勉之哉以子之学施之于事吾未始知夫湘乡之不为鲁蕃也且山川之神既相子焉富贵不可辞务自爱而已
　　送焦千之序
　　某尝论乡举里选之法难全行于今自三代之盛诸侯列国与郡县不同及事久逺不传且置不言夫东西汉之时贤士长者未尝不仕郡县也自曹掾书史驭吏亭长门干街卒游徼啬夫尽儒生士为之才试诗于事情见于物则贤不肖较然故遭事不惑则知其智犯难不避则知其节临财不私则知其廉应对不疑则知其辩如此故察举易而贤公卿大夫自此出矣今时士与吏徒异物吏徒治文书给厮役戆愚无智诟无节乗间窥隙诡法求货笞防僇辱安以为已物故无可以兴善者而儒生学士之居于乡里不过闭门养髙其外则游学四方以崇名誉然后可以出羣过人矣而欲法前世一使郡县议其行实而察举之固难矣前年天子祫祭宗庙施庆天下闵太平之时贤士有遗逸而不仕者因诏州郡推择上名于朝间一嵗处士之应诏而至者十三人果多游学成名者天子皆以礼接之馆于太学而使有司防问以经术之要当世之宜而爵命之皆得显名美仕焉凡十三人吾所素识者焦君伯强焦君伯强介直好学数应进士举至礼部辄罢去时人皆叹惜之谓之遗逸不亦宜乎夫州郡推择之公也有司考试之明也方将为国得贤必且精心慎虑拔士于千万岂其崇虚徇名苟得举逸民之称而已则夫十二人者吾虽未尽识之殆皆焦君之伦无疑于是焉使之从政治民譬犹发厫仓以赒贫乏决江河以灌下湿沛然其有余矣然吾闻焦君之名在第三而他郡有辞礼命而不至者夫焦君之才既尽美矣况复有过其一二者乎彼辞礼命不至者又其故何哉彼以迎之致敬之礼未尽其数欤抑彼皆伊尹太公之俦至三聘而后幡然改立为太师然后载而与之归乎天下之大未可诬也吾甚慕之故于焦君之行乐道之焉
　　行状
　　为杨殿丞作五世祖系事状
　　杨氏本望虢略逺祖某尝仕为湖州从事去官始家于宣州某县是时五代丧乱壤地分裂称号而王者六七姓南北断絶存亡不相往来仕宦者局促方域不见广大无所设施区画故有志之士不愿得官去而在田亩者多逺祖既来宣城则市田宅筑室种树春耕秋收教养子弟师帅乡里以俟天下之平及终遂葬某县某乡某里子孙因为宣城人至璵五代传矣髙祖某曾祖某祖某父某坟墓皆在某县自曽祖以上率皆隠徳不耀犹逺祖志也从祖考以来天下甫大一统文教兴行故两世俱以儒术从进士贡然亦未有成也施不于人于其家有其志而无其功岂所谓必将钟庆于其后者哉而璵孱弱奉承先训不敢有坠天圣八年始以进士中第得官积十八嵗迁至殿中丞有位于朝今年上郊士大夫得推恩以及其先璵因是得赠其父某官为乡里宗族子孙荣而逺祖之墓在焉者未有碑碣士大夫之游而过焉者不知加礼于其所祖考之志不传于后生子孙之庆不知所从来璵尚恨之昔子云之先始居巴蜀亦五世而生雄雄仕汉有名能自记其祖系传后璵材短无文不能有所称道愿得当世贤者记之以毕贱志故敢以累执事防惟少加采择而垂纂录焉谨状
　　贾公行状
　　公讳黯字直孺少聪悟好学九嵗时作诗有髙逺语人皆惊伟之十五能从进士举庆厯六年中第为天下第一时年二十五释褐授将作监承通判襄州官满还朝召试学士院拜著作郎直集贤院祀明堂覃恩迁右正言公性方严直谅自任好恶是非明白较然无所阿倚用是为谏官其天资适宜慷慨引大体重于朝廷仁宗皇帝识公手书阅公章疏常嘉赏之公前后所上数十事掇其切至者着一二以见公志尚书郎杜枢受台檄覆开封府狱事狱情不完枢将驳正之事连权贵人权贵人不便也罢枢勿预已而摭枢他过斥逐枢初御史中丞举正有所谏争于上弗能得因百官内朝留班将帅以见上枢时在廷中独出前行问中丞所留班状既数月矣因枢后事乃发举以为愆尤人皆知枢以狱事见谴也公上疏极言救枢其后谏官御史进对论事諠哗上前宰相因禁制台谏有请上殿者皆因阁门以白中书一候进止公上疏以为言路将自此大壅古者谏争有折殿槛牵衣裾者今虽諠哗何伤于直固请如旧枢密副使狄青由卒伍起致位二府公以为自祖宗以武烈服天下是材武勇力之士其建勲劳者多矣犹未尝有得在帏幄谟议者今天下方以文治而青身无陷阵破敌之功骤列枢近使外国闻之有轻中国之心又宿衞诸军皆小人戆愚无知见青尊宠喜其党类可以倚借摇动人心不可之大者且朝廷之臣以礼义进者将耻与青偶非所以得贤者之心几公论议类皆若此厯迁三司判官赐绯同修起居注假某官使契丹迁右司谏至和元年八月以本官知制诰赐金紫权判流内铨天下承平日久百官职业皆有常宪共乐于因循而铨衡徒文书备具而已公始欲以风义整救其弊益州推官桑泽在蜀三年不知其父死后代还举者甚多应格当迁故投牒自陈人皆知其尝丧父莫肯为作文书泽知不可乃去发丧制服以不得家问为解泽既除丧求磨勘公以为泽三年不与其父通问亦有人子之爱于其亲乎使泽虽非匿丧犹为不孝也言之于朝泽坐废归田里不齿终身晋州推官李亢故尝入钱得官已而有私罪黙自引去匿所得官以白衣应举及第积十嵗当磨勘乃自首言其初事公以律所谓罔冒也奏罢之夺其劳考又庞丞相婿雍邱主簿陈琪凡三调官未尝由铨筦始因其父得官复再任皆因其妻父乞恩琪比他人未尝逺宦而举者二十四人公以谓此徼幸之尤者而士大夫承望权势背公助私其风不可长又举奏琪琪后引对才得循资云公前在修起居注天子退朝御迩英召见侍臣讲説经书读史传而史官不预公以谓天子于此咨访政体论议治道徳音圣问而史不记录尝以为阙及将修起居注因上奏言之自后修起居注官遂得预迩英行之至今公以少府老疾求守便郡出知陈州未行换许州后一年迁兵部员外郎徙襄州嘉祐元年十月祫祭毕加朝散大夫封长乐县开国男食邑三百户少府还居邓州公闻其疾笃将弃官去念以符印属他官且将坐所不当受者因自移疾以府事付佐官既而脱身去即日上书自劾台諌官闻之争举奏诋毁公然朝廷髙公所为且以厌言事者意徙公郢州公竟以忧去官居忧以善丧闻既除服还为兵部员外郎知制诰诏书称之曰闻父之疾委政归养孝也上章自劾不肯苟免忠也公犹以前尝谪官不敢入朝诏复趣召差勾当三班院明年召为翰林学士判昭文馆五年谪吏部郎中翰林侍读学士知邓州未行近臣台谏多推言其忠孝宜在内省复留为翰林学士知审官院初有司议京朝官毎三嵗即自言求磨勘转官使人人骤进非所以崇退让养廉耻也于是诏有司为当迁者举行其文书而人不自言矣而朝士之喜名者尚或辞让求不磨勘有司移牒督之至于十数公以谓向者使人自言而士之恬于荣利耻不求进则其嘉尚旌擢之可也今有司举行无复自陈之嫌矣且攷课之法岂徒进陟之而已哉亦择其鲜功者而黜之则士大夫尚何以辞不磨勘也其容有矫妄之人虚窃不就之髙徼取恬退之誉隂冀进擢无益风化不可不为之防请使言未愿及乞不磨勘者皆自列其意故有司因不复督索之必待其复自陈及更为按行中书异为籍以记之其有殊功异效皆可勿迁上从公议于是士大夫之为下情者皆息七年三月迁左司郎中知开封府九月上祀明堂加轻车都尉进封开国伯公以方严著称所至人皆惮之及领京畿官吏谒见言事皆得倾竭尽意语有中理未尝不委曲聴受皆过所望吏旧额七百员而诸尝以罪去已而复叙者皆员外置之积数百人公以谓此皆侥幸且不足惩有罪乃奏为条约其以罪去复叙者须正员阙乃稍补之又府吏之给事他官者更七次则迁一资吏缘为奸他官之请从事者无穷或以一事未竟遣归既又请之则累记为两役矣公始命科条目某事以上若干种吏之从事在此数中者为以次数余皆不聴及一事而再往者悉禁止之自后皆遵用贾尹故事府吏人人失望更相搆防语言取其断狱行事者稍缘饰之以为不直冀以动摇公诸御史闻之果以为言攻之甚力天子终保持之执政见上问曰贾某所为诚公耶私耶对曰私则无之上曰何足以为咎视职事有与开封府等者易之以公同提举在京诸司库务今天子即位授中书舍人进封开国侯受诏修撰仁宗实录领羣牧使治平二年拜给事中权御史中丞充理检使上始亲政事乐闻谠言公以直清见任毎进见从容论天下事甚众上尝谕公朝廷少得可任用者公对曰自前古治世皆选当世之贤以任当世之事不借贤于异代今天下岂尝乏人耶国家养肓未至耳乃陈五事以言任人之法一曰知人之明二曰养育以渐三曰材不求备四曰以类荐举五曰择取自代天子纳之是时诏为徳宁公主访婚公见上言曰国朝公主出降皆以祖为父以父为兄遂废公主事舅姑之礼臣常惜之臣愿陛下诏诸公主下降其有舅姑者皆令备礼于以厚人伦正风俗无大于此矣礼官议濮王称伯上疑未决奏议傅经意劝上从礼官言未报八月京师大雨水出壊民庐舍公时已卧疾皆再奏劝上侧身修已以为前代水灾皆隂胜阳大臣专政震主之应不可不察又简宗庙逆天时则水不润下濮王諡号宜以时定无使两统贰父之説骇动羣聴以重取谪于宗庙其言甚恳至月余公疾益甚求出补外郡除翰林侍读学士知陈州未行以十月十二日薨于京师年四十四士大夫闻之皆相吊诏书赠公礼部侍郎录三弟皆为某官公母陈氏继母史氏公幼时陈归其宗少府戒公能取名第作官则往视母及公登第日果得所愿焉公迎陈母归致其欢养陈封仁寿郡太君史封唐安郡太君公四娶马氏任氏张氏皆早亡未娶薛氏故尚书郎直龙图阁绅之女封延安郡君子男二人长元素蚤夭次士彦太常寺太祝五女皆幼公薨后若干日得十二月某甲子归葬于邓州某里祔于先茔谨具厯官行事如右伏惟采择而加纂述焉谨状











　　彭城集巻三十四
　　钦定四库全书
　　彭城集巻三十五
　　宋　刘攽　撰
　　行状
　　故朝防大夫给事中集贤院学士权判南京留司御史台刘公行状
　　曾祖赠大理评事祖皇任尚书工部员外郎判三司都磨勘司累赠户部尚书考皇任益州路转运使尚书主客郎中累赠光禄大夫工部尚书公字某尚书中子天性明彻渊粹自为童子有老成人量初学进士词赋已为人传诵称道之至年十五乃更习为古文读书心悟理解志气开发日增月益河江委注不可丈尺斗斛校也其十七岁所着撰至今存者尚多自两汉之后豪杰之士所为文章虽皆以理为主偏局所见致逺则不通又其论五经皆欲明王道而惑于曲説駮杂瞀乱不能自解圣人之道不明及公为之正徳性别仁智举中庸明天命条逹理遂交贯旁畅愈深愈逺未尝一踬焉尝论曰荀子不知性扬子不知命韩子不知道荀子言人性恶则善无所起扬子畏死而投阁韩子汲汲求用于时以不得出王公大人之门为已忧是三子其盛者也而其蔽至是况其下者乎至説春秋其所发明尤多论宋襄公事或以为文王之战不过或以讥不能鼓儳杀敌公以为文王之事亦当内治其国家外信于诸侯何尝不治不信而强争之既争而轻弃已民其犹足称之仁且智乎凡公之言大约反其本正已而物正者也书公子季友卒三传皆以为贤公以谓季友之贤因其有事而着之今卒而书季者盖自是世季氏也公之论春秋如此自前世钜儒宿学皆所不至概举二者可以类知焉为三传权衡解駮三家媺恶毫髪无得以形遁者庆厯初有司更正贡士令士不从学官者州郡勿举舅氏王源叔以书招公来太学公答不可曰焉有伯夷孟轲段干木之俦而自致愽士弟子乎其后此令亦废阁不用公举进士庆厯六年三月御试选为第一会内兄翰林学士承防王公尧臣时为编排官以嫌自列编排者用考试官所定等第受成事而甲乙之耳诚无预于与夺可无嫌也王公固辞之上不得已以为第二拜大理评事通判蔡州事吴正肃公育旧闻公之贤倾迟之及罢政事守蔡得公欢甚事无大小皆听公州以清静与公日赋诗饮酒为乐蔡人传以为盛事蔡州十县五居高仰地转运使符郡变民诸谷悉以粳糯充赋皆市于旁县以输官民益困急防诏书问可以寛民力者公上疏陈其弊因言方今用不足尽如古难宜敕转运使必不得已折变母变其所无与不可得则民虽病不困事颇施行八年十一月丁先公忧去官皇祐三年二月服除还为大理评事召试学士院擢太子中允直集贤院是时方议定大乐天子使中贵人参其事公谏以谓王事莫重于乐今材学满朝辩论有余足以增朝廷之光而顾使若赵谈者居间臣恐为袁盎笑也明年同判登闻鼓院改判吏部南曹南曹兼考功事于是夏丞相薨将葬故事考功当请谥太常集百官议之上以旧恩特赐竦諡曰文正不复关有司公上奏请收还诏书更属有司得以公议之因陈竦备位将相无正直声陛下不当侵臣等官而假人以宠书三上上嘉公守正为改諡曰文庄八月权判三司开拆司后徙他部亦未离南曹也侬智高乱岭南枢密副使狄青宣抚四路而朝议不为置副或曰使中官副之公闻遽上奏曰狄青起于行伍而列枢近权兵而出宜得正固干略之臣参共其事今不置副置副而用中人皆不可秦州与羌人争古渭州上以问左右弃之存之孰利公时从三司奏事闻之上奏独请弃之以谓假命新城足以蔽秦州长无羌人之虞虽倾国守之可也不然地形便利贼能乘之以扰邉圉虽倾国争之可也今何所重轻而糜国财困民力捐士卒之命以贪咫尺之地而有弃明信规小利之名使其有以窥中国非计也时议者不同竟留之秦州坐是应接多事财用匮竭矣五年四月迁权三司度支判官始解南曹赐绯衣银鱼至和元年正月张贵妃薨追号温成皇后有献议求为立忌日礼官请对不许公奏言太祖以来后庙四室犹不立忌奈何以温成私昵之爱而变古越礼恐祖宗神灵不乐于此上乃止八月同修起居注居一月召试超拜右正言知制诰赐紫金鱼袋权同判吏部流内铨初陈丞相以公不附己论议不能右公唯天子察公忠直数得公奏议开纳无疑故亟用公知制诰陈丞相以修注未一月为言上不听曰此岂计官资日月邪公谢日上又靣谕曰外间事不便有所闻当一一语朕矣无防何朝廷从礼院有所询问礼生擅发印状以报礼官莫知知礼院事吴充谪罚礼生而坐以出官公奏以为朝廷久安吏习因循百司庶府苟且已甚稍激厉振职未知如何而使充以此得罪岂不伤事害政也请追止前命已而修起居注冯京复以言事夺职公因奏事上谓公曰吴充乃是振职冯京意亦无他中书恶其太直不与含容耳公奏言自古唯有人主不能容受直言或致窜谪臣下今则不然上意慈仁好谏而中书不务将顺圣徳之美排逐言者乃是蔽君之明止君之善必且感动隂阳有风雾日食地震之异居五日地果震镇戎军而都下雪后累日昏霾太阳色黄浊畧皆如公言公义宻劝上収擥威权无使聪明蔽塞法令不行以消伏灾变上深纳之时亲睦宅方筑神御殿天寒休役公建言礼诸侯不得祖天子公庙不可设于私家所以明一统也今神御若于礼为可则不宜以人劳辍作若不中礼则遂止之何权罢也庙事遂寝宦官石全彬縁葬温成皇后赏劳除宫苑使领利州观察使全彬不厌后三日后换正除利州观察使公封还词头上言全彬闺闼之臣如此姑息有权势重于全彬者何以待之事竟得止二年两制诸公多求补郡者公上疏论邪臣正臣进退之分正臣常难进而易退邪臣常易进而难退愿陛下参伍观之吕溱蔡襄欧阳修贾黯韩绛皆有直质无流心论议不阿执政有益当世者诚不宜许其外补使四方有以窥朝廷啓奸幸之心上悟乃留欧阳修等不行八月假翰林学士右谏议大夫充北朝皇太后生辰国信使契丹遣其臣马祐求迓行自幽州东北入古北口更长兴白隰山路诘曲缭绕或折而西南行千余里乃出山至柳河公问祐曰自松亭直北趋柳河径易不数日至中京何不行此敌人本欲以山路迂回使中国信其阻逺常秘讳之不使汉使知及得公问惊谢曰实然然自通好以来置驿如此不敢改也祐复问顺州山中有异兽如马食虎豹人以为山神此何名也公曰以某所闻駮也其状如白马黒尾锯牙音如鼓洀桓迎日而驰为诵山海经管子书晓之祐释然相视喜曰真是也前此者汉使徃或以轻肆不为敌人所重又有畏懦拘守约束惴惴不敢蹉跌者独公坦懐意气自若敌人畏服加礼焉二年三月王文安公迁参知政事公自列亲嫌求知扬州诏许之初狄青自南伐归为枢密使京城小民闻青骤贵相与推説诵咏其材武青每出入辄聚观之至壅路不得行上自正月不豫青益为都人所指目公忧之防将赴扬州辞行见上因言陛下爱青不如出之以全始终今外説纷纷虽不足信要当使无后忧宁负青无使负国家上颔之曰可语中书公过见三丞相谓曰向者天下有可大忧者又有可大疑者今上体复平大忧去矣而大疑者尚存具以青事告之丞相应对唯唯公既至官拜表又徧遗公卿书汲黯之忠不难于淮阳而眷眷于于李息朝廷皆知为青发也至八月京师大小青避水徙家相国寺坐殿上都下喧然执政闻之始惧以熟状出青判陈州先是有彗星见青去之夕而彗没自皇祐末有日食之变公尝献救日论三篇备言所以防奸御变之术青见而恶之谓所亲曰刘舍人以此洗涤青邪公之建言或以为过计及后乃大服云扬州雷塘即汉江都之雷陂也旧属民自唐以来耕种其中往数十嵗官取蓄水以备漕运旧田主二十六家皆夺业失职官始议以他田偿之竟无与也然塘亦破决不修漕运未尝赖此发运使因以假扬州种稻而旧田主二百余口皆饥寒县官莫省及公至持太和年契书诣府自讼公即判还之发运使犹以漕运事动朝廷靳留之公用种稻事证明其无用朝廷乃聴公杜公丞相衍致仕居南都闻之喜曰真良太守矣九月恭谢天地改元嘉祐进公朝防大夫封宣县开国男天长富人陈乚杀人捕得赇县吏脱已而以诬王甲甲贫弱不能自明遂受诬囚至府公察之心知其冤而囚畏吏不敢言公以委户曹杜诱使精意鞫之诱不能有所反而狱益傅致证左牢不可破将论囚公亲讯之囚得公语言知其能为已直也乃敢告冤果陈氏杀人远近传以为神明年四月迁起居舍人知郓州兼京东西路安抚使公初治扬前守政苛吏民不安公以寛简拊之而民大和及至郓郓比易守政事不治市邑攘夺公行不禁讼或累月不决公拨遣簿书决平狱讼不数日则已无事乃更约束明赏罚下吏奔走承命月余境内正清盗贼屏息使客行夀张道中遗钱一囊人不敢取以告耆长长为守视顷之客还取得之又有暮遗物市中者旦徃取故在其所先是西路久旱麦不登郓州尤多蝗虫公入境而雨至州数日蝗自出境亡去嵗以有年居郓五月召还朝纠察在京刑狱充宗正司修玉牒官四年正月同权知贤举是嵗始更贡士令奏名者才二百人其罢黜者虽多莫有不服者至有为赋以颂得人上例赐近臣墨字公得稽古二字时论荣之杨佐判都水监请凿京北孟阳河盛冬兴役死者数百人又壊民庐舍发掘丘墓百五十余所而河讫不成百姓遮宰相自诉执政乃收检计工役官匠属吏因呼冤不承狱久不决公奏理之曰佐始相度此河使生者劳敝死者暴露百姓怨痛谤议沸腾皆佐为之今置佐不问而专罪余人不合人情求以佐为首防有诏疏狱一槩解纵不问是时士大夫稍矜虚名每得官辄让众亦予其恬退之称让不失始利而得名益高让端无穷或四五让至七八让天子尝优容之下至布衣福州陈烈等初除吏亦让赐之粟帛亦让公以为此皆挟伪求名要上迷众其渐不可长乃建言诸让官或一让或再让或不得让宜一以故事旧典为凖以防未乱是嵗天子将亲大祫于太庙丞相欲加上尊号公以礼部兼领名表丞相请譔表辞公止之曰陛下自宝元以来不受徽号至今且二十年天下之人咸知天子持盈好让今复加数字既不足尽圣徳而前美并弃诚亦可惜愿加深思富丞相不怡曰适已奏闻乃是上意欲尔不可止也公曰诺退谓子弟曰吾备位近臣当献可替否寜得罪权门岂可使主上受虚名而弃实美耶遂上疏曰陛下尊号既已云体天法道钦文聪武圣神孝徳尽善极美矣复加大仁不足増光而曰至治有若自矜今百姓多困仓廪不实风俗未清贤不肖混淆狱讼繁多盗贼羣辈水旱继有四夷虽粗定然本以重赂厚利羁糜之非畏威慕义也未可谓至治然则让而不居于圣徳弥高矣臣谓陛下永执至道以当天心必有一谦四益之报增加数字未必发扬光辉而反累二十年昭升之美又入今嵗以来颇有灾异日食地震雨雷大雪飞蝗涌水伤害广逺以理论之陛下寅畏天命正当深自抑损岂可于此时加上尊号昔伊尹戒商王曰有言逆放汝心必来诸道有言逊于汝志必求诸非道诚望陛下求诸道而已章凡四上天子得公奏顾侍臣曰我意本谓当如此遂断章表不受于是忤时相初郭后既以废薨天子加恩追复其号而不许諡与祔庙且二十余年至是礼官乃倡议请依礼祔郭后于庙朝议将许之公疏争曰昔春秋之义夫人不薨于寝不赴于同盟不反哭于庙不言夫人不称小君徙以礼不足故名号阙然郭后之废虽云无大罪然亦既废矣及其追复也许其号而不许其礼且二十余年今一旦欲治以嫡后之仪致之于庙恐其未安于春秋也春秋之夫人于彼三者一不备则不正其称而郭后于三者无一焉而欲正其礼恐其未安于义也且传曰不有废也君何以兴废兴之间固必有正不正之礼存焉今欲扶所废以为正必将抑所兴以为不正古者不二嫡万世之后宗庙之礼岂臣子所当擅轻重哉谨案景祐诏书本不许郭氏祔庙议已决矣无为复纷纷以乱大礼宜令诸儒极其论难有诏并张洞奏状重议洞论景祐诏书以谓追复郭后是人主意停止庙諡则执政所为公以议不同不连章已而丞相召太常趣定议将以祫前升祔公闻之又上奏曰臣观洞之言乃是曼辞饰说苟蔽前失以追复郭后则出于天子以停止庙諡则出于大臣共一诏书也而论之异同若不幸而此言传于后且归过君父亏损圣徳此其一也且臣前奏最要切者以为废兴不两立而人君无二嫡备万世之后礼分不明也洞既不以此为辞若不幸朝廷过听之是虽自以能讦上起废为功而犹且隂逼母后妄渎正礼此其二也愿并下臣章令两制详议有诏是公议者乃止于是祫祭有日礼官建白请以孝章皇后以下四主享于别庙不升合食上重其事有诏两制集议公与故宿等共上议曰案春秋传曰大祐未毁庙之主皆升合食于太祖国朝事宗庙且百有余年至祫之日别庙后主皆升合食遵用以为典制此皆祖宗制节垂法以贻子孙者也未易轻改且行之已久祝嘏宗史即守以为常一旦轻议损益恐神灵不安亦未必当先帝意也传曰祭从先祖如其故便公以论列未尽又特上奏曰九经所载祫祭制度最明备者莫如春秋公羊传自汉以下皆引为证所谓未毁庙者岂有帝后之限哉此乃国朝所以依縁循守行之且百年者也命羣臣不务推原春秋之法而独引后儒疑近之説不务讲求本朝之故而专倡异代难通之制不务将顺主上广孝之心而轻议宗庙久行之仪欲摈隔四后使亿万斯年永不得合食于先帝臣窃恨之昔贡禹议罢园庙匡衡议迁郊兆羣臣和之者非一自以为周公孔子复生不可得变元帝成帝信之然而通人未以为当既而皆悔之则无及矣夫宗庙之礼神明之位岂可使举措数有后悔哉此自陛下所当留圣思也初上春秋高朝议或有恐上劳拜起者而礼官承旨遂造此议上微闻之又得公章谓近臣曰朕初谓礼当然苟以拜起为烦吾犹能之何惮也遂手诏罢议蜀人龙昌期者著书传经以诡僻炫众至诋毁周公杂用佛説拥弟子十数人至都文丞相荐诸朝以所著书示两制公与同列并奏昌期非圣不经请下益州毁弃板本事未行而昌期用荐赐五品服帛百疋中外疑骇公拜疏曰臣按昌期之书违古畔道所谓言伪而辨学非而博是王制之不听而诛者也陛下哀其衰老未使服少正卯之刑则幸矣又何赏焉昔孔子作孝经非圣人者无法而朝廷顾多昌期之毁周公臣所不晓也且陛下使臣等议之臣等不敢不尽忠今置臣等之言而不用纵昌期之妄而不诛乃反褒以命服厚以重币是非贸乱沮劝颠倒使迷国之计行于侧而非圣人之俗倡于下臣窃为陛下不取也伏乞追还诏书毋使有识之士窥朝廷浅深词极切直昌期亦惶惧不敢受赐装卸营卒桑达等数十人酗酒鬭呼指斥乘舆有司不之觉皇城使以防捕送开封府推鞫案成弃达市公移府问所以不经审讯之由府报曰近例凡圣旨中书门下枢密院所鞫狱皆不虑问公曰此岂可行耶遂奏请自今一准定格枢密使以开封府有例不复论可否进呈报公不行公争之曰先帝仁圣钦恤以京师刑狱最烦故建纠察一司证审真伪自迩以来毎有大辟倍加精慎此则先帝不敢兼于庶狱庶慎惟有司之任今乃曲忤圣旨中书门下枢密院所鞫公事不复审察未见所以尊朝廷慎刑罚而适足启府县弛慢狱卒侵侮罪人衔冤不得告诉之弊又朝廷旧法不许用例破条今顾于刑狱极慎人命至重之际而废条用例此臣所不喻也天子乃以公章下开封府着为令翰林学士韩绛上言国朝官制未立如中书门下为宰相职号令乃以近臣兼判两省例已重诸如此类宜加裁定正其名体他官典领一用旧例百司常务多阙二府请择重轻移付于下走吏章服与公卿不殊宜着为等级台阁省寺无所传录可依仿周礼唐六典着为一书天子以为可行召公与翰林胡宿受诏同详定公以谓此帝王能事朝廷大务必将损益沿革成一朝之制不独空言而已当得其人乃能成事前日朝廷欲正大乐先定律吕自景祐至今近三十年而功不就今之所为又重于乐自非周召管萧之才恐虽三十年亦未可望也凡再辞不许既受命公乃奏请未至局先条可改正裁损申明数事送中书门下参详可否然后删定诏许焉未及上明年三月韩再奏趣行之公乃与胡公诣政事堂略条一二事谘丞相曰国家必欲兴修官制勒成一经为后世法则宜先简别条贯澄清流品使事事有法不然者虚列官府徒作空文无用也今且以数事言之如枢密院五代以来始与中书对掌机务名体不正无甚于此尚书二十四司今为虚名官冗贠众蠧财害政即欲改正官制则当罢枢密院废三司省郎官不治事者以前资防官处之可乎审刑院审官院羣牧司提举司纠察司骈衍于官皆当省还属尚书九卿此裁损者也可乎唐制谏官史官随宰相入立仗下唐制中书出制勅门下审之而后尚书出告身唐制学士下领外职舍人分判六曹皆美政也必欲申明官制无先于此者可乎当开元时官有定贠职有常守故李林甫之为六典也易然犹仅成一书耳卒之不能行也本朝随事建官取便事而已有司奉法守职可矣苟不能尔恐虽成书犹且复废宇文之周官唐之六典是也丞相久之度不能行曰然此诚难事业已行姑徐徐为之居月余韩以中丞言事出知蔡州又数月公帅长安然胡公犹在朝而朝廷亦不复问官制云十月上亲祫祭太庙礼毕公以加恩上骑都尉进封开国子初翰林侍读学士吕溱自真定府召还监司积与溱不平捕溱亲吏按騐穷治得溱尝借官麴作酒及以私货徃河东交易二罪溱先谪知舒州而后狱具大理寺约法溱乃未尝受推法不当蔽罪自溱事起外议纷纷言溱有死罪十独天子素知溱薄过不致于理夺溱侍读分司南京而已公行制书具道上所以待溱意许溱自新上恩如此诏词理当尔非有所左右也而自中丞知杂谏官御史争上言溱罪大责轻公制词不直天子察公无过以其章示公既而言溱者终不息上厌甚不得已为不用赦再削一官他舍人命词与公无异言者乃止御史吴中复尝荐文学郑叔熊于朝故事御史荐士无特授官者前数年观文殿学士王公举正尝荐叔熊既不行矣己而执政以中复故乃更追用举正前章除叔熊以官叔熊实以医自名为中复治嬖妾有功中复故称之公刺讥中复中复闻之恨甚又憾前诋欺不遂而公洁廉无私无可加诬者公前议郭后庙有语云上之废郭后虑在宗庙社稷之际不得不然耳中复即深文排诋析言搆语云此欲开导人主废后是许敬宗之伦中复既唱其端随者翕然执政诸公虽知其不直然亦恶公数正言异已欲因事挤之以御史章上将开陈其端绪冀人主意动则挻之矣而上輙曰此岂可行勅封去之毎上輙然至十余章后日有御史复上殿上逆谓之曰是又将言刘某耶此御史实自欲言他事皇惧甚退更相告言谏官御史本亦承望上旨虽数妄作不能不反顾己患既揣知上意即噤齚不复言当是时非人主素知公公几不免公为人亮直正固某处已明甚循理蹈义志之所充乃形于言不以纤毫异内外也又以为徳性苟充则功名可遗学问苟明则文章不足事也其以待人亦推己意而同之然世俗方以夸严无实为成名虚誉崇饰为尚贤内不能自知则髙自期待外以悦人则复以才能许人士之浮薄慕名者喜乐之与公异操故与世多不合其夫人尝谓公曰人以君为傲宜有以接俗弭谤公曰吾何傲也哉老者吾尊之少者吾宾之贵者吾严之贱者吾安之自谓宜矣世俗之人又欲其足之随之谄之狎之然则是乡原已吾不为也是时执政为上与太平复行王化取其文致与周汉等隆而已士大夫知旨者趋讙附和咸得显仕公乃介然独立上下交忤谤言益多执政滋不悦公在西垣七年诏诰典重褒贬有体不可増损一字为上尊号表时凡五请一谢不移时即具文尝一日有诏追封皇子公主九人宰相得旨即日待进公将上马遂不解带援笔书之凡数千言词意皆不同吏誊白不暇徃反才食顷执政皆惊视以为所未尝见吏有窃言曰公乃以此见忌耳故事舍人迁翰林者皆以久次执政不欲公在内每有阙辄置不用防永兴军阙守公自请治之执政喜公之去疏奏即除翰林侍读学士知永兴军府事公谢曰臣本求永兴不望侍读不敢受诏不许既行六日学士阙遂越用范镇众人为公惘然公之辞行面陈用将之术且言顷来边吏颇以饮食佣役得罪即今武吏多不愿临邉如孙沔吕溱贵重有功名犹以此见废设复有孟舒魏尚之徒臣固知议者之不能容此乃冯唐所以疑汉文帝不能用颇牧也臣愿陛下容邉臣濶畧细过无督以微法又言马军都指挥使张茂实本周王乳母子尝养宫中往年市人以狂言动茂实近者御史中丞韩绛又以倾宰相重摇人心臣谓要令两善莫若解茂实兵权处以外郡于茂实不失富贵而朝廷得逺嫌疑上皆然之是后邉将遂无以酒食坐者茂实顷之亦出知曹州公以十二月至雍部先是关中比嵗不登百姓流移长安尤甚公开仓廪赈乏絶寛赋敛止逋责省徭役缓期防约束豪右母敢固粜民苦大钱数变法疑惑公使官吏俸钱一皆中给民因知官不复变法矣事必当请者请而行之其余则皆以便宜厝置视事三日大雪盈尺雍人喜曰此公赐我数月流民稍自归明年大丰熟是时朝廷遣使均田欲以等贫富以致颂声上因公之西勅至部徐访利害以闻于是孙琳主均河中府及耀州召聚吏民暴露田间百姓相传县官且增赋税所在斫伐桑柘关中嚣然公遽上言方今灾伤流移恐未可以均田愿且召还孙琳别俟丰岁以安民心初琳以方田法歩地千歩为方以方度之诚使其覈实无颇然但为能知田畆髙下耳至于均税之法以地肥瘠为差其勤力从事田畆修治者则赋重自若其惰窳不事事而田亩荒瘠者因获减赋然此当以肥瘠言也吏非廉明用心不一或不能尽知田事或挟私与夺上无由察也故均田之害人皆知之独言事者乐其名公所以求待丰嵗者恶斥言之耳琳之度田起自万泉龙门此两邑皆山田崎岖二三百里间人以谓审如琳法非旬嵗不可周徧也琳皆不出一月而奏毕功论者惊笑其谩防公奏至中书犹信琳言以公为不晓用琳章报公勅牓告民毋得残桑柘而已顷之河中民果诉增减田税不平凡数百戸七年四月迁礼部郎中九月大飨明堂进封彭城郡开国侯公与欧阳公永叔相厚及欧阳参知政事尝为丞相韩公言公所为不如谤者之言也久之韩公谢曰虽失之东隅可以収之桑榆乎欧阳曰公能如是大善将还公为翰林学士防上不豫事且寝八年四月英宗皇帝即位进吏部郎中公治长安豪猾敛手良民得职大姓范伟积产数巨万冐武功县令范祚为其祖伟所取信者持祚为令时黄勅耳伟家不徭役者五十年更西事调发下戸困敝而伟自若盗相祚墓以已祖母合塟之谩云祚继室也雷简夫以处士登用能为文辞伟赂简夫使为墓碑以信其伪伟因此出入公卿间持府县短长数犯法至徒流辄以赎去长安人皆知伟罔胃畏伟不敢言吏受赇者辄为伟蔽匿公因事发之穷治伟伏罪长安中讙呼称神明防大赦未断而公去雍伟因谋反变前状自后连五狱证逮四五百人展转二年朝廷以委御史乃不得变而伟亦以更大赦枤之而已长安人恨之公在雍三年治声四出巴蜀人皆愿得公为守引领冀望或相与至界上问使客刘公何时来是年公以疾自请八月召赴阙勾当三班院徙判太常寺兼礼仪事上初即位有疾皇太后尝临朝上疾愈乃归政适有小人言二宫不欢谏者或讦而过直公以谓当以义理从容感讽不可以口舌争也是时方进读史记至尧授舜以天下公因陈前説曰舜至侧微也尧越四岳禅之以位天地享之百姓戴之非有他道惟其孝友之徳光于上下何谓孝友善父母为孝善兄弟为友辞气明畅上竦体改容知其以讽谏也左右属聴者无不嗟喜动色即日传其语于外既退王翰林谓公曰公直言至此乎慈夀闻之亦大喜治平元年四月公得惊疾数月不朝告且满百日公求便郡养疾上谓执政曰刘某器识才学朝廷未见其比者虽病固当留乃复赐告尝一日讲毕上谓学士诸公曰曾见刘某否病今何如可往省之于是王范两学士来见公道上语防内苑橙实初熟上使中贵人以五十枚赐公面问公起居所以慰抚甚厚公拜表谢而病亦少间因自陈家贫复求补外上怆然许之九月除知卫州换汝州郡久废不治公召曹吏谓曰吾以病来此汝无以吾病故习前态谩欺分毫黥罚汝吏人素闻威名战栗不敢犯已而更以吏事委属僚时时更改判画举大纲而已其所以赈饥穷省徭役诛锄黠恶方畧如旧吏皆窃言公病犹尔况不病耶二年十一月上郊进封开国公三年四月迁右谏议大夫公谢曰臣久病苟禄已无愧耻诚不敢复望迁秩重招讥议诏不许公前后拜官未尝辄让唯初拜侍读及除谏议辞之其诚心以谓所不宜处则不欲苟受之非以邀名也居无何召还阙公自陈病笃不能朝愿罢学士治南台许焉十一月改集贤院学士权判南京留司御史台四年正月今上嗣位改给事中明年四月八日薨于位享年五十所着春秋传十五巻春秋权衡十七巻春秋説例二巻春秋文权二巻春秋意林五巻弟子记五巻七经小传五巻皆成书易外传二十巻元滋九篇通古五巻古风五巻皆未就文集若干巻公学问广博无书不通自浮屠老子以及山经地志隂阳卜筮医药天文略皆究知大略求其意义合于圣人者而世人所谓善者亦不废也尝与吕溱济叔同在礼部夜视填星指曰此于法当得土不然乃得女居数日使者来因言宫中两夫人皆当就馆吕相视笑数月果生两公主又尝斋太乙宫与内弟王钦臣夜语曰嵗星往来虚危间色甚明盛以吾观之当有兴于齐者嵗余英宗以齐州防御使入继大统遂登大位云在长安时得三代时钟鼎器皿数十皆有篆刻铭识文字奇古公按读之因以考知前代制度用匜敦簠簋与前世学者所説不同其所言齐黄同冕亦书传所不载也公珍惜之尝曰我死子孙以此烝尝我及病累年尝使子弟诵书其侧时阅古器以自适尝叹曰我所著书皆圣人微旨而不及尽有成岂非天哉公与人交不求其备得一善则称道之其推进者甚众而与江休复邻几最善尝曰邻防和而不流柔而不犯当求之古人阮籍陶潜之伦也荐之于朝邻几所以骤用修起居注公有力焉又尝称贾直孺人或讥贾者公曰贾何必全美居今之世而劲直有守不阿贵位此其足以过人逺矣凡公论交如此及邻几死哭之恸曰唯君知我时欧阳永叔为志墓石公为书之以致意焉梅尧臣圣俞与公亲且旧既卒其家不能自存公哀之未有以助也圣俞尝欲书程丞相神道碑病不果公为成之程氏喜饷白金五百两公不发封尽以赙梅氏公平生未尝轻为人书铭特此二事以经营二友云公两娶武威伦氏皆侍御史赠某官程之女前夫人先公十七年卒继以女妹累封河南郡君子男四人长定国郊社掌座早死次奉世进士及第大理寺丞次当时大理评事少子安上太常寺太祝女子三人长嫁大理评亊韩宗直二尚幼公于宗族赒给甚厚家事未尝问有无嵗时朝廷行礼得以推恩辄以旁逮疎族先人有田在苏州公未尝取一粒皆以畀内外亲属及其终家无余财公既殁朝廷推恩以两子孙望旦皆为将作监主簿又除族子安世试将作监主簿安世父敦坐法堕官公常怜之雅意欲官其子故诸孤以安世名闻所以成公意也某年少公四嵗及某能读书则公学问成立矣故某所学所闻资取于公而公志之所存某窃预焉公于某友爱天至尝曰唯得兄弟可以忘我病公不幸至于大故哀痛感慕无心以处岂复能详记其徽美耶日月有期将以来嵗某月从袝于先公诚冀自托于大贤君子垂名无疆而惧他人闻见之不详且世俗之多诸恶不敢尽也故自抑推割而纂述其大槩唯执事悯怜而赐纂述焉谨状




　　彭城集巻三十五
　　钦定四库全书
　　彭城集巻三十六
　　宋　刘攽　撰
　　神道碑
　　宋故中大夫守光禄卿分司西京上柱国河东郡开国侯食邑一千三百户赐紫金鱼袋薛公神道碑
　　公讳顔字彦回姓薛氏河东万泉人曾祖宪唐昭应县令祖筠裕州别驾别驾初以明经举于时刘继元盗有河东太宗亲征围太原别驾君逾城归国天子嘉之置之丹州后以公贵赠吏部侍郎【案文诠次不及其父疑有阙】公初学礼以明二礼从乡贡一举中第为试秘书省校书郎嘉州司户参军官满入见太宗有所诏问应对称防擢拜将作监丞监华州酒税籍田覃恩迁著作佐郎知河南府伊阙县府荐以为知铭参军事受诏案视防峡二十五州刑狱疏涤沈系谳理挠屈逺人悦之还朝迁太子左赞善大夫出知云安军章圣皇帝即位迁殿中丞徙渝州阆州转国子博士政事寛简吏民便安诏书褒美之王均盗乱益州其党奄至阆中州久不为攻战备士卒皆不知兵公乃遣吏以祸福谕贼贼为引去天子以玺书奬劳会丁内忧既除服授三司盐铁判官河北屯军日久军食马刍费用益广三司求自用所知材干人经画督趣有诏许之公行顷之邉备赡足迁为尚书虞部员外郎防峡路转运使开仓赈廪饥人间出已钱为粥饭以继之人得以接新无饿者复防州于旧城民皆去险阨就平地居连受诏书嘉奬陈进寇暴广南命公同勾当东西两路转运司事贼平迁金部员外郎充河东路转运使赐紫衣金鱼官市籴粮草取盐矾髙其估以强民民益厌苦之公始奏平其直人至于今赖焉天子祀后土汾隂徙公为陜西转运使迁司封员外郎大驾所次六师百官浩穰成都公供给如法而办祀事毕超迁度支郎中河中府驾河为浮桥毎嵗大水輙为桥患没中潬则连舟为絶公受诏计议缺西北岸为支渠以泄怒水因以溉旁舄卤地皆为良田桥用无患者久之其后议者谓河决溢自此渠始遂窒塞渠前此二年水盛至中潬桥无遗余人皆思公不已公兴利除害所以施当时而济后世平居或莫见其迹及有所改移隳废失旧然后知公初议为是类如此桥云公自陜西徙河北迁司封郎中徙知河阳更扬州杭州将筑捍江堤以御涛水迁公太仆少卿知杭州商工属役诏与转运副使王贽同之堤既完立而州治亦无事民讼益稀少数以狱空闻上迁光禄少卿知徐州改少府监知江宁府拜右谏议大夫知河南府兼西京留守司事仁宗即位迁给事中徙南京未防自请治偏郡遂徙耀州县人李氏豪富无頼为盗贼囊槖聚集恶少年数十百人相与为社号曰没命民有吉防聚防即羣往责其饮食倨坐席端意气自若醉饱乃去得防人语言与巳忤则乘气呼讙忿争推次一人装如死囚就刑状极力死鬭杀伤人捕得独以一身兼牣众人罪邑里患而畏之无如之何则相与迎客善视之前后且十年人无敢言者公知之遣吏捕李氏穷治防大赦公不肯释以事上闻诏减死一等流海岛其支党皆黥为兵郡人以宁二年公以老自请授光禄卿分司西京天圣三年七月十五日终于家年七十三夫人张氏安氏皆早死再娶安氏封武威郡君生男一人曰寅终卫尉寺丞女子四人长嫁殿中丞许怡次嫁大理寺丞陈蕴古最幼嫁司勲郎中陈荣古其一早死孙三人同为华州渭南县主簿其次曰周曰向公以天圣七年十月二十四日葬京兆府万年县龙首乡靖恭里子孙因家于京兆后三十七嵗周为驾部员外郎致仕向为主客郎中陜西转运副使兄弟皆材敏有声当世驾部君夷旷恬谧遂以中嵗谢事不仕而主客君尤达于吏道精心慎事继以不懈其在陜西创法兴利通盐之饶益市蕃马马之来者充足国用皆予善价而省费以千万数朝廷倚用士大夫皆称之曰光禄卿之风节信可谓有后矣他日两君以书告曰王父事迹着于三朝天子未尝不褒显而称道之嵗久墓碑不立惟不肖不能明白有善而不知惧为祖考羞谨使郡人河东路提防刑狱都官郎中母沆状其官阀事业愿有录也以期不朽予既次叙其语乃为铭曰薛受始封奚仲车正汤归大坰左相作命厯夏逮商爰洎有周长滕齿任见于春秋我称其人亦曰有以惟世有贤乐道其始光禄之初礼乐实明资以为政赫其有声天子汝嘉赐之玺书匪徒有言亟拜亟除其进靡退其施靡悔惟其全能适与世防乃跻谏臣遂给事中归老以卿分司洛宫公子不遂其久而振庆善攸钟乃付厥孙公葬万年三十七嵗宰木森然肇新隆碣祖善弗忘惟孙子贤作铭维何以着绍先
　　墓表
　　尚书驾部员外郎曹君墓表
  </div>
  <div class="pagination">
   <a href="彭城集_page35.html">
    上一页
   </a>
   <span>
    ...
   </span>
   <a href="彭城集_page31.html">
    31
   </a>
   <a href="彭城集_page32.html">
    32
   </a>
   <a href="彭城集_page33.html">
    33
   </a>
   <a href="彭城集_page34.html">
    34
   </a>
   <a href="彭城集_page35.html">
    35
   </a>
   <span class="current-page">
    36
   </span>
   <a href="彭城集_page37.html">
    37
   </a>
   <a href="彭城集_page38.html">
    38
   </a>
   <a href="彭城集_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
