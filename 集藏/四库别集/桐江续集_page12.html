<!DOCTYPE html>
<html>
<head>
    <meta charset="UTF-8">
    <title>桐江续集 - 第 12 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桐江续集 - 第 12 页/共 48 页</h1>
    <div class="content">　　题牧牛小巻
　　一童纵牛眠桞隂一叟渡牛陂水深此眠定无南柯梦此渡不忧人鲊瓮蓑风笠雨开荒寒是谁幻化生毫端嘻其太平古天下不然人牛两奚暇
　　红云亭即事五首【并序】
　　歙邑之左屏山之下旧柯氏小墅前三十四年壬子予为名曰红云亭谷中有水三塘环以花卉后归之予旣经兵革非复畴曩而林泉映带之间每至不能无诗近数小憇故屡赋之
　　一行城外路事事胜城中是处稻争绿谁家莲忽红深篱幽户闭小水暗渠通独坐谋诗句何人识此翁游观不在大但取意踈恢积雨欣初霁闲人偶独来目随新句转萍殿去鳬开无酒胜于酒移时再茗杯三十余年事千纷复万纭战尘飞白羽花事梦红云园契更为主州符阅防君池声送今古犹似旧时闻江湖垂老死天地忽风尘岂不多华屋何曽属主人此亭聊着眼数口仅容身鸡犬桑麻里侯王愧小民池塘通磵水篱落防柴门昔在承平日谁知化育恩艰危多死徙侥幸或生存予亦间闗久频来憇此村
　　水亭待孙元京遇之归途
　　独向水亭坐未闻诗友来入城还偶遇下马与同回各已泥双屦终难致一杯菰蒲偃微雨忽见野莲开
　　屡至红云亭并苦无酒
　　小阁虚牕手自推碧池天净镜奁开深涵树影无风动骤唼鱼声似雨来六月今年全未热一诗吾辈易为才欲呼邻友相酬唱官禁何由致酒杯
　　小楼
　　乾坤今古事尽在倚栏间初上似登塔忽髙都见山醉眸天共逺吟思暮忘还城市如岩壑谁能共此闲
　　州学遇刘元煇胡子游二首
　　五十年前幼学儿读书窻下此从师前脩何限惊埋没徃事无踪隔乱离蝉挟晚风穿故阁蜗凭宿雨蛀残碑谁怜昔日垂髫友白首相逢共赋诗
　　小儿今忽六旬翁尚忆无人鬼啸风【学舍食已空斋而出】三歳棘闱悬造化两时饭鼓老英雄致身卿相谈何易责傋春秋论亦公磨灭山林心不愧岂无穷者胜于通
　　次韵感学事二首
　　风雩谁识旧童儿法令今惟柱后师刻枣谁书惊荡尽踏槐遗老叹崩离堂中授讲亡髙座庑下题名剰续碑奎壁不存斋舍改端能为泯少年诗
　　战鼙惊倒白头翁慨想青衿旧日风或厌三场争小技孰知一目网羣雄虀盐此地涵濡久藻鉴他时赏防公松老槐颠异畴昔定应穷极道还通
　　东山庙【在报恩寺之侧】
　　灵迹从来擅胜游兹山亦复甲吾州杉腰一殿悬金屋云脚千家耸画楼钟鼓邻僧新院宇桑麻平世旧田畴乾坤大数谁能问生者聊存死即休【用新旧字一聫极平平而意味似逺平生不肯如此作诗也】
　　送孙元京还讲舍
　　防有铦锋日夜磨刻雕宇宙柰君何俗谈世念神山隔人品诗评白眼多大似石宫元子咏更能铜斗孟生歌暮年我亦词华落欲卜溪邻买钓蓑
　　题孙元京近诗
　　后生如猬总能诗骨弱瞳昏俗不治忽似再生萧徳藻已应突过李之仪扫红紫阵观黄落悬万千钧系一丝精刮洁磨犹未已直须陶谢与同时
　　次韵赠道士汪庭芝二首【并序】
　　予先姊之子曰汪舜卿庶子庭芝始生嫡怒弗举再从叔父汉卿与族人共藏而乳之少长令着道士服栖歙之干明观年二十有三矣词翰已若老成亦知命隐迹以脩身可也赠诗盈巻多失初意予因用韵寓规焉
　　鸤鸠不遇岂非天鬬糓于菟亦偶全中野履霜宁怨命通宵煮石且随缘此身幸是无还有所学当令后胜前肯复杏坛闻木铎可能蓬岛问风船
　　七叶衣冠尺五天赤眉兵起竟谁全傋尝庶孽流离【原缺二字】防仙真接引缘身世万端艰苦后家门十载变更前操持正要看帆柂勿便夸为到岸船
　　次韵汪庭芝投赠
　　鱼龙仙派古来闻南渡枢臣七世孙幸不幸间身且隠之处道常尊惜闲剰读真书传入静时思旧户门送徃恤孤尚留意亦防公议恐无恩【庭芝去枢密勃七世丙子盗起汪氏死者仅三百人父舜卿善人也群仆不忍杀引避使活而掠焚其家皆　今夏始以病卒庭芝尚有二弟当留意意者也近见予神仙传欲借读内刘向列仙传非向所着有曰武之不达汉儒岂敢斥宗庙乎故欲其读真书也】
　　秋暑家多病者
　　酷暑端何物穷居值此辰交秋六七月连病两三人虚屈名医至深怜老子贫婢慵吾亦愧煮药缺乌新
　　早起煮药
　　五更钟已动起步望中庭东壁忽闻雨西牕犹见星【原缺二字】燃小灶汲水净空瓶儿子归来好年来乏使令
　　叹笑
　　意外无忧恼予心岂厌贫索钱纷债主賖药媿医人坐丧髙标尽时惊俗态新残书亦懒读满架付埃尘
　　七月十日有感
　　十年前此日视篆上严州借服初金佩峩冠尚黒头乾坤谁失驭江海已横流保土虽无恙忘家弗自谋寒门惊瓦裂痴子困萍浮追忆危阽急都忘屈辱羞众推真胆大孰察暗眉愁盗贼诛锄定租佣减阁优民功差稍稍已事太悠悠绵薄稀储峙贪婪恣取求防懐随命运失意起寃雠屡跋三闗马更乘四渎舟【谓江淮河济皆至今黄河入淮】长城青塜月大汉黒山秋甫息台卿担空余季子裘解官终欠早破产复奚尤酹柏悲先垅畦蔬偃故丘信书无一得负债有千忧倒箧衣俱典连床药未瘳不如穷百姓何谓古诸侯公论谁诗可莲花博士俦
　　送曹鼎臣君铸二首
　　上下房曹氏尝从谱系知科名凡防榜家世例能诗文献风流在才猷仕宦冝速须旁郡禄归慰老亲思气骨今年改除纶定不难勿言官职小足庇户门寒楚雨禾犹绿燕霜树已丹故人如见问家尚寄严滩
　　秋到
　　秋到山居僻贫无异味尝擘黄新栗嫩炊白早籼香渐减家人病徐添夜气凉慿谁理荒秽篱菊苖长
　　凉夜
　　挂屋星河淡环牕草树幽灯昏天欲雨簟冷夜初秋尚觉孤身健能忘满腹忧去年田事薄犹复有防収
　　无物
　　一屋无他物荒山此僻居小儿差类我老马最怜渠久絶樽中酒空堆架上书顽躯犹不死晚节竟何如
　　憇老
　　憇老千山里投闲五载余直令艰日籴何用恋郷居白傅欲卖宅虞卿空著书秋园菊篱好荒草欠人锄
　　观食叹
　　里巷有穷叟頽屋仅四壁晨出暮乃归升合赖筋力何能致大嚼所具但粝食上以饫老妻下以毓子息每饭焉得饱醯酱或弗给懽然咀啖间相对无戚色谁家粗禄仕梁肉颇丰殖至亲本不多辛苦养奴客雕盘割玉脂香甑淅珠粒精暇及美糗俊味岂易得大姬挟怨怒不举至日昃小婢亦仰面屏置若弃掷政尔万金重不作一钱直主人敢兴问翠眉愈烦啧乃知钟鼎门庖宰刀机赤不如【原缺二字】底破铛煮荞稷
　　老马行
　　十年何啻骑千马望风此马甘为下老夫与尔共艰难定非苟且相逢者忆昔专城鬓欲霜宇宙茫茫成战场指呼壮士斩羣贼蹀溅血霑靴裳廐中始与驽骀列夜夜向风嘶晓月咆哮跳踯不受鞍独我乘之心妥帖韩榦曹覇画图同耳小胷开蹄踣铁吴隄朝望海门潮蓟门暮踏燕山雪黄云衰草出长城碧眼虬髥逢者惊百人走驿落喘汗力追不及犹缓行痛饮烂醉仍宵征了无倾侧肩舆平髪雕齿钝两衰暮重到江南如隔生我闲解官甘寂寞尔病良医频灌烙去年西湖徃探梅雅称是翁俱矍铄陌上谁家年少郎千金美妾规紫光谨营刍豆尚努力永伴残年田子方
　　编续集戏书
　　朝衣已当酒家钱更卖山中二顷田尽聴小姬辞别院单留老马伴残年假令埋骨终无地断许知心独有天一事差强今晚辈桐江续集又千篇
　　隠者
　　土木形骸八尺身碧眸如电气如神笑拈草化烧金药狂折花簪漉酒巾百万生灵枯冡骨三千世界战场尘【原缺二字】生死闲中看闻说蓬莱浅又新
　　闲居
　　叠嶂层峦画不如虽贫未死比闲居旧移一纪桐初大重种三年竹尚踈定借厄穷延老寿敢禁桀黠笑痴愚邻家夜夜谁吹笛每辍灯前数叶书
　　登屋东山作
　　我生篾拘束萍梗堕游宦迟暮齿髪落归来嵗已晏【原缺二字】一纪前罢官避防讪故人为买地诛茅偃岩涧忍饥苦不坚浪出蹈忧患缪遭千骑拥动阅万甲擐亦尝排九阊稍纳小臣谏途穷事已去运尽泪空潸狼虎恣吞噬鬼蜮肆防嫚岂料全性命复此莳葵苋壊屋如敝衣随意补破绽北檐着马槽南墙葺羊栈东山一何髙癖习喜登覸荒蹊乏耘丁褰裳现骭百谷鎻宻雾秋阳一除铲聚落草树分耕畬冈陂间凄其寒事廹天意欲过鴈蕴隆兹可虑防蓄焉所办曰予本寠士枯淡少小惯但恐涸辙鱼生望絶罩汕赀用傥粗给终老寄衰慢不然弃去之七泽钓葭薍蛟龙无定宅麒麟不受豢眯目埃堁儿孰能判真赝
　　读放翁诗作
　　放翁六十二起家守严陵三稔即秪召礼闱直青绫虚翁四十九外补当兵兴七稔始受代万死脱怨憎放翁【原缺二字】豪决起天池鹏短章异大篇徃徃蛟龙腾虚翁亦嗜诗瘦骨枯崚嶒欲和郡中作百冗嗟弗能曩读劒南集防夜挑孤灯今兹一读愤气填我膺公昔承平日从容泥轼凭啸咏遍泉石醉乐多賔朋而我值变故祸患来相仍撚须意少暇晓夕惟战兢拙藁千取百秋暮号蝉蝇仰望子陆子絶意天阶升忽梦一老仙电眸齿如冰手执玉如意坐控琴髙鲮指麾若讲授揖我谓我譍大道有坛陛所【原缺二字】级登汝年故未耄亢健侔霜鹰乞汝九万牋但勤攻剡藤异日大罗天后车许汝乘西风萧萧凉桐江碧澄澄秘诀隐舟崖古刻刓苍棱万重云雾间徃问南山僧
　　得老
　　方腴前臑与同甘茄瓠朝朝满菜篮万马昔从行漠北一蓑今得老江南将军夜度弹筝峡处士秋栖挂篰岩予夺喜嗔两堪笑暮三何必胜朝三
　　次韵张慵庵观予奕棋
　　与牧猪奴可不同嗟予老矣尚心童戏拈玉子鸣飞雹良喜青裾驻织葱浪设机闗何所益仅存邉角未为雄小鬟有着能相恕冷被傍人笑此翁
　　秋风
　　剰喜秋风起空庭老树间夜凉瞻北斗晨爽对南山【原缺二字】黄花近今年白羽闲未妨缺耕敛尚觉老躯顽
　　寄康庆之钱塘二首
　　奕品深参古烂柯笔踪傍出旧临河诗成不觉千篇易书读曽逾万巻多壮士玉闗汗血马美人南国采莲歌俊游竒观平生事将相其如此老何
　　暮年生计乏从容六秩临头万事慵官酒河豚如有毒故姬秋燕已无踪徃来迎送犹多事俯仰炎凉竟少悰【原缺二字】己知心欲去西湖同赏木芙蓉
　　估客乐
　　为吏受赇婴木索汉相忽遭东市斮不如估客取邪赢居货罔人人不觉布素寒儒守郷学夜夜孤灯同寂寞不如估客醉名倡百万呼卢投六愽估客乐哉真复乐大舶飞山走城墎珊瑚未数绿珠楼家僮多似临卭卓十牛之车三百车雪象红牙水犀角养犬喂肉睡氊毯马廐驴槽亦丹雘生不羡凤凰池死不爱麒麟阁估客乐哉真复乐迩来六月钱塘潮一估传呼千估愕大风来自度朔山吹倒岷峨舞衡岳一江一日殒千艘四海五湖可隃度诸寳下输龙王宫鰕蟹鼋恣吞嚼人言估客乐估客有时也不乐百年计较千年心不禁一日风涛恶【近六月浙江风潮失舟六百艘】
　　六十吟五首
　　六十衰年万事尝西风回首战争场科名官职俱虚幻学问文章总废忘死见防人饶酷毒生怜此老尚昂藏故应许似篱边菊百种花残独傲霜
　　六十曰耆七十稀西山能有防【原缺二字】宾鸿蛰燕秋如故朗月清风事总非美酒难求周九鼎丽人多僣管三归衰荣颠倒知何意草上谁家露不晞【近来酒极难得而一人有娶数妻者】开嵗当为耳顺翁知非又过十秋风尚多儿女婚姻【原缺二字】使田园伏腊空迎菊作诗先自喜设茶当酒未为穷顽躯定不缘愁死纵死还如不死同
　　三十年将一世论缪悠两世见儿孙纷纭徃事皆如梦漫浪虚名独许存蚤遣候虫忧敝絮悬知寿客笑空樽径芜阶叶无人扫卧聴秋风昼掩门
　　昼暑微遒暮已凉中秋【原缺三字】重阳少时痛饮不胜乐老病积忧无此狂嵗六十翁扶药饵家三百指望裘裳空庭月侧荒山悄起望星河夜慨慷
　　览古五首
　　人有好与恶造化无颇偏种谷匪种稗稗实在谷先谓天不佑恶细察似不然麟凤世罕识蛇虎动百千泗水两师生万古大圣贤瓢饮短命死絶粮陈蔡间雍彻柄鲁政脍肝延天年气运苟如此周衰何足言
　　读书以脩身末惟利之渔夏侯诧拾芥桓荣陈其车初学眯训诂利心已炎如为吏未识字嗜贿不顾躯青青凌陂麦歌声何舒舒金椎勿造次恐伤口中珠岂不事诗礼所为乃凶渠用世率此辈生灵夫何辜
　　父子具曰圣相谓为仲尼独于春秋学盲心无能稽僻说竺老滓苛政斯鞅靡神天有弗察大柄斯人尸典午起九死众鬼宗魔师紫宫坐张楚赤县生刘齐镠帅岂办【原缺】阜实召之至今二百年遗祸殃蒸黎
　　贤者傥畏死世论终不公古若不置死何借诛妖凶荆舒底奸鬼庙食丘轲同举世知其非嗫嚅不敢攻著书斥日录独一陈了翁祸至裂宇宙板荡中原空笔削讨厥罪乃在干淳中我读四朝史方知天聴聪【四朝国史王安石传最佳文虽简而能尽其罪】
　　六经乐故亡三礼复不完名数颇舛刺或亦疑同官易诗书春秋论孟庸学篇弥缝救破断谁实心斯传始以营道翁终之紫阳僊堂堂七君子如日常在天有暮必有旦岂无来者贤大匠一朝作绳墨其舍旃【周王程张四人文公宣公成公三人为近世七君子】
　　北珠怨
　　北方有竒蚌产珠红晶荧天鹅腹中物万仞翔防防此贪孰能致俊鹰海东青钩防为喙利刀以为翎采之肃慎氏扶桑隔沧溟无厌耶律家苛取不暂停中夏得此珠艳餙生芳馨辽人贸此珠易寳衔【字缺】軿东夷此为恨耻罍嗟罄瓶渡兵鸭绿水犂扫黄龙庭夹山一以灭河朔无鎻扃幽燕及淮江赤地战血腥徒以一珠故百亿殃生灵两国失宗社万乗栖囚囹旅獒戒异物圣人存为经徒以一珠故天地生虫螟此事有本原防郎柄熙宁力行商君法诡勒燕然铭延致众奸鬼壊败先朝廷焉得致渠魁轘裂具五刑钟山有遗瘗漾之江中泠我作北珠怨哀歌谁忍聴
　　戏咏老农观稻以秋字为韵
　　扶杖行阡陌秔籼极望秋儿孙邀按视父宿聴分抽村佃同黄馘山妻对白头负禾难努力拾穗尚明眸粪薄嫌苖瘠耘迟讶草留后生无【字缺】懒今嵗更奚尤籴价先朝贱租期旧尹优迩来非昔比谁复为侬忧路逺筋骸倦风凉咳唾稠采壶炊破甑啖茹荐新篘一饭都能防三杯即告休堆场喧鸟雀隘巷集羊牛幼稚茅茨候驩呼菓栗求虽无玉鸠赐端胜富民侯
　　又七言
　　久无筋力荷鉏耰坐阅千畦防防秋又喜黄云今满眼不知白雪已盈头丁宁防稚频驱雀约敕比隣逺放牛及早儿孙了租税頽龄一饱更何忧
　　夜起有感
　　古人所愿为莫若言事官前后五百辈风节何索然士所甚荣者草诏登金銮缪妄或预选文章何足传又如相人国操秉中书权奸邪杂庸儒覆餗鼎实颠代天分百工设此三要职我虽幸登名三不践其一尝叨台谏命大臣隂见柅击搏非所能甘受一麾斥于时已溃乱竟不保宗祏论罪诛枯孰可付史笔星河夜西流看天徒叹息
　　闻笛叹
　　读书夜倦灯影暗屋外笛声何处来隣翁吹笛意本乐闻笛如我心何哀如说生离苦天涯海角无由廻又如诉死别委骨黄壤埋蒿莱失身覊妇过昭君塜偾军老将上李陵台东坡澹庵惠州新州更海外经义字说蛊场屋格天之阁髙崔嵬元祐太母地下负废立之谤昭慈再废入道冷屋扄荒苔济阳一去饮霅水不得其死二十七年老奸擅位污公台分明歴歴道此事使我顔色黯然如死灰岂止山阳向秀感徒为嵇吕二子空徘徊平生不识音与律但喜乐工奏曲作技倾金罍不谓今夕此何夕江淹别恨二赋尽到眼玉川子涕泗虾蟇食月万古不可开铁肠石肺百杂碎惊魇不顾闺中孩壁下偶有酒顾谓斟一杯一杯薄酒何足御此大愤怨不如愚无知者酣卧鼻息长如雷湏臾笛声寂无有出视空庭但星斗
　　令狐信芳招饮天庆呈张文焕
　　仲秋久不雨残暑气犹鬱昼梦化飞鸿青冥脱罗罻果有叩门者嘉招为湔祓林下见髙人杯中得佳物世故万不平如利劒一刜何况诗家流谈锋出竒倔味同本道合心敬匪貎屈维兹古琳宫岿然金碧屹生云石防岏防日树蓊蔚更有竹万竿风梢互披拂黄冠作何行享此傲簮绂吾侪许借景仙意亦髣髴其徒传异书升空白日歘腐儒早知命灵丹未甘乞座间亦有赋肠枯语言吃崖根茗泉深尚留一再掘
　　同张文焕过吴式贤二十六韵
　　退居乏晤语蒿莱翳荆扉闉阇一以出秋色饶清辉东鲁有名士勲庸厌常旂懽言拨簿领宿约寻郊圻小舆信自逸宁知劳者唏遐眺豁防蔽未若聫鞍鞿沦漪渉浅瀬杳窕穿晴霏西成禾稼熟南宾鸿鴈飞嵗晏苦不乐来日【字缺】己希懐人况有愿渴心奉容徽丘园隐君子结佩纫芳菲恬养足道气悟悦通禅机渠石转流水筑埭临弯﨑柽榉防书艇芰荷环钓矶复有芦苇丛江湖思依依起予一襟风万有浮埃防设礼古爼豆执事儒冠衣儿侄亦敬客走趋色无违缅懐十年前杰阁何巍巍幻境值革故髙踪甘遯肥利逹被鼎贵朝露终易晞孰能保令名百世无评讥庄叟适游濠曽生傲浴沂俛仰宇宙间此防应复稀防刹玩竒刻乔林媚余晖防防尘外心澹然暮忘归
　　访呉式贤归赋诗复以未用韵成篇如前数
　　秋仲已数晨残暑饕余威两旬赫斯旱嵗事将吿饥五谷既不熟百卉亦具腓白露辍救田巫祝絶祷祈泱漭原野间行行策征騑所至问父老最苦螟与蜚官府发令寛疲甿犹庶几柰何迫赋役有终无韦初筮或金紫不复先绿绯牛羊为求刍今乃如猎围戚吁良易察厥病不在厞适我故友家美奂思如翚谓言绿林辈秉畀灰炎煇别墅今尚佳细故未足欷明牕可教子辛苦出萤帏地出禁酒界煮鱼刲豪豨饤菓灿【字缺】枣芼羮芬藿薇老衰感嘉意满斟余十挥缪忝五年长一命先登畿三益夙好在万事危途非此来聴所谈字字侔珠玑终当簉凤沼否亦齿虎闱民瘼熟览采一一牋斧扆何乃懐其寳不受良工晞昔【字缺】更四稔泮水撷藻芹晚节岂倦游故托左臂痱
　　再简呉式贤
</div>
    <div class="pagination">
<a href="桐江续集_page11.html">上一页</a><span>...</span><a href="桐江续集_page7.html">7</a><a href="桐江续集_page8.html">8</a><a href="桐江续集_page9.html">9</a><a href="桐江续集_page10.html">10</a><a href="桐江续集_page11.html">11</a><span class="current-page">12</span><a href="桐江续集_page13.html">13</a><a href="桐江续集_page14.html">14</a><a href="桐江续集_page15.html">15</a><a href="桐江续集_page16.html">16</a><a href="桐江续集_page17.html">17</a><span>...</span><a href="桐江续集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
