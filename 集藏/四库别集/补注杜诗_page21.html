<!DOCTYPE html>
<html>
<head>
    <meta charset="UTF-8">
    <title>补注杜诗 - 第 21 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>补注杜诗 - 第 21 页/共 44 页</h1>
    <div class="content">　　赠毕四曜【玉台后集载曜诗二首　乾元元年作】
　　补注【鹤曰公在秦州有贺毕曜除监察诗云与之有故逺喜迁官乃乾元二年作今诗云才大今诗伯家贫苦宦卑同调嗟谁惜论文笑自知则公在长安时赠之当是乾元元年】
　　才大今诗伯【赵曰诗伯葢宗师之称也】家贫苦宦卑饥寒奴仆贱顔状老翁为同调嗟谁惜【洙曰谢灵运谁谓古今殊异代可同调师曰同调言才调之同】论文笑自知流传江鲍体【江文通鲍明逺】相顾免无儿【洙曰伯道无儿赵曰唐宗尝曰苏瓌有子李峤无儿免无儿言各有子以传世】
　　酬孟云卿【乾元元年作】
　　补注【鹤曰诗云明朝牵世务挥泪各西东当是乾元元年六月出为华州司功将行时作】
　　乐极伤头白更深爱烛红相逢难衮衮【赵曰衮衮相继之意字出晋书张华读史衮衮可听师曰言际会不得数也】告别莫悤悤【鲁曰张芳云悤悤不暇草书】但恐天河落【洙曰鲍明逺夜移衡汉落刘曰寓意禄山之乱恐朝廷倾陷也】宁辞酒盏空【赵曰饮尽而空也】明朝牵世务挥泪各西东
　　奉赠王中允维【乾元元年作】
　　【鲍曰王维字摩诘累迁给事中禄山反为贼所得禄山素知其才迎至洛阳迫为给事中禄山大宴凝碧池维闻甚悲作诗悼痛贼平下狱以诗闻行在肃宗怜之下迁太子中允】补注【鹤曰唐志左春坊中允二人掌侍从赞相驳正啓奏维迁中允在至徳二载今云一病缘明主三年独此心当是乾元元年作】
　　中允声名久如今契阔深共传收庾信【赵曰侯景之乱梁简文帝使庾信率宫中文武千余人营于朱雀航及景至信以众奔江陵梁元帝承制除信御史中丞以言王维初以禄山之胁授伪命肃宗怜维释其死下迁中允】不比得陈琳【洙曰陈琳避难冀州袁绍初使典文章作檄以告刘备言曹公失徳不堪依附反讥曹公父子后绍败曹公得琳爱其才不之责赵曰言王维在贼中禄山大宴梨园乐工皆泣维赋诗痛悼则异乎陈琳矣】一病缘明主三年独此心穷愁应有作试诵白头吟【师曰甫自言得肺疾只缘思君也言在寇庭未尝以忘于君身虽困辱而此心无变洙曰虞卿穷愁著书白头吟以人情乐新而厌故苏曰张跋欲娶妾其妻曰子试诵白头吟妾当听之跋慙悚而止】补注【鹤曰旧史云元宗出幸维扈从不及为贼所得维服药取痢伪称瘴病新史亦云今曰一病者正以维伪病而言岂公自谓自天宝十五载至乾元元年为三年其戴君之心未尝有二故终以白头吟喻其不改节也西京杂记司马相如将聘茂陵女子为妾卓文君作白头吟以自絶相如感之乃止其词云凄凄重凄凄嫁女不须啼愿得一心人白头不相离】
　　奉陪郑驸马韦曲二首【乾元元年春作】
　　补注【鹤曰郑驸马即潜曜韦曲地名在长安公赠韦七赞善诗云杜陵韦曲未央前是也今诗云野寺垂杨里春畦乱水间又云白髪好禁春当是乾元元年春作】
　　韦曲花无頼家家恼杀人【赵曰古诗云萧萧愁杀人】渌樽须尽日【赵曰沈休文诗忧来命渌樽郑曰渌龙玉切本作醁美酒也】白发好禁【一作伤郑曰禁居吟切胜也】春石角钩衣破【沈曰石角石菱角也】藤枝刺眼新【刺七亦切】何时占丛竹头戴小乌巾【苏曰刘岩隠逸不仕常着缁衣小乌巾师曰甫意欲卜居植竹以怡情也】野寺垂杨里春畦乱水间美花多映竹好鸟不归山【曰托言犹在仕途未能拂衣林下】城郭终何事风尘岂驻顔【赵曰言城中多风尘徒催人老耳】谁能共公子薄暮欲俱还【师曰甫意欲与郑于暮年还政以自养也】
　　寄左省杜拾遗【新添】　　　　　　岑参
　　聨步趋丹陛分曹限紫微晓随天仗入暮惹御香归白髪悲花落青云羡鸟飞圣朝无阙事自觉谏书稀
　　奉答岑参补阙见赠【乾元元年春作】
　　补注【鹤曰公至徳二载六月十二日同左右拾遗裴荐孟昌浩魏齐左补阙韦少游荐参为近侍其状云今谏诤之路大开献替之臣未备是时参试大理评事摄谏察御史今题云奉答岑参补阙则是荐后除参补阙亦可谓言听矣诗云冉冉栁条碧娟娟花蘂红当是乾元元年春作】
　　窈窕清禁阙罢朝归不同【师曰岑为补阙属中书居右署甫为拾遗属门下居左署故云归不同】君随丞相后我往【一作住】日华东【苏曰郭偲家住日华门东畔赵曰拾遗在百官志皆隶门下省而省在华门之东杜公为左拾遗故云云】补注【鹤曰拾遗左属门下右属中书通典所载也当是岑补阙居右署而公居左署故不同不独公云罢朝归不同岑亦有分曹限紫微之句紫微指中书而云赵云岑兼官乃随丞相恐未必然所居既异归路自应不同其随丞相之后亦适然耳岑诗云暮惹御香归则非归省治事也】冉冉栁枝碧娟娟花蘂红故人得佳句独赠白头翁
　　送许八拾遗归江宁觐省甫昔时尝客游此县于许生处乞瓦棺寺维摩图様志诸篇末【乾元元年作】补注【鹤曰江宁郡唐为升州志云至徳二载以润州江宁县置公开元末尝游此许当是二载六月后为拾遗葢是年六月十二日公同遗补荐岑参时许不预名此诗当是乾元元年作】
　　诏许辞中禁慈顔赴北堂【洙曰诗马得谖草言树之背注北堂也北堂母氏也一云天语辞中禁家荣赴北堂】圣朝新孝理【洙曰以孝理天下】祖席倍辉光【洙曰祖席饮饯也汉祖二疏一云行子倍恩光】内【一作赠】帛擎偏重宫衣着更香淮隂新夜驿京口渡江航【洙曰淮隂京口皆江南地名郑曰淮隂楚州京口润州】春隔鸡人昼【洙曰鸡人宫中司晓者言许方归江宁当隔鸡人报晓尔】秋期燕子凉【秋期还也】赐书夸父老夀酒乐城隍【洙曰一云竹引趋庭曙山添扇枕凉十年过父老几日赛城隍薛曰按古乐府前有一樽酒主人行夀今日合来者皆令富且贵欲令主人三万嵗终嵗不知老为吏当高迁贾市得万倍桑蚕当大得主人宜子孙】看画曾饥渴追踪限【一云恨】淼茫虎头金粟影神妙独难忘【洙曰虎头维摩相也金粟释有金粟也修可曰恺之字长康小字虎头晋陵无锡人多才气尤工丹青传写形势莫不絶妙曾于瓦棺寺北殿画维摩诘画讫光耀月余日师曰王洙以虎头为维摩相大误矣薛曰按王简栖头陀寺碑金粟如来仪文殊戾止发迹经曰净明大士是往古金粟如来】补注【希曰欧阳论艺文类聚引世説顾恺之为虎头将军然今世説不载厯代名画记曰恺之小字虎头按祖庭事苑十门辨惑论云维摩是金粟如来吉藏法师谓出思惟三昧经自云未见其本今诸经目録中无此经名何也】
　　因许八奉寄江宁旻上人【乾元元年作】
　　补注【鹤曰诗云闻君话我为官在又因许拾遗以寄之当是乾元元年作】
　　不见旻公三十年封书寄与泪潺湲补注【鹤曰楚辞横流涕兮潺湲诗作于乾元元年戊戌而云不见三十年遡而计之当在开元十七年巳巳然公进三大礼赋表云浪迹于陛下丰草长林实自弱冠之年则其游吴越乃在开元十九年是年公年二十嵗当以表为是】旧来好事今能否老去新诗谁与【一作为】传碁局动随寻【一作幽】涧竹袈裟忆上泛湖船闻君话我为官在头白昏昏只醉眠
　　至徳二载甫自京金光门出道归凤翔乾元初从左拾遗移华州掾与亲故别因出此门有悲往事【乾元元年作】
　　补注【鹤曰此诗作于乾元元年之六月虽史不载移掾月日而七月巳有代华州郭使君进灭寇状】
　　此道昔归顺西郊胡正烦【洙曰公昔自贼中间道归行在赵曰言其逃贼之行在是为归顺言当归顺时正值胡在西郊尔】至今犹破胆应有未招魂【洙曰言履艰危胆破魂飞也宋玉有招魂文】近得【一作侍】归京邑移官岂【一作逺】至尊【洙曰言移外官非天子意也】无才日衰老驻马望千门【赵曰凝望于宫禁徬徨不忍去也师曰甫陷禄山军中窜归凤翔谒肃宗故云归顺后论房琯事移华州司功非出天子之意葢防邪毁伤之也汉武帝宫中有千门万户驻马望千门葢恋君不忍去也】
　　寄高三十五詹事【鲍曰高适肃宗竒之除扬州大都督李辅国恶其才下除太子詹事】补注【鹤曰按志太子詹事正四品上詹事秦官掌皇太子宫詹事掌东宫三寺十率府之政令少詹为之贰梁权道编在乾元二年秦州作按新旧史本传云至徳二载永王璘败李辅国数短于上前左授太子少詹事此诗云兵戈久索居则是为詹事巳久当是乾元元年作】
　　安穏高詹事兵戈久索居【洙曰萧索也子夏离羣索居】时来如【一作知】宦达嵗晚莫情疎【鲁曰言无随世态】天上多鸿雁池中足鲤鱼相看过【古禾切】半百不寄一行书【洙曰苏武系书雁足古诗呼童烹鲤鱼中有尺素书古人言音信多以此二物或谓之鳞羽赵曰刘谕故人各在异方不能寄一行书通闗中消息】路逢襄阳少府入城戯呈杨员外绾【乾元元年作彦辅曰甫赴华州日许寄员外茯苓】补注【鹤曰按绾本传绾华州华隂人新史不言为员外郎旧史云肃宗即位绾自贼中冒难赴行在除起居舎人知制诰厯司勲员外郎新史务简而事多遗类如此此诗当是乾元元年作】
　　寄语杨员外山寒少茯苓【师曰史记龟防传云茯苓在兔丝之下状如飞鸟之形新雨已以夜晴丝去之即篝烛此地火灭记其处明日乃掘取入地四尺至七尺得矣】归来稍暄【一云候和】暖当为斸青防【郑曰斸斫也师曰斸以锥刺地也】翻动【一作倒】神仙窟【洙曰茯苓松脂所化斸之乃得世言华山神仙所居地多茯苓】封题鸟兽形【唐曰茯苓以鸟兽形者为尚】补注【希曰后汉灵帝中平元年郡国生异草备龙蛇鸟兽之形此借用其字】兼将老藤杖扶汝醉初醒
　　题郑县亭子【乾元元年作】
　　补注【鹤曰郑县隶华州诗云郑县亭子涧之滨云断岳莲临大路当是乾元元年赴华州司功时作】
　　郑县亭子涧之滨户牖凭高发兴新【洙曰言临高多发新兴】云断岳莲临大路【一作道赵曰指言莲花峰也】天晴【一作清】宫栁暗长春【赵曰指言长春宫也在同州朝邑县皆华山所临】巢边野雀羣欺燕花底山蜂逺趁人更欲题诗满青竹晚来幽独恐伤神【洙曰野崔欺燕山蜂趁人皆感时而作故末有幽独伤神赵曰旧注谓感时而作非也此实道其事而似讥之尔葢公以论房琯不宜废帝怒而出之当时无嫉之者】
　　望岳【乾元元年作】
　　补注【鹤曰诗云西岳崚嶒竦处尊是为西岳作西岳在华州当是乾元元年赴华州司功时作】
　　西岳崚嶒【一云棱危】竦处尊【华岳也】诸峰罗立【一作列】似儿孙【洙曰言序列而不敢与岳争长】安得仙人九节杖拄到玉女洗头盆【洙曰仙人有九节杖笻杖亦有九节玉女洗头盆因山形而名苏曰列仙传王烈鲁授赤城老人九节苍藤竹杖行地马不能追三峰记华山云台上有石盆可容水数斛明莹如玉俗呼为玉女洗头盆修可曰集仙録明星玉女者居华山服玉浆白日升天中顶白龟其广数亩高二仞其侧有梯磴达皆见玉女祠前有五石臼号玉女洗头盆秦曰张衡思元赋云载太华兮召洛浦之宓妃即明星玉女也】补注【希曰真诰杨义布蓬莱仙翁拄九节杖而视白龙阆州天目山上亦有玉女池】车箱入谷无归路【一作回】箭括通天有一门稍待秋风凉冷后高寻白帝问真源【洙曰白帝西方之帝赵曰言白帝则华岳乃西方之镇也梁孝仪和昭明太子诗降道访真源】
　　至日遣兴奉寄北省旧阁老两院故人二首【乾元元年作】补注【鹤曰诗云去嵗兹辰捧御牀谓至徳二载至日在近侍也又云孤城此日堪肠断则在华州也当是乾元元年】
　　去嵗兹辰捧御牀五更三防入【一作出】鹓行【师曰鹓鹭之行喻缙绅之列余曰唐上官仪传簉羽鸳鹭】补注【鹤曰杜审言守嵗侍宴应制诗云季冬除夜接新年帝子王臣捧御筵此用其意与字】欲知趋走伤心地【洙曰此言为华掾趋走参谒郡将也】正想氤氲满眼香【洙曰御炉香烟】无路从容陪语笑有时颠倒着衣裳【赵曰诗东方未明颠倒衣裳师曰言行之遽也】何人错忆穷愁日愁日愁随一线长【洙曰一云日日愁随一线长嵗时记云宫中以红线量日影至日日影添一线苏曰唐杂録谓宫中以女工揆日之长短冬至后日晷渐长比常日增一线之功黄鲁直云此説是】
　　忆昨逍遥供奉班【赵曰唐拾遗掌供奉讽谏】去年今日侍龙顔【洙曰汉高祖隆凖而龙顔】麒麟不动炉烟上【苏曰汉武时月氏进七寳麒麟炉百和香续弦胶】孔雀徐开扇影还【鲍曰孝明时南蛮进白孔雀尾扇赵曰以言至日受贺之仪】玉几【一作座】由来天北极朱衣只在殿中间【洙曰周礼王左右玉几孝祥曰言拾遗只在殿中间与侍御史同立所谓立螭头是也】补注【鹤曰玉几字书亦有之公为拾遗时未赐绯所谓青袍朝士最困者是也又公有送班司马入京诗云正殿引朱衣当是奉引者唐仪卫志云朝日殿上设黼衣蹑席熏炉香案御史大夫领属官至殿西庑从官朱衣传呼促百官就班朱衣其此欤】孤城此日堪肠断【赵曰公在外不得预朝贺而懐之耳故有肠断之句】愁对寒云雪满山【洙曰舞鹤赋氷塞长河雪满羣山】
　　得舎弟消息二首【天寳十五载作】
　　补注【鹤曰梁权道编此诗在乾元元年华州诗内然诗云两京三十口殆是在京师作又诗中无言为拾遗移司功之意乃云烽举新酣战虽在命如丝等语是夫宝十五载避贼时作】
　　近有平隂信【鲍曰平隂属河南郡】遥怜舎弟存侧身千里道【洙曰言避贼不得正行】寄食一家村补注【希曰韩信寄食于漂毋】烽举新酣战【洙曰烽举时有寇则举赵曰淮南子鲁阳公与韩战战酣日暮援戈而麾之】啼垂旧血痕不知临老日招得几人【一作时】魂
　　汝懦归无计【郑曰懦弱也】吾衰往未期浪传乌鹊喜【洙曰西京杂记干鹊噪而行人至】深负鹡鸰诗【洙曰常棣诗鹡鸰在原兄弟急难】生理何顔面【苏曰何敬祖生理荒凉家风零替重见故人揣心抚膺夫何顔面】忧端且嵗时两京三十口虽在命如丝【鲁曰言虽不死亦若丝之欲絶可谓至危矣】
　　寄高适【新添　寳应元年作】
　　补注【鹤曰诗云北阙更新主谓代宗初即位当是寳应元年作是时公在成都而适召还矣故曰南星落故园】
　　楚隔乾坤逺难招病客魂诗名唯我共世事与谁论北阙更新主南星落故园定知相见日烂漫倒芳樽







　　补注杜诗巻十九
　　钦定四库全书
　　补注杜诗巻二十　　　　宋　黄希　原本
　　黄鹤　补注
　　秦州杂诗二十首【乾元二年作】
　　【郑曰寰宇记魏初中分陇右为秦州师曰甫论房琯事贬华州司功属关辅饥弃官去客秦州遂有此作】补注【鹤曰公以乾元二年夏之秦史云贫采橡栗自给此诗当是其年秋作】
　　满目悲生事因人作逺游【师曰因琯有此逰也】迟回度陇怯浩荡及【一作又】闗愁水落鱼龙夜山空鸟鼠秋【洙曰秦有鱼龙川鸟鼠谷名禹贡所谓鸟鼠同穴者苏曰倦逰録陇州地名鱼陇出石鱼掘地破石得之多鳅鲫之形鳞鬛俱备状如描畵鱼龙古之陂泽也岂非鱼生其中山頽塞久而土凝为石遂留形迹此诗正谓陇川沈曰太平御览载水经注有一水出天水县西山人谓之小陇山其水出五色鱼俗以为龙而莫敢捕谓是水为鱼龙水郑曰鸟鼠共为雌雄同穴而处】补注【希曰旧史太宗纪贞观四年十月幸陇州十三日校猎于鱼龙川自是陇州地名书终南惇物至于鸟鼠注三山名言相望又西倾朱圉鸟鼠注云渭水所出在陇西之西尔雅释鸟鼠同穴山在陇西首阳县陇西唐为渭州唐志髙宗上元二年更渭源为首阳仪凤三年省首阳入渭阳有鸟鼠同穴山一名青雀山】西征问烽火心折此淹留【洙曰别赋心折骨惊赵曰时有吐蕃之乱苏曰王戎非吾愿在此淹留每想故园风物客心将折】
　　秦州山【一作城】北寺胜迹【一云传是】隗嚣宫【洙曰后汉隗嚣据陇西天水郡寺即隗嚣故居】苔藓山门古【一作故】丹青野殿空月眀垂叶露云逐度溪风【苏曰李隠寻友人不见谓童曰何往童不答又曰主人何往童曰白云无心逐风度溪耳李惊异久之】清渭无情极愁时独向东【师曰言东望燕蓟之乱故愁也】
　　州图领同谷驿道出流沙【洙曰同谷县名流沙地名郑曰寰宇记成州禹贡梁州之域古西南夷地天寳元年改为同谷郡流沙西域地名】补注【鹤曰秦州天寳元年改为天水郡依旧都督府督天水陇西同谷三郡故云领同谷非谓领同谷县也图乃图志之谓流沙即书所谓西被于流沙也唐使者使吐蕃过鄯州之西赤岭分界牌即经莫离那録驿又至众龙驿刘驿婆驿之类其名非一近赞普牙帐勃勃令驿故曰驿道】降虏兼千帐居人有万家马骄珠汗落【赵曰傅元乗舆马赋流汗如珠】胡舞白蹄斜【蹄一作题梦符曰按南史裴子野传时西北逺邉有白题入贡莫知所出子野曰汉頴隂侯斩白题一人服防曰白题胡名也】年少临洮子【洙曰子一作至临洮郡名】西来亦自夸【师曰临洮通羌胡其人骁勇善战愿随王师撃贼故云】补注【鹤曰临洮人勇劲可备戎如通鉴载大厯二年李抱玉使右军都将临洮李晟撃吐蕃晟将千人出大震闗至临洮屠定秦堡是也】
　　鼓角縁边郡川原欲夜时秋听殷地发风散入云悲【赵曰此咏鼔角也当秋而闻则可悲矣】抱叶寒蝉静归山独鸟迟【苏曰古诗有夕鸟背山迟又归林孤鸟迟逸曰独鸟失羣之鸟公自喻也】万方【一作年】声一槩【赵曰时东有安史之乱西有吐蕃之扰故曰声一槩】吾道竟何之【洙曰戎马之际天下皆有鼓角声人方以武事为急吾道何所施赵曰孔子云吾道非耶庄子茫乎何之】
　　南使宜天马由来万匹强【赵曰此篇专赋天马也出汉书初天子发易卜之曰神马当从西北来得乌孙马号曰天马】补注【鹤曰此篇虽専赋天马然岂无因而赋盖秦州有马池源出嶓冢山开山图云陇西神马山有泉池龙马所生故云】浮云连阵没秋草徧山长【洙曰徧一作满】闻说真龙种仍残老骕骦【洙曰天马徕龙种也仍残一云空余赵曰左传唐成公如楚有两骕骦唐人语以余为残盖言所余骕骦遗而不用于战故哀鸣思战鬬也岂非公自况耶】补注【希曰一本注云真龙种喻元帅代宗也老骕骦喻巳不见用】哀鸣思战鬬逈立向苍苍【师曰言巳虽有千里之才奈老而不用何】
　　城上胡笳奏山边汉节归【赵曰言用兵以御吐畨也使苏武持汉节事言通使于吐畨尔】防河赴沧海奉诏发金徽【苍舒曰按续唐通典羁縻州有金徽振武军也赵曰防河之士自金徽而发也郑曰金徽陇右地名】补注【鹤曰唐防要单于都防府永徽元年九月左卫中郎髙置单于瀚海二都督府瀚海领金徽新黎等七都督府仙蕚贺兰等八州旧注谓金徽振武军按旧唐志朔方莭度使统经畧安北都防振武等七军府注云振武军在单于东都防府又元和七年正月振府界黄河溢毁东受降城兹河患所以当防也沧海本号渤海郡去海为近又九域志濵州有秦台郡国志云秦始皇东逰筑此台以望东海当是河水东入海防其泛溢者虽非一处而大槩河之上流狭隘尤宜隄防故于金徽为急也】士苦形骸黒【赵曰士卒劳苦之故】旌【一作林】踈鸟兽稀那堪往来戍恨解邺城围【洙曰邺城史思明所据恨解围者言士苦于征戍而恨贼之未平也】莽莽万重山孤城山【一作石】谷间无风云出塞不夜月临闗【赵曰今秦州有无风塞不夜城后人因杜诗而为之名也田曰齐地记曰齐地有不夜城盖古者有月夜中照于东境故菜子立此城以不夜为名师曰云不夜盖取月明如昼也】属国归何晚【洙曰苏武归汉为典属国】楼兰斩未还【洙曰傅介子传先是龟兹楼兰尝杀汉使者介子持节使诛斩楼兰王安归首悬之北阙以直报怨不烦师众诏封介子为义阳侯】烟尘一【一作独】长望衰飒正摧【一作催】顔
　　闻道寻源使从天此路回【洙曰张骞寻河源赵曰时遣使吐畨云寻源使借张骞以为官】牵牛去防许【洙曰博物志昔有人乗查泛河忽忽不知昼夜至一处多见织女有一丈夫牵牛渚次饮之归问严君平曰某日客星犯牛女】宛马至今来【逸曰宛马每入贡置牧监于兹】一望幽燕隔何时郡国开【洙曰时幽燕在贼境郡国未安宁】东征健儿尽羌笛暮吹哀【洙曰士多死亡哀愤气形于羌笛】补注【鹤曰天寳十四载十一月于京师召募十万号天武健儿时禄山反兵籍少旋募之也】
　　今日明人眼临池好驿亭丛篁低地碧髙柳半天青【洙曰丛篁低地碧桞半天是亦伤君子沉下位也师曰竹有节喻君子柳质柔脆望秋先零喻小人】稠叠多幽事【洙曰稠叠犹重叠】喧呼阅使星【洙曰时乱民喜见使者故喧呼晋志流星天使赵曰往来使吐畨者】老夫如有此不异在郊坰
　　云气接昆仑涔涔塞雨繁羌童看渭水使客向河源【苏曰黄河记云云气浩漫逺接昆仑赵曰言吐畨之兵窥觑渭水洙曰张骞奉使西域寻黄河源师曰此句甫自比也】补注【鹤曰山海经曰昆仑山有琅玕树尔雅云海内西经云帝之下都昆仑之墟方八百里髙万仞渭水在闗内道唐志云其大川泾渭华州有渭津闗有漕渠自苑西引渭水因石渠防防浐经广运潭至县入渭按书注渭水自扵鸟鼠故曰渭自鸟鼠同穴河源所自古今所不能知故书但言河积石以纪其始功之地然尔雅云河出昆仑墟释云昆仑山名墟山下基也言河源出于昆仑山下之基按唐志仪凤三年鄯州置鄯城县有上楼山有河源军西六十里有临畨城唐遣使入吐畨必经此故云】烟火军中幕牛羊岭上村所居秋草静正闭小蓬门
　　萧萧古塞冷漠漠秋风【一作云】低黄鹄翅垂雨【苍舒曰按文选黄鹄一逺别千里顾徘徊】苍鹰饥啄泥【洙曰公自伤也】补注【希曰古者鹄与鹤字通用尔雅鹰鶆鸠释曰春秋曰爽鸠氏司防鹰鸷故云司防郭云鶆当云鷞昭十七年鷞鸠氏司冦注爽鸠鹰也】蓟门谁自北汉将独征西【赵曰蓟门指安史言収复燕蓟者谁也征西则指言讨吐畨汉有征西将军】不意书生耳【薛曰南史沈庆之曰耕当问奴织当问婢今欲伐国而与白靣书生辈谋事何由济】临衰厌【一作见】鼓鞞
　　山头南【一作东】郭寺水号北流泉【师曰水万折必东其势顺也今而北流其逆如此叛臣之谓乎泰曰彪池北流盖亦恶其逆耳】老树空庭得清渠一邑传补注【鹤曰九域志云郡有清水本秦中所封为附庸之地故有清水县渠亦因此而名故至徳二载五月子仪乃庆绪将安守忠战于清渠败绩清渠在京城之西诗非引此】秋花危石底【师曰秋花非元物况危于石底公之命意自伤类如此】晩景卧钟边【一作前】俯仰悲身世溪风为飒【一作肃】然
　　传道东柯谷【郑曰秦地名】深藏数十家对门藤盖瓦映竹水穿沙瘦地翻宜粟阳坡可种【田曰毛文锡茶谱云宣州宣城县有坞如山其东为朝日所烛号曰阳坡】船人近相报但恐失桃花【彦辅曰桃花水也】万古仇池穴【郑曰在成州】潜通小有天【洙曰世说仇池有地穴通小有洞中出神鱼食之者仙苏曰赵徳麟曰仇池小有洞天之附庸也王仲至谓余曰吾尝奉使过仇池有九十九泉石万山环之可以避世如桃源鲍曰按唐志成州同谷县有仇池与秦城接壤修可曰引茅君传大天之内有元中洞三十六所第一王屋之之洞周囘万里名曰小有清虚之天】补注【鹤曰秦州记仇池山本名维山形如覆囊上广百顷壁立万仭汉书氐人所居也方百顷四靣斗絶其山下石上玉形如覆壶在今成州上禄县水经云巩县士社津有山临河其间有穴潜通淮浦有渚谓之鲔渚亦潜通之义也】神鱼久不见福地语真传【洙曰仙经有福地镇地皆以名山或洞府为之梦符曰按道书有三十六洞天七十二福地真诰曰金陵者洞墟之膏腴句曲之福地履之者万万知之者无一内经福地志曰伏龙之地在栁谷之西金坛之右可以髙洒金陵之福地】近接西南境长懐十九泉【师曰公有卜居之意】何时一茅屋送老白云邉
　　未暇泛沧海悠悠兵马间塞门风落木【洙曰一云塞风寒落木】客舍雨连山阮籍行多兴厐公隠不还东柯遂【一作放】踈懒休镊鬓毛班【师曰南史郁林王年五嵗戯髙帝傍帝令左右镊白髪问王我谁耶答曰太翁帝笑谓左右曰岂有为人作曽祖而防白髪乎即掷镜镊子曰道不行乗桴浮于海】
　　东柯好崖谷不与众峯羣落日邀双鸟【觉范曰落日喻暮年邀双鸟言欲与妻子隠居于此】晴天巻片云补注【鹤曰辨命论云丹云不巻】野人吟险絶水竹防平分采药吾将老童儿未遣闻
　　边秋隂易夕不复辨晨光【洙曰鲍昭诗晨光复泱漭】檐雨乱淋幔山云低度墙【苏曰公宙过友人舍问其墙低友人曰使山云易度耳】鸬鷀窥浅井蚯蚓上深堂【郑曰水鸟不卵生口吐其雏正作鹚喻细民饥而无食洙曰深一作髙鸬鷀窥浅井无食也蚯蚓上深堂言至空也苏曰讥小人得志也】补注【希曰尔雅鹚鷧释曰别二名也字林似鶂而黒郭云即鸬鷀也井深则有鱼　未可测井浅而窥徒劳矣】车马何萧索门前百草长【赵曰张仲蔚所居蓬蒿满门寂无车马】
　　地僻秋将尽山髙夜未归塞云多断续边日少光辉警急烽常报传闻檄屡飞【薛曰按前汉书长安匈奴大入烽火通于甘泉洙曰鲍明逺诗羽檄起边亭烽火入咸阳师曰说文曰檄以木简为书长尺二以徴军也魏武奏事曰若有急则揷以鸡羽谓之羽檄】补注【鹤曰贾谊传斥侯望烽燧文頴曰边方备胡冦作髙土橹橹上作桔橰桔橰头兠零以薪草置其中常低之有防即火然举之以相告曰烽师古曰夜则举烽陈琳为魏祖草檄韩愈送侯参谋诗亦云檄笔无与谋则檄亦有文也】西戎外甥国【为尚主也苍舒曰按唐书景龙四年以金城公主下嫁吐畨乾元元年肃宗以防女宁国公主下降回纥尔雅曰妻之父为外舅郭璞曰谓我舅者谓之甥然则亦呼壻为甥唐书赞普遣名悉躐奉表言甥先帝舅显亲也】何得近天威【近一作迕洙曰天子之威也左传齐侯曰天威不违顔咫尺】
　　凤林戈未息鱼海路常难【鲁曰凤林鱼海皆地名】补注【鹤曰河州有凤林县北有凤林阙见唐志戈未息言吐畨入防也】火云峯峻【洙曰烽之火夏云多竒峯】悬军幕井干【洙曰悬军谓路险阻悬之使下也邓艾伐蜀悬军深入幕一作暮梦符曰按周官挈壶氏掌挈壶以令军井凡军事县壶以序聚赵曰易井収勿幕注井口曰収勿幕则勿遮幕之】风连西极动月过北庭寒故老思飞将【彦辅曰李广飞将】何时议筑坛【师曰汉祖筑坛拜将甫思得如信者出焉】
　　唐尧真自圣【赵曰谓肃宗也逸曰君自圣则忠谠不闻用防言以托讽也】野老复何知【赵曰公自谓也】晒药能无妇应门亦有儿【洙曰李令伯表内无应门五尺之童世说荀淑使叔明应门兹明行酒师曰应音因当门户幸有儿子】藏书闻禹穴【洙曰司马迁年十嵗诵古文二十四而南游江淮上防稽探禹穴窥九疑赵曰言禹穴藏书也】读记忆仇池【忆一作悟苏曰许靖过仇池树下有碑靖驻马一覧无遗人皆称赏】为报鸳行旧【赵曰指言平日同禁省之人】鹪鹩在一枝【赵曰庄子鹪鹩巢林不过一枝韩曰甫之执友皆在鸳行想其子必有所托故云云】
　　月夜忆舎弟【乾元二年作】
　　补注【鹤曰诗云戍鼔断人行秋边鴈一声当是乾元二年秦州作是年九月史思明陷东京及齐汝郑滑四州宜戍鼓之未作二弟在许一在齐皆在河南故忆之】
　　戍鼓断人行【洙曰戍楼鼓也】秋边一鴈声【洙曰言孤也】露从今夜白月是故乡明有弟皆分散【洙曰一云羇旅赵曰公之二弟方贼乱时一在齐州一在阳翟】无家问死生寄书长不逹况乃未休兵【一雁声言其兄弟隔絶遂孤也当乱离流落故曰无家也】
　　宿赞公房【彦辅曰赞大云寺主谪此安置　乾元二年作】
　　补注【鹤曰诗云陇月向人圆又言菊荒莲倒当是乾元二年晚秋在秦州作】
　　杖锡何来此秋风巳飒然雨荒深院菊霜倒半池莲【师曰昔慧逺禅师与陶渊明结白莲社甫平昔与赞公逰从亦其比也今之霜倒半池莲言莲社冷落也】补注【希曰此特言宿赞公房时景物如此尔岂为莲社冷落而言若以莲喻莲社冷落则菊将安喻】放逐宁违性【洙曰性安穷达不以放逐而违尔】虗空不离禅【洙曰释经以禅宗为空门】相逢成夜宿陇月向人圆补注【希曰晋刘惔传卿今日作此靣向人耶】
　　东楼【乾元二年作】
　　补注【鹤曰传声看驿使盖使吐畨者经此当是乾元二年秦州作】
　　万里流【一作行】沙道征西过此门【洙曰流沙地名老子西渉流沙而不返晋汉有征西将军官赵曰泛言西行之人出此西门耳一本作西征北门义非】补注【鹤曰流沙在西之极吐番所居之域中国使吐畨者道出于此汉书有西征三字师古以为以日为喻故言西征然此云征西犹言往西耳往西则过此门赵注是】但添新战骨【苏曰袁耽数年相持边疆沙塲但添新战骨耳】不返旧征魂【洙曰一云但添征战骨不返死生魂】楼角凌风逈城隂带水昏传声看驿使送莭向河源【赵曰时遣使与吐畨和借使张骞奉使寻河源事】
　　雨晴【洙曰一作秋雾乾元元年作】
　　补注【鹤曰诗云塞栁行踈翠又云胡笳楼上彂当是乾元元年秦州作】
　　天际【一作外】秋云薄从西万里风今朝好晴景久雨不妨农【洙曰以得时也苏曰元狩年中虽久雨不妨农事】塞【一作岸】桞行踈翠山梨结小红胡笳楼上发一鴈入髙空【修可曰张祐诗万人齐指处一鴈落寒空同此】
　　寓目【赵曰左传楚子玉之语曰得臣与寓目焉】
　　补注【鹤曰诗云闗云塞水羌女胡儿当是在秦州作乾元二年诗又云一县葡萄熟指陇西所出而言也】
　　一县葡萄熟【沈曰永徽图经曰葡萄生陇西五原煌山谷今处处有之】秋山苜蓿多【洙曰西域人好饮葡萄酒马食苜蓿贰师伐宛将种归中国沈曰神农本草云苜蓿味苦平无毒主安中利人可久食】闗云常带雨塞水不成河羌女轻【一作摇】烽燧【赵曰然火曰烽举炬曰燧】胡儿制【一作挚】骆驼自伤迟暮恨丧乱饱经过
　　山寺【乾元二年作】
　　补注【鹤曰范成大岭海志云鹦鹉出炎方稍北中冷则发瘴噤秦地寒宜无鹦鹉而梁权道编此诗在秦州作按鹦鹉赋云命虞人于陇抵闭以雕笼剪其羽翅秦陇右州也故有之公贺薛璩毕曜迁官诗在秦州亦曰陇俗轻鹦鹉则此诗正在秦州作乾元二年】
　　野寺残僧少山园细路髙麝香眠石竹鹦鹉啄金桃【洙曰麝鹿也苏曰麝香鸟名石竹野花麝香之鸟其骨极小石竹之花防弱丛生而纎短麝香所以能眠释者以为麝鹿也岂能眠于石竹或以为释者是师曰天厨禁脔云麝香小鸟也与苏注同】补注【希曰尔雅麝父麕足释曰字林云小鹿有香其足似麞故云麕足郭云脚似麕有香文嵇叔夜养生论麝食柏而香本草云麝香形似麞尝食柏五叶得香又夏自食蛇多至寒香满入春懐急痛以脚剔去置矢溺中覆之时有常处汉异域志能言鸟注云鹦鹉说文莺母能言鸟也贞观间唐国献黄桃大如鹅卵其色如金亦呼为金桃兹云者亦其类欤鹤曰崇仁饶焯景仲与余言尝见武林有金桃色如杏七八月熟因知东都事畧所记外国进金桃银桃种命植之御苑即此也】乱水通人过【定功曰诗渉渭为乱】悬崖置屋牢【苏曰姚崇梵僧居麦积山下以岩造成屋今自为石岩寺】上方重閤晩百里见纎毫
　　即事【乾元二年作】
　　补注【鹤曰诗曰人怜汉公主生得渡河归谓宁国公主乾元二年八月丙辰自囘纥归当是其年作】
　　闻道花门破和亲事却非人怜汉公主生得渡河归【赵曰囘纥助讨禄山有功乾元元年请婚肃宗以　宁国公主下嫁眀年可汗死公主以无子得归】补注【鹤曰花门破谓囘纥乾元元年和亲后尝使王子骨啜勒宰相帝里等率骑讨贼明年囘纥与九节度攻相州王师溃帝徳奔京师帝厚赐遣还俄而可汗死公主归故云】秋思抛云髻【一作鬓】腰支賸【一作胜】寳衣羣凶犹索战【苏曰王世充羣凶兵犹索战但持重吾军然后大事可成】回首意多违
　　遣懐【乾元二年作】
　　补注【鹤曰诗云寒城塞日皆是指秦州而言乾元二年作】
　　愁眼防霜露寒城菊自花【苏曰古出塞云寒城菊自花旷野木脱尽子羙全用深有包蓄木脱尽言无嵗寒之志交情薄也菊自花不似浇培乃君子以道自营也】天风随断桞客泪堕清笳水净城隂直山昏塞日斜夜来归鸟尽啼杀后栖鸦【赵曰以其无枝可栖故啼之多尔】
　　天河【乾元二年作】
</div>
    <div class="pagination">
<a href="补注杜诗_page20.html">上一页</a><span>...</span><a href="补注杜诗_page16.html">16</a><a href="补注杜诗_page17.html">17</a><a href="补注杜诗_page18.html">18</a><a href="补注杜诗_page19.html">19</a><a href="补注杜诗_page20.html">20</a><span class="current-page">21</span><a href="补注杜诗_page22.html">22</a><a href="补注杜诗_page23.html">23</a><a href="补注杜诗_page24.html">24</a><a href="补注杜诗_page25.html">25</a><a href="补注杜诗_page26.html">26</a><span>...</span><a href="补注杜诗_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
