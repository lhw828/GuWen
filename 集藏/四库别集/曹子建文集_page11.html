<!DOCTYPE html>
<html>
<head>
    <meta charset="UTF-8">
    <title>曹子建文集 - 第 11 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曹子建文集 - 第 11 页/共 15 页</h1>
    <div class="content">    仰彼朔风，用怀魏都，愿骋代马，候忽北徂。凯风永至，思彼蛮方，愿随越鸟，翻飞南翔。
    四气代谢，悬景运周，别如俯仰，脱若三秋。昔我初迁，朱华未晞，今我旋止。素雪云飞。
    俯降干仞，仰登天阻，风飘蓬飞，载离寒暑。千仞易陟，天阻可越；昔我同袍，今永乖别。
    子好芳草，岂忘尔贻；繁华将茂，秋霜悴之。君不垂眷，岂云其诚？秋兰可喻，桂树冬荣。
    弦歌荡思，谁与销忧，临川慕思，何为泛舟！岂无和乐？游非我邻。谁忘泛舟？愧无榜人！(《蜩笑外稿》云小雅云昔我往矣，杨柳依依；今我来思，雨雪霏霏。又云：昔我往矣，黍稷方华；今我来思，雨雪载涂。可谓善道行役之情矣。曹子建效其语云：昔我初迁，朱华末?睹?；今我旋止，素雪云飞。则不逮运矣。且于建欲学风雅为四言，而犹末忘朱华素雪之属对，此其所以止于建安黄韧钦!)


《矫志诗》 
    芝桂虽芳，难以饵烹，尸位素餐，难以成名。磁石引铁，于金不连；大朝举士，愚不闻焉。抱壁涂乞，无为贵宝；履仁遘祸，无为贵道。鹓雏远害，不羞卑栖；灵虬避难，不耻污泥。都蔗虽甘，杖之必折；巧言虽美，用之必灭。[□□□□，□□□□；]济济唐朝，万邦作孚。逢蒙虽巧，必得良弓；圣主虽知，必得英雄。螳螂见叹，齐士轻战，越王轼蛙，国以死献。道远知骥，世伪知贤，[□□□□，□□□□。]覆之帱之，顺天之矩，泽如凯风，惠如时雨。口为禁闼，舌为发机；门机之闿，楛矢不追。


《元会诗》 
    初岁元祚，吉日惟良。乃为嘉会，宴此高堂。[尊卑列叙，典而有章。]衣裳鲜洁，黼黻玄黄。[清酤盈爵，中坐腾光。]珍膳杂遝，充溢圆方。[笙磬既设，筝瑟俱张。悲歌厉响，咀嚼清商。]俯视文轩，仰瞻华梁。愿保兹善，千载为常。欢笑尽娱，乐哉未央，皇室荣贵，寿考无疆。



《闺情》
    有美一人，被服纤罗。妖姿艳丽，蓊若春华。红颜(韦+华)晔，云髻嵯峨。弹琴抚节，为我弦歌。清浊齐均，既亮且和。取乐今日，遑恤其他。


《公宴诗》 
    公子敬爱客，终宴不知疲。清夜游西园，飞盖相追随。明月澄清影，列宿正参差。秋兰被长坂，朱华昌绿池。潜鱼跃清波，好鸟鸣高技。神飚接丹毂，轻荤随风移。飘飖放志意，千古长若斯。(《诗家直说》云：于建已有响字，朱华昌绿池，时雨静飞尘，昌、静二字是矣。) 


《侍太子坐》 
    白日曜青春，时雨静飞尘。寒冰辟炎景，凉风飘我身。清醴盈金殇，肴馔纵横陈。齐人进奇乐，歌者出西秦。翩翩我公子，机巧忽若神。


《赠徐干》 
    惊风飘白日，忽然归西山。圆景光未满，众星灿以繁。志士营世业，小人亦不闲。聊且夜行游，游彼双阙间。文昌郁云兴，迎风高中天。春鸠鸣飞栋，流猋激棂轩。顾念蓬室士，贫贱诚足怜。薇藿弗充虚，皮褐犹不全。慷慨有悲心，兴文自成篇。宝弃怨何人？和氏有其愆。弹冠佚知己，知己谁不然。良田无晚岁，膏泽多丰年。亮怀璠玙美，积久德逾宣。亲交义在敦，申章复何言!(逾，五臣作愈。)


《赠丁仪》 
    初秋凉气发，庭树微销落。凝霜依玉除，清风飘飞阁。朝云不归山，霖雨成川泽。黍稷委畴陇，农夫安所获。在贵多忘贱，为恩谁能博！狐白足御冬，焉念无衣客!思慕延陵子，宝剑非所借。子岂宁尔心，亲交义不薄。



《赠王粲》
    端坐苦愁思，榄衣起西游。树木发春华，清池激长流。中有孤鸳鸯，哀鸣求匹俦。我愿执此鸟，惜哉无轻舟!欲归忘故道，顾望但怀愁。悲风鸣我侧，羲和逝不留。重阴润万物，何惧泽不周?谁令君多念，自使怀百忧。


《又赠丁仪王桀》 
    从军度函谷，驱马过西京。山岑高无极，泾渭扬浊清。壮哉帝王居，佳丽殊百城。贝阙出浮云，承露概(泰)[太]清。皇佐扬天惠，四海无交兵。权家虽爱胜，全国为令名。君子在末位，不能歌德声。丁生怨在朝，王子欢自营。欢怨非贞则，中和诚可经。(岑一作峰)


《赠丁翼》 
    嘉宾填城阙，丰膳出中厨。吾与二三子，曲宴此城隅。秦筝发西气，齐瑟扬东讴。肴来不虚归，觞至反无馀。我岂狎异人，朋友与我俱。大国多良材。譬海出明珠。君子义休偫，小人德无储。积善有馀庆，荣枯立可须。滔荡固大节，时俗多所拘。君子通大道，无愿无世儒。


《赠白马王彪》 
    序曰：黄初四年(正)[五]月，白马王、任城王与余俱朝京师，会节气。到洛阳，任城王薨。至七月，与白马王还国。后有司以二王归蕃，道路宜异宿止，意每恨之!盖以大别在数日，是用自剖，与王辞焉，愤而成篇。 
    谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。泛舟越洪涛，怨彼东路长，顾瞻恋城阙，引领情内伤。(广一作旷。)
    其二
    大谷何寥廓，山树郁苍苍。霖雨泥我涂，流潦浩纵横。中逵绝无轨，改辙登高冈。修坂造云日，我马玄以黄。(大五臣作太。)
    其三
    玄黄犹能进，我思郁以纡，郁纡将何念，亲爱在离居。本图相与偕，中更不克俱。鸱枭鸣衡轭，豺狼当路衢；苍蝇兼白黑，谗巧令亲疏。欲还绝无蹊，揽辔止踟蹰。(何念今本作难进，令今本作反。)
    其四
    蜘蹰亦何留?相思无终极!秋风发微凉，寒蝉鸣无侧。原野何萧条，白日忽西匿。归鸟赴乔林，翩翩厉羽翼。孤兽走索群，衔草不遑食。感物伤我怀，抚心长太息。(太，魏志作叹。)
    其五
    太息将何为?天命与我违!奈何念同生，一往形不归。孤魂翔故域，灵柩寄京师。存者忽复过，亡没身自衰。人生处一世，忽若朝露晞。年在桑榆间，影响不能追。自顾非金石，咄唶令心悲。唶一作咤。
    其六
    心悲动我神，弃置莫复陈。丈夫志四海，万里犹比怜。恩爱苟不亏，在远分日亲。何必同衾帱，然后展殷勤。忧思成疾疹，无乃儿女仁。仓卒骨肉情，能不怀苦辛!
    其七
    苦辛何虑思?天命信可疑!虚无求列仙，松子久吾欺。变故在斯须，百年谁能持。离别永无会，执手将何时?王其爱玉体，俱享黄发期。收泪即长路，援笔从此辞。(路，志作涂。)


《送应氏诗二首》 
    其一
    步登北邙阪，遥望洛阳山。洛阳何寂寞，宫室尽烧焚。垣墙皆顿擗，荆棘上参天。不见旧耆老，但睹新少年。侧足无行径，荒畴不复田。游子久不归，不识陌与阡。中野何萧条，千里无人烟。念我平常居，气结不能言。(平常居一作平生亲。)
    其二
    清时难屡得，嘉会不可常。天地无终极，人命若朝霜。愿得展嬿婉，我友之朔方。亲昵并集送，置酒此河阳。中馈岂独薄，宾饮不尽觞。爱至望苦深，岂不愧中肠。山川阻且远，别促会日长。愿为比翼鸟，施翮起高翔。



《三良诗》
    功名不可为，忠义我所安。秦穆先下世，三臣皆自残。生时等荣乐，既没同忧患。谁言捐躯易?杀身诚独难!揽涕登君墓，临穴仰天叹。长夜何冥冥，一往不复还。黄鸟为悲鸣，哀哉伤肺肝。


《游仙诗》 
    人生不满百，戚戚少欢娱。意欲奋六翮，排雾凌紫虚。蝉蜕同松乔，翻迹登鼎湖。翱翔九天上，骋辔远行游。东观扶桑曜，西临弱水流，北极玄天渚，南翔陟丹丘。(威戚，一作岁岁；玄天，一作登玄。)


《杂诗六首》 
    其一
    高台多悲风，朝日照北林。之子在万里，江湖迥且深。方舟安可极，离思故难任。孤雁飞南游，过庭长哀吟。翘思暮远人，愿欲托遗音。形影忽不见，翩翩伤我心。
    其二
    转蓬离本根，飘飖随长风。何意回飚举，吹我入云中。高高上无极，天路安可穷!类此游客子，捐躯远从戎。毛褐不掩形，薇藿常不充。去去莫复道，沈忧令人老。(游客，一作游宕。)
    其三
    西北有织妇，绮缟何滨纷。明晨秉机杼，日昃不成文。太息终长夜，悲啸入青云。妾身守空闺，良人行从军。自期三年归，今已历九春。飞鸟绕树翔，噭噭鸣索群。愿为南流景，驰光见我君。(飞，《玉台》作孤。)
    其四
     南国有佳人，容华若桃李。朝游江北岸，夕宿潇湘沚。时俗薄朱颜，谁为发皓齿。俛仰岁将暮，荣耀难久恃(俛，一作俯；夕宿潇湘沚，善作日夕宿湘沚。)
    其五
    仆夫早严驾，吾将远行游。远行欲何之?吴国为我仇。将骋万里途，东路安足由!江介多悲风，淮泗驰急流。愿欲一轻济，惜哉无方舟!闲居非吾志，甘心赴国扰。(远行，五臣作行远。都玄敬《诗话》云：曹子建杂诗闲居非吾志，甘心赴国忧。又云国仇量不塞，甘心思丧元，老瞒而有是儿，宁不助其奸雄。)
    其六
    飞观百馀尺，临牖御棂轩。远望周千里，朝(日)[夕]见平原。烈士多悲心，小人媮自闲。国仇亮不塞，甘心思丧元。拊剑西南望，思欲赴太山。弦急悲声发，聆我慷慨言。(御，五臣作仰。)


《闺情》 
    揽衣出中闺，逍遥步两楹。闲房何寂寞，绿草被阶庭。空室自生风，百鸟翩南征。春思安可忘，忧戚与我(君)并。佳人在远道，妾身单且茕。欢会难再遇，芝兰不重荣。人皆弃旧爱，君岂若平生。寄松为女萝，依水如浮萍。赍身奉衿带，朝夕不堕倾。傥终顾盼恩，水副我中情。(室，一作穴。傥终顾盼恩，一作傥能终顾盼。)

</div>
    <div class="pagination">
<a href="曹子建文集_page10.html">上一页</a><span>...</span><a href="曹子建文集_page6.html">6</a><a href="曹子建文集_page7.html">7</a><a href="曹子建文集_page8.html">8</a><a href="曹子建文集_page9.html">9</a><a href="曹子建文集_page10.html">10</a><span class="current-page">11</span><a href="曹子建文集_page12.html">12</a><a href="曹子建文集_page13.html">13</a><a href="曹子建文集_page14.html">14</a><a href="曹子建文集_page15.html">15</a><a href="曹子建文集_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
