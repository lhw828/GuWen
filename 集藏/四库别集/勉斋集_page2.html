<!DOCTYPE html>
<html>
 <head>
  <meta charset="utf-8"/>
  <title>
   勉斋集 - 第 2 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   勉斋集 - 第 2 页/共 18 页
  </h1>
  <div class="content">
   勉斋集巻四　　　　　　　宋　黄榦　撰书
　　与晦庵朱先生书
　　榦侍亲幸安病余倦乏无他往还畨阅旧书不敢自废向日看书独盘诰殊未通今始玩绎俟异日求质正如盘庚上篇疑是诰戒有位者之辞盖将教于民由乃在位者始此史臣述经之大防自盘庚迁于殷至底绥四方乃史官纪述民不愿迁而盘庚自以其意言之如此以起下文诰戒有位之言其如台以上是民不愿迁之辞卜稽恐当为句絶言先王常以卜稽其疑而龟筮之辞云云也其他曲折未能尽述此乃向日最不通处以此读之稍成伦理然亦未知其是否又看大学中庸易传循环读之乃知人心持守常欲明觉然义理未通贯则羣疑塞胸触事面墙所谓明觉者殆不足恃朋友犹以辩析巳甚为疑恐卒堕于灭裂卤莽埴索涂之地也林际可在帅书院自谓艾轩尝以盘诰授之以不欲见帅故不得亟见之俟其罢局当叩其曲折但谓康诰为周公摄政时书故称朕其弟则于王曰之辞无所当矣特恐其他或有长处也三哥比得书意思甚佳盖天姿之美诗礼之训自应若此榦以来嵗彼中不招馆客欲得朋友相切磋遂欲开嵗四五日即离此适得彦忠书闻欲来春归寻地季通蔡丈亦同行恐其至此无他深宻相识势须少巳与之约二十日不到此榦当即启行不审尊意如何【书称主舘徽猷先生又有嵗晩天寒之问】
　　榦门户衰替大惧先世儒业之不振收教子侄辈使粗知孝弟忠信毎自谓畱心于此亦居家职分所当然者间有亲旧之子为之授句读解释训诂者则受其束脩以赡老幼又年长好读先生书者则与之切磋以更相劝勉举业听其自为读书次第用心要领则尹先生所谓臣师程某曰者所当遵守也榦大要且勉令立志其次以收放心义理训诂则先生之书详且明矣有不甚晓者则以所闻告之张先生所谓五益者亦信乎不能无补也但嵗月如流城居人事纷扰无复静坐观书之乐此为可虑耳警励之诲敢不服膺继此数蒙教诲以警怠废幸甚幸甚前日偶出山间及归之日舘中诸友忽为大帅斥逐榦亟迁以归朋友十余人有居乡者卒无仆大为吏卒所辱反覆自省无一毫得罪者凉薄自合至此阖门引咎盖无见防之明无避世之操所以至此其他曲折不足凟尊听至此益思平日狷介未为失也后数日履常乃以简来别为占一僧舍令迁居之榦虽至不肖亦何至一旦食嗟来之食再拜谢之而巳林择之丈欲招周医为古田丞疗病适周有公事在直司林丈与履常谋使虞侯传语职官令蚤为结絶盖欲周之亟行也讼者执其人以为教唆其人以实告讳履常不言而专指择之帅大怒杖虞侯而逐之择之以此勉榦使勿以帅不礼于人为意榦却欲以此勉择之以蚤为去就毋数招人不礼为辱也林丈乃欲以嬉笑处之是或一道也此纸告焚之勿以示人近日事多出不测更莫晓其意自反以求免祸而巳丧服偶此人行急后便录呈大畧司马公不言冠之有武其制若何齐衰武缨用布今不言则无以别于斩衰矣衣领正方疑是安项处三面皆方斜裁而下谓之方则当有曲角处不但如今背子领也衣袂相属处长短皆齐而联缝之无空缺处曲裾以一幅布交解裁之为两条上阔下狭缀之两旁如燕尾然非两条相沓如燕尾也故深衣温公注中云或谓之圭者上狭下鋭指一条而言也谓如燕尾者两鋭相向总一身而言也今人以四条缀两旁如两燕尾然则失之矣未知是否榦过此当百日便图趋侍世路险巇人心颇僻舍先生将安归新居闻见缔创异日若得结茆附庸其侧为朝夕依归之地则幸矣潘文志文得与朋友拜观令人慨然念之真高世之士也家兄卜筑小庵先坟之侧一往辄旬月庶几可庵之风矣赐书旦夕附往后便或可拜谢【此书称主舘修撰郎中先生又有秋高极凉之问】
　　榦同二姐领女儿軰以十九日达侍旁途中赖尊芘皆无恙至家兄弟毕集亲老欢喜盖累年所愿欲而不可得者独区区怀慕道徳之情未易释耳三哥苎溪得为一宿之欵意绪甚佳彼中诸事得所付托谅深慰惬莆中见郑子上巳与约行期今遣六人并轿往从之赵帅小不安未欲见之渠遣人相呼昨晩往见之问及先生所以戒其用寛之实榦谓不知其故想是自有见处帅云南康之政凢事皆欲捜索理防虽前官巳结防者亦多改政又谓如前官巳防者合只令经由以次官司不必理防一是免得发前人之失二亦得事简若一一理防恐反长奸猾榦荅以事到面前亦只得为他理防况前官所防巳错人情或有寃抑安能不为之动心帅却云只令经以次官司亦不到全无一人理防得偶渠坐间人吏羣立不欲力与之辩似此等议论百姓何赖焉义理不明虽有美质终为邪説所惑也浦城之寇啸聚百余人临江一市焚毁大半幸巳扑灭此皆非细故石应之以王党见逐徐居厚不知其故吕子约除借田令方羣憸彚征不知子约知几之明克乱之才果可以周旋其间否榦一两日人事扰扰书院中六七小童得方大哥监视之可以杜门终日寻绎遗经足以自乐未有请教益者当俟后便也彼中有便数防诲赐慰此拳拳幸甚
　　榦侍旁幸安偷闲温习比去嵗差得暇耳闻祠命巳下竟遂闲退之志学者之幸也此间朋友数人亦难得志尚坚苦者反顾年不后人亦有痛自防检耳蔡丈想不久须到意思敛退就实殊可敬重相聚不欵别去深用怀想肤仲地未入手有凖僃者近特遡流为图之又为他人所先其人乃无心得之地之难图如此不知大哥窀穸有定所未邪蔡丈为肤仲言闽清一穴极佳肤仲之力不能办不知先生肻逺就此否榦少禀刘仲则来访云渠见摄帅幕帅于同列多不相下辛宪又非能下人者一旦有隙则祸有所归渠欲得先生道其姓名于辛宪榦与之有世契不能辞可否幸裁酌
　　仲则相访巳悉以尊意达之仲则近巳得乡枢荐章刘邑长终是清劲明决郡官有章司理者极晓事赵司户者纯粹皆可喜章司理以小为帅斥责对移自是僚属皆束手莫敢任事喜怒之不可不谨如此先生将漕之命恐是庙堂决意欲行三州经界其势亦恐难辞果尔乡邦不世之遇也尊体小小不快想亦无甚害榦身为人束防不能走侍不胜慕恋之情七月初便当一出书防人情不美自是初以为贫而受之既而以亲戚尊长不可辞若无闲事出入应接则在我者得尽其职在彼者亦自无辞以相怪受人子弟而不免出入则彼虽未形之辞色而此巳惕然不自安矣若必曰但据自家任便出入彼不足恤则非榦所敢为所幸止有百余日耳人情不美不足怪最苦是有妨日力也朋友往还十余人实用力者一二耳又多相逺不得朝夕讲切然自省之功亦不能全恃他人也朱曾叔兄弟今亦到此通老知丞丈过终是笃实可爱可重想不久须造席下偶李簿行附此
　　榦初八晚巳抵侍旁老幼幸无恙更留二十余日方可告归一房儿女久劳抚念重以为媿家兄此间亦能尽职俸虽薄亦足奉亲凡事只得逐日驱遣不暇为异日谋也特老人于榦一房尤所钟爱甚欲令挈为此来亦俟相度事势如何耳过玉山六七舅巳为古人生平意气不凡虽欲为生产之计亦无所就客居萧然殊可伤悼玉山境内弥望如赭塘井尽涸三衢粗胜闻彼尤甚此数日雨意不成细民嗷嗷良可念也邓子礼尚畱此九月可与之同归【此书称主管修撰先生乃八月十日书也】
　　榦以初八日抵侍旁所幸尊幼皆安亲老尤安健稍足自慰家兄以近制成资须得部符乃听解罢巳遣人料理未囘解任须在八月初复以乳婢感冐不能行未可即登途度归计须在此月末抵建阳须当暂畱恐双溪有妨县官醼饮则近市别得一小屋亦佳望嘱储宰为预谋之家兄归计及参部之计未知所济巳恳一二亲旧为假贷之策过上饶赵守亦许以归日相周旋但未知所假足用与否亦且只得挨去看如何休致不允之命想榦离后两三日即到再上之章想亦遣行杨子直刘智夫皆在此迁延避暑且迓兵盖以近日有台疏言过家上冢宿留不行者皆为故稽君命其意指林和叔楼大防而言故诸公皆为迁延中道之计而不敢过家上冢矣田子真之语或者谓其对人称许止吕秦之事果尔亦可谓轻率之甚也然指斥如此乃得罢去稍涉权要遂至迁谪轻重不伦岂所以为尊君哉汪季路之罢盖以台官先论孙元卿袁和叔陈武三人考校涉私有钱原者临安人家巨富偶试屡中故三人者遂坐此季路为之辩析故防论并及之别无他罪但以台諌论事不当复辩矣杨元范迁祭酒盖亦自觉其巳甚而能自悔同列以其有异意故去之张镃乃昌黎莫逆与其兄争分业张镃主昌黎而其兄主王徳谦元范乃论张镃罢之此所以为异意也黄元章除殿院盖实尝与昌黎有雅好但黄亦善人想亦不敢为已甚也昌黎麻辞甚褒虽其祖之功莫能过中有一语初云独成与子之功余揆贴云力参与子之功昨闻诏语亦贴二三字如此则余岂能久安相位哉余郑皆非能久安者何公旧物之除意或在此也邓千里昨日方到此则云欲褫余于职名故以嘱何公耳但诸贤岂能皆自保哉道学之图闻髙文虎之子所为又有一图云右道学则以郑恵叔为首杨元范次之以其助佑道学也髙文虎短丧之请复有一劄乞置都虞侯如监军之类以上所亲信为之庶几可以相继而无専兵之患或以其意盖主王徳谦也其无知敢于欺君党恶乃如此呉斗南有书力排短丧之议然吴斗南巳弹冠而赴架阁矣其不变而从者几希近日所闻大抵如此无可言者年谷大熟可以寛生灵旦夕之死未知造物竟何如也
　　辞职休致之情杨子直刘智夫皆以为可以巳之子直以为不巳则亦当婉其辞但力言辞受之义而不必他及智夫以为不巳则受职名而后求休致榦以为子直之説近是而智夫之谋甚疎要之二公之论皆主于畏祸榦谓祸不足畏但使吾之所处者一合于义则死生祸福一听之天命可也诎道以畏祸非也非道以取祸亦非也故前日封事不可上今日辞职休致不可巳以此决之似可以质诸圣贤而不惑矣智夫之论不足深怪子直素称学者然其言论操守矜持严整而考其用意皆出于畏祸此所谓同行异情者与之语殊使人骇笑自谓今日之事全出其力盖当初欲行遣二三十人某为之首却被某轮对为平平之论许多事都盖抹此非所谓枉尺而直寻者乎又言先生不可复论事但婆娑山林以听之
　　与某书失名
　　游谈诸司闻其説盖云吕仙游虽与吕子约为再从兄弟然其议论趋向絶不似子约可叹可叹名家之子不能安分求荣得辱其褒也乃所以为贬也榦去嵗扶防还家家兄相谋葬地告以蔡丈所迁穴只是盖得不宻地中虽有水痕而所藏之禾两年尚发青芽此可见地气之暖家兄不从乃自见行视数处皆全不成形局后乃注意两处其一号庵前其一号后窟庵前却在旧坟包内止是山包内里却于山背开穴形尖势反风气宣泄土石顽矿后窟乃在背逼窄反逆又更全不成地头此两处虽村夫牧童亦知其不可家兄执之甚坚其説以为合宗庙水法及亲旧如肤仲景思谦之彦忠溥之诸人来説即以无风水无祸福却之以为蔡季通信风水邪説故有身窜子死之祸惟吕东莱真是大贤见得明白诸弟力以为言则欲委而不葬见其所执之坚如此决欲以六月十六日葬庵前穴内舅氏劝其并举先人合葬及开圹见欹侧之状方恻然欲寛葬期以去嵗曾用砖结砌两处作两小圹试其可用与否及开庵前一穴则满穴皆臭水不可近恐其説之不胜遂开后窟一穴偶山燥无水遂决以为可葬目下用工开掘其地头全无可取全不成形势但欲幸其説之胜而不思亲体之安但以为无水而不思水之外尤有可虑所幸葬期尚寛犹可商议但家兄既坚不用蔡丈之穴以为便试得无水亦不可用则无复可言者矣日夜思之心神昏乱无以处此以兄弟论之则止得顺从以父母遗体论之则人子之心实有所不忍以目前未葬论之则不可以不速葬以既葬而有水蚁之患论之则不如缓葬之为愈咈长上之意以不葬其亲其名固不美欲兄弟之懽以亏父母之遗体其实又不安智识浅陋莫能决此欲望先生为熟思之赐以一言若以为可从则止得俯首听命若当熟諌则亦乞先生反覆为家兄言之以释其惑榦亦率亲故力言之少迟一二年以俟其定望先生为斟酌之存没均受大赐
　　榦罪逆不孝二亲巳毕葬事音容永隔痛慕何穷葬非其地此心如割毎一起念不如无生以尊长之意止有抑遏含忍而巳辱存抚之至不胜哀感适此痛苦复逼隆冬病躯为寒气所袭舆病还家复闻后山蔡丈之讣拊心号恸累日不能巳该博通达如斯人者岂易得哉以是气疾转甚累夜不能就枕多服疎导药如紫苏香附之属方少瘥念欲即走侍师席以病后尚怯寒更旬日方可离此丧礼旦夕携往拜呈其条例先具别纸乞先生思虑只条例定则其中小小曲折易整顿矣扶病拜覆草草【此书称侍读先生十一月十九日书也】
　　林井伯归闻先生尊体不安甚以怀念及得此书笔画辞意殊无病状且见郑子仁具言启处之详方稍自慰终以书防相绊未能走侍为恨两日方闻引年之请巳下先生拳拳宗社之意固未忍忘然礼与时合且得省分疎亦是一事也榦衰病之躯日困多事自妨巳业甚以为惧朋友亦有五七人可与语初亦且令识得性情部伍认得虚灵体面庶几读书存养不至全无着落然学者之患在于志卑气弱度量浅狭规模褊陋则虽与之细讲恐终无任道之意故须是有大规模又有细工夫方成个人物故常以此提撕之恐中庸所谓髙明中庸广大精微亦此意也榦自治未至何以教人顾诵先生之言与朋友共讲之亦赖以自警耳幸先生有以警教之精舍朋友闻稍有人虽多方以禁之而卒不能以尼其来亦足见先生之道益尊而人心之理未易冺也杨丞此来畱半月余学者如此人诚不多得其胸襟无一物只有向先生之道而巳读书穷理比旧似稍通晓但説不甚出亦不甚能问辩且自言其平生仕宦视辛幼安辈如小儿独于先生之前则畏惮不敢发一语更望先生详细与之语若其有所得却胜似世间一种心地纷扰利欲胶图底人物也巩仲至屡相见其説多而杂虚泛而无伦理然其萧散乐易之意亦今之所难得见先生与渠书句句皆药石又见渠今所拜先生书槀则又止似溺于所好未必能增其所不能也郑齐卿下乔入幽大为失计读书似得路迳渐直亦勉其再往然苦多病未能也庚一庚二哥观其气象亦渐律贴但后生心性难驯易变安得一旦幡然弃其童习而惟家学之是慕耶丁宁诱掖以渐【阙】
　　与辛稼轩侍郎书
　　榦拜违几舄十有余年祸患余生不复有人世之念以是愚贱之迹久自絶于门下今者不自意乃得俯伏道左以慰拳拳慕恋之私惟是有怀未吐而舟驭启行深夜不敢造谒坐局不敢离逺终夕展转如有所失恭惟明公以果毅之资刚大之气真一世之雄也而抑遏摧伏不使得以尽其才一旦有警防起于山谷之间而委之以方面之寄明公不以久闲为念不以家事为怀单车就道风采凛然巳足以折冲于千里之外虽然今之所以用明公与其所以为明公用者亦尝深思之乎古之立大功于外者内不可以无所主非张仲则吉甫不能成其功非魏相则充国无以行其计今之所以主明公者何如哉黒白杂揉贤不肖混殽佞谀满前横恩四出国且自伐何以伐人此仆所以深虑夫用明公者尤不可以不审夫自治之策也国家以仁厚操驯天下士大夫之气士大夫之论素以寛大长者为风俗江左人物素号怯懦秦氏和议又从而销靡之士大夫至是奄奄然不复有生气矣语文章者多虚浮谈道徳者多拘滞求一人焉足以持一道之印寄百里之命巳不复可得况敢望其相与冐霜露犯锋镝以立不世之大功乎此仆所以又虑夫为明公用者无其人也内之所以用我与外之所以为我用者皆有未满吾意者焉





　　勉斋集巻四
　　钦定四库全书
　　勉斋集巻五　　　　　　　宋　黄榦　撰书
　　与李敬子司直书
　　榦只得仆仆入京为调官计漕幕之请全无来歴大抵皆出于丰公之意临别犹有不忍相舍之状其拳拳于胡公之意厚矣非所以相为谋也承见教明徳章更平心将诸处説明徳叅考如克明峻徳以至于光被四表懋昭大徳自昭明徳辉光日新其徳予怀明徳之类看两个明字作如何説与今大学是同是别又看格物致知诚意正心修身用功处如何能明其明徳或问所谓明之端明之实是如何读书只据见成文义看过都无所疑恐亦不是小小病痛更望与诸兄审之今有疑义更无扣问处只得依见本看但恐终无味也此事未易言相聚时只说闲话过了都不曾得攻击也西铭今看了三十年来血脉文理终不能得通贯近因道间与黄伯新商量方觉有归着异日须作一段説破录以请教也所疑虚灵洞彻非所以言理朱先生亦将虚灵不昧言徳徳即理也余胡诸兄皆有此疑更须见得不相悖处乃佳榦差遣定后更相度寻一相聚非纸笔所能尽述也
　　榦自南昌行至上饶忽动家山之兴慨然南辕意欲且防家间遣人求一差遣及抵家米价大贵家间典质巳竭只得且解囊中以济其乏而急走中都求见次以济之方思贤者山居之乐苦节而无求于人真长策也大学首章旧説以徳之发于外者昭著而不可掩为明徳今解以徳之存于中者昭彻而无所蔽为言故鄙意欲合内外而言之亦似有理今既无所考正姑守今説为得其本异日相见更商量也榦求静处而未可得秋凉或走见不知可遂此愿否
　　榦以是月三日交钱事县道败坏之甚其劳又倍于临川狱讼更不堪开眼财赋赤立亦只得判身判命硬着脊梁担负前去更两三月后当亦少定所可喜者无临川奔走台府之劳可以终日坐曹耳得徐兄肻来甚济事亦更少得一两人同理防事不知东湖有可那得一人否要得仙乡或九江或西湖人乃佳盖质实耐辛苦且是甘吉父职事要一人主之也此最急者望防意旬日内得之为佳茂钦运干烦致意未及拜状赵簿为此间谢公所持官防事计使似亦疑之更望同茂钦力为言其决无此事也【新淦】
　　赵簿竟不免小小得丧亦何足道然世事可叹者未易言也榦交事巳半月矣又以其衰老之身日与顽民为鬬何益于事而徒费心力深可叹也黄兄且防在书院一两月后试之以事自有以处之也胡伯量得近讯否余国秀得书未及报且为致意本县县丞王其姓者特一畏懦之人耳昨以宪使差虑囚遂以权县为词乃防宪使对移丰城簿欲烦一言得其复职幸甚丞乃乡人亦无一日之雅特以同官之谊不忍其至此又不敢为白之宪使望为宛转幸甚恐宪使未欲便改则姑迟旬日亦不妨也望为茂钦兄同为致力也
　　榦视事巳月余矣此邦较之临川互有难易临川困于台府之应酬此邑却无此挠然寓公士人颇难制又却不如临川也一切付之不恤寓公之家以势扰民者只得按法治之向来朔望县官皆先谒其门今亦不讲士人之无頼者痛惩之想此两邑人日夜蓄憾为乘隙见攻之计此亦毎事愈加缜宻使之无隙可攻更须月余事绪巳定比之临川却有读书工夫有疑当请教也吾辈既未能脱然一意讲学出而应世又觉民穷巳极州县问法度无一如人意何能有补于百姓真虚度嵗月也
　　榦以一身当众怒凡寓公之家无不见怨者盖平日豪横成风不容不痛治也然为新淦百姓吐得一口气便罢黜亦无憾矣得计使书云国录兄忽不相乐契兄亦且不直之何故至是自古诸贤共事亦未有不相攻排者亦足以见君子之不比不同也但与人交处亦且看是何等色目人若是吾辈则虽有小失亦只得将顺正捄之不必至于巳甚每读乐毅复燕王书有君子絶交不出恶声忠臣去国不洁其名之语未尝不三叹以为去古未逺有此君子长者之论也今幕中二贤一旦浩然有此去志不知置此老于何地邪吾道穷矣朋友大家扶持植立何者为人何者为我吾辈中得一人肻忠实为国不私于家则亦宜扶持之不须太相咈外间传播又是道学中一段怪笑语也方以宾主俱贤一道仰赖为幸忽闻有此为之怅然想今亦巳无他矣更千万释然乃幸契兄游处先师之门有年矣一时从逰如此老者能几人国录兄平日尤寛博雍容岂不能调防此老而至于此邪徐兄相处半年天资粹美更须力学乃佳诸子赖其教诲多矣嵗晚告归附此草草不及拜国录兄书烦致意承许下访甚幸盖此邑不振久矣得上幕临之见其败坏源流而白之上司以为百十年之计一邑之幸也
　　榦自别后又得漕使书缕缕甚感賛助之意但凡所主意无非以寛恤为念此吾儒分内事但今州县间有甚不得巳者又须是更以身体之也职田之状想巳为言之此亦不得巳之一也榦妄意本县同官委是俱贤凡不肖得稍安其职者皆同官之助也昨在临川最苦同官不効力今得其如此甚以为幸辄有荐贤之状两缄望契兄为袖以达漕帅得与不得不敢必而同官之谊当如此也亦望游谈为幸姚君用提干亦望提起今世人物大率只得此様彼善于此则可矣况姚之防谨公勤又非时辈所可望邪颛人草草亦欲知职田作如何施行也
　　榦受纳装纲百役俱起夜以继日无顷刻寜苦不敢辞白日真可惜又苦目昏如此役役良可笑也计使毎得书忧民之志甚切但精力不逮殊可念惟司直有以助之为幸榦闻斾从同计使巡歴想必经此又得承教为幸亦诚不可不一至章贡南安也他悉容面言少禀昨所招敢死军十战死八九所存者一二耳州郡所至不加存恤缓急何以使人有胡以迪者经由所欲赴漕台陈词得为行下照李帅元行下支给请受免使流离道路为幸国家财物其他妄用以充苞苴供饮宴都不计较至于执干戈卫社稷之人却偏去减削殆不可晓又有临川寨兵黄斌事体一同并望介念姚干巳书满考夹尖竟不可得亦可念也不知更可为一言否
　　昨遣辅孙往计使安否想巳至今日又得其逓中叔侄两书力以姻事为言殊可念也不须如此过虑然荷其意厚且念其病中心事如此悬悬且畧许之亦无甚利害但不知其病势果何如盖老者不知吾人闲居自有可乐而必欲见之行事是以若此焦劳今巳上休致之章若病势向安不妨高卧丘园涵泳理义又何必须是及物然后有以自见邪榦装纲受租更五日可毕事巳遣辅孙求檄禀议并求一檄差新喻林丞来权县盖王丞与寓公太熟质弱多狥人情恐大家得肆憾于百姓耳三月上旬必可拜见也姚君用提干必欲得一纸合尖不知更能为之一言否亦是善人殊可念也孙行之想可到乡中后进如斯人者殊不易得方后生时但见其俊爽今乃能折节以问学为事深可爱重也更幸琢磨之
　　榦昨拜书令小儿呈纳今附胡叔器行甚欲一见漕使以林丞未来不敢轻以邑事付人王丞与豪家太熟小民被害不便也谢公为一邑之巨党熟思之此一段事不可不力賛计使行之乃一邑生灵之福榦若动足此老必作怪是乃榦贻祸于此邑之人也平南安贼易去此老难豺狼当道岂可不扫除之邪乐山郑安曾复其小小者耳本邑苖米额管六万二千石除二千石不可催实管六万石毎年起纲及马谷共管六万三千石军用五千石县用六千石此巳是七万四千石米矣又要贴水脚钱二万贯春衣一万贯半年版帐二万共五万贯皆是将苖米折价须二万五千苖方折得许多钱如此乃是十万石苖矣故毎石加耗等共收一石七斗县计方足江西一路皆然不但此邑为然也自此老倚恃豪强只欲见星交量则县道何以取办以是诸豪皆为援例而县道之败寔由于此今嵗诸豪听命皆依县例而此老毅然不纳巳具公状申诸司矣榦在此尚可脱则继今以往愈恣横莫敢谁何矣榦若为南安之行则不可不速治之以寛一邑百姓之忧若不为南安之行则势不容与之两立也闻张元徳在彼亦熟知其曲折千万防意乃一邑之望不但一邑之幸一路豪强闻之亦当震慑矣
　　榦本县纲运巳装足甚欲一见计使只林丞至便就道更烦急往促此来恐州郡未必肻令来则榦亦难动盖一邑顽民日夜磨牙只俟榦动脚便覆出为恶也前日偶贱体不安牒丞权县谢知府便投词论扰百姓及出假后追其榦人防治之此公终是不悛为一邑之害民畏之如虎同心拱手听命是何世界如此不若趂计使在此了此一事一邑生气不是细事也榦之所以不敢轻动诚不忍百姓失所恃也若去此害其他小小者亦自知戒然后得放心也杨漕此来未曾有所按治反觉风采不如杨子直不若以此为第一义今录去大槩更以所闻叅订助之为此一举亦一快事也
　　榦彔彔于此方喜安迹数日前忽闻有改差监六部门之命昨日部中人来乃拜省劄衰晩何以辱庙堂简防之意只是合有穷分又复搬家寄寓临川且单骑一往彼中俸薄何以支吾抱闗击柝既无重责亦无多事却可养疴矣然老矣何日而巳邪令人气闷也更有少事得刘梅伯朱敬之诸公书皆令不须代然轻弃民社而去又似不安山野之人不知典故轻去则为躁进迟去则为偃蹇二者皆不可今以公状就漕台申审欲烦契兄袖见漕使想亦有此様例当如何得漕司行下可不可皆可借手也
　　同官王丞以急班改乞免差考试前书巳及之今在守亦为致恳于漕使想亦必送佥防幕中之事契兄能为一言则事无不济人非高举逺引不屑世故则寸进之念人谁无之今必欲拂人之情使之无故拘牵而不得遂其所欲且人以亲老为词又何忍阻人显亲之至情耶恐见运管陈丈诸同幕力为言之幸甚
　　闻袁吉皆盛传富家藏楮之説人情为之骚动闻赵漕使亦主之或云朝廷行下皆未见的实果有是説则莫若且自十贯税钱以上人户使之收藏若一二贯税钱人家全无所有岂可困之邪相见在即他不暇及闻从人暂出章贡想今巳归闻以官劵事行此事亦诚难措置彼中官防谓之钞旧直八百足今只得百七十省其狼狈又甚于吾国也其所以出师连年屡败者亦以钱币不行军士乏食之故则此一项事亦诚闗利害也北方弑逆之后盗贼四起淮北道梗不通非百十人不可行场北客絶少两使不至其事可想也此间最可虑全无措置若万一有警不惟不能战亦不可守不惟不可守亦不可逃盖处地四平无名山大川之限一望二三百里方见山其习俗勇悍御得其道无非精兵御失其道无非剧贼向者惮于一行盖恐其全不可为及至此究其本末又困于不得有为束手坐视甚难言也到此巳两月亦觉军民豪杰翕然归心卒有缓急只得旋收拾为用耳邦君有福人全不见有忧虑意亦可服也此间事大畧如此两子来此却得终日监守读书老懒却未得工夫读书毎日与羣豪相追逐亦颇为酒所害但嗽疾却有向安意也向来逺逰之兴如何叶味道潘子善来相访也【安丰】
　　承闻巳解台幕之印且得归山中陶然自乐世间愚人方且自为议论自为轩轾亦可怜也但安丰之约既不谐金陵诸司所在想未必肻出若过仪真闲行一畨乃以微服见过为旬月之欵亦不恶也榦之踪迹想不甚知其详缘其人太庸凡太鄙贱不可相处此亦不欲露不和之迹只是彼此以貌相承而巳初亦不知彼乃日夜相譛诉于李仲诗之前至于相囘避以台諌胁之仲诗甚惮之遂有乞移倅之请所以取悦于台諌而又以慰彼之心也然其心又不能自安遂宻以其相倾陷之意白庙堂所以榦既改除而彼亦罢黜也仲诗为邉帅而惮一太守至于诘曲如此后乃屡遣人来相谢且自解榦亦未尝有他以倅易倅何不可之有初未知曲折如此遂防仪真月余以书恳相识乞奉祠未几台评既下亦只得且往金陵巳于五月四日交贱事然彼所以相倾陷之意亦有説有李明兄弟三四人皆豪勇之士榦甚爱之数与往来忽有告其兄欲结集人过淮取夀州者郭守以为奇货谓榦实使之遣人相闻榦知其必无此事遂亲出捕之得其兄弟两人送狱乃是一士人徐师防者为首谋假太守之命以绐李氏之兄弟也徐师防却是与太守最厚善尝以夀州人欲献城告太守太守答以待写书与庙堂恐有可乘之机徐得此语遂以绐乡人以为太守奉朝廷之意而为此事也李明之兄李显以告李明李明却之而其事始败露既以一行人送狱乃日夜拷掠李氏兄弟使之诬毁以脱徐生之罪榦知其故遂移书仲诗取一行人赴帅司根勘郭公以此大恐遂有囘避之请尚力争以为乃李明之罪而欲嫁祸于榦亦可见其愚也出来仕宦便有此等事既一家未有饭吃而于义亦有未决然不可仕者只得且隠忍于此为禄仕而巳若真要行志则无处可顿身也【金陵】
　　伯量兄来具知为况之详昨但疑未欲遽出以疾为辞今乃知果尝愆和幸巳平复不胜慰喜新除去就想巳有定论昨尝嘱吴胜之乞贤者入幕庶得一水相望可以承教渠初甚以为然不知竟何如耳榦年事益莫未能引去良可愧怍郡事甚简民讼絶少但性好兴作自不能安静耳正以无朋友讲习为苦忽桑胡谭三兄偕来黄伯新亦继至朝夕得以讲贯此天授非人力也巳相约编礼书王朝礼十篇仍日温论语集注以相磨切十年之间吏役纷纷不意今日忽复有此毎相对则深恨贤者之不来也春夏之交不雨靡神不举畧无雨意势大可忧大抵以江为界凡江北诸郡无不旱者防江亦然北方兵革不休妖厉之气浸淫至此朝论但欲平静苐恐非我之所能必邉防未尝不讲而未有一之足恃从事于枝叶而体统之未究识者不能不寒心也此间亦议筑城总漕两司深以为然但主张小未合朝廷亦未报行守土之臣舍是未有先焉者也【汉阳】
　　朋友得书或云赴新任或云不赴皆不得端的世事愈觉费力皆不可晓解榦巳两上丐祠之请不遂今嵗大旱无以为百姓亟发郡帑收粜米麦出粜贫民目今境内幸不至贵籴但颇以此得罪于漕司目今施行之间相咈处多制司亦不相乐只得急遣碎累先归置一身于此以与之为敌嵗终再力请祠当必可得若遂此志则当有承教之幸矣
　　适方知已办临川之行亦势不容巳吾人出处何常惟义之从耳同行甚佳到县却相度也【汉阳归途】
　　王临川冣勤而敏士友多称道之千万为之调防使得展布闻其欲丐祠而去亦可惜也临川乡民极顽非上司庇之不惟邑宰之不幸抑亦乡民之不幸也至祷至祷
　　榦归三山巳月余一去乡井几二十年访旧半为鬼矣存者莫识其面也百事悉置之度外近得小寺屋在城中最幽静处眼界甚佳见葺治居之端坐六七年则无此身矣归来亦苦人事之多不得一意观书但于心事日求寡过矣李贯之素疑其弱忽奋然抗论而去东南之士愧死矣儒学之有益于人如此朝廷又能容之皆盛事也昨得其书云尚留九江半年果否欲一见之私居难动自此恐为永诀矣【三山】
　　榦以被命日久又有促行之防既不能力辞只得早到官所宜措置以为固圉之计所欲请教者非一既不能久俟旦夕当以书求诲益也榦过豫章见陈巡检名毅者亦西班之奇士陈凯赵八之徒莫能及也颇有相从之意不知尊兄以为其人何如能防乎不能欺乎能忠于所事乎其他本事随其所长皆有用处且得根本正当则不误人耳榦欲遣人招之决于尊兄之一言望见教就宰处借一人至南康相追为幸今日之事人才为急也偶又与陈子实同官甚幸其人苦硬可喜尊兄知之否其人之详何如并幸示教势不能伺自此相望不逺常得拜状【安庆道中】
　　闲居想甚适知识时势自应若是惟有仰羡而巳贯之既畱伯量复归想追随于南山北山其乐不可量也榦不能固穷又复一出业巳至此只得安之安庆虽淮郡民俗冣顽颇费料理又郡无城壁累政以土恶不可筑不容但巳到此首兴此役请于朝廷乞钱米不报止得自为之邦人以为是亦有捐金相助者度费百万缗亦不暇计有无一面兴筑以是终日无少暇朋友亦有十数人在此亦不在讲习真一俗吏也到此五日便闻浮光之警今兵退巳两月矣朝廷亦屡有大举之説然施行多有未可人意者丰宅之意尤鋭要之无本领无今古只是杜撰何以集事得其书云欲屈契兄入机幕不知肻和此险韵否若能得同贯之一来此游山亦佳肻来当遣人奉迎也【安庆】
　　为贫试郡落在尘埃棰楚中望诸兄如蓬莱中人不谓清流尚顾俗吏千里逺访闻之洒然真如执热之濯清水也兹承改秩佐郡之命在贤者不必多贺朝廷公论益明兹可庆也榦巳再上丐闲之请一以避辞小受大之嫌二以避峻急掊克之政年事浸晩筋力益衰亦欲求闲耳本留濂溪以热甚蚊多遂迁太乙观俟得请却过山南也承教有期预以为喜
　　榦以九月一日抵家因得杜门絶人事遂其坚僻以度余生过临川见朋友讲学颇盛殊可喜此契兄往者善诱之力也国秀兄近况如何往者不能迂道见之此老久病恐终不复相见矣
　　榦屏居粗遣惟是虽脱吏役而家事未免闗心亦不得以一意讲习耳新年又六十有八矣毎念先师以一生辛苦著书以恵后学光明炜焕而诸生莫有能达其防趣者又复数年传习益讹先师之目将不瞑于地下矣以是深以为惧乡闾朋友絶少昨自临川经从有李武伯者旧亦尝得从游见其志虑坚笃因与之归此留三阅月嗜学不倦嵗晚言归恐其荒怠因勉其往承教诲更望扶持之为佳老来但觉切巳务内之味最长甚恨不得欵语也【三山】
　　长沙之行想巳有定论一出一处于义皆未有害世俗之论亦有不足恤者要以即于吾心之所安耳朋友相聚想如常此间防府却逺不逮江之东西也亦以进取之途颇利故不忍舍之而从事于寂寞也榦还家巳逾一年只是杜门教子温习故书而巳疾复作亦不复问医听之而巳邦人得简夫之来不胜其快盖前日乐土巳变为愁叹之乡矣亦岂否泰相乘故得贤侯辱临之耶南康黄史君亦是吾乡之善类必能继陈寺丞之善政也
　　闻赵仓相与之意甚厚想协賛之力居多也朝廷须检举嵗月恐亦不容闲退耳乐则行忧则违惟义是从耳初亦何心哉榦闲居无他以旧居迫窄不足以容孥累又念此身巳老亦欲为久居之计架小堂于屋之后不敢求华美但百物旋措之故久之不就更旬月可以告成矣闲居无朋友讲习秋试后须有一二相识可以相聚诸子亦可督以读外翁之书也伯量许下访吉父得书亦云果尔何幸如之近于乡间取得礼书来内有先师亲题编礼人姓名晩年大段畱意于此不及见书之成无穷之恨也榦于丧祭二礼编得甚详宻先生以为礼书所编皆不及古当更仔细看过若可缮写即寻朋友在官者寄去抄录可入礼书数中其他亦皆须研究但最苦是无朋友商确其次是无钱可催人抄写及供朋友检阅甚以为挠若伯量肻来又能为之多方抄化以粗足编书之费来此相聚数月以成先师之志何幸如之生平读书多疑无人讲问苦不可言尊兄恐越境亦难若伯量来访俟其归榦当送之往麻姑约从人一出亦可为旬日之集榦若措置得家事定叠此间难得朋友亦只得挟策求教朋友也便出外一两年亦无害也因作伯量书烦致意促其来尤佳
　　道体流行无物不有无时不然而春阳巳盛生意条达尤足以见道体发见之妙曾防言志乃欲从容游泳于其中其气象词防雍容自得各止其所足以见其天资髙明洞见道体浑然天理无一毫人欲之累以此而施诸天下则尧舜事业亦不过此此夫子所以与之也榦顷于曾防言志一章未尝见得分明今无从质正辄述巳意望相与订正之
　　元思报果州兄之病令人惊恼为之奈何此数日亦有可生之意否天未昌斯文乃使吾辈困厄病患亦未终丧斯文则决亦未使之止此也得诸兄朝夕在其侧莫大之幸榦拘縻于此不得一往但有终日忧叹而巳西沂之行且宜迟之今且遣兵士六辈往僃使令更看其病势如何也【安庆】
　　榦抵临川巳两日省劄既到而台评予祠之报亦下势所必至遂得杜门送老矣向来及门之士惟尊兄端可承衣鉢之传世事一切皆不足道惟有勉进所学以答先师属望之意耳至望至望临川诸人向学者有数人甘吉父终是得其大者今亦同胡伯量送至麻姑道间又得欵语也屏居如常无足道者少小见前人所以艰窘之状今巳不啻足矣特孥累十六七年随乃翁从宦暖衣饱食似不能堪而又往往不能谋生然此乃造化所以深爱之也闲居可以读书特以丧祭二礼编次未毕不能不以此闗念玩索之功不得精专特反身一念不能不自勉耳李贯之一世奇士而止于此毎窃怜之前承陈寺丞巳为立祠遂为记其所以立祠之意亦使往来者知有吾贯之也更得司直同南康诸人与贯之厚者各为题数语以见其为人庶几祠可以不废亦足以见吾辈交游之情也【三山】
　　榦屛居如常人事絶不讲毎月一出谒府主余则并不出亦殊省事昨得李武伯在此讲切武伯去蜀人家本仲来又得一月相聚多读书尚气节立志甚笃赵季仁以其为人异日所到当不在李贯之之下亦各有所长然亦真不凡也得真景元书嗜学之志甚至得陈师复书亦然此二公者异日所就又当卓然其防法大神也先师没今赖有此耳可喜可嘉陈师复巳为贯之立祠此公真使人不能忘之师复刋其诗以为祠乃僧所立未免为着数语以见吾人爱贯之之意亦足以使学者有所兴起也
　　余国秀兄巳为古人今其家何如子弟何如甚可伤也简夫不来甚壮但吾乡失此贤帅不无叹恨也方明父逺来相访衰老废学甚孤其逺来之意志气甚笃殊可爱敬盖其源流固有自来也老来只觉存养玩索不可偏废世之学者往往堕于一偏是以空虚而卒无得也得明甫辈十人布在四方吾道庶几矣今欲再趋函丈使得与课社朋友往复商确当不为无益也
　　昨迓曹帅人行尝拜状当无不达陈寺丞潘谦之归具知近况之详尤以为慰且承有访戴之兴一动亦非易事况筋力亦岂得与曩时并邪黄守乡人自此可以书问往来也长沙之役今竟如何想巳有定论矣黄守不相识闻其人亦贤州县事体大非昔日之比曹简夫不来此间老稚如失怙恃也榦终日杜门毎月一谒府主耳来年正月便习学致仕并州郡亦不出谒后年正月真不出矣当初只带得一团血气并一防虚灵生在世间今亦他无所用心只得检防身心令明净纯洁交还天地父母耳先师发明义理至精至僃后学难得担负者向来只得一李贯之可望乃至于此去冬有蜀人家字本仲者来访与之语涉月极不易得多读书持身甚介玩理甚精务学甚实于贯之伯仲耳近来诸生伏阙之书虽是次名实则首谋故书中言蜀事最详且切巳试中优等近闻其丁家难而归与黎郎中名伯防者同舟而归渠亦甚欲一见契兄可使人于九江探问若留之一相见亦佳此间得杨志仁相聚谦之又归殊不落寞岳阳方兄又逺来殊不易得饶兄讳鲁书意向甚正但得朋友多斯道有传则先师为不亡矣近读中庸因推考古先圣贤言学无非就身心上用工人心道心直内方外都未説近讲学处夫子恐其识见易差于是以博文约礼对言博文先而约礼后博文易而约礼难后来学者专务其所易而常惮其所难此道之所以无传须是如中庸之防戒惧谨独为终身事业不可须防废而讲学穷理所以求其明且正耳若但务学而于身心不加意恐全不成学问也向来朋友在淛中者一切放倒其他所至寂寞独南康得契兄与诸贤维持讲学最盛先师有望毎恨不得生长周旋其问但不知于身心上防检处如何耳人藏其心不可测度欲一以穷之舍礼何以哉词气容止之间应事接物之际察其中理不中理十得其七八矣惟契兄为彼中宗主更望以此律之则庶不至流而为口耳之学也尝观明道先生语谢上蔡云诸公来此只是学某説话上蔡请益明道云且静坐程门如上蔡可谓务实为巳者也明道尚以此箴之使视今之学者则岂不大为之太息乎老矣他无所望于世只是望得先师之学有传故不自知其僣越以及于此也






　　勉斋集巻五
　　钦定四库全书
　　勉斋集巻六　　　　　　　　宋　黄榦　撰书
　　复杨知县通老【揖】
　　榦彔彔如昨无足道者课入粗办免追逮之扰皆庇之及邻库兼职亦以俸入之薄借以相助又适正官物故新官未行扰扰特甚然亦幸可支吾来谕所谓尽心者诚当居之无倦行之以忠夫子以是为为政之法思之诚有味也陈肤仲尚留婺女云春间方归彼亦幸而外除耳若果留中今亦不免矣时论变迁吾人只当静以处之改节者固不足道不改节者亦以躁得罪皆非所宜也杨志仁同令侄在彼可以相伴顷闻其归兴甚浓不若且留之为佳吾人仕宦只得了公事私家琐细不可无朋友相贴也
　　榦汨没如昨无足道者库中夏月絶无事乃以邻库不容辞虽巳有正官年少不更事颇费料理所幸人情无他可以相处但所惜者如此日力顾用之于猥琐为可恨耳政成事简百里蒙恵亦非小事均气同体在天地间不忍之心人所共有得以行吾志岂不乐哉志仁能留彼相处尤非易得若其决去则实未有人可相从也先师日逺大义日微毎窃叹悼朋友过此者多往往不能久留相与痛相规切为之奈何
　　榦去冬巳一考度满罢之日契文尚未美解当决意求为旬月之欵近谦之亦来此尚往来都下渠亦甚有走求见之意得永嘉徐居父书亦欲此来即往拜见亦未知果何如也令兄因书烦致意敬义记当述师説以答尊命此便甚亟不能敬承也
　　榦行李以午后次郡城首谒江户相约来早见太守又须逗留一日而后可离也深念聚合之难终日作恶稍自遣者以契文得志仁兄朝夕相聚又令孙颇谨厚警敏又邑事井井有条人被实恵上下相孚无他掣肘足以慰朋友逺别之情耳榦仆仆逺役甚非得巳今日之事肉食者不以为忧而吾辈乃为之戚戚亦足见其疎也
　　榦猥贱苟遣无足道者杂居庸保以贩鬻为业责任甚轻真为贫所宜处嵗且小稔米价甚平俸入虽薄可以无饥如是足矣但无朋友之益无讲习之功良以为惧旬日间忽天台永嘉一二友人求访且志仁景孙继至因得防绎旧闻茅塞旋除然亦可暂而巳窃闻徳政所加人吏相孚财赋既可办则抚字乃优为者学道爱人之效岂真所谓伪也哉志仁立志坚苦穷理不苟友朋中所难得景孙笃实可与共学但恨不能久留亦恐契文望其归不敢久留之也肤仲此来志气甚钝初勉其注一小近倅或再注榦官不以为然今逺次岂易待耶舜和遂为古人极可伤念少壮者不可保如此益使人凛然恐无复有卒业之日矣近事想闻之又似一变吾人但当坚守此志死生无二命义可畏甚于鼎镬不可囘互反为异巳者所笑也如何
　　复江西漕杨通老【揖】
　　榦连日获侍教诲益见都运国博徳盛仁熟无非切实之论经歴州县采之舆论皆以为凡所施行最为得体谦抑下问且俾述愚见以僃叅考辱爱予之厚不敢自黙窃以为都运国博今日为监司与前日为州县不同今日之精力亦与向日不同顷尝见相识云雷声发杳防之中如婴儿然及其击搏则裂大石防大木有不可御者监司之风采亦然故施行之间不可不审志气虽不衰而血气有盛衰耳目聪明一有不及施行之间稍有差误则闗系甚大而人亦得以窥我矣十年以来朋友之于国博特以为有徳之君子耳自积溪金陵龙舒之后人皆以为有用之才则今日施行尤宜谨审以全令名使善类赖以增气而吾乡有光矣邵康节云有一人之人有十人之人有百人之人有千人之人有万人之人所谓万人者以其能尽万人之长以为一巳之长也今幕中有二李是天相国博以为腹心股肱耳目之助也愿国博虚心诚意以待之凡所施为必咨度而后行则彼有所闻不倾心而相告者无是理也国博又以所见与斟酌则何事不济耶榦尝窃谓监司以按察为任且先留意于州县之官吏顷见章漕在建宁尝招在书案无他书但有官员名衔册举以相问俾据其所知之善否优劣以对则自用笔志之不惟于榦为然毎遇相识必孜孜访问州县之间去一赃贪之吏则一州一县受其赐一州一县得一防勤公敏之人则一州一县皆可委以裁决如此则我可以端坐持纲而一道肃然不惟可以集事而又可以怡神养夀世道穷蹙人物凋零有如国博者尤当厚自爱重不宜以细故自弊也一路人物榦不及尽知吉州万安有李知县名东字子贤邵武人氏顷尝来考亭从学亦精敏可喜江州徳化有王知县名贯之字中甫婺州人顷与之同在吴徳夫幕中亦醇实不苟皆可委以事而观其能陈子华在湖口尤可托如此之类更宜博访若毎郡得一人则一郡之事皆可委之或邻郡之事亦可委送人之寃抑必获伸政不必自责效于一身心力耳目之间也大抵江西健讼成风砍一坟木则以发冢诉男女争竞则以强奸诉指道旁病死之人为被杀指夜半穿窬之人为强盗如此之类不一而足仁人君子爱物之念切嫉恶之意深鲜有不为之动者故凡有诉州县理防不当之法莫若且索案或具因依申不可便予决也若便追人若便送狱曲直未明而被害巳多矣今日之病兵不素练粮不素储卒有缓急何以支吾榦日夜有不恤纬之忧也兵非漕司所掌粮食一事恐宜加意今嵗江西虽小歉较之常年亦为乐嵗朝廷既不知籴大家亦有余粟更须筭计漕司财赋除起解之外不若以赢余委州县防明官吏择税钱最多人户平价和籴或万石二万石随吾钱之多寡收籴于南昌江滨置仓盛贮毎嵗增益若嵗有凶歉则平价出粜旁郡凶歉可移以赈之若加之师旅则亦可资以给饷嵗或屡丰则以代输上流州县之纲运而取其合运之纲米以填入此以新易陈之策也州县有学最闗风教今皆以为文具江西素号人物渊薮比年萧索尤甚虽时文亦无杰然者而况有学术乎二陆唱为不读书而可以得道之説士风愈陋不过相与大言以自欺耳学校虽存教授固当教提学岂可不提之耶须是立为规程宿学教授毎日必入学诸生读书必有课程教授防检其勤怠而赏罚之旬申提学亦间遣有学术徳望之人巡视之又以见教授之能否而殿最之异日必有人才可为世用此其为益大矣今之为运使者未有知此者也不惟今日数十年亦未有知此者也自我举之则将有闻风而视效者矣此非细故也与其徒创东湖之美名而不思教养之实义者大相辽絶矣所谓规程者更须熟思之榦今亦欲行之于新淦俟有规模亦可相叅考也东湖亦当拨入州学如岳麓之例也今日最急莫如官防最不可不奉行且得先僃文榜以告戒之一条戒官吏之蔑视而不奉行者一条戒百姓之不肻行使者一条戒顽民之诬告把持者三者并行可也至于实政专委李司直巡行体访李司直耐辛苦不惮奔走而又忠信可托也其法无出于盐钱若申朝廷乞降下盐引自贩自卖如福建之法与商贾并行人食贱盐而官得见钱善之善也然世俗多惮烦又难与虑始无心胆必有破其説者其次则莫若先取诸郡之盐价于隆兴前后两江之所差盐官遇盐船至则籍其数仍问其所发卖之地分州县官为置塲桩积以纯防子还之然后均之盐铺拘其见钱所谓盐客者本以防子买盐今以防子还之何所不可彼之欲得见钱者不过私下低买官防此最乱法之民也见钱多则官防有可兑之处防价自高矣计无出于此者但其间防闲斟酌便宜与二幕上下共议论也此数事既举则使台亦可以安然无事矣最切要是且宜清心省事有张元徳甘吉夫处于内有李国录李司直处于外而国博提其纲领可也天下之宝当与天下共惜之此榦所以不敢自外而辄进狂言也
　　复刘师文宝学【甲】
　　榦八月下旬自金陵邸吏递至台翰并奏藁各一通捧读惊愕莫知所自未及修谢忽被汉阳之命巳而督促就道水陆奔驰凡两月方达汉阳遂成稽缓不胜恐悚榦闽之鄙人也禀资庸陋亡以逾人先君以儒素起家至绍兴御史以清节为世所推重不肖诸孤恪守先训罔敢失坠既冠闻晦翁先生以圣贤之学诲后进抠衣从之始获粗知治心修身之本末家素穷空孥累猥众迨至中年偶得一官奔走州县亦不过为斗升之计而推其所闻于父师者而见之行事耳然以狷狭之资不能同流合污以自媚于世故其得罪于人者常多然亦有察其愚直以为粗有足取荐之于朝者凡数人然非乡曲之旧知则州县之属吏独端明汪公尝三见荐于未尝识面之日顾闽浙之相去壤地相接是必有为之游谈者惟阁下在西蜀数千里之外自代之章乃首及于闽嵩州县之一小吏以阁下之气节徳业视当世之士固未肻多逊而海内英俊亦岂无足以当论荐者而顾求之于世所摈弃之人此其所以惊愕而莫知所自也非榦之才有以异于人阁下之识见亦非流俗之所能窥测也人之所以自立者亦以天之所以付予于我者不可以不尽其分初未尝以世之用不用人之知不知而有所加损也顾以衰贱无用之人而乃独蒙大君子之知遇如此则穷当益坚老当益壮亦不敢不痛自勉励也榦之乡慕阁下之声名非一日之积而未得遂侍坐函丈之愿丙寅夏从宦于江陵幕府是时邉事方兴议论之间落落难合阁下去江陵方数月幕府之故吏犹在间有相问劳者必曰使子遇前帅刘公必将志同气合而无间也榦犹莫能悟其所以言之者巳而徧考前日之所施行但见吏畏而民安事修而用足与其所亲见者大异然后叹其命之穷而所遭之不偶也孰谓十年之后复防知遇之厚乃如此耶然虽防阁下之知遇如此而榦之年巳六十有三矣去函丈又二千余里榦以职守所拘无由致其身于大君子之侧以其生平愿见之心则亦有咨嗟太息而巳望阁下而不得见榦之衰老又如此则所恃以见其区区之情素者一纸之书耳又何敢以无谓之寒暄不情之称颂而仰凟执事者之听耶故敢并述其愚以求教诲于左右臣子之于君父与生俱生而不可解于心者也食人之禄者当任其事此亦不待智者而后知也数十年来风俗日异谋身之意多于谋国为私之心急于为公上之人既不能明示好恶以力变之或反推波助澜使人安之以为当然所谓防耻节义至是扫地矣国将何恃而能自立耶此无他义理不明而人心不正也阁下其何道以革之耶中夜以思心焉如割尚兾台慈痛为当路者言之
　　右门拟与两浙陈运判
　　夫以一介之贱吏获于贤使者按临之下于此而不言是终巳不得舒愤懑于斯世者也虽然大言之则非其职之所宜浅言之又恐委琐不足以渎使者之听今如榦之职诚所谓酿数百斛酒办数千缗钱虽世之庸贾亦能之以使者之贤名必不至使下吏不得以尽其职榦之职琐琐而不足以凟使者之听也小者不敢言而大者复不敢言姑以贱职之所及而有闗于国家之大体者为阁下言之榦闻之生民之命社稷之安危实系焉京畿之民尤所恃以屏翰王室而不可不加恤焉者也今也辙环四方而未有饥穷困苦如浙西之民者焉姑以二事验之石门酒课旧额五六万缗常有余今也嵗解一万常不足界自若也拍户自若也而解钱不足者民户减于昔产业减于昔则因沽酒之少而可以知户口之少也石门酒库以灰和糟嵗以粪田虽狗彘不食晨开务门老穉累累买糟和糠而食者肩相摩也无钱而求糟以食者常相半焉则因食糟之多而可以知贫民之多也圣天子在上二三大臣所以寛恤民力者无所不至而京畿之小民户口日减而贫民日众是岂不深可悯者乎立国之命在于百姓百姓之重莫急于京畿今乃虚耗贫困一至于此是岂不可深悯者乎榦少从先生长者游语及江右人物未尝不以先大丞相为称首恭惟某官忧国爱民之意谋王防国之论得诸家传而蔼然着于缙绅之间主上轸念京畿之小民而付之以输将之寄此固百姓之所悬命焉者也皇皇者华之诗曰载驰载驱周爰咨询释之者曰周徧也言使者之询访无所不徧也榦以一介么麽之贱吏其去民为最近得周旋闾里览观风俗而有闻焉故敢不避僣越之诛辄陈愚瞽以助询访之万一伏惟少埀察焉若夫赈恤之策经理之方非少知治体不足以知此惟阁下详择焉



　　勉斋集巻六
　　钦定四库全书
　　勉斋集巻七　　　　　　宋　黄榦　撰
　　书
　　复辅汉卿主管书
　　昨所论性无善恶心有善恶榦以为性亦可谓之有恶者葢因明道恶亦不可不谓之性而发葢天地之间只是个隂阳五行其理则为健顺五常贯彻古今充塞宇宙舍此之外别无一物亦无一物不是此理以人心言之未发则无不善巳发则善恶形焉然原其所以为恶者亦自此理而发非是别有个恶与理不相干也若别有个恶与理不相干又却是有性外之物也易以隂阳分君子小人周子谓性者刚柔善恶君子小人不同而不出于隂阳善恶不同而不出于刚柔葢天下未有性外之物也人性本善气质之禀一昏一明一偏一正故有善恶之不同其明而正者则发无不善昏而偏者则发有善恶然其所以为恶者亦自此理而发也故曰恶亦不可不谓之性也然人性本善若自一条直路而发则无不善故孟子不但言性善虽才与情亦皆只谓之善及其已发而有善有恶者气禀不同耳然其所以为恶者亦自此理而发故恶亦不可不谓之性孟子所谓莫非命也程子所谓思虑动作皆天也张子所谓莫非天也阳明胜则德性用隂浊胜则物欲行亦是此意张子曰论气不论性不明论性不论气不备故知性之本善又知善恶皆性然后复明且备也更望垂教
　　上江西运使书
　　居于其职而不知事之曲直者不智也知其事之曲直而不为之处当者不仁也受人特逹之知而无以报之者不忠也报之不以其道而陷人于有过者不义也榦诚闽之鄙人也少不自励老而无用不自量度乃以一命之防而膺百里之寄百里之内利害休戚皆不容于不闗其心也虽事之不至于其前犹当日夜求访而思有以处之况明知其不可乃坐视而莫之救即举天下之士孰无求进之望哉或以佞或以贿或以请托或以亲故其求之者非一方也固有求而不得未有不求而自得也榦非不求也自知其衰老而不敢求也部使者之荐举乃首及于不求之人此古人有言曰以国士遇我以国士报之言各求其称也一则恩造二则恩造朝夕伛偻于其间伺人之顔色顺人之风防惟恐有失焉者是妾妇之道将顺其美若夫正救其失扶持植立不使人有纎毫之玷以成其光明盛大之德者此国士之报也王氏饶珉之讼榦之所不能晓者也婉婉之弱子哀号于其前求以奉其母而不得此仁人君子之所宜动心也然所谓天伦者谓其亲疎髙下灿然有条而不可易也以弟而继兄为子而追母则天伦乱矣非所以令众庶见也非所以明道而立教也夫以一偏之词执其数十家之族人而指以为教唆者其虚实未可知也以部使者之严追而送之他郡弃其家族奔走道途吏卒之诛求囹圄之禁系十数家者必荡然而失其常产矣是岂不深可悯耶夫仁人君子之遇事如权衡然葢亦平其心而非有所轻重于其间也然毫厘之际有所未察则亦容有不得其平者部使者之威令若雷霆然世有登乎千仞之山闻雷霆之发于太空也隠然如婴儿之声及其一震则裂大石折大木举措之间不可不审也如此此榦之所以日夜思念而不容自黙也夫承使者之命而追十数家之人于县令非有所扰也然为县令则不容不为百姓虑受人之知则不容不为知已者虑也苟为不然则不仁不智不忠不义是小人也大君子之门岂容有此无状之小人哉此榦之所以不避斧钺之诛而敢有所言也伏惟台慈察其情而加贷宥焉
　　复李仲诗淮西帅【大东】
　　榦比以踪迹不能自明遂具事之始末仰溷台听方惧渎尊以速罪戾乃防颛价宠赐反覆开晓闻所未闻而又谦抑借如待敌已不胜悚惧不胜感激承谕彼书是犹欲以结集事嫁其罪于榦也比见有蘓知録者以忧归过此相访云郭一日呼两狱推司而问之曰狱案中如何都不晓及通判狱吏荅云此事与通判不相干如何敢冩郭大怒令申报判云各勘杖一百知録徃见之遂相引入卧内于纸袋中出文书一巻内有一条云一体究得上件结集事系是黄通判使令知録云不知是何人体究凭何人言语既无此事如何敢胡冩通判便肯休郭遂教令知録供一状来云徐师防系妄传州郡台示李明之徒想亦是诈传通判台防遂判一照字而今台谕云云则其説尤可信不知朝廷将信帅司之供责耶抑将信彼之偏辞耶可谓愚之甚也苐恐龙图于庙堂私劄中未免委曲其词以致疑惑而不判然别白言之所以中都相识交以书来相告也若是黄通判与谋州郡何不将一行人解帅司乃累日抗拒而不发耶只此一节便自可见其他不辨而自明也台谕每以为其人奸险可畏榦但见其庸陋愚俗而不见其可畏也榦愚不肖数受教于当世之君子矣礼义不愆何恤于人言直道而行成败利钝一切付之度外又何彼之足畏哉以堂堂大帅乃凛然畏一列郡之缪守此榦之所以不晓也观前此赐教以为抑于形势方今朝列皆贤者或遇为人所误为之移书求荐则有之若其人不足荐不足用明白而告之彼岂不见听且龙图之荐人为朝廷耶为形势耶髙邮应守其人自贤又石丈之懿亲而丞相之所拔擢一语不合东帅劾而去之谁议其非者龙图之威望岂减于东帅今乃如此隠忍囘互得无损威望耶果如此则继今以徃髙见逺识之士皆不敢曵裾于龙图之门而形势之人日至矣今观彼书有欲引嫌囘避之语大府遂有乞迁移通判之奏是为其胁吓而不自觉也果欲囘避则自囘避何必见告耶且继之曰已作劄子逹大坡矣是何言语乃敢陈于连帅之前彼其意葢欲以大坡相恐吓耶便是同列亦不敢出此语而大帅之威风乃能受此胁吓耶且彼何等物类大坡又何尝眷眷于彼特以虚声相恐便为之动又有大于此者则当何如也奏状中有委有才学之语不知何者为才何者为学将委实见其有才学耶抑此二字为形势而发耶甚非天下之士所望于大君子之门也经济之才世不多见如龙图之襟度忠壮固当以韩范自期而世之所谓属望者亦不轻而受制于小人乃如此此有识所以为之不满也富贵之来自有定分一门之中登法从者相踵世固不徒以贵显望龙图而以道德功业望之也大江之西贤士大夫如林持清议者口若剑防故区区之愚忠更望龙图持心正大处已方严是非可否一切付之公论而祸福利害举不能动吾之心则此等小人奉头鼠窜之不暇又何敢肆无礼于其上而以形势相胁持耶如此则道德日以益功业日以彰声名洋溢西山东湖当为之改观矣榦愚不肖辱龙图之爱念者甚至区区之意亦但欲修身明道报知已者而不敢以功利为心今龙图每得书必勉之曰旦夕必得郡或曰必分符榦不知郡为何物符为何物乃如此利害而屡勤龙图之开晓耶顔子曾子不试郡不分符将不得为贤人乎天下之士皆必试郡分符而后为可贵耶如此则龙图亦未为深相知者矣夫子曰不患无位患所以立士亦思所以自立耳而何无位之足患哉大韶大濩森罗乎胸中用之则陈之朝廷荐之郊庙不用则戛击搏拊于大山长谷之中穹材茂木清韵遗响自以为乐囘视人世方且击瓮盎奏淫哇杂优溺何足听哉何足恋哉榦所遣丐祠人尚未归幸而得之更当买舟絶江长歌痛饮于吴山之上然后归老武夷山中不复交于人世矣仰恃寛僭陈愊悃言词激切尚幸矜照
　　复交代王寺丞【从】
　　榦比承台翰之赐又辱真染见之别幅词意郑重不胜感刻谀词贱迹不复重禀惟是交承之契诚非偶然况又得踵贤者之遗规其为感幸非言所可既也汉阳小垒介于大国之间士大夫不自爱重徃徃过自畏怯又以一苇可航虽守土之官亦絶法出境奔走诸台谄事上官不过求知巳事苞苴徒餔啜耳想其趋走台府未免伛偻屈折于吏书之前以至自损威重以故台前兵卒视汉阳如县吏之视都保耳其肆为无礼计非一朝一夕之故奉天子命为守岂宜低首下气奉承此辈耶自交代文赫然奋怒执而囚之公议翕然咸以为当大别秋兴自此遂增九鼎之重矣榦也庸懦不武亦得袭此余威稍可自振何幸如之何幸如之或者以为州郡不应収禁监司之兵卒天下之恶一也监司兵卒敢以扰州郡而州郡治之是为监司惩恶也何不可之有以太守而敢于治监司兵卒则太守之贤可知又足以明监司之贤然后州郡乃敢如此也此蔡丈一时施行之失当亦自悔之矣吾辈従宦诚非得已不过为贫为义合则留不合则去况事之直在我又何歉之有榦视事已数日茫然未知颠末特每事必照交代丈例施行所谓步亦步趋亦趋也有可见教者更望不外
　　复李军使书【蜀人】
　　榦讲闻髙谊之日乆矣参辰相望愿见无由忽承惠书陈义慷慨词气奋厉如惊湍怒涛汹涌奔放不可涯涘不问可知其为蜀之名士也忠义之心人谁无之顾志昏于利气怵于势则畏懦蓄缩而不能以充此心耳观执事之所以自叙岂流俗之所敢望哉顾是非毁誉属乎人穷通得丧属乎天吾惟尽吾此心而已其他皆不必论也闽蜀相望几万里安杨之事固不能尽知而亦尝窃闻其略矣柴与之世之所谓善彚而顾若是焉何哉宜春善地士友亦多可与语惟执事安之而已榦少不自力老而无成资性狷狭与世多龃龉其穷悴特甚俾守偏垒年事至此岂能尚随俗俯仰方上香火之请裹足穷山杜门扫轨以终余年安得千寻之绠挈执事于深渊惟执事安之公道开明晋用有日矣
　　与刘晦伯侍郎书
　　榦拙谬无他长平生但知从师友读书于世事全不通晓一行试吏亦但知守父兄亷勤之训此侍郎所熟知又安知边防为何事既为此来亦不敢不私自筹度以爱君忧国为此心之主而一身之利害不敢计至于存抚百姓相亲相爱使如父兄子弟腹心手足入可使守出可使战人心既归则兵之弱者当思所以使之强财之乏者当思所以使之富城池虽难猝修而要害之地亦当思所以为老弱保聚之谋南北之限虽有淮河之阻吾既能探彼之事彼又岂不知吾之虚实哉吾之至忠至诚至仁至信又以服南北之心而又知吾之不可犯则虽羊陆之事恐不出此今北方扰扰内有骨肉之相残外有强敌之相迫山东河北郡盗蠭起道路不通此岂非诸葛孔明所谓存亡危急之秋耶今托身于人而目之所见皆与心之所谋者不相类天下人物有才智自足以有为者有才智不足而资人以有为者自足有为者当依之资人以有为者当辅之既不足有为而又訑訑然拒人于千里之外此所以私窃愤懑而亦不敢见之词色也目今相处亦无他事之小小者亦不敢数言其闗系稍大者亦不容不言礼貎徃来亦与他郡守贰无异但势分太尊而情好隔得失太重而猜防深望其松茂栢悦鱼川泳而鸟云飞则决无此也不独于榦为然而僚属莫不然也姑以貌相承而已初亦甚觉可骇今则乆而安之矣闻不和之説已闗庙堂之听欲和甚不难但相与为欺君误国持禄自谋之计则无徃而不和是非可否之相济乃所以为和也初亦思为避之之计葢恐其隂相中伤今既顽然听其自尔也辱侍郎爱念之深且有甚不可处之虑此亦无不可处者姑自尽而已余则付之分也故敢详及之榦冬至一疾几殆稍安即过歴阳鞫狱徃反一月胡总卿以檄见招更两三日后徧走防淮数百里巡视守把即过金陵亦得一见制帅入幕之请恐非寒贱所敢望也区区愚见窃意边邮无宁静之理傥得如侍郎之公忠无我以抚临军民广谋博听延揽英豪庶几有屹然不可拔之势但従容献纳折冲樽俎自有妙算又不在于东驰西骛也附此申禀
　　与胡总卿书
　　榦比因人行尝草率具人之敬度必闗渎台听惟是请违倐忽十阅月拳拳尊慕实切此心自顾寒防朝廷过听用逾其分气血日衰去家十五年忽动丘壑之念遂上香火之请不防开允俛首于此事简民醇可以养疴一旱可畏种不入土人无葢藏朝夕凛然无以为计计使以监司而守武昌必欲括诸郡之粟以归一郡制使以防邉而实逺储不肯泄逺郡之粟以归内地汉阳介于安复武昌之间制使禁安复之米使不得至汉阳漕使又欲泄安复汉阳之米以济武昌以故汉阳独受其害所幸得旱之初尽捐帑中之积广籴客米得万石而旧积亦有三万不斗大之郡而有四万石之积遂可以安枕而无虞然两司之交鬭犹未已也计使挟朝廷之命以持制阃又以阃外之权以令漕司至遣大军数十人守汉阳之境计使又迁怒以治安复之官吏是何气象乃若是耶监司之体当如是耶隂阳不和则为旱人事如此何以召天地之和朝廷择人以安逺而一室之内自相攻击何以安人心而固吾圉耶世之所谓人物乃如此其岂不大可寒心耶以是益令人动归去来之兴也要之制使之理为直葢实塞下之粟事体为重而救一郡之歉亦易为力也亦尝以为解计台之意遂亦并防见诋自是只得静以听之不敢被髪缨冠而徃救也榦止俟赈济结局当再申前请得遂従欲则当买舟东下拱听教诲也
  </div>
  <div class="pagination">
   <a href="勉斋集.html">
    上一页
   </a>
   <a href="勉斋集.html">
    1
   </a>
   <span class="current-page">
    2
   </span>
   <a href="勉斋集_page3.html">
    3
   </a>
   <a href="勉斋集_page4.html">
    4
   </a>
   <a href="勉斋集_page5.html">
    5
   </a>
   <a href="勉斋集_page6.html">
    6
   </a>
   <a href="勉斋集_page7.html">
    7
   </a>
   <span>
    ...
   </span>
   <a href="勉斋集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
