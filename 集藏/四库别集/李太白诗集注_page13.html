<!DOCTYPE html>
<html>
<head>
    <meta charset="UTF-8">
    <title>李太白诗集注 - 第 13 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>李太白诗集注 - 第 13 页/共 38 页</h1>
    <div class="content">浮阳灭霁景万物生秋容登楼送逺目伏槛观羣峰原野旷超缅关河纷错重清晖映竹日翠色明云松蹈海寄遐想还山迷旧踪徒然迫晚暮未果谐心胷结桂空伫立折麻恨莫从思君达永夜长乐闻疎钟
[张协诗浮阳映翠林吕向注浮阳日光也谢灵运诗浮阳灭清晖楚辞坐堂伏槛临曲池些王逸注槛楯也鲍照诗绮肴纷错重楚辞结桂枝兮延伫王逸注延长也伫立也结木为誓长立而望也楚辞折疏麻兮瑶花将以遗兮离居谢灵运诗行觞奏悲歌永夜继白日徐陵玉台新咏序厌长乐之疎钟三辅黄图长乐宫本秦之兴乐宫也髙皇帝始居栎阳七年长乐宫成徙居长安城三辅旧事宫殿疏皆云兴乐宫秦始皇造汉修饰之周回二十里]

秋夜宿龙门香山寺奉寄王方城十七丈奉国莹上人从弟幼成令问
[河南通志龙门山在河南府城西南三十里两山对峙东曰香山西曰龙门石壁峭立伊水出其间故又名伊阙左氏传晋赵鞅纳王使女寛守阙塞服虔谓南山伊阙是也杜预注洛阳西南伊阙口也而今谓龙门矣壁间石佛大小数百皆后魏及唐时所凿香山寺在龙门山上后魏时建白居易修香山寺记洛阳四郊山水之胜龙门首焉龙门十寺游观之胜香山首焉唐山南东道之唐州有方城县]
朝发汝海东暮栖龙门中水寒夕波急木落秋山空望极九霄迥赏幽万壑通目皓沙上月心清松下风玉斗横网戸银河耿花宫兴在趣方逸欢余情未终凤驾忆王子虎溪怀逺公桂枝坐萧瑟棣华不复同流恨寄伊水盈盈焉可穷
[刘琨诗朝发广莫门暮宿丹水山枚乗七发南望荆山北望汝海李善注汝称海大言之也郭璞山海经注汝水出南阳鲁阳县大盂山东北至河南梁县东南经襄城颍川汝南至汝阴褒信县入淮梁简文帝诗夕波照孤月九霄即九天也详见明堂赋注玉斗即北斗色明朗如玉故曰玉斗纲户门扉上刻为方目如罗网状若今之隔亮也楚辞网户朱缀刻方连些详见明堂赋注初学记天河亦曰银河谢朓诗秋河曙耿耿吕延济注耿耿明净也花宫佛寺也佛说法处天雨众花故诗人以佛寺为花宫何逊诗鳯驾启千羣王子谓仙人王子乔一统志虎溪在九江府城南晋僧恵逺送客过此虎輙鸣号因名道书以虎溪山为七十二福地之一鲍照诗容华坐销歇棣华详见七卷注王子以喻王方城逺公以比国莹上人棣华谓幼成令问二弟水经注伊水出南阳县西蔓渠山东北过伊阙中又东北至洛阳县南北入于洛元和郡县志伊阙山在河南府伊阙县北四十五里两山相对望之若阙伊水流其间故名古诗盈盈一水间脉脉不得语]

春日独坐寄郑明府
燕麦青青逰子悲河堤弱栁郁金枝长条一拂春风去尽日飘扬无定时我在河南别离久那堪对此当窗牖情人道来竟不来何人共醉新丰酒
[邢昺尔雅疏蘥一名雀麦一名燕麦本草云生故墟野林下苗似小麦而弱实似穬麦而细在处有之本草纲目燕麦野麦也燕雀所食故名宗奭曰苗与麦同但穂细长而疎唐刘梦得所谓莬葵燕麦揺荡春风者也河堤弱栁郁金枝言弱柳之枝似郁金之黄也本草郁金生蜀地及西戎苗似姜黄花白质红末秋出茎心而无实其根黄赤梁元帝诗试酌新丰酒遥劝阳台人]

寄淮南友人
红颜悲旧国青岁歇芳洲不待金门诏空持寳劔游海云迷驿道江月隠乡楼谁作淮南客因逢桂树留
[陈子昂春台引迟美人兮不见恐青岁之还遒杨齐贤曰青岁犹青春也汉书东方朔传待诏金门稍得亲近三辅黄图东方朔主父偃严安徐乐皆待诏金马门淮南王招隠士词桂树丛生兮山之幽攀援桂树兮聊淹留]

沙丘城下寄杜甫
[杨齐贤曰赵有沙丘宫在巨鹿此沙丘当在鲁琦按在巨鹿者乃沙丘台赵于其地作宫故有沙丘宫非沙丘城也太平寰宇记莱州掖县有沙丘城殷纣所筑始皇崩处夫纣所筑始皇崩处古今皆指在巨鹿者是不云在莱州乐史所证亦误据此诗而约其地当与汶水相近唐书杜甫字子美襄阳人少贫不自振客吴越齐赵间李邕竒其才先往见之举进士不中第困长安天寳十三载玄宗朝献太清宫飨庙及郊甫奏赋三篇帝竒之使待制集贤院擢河西尉不拜改右卫率府胄曹参军至徳二年拜右拾遗出为华州司户参军严武节度劔南东西川表为参谋检校工部员外郎]
我来竟何事髙卧沙丘城城邉有古树日夕连秋声鲁酒不可醉齐歌空复情思君若汶水浩荡寄南征
[庄子鲁酒薄而邯郸围谢朓诗婵娟空复情一统志汶水其源有三一发泰山之旁仙台岭一发莱芜县原山之阳一发莱芜县寨子村至泰安州静封镇合马名曰堑汶西南流与徂徕山之阳小汶河合又西南流注洸河入济按水经有五汶北汶嬴汶柴汶浯汶牟汶名虽有五而其流则同]

闻丹丘子于城北山营石门幽居中有髙凤遗迹仆离羣逺怀亦有栖遁之志因叙旧以寄之
春华沧江月秋色碧海云离居盈寒暑对此长思君思君楚水南望君淮山北梦魂虽飞来会面不可得畴昔在嵩阳同衾卧羲皇緑萝笑簪绂丹壑贱岩廊晚涂各分析乗兴任所适仆在雁门关君为峨嵋客心悬万里外影滞两乡隔长劔复归来相逢洛阳陌陌上何喧喧都令心意烦迷津觉路失托势随风翻以兹谢朝列长啸归故园
[古诗同心而离居忧伤以终老礼记予畴昔之夜郑玄注畴发声也昔犹前也嵩阳嵩山之阳羲皇犹云自谓是羲皇上人鲍照诗妍容逐丹壑汉书游于岩廊之上文颍曰岩廊殿下小屋也晋灼曰廊堂边庑岩廊谓岩峻之廊也韵会岩廊殿旁髙庑也太平寰宇记雁门关在宪州东南六十里属天池县雁门乡其关东临汾水西倚髙山接岚朔州一统志雁门关在山西马邑县东南七十里东西山岩峭拔中有路盘旋﨑岖絶顶置关南通代州元和郡县志峨嵋山在嘉州峨眉县西七里蜀都赋云抗峨眉于重阻两山相对望之如峨眉故名此山亦有洞天石室髙七十六里吴均诗陌上何喧喧匈奴围塞垣谢灵运诗脱冠谢朝列潘岳诗长啸归东山] 
故园恣闲逸求古散缥帙久欲入名山婚娶殊未毕人生信多故世事岂惟一念此忧如焚怅然若有失闻君卧石门宿昔契弥敦方从桂树隠不羡桃花源髙风起遐旷幽人迹复存松风清瑶瑟溪月湛芳樽安居偶佳赏丹心期此论 
[徐陵玉台新咏序开兹缥帙散此缃编后汉书向长字子平隠居不仕建武中男女娶嫁既毕敕断家事勿相关当如我死于是遂肆意与同好北海禽庆俱游五岳名山不知所终沈约诗早欲寻名山期待婚嫁毕谢灵运诗中饮顾宿心怅焉若有失淮南王招隠士桂树丛生兮山之幽桃花源见二卷注刘孝绰诗华茵藉初卉芳樽散绪寒湛床减切巉上声澄也又直禁切沈去声投物水中也又子禁切音浸浸也]

淮阴书怀寄王宋城
[一作宗城缪本作宗成唐书地理志淮南道楚州淮阴郡有淮阴县河南道宋州睢阳郡有宋城县]
沙墩至梁苑二十五长亭大舶夹双橹中流鹅鹳鸣云天扫空碧川岳涵余清飞鳬从西来适与佳兴并眷言王乔舄婉娈故人情复此亲懿会而增交道荣沿洄且不定飘忽怅徂征暝投淮阴宿欣得漂母迎斗酒烹黄鸡一餐感素诚予为楚壮士不是鲁诸生有徳必报之千金耻为轻缅书羁孤意逺寄棹歌声
[按通典宋城县即汉睢阳县其地有汉梁孝王兎园平台雁鹜池长亭即斥堠也古制十里一长亭二十五长亭则二百五十里矣唐书释音舶大舟橹与橹同鹅鹳鸣谓舟人喧<目舌>有似鹅鹳之声耳王乔舄详见十一卷注后汉书婉娈龙姿章懐太子注婉娈犹亲爱也谢庄月赋亲懿莫従李善注亲懿懿亲也左氏传富辰曰兄弟虽有小忿不废懿亲杜预曰懿美也沿逆流而上也汨顺流而下也陆机诗驾言逺徂征漂母事已见六卷注按太白因在淮阴故用淮阴古事为喻所谓楚壮士者正指韩信而言杨氏以淮阴侯传中辱信少年当之未是史记叔孙通使征鲁诸生三十余人谢庄月赋羁孤逓进李善注羁孤羁客孤子也西京赋纵棹歌李善注棹歌引棹而歌也舶音白娈音恋]

闻王昌龄左迁龙标遥有此寄
[唐书王昌龄字少伯江寜人第进士补校书郎又中宏辞迁汜水尉不护细行贬龙标尉以世乱还乡里为刺史闾丘晓所杀昌龄工诗绪密而思清时谓王江宁云汉书周昌传吾极知其左迁颜师古注是时尊右而卑左故谓贬秩位为左迁唐书地理志黔中道叙州潭阳郡有龙标县]
杨花落尽子规啼闻道龙标过五溪我寄愁心与明月随风直到夜郎西
[通典五溪一辰溪二酉溪三巫溪四武溪五沅溪今黔中道谓之五溪又云五溪中地归汉以后列代开拓今播州涪川夜郎义泉龙溪溱溪等郡地]

寄王屋山人孟大融
[河南通志王屋山在懐庆府济源县西北九十里接山西平阳府垣曲县及泽州阳城县界山有三重其状如屋或曰以其山形如王者车葢故名或曰山空其中列仙居之其内广阔如王者之宫也其絶顶曰天坛山峰突兀即济水发源处常有云气覆之轮困纷郁雷雨在其下相传古仙灵朝会之所其东峰曰日精其西峰曰月华道书谓之清虚小有洞天唐司马承祯修道于此]
我昔东海上劳山飡紫霞亲见安期公食枣大如瓜中年谒汉主不惬还归家朱颜谢春晖白髪见生涯所期就金液飞步登云车愿随夫子天坛上闲与仙人扫落花
[太平寰宇记莱州即墨县有大劳山小劳山按郡国志云吴王夫差登之得灵寳度人经晏谟齐记云太山虽言髙不如东海劳昔郑康成领徒于此山髙二十五里周回八十里在县东南三十八里山东通志劳山在莱州府即墨县东南六十里海滨山有二其一髙大曰大劳山其一差小曰小劳山二山相聨又名牢盛山秦始皇登牢盛山望蓬莱即此处颜延年诗本自餐霞人李周翰注餐霞仙者之流真诰九华真妃曰日者霞之实霞者日之精君惟闻服日之法未知餐霞之精也夫餐霞之经甚秘致霞之道甚易此谓体生玉光霞映上清之法也史记李少君曰臣常游海上见安期生安期生食巨枣大如瓜抱朴子金液太乙所服而仙者也合之用古秤黄金一斤并用玄明龙膏太乙旬首中石氷石紫游女玄水液金化石丹砂封之百日成水真经云金液入口则其身皆金色郭璞诗翘手攀金梯飞步登玉阙洛神赋载云车之容裔刘良注神以云为车]

忆旧游寄谯郡元参军
忆昔洛阳董糟丘为余天津桥南造酒楼黄金白璧买歌笑一醉累月轻王侯海内贤豪青云客就中与君
[唐时所称谯郡即亳州也隶河南道]
心莫逆回山转海不作难倾情倒意无所惜
[天津桥在河南县北洛水上详见二卷注蜀都赋乐饮今夕一醉累月庄子子桑户孟子反子琴张三人相与为友曰孰能相与于无相与相为于无相为孰能登天游雾挠挑无极相忘以生无所终穷三人相视而笑莫逆于心遂相与友]
我向淮南攀桂枝君留洛北愁梦思不忍别还相随相随迢迢访仙城三十六曲水回萦一溪初入千花明万壑度尽松风声银鞍金络到平地汉东太守来相迎紫阳之真人邀我吹玉笙飡霞楼上动仙乐嘈然宛似鸾凤鸣袖长管催欲轻举汉中太守醉起舞手持锦袍覆我身我醉横眠枕其股当筵意气凌九霄星离雨散不终朝分飞楚关山水遥余既还山寻故巢君亦归家度渭桥
[淮南王招隠士攀援桂枝兮聊淹留李善文选注凡草木花实荣茂谓之明枝叶凋伤谓之晦早延年诗银鞍何煜爚陌上桑古辞骢马金络头唐时汉东郡即随州也隶山南东道汉中郡即梁州也本名汉川天寳元年始更名汉中隶山南西道紫阳先生于随州苦竹院置飡霞楼详见三十卷紫阳碑铭毛苌诗传自旦及食时为终朝史记索隠渭桥有三所一在城西北咸阳路曰西渭桥一在东北髙陵路曰东渭桥其中渭桥在故城之北]
君家严君勇貔虎作尹并州遏戎虏五月相呼渡太行摧轮不道羊肠苦行来北凉岁月深感君贵义轻黄金琼杯绮食青玊案使我醉饱无归心时时出向城西曲晋祠流水如碧玉浮舟弄水箫鼔鸣微波龙鳞莎草緑兴来携妓恣经过其若杨花似雪何红糚欲醉宜斜日百尺清潭写翠娥翠娥婵娟初月辉美人更唱舞罗衣清风吹歌入空去歌曲自绕行云飞
[周易家人有严君焉父母之谓也书牧誓朂哉夫子尚桓桓如虎如貔如熊如罴于商郊陆玑诗疏貔似虎或曰似熊一名执夷一名白狐其子为〈脱一字〉辽东人谓之白罴唐书百官志开元十一年太原府置尹及少尹以尹为留守少尹为副留守旧唐书开元十一年改并州为太原府史记正义抬地志云太行山在怀州河内县北二十五里有羊肠坂又云羊肠坂道在太行山上南口怀州北口潞州李善文选注羊肠其山盘纡如羊肠魏武帝诗北上太行山艰哉何巍巍羊肠坂诘屈车轮为之摧北凉即张掖郡按汉武帝始置张掖郡魏晋时隶凉州及沮渠蒙逊立国于此号为北凉以凉州五郡张掖在其北也唐时为甘州又谓之张掖郡然上文言并州太行下文言晋祠中间忽言北凉不合当是北京之讹耳葢天寳之初号太原为北京也张衡诗何以报之青玉案李善注玉案君所凭依刘良注玉案美器可以致食扬升庵曰古诗青玉案即盘也今以为桌非矣孟光举案即举盘也若桌安事举乎琦案周礼玉人案有十二寸史记髙祖过赵赵王自持案进食万石君对案不食皆指棜禁之类而言不谓几案也元和郡县志晋祠一名王祠周唐叔〈脱一字〉祠也在太原府晋阳县西南十二里山西通志唐叔虞祠在太原府太原县西南十里悬瓮山之麓乃晋水发源处今谓之晋祠叔虞始受封为唐侯后改国号曰晋祠亦以名魏地形志云晋阳有晋王祠即此水经注山海经曰悬瓮之山晋水出焉今在县之西南昔智伯之遏晋水以灌晋阳其川上〈脱一字〉后人踵其遗迹蓄以为沼沼西际山枕水有唐叔虞祠水侧有凉堂结飞梁于水上左右杂树交荫希见曦景至有淫朋密友羁游宦子莫不寻乐契集用相娱慰于晋川之中最为胜处汉武帝秋风辞箫鼓鸣兮发棹歌潘岳诗滥泉龙鳞澜埤雅夫须莎草也可以为笠又可以为簔疎而无温故字从沙广韵婵娟好恣态貌髙唐赋更唱迭和赴曲随流列子秦青抚节悲歌声振林木响遏行云貔音近皮]
此时行乐难再遇西游因献长杨赋北阙青云不可期东山白首还归去渭桥南头一遇君酇台之北又离羣问余别恨今多少落花春暮争纷纷言亦不可尽情亦不可极呼儿长跪缄此辞寄君千里遥相忆
[扬雄从成帝至射熊馆还上长杨赋详见一卷大猎赋注汉书萧何治未央宫立东阙北阙颜师古注未央殿虽南向而上书奏事谒见之徒皆诣北阙公交车司马亦在此焉是以北阙为正门陶潜诗帝乡不可期太平寰宇记酇县汉县属沛郡古今地名即酇亭是也舆地志云魏以酇县属谯郡汉封萧何为酇侯茂陵书云何封国在南阳姚崇曰两县同作酇字南阳酇音赞沛郡酇音嵯班固泗水亭髙祖碑云文昌四友汉有萧何序功第一受封于酇以韵而言则非南阳者音赞也锦绣万花谷酇有二县音字多乱其属沛郡者音嵯属南阳者音赞此所云酇台者属于谯郡当作嵯音读唐仲言曰歴叙旧游之事凡合而离者四焉在洛则我就君游适淮则君随我往并州戎马之地而携妓相遇西游落魄之余而不忘晤对叙事四转语若贯珠絶非初唐牵合之比]

月夜江行寄崔员外宗之
飘飖江风起萧飒海树秋登舻美清夜挂席移轻舟月随碧山转水合青天流杳如星河上但觉云林幽归路方浩浩徂川去悠悠徒悲蕙草歇复聴菱歌愁岸曲迷后浦沙明瞰前洲怀君不可见望逺增离忧
[崔宗之事见十卷注江总诗海树一边出鲍照诗登舻眺淮甸李善注李斐曰舻船前头刺棹处也谢灵运诗挂席拾海月广韵瞰视也楚辞思公子兮徒离忧瞰音勘]

宿白鹭洲寄杨江宁
朝别朱雀门暮栖白鹭洲波光揺海月星影入城楼望美金陵宰如思琼树忧徒令魂作梦翻觉夜成秋緑水解人意为余西北流因声玉琴里荡漾寄君愁
[太平御览丹阳记曰白鹭洲在县西三里隔江中心南边新林浦西边白鹭洲洲上多聚白鹭因名之唐书地理志江南东道有上元县本江寕县肃宗上元二年更名上元隶升州江宁郡六朝事迹晋咸康二年作朱雀门新立朱雀浮航在县城东南四里对朱雀门南渡淮水亦名朱雀桥地志云朱雀门北对吴都城宣阳门相去六里又云朱雀门晋都城南门也按晋作新宫立三门于南面正中曰宣阳与朱雀门相对吴均诗思君甚琼树不见方离忧]

新林浦阻风寄友人
[一作金陵阻风雪书懐寄杨江寜景定建康志新林浦在城西南二十里阔三丈深一丈长十二里源出牛头山西七里入大江秋夏胜五十石舟春冬涸一统志新林浦在应天府西南二十里一名新林港]
潮水定可信天风难与期清晨西北转薄暮东南吹以此难挂席佳期益相思海月破圆景菰蒋生緑池昨日北湖梅开花已满枝今朝白门栁夹道垂青丝岁物忽如此我来定几时纷纷江上雪草草客中悲明发新林浦空吟谢朓诗
[潮水昼夜再来其大小早晏依期而至不爽时刻故人谓之潮信艺文类聚日将暮曰薄暮谢灵运诗挂席拾海月楚辞与佳期兮夕张谢灵运诗图景早已满梁书渎中并饶菰蒋尔雅翼菰者蒋草也生水中叶如蔗荻江东人呼为茭草刈以饲马甚肥其苗有茎梗者谓之菰蒋至秋则为菰米徐爰释问晋大兴三年始创北湖筑长堤以壅北山之水东自覆舟山西至宣武城六里宋元嘉中有黒龙见因改名玄武湖江南通志玄武湖在江宁府太平门外一名蒋陵湖晋元帝始名北湖宋文帝改名习武湖元嘉中又名玄武湖白门栁详见四卷杨叛儿注庾信诗岸栁被青丝诗小雅劳人草草毛传云草草劳心也谢朓有之寅城出新林浦向板桥浦诗] 

寄韦南陵氷余江上乗兴访之遇寻颜尚书笑有此赠
南船正东风北船来自缓江上相逢借问君语笑未了风吹断闻君携妓访情人应为尚书不顾身堂上三千珠履客瓮中百斛金陵春恨我阻此乐淹留楚江滨月色醉逺客山花开欲燃春风狂杀人一日剧三年乗兴嫌太迟焚却子猷船梦见五柳枝已堪挂马鞭何日到彭泽长歌陶令前
[唐时江南西道有南陵县隶宣州宣城郡唐书肃宗即位颜真卿拜工部尚书兼御史大夫干元二年拜浙西节度使身犹我也魏晋后多自称曰身史记春申君客三千余人其上客皆蹑珠履金陵春酒名也唐人名酒多以春杜子美诗云闻道云安曲米春韩退之诗且须勤买抛青春刘梦得诗鹦鹉杯中若下春白乐天诗注云杭州酿酒趁梨花时熟号为梨花春国史补云酒则有荥阳之土窟春富平之石冻春剑南之烧春裴铏传竒有松醪春之类诗国风一日不见如三岁兮王子猷乗船访戴安道陶渊明宅邉有五栁树及为彭泽令俱己见前注]

题情深树寄象公
肠断枝上猿泪添山下樽白云见我去亦为我飞翻
[格物论猿性急而肠狭哀鸣则肠俱断而死]

北山独酌寄韦六
巢父将许由未闻买山隠道存迹自髙何惮去人近纷吾下兹岭地闲諠亦冺门横羣岫开水凿众泉引屏髙而在云窦深莫能准川光昼昏凝林气夕凄紧于焉摘朱果兼得养玄牝坐月观寳书拂霜弄瑶轸倾壶事幽酌顾影还独尽念君风尘游傲尔令自哂
[一作安知世上人名利空蠢蠢韵会将与也偕也世说支道林就深公买印山深公曰未闻巢由买山而隠南史刘虬以江陵西沙洲去人远乃徙居之说文岫山穴也殷仲文诗风物自凄紧米果谓果中之米色者耳萧注以为火枣异名未是老子谷神不死是谓玄牝玄牝之门是为天地根河上公注宣天也在人为鼻牝地也于人为口夫五炁从鼻归五藏出入于口也江淹诗寳书为君掩李善注道学传曰夏禹撰真灵之玄要集天官之寳书李周翰注寳书真经也琴下系弦之柱谓之轸或以玉为之故曰瑶轸陶潜诗倾壶絶余沥又饮酒诗序偶有名酒无夕不欢顾影独尽忽焉复醉岫音就]

寄当涂赵少府炎
晚登髙楼望木落双江清寒山饶积翠秀色连州城目送楚云尽心悲胡雁声相思不可见回首故人情
[当涂少府俱见八卷注]

寄东鲁二稚子
吴地桑叶緑吴蚕已三眠我家寄东鲁谁种龟阴田春事已不及江行复茫然南风吹归心飞堕酒楼前楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚桃边折花不见我泪下如流泉小儿名伯禽与姐亦齐肩双行桃树下抚背复谁怜念此失次第肝肠日忧煎裂素写逺意因之汶阳川
[在金陵作蚕将蜕輙卧不食古人谓之俯荀卿蚕赋三俯三起事乃大己是也后人谓之眠本草蚕三眠三起二十七日而老是也水经注龟山北即龟阴之田也春秋定公十年齐人来归龟阴之田是也太平广记李白自幼好酒于兖州习业平居多饮又于任城县构酒楼日与同志荒宴客至少有醒时邑人皆以白重名望其里而加敬焉刘琨诗据鞍长叹息泪下如流泉刘桢诗起坐失次第一日三四迁郑康成礼记注素生帛也颜师古急就篇注素谓绢之精白者即所用写书之素也汶水已见本卷注]

独酌清溪江石上寄权昭夷
[似缺一祖字清溪江租石俱在池州注见八卷秋浦歌下]
我携一樽酒独上江祖石自从天地开更长几千尺举杯向天笑天回日西照永愿坐此石长垂严陵钓寄谢山中人可与尔同调
[苏武诗我有一尊酒欲以赠逺人严陵钓台详见二卷注]

禅房怀友人岑伦
[太白自注时南游罗浮兼泛桂海自春徂秋不返仆旅江外书情寄之一统志罗浮山在广东惠州府博罗县西北三十里即道书十大洞天之一昔有山浮海而来博于罗山合而为一故曰罗浮又曰博罗南越志山髙三千六百丈周回三百余里岭十五峰三十二其峰之秀者曰飞云玉鹅麻姑仙女会真会仙锦绣玳瑁洞之幽者曰金沙石白朱明黄龙朱陵黄猿水帘蝴蝶大小二石楼登之可望沧海楼前一石门方广可容几席二山相接处有石磴状如桥梁名曰铁桥桥端两石柱亦曰鐡柱人迹罕到又有跳鱼石伏虎石阿耨池夜乐池卓锡泉皆兹山之竒胜唐六典注桂水出桂州临源县歴昭富梧三州界入郁水江淹诗文轸薄桂海李善注南海有桂故曰桂海是以南海为桂海太白所云桂海虽袭其文而实则指桂州之桂水也亦犹枚乗七发称汝水为汝海其义一也]
婵娟罗浮月揺艶桂水云美人竟独往而我安能羣一朝笑语隔万里欢情分沉吟彩霞没梦寐羣芳歇归鸿度三湘逰子在百越边尘染衣劔白日凋华髪春气变楚关秋声落吴山草木结悲绪风沙凄苦颜朅来已永久颓思如循环飘飘限江裔想象空留滞离忧毎醉心别泪徒盈袂坐愁青天末出望黄云蔽目极何悠悠梅花南岭头空长灭征鸟水阔无还舟寳劔终难托金囊非易求归来傥有问桂树山之幽
[广韵婵娟好恣态貌三湘见一卷悲清秋赋注通典自岭而南当唐虞三代为蛮夷之国是百越之地亦谓之南越古谓之雕题汉书髙帝纪从百粤之兵服虔注非一种若今言百蛮也谢灵运诗览物起悲绪何逊行经孙氏陵诗朅来已永久年代暧微微蜀都赋殆而朅来相与刘渊林注朅去也韵会朅去也又发语辞长门赋遂颓思而就床李善注颓怀也淮南子注喙江裔髙诱注裔邉也汉书太史公留滞周南不得与从事楚辞思公子兮徒离忧诗国风行迈靡靡中心如醉鲍照诗安能行叹复坐愁楚辞目极千里兮伤春心南岭即大庾岭在广东南雄府其上多梅亦曰梅岭史记髙祖使陆贾赐尉陀印为南越王尉陀赐陆生槖中装直千金宋之问诗不求汉使金嚢赠葢用其事也淮南王招隠士桂树丛生兮山之幽朅邱谒切音近掲]

李太白诗集注卷十三


</div>
    <div class="pagination">
<a href="李太白诗集注_page12.html">上一页</a><span>...</span><a href="李太白诗集注_page8.html">8</a><a href="李太白诗集注_page9.html">9</a><a href="李太白诗集注_page10.html">10</a><a href="李太白诗集注_page11.html">11</a><a href="李太白诗集注_page12.html">12</a><span class="current-page">13</span><a href="李太白诗集注_page14.html">14</a><a href="李太白诗集注_page15.html">15</a><a href="李太白诗集注_page16.html">16</a><a href="李太白诗集注_page17.html">17</a><a href="李太白诗集注_page18.html">18</a><span>...</span><a href="李太白诗集注_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
