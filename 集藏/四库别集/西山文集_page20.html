<!DOCTYPE html>
<html>
 <head>
  <meta charset="utf-8"/>
  <title>
   西山文集 - 第 20 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西山文集 - 第 20 页/共 41 页
  </h1>
  <div class="content">
   皇朝编年举要备要序
　　莆田陈君均以其所辑皇朝编年举要与备要之书合四十八巻踵门而告曰均之防也侍从祖丞相正献公获观国朝史録诸书及眉山李氏续通鉴长编意酷嗜之独患篇帙之繁未易识其本末则欲删烦撮要为一书以便省阅时方从事举子业未之能也晚滞场屋决意退藏林壑间又以出入当世名流之门得尽见先儒所纂次若司马文正公之稽古録侍郎徐公度之国纪以及九朝通畧等书亡虑十数家博考而互订之于是辑成此编大纲本李氏而其异同详畧之际则或参以他书昔尝读朱文公通鉴纲目叹其义例之精宻盖所谓纲者春秋书事之法也而所谓目者左氏备言之体也自司马公目録举要之作至是始集大成观者亡复余憾均窃不自揆輙放而依之然文公所述前代之史故其书法或寓褒贬于其间均今所书则惟据事实録而已不敢尽同文公之法也愿一言以序之何如某读其书弥月始尽巻则喟然曰美哉书乎圣祖神孙之功徳元臣故老之事业赫赫乎煌煌乎备于此矣然综其要而求之则自艺祖以来凡所以祈天永命垂万世无疆之休者大抵弗越数端盖其以仁立国而不杂五霸权利之谋以儒立教而不溷百家邪诐之说求治宁悠缓而不为一朝迫切之计用人宁朴钝而不取小夫轻锐之才嘉祐治平以前廊庙之訏謩缙绅之论建相与葆衞扶植如恐失之此其所以大治也自熙宁辅臣出新意改旧法髙谈古始隂祖管商而国脉病矣名为尊经实尚空寂而学术乖矣谓参苓蓍术不急于起疾而一切杂进者皆决肠破胃之药根本安得而弗伤谓鼎鼐琮璧不足以便用而错然前陈者皆竒诡滛靡之具风俗安得而弗壊章吕鼓其波二蔡炽其焰更倡述至于黼贯极矣此其所以致乱也凡百有六十七年之行事可喜可慕可愕者一览而尽得之真我宋千万年之龟鉴也吁是岂独学者所当熟复哉叡明在御垂精典训有髙宗成王之风使是书获陈于前则所以启发天聪缉熙圣徳者何可胜既穷阎下士虽无阶可以自进然夜光明月之珍蕴藏山海终有不可揜者安知侍从藩宣之彦无以是闻于上者乎君逮事正献公得其家学既又从贤士大夫游以博其见闻故于是书斟酌损益皆有条理非安危所系则畧而弗书其志固将有补于世非徒区区事记览而已也君早游天子之学今以累举恩当对大廷不愿就独朝夕矻矻于此既积十余年之力纂而成之又将次及于中兴之后闻四方之士可与商防者不惮千百里橐其书而从之忘其道涂之艰覊旅之苦也此其用志岂世俗所可量哉迂愚不敏窃独嘉之故为之序如此若书之凡例则君既列之篇端矣故不复云绍定二年三月辛卯建安真某序
　　清源文集序
　　郡有志何始乎昉于古也郡有集何始乎昉近世也有志矣而又有集焉何也志以纪其事集以载其言志存其大纲集着其纎悉也志犹经也集犹纬也可以相有而不可以相无也清源郡志成于嘉泰之初元山川封域人物风俗登载盖畧备矣至若名卿钜儒之论述骚人词伯之赋咏散见于国史于家集与夫碑碣所志楹壁所题可以验贤才之众多风物之盛丽而志不能具者尚多有之新安程公来镇之明年谓郡从事武阳李君方子曰此邦号文章之薮而有志无集非阙欤子其为我辑之李君既承命则退而网罗收拾得诗赋杂文凡七百余篇合为四十巻而公括田廪士之本末与郡人所编岛夷志则别为之帙以附焉其纂辑之例则或以理或以事或以词调而以理若事者居什之七大抵主于关教化存典法否则词虽工弗録焉集成而某至窃以谓为此邦之吏者不可无此书盖凡昔者明哲之官忠信之长教条风绩之可尚者皆其龟鉴也有一事焉之弗逮其能自安乎为此邦之士者不可无此书盖凡前修故老徳行学术之可师者皆其榘度也有一节焉之不相似其可不自励乎若夫咀含其英华潄濯其芳润抑末尔公名卓字从元其为此州建明施置以幸吾民者班班见之集中云嘉定戊寅十月甲子建安真某序
　　赠萧长夫序
　　始余少时读六一居士序琴之篇谓其忧深思逺有舜与文王孔子之遗音而淳古淡泊与尧舜三代之言语孔子之文章易之忧患诗之怨刺无以异为之喟然抚巻太息曰琴之为技一至此乎其后官于都城以琴来谒者甚众静而听之大抵厌古调之希微夸新声之竒变使人喜欲起舞悲欲涕零求其所谓淳古淡泊者殆不可得盖时俗之变声音从之虽琴亦郑衞矣屈子有言览椒兰其若兹兮又况掲车与江蓠琴犹如此则凡世俗之乐日沦于郑卫而不可禁者固其所也三山萧长夫学琴四十年饥寒流落困悴无聊独不肯迁就其声以恱俚耳嘉定丙子秋过予大江之东予与之登钟山访定林酌寒泉而拊修竹长夫忻然为鼓一再行雍雍乎其薰风之和愔愔乎其采兰之幽跌荡而不流凄恻而不怨信六一之言有不吾欺者盖其尝游紫阳先生之门习闻君子之义其能穷而不变也固宜虽然游先生之门者众矣顾未闻有不变其学如君之不变其技者此予之所以重叹也于其行饮之酒而为之歌曰古音之寥寥听者欲睡兮新声之洋洋喜不知止兮自战国已然况今之世兮嗟嗟萧君娱众所弃兮我琴可破志不可徙兮彼斵方为圜真子所耻兮霜风翛翛裂子之袂兮子毋好游从此归兮予将俟子于仙游从子于武夷兮
　　赠上饶叶宗山序
　　叶君宗山上饶人通五行书朴直自将其论人寿夭亨穷十不失一二丙子谒予于金陵余语之曰昔孔子尝言命矣曰不知命无以为君子孟子尝言命矣曰求之有道得之有命夫所谓命云者岂日辰支干生胜衰歇之末哉出处有道语默有时临死生处利害不惑不变而惟义之归此其所以谓知命也余方区区诵所闻以信君徃矣见世之役役权利颠冥而弗悟者其以是告之
　　万桂社规约序
　　林君彬之以万桂社规约示余余叹曰尝知饥者可以语耒耜之利尝知寒者可以论蚕织之功否则以为漫然而已忆余初贡于乡家甚贫辛苦经营财得钱万嚢衣笈书疾走不敢停至都则已惫矣比再举乡人乃有为所谓过省防者【人入钱十百八十故云】偶与名其间获钱凡数万益以亲友之赆始舎徒而车得以全其力于三日之试遂中选焉故自转输江左以迄于今每举辄助钱二十万示不忘本也吾乡去都十日事尔其难若是则温陵之士其尤难可知也林君此约其为益又可知也盖纾其行以养其力一也无怵迫以养其心二也无匄贷以养其节三也一举而三益俱焉此余所以深有取也然吾乡与约者几千人林君为此二十年矣同盟仅三百有竒濂溪杨公所以叹其不如莆之盛也林君其思所以广之使与者愈多则获者愈厚余所谓三益者庶乎其可望也若夫身为劝驾之官而未能复续食之制窃有愧焉姑捐库缗五万佐之且以为此邦故事虽未能赎吾愧亦以见吾志云林君好义之士也凡乡闾有义举皆勇为之先又非特此社而已
　　傅景裴文编序
　　清源傅君景裴以所为文编史说视予予熟复而叹曰盛哉傅氏之懿也自献简公以髙文学正为元祐正臣一传而为忠肃再传而为至乐又再传而枢宻大坡之弟兄文章箓前后相望虽前代文宗未有及之者然傅之学虽本于献简公而草堂先生李公汉老又其外家也草堂之文为中兴第一至乐父子实获其传而大坡蚤嵗执经于父友紫阳先生之门渊源日渐则又出于伊洛顾不逺哉景裴枢宻公之嗣子也自襁褓能言固已优游诗书六艺中矣耳濡目染不习而熟其能早以笔墨自着也宜予昔从枢宻公于建安时景裴才六七嵗娱戏其亲之侧眉目清婉如画今几寒暑而著述之盛已如此回视予年日以老而学弗加于初为可羞也已虽然词章之靡丽者易工而义理之精微者难究景裴其益思所以务学乎哉夫学不可以无师而大坡者真景裴之师也予昔倘徉盘谷竹隠间聆公余论盖济岱典刑之旧伊洛源流之正萃于公矣义不独景裴为当师也子盍归而求之异时造朝过余于西山精舍将必有异闻以告我景裴其勉之哉
　　送朱择善序
　　自余归卧西山之草庐掩关谢客足不越中賔门之域者将期年于兹矣居一日乌程朱君来谒以书先焉余视之辞义卓然意气甚伟亟延入与语问其族出与素所师友则丞相忠靖之孙且尝游于絜斋袁先生之门者也酒数行作而言曰仆之始学也闻诚意正心之说以为直易易耳今从事于此固已有年而一临利害之境则自私之念峥嵘乎其中有不可遏者夫然后知其为匪易也君将何以教我使免于是邪予曰昔人不云乎君以为难则易将至矣惟吾子前日之易也是以一念之忽而去道逺焉今而难之是子进徳之机也虽然予尝闻之君子盖学问之道有三曰省察也克治也存养也是三者不容有一阙也夫学之治心者犹其治疾然省察焉者视脉而知疾也克治焉者用药以去病也而存养者则又调虞爱防以杜未形之疾者也今吾子于私意之萌能察而知之其亦可谓善学者矣然知私意之为害而未能勇以去之是知疾之所由生而惮于药之治者也昔者顔子问仁于夫子夫子以克己告之克云者战胜攻取之谓而非悠悠玩愒之可言也吾子诚欲絶其私意之萌盍亦感励奋发如去蠡贼如殄冦雠毋徒恃其知而已也书曰若药弗瞑厥疾弗瘳夫瞑所以愈疾疾愈矣然后和平之剂施焉此存养之功所以必继于克治之后也然则亦有其要乎曰敬为要敬何所自始曰自戒惧谨独始子归取圣贤之书而熟复之当有以知余言之非谬也然余之于学亦所谓知之而弗能允蹈者也斯言也岂独以励吾子盖因以自励云
　　赠富春子孙守荣序
　　予至潭之数月临川陈生为予筮得益之九五有孚惠心勿用元吉未几富春孙生又为予筮得临之六二曰咸临吉无不利夫诚出于中曰孚无心之感曰咸为政之本不能加毫末于此矣使余于三百八十四爻之中择焉而取之其能外是乎昔之君子尊易而重卜信哉其不诬孙生名守荣少而防明故其技専以确听其言徃往中理殆过于世之有目而盲于心者闻余方买田以养矜寡废疾之在吾上者慼然叹曰守荣盲故念人之盲也其将归发其橐聚同类而防者日食焉且传之以其学呜呼守荣一筮师耳能因已之疾而悼人之穷使世之在位而有力若有力而不在位者皆以是焉存心其所济不既多乎予重其术感其言而惜其去故书以遗之
　　感应篇序【代外舅作】
　　感应篇者道家儆世书也蜀士李昌龄注释其义出入三教中凡数万言余连蹇仕涂志弗克遂故常喜刋善书以施人以儒家言之则大学章句小学字训等书以释氏言之则所谓金刚经注者凡三刻矣然大小学可以诲学者而不可以语凡民金刚秘宻之防又非有利根宿慧者不能悟而解也顾此篇指陈善恶之报明白痛切可以扶助正道启发良心故复捐金赍镂之塾学愿得者摹以与之庶几家传此方人挟此剂足以起迷俗之膏盲非小补也抑尝闻伊川有言曰凡有动皆为感所感必有应所应复为感所感复有应动者何此心之发也人之一心虚灵洞彻众理毕具方其未发岂有不善及其既发有正有否然后善恶形焉而吉防祸福亦各以类应不可诬也人知殃庆之报兆于所积而不知一念之发即吉防祸福之门李氏首章注义最为近理余故表而出之至其言有渉于幻怪者要皆为警愚觉迷而设余固未暇深论览者察其用心而取其有补焉可也
　　赠篆字余焕序
　　予尝叹世变所趋大抵自厚而薄自简质而浮华自庄重而巧媚凡文章技艺以至器用之末何莫不然姑即字画言之自虫鱼之体一变而为篆再变而为又变而为真行变之极为草习之者易成玩之者易恱而姿态百出古意荡然矣建阳余君焕工大小篆笔势奇伟不常予尝使之书圣贤言掲坐侧如正人端士服古衣冠巍坐拱手使人望之起肃敬心虽严师畏友曽不过是然余君挟此技游四方其能知之者甚少爱而说之者又加少岂非简质而不华庄重而不媚能使人敬而不能使人喜与此予之所以重叹也虽然天下未尝无好古之士子第行当必有知子者绍定元年十月余君将之东淛书以遗之
　　赠钱道人序
　　古今言善相人必以许负辈为称首予谓负辈第能知升沉修短而已若夫辨贤愚判淑慝则未有出邹孟氏之右者盖其言曰胷中正则眸子了焉胷中不正则眸子眊焉又曰仁义礼智根于心其生色也睟然见于面盎于背观人之法尽于此矣孏溪钱生风鉴甚髙更当于此具一只眼若但能知升沉修短而已则非予敢知学易斋书
　　赠顾泾序
　　予读诸史方技传见其以艺名者必颛于一而后工若夫推歩以知天形象以观地又术之难者也上下数千年间能兼而通者惟管公明郭景纯李淳风僧一行数人而已岂不艰哉庐陵顾君泾邃于隂阳五行之学以之占天则神以之相地则不茍凡今之以术名未有能过之者也予乙酉趋朝遇之于衢梁君见谓曰公之此行不满百日当归已而果然盖其验如此非神而能之乎后四年谒予粤山之下相与论考卜冈阜之法终日洒洒不穷又知其非茍于求售者也予老矣方将从君求藏骨之地属其有东淛之役故书此遗之且坚其再至之约云
　　送周天骥序
　　上饶周君天骥笃志于学予尝因其名斋有以告之矣今复枉顾敝庐敛然自下愿闻为学之要终其身而可行者予之于学也渉猎而未醇觕浅而弗精将何以告子虽然亦尝闻其略矣以圣贤大道为必当繇异端邪径为不可蹈此明趋向之要也非义之富贵逺之如垢污不幸而贫贱甘之如饴蜜志道而遗利重内而轻外此审取舍之要也欲进此二者非学不能学必读书然书不可以泛读先大学次论孟而终之以中庸经既明然后可观史此其序也沈潜乎义训反覆乎句读以身体之以心验之循序而渐进熟读而精思此其法也然所以维持此心而为读书之地者岂无要乎亦曰敬而已矣子程子所谓主一无适者敬之存乎中者也整齐严肃者敬之形于外者也平居斋栗如对神明言动酬酢不失尺寸则心有定主而理义可入矣盖操存固则知识明知识明则操存愈固子朱子之所以教人大畧如此传曰归而求之有余师子归取子朱子之书而伏读之又从而深思之实体之则将有以自得之矣又奚以予言为哉
　　临斋遗文序
　　始予与汤君升伯游知其朴茂而文君子人也越十余年又与仲能遇于都城时仲能新擢进士科观其持论意向已不类场屋举子予心窃独竒之比使江东而仲能适留旁郡邀而致之属以救荒之事仲能欣然弗辞事已径去自是予尤敬焉又三年遇予海上文益工论益劲而进学益勇一日愀然告曰先君平生嗜古学为古文不幸赍志以没今其遗编仅存一二独易疑易说乃其玩心而有得者复未克成书公爱巾者也诚推爱巾之心以及其先人为序而发扬之则幸甚予退而伏读则其诗闲澹纡余有自适之趣其文敷畅条逹而切于事情至于释经往往闚其秘奥有世儒所未及者评论古今尤多得其心术之微此岂勉强可致者盖其平时问学一本于诚间尝取上帝临女之义而名其斋朝夕居焉以自警则其用力可知矣嗟夫士以一身之微而欲穷天地万物之理生千载之下欲考古昔圣贤之心岂易为力哉然而以诚求之则无不可得盖天地之所以为天地圣贤之所以为圣贤亦曰诚而已矣世之学者昧操存持养之实而徒事于语言文字之工是其心既不诚矣以不诚之心而窥天地圣贤之蕴犹持尘昏之镜而鉴万物也求其近似岂可得哉君之于学既以志其大者惜其穷居乡里未及博参诸老先生之间以究其精微而不幸死矣其亦可叹也夫君名某字徳威饶之安仁人与其兄徳成俱以学行表于其乡而俱不偶君之四子名干者伯升也巾者仲能也既笃学有闻余亦进进未巳其尚有以成君之志也哉嘉定戊寅十二月壬子日建安真某序
　　傅枢宻文集序
　　观文殿学士河阳傅公既薨之十有六年公之弟竹隠先生始辑其遗文为三十八巻以视某曰先兄平生为文至多今去其不必传者而存其可传者谨第録如上嗟惟吾兄自少至老澹忘他嗜好独矻矻文字闲居常诵书日以寸为程当沉酣痛快时至不知饥渴寒暑其初志盖欲自奋于功名不幸当世道清明之时所施者止于二千石部刺史迨其沈欝既极有力者始推而挽之则非其时而公老矣故虽以文墨致位髙显而其终身常若不释然者夫志既不白于当世独其文辞可自托以及逺而复冺冺不扬是重不幸也吾兄常知子子其为我序而传之可乎某谢不敏退而窃念公守建安时某以新进士上谒请问作文之法公不鄙而教之甚至其畧曰长袖善舞多财善贾子归取古人书剧读而精甄之则蔚乎其春荣薰乎其兰馥有日矣惜其时尚少所问者科目之文而已今观其所谓三十八巻者则信乎其长袖善舞多财善贾如公之所以教也初公以词学进侍郎黄公钧称其文犹濯锦于蜀江而相国虞雍公亦谓其璞玉而加琢异时研索日以精渟蓄日以富笑谈戏剧輙成文章至其为诗有三百余韵者昔云龛先生述王初寮之文有曰幽眇透射若贯珠隙明丽整若截绮尺某于公之文亦云虽然此犹其少作若应用云尔晚登朝廷议宗庙大典礼援据敷折出入经史百子衮衮数千言虽汉儒以礼名家者未能逺过也则公之学讵止玩心于无用之地哉宣城一书意虑恳欵陈敌国必亡之势与中国必胜之理而始末以势未可胜为言其论古今用兵成败利害甚悉欲治其在我者以竢敌之衅当是时权臣开边意锐甚公之持论固如此然则世之以傅防诋公者亦岂尽知其中心之所存哉方公少时自负要不碌碌盖尝和泉守王公龟龄之诗有曰名节士所重当如护睛脑立朝与行已本末要可考此其为志何如耶一不幸用非其时生平素心遂有不克自白者昔之君子宁坎其身不肯少溷其迹以合于世其不以是夫顾念昔者获从公游距今裁二十年朅来温陵墓木拱矣抚念畴昔为之慨然故于竹隠之命不敢固辞而叙其概于篇首使览者致详焉
　　送王察推序
　　莆故多竒产中兴以来三山名辅弼功烈磊落相望其他人物接迹中外者至不可胜纪何其盛也予顷自泉过是邦登方氏诗境之楼环挹苍翠应接不暇壶公一峯伟然特立于羣巘之表若王义方之正衙对仗而叱义府也若张万福之拜延英殿下而呼太平万嵗也夫其山川之峻秀雄丽如此则其人物之盛也固宜王君实之年甫三十以直言对策擢进士第四人名声日以进耀斯其所钟美者欤然天之生材非茍私其身而已盖将有望焉况夫有盛名者多获显位居显位者必任重责此尤君子之所畏也王君于此虽欲巳于学其可得乎古之学者自其少时师友之所讲肄朝夕之所服行已莫非大人之事迨其长也从事于大学则凡天地万物之理无不察古今兴壊存亡之变无不考其所以然人之位乎两间当为之职无不究其极故内焉足以成已外焉足以成物本末先后非二致也后世之士知为场屋之学以钓利禄而已若夫明善以诚其身格物以致其知固有所未暇也及其一旦任人之事则饥者欲哺寒者欲衣戚嗟不平之鸣赖我而息纷纭澒洞交至迭起之变竢我而定乃始茫然莫知所措矣繇昔暨今腐儒俗士误人家国者何可胜数盖其平时汲汲于求仕之学而未尝治其本故也夫学焉以求仕固后世之所不免惟其得之也遂以为既足而不复用其力于学或知用其力矣而其所学又非古人之所谓学也则其植立之卑成就之陋顾不宜哉王君有志之士也予故以古人之事勉之今者始仕于潭盖朱文公先生所尝治且教之地道林岳麓山谷巉絶之处必有传先生之学而人不知者君行且求之其于予言当有不约而契者然予亦好学而未知其方者故因以自警焉嘉定十三年三月二十日建安真某序
　　送汤仲能之官繁昌序
　　始余为护漕使者闻江上之邑有繁昌焉曰是必其民殷而俗阜称是名者也属嵗大祲予躬出按视舟行过芜湖数十里望濵江居民庐舍以百数舟人指曰此繁昌县也余舍舟而登眡其人穷馁困瘠甚于他邑其市区列肆荒凉岑寂有淮甸之风予窃异之曰岂嵗防使然耶父老愀然曰吾邑在承平时几万家田利之入霈乎其有余鱼虾竹苇柿栗之饶以自给无不足者南丰曽公之记具存可覈也建炎盗起邑刳于兵开禧之后旱蝗相乘天实为之尚奚咎若夫无旱蝗无兵盗而吾蚩蚩之氓常若不安其生何哉赋有常期唾掌争先敛有常目以羡为贤馋涎如川猛令如虎火犹可遏饕吏杀我余闻而太息曰赋敛之苛惨于兵盗贪虣之威烈于旱蝗宜其昔以繁昌名而今以穷悴告也吁此非长人者之责而谁居余友汤仲能擢进士第始吏于繁昌将行求一言以别仲能勇于为善者也余故以昔之所闻于父老者告焉夫仲能主簿尔民之慼忧愉乐非其所得専然犹之玉焉所韫之山土木晶润况其职可以及人者乎吾知仲能必有所不茍也若余之行事亡足为子道者独念日去温陵时尝以治泉得失问于郡僚李公晦公晦曰君为政三年其可以无愧者二尽已之忠与不息之诚是已余虽蹙忸不敢当然居官临人要必以二者为本盖一毫不自尽不足以言忠一念不相续不足以言诚已未忠而觊人之我从已未诚而责物之应我天下无是道也余方日夜以思求进乎此而未获者故愿仲能之勉之也书来镡川问尝所闻于朋友者其试以是质之嘉定十三年五月朔建安真徳秀书
　　张仁父字序
　　张君以其名宗玉谒字于余余为取戴氏记温润而泽之义字之曰仁甫且告之曰子知余所以命字之指乎夫仁者五常之首万善之源其体具其用博未易以究言也吾子业于医姑即子所知者言之可乎医经以手足痿痹为不仁前辈大儒先以为最善名状者也盖血气周流亡所鬲阂虽一髪肤之末无不切诸心关节脉理壹不通焉四支之大且若无与于我者也孟子曰仁者以其所爱及其所不爱不仁者则反是焉大哉仁乎上焉用之医天下者良相也下焉用之以医疾者良工也禹稷阿衡视人饥溺与弗获其所者由己使之仁于医天下者也秦缓卢医扁鹊起沉锢而生仁于医疾者也史言善医者能洞视五藏世常疑之夫仁存于心万里虽逺如在目睫孰谓仁于医者不能窥五藏之微哉今吾以是命子其属于若者厚矣且子之未防于医也讵能无疾其望于人何如也今人以疾求我夫何异昔者以疾求人耶能存是心则其察必精其用必仁斯不辱吾字矣仁甫读岐伯伊尹之书通五运六气之学其心又乐于济人者故余为之序以勉之
　　送偶然居士序
　　郑君彦祥名瑞浦城邑西里人也善锦囊玉函之术始余谋窆吾亲及更窆吾兄若吾妇氏挟图书矜技能以登吾门者无虑什伯数卒之营吾亲之封于银山之麓者彦祥也迁吾兄若吾妇氏之柩于屏山之阳桐山之坞者又彦祥也邑之士闻之曰偶然尔彦祥闻之亦笑曰是诚偶然也向吾求之而弗获获之而莫吾售者虽自以为功得乎夫既幸而获之又幸而主人惟吾之听而吾之术得用焉此非偶然何哉因自号曰偶然居士余谓彦祥之言谦矣然观世之士有术业同知虑同而措之于事则成壊中否輙异者岂诚有工拙哉偶不偶故尔庄生有言不龟手之药一也或以封或不免于洴澼絖洴澼絖固其所也封者非偶然乎徳感于天诚孚于物事之至难者也昔之君子固有弭难弭之菑驯难驯之暴而退焉自贬归之于偶然者夫退焉自贬不足以损其功而秪以重其美谦之所以有终吉也且凡世之役情于物者得之则哆然以喜不得则薾然以惧夫是以氷炭杂袭而胷中亡须臾之宁焉惟有道之士视物之徕如浮云其去也如堕甑一付之天而莫留吾情夫焉往而不自得邪彦祥之智未足以及此余特取其言若弗自衒者故书以赠之
　　迩言后序
　　余读刘子迩言屡废而叹有问者曰刘子之言常言也子何叹之数乎余曰子以余为玩其文辞也耶若惟文辞之玩而已则刘子固常言也夫孰知其有功于学者耶夫学莫先于知性知性而后知天天之畀于人者厚而望于人者深盖人之有生虽与物同而备二气于身根五常于心则夐与物异故必如尧舜之善而后可谓尽性仁义礼智之端有一亏阙则以人眡物其间相去者几希夫人受此性于天犹其受任于朝也一理弗循谓之违天一事弗治谓之旷官旷官可愧也违天独无愧乎天形我以人而我物之性我以善而我咈之是天之不才子世之狼疾人也孟氏七篇丁宁至矣而世莫之省今刘子一书财数千言而于此盖数数焉其首章曰人之性天地之性也孔子以为贵孟子以为善其性命之源可谓得之矣悟天理之本同悯世人之自贼故其言精深痛切反复谆尽至投珠掷璧之喻冠猱服狙之戒读者为之凛然动色也吁谓之有功学者非欤虽然余之知学几三十年而闻道甚后使前乎数年得是书而观之未必不眡以为常言也玩华而遗实啜醨而弃醇余于是乃知返矣呜呼有志于学者其尚惩余之不敏也夫
　　送潭州陈教授序
　　括苍陈端父将教授于潭征余言以为赠余方端忧不能言也顾常窃病今之职于民者未尝不曰治之难职于士者未尝不曰教之难也问之则曰俗嚚而难谕也变诈百出而难察也是其所以治之难也至于士之难一则甚于民盖口于谊而于利者众也蔚乎其文而驳乎其行者相踵也是其所以教之难也吁是则然矣盍亦反而求诸身乎夫心者一身之主犹之有司为是职治与教者也耳目焉手足焉皆听命于心犹其禀治与教者也以一心而御众形至约也其能使之不随所嗜而迁乎其能使之动必以礼乎吾见物交物而引之流而荡者众矣夫治之而弗驯教之而弗率则知忿而疾之未闻耳目四体之不从令而能然自咎者盖洙泗之道闇郁不行于世士自一命以上知治人而已故其朝夕所役役者大扺以求人之过而已反观内省求其身之过者未尝致须臾之功焉至其效不若古人则诿曰是俗之难治且治也抑不思其身之已治否耶吾之所为其可以教未耶以不治之身而临难治之民其身之未足以教而尤其俗之不可以教此岂圣贤反本之意哉昔者顔子问为邦于夫子而夫子许之遡其用功之地不过视听言动四者而已夫视听言动之不敢忽岂蕲以正人哉然卒之已正而人莫不从者盖是理也不惟吾有之人亦有之也开之则明倡之则应矣其用力顾不甚约也况士之为士又非可以凡民例观耶潭维钜藩昔者大儒经师接迹于此士之以学自名者不知其几千百吾子受命而为之师盖信乎其难也已虽然有道焉惟毋求之士而求之于身毋求之于身而求之于心心之令能行于其身然后吾之教能行于其士是故理之不可易也者吾子幸以为然则愿并以告夫今之治人者毋徒疾视其民而不知返也嘉定壬午月正元日西山真徳秀书
　　去年春端父来潭余为斯文以赠书未竟而端父行明年初伏日阅旧稿得之遂録以授端父方余操笔时岂知与端父当防于此哉又岂知身任治人之责哉然则余之所以警端父者端父宜还以警余矣
　　咏古诗序
　　逹斋咏古诗若干篇余友龚君徳庄所作也古今诗人吟讽吊古多矣断烟平芜凄风澹月荒寒萧瑟之状读者往往慨然以悲工则工矣而于世道未有云补也惟杜牧之王介甫髙才逺韵超迈絶出其赋息妫留侯等作足以订千古是非今吾徳庄所赋遇得意处不减二公至若以诗人比兴之体发圣贤理义之秘则虽前世以诗自雄者犹有慙色也盖徳庄少而学诗微词奥防既以洞贯而又博参于诸老先生之书沉酣反覆不极不止其涵泳久故蕴积丰权度公故美刺审有本固如是也虽然徳庄于此岂直区区较计已陈之得失哉悯时忧世之志亡以自发则一寓之于诗善善极其褒冀来者之知慕也恶恶致其严冀闻者之知戒也名虽咏古实以讽今此孤臣畎亩之心人见其优游而和平不知其殷忧愤叹而至于啜泣也古者雅颂陈于闲燕二南用之房中所以闲邪僻而养中正也衞武公作抑戒以自警卒为时贤君以楚灵王之无道一闻祈招愔愔之语懔焉为之弗宁诗之感人也如此于后斯义浸亡凡日接其君之耳者乐府之新声梨园之法曲而已其不荡心而溺志者几希矣今徳庄之作倘幸为太师氏所采陈之王前歌工乐史朝吟夕讽其所启悟感发顾岂少哉夫春秋推见至隠善观人者察其所安徳庄之诗于前史所取或贬而绌之至悠悠之谈所共寘议者或乃明其不然是岂茍异者耶少正之诛匡章之辨众恶之察乡原之讥有不得与俗同者圣贤原情之公心春秋诛意之大法也世之憸夫鄙人奸媒闪睒自谓足以诳当世惑方来而不知髙明闳逹之士洞见肝膈笔诛字挞曽亡遁情死者有知将恨其不及生而改也存而可改者独奈何其自弃哉呜呼斯言悲矣其孰识余之情也夫君名字徳庄逹斋其自号云
　　攻媿先生楼公集序
　　鄮山参政楼公攻媿先生文集一百二十巻建安真某伏读而叹曰呜呼此可以观公立朝事君之大节矣盖公之文如三辰五星森丽天汉昭昭乎可观而不可穷如泰华乔岳蓄泄云雨岩岩乎莫测其巅际如九江百川波澜荡潏渊渊乎不见其涯涘人徒见其英华发越之盛而不知其本有在也庆元初韩侂胄除知閤门事忠肃彭公力谏诏改侂胄内祠彭公予郡公在闼极论之云去者不复侍左右留者召见无时终不能逺时侂胄之恶未着也既而窃弄国柄以党论尽锢天下贤士挑敌弃盟中外骚然天下始服公先见朱文公侍经筵内批予祠公持其命不下曰当今人望儒宗无出熹之右者奏虽寝然当邪说充塞之时首倡学者共尊朱公后卒赖其言而学禁遂开道统有续然则观公平生大节而后可以读公之文矣公生于故家接中朝文献博极羣书识古文竒字文备众体非如他人窘狭僻澁以一长名家而又发之以忠孝本之以仁义其大典册大议论则世道之消长学术之废兴善类之离合系焉方淳绍间鸿硕满朝每一奏篇出其援据该洽义理条逹者学士大夫读之必曰楼公之文也一诏令下其词气雄浑笔力雅健者亦必曰楼公之文也于乎所谓有本者如是非耶公既侂胄之锋退居却扫者十有四年嘉定初起为内相俄辅大政向来俦辈凋防畧尽而公岿然独存遂为一代文宗某尝窃论南渡以来词人固多其力量气魄可与全盛时先贤并驱惟距野李公汉老龙溪汪公彦章及公三人而已念昔校艺南宫白事东府或请言竟日或极论达旦某退而书绅终身诵之其所以犹为当世善人君子所与而不遂为涂人之归者公之教也公季子冶以集序见命某何敢辞建安真某序














　　西山文集巻二十七
　　钦定四库全书
　　西山文集巻二十八
　　宋　真徳秀　撰
　　序
　　送萧道士序
　　大江以西天下多名山处玉笥则其尤也按道家言是为梁萧子云修链升真之地然其事迹茫昧不可复考矣余在豫章时考按图书慨然有髙举逺游之思念将上印绶于朝凌大江陟西山欵旌阳之庐窥洪崖之井繇葛峯以歴玉涧遡章水而登崆峒之颠出麻源道樵川然后归而自休焉事顾有大谬不然者越三年【阙】湘中又二年而召假涂清江郡人张元徳邀余为閤皁之行垂命驾弗果则所谓玉笥者固无因而至焉盖前后数年再蹑江西之境而四五名山者迄不获寄一迹其间吁可恨矣今年惫卧于招鹤之草堂有方士自玉笥来见者眡其谒则氏萧而名守中也曰嘻子非子云之裔也耶乡吾欲游玉笥而不可得今见从玉笥来者得问此山无恙则吾志亦惬矣因留之山房数与语而又知其能琴与诗也余于丝桐之奏盖所喜闻而有未忍者独索其诗读之则皆翛然清絶非吸沆瀣餐朝霞者不能道也夫山川之秀杰者其钟于人必异因吾子襟韵之不凡益以信玉笥之为竒观也必矣虽然有疑焉子之名中而字黙也岂非以多言为诫耶予闻伯阳氏之为道也损之又损以至于无为故学之者亦必堕肢体黜聪明离形去智然后同于大通今子戒于言而归之黙善矣顾未能无琴与诗焉是知多言之害而未知多艺之累也子黙逌然而笑曰有是哉然琴以养吾之心而吾本无心虽终日弹而曰未尝弹可也诗以畅吾之情而吾本无情虽终日吟而曰未尝吟可也琴未尝弹与无琴同诗未尝吟与无诗同曽何累之有哉余曰子之言逹矣遂书以为东归之赠寳庆丙戌中元前六日西山居士真某序
　　余素不善书诗与序既成以授笔史书之视子黙之色若有不怿然者予友金华王子文埜偶留西山慨然为余书之笔力清劲可喜余文不足道安知不借是以传乎
　　送陈端文宰武义序
　　始余自江左移守泉征途凡三月思所以为治人之术者曰吾惟致审于寛严之间乎盖世之言政者有曰寛以待良民而严以驭奸民也或曰抚民当寛而束吏贵严也或曰始严而终之以寛也然则治人之术其果尽于此乎如其尽于此也夫人之所知也吾何庸思且世之能是者亦众矣抑何其合于圣贤者寡矣又从而思焉思之而弗得则夜以继日焉居一日悚然而悟曰呜呼吾患不能存吾心焉尔吾之心存则蕴之为仁义发之为恻隠羞恶随物以应而无容心焉则寛与严在其中矣且独不观之天乎熙然而春物无不得其生老凛然而秋物无不遂其成者是果孰为之哉曰隂与阳而已人知天道之妙若是而不知吾之所谓仁义者即天之隂阳也昔者圣人系易盖并言之以见夫人之与天其本则一自人汩之以私乱之以欲于是乎与天不相似矣盍亦反其本而观之怵惕于情之所可矜颡泚于事之所可愧此吾固有之良心而非由外铄者也吾能存之使勿失养之无以害则天理浑然随感輙应于其当爱者悯恻施焉非吾爱之也仁发乎中而不能不爱也于其当恶者惩艾加焉非吾恶之也义动乎中而不能不恶也吾之爱恶以天不以人故虽寛而寛之名不闻虽严而严之迹不立以之治人其庶矣乎余之有得于是十年矣间以语人鲜或不笑其迂者余友陈君端父独闻而善之寳庆二年冬端父将为邑于淛东访余以所宜先者余曰子忘余畴昔之言乎夫仁义足以包寛严而寛严不足以尽仁义子盖闻而善之矣请复以是为献可乎端父曰谨闻命矣抑其所谓存之使勿失养之无以害者果何道耶曰亦敬而已矣盖敬者所以浚天理之源而窒人欲之穽者也子之得于天者清明而冲粹故其气象也蔼然而温肃然而毅此仁义之质也诚能敬以存之俾亡须臾之离则静焉而仁义之体具动焉而仁义之用行吾见子之民将游泳徳化中有不自知者是则儒者之效非世吏之所可及也吁予之言迂益甚矣子之交游执友有其迂与余类者其试以是质之
　　陈君端父之宰武义也贰卿真先生序以宠其行自然不肖亦辱惠教观其本仁义以为治政之方即持敬以为存心之要皆公得之学问騐之躬行而发见之辞章非饰藻缋以为工者比也率是以徃雪霜贸贸中还此天地春将复有叹而咏咏而謌者武义之民其幸哉或者闻而请曰大学言为人君止于仁文公以为止者必至于是而不迁之意子男之邦视民最亲有君道焉则曰恺悌父母也曰若保赤子也曰平易近民也稽之于古有成说矣公以义并言得无他意乎自然应之曰仁为体义为用义者所以全其仁也惟心之爱之也切故已之体之也至痒疴疾痛若已隠忧则吏奸必戢常恐害民强梗必锄常恐扰民蠧政苛令是刬是革常恐一毫不便于民此义也而皆所以为仁也不知一言之仁无以立为政之本不明两言之仁义无以达为政之用由是观之大学言仁而义已在中公兼言仁义实深得大学之防有异乎哉且独未读中庸乎哀公问政也夫子告之修身以道修道以仁若专于仁矣而仁之为人义之为宜必以是终焉语其本则全体是仁语其用则无一非义有异乎哉以是说私质于公公曰子言正合我意子其发明以补某不足武义君心醇而气和与之处终日不见其喜怒之色盖天资厚于仁者知所以为仁必知所以为义矣茍徒恱近似之名不究精微之蕴则喣喣之恩流于姑息岂大学止于仁之谓哉因次其语并以荐之武义君倘未弃絶他日为政之先后次第尚当从君一一请之丙戌腊月望后二日黄自然拜手敬书
　　黄叔通自鸣集序
　　东溪黄行之叔通吾乡耆年宿学也博渉图史多识前代旧闻其为文圜熟演亮若便于进取者顾落落无所耦贫贱不能家今年数七十有八矣娱戏翰墨笔力未尝少衰然大抵皆不平鸣也或谓其刚心勇气颇顿折于困踬之途侈词溢语间及于庸璅之吏以是为叔通病吁倔强如韩退之且不免为刍粟仆赁故诎节于頔君牙辈叔通其何尤虽然退之可法处在论天旱疏谏佛骨表不在与頔君牙书君子观人要知所择也然叔通虽羇穷甚能以时命自委故其诗有旷逹可喜者予以是取之寳庆三年中和节西山居士真某希元书
　　送刘伯谆宰江宁序
　　余友刘君伯谆将为邑于江宁以余尝使于兹土也问其所以为政者焉余谓君之少也受学于家庭其长也又尝游于大儒先生之门而熟其言行所谓修己治人之方讲之悉矣比年从事四方所至客诸侯之幙其于民情之隠伏田里生齿之利疚察之无不尽矣顾貇貇焉惟余之问推此念也即圣贤临事而惧之心也夫百善之源起于兢惕众慝之本萌于怠肆君以是心而临百里之民吾知其有哀恫而无忿疾也必矣敬者仁之所以存未有敬而不仁亦未有仁而不本于敬者也今之议者猥曰江宁之为邑其民朴以愿其俗俭以质仕而寓于其土者少焉田而赋者以时讼而嚚者空焉今之为邑未有易于江宁者也吁盍亦思其所以难者乎秣陵为今东都而以君所治言之则其附庸者也昔尹铎之在晋阳不忍茧丝其民嘘嚅休息迄成保障之势而董安于之经营斯邑也下至墙之苫楹之质且为备豫百年计焉盖铎之心厚民如身而安于之心防公室如其私故异时赖之以保其国今之东都非昔之晋阳乎然则以江宁视江宁几于易矣以晋阳视江宁则其抚柔绥辑之功其可茍易云哉伯醇勉之虽由今之势未得以为安于而以铎自任则奚古今之异吾将见海内之人讙然一词曰先生有子吾州有人
　　沈简肃四益集序
　　始予读钱塘三沈诗文叹其琳琅圭璧萃在一门机云不足道也后考中兴以来名卿事迹又知吴兴三沈皆以徳业为时闻人枢宻讳与求尚书讳介而副枢讳夏其眡钱塘之族弥有光焉然枢宻尝入直禁林屡当大诏令尚书繇词学进歴官馆殿故其文章照暎简册士大夫多传道之独副枢公以材能结知天子分符总饟尽天下之要剧处贰机庭建宣阃俱荦荦有成【阙】鞅掌意其不屑于文字间也寳庆初元公之孙昌言来丞南浦始出公家集锓刻以传片言畸字皆凿凿适用迂论二十篇旉陈时病洞见根元至其感物兴懐惷容娱戏课圃之作王子渊之僮约也蛛网之榆栁罗池之三戒也虽非规规摹儗前人而笔力雄放自与之合何君一铭叙事有纪法足以伸忠直而挫奸谀浴佛放生讥诃时俗陋妄尤为有补世教公之于文瑰伟震耀如此顾弗用是名世岂非为事业所揜与嗟夫文辞末也事业本也向令公平生用力仅在笔墨蹊径中不过与词客骚人角一日之誉则亦何贵之有惟其以实学见实用以实志起实功卓然有益于世而又闻之以君子之文于是为可贵尔志称公之执政也张说以恩幸进为右府长官同列多媚承之惟公嶷然中立论议不少诎竟力请去位呜呼此非所谓古大臣者耶然则文固于公为细事事业亦其粗欲知公盛节者要必有考乎此集名四益者盖公之自号所居斋云
　　送杨日靖序
　　上临御之四年有诏镇江太守杨侯建太督府于淮之左侯拜命悚然曰阃外之事余方思所以自力阃内之事可复撄吾之知虑哉闻族子日靖之贤将命以为己子且付之家政焉日靖过余告行余谓父子君臣之义一而已矣夫广陵重地也元戎重寄也内以驭羣雄外以捍二虏又今之重事也朝廷合三重以属于侯是知侯之才且贤为能胜其任也窃意侯之受命也必将兢兢焉如履层氷栗栗焉如奉槃水惟恐其坠且覆也以扶持王室自许以扫清中原自誓不忍其遗忧君父也以诸葛丞相集众思广忠益为心不敢是其所独是也以吕定公临事十思为戒不敢其所易忽也忠足以贯神明而言足以服夷貊义足以激将士而惠足以保边甿夫如是则事君之道尽而报国之责塞侯之功名事业且将日新而无穷然则子之事侯又将若何而可耶曰以侯之所以事君者而事侯斯得之矣盖侯之选于宗族而以命子亦犹朝廷之选于藩翰而以命侯也侯不敢不尽其忠以副上之托子其可不尽其孝以副侯之托乎君亲一致也家国一体也子能胜侯之家事犹侯之能济国事也虽然亦岂易为力哉在易有之干父之蛊用誉夫能干父之蛊者誉之所归也子徃哉敬焉以持子之身勤焉以楙子之学庶乎其有进矣予与杨侯交之久而好之笃者也故于子之行深致其惓惓之意焉欲侯之成功以慰吾君父之望欲子之成徳以慰侯之望也夫父前而子名者礼也余于子名而告之亦礼也子其思之而勉之而敬以终之则余之志也夫
　　黄子厚诗后序
　　右谷城翁诗五巻凡四百九十余篇晦庵先生尝称其自楚汉诸作中来絶不类世人语而序篇之作伤其阨穷不遇以死辞尤悲焉意翁之为诗凄凉掩抑必有甚于人之悲翁者今观其自叙有曰予年逾知命寒窭日深今嵗以来饥困尤剧呜呼士而寒且饥可谓天下之至穷矣方且自念古人贫而有徳已独无徳而贫慨然仰慕顔曽于千载之上而自警之诗曰先圣有遗训忧道不忧贫继之曰私意茍未克放心何由驯每念古人事终夜叹以呻则翁之所忧非贫也道也昔之诗人阨穷弗耦者其能有是乎夫士必知命然后能安乎贫贱必知道然后能忘乎贫贱知命者不违乎天者也知道者乐乎天者也读翁之诗而推其志虽未能忘乎贫贱然亦可谓安之矣至其以顔曽为可慕而叹克己之未能是盖有志乎道者非徒委之命而已也然世之人知诵其诗者甚少矧有能知其志者耶昔之君子生而穷死而通者有矣翁殁今三十余年曽未有知之者是犹其生之穷也虽然翁之生也不以穷自悼而吾徒方相与追悼其穷又岂翁之心耶翁之甥陈君以庄字敬叟少学于翁为诗謌词皆酷似其舅古行草徃徃迫真今年五十而家日贫方卖文四方以活妻子岂为翁之学者其穷例当如是耶然敬叟未尝以贫自沮方收拾翁遗藁出入必俱昔晦庵先生以许生闳得翁诗文之多喜而序之敬叟所藏皆真迹尤可寳恨先生不及见而猥以示余余岂能重翁之诗者子之邑有贤大夫方访求翁之作而未获子其为大夫出之必有以发辉震耀而久其传者非独翁之遭为可贺其亦足以少伸敬叟渭阳之思也夫
　　周敬甫晋评序
　　儒者之学有二曰性命道徳之学曰古今世变之学其致一也近世顾析而二焉尚评世变者指经术为迂喜谈性命者诋史学为陋于是分朋立党之患兴而小人乘之借以为并中庸者之术甚可畏也呜呼盍亦观诸圣门乎有五经以明其理有春秋以着其用而论语所纪微而性与天道显而忠信笃敬至于泰伯文王之为徳三仁之为仁子产之惠卞庄子之勇莫不具论其所以然者下逮子思孟子之学亦莫不然故其言天命之性者理也言王季文王之述作以及于武王周公之达孝者用也其言仁义者理也而言井田学校之政与夫三王五霸之功辜者用也然则言理而不及用言用而弗及理其得为道之大全乎故善学者本之以经参之以史所以明理而达诸用也近世本统不明人各以其好尚为学谭于下则以好恶相毁誉议于朝则以出入为党雠吁学所以为斯世用也自夫好尚之分而议论之不一适足以祸斯世其又何赖乎夫理不达诸事其弊为无用事不根诸理其失为无本吾未见其可相离也友人周敬甫喜观诸老先生之书间以余力研精晋氏之史发为评论徃徃与圣人褒贬之意合夫读史而订其事之是非正穷理之要也故余阅而嘉之虽然天下之理无穷而古人之心术有未易以迹断者敬甫其于六经语孟之微防益熟复而深思焉使是是非非了然于胷中推之以考前代失得与当世利疚将有如权度概量之审者然后知用之不离乎理理之未始不宜于用道之全体盖在是矣敬甫勉乎哉他日吾将于子乎有考也
　　钓台江公文集序
　　钓台严先生之清风更千百年未有能续之者至谏议江公出然后孤标峻节仰配而无惭或曰子陵不肯为万乘故人屈蹇裳去之翛然浊世之表万物莫能撄江公间关从王四十余年至于触权幸蹈艰险投荒万里为当世悯笑岂子陵匹耶呜呼以此论人殆几以骊黄观马非能有得于形色之外者也昔者禹稷顔子之忧乐伯夷栁下惠之清和可谓异趣矣而孔子孟子盖并贤之非以其时不同所处亦异而其道未尝不一乎由是观之子陵之不仕与江公之仕未易以迹断也盖子陵之不仕非以自防也所以激昻节义而救西都頽靡之俗也江公之仕非以自利也所以扶持世道而弭一时朋党之祸也迹虽不同道岂异乎方其以卑官下僚自结人主精诚所格兆朕形焉岂非以臣子难逢之防然是时也上虽有意乡善而志未决元祐诸贤虽稍稍参用而势未定正安危理乱之岐途公貇貇尽言所以坚明主意保合善类者不遗余力使公之道得行则二蔡之奸不攻而自却绍述之说不沮而自销王室尊安敌人退听其为国家生民之福讵可量也哉奈何正邪消长之势一分公之身弗获安于朝廷之上自是二十年间疽蚀浸滛元气日以凋耗天下之患有不可胜言者事变既极公之言遂为灵蓍大蔡建炎中兴褒表遗直公身虽不及见然髙风凛凛千载而下犹足以起衰懦而羞奸谀信乎其无愧于子陵也寳庆三年公之诸孙润祖出守髙安以公家集曰钓台弃藁者刻之郡斋书来谓某序之某惟公之始仕也司马文正公已亟称其诗而奏议之编则近世张宣公实为之序引藐焉小子何敢复云至他所为文又多出于笑谈娱戏其论前代文士虽世所共宗者犹讥其冗叶狂华不根至理则语言文字特公之弃余矣故不复道独惟其平生大节追配古人者以告于史君而并刻之来者其尚有考乎此是嵗八月壬申建安真某序
　　送张元显序
　　我生不有命在天得之不得曰有命其为委之命均尔然一为独夫之言一为圣人之言何哉盖命一也恃焉而弗修贼乎天者也安焉而弗求乐乎天者也其言虽似而其指不同此圣狂之所以异也今五行家者流其工于推算者众矣然其于人也有益焉有损焉死生福祸系之于天非茍求之可得茍避之可免吾惟尽吾所当为以听其自至其顺乎天孰大焉非益乎以回之仁亡捄于贫且夭以跖之不仁亡害其富且寿惠廸未必吉而从逆未必凶茍焉以自恣可也其悖乎天孰甚焉非损乎由前之说圣人之道可以勉而至由后之说则虽为独夫不难也然则以命语人亦岂易乎括苍张君元显五行家之巨擘者也予欲其勉人以毋命之恃而惟命之安故为之说如此张君亦谨其所以言也哉西山翁书
　　送髙上人序
　　道一而已乃有儒释氏之不同何哉释之教以万法为空儒之教以万法为实惟其以为实也故于父子之亲君臣之义常恐锱铢不尽其道惟其以为空也故以大伦为假合人世为梦幻漠然不以槩诸心道之不同以是焉耳钓台髙上人予之方外友也间尝与语及此上人曰吾之教有所谓真实心地者非専以万法为空也予固未暇究其说然窃意上人既委心空寂矣不知所谓真实者果焉在耶居一日自言少防其亲贫不能治葬去年冬归自三山始幸如礼又将治精舍于其侧以思亲名之予竦然曰此即子之真实心地也子而知此则知大伦之非假人世之非幻矣昔唐元暠师以其先人之葬未返厥土行求仁者以冀终其心河东栁子厚取之谓为释之知道者且曰释之书有大报恩十篇皆言由孝以极其业世之诞慢者虽为其道而好违其书今吾上人未尝闻元师之事而其心乃与之合是心也从何而有哉子其即事而参焉则行住坐卧皆光明发见时也世间万法尽在是矣世传贤沙黄蘖捐弃父母事缁徒以为口实上人独著论非之其言明切痛快足以订学佛者防亲乱伦之谬予以是益嘉之故为题其后以谂观者
　　送周知録之官序
　　建阳周君鼎亨为平江狱掾将行过予请曰治狱之官自昔难之今地在近畿而台府鼎立又益难也以某之不敏而居三难愿闻所以自免者余曰子之所谓难者非以情伪之微暧而弗易知乎又非以怨诽之易腾而上下之志未易合乎若是者信乎其难也已然吾子于此将患其难而求无愧于已耶抑将忧其难而求无拂于人也昔之君子惟民命之重故于听狱也悉其聪明致其忠爱若戚嗟隐痛之在已凡为是者求无愧吾心焉耳若夫毁誉之在人喜愠违从之在上有不遑防者予观汉唐之盛以治狱著者不越数人若张廷尉寒伯竒徐有功其最也廷尉事寛仁之主守职以争殆不其难若伯竒则既难有功则尤难者也然二子不以其难自沮抗词极辩弗悟弗止赖以全活者不知几人二子卒亦自全无害夫不顾其身之死而捄人于必死仁者犹乐为之况其利疚有轻于死者乎孟子曰谓其君不能者贼其君者也夫仕焉而忠于其长与立朝焉爱其君一理也理非有二心其可有二乎今日之不阿其长即异时不欺其君之心也虽然此岂可以颊舌为哉钟一也怒而击之则武悲而击之则哀韫诸中固不能閟诸外也吾子将求获乎上其必以积诚为本欤诚者何戚嗟隠痛视之由已之谓也常存是心则其察必精其守必确发于中者真纯而笃至则人将望子之眉睫而有动焉虽无俟乎言可也今之所难安知其弗为易耶周君曰然遂书以赠绍定元年丙午同郡真某序
　　赠欧阳可夫序
　　欧阳处士可夫以听声法观人百不失一二客有问余曰听声与相形异乎余曰人之类一也而哲愚丰悴修夭有万之不同者气也气有清浊故为哲愚气有盈缩故为丰悴气有深浅故为修夭相形者因形以察之听声者因声以察之术虽不同其求之气一也虽然观人之髙低犹觇师之胜负吹律而知之者上也望车旗视行列而知之者次也求于著者易而察诸微者难此听声之所以为妙欤然则因声而观人其得于天者举不可易乎曰死生有命富贵在天者数也惟圣罔念作狂惟狂克念作圣者理也数不可以力而胜理可以学而明孟子曰居移气养移体气体犹可以移性其不可以复乎故夫富贵贫贱不安于定命而求以易之者惑也刚柔明闇安于所禀而不求有以胜之者贼也可夫术神而辞辩有问者以是语之庶乎其有益客曰然退笔之以为送欧阳处士序
　　赠罗一新序
　　丹丘罗君一新以星度之学推人寿夭亨穷若指诸掌予尝思之盈乎天地之间者五行而已自其成象言之则曰五纬自其成形言之则曰五材凡皆一而已矣其气则有隂阳之别其质则有刚柔之异而其流行运动则或絪緼而醇酿或偏驳而舛杂故凡得之以生者其分有滋槁焉其数有赢缩焉其性有通窒焉造物岂有意于丰啬哉各随其所值焉尔然富贵贫贱一定而不可易者此气之所为无所用吾力者也至于柔强明闇虽或不同繇学以反之皆可造其极此性之所存人之得用吾力今也世之人于其不可易者徃徃求多于分剂之表而于可致其力者顾漠然不以槩诸心非惑欤罗君方薄游闽浙间有讯于子者其试以是质之当必有与予言合者绍定己丑六月壬寅学易斋书
　　送陈宗望序
　　富沙陈宗望以冩真名于人之神情意态落笔輙尽其妙故自号曰肖斋谈者弗之过也然予尝窃叹世之人于所不必肖者常责其必肖而于所当肖者或未尝求其肖焉何哉夫所为摹冩形貎者特以识壮老之容而已似焉固可喜其或未深似焉吾之妍蚩丑好固无与乎彼也而好事者于其甚似则矜而赏之曰天下之良工也否则贱之矣盖凡天下之理尸其名者责其实颛其艺者蕲其工故画虽小技必以肖为能此夫人所共知也吾之生有甚当肖者亦尝思之否乎夫父干母坤而为之子原其所受之理未有一毫之不相似者利害汩其真欲恶迁其神于是天人之分始离矣甚者形存而理防去庶物无几焉岂其初之固然耶夫知绘其形之当肖而不知有践形惟肖之义其不谓之惑耶予晚而知学方惴惴焉惧不得为天地克肖之子而陈君乃写予陋质以示其肖耶否耶固所不暇问独以尝所叹者语之呜呼知余说者可与论务内之学矣绍定二年七月甲申西山翁真某书
　　日湖文集序
　　日湖集者故观文殿学士长乐郑公所为文也昔河汾王氏尝谓文士之行可见因枚数而评之曰谢灵运小人哉其文傲沈休文小人哉其文冶君子哉思王其文深以典至于狷也狂也夸也诡也皆以一言蔽其为人夫文者技之末尔而以定君子小人之分何耶抑尝思之云和之器不生茨棘之林仪鳯之音不出乌鸢之口自昔有意于文者孰不欲嫓典谟俪风雅以希后世之传哉卒之未有得其彷佛者盖圣人之文元气也聚为日星之光耀发为风尘之竒变皆自然而然非用力可至也自是以降则眡其资之薄厚与所蓄之浅深不得而遁焉故祥顺之人其言婉峭直之人其言劲嫚肆者亡庄语轻躁者无确词此气之所发者然也家刑名者不能析孟氏之仁义祖权谲者不能畅子思之中庸沉涵六艺咀其菁华则其形着亦不可揜此学之所本者然也是故致饰语言不若养其气求工笔札不若励于学气完而学粹则虽崇徳广业亦自此进况其外之文乎此人之所可用力而至也持偏驳之资乏真积之力而区区以一臿儗江河宁有是哉公天资寛洪而养以静厚平居怡然自适未尝见忿厉之容于书亡所不观而尤喜闻理义之说故其文章不事刻画而旉腴丰衍实似其为人自少好为謌诗晚释政涂优游里社凡岩谷卉木之观题咏殆徧真率之集倡酬发忘衮服之贵而浃布韦之欢又非乐易君子弗能也然则观公之文者其可不推所本哉开禧初某将试词学科见遗以诗所期甚逺盖其辱知也旧矣嵗在己夘以文编见寄于温陵属使序引念公方与闻大政不敢剧为也嵗月飚驰距今十稔而云门之木拱矣公之子逢辰又数征前诺挂剑之谊其敢有忘辄论次其说如此盖非独发公之蕴且将使学文之士知所本云集凡若干巻绍定二年九月甲申建安真某序
  </div>
  <div class="pagination">
   <a href="西山文集_page19.html">
    上一页
   </a>
   <span>
    ...
   </span>
   <a href="西山文集_page15.html">
    15
   </a>
   <a href="西山文集_page16.html">
    16
   </a>
   <a href="西山文集_page17.html">
    17
   </a>
   <a href="西山文集_page18.html">
    18
   </a>
   <a href="西山文集_page19.html">
    19
   </a>
   <span class="current-page">
    20
   </span>
   <a href="西山文集_page21.html">
    21
   </a>
   <a href="西山文集_page22.html">
    22
   </a>
   <a href="西山文集_page23.html">
    23
   </a>
   <a href="西山文集_page24.html">
    24
   </a>
   <a href="西山文集_page25.html">
    25
   </a>
   <span>
    ...
   </span>
   <a href="西山文集_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
