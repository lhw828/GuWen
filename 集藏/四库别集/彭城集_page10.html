<!DOCTYPE html>
<html>
<head>
    <meta charset="UTF-8">
    <title>彭城集 - 第 10 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>彭城集 - 第 10 页/共 38 页</h1>
    <div class="content">　　五龙井祷雨
　　汤年不过此丘祷亦何频石井无多水泥蟠讵有神舞雩声寂寞剪爪事酸辛万古为霖意长嗟傅野人
　　苦寒
　　苦寒殊不意衰老若为谋赐隔青绫被贫余白罽裘蛰龙才自脱过鴈可深忧靳靳西頽日墙隂肯为留
　　秋过荐褔院竹亭
　　入秋才一到风物已凄凉旧篠全侵席新梢乱出墙萧萧吹叶雨稍稍坠枝霜为有留人意嘉游不可忘
　　开门金碎绕迳碧檀栾钟呗风余韵房栊日暮寒老僧长入定好鸟故相看何事扁舟客殷勤觅钓竿
　　济川亭
　　谁谓此池小远将天汉通分明涵列宿迢逓引来风松竹凌虚碧轩窻倒影红高明推李杜不负傅岩功自倚杖九节时擕书一通石桥照影水竹槛纳凉风髙柳参天碧新莲映日红由来帝何力况数济川功
　　晒书
　　幽事随时有移书晒日华囊开鱼蠧字眼晕石榴花病忘多三箧劳心愧五车赐书仍有品前辈羡吾家
　　夜过曽孚先
　　索我形骸内从君里巷居度阡仍越陌酌醴更焚鱼残雪春泥熟青灯缺月初谁能惮乘兴叹息岁将除将赴官庐州寄张四隐直二首【案攽监衡州盐仓不应赴官庐州诗题疑有脱误】
　　一为弹冠仕遂废东臯田不至二千石行登四十年羁游无定许鬓髪欲苍然万里南江路春风棹客船江路西南永风波岁月淹赖君同此役久客复谁嫌榜叟夸忠信津童识孝廉云山仍在眼诗兴力能兼
　　贺隐直
　　举国皆儒服吾人智有余焚舟济河后埋劒发硎初天路骞黄鹄云涛纵巨鱼殷勤故人意青眼看乡书
　　送隐直归扶离【原注隐直近学南宗法故末句及之】
　　羁旅自无友非因七不堪逃空见人喜失学向君慙贫病意不展滞留情未甘相从欲有问空法本传南
　　雪中忆隐直
　　北风吹朔雪遥想度关西覆阁眼初熟登楼望独迷巧妆梅意密偏压柳条低竟日思君饮空怜骏马蹄
　　哭张隐直
　　结友儿童岁对门兄弟辞存亡殊不意晩暮可胜悲宰木归呉远輀车出劒迟善人鲜百福神理傥吾欺二星占使者九折见忠臣白发犹强力青云早致身劳生真梦寐过事悉埃尘已矣寝门泪石交兼懿亲



　　彭城集巻九
　　钦定四库全书
　　彭城集巻十
　　宋　刘攽　撰
　　五言律诗
　　占晴
　　南国无全臈江天可喜晴山林开雪色凫鴈与风声春物催羣动年华强旅情无人同此酒叹息滞蛮荆蒸湿何由解喧和自不禁片云常蔽日小雨不成霖蚊蟆晴明地蛟龙老病心雄风不易得无处可披襟
　　雪晴
　　山雪喜初霁意行因肆观岩光花半散峯势玉新攒鸟去树冰落水来溪舍寒还愁向融防立到夕阳看
　　还郡寄洛中诸贤
　　虽勤车马役而与故人同濯热宜清洛忘饥为碧松御风思御寇缩地忆壶公待我成仙术相过岂有穷
　　送江淑寺丞弃官归江州
　　时事不可愿还家方自由看山一长啸饮水亦消忧林竹通邻里陔兰洁膳羞还将计然策江上倚扁舟
　　霍邱谢令寺丞
　　明府双飞凫南归鸿鹄俱东风解冰雪春水渡江湖光禄诗为乐渊明酒自娯公田皆种秫三径更何须
　　送王肃侍禁新安监酒
　　丹穴鳯皆好蓝田玉自温流传洛生咏叹赏贵公孙好事欲成癖著书经闭门看君桂枝擢防仕复谁论
　　山寺
　　叠嶂横秋水招提隐半峯白云迷到路晓日自鸣钟法防樵渔熟斋时鸟雀慵试寻方外士系马就长松
　　画雪扇子
　　洒落瑶花薄苍茫杀气深因风惊拂面濯热幸开襟夜色非关月朝云不待隂秋风来应起好在郢中吟
　　晓起东园
　　禽鸣知欲曙野客自晨兴春草生三径朝光下九层园林问圃老笋蕨待岩僧即此甘幽屏趋时要未能
　　古桧亭
　　散栎厌为社枯梧非有神一身具松栢千岁作秋春风影日亭午露香宵向晨唯应仙鹿迹不悔白头新昔闻上升桧传作亳宫神念此亦千载玩之经一春凉蝉号永昼独鹤起清晨谁与画屏幛长令水墨新
　　上櫰亭
　　人世南柯梦看君葺旧居小庭长泛扫暇日省文书黑叶生烟外黄花过雨余那知山谷兴不向市朝疎
　　登楼
　　溪谷含冰雪川原见草芽春生三峡水日照万人家时节长如此风光防有涯唯应多美酒厌看海棠花
　　雨中过汜水关入巩县
　　泥涂出关恶风雨过云寒悬水余百仞层峯知几盘攀跻头目揭厉衣裳单稍出万山外始知人世寛
　　次韵谢三利涉寺见寄
　　众水防苍山僧房积翠间夕隂留到客清暑独开关月出乱峯白天明游子还他时望君意余恨不同攀
　　题利涉寺【原注寺有唐利涉禅师葬塔故吕宫师相公读书龛】
　　云水上方居迢迢百尺余水光摇几席岚翠彻牕疏鹤树追前佛隆中问结庐已知禅寂意仍得揣摩书
　　哭王子直
　　积水忽变浊聚星无复光风流都灭尽天理竟防茫过事皆陈迹余哀只泪行遥怜转麈柄顾影夜灯旁衰老惜年岁羁孤慕友生一哀谁为恸百志尔无成弓劒轻前敌诗书足自名人皆期不朽持此傲公
　　荷花
　　白水满方塘荷花五月芳弄珠圆不定濯锦冷逾光香忆风醒酒声宜雨送凉扁舟学骚客葺室近沧浪
　　黄州临臯亭
　　远国江千里荒城水一涯居人愁避虎过客竞乘槎秋雨吹天暮寒涛浸日车从来迁谪地卑湿是长沙
　　野竹亭
　　劲节四时好此君常眼青影摇金破碎声动玉珑玲方丈尘埃絶高斋醉梦醒由来谋野意不异在林坰
　　闻西戎乞降
　　玉关依斥堠荒服祀春秋干羽由来事桑榆尚可收发书迎宝马锡贡入貂裘高枕兴王世吾生免外忧
　　冬夜赏月
　　晕逐隂风起光随凛气多霜应摧桂树冰恐彻天河池镜初容鉴窻櫺亦戏磨关山千里雪此夕共金波
　　雪夜月中
　　雪霁流云尽天虚片月升气清羣玉府光彻满壶氷过鴈明可数啼乌寒不胜山隂自此去野兴岂难乘
　　玩芳亭
　　谁与玩芳草慨然思古人东风千里目红蘂一城春贺燕自高下浮云无旧新南山际沧海更觉尔为邻
　　留别诸兄弟
　　羇游路万里物色共凄然霖雨伤秋意西南接漏天壶公缩地远列子御风旋信有神仙术诸公一见怜
　　暂之霅上留别一二兄弟
　　回首嗟行役吟诗怆物华西风凋木叶客子去天涯日暮看边鴈江秋见海槎重阳谁对酒野菊自开花
　　春日登楼
　　水国春归晩晴楼旅望賖青丝垂地柳白朶出墙花听鸟参人语看云任帽斜沧浪殊不极春色故无涯野性耽章句春容看旅愁眼前都俗物天外倚高楼芳草茫茫绿清淮流片云还欲雨怅望恐花休
　　绿野亭偶题
　　记得春晩句縁情因谢公名贤共标凖清境定无穷乐矣登临际悠然坐啸中壶觞聊发兴随俭亦随丰倚郭徧禾黍安知私与公为农亦可乐遇岁不终穷累榭白云外壤歌明月中谁言鲁酒薄自觉胜新丰
　　日晩步过孙监丞
　　夕阳喧鸟雀幽迳入蓬蒿于此兴不浅行吟殊未劳市朝移俗态麋鹿共吾曹稍稍钟声暝林梢白月高
　　望华山【原注荆华相连也】
　　荆山连太华青翠望难分岭首明新旭山腰暝白云玉攒光自照波荡势成文应接宁知倦清辉远送君
　　鳯翔官宅园亭
　　退食自闲暇空堂仍集虚秋林长费扫寒草不敎锄移石改迂迳拂墙看旧书枝栖亦云稳何用忆吾庐
　　马当山
　　云壑断无土江流横倒山蛟涎晴出没鸟羽倦飞还神禹遗疏凿天机借险艰长风且破浪帆席慰愁顔
　　送毕长官
　　铜墨非君志仙凫为我来三年话倾盖十日算衔杯许与羞垂白飞腾指上台倚门方有待未觉厌京埃
　　送郑推官
　　此邦人事少离恨不关心顿与吾子别如何旅思深暖风随跃马永路变鸣禽蓬鬓添衰白知予厌滞淫
　　咏雪
　　北风吹朔雪楚塞亦凝寒天地浮云满江湖行路难醉宜乘马出高爱倚楼看防是丰年居人意似寛
　　书堂对雪
　　天寒不成寐看雪坐清晨黙怪人声絶都迷物态真璇宫寒烁目琪树静无尘信有昆仑圃神游属此身
</div>
    <div class="pagination">
<a href="彭城集_page9.html">上一页</a><span>...</span><a href="彭城集_page5.html">5</a><a href="彭城集_page6.html">6</a><a href="彭城集_page7.html">7</a><a href="彭城集_page8.html">8</a><a href="彭城集_page9.html">9</a><span class="current-page">10</span><a href="彭城集_page11.html">11</a><a href="彭城集_page12.html">12</a><a href="彭城集_page13.html">13</a><a href="彭城集_page14.html">14</a><a href="彭城集_page15.html">15</a><span>...</span><a href="彭城集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
