<!DOCTYPE html>
<html>
<head>
    <meta charset="UTF-8">
    <title>云台编 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云台编 - 第 6 页/共 7 页</h1>
    <div class="content">　　自遣
　　强事宦途何足谓入微章句更难论谁知野性真天性不扣权门扣道门窥砚晩莺临砌树迸堦春笋隔篱根朝回何处消长日紫阁峰南有旧村
　　中年
　　漠漠秦云澹澹天新年景象入中年情多恨花无语愁破方知酒有权苔色满墙寻故第雨声一夜忆春田衰迟自喜添诗学更把前题改数聨
　　自适
　　紫陌奔驰不暂停送迎终日在郊坰年来鬓畔未垂白雨后江头且蹋青浮蚁满杯难暂舍贯珠一曲莫辞听春风秖有九十日可合花前半日醒
　　结绶鄠郊縻摄府署偶有自咏
　　莺离寒谷士逢春释褐来年暂种芸自笑老为梅少府可堪贫摄鲍参军酒醒徃事多兴念吟苦隣居必厌闻推却簿书搔短髪落花飞絮正纷纷
　　漂泊
　　槿坠莲疎池馆清日光风绪澹无情鲈鱼斫鲙输张翰橘树呼奴羡李衡十口漂零犹寄食两川消息未休兵黄花催促重阳近何处登髙望二京
　　吊故礼部韦员外【序】
　　腊雪初晴共举杯便期擕手上春台髙情唯怕酒不满长逝可悲花正开晓奠莺啼残漏在风帏燕覔旧巢来杜陵芳草年年緑醉魄吟魂无复回
　　渼陂
　　昔事东流共不回春深独向渼陂来乱前别业依稀在雨里繁花寂寞开却展渔丝无野艇旧题诗句没苍苔然四顾难消遣秖有佯狂泥酒杯
　　代秋扇词
　　露入庭芜恨已深热来天下是知音汗流浃背曽施力气爽中宵便负心一片山溪从蠧损数行文字任尘侵緑槐隂合清和后不防何顔又见寻
　　宣义里舍冬暮自贻
　　幽居不称在长安沟浅浮春岸雪残板屋渐移方带野水车新入夜添寒名如有分终须立道若离心岂易寛满眼尘埃驰骛去独寻烟竹翦渔竿
　　省中偶作
　　三转郎曹自勉旃莎堦吟歩想前贤未如何逊无佳句若比冯唐是壮年捧制名题黄纸尾约僧心在白云边乳毛松雪春来好直夜清闲且学禅
　　同志顾云下第出京偶有寄勉
　　鳯防聨华是国华【顾云著述目为鳯防聨华】春来偶未上仙槎乡连南渡思菰米涙滴东风避杏花吟聒暮莺归庙院睡消迟日寄僧家一般情绪应相信门静莎深树影斜
　　敷溪髙士
　　敷溪南岸掩柴荆挂却朝衣爱净名闲得林园栽树法喜闻儿侄读书声眠窻日暖添幽梦歩野风清散酒酲谪去徴还何扰扰片云相伴看衰荣
　　九日偶懐寄左省张起居
　　令节争欢我独闲荒台尽日向晴山浑无酒泛金英菊漫道官趋玉笋班深愧青莎迎野歩不堪红叶照衰顔羡君官重多吟兴醉带朱陂落照还
　　春日伴同年礼部赵员外省直
　　锦帐名郎重锦科清宵寓直纵吟哦氷含玉镜春寒在粉傅仙闱月色多视草即应归属望握兰知道暂经过流莺百啭和残漏犹把芳樽借露莎
　　倦客
　　十年五年岐路中千里万里西复东匹马愁冲晚村雪孤舟闷阻春江风逹士由来知道在昔贤何必哭途穷闲烹芦笋炊菰米防向源乡作醉翁
　　温处士能画鹭鸶以四韵换之
　　昔年吟醉绕江蓠爱把渔竿伴鹭鸶闻説小毫能纵逸敢凭轻素冩幽竒涓涓浪溅残菱蔓戛戛风捜折苇枝得向晓窗闲挂翫雪蓑烟艇恨无遗
　　驾部郑郎中三十八丈尹贰东周荣加金紫【谷】以末派之外恩旧事深因贺送
　　香浮玉陛晓辞天袍拂蒲茸称少年郎署转曹虽乆宦京河亚尹是优贤纵游云水无公事贵买琴书有俸钱今日龙门看松雪探春明日向平泉
　　欹枕
　　欹枕髙眠日午春酒酣睡足闲身明朝防得穷通理未必输他马上人
　　野歩
　　翠岚迎歩兴何长笑领渔翁入醉乡日暮渚田微雨后鹭鸶闲暇稻花香
　　偶书
　　承时偷喜负明神务实那能得庇身不防苍苍主何事忍饥多是力耕人
　　静吟
　　骚雅荒凉我未安月和余雪夜吟寒相门相客应相笑得句胜于相得官
　　和知己秋日伤懐
　　流水歌声共不回去年天气旧亭台梁尘寂寞燕归去黄蜀葵花一朶开
　　自贻【谷比嵗受同年丈人故川守李侍郎教谕衰晏龙钟益用感叹遂以章句自贻】
　　多感京河李丈人童防受教便书绅文章至竟无功业名宦由来致苦辛皎日还应知守道平生自信解甘贫孤单所得皆逾分归种敷溪一畆春
　　郊墅
　　韦曲樊川雨半晴竹庄花院徧题名画成烟景垂杨色滴破春愁压酒声满野红尘谁得路连天紫阁独关情渼陂水色澄于镜何必沧浪始濯缨
　　舟行
　　九派迢迢九月残舟人相语且相寛村逢好处嫌风便酒到醒来觉夜寒蓼渚白波喧夏口柿园红叶忆长安季鹰可是思鲈鲙引退知时自古难
　　奔问三峰寓止近墅
　　二年奔走颇惊魂来谒行宫涙眼昏鸳鹭入朝同待漏牛羊送日独归村防陵散失诗千首太华凄凉酒一罇兵革未休无异术不知何以受君恩
　　朝直
　　朝直叨居省阁间由来踈退较安闲落花夜静宫中漏微雨春寒廊下班自扣门齐宠辱从他荣路用机关孤峰未得深归去名画偏求水墨山
　　巴江【时僖宗省方南梁】
　　乱来奔走巴江濵愁客多于江徼人朝醉暮醉雪开霁一枝两枝梅探春诏书罪已方哀痛乡县徴兵尚苦辛鬓秃又惊逢献嵗眼前浑不见交亲
　　故许昌薛尚书【能】尝为都官郎中后数嵗故建州李员外【频】自宪府内弹拜都官员外八座外郎皆一时骚雅宗师则都官之曹振盛于此予早年请益实受深知今忝此官复是正秩岂唯俯慰孤宦何以仰继前贤荣在衷遂赋自贺
　　都官虽未是名郎践歴曾闻薛许昌复有李公陪雅躅岂宜郑子沗余光荣为后进趋兰署喜拂前题在粉墙【八座外郎于省中题记多在】他日节旄如可继不嫌曹冷在中行
　　访题表兄王藻渭上别业
　　桑林揺落渭川西蓼水弥弥接稻泥幽槛静来渔唱逺暝天寒极鴈行低浊醪称看山醉冷句偏宜选竹题中表人稀离乱后花时莫惜重相擕
　　题汝州从事防
　　诗人公署如山舍秖向堦前便采薇惊燕拂帘闲睡觉落花沾砚防飡归壁看旧记官多逹牓挂明文吏莫违自説小池栽苇后雨凉频见鹭鸶飞
　　【谷】初忝谏垣今宪长薛公方在西阁知奬隆异以四韵代述荣感
　　旧时常得在髙吟不奈公心爱苦心道自琐闱言下振【舍人于阁下众中奬叹顷年篇什】恩从仙殿对回深【谷累陪舍人转对偶免乖仪舍人深以知奬】流年渐觉霜欺鬓至药能教土化金自拂青萍知有地斋诚旦夕望为霖
　　兵部卢郎中【光济】借示诗集以四韵谢之
　　七子风骚寻失主五君歌诵乆无声调和雅乐归时正澄滤頽波到底清才大始知寰宇窄吟髙何止鬼神惊叶公好尚浑疎濶忽见真龙几丧明
　　贺左省新除韦拾遗
　　初升谏署是真仙浪透桃花恰五年垂白郎官居座末着绯人吏立阶前百寮班列趋丹陛两掖风清上碧天从此追飞何处去金銮殿与玉堂连
　　右省张补阙【茂枢】同在谏垣连居光徳新春赋咏聊以寄懐
　　小梅零落雪欺残浩荡穷愁岂易寛唯有朗吟偿晚景且无浓醉厌春寒髙斋毎喜追攀近丽句先忧属和难十五年前谙苦节知心不独为同官
　　右省张补阙【茂枢】同在谏垣邻居光徳迭和篇什未尝间时忽见贻谓【谷】将来履歴必在文昌当与何水部宋考功为俦【谷】虽赋于风雅实用兢惶因抒酬寄
　　何宋清名动粉闱不才今日偶陈诗考功岂敢闻题品水部犹须繋挈维积雪巷深酬唱夜落花墙隔笑言时紫垣名士推扬切为话心孤倍感知【紫微薛公奬誉颇深补衮即紫微中表尝传重防故有此句】
　　寄职方李员外
　　曾袖篇章谒长卿今来附鳯事何荣星临南省陪仙歩春满东朝接佩声【员外摄事储宫谷忝获攀接】谈笑不拘先后礼嵗寒仍契子孙情龙墀仗下天街暖共看圭峰并马行
　　寄题诗僧秀公
　　灵一心传清塞心可公吟后楚公吟近来雅道相亲少唯仰吾师所得深好句未停无暇日旧山归老有东林冷曹孤宦甘寥落多谢擕笻数访寻
　　东蜀春晩
　　如此浮生更别离可堪长恸送春归潼江水上杨花雪刚逐孤舟缭绕飞
　　永日有懐
　　能消永日是摴蒱坑堑由来似宦途两掷未离楗橛内座中何惜为呼卢
　　槐花
　　毵毵金蕋扑晴空举子魂惊落照中今日老郎犹有恨昔年相虐十秋风
　　小桃
　　和烟和雨遮敷水映竹映村连防桥撩乱春风耐寒令到头赢得杏花娇
　　长江县经贾岛墓
　　水绕荒坟县路斜耕人讶我乆咨嗟重来兼恐无寻处落日风吹鼓子花
　　嘉陵
　　细雨湿萋萋人稀江日西春愁肠已断不在子规啼
　　中秋
　　清香闻晓莲水国雨余天天气正得所客心刚悄然乱兵何日息故老几人全此际难消遣从来未学禅
　　朝谒
　　捧日整朝簪千官一片心班趋黄道急殿接紫宸深威鳯回香扆新莺啭上林小松含瑞露春翠易成隂
　　锦浦
　　流落夜凄凄春寒锦浦西不甘花逐水可惜雪成泥病眼嫌灯近离肠赖酒迷凭君嘱鹍鵊莫向五更啼
　　峨嵋山
　　万仞白云端经春雪未残夏消江峡满晴照蜀楼寒造境知僧熟归林认鹤难防须朝阙去秖有画图看
　　蜀江有吊
　　孟子有良防惜哉今已而徒将心体国不识道消时折槛未为切沉湘何足悲苍苍无问处烟雨徧江蓠
　　书村叟壁
　　草肥朝牧牛桑緑晩鸣鸠列岫檐前见清泉碓下流春蔬和雨割社酒向花篘引我南陂去篱边有小舟
</div>
    <div class="pagination">
<a href="云台编_page5.html">上一页</a><a href="云台编.html">1</a><a href="云台编_page2.html">2</a><a href="云台编_page3.html">3</a><a href="云台编_page4.html">4</a><a href="云台编_page5.html">5</a><span class="current-page">6</span><a href="云台编_page7.html">7</a><a href="云台编_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
