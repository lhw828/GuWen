<!DOCTYPE html>
<html>
<head>
    <meta charset="UTF-8">
    <title>仰节堂集 - 第 7 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仰节堂集 - 第 7 页/共 19 页</h1>
    <div class="content">
　　今之学人何多岐也分析门户回避字様昔辨朱陆业既无谓今别薛王亦似不必提起空无等字不论是非辄云此禅此禅禅者曰我不儒安用禅为儒者曰我不禅儒若斯已乎迩言至善何必吹疵妙论市童吾师安可弹驳先贤见门户见知解亦必见我而不觉也遂令同世同生有许多不欲见之人不欲见之事不欲见之书不欲穷之理未免狭而不广偏而不全滞而不透支而不根是以畛域多情懐淡戈矛起同室且尔况能彼人吾人禽命吾命草生吾生乎哉然不能彼人吾人禽命吾命草生吾生必不能同室相爱非不爱也不能满也我塞乎中其余能几于今不攘且安乎彼人吾人而爱吾人者无所不用其极矣攘之安之亦无所不用其极矣辟彼流水原头之浚支泒之防必有分四海之放必有由也可仅曰彼猖狂自恣决去藩篱吾但固我藩篱而已安问藩篱外事然吾儒藩篱不与天同大哉何可惩噎而废食也某于道无窥私心窃疑敢质之老先生乞明显开示仍示进学入道之方可胜冒昧引望之至

　　答李赞宇

　　杨止庵之疏厌士人之宗罗近溪而深辟佛老以维吾儒甚嘉意也近溪之学亦有所得而不无圹洋其徒宗其所得足矣而并誉其所失以为是则误矣止庵摘其失而不録其得则其徒将不服大抵理一而已矣而异者异之老异于佛佛异于老佛老异于儒而儒之中有苍素云泥不同者惟善学则视市井小儿之言与孔子合符何论二氏第有诧异其行泥滞其辞谈无相而反有其相甚至削髪面壁合掌者谓色即空而又欲离一切色甚至絶弃名教离父母亲戚者其流多弊则彼固自异矣亦安得不异之夫反之心而然推之千万人之心而同然不问其出于何氏无不可为训者反之心而不然推之千万人之心而不然亦不问其出于何氏无可为训者若絶弃名教无礼乐纲常此则吾之心不然人之心亦不然空于渣滓邪秽而不空于纲常伦理此必人己之心皆然者学者可知所从事矣疏内尚行尚言之分及谓不当任情执见贿赂干请党同伐异则确然之论世教所赖不浅使者催报卒卒答附以复惟年兄高见邃诣自有定论幸乞指教

　　又答李赞字

　　夫道无之非是无人弗足讲学以明道也士农工贾皆学道之人渔牧耕读皆学道之事隆古无讲学之名其人皆学故无名也国家以文学取士天下学校无虑千百章缝之士无虑万亿葢令其日讲所谓时习所谓孝弟所谓性命仁义而以淑其身待天下之用也乃人心不古遂有口耳活套掇拾粉饰以为出身之媒师以是教上以是取恬不为异非其质矣而于立身行政毫无干涉于是君子厌薄其所为而聚徒讲道人遂以道学目之若以为另是一种岂不惑哉然讲学之中亦或有言然而行不然而藉是以干贵人捷仕径者而其名为道学也是有口耳活套之实而更美其名人谁能甘之则羣起而相攻而讲者益寡道益晦矣大抵所学出于实则必闇然自修不论大节细行一一不肻放过虽力量不同未必尽无疵而不自文以误人也所学出于名则有张大其门面而于其生平未纯处亦曲为言说而谓其为道夫夷之隘不害其清惠之不恭不害其和然亦何必曰此隘此不恭正道之所在而陋孔子于下风乎罗近溪逢人问道透彻心体岂不可尚而阔略处亦诚其病乃学者得其阔略以为可便其私也而或多不覊诚有如止庵疏所谓贿赂干请任情执见等说是其坐女子于懐而乱之而犹侈然薄鲁男子不为也而可乎但今因止庵之疏而遂禁其讲是因噎废食夫此学乃乾坤所由不毁何可一日废也似更当推广而俾千百学校亿万章缝无不讲以及农工商贾无不讲才是而其机则自上鼓之若得复辟召之典罗致四方道学仿程子学校之议布之天下以主道教于一切乡学社学之众渐次开发而申饬有位之士以兴学明道为先图其学则以躬行实践为主随其人之根基引之入道或直与天通或以人合天或直臻悟境或以修求悟夫天人合一修悟非二舍天而言人舍悟而言修则浅矣近时学者知皆及此然言天矣而人尚未尽言悟矣而修且未能世岂有能致中而不能致和能正心而不能修身者哉则不可不戒也大抵果能合天则必益尽其人事果能真悟则必益尽其真修尧舜文王孔子何人也而兢兢业业望道未见徙义改过葢没齿以之也弟浅陋不能窥道毫毛其于所谓人所谓修百孔千疮故谬陈如此葢就弟根基云尔非所论大识见大造诣者也惟年兄辱教之万幸万幸

　　答卢生守恭

　　远承手教深感相念不忘也细读佳诗更窥研究之力恨不得会聚商之生虑浅昧无以相发明乃以原札致诸冯慕冈年兄蒙其徃复订正今俱録奉阅幸与同志裁思仍牖我之愚也祝祝慕冈第一书并诗云读卢生三教诗有感而赋曾向三家遍问津一源分泒若燕秦到头谁复论同异发轫先须识主宾好为商王嗟故国何妨周室数顽民千花共树慿君赏李放桃枝岂是真卢生诸什具见雅志但三家宗同教异学者自孔门入则经世有用自仙释入恐未得其精先得其脱略故当辨之佛书云桃树上不开李花安有混为一之理然诵帖括学干禄孔氏之异端也又不若二氏近理矣学孔惟明明徳于天下自有终身不能尽者今俗学未见孔面无惑乎杂二氏也二氏好处乃孔家明徳半面耳但识主宾不妨博采惟老公祖教之不类答书云细玩主宾之说足为指南不致眩他岐矣但此当逺寄卢生尚有可剖析者桃树不开李花是矣然由老之虚由佛之无不可经世乎夫惟其为桃故不能李吾不为桃为李何花不开孔子者非桃非李者也杨子为我故不兼爱墨子兼爱故不为我岂知能爱者方为为我能为我方为真爱彼其有所举有所废耳俗学未见孔面信然信然顾崇梵修以儌福利藉清空以排俗情侈高逺以便踈纵此岂见佛面老面者耶破镜非镜明徳有半面乎文成公曰三教所差毫髪耳毫髪则千里也其差安在惟年兄指示弟与卢生共赖发蒙不尽慕冈第二书云辱教甚深殊用惕然思省昨诗及启殊草草不畅谨述近日意见台台细斧正之或问老佛虚无与吾儒同异王龙溪曰文成公有言老氏说到虚圣人岂得于虚上加得一毫实佛氏说到无圣人岂能于无上加得一毫有老氏从养生上来佛氏从出离生死上来却在本体上加了些子意思便不是他虚无的本色吾人今日未用屑屑在二氏身分上辨别同异先须理会吾儒本宗明白二氏毫厘始可得而辨耳京思从养生来者乃老氏恐人不向道始借长生引人即道家规中指南序亦曰示人回光返照一法耳出离轮回亦佛引人向道之意至虚无本色老佛却得之深原未尝加了些子意思此与孔子原自无别即阳明此段议论犹是救学者非出本心秘语语因人变化各有当也阳明所得全自六祖来彼看到源头处原无毫厘之差然如此说者为学佛老而念头少差者言非正指厥教主而言也如此则京可无说于卢生矣京所争者不在三家之心宗而在三家之教门吕东莱曰吾儒未尝言空而空行乎其中空行乎其中乃心宗之同也未尝言空乃教门之异也孔子曰中人以上可以语上以下则不可佛老専语上者也孔子不为也天下惟中人最多中人之学毎毎不得其精微先得其形似且就中人所得之形似较之学佛老者先谢事逺尘矣学孔子者先谨九容明五伦矣谢事远尘之人君亲不得其奔走之力而九容谨五伦明即次贤拘格式下士假名义犹有劳于君亲有利于民物也惟上智之士或由一而贯万或自博而趋约千溪万径皆可适国不见孔教之为独优二氏之为独偏然上智世不一二即王龙溪在阳明弟子中最称利根受圆通之教之益而不无圆通之害向使束于孔教致谨乎礼所成就当不止此而后学观化当不至侈高逺以便疎纵如今日诸士所为也自佛入中国有竹林诸贤以荡晋室有梁武宋徽诸君以荡列朝五帝三王制礼作乐以范围天下之法一切解脱至于今礼壊乐崩古礼不复古乐不作其害不可胜叹佛氏有三千威仪八万细行岂其不才如此惟彼西畨原无中国文物学者一入其教不觉与之俱化假有童子于此教之曰手容恭足容重目容端头容直彼立乎吾前俨然正人矣教之曰冬温夏凊昏定晨省彼承事亲侧蔼然孝子矣孔子之教岂不万万贤于佛老哉京所争者入门之涂而已且如今乾坤何等时哉其下者瘠百姓以肥已是三教之罪人矣其贤者或拘孔子格式则夙夜在公履绳蹈矩省察克治此禅家不以为上乗而实社稷之柱石也或入佛老窠臼则通昼夜而惺惺齐人我而平等非不光明广大然问之以朝廷之典章多所未谙问之以将吏之臧否多所未究随波逐流认为无碍爱国勤民认为有着即千岁不化于国何益哉此皆从末流受敝之轻重以较最初立教之优劣寕为孔不为二氏也庄子笑孔子取已陈刍狗教天下此正孔子苦心立教处故曰民可使由之不可使知之不可者非不能也早使之知恐彼猖狂自恣矣子夏教人洒扫应对正下学上达法门种桃而桃种李而李不为桃不为李而无所不可为所谓有始有卒者其惟圣人乎圣人则忘言匪直不言同异矣望老公祖批驳数次开京恍惚之见示之至当之论幸甚不类答书云承教详论三氏宗同教异并二氏流弊及儒教之益自是确论但教生于宗者也宗同矣而教何以异文成谓毫髪之差固为学者然既谓之差亦岂无说夫孔子根枝全树而二氏据其根者也孔子出世以经世而二氏出世者也枝不在根之外经世不在出世之外安得谓之差然根也而无枝出世也而无经世安得无差三教之说不知起自何人夫道语其异不啻千万故孔子之门自分四科何止于三语其同亦一而已矣故途人之言无异孔子何得有三教而至于三也吾儒之罪也譬彼文武原非两途两途之分也文官之罪也又譬之汉高御宇一统中华昭烈偏安乃成鼎足夫论语二十篇言言仁命而记者曰罕言此言出而根与枝出世与经世始分矣夫道家长生而吾儒岂爱速死佛家出生死而吾儒岂宜沾滞避禅者如主翁私财自弃各房之物不敢道一空字溺禅者又若荡子出逃仇视故土不肯道一实字俱执一之害也子夏教门人洒扫应对本自不差但下学上达孔子一口全道而小子圣人商费分别子游能不疑乎窃谓真老真佛生于今日果行其教自当不外于吾儒彼不可以可道可名自偏以空而不色自偏也真孔子生于今日必谨容明伦亦必一切解脱所谓大莫载小莫破庸徳庸行无声无臭一以贯之也以此为宗以此为教何如夫宗二氏者其心何心也合三教者其心亦何心也不可不察也夷之合墨儒而孟子亦不许则三教可易言合哉此尚望年兄细教以裨益生与卢生也慕冈第三书云来教云真老真佛生于今日果行其教自当不外于吾儒真孔子生于今日必谨容明伦亦必一切解脱教而至于三也吾儒之罪也斯至言矣无容复赘敬谢教惟日体认之而已不类答书云昨侈口而谈觊年兄砭正之也承谕甚媿夫论上见上容易堕落人故实体之为难体认二字敬佩谢并望督诲不一

　　与谭生大礼等两会

　　惟天下治乱系之风俗风俗美恶系之教化风俗不教不善教化不讲不行故不佞每懐教士民而不能也幸多贤之识明足以明此教志定足以永此教心仁足以广此教乃得兴起雅会一讲先圣之学而就中启发不佞者实多且巨能不感乎仍望终相匡扶俾不陨坠则厚幸矣前时承同节手翰谓致书梁盛阳辩共发编语呵呵阳明之良知甘泉之体认大君子之言世之辩者尚未息喙我軰区区曾不出先贤之唾弃乃至相辩耶令大方闻之当絶倒矣再勿乃尔又致疑于看喜怒哀乐未发气象谓看未发之气象于已发此以事证心之意所见亦是然所谓看未发者原非分为两截事第令人考其源头耳得其源头岂与支流为二乎即如未发本无喜本无怒而有所喜怒也何为故有所非和即非中也无心为中乃为和也心不可以有无言则未发已发自非两气象但求之已发不如求之于未发为得其要领也且其语气原自明显曰未发之谓中看未发作何气象欲人识得中而已矣近不佞对李松厅座师论静书语颇类此今録商之李座师来书云学问落脚工夫自止静中得之先儒所谓看未发时气象与静中养出端倪者似落第二义不佞报书云夫静者万化之根也终日视而目常静终日言而口常静干行不息而天常静酬酢万变而心常静是即中庸所谓中孔子所以无意必固我孟子所以不动心率是物也周子得之故曰圣人主静静之一语岂啻落脚工夫究竟当不越此延平白沙所谓静中则以时言非静根之静也然所谓观未发气象者亦谓中之体静本无喜怒本无哀乐故虽终日喜怒哀乐而不以我是谓动不离静和不离中则未发已发岂二气象哉所谓养出端倪者亦谓収摄精神静根萌见乃可以披露全体复还大始顾端倪全体自非两截也二儒之说似因扰扰尘喧者心常纷乱故令其静中体认本真耳云云同节尚与诸贤裁思当有以教我会中近时人数及有无进益俱寄字以慰悬望诸友一一道意并致秦州王子不尽

　　复贾泰岩

　　前承老年丈大教俱近里着已之谈年来仅闻此耳谨拜谢弟窃睹讲学者研注脚之纎毫辩门户之同异高入无际深入无极语竟日不了及对景实行又大谬不然者窃惑之噤不敢发声承老年丈教言乃知道学自有在也弟亦窃谓学不在高远即若论语中自头一句起但行得一句生平之事毕矣又不然俱任心以行心所羞耻者不为生平之事毕矣老年丈以为然否弟为有司日贸贸风尘中尚有可羞可耻之事或忍心为之假若查盘处或据人虚文以了前件又或奉上司命令那移日月实憧憧不寕不知老年丈当此作何如处将径情直行毫不假借耶抑委曲迁就以为此小节不足拘泥耶夫枉尺直寻亦委曲之流弊耳一字不实将不谓之枉其心乎幸惟老年丈赐教顾年兄过淮命弟致书老年丈附言请教惟垂示不一

　　复冯慕冈

　　湖广用武之地西连蜀畨多土司北连河陜多游民东并江西有陈友谅之遗孽有鄱阳湖之羣盗中原有事此亦吃紧处也年兄分廵则当逐地廵行考察官吏上城操练与按台一体江北惟带溪曲公如此弟以为得体然必奬率府州县实心为民事事修举仅廵行以考其成而已则学校仓庾阡陌孤贫乡约无不在所廵之中然跟随官吏人食二鸡子百姓亦将椎骨故省事之为急也尝谓古人省事今人多事古天子廵狩今按台不能徧廵则亦民之苦繁苛也弟愚不能裨益遵原札登答于后外具兴革録二册奉览此有司事与风宪不同然有司一切収放买办挂搭滥税残害之弊略载一二亦所当知而类推也诸容面悉
　　事上　有依阿者有径情者依阿者固不足论其径情亦无以济事必也正而和直而敬其庶乎
　　接下　有崖岸者情意不通有扶同者法纪不肃有辞怨辞难而俾下官任之者有炎凉其态而俾乡贡夺气者有嗫嚅含糊而俾人揣摩者俱积习之害也则正大光明方严真恳而已矣其吏快各役则最难以息其奸闻其良则亦不假以权不慿其言文书经目事干陵人卖法者必罪已耳
　　练兵　兵无实数士无实艺操无实益非旦夕矣必以渐整刷之设法点查间取比试弟曾于操毕収营之际人给一帖遂查出空名数百又尝于过堂之时忽试数人遂得其不能之实又尝欲令众兵出城百十里演埋伏及丘陵水泽之阵若常如此庶可一变然激励将官则其本也隆其体貌不折辱之严其法令不姑息之
　　制器　修城制噐价多则委官克落少则噐不精然虽少亦克修城亦然俱委官大利益也尝见费银万千毫不足藉则亦不躬不亲不如其家事可恨之甚傥贬其威重亲临省试当不至此至于収蔵弓矢堆积湿地刀铳铁蚀不加揩磨累沙泥以增濠沙坠而濠复平城垣小壊不修乆乃大估十金买马忽称老瘦变价不及一二金有实政者自不如是
　　弭盗　民饥寒乃为盗此不俟论然使县捕官廵其一县府捕官总廵之盗何从生今则捕官不出庭户兵壮高卧其家盗之纵横何怪其然江北河下弟曾具哨船设兵廵逻鼓炮相闻惜乎其无实行也保甲之法甚善然非良有司行之亦祗增一畨扰耳至于囹圄近亦弛玩不可不谨也
　　息讼　刁民之诬告也明知其不能直特欲牵害耳若被告不至于害彼何利而为之其被告之害则追呼之扰也妇女之出也岁月之延也贪污之取也其良有司自不至此弟常不问人罪人亦少告状乆则状辞不文问之其讼师行矣诬告必反坐此正条也然准状既多则不胜其反故少准之为优也大抵教行则讼夫媿为人上之责也
　　贤否　贤否最不易知势必假于人此人非贤者不肯言其言亦不实则识拔贤者开诚以问之可也大抵有司之才能一露于言动再露于辞详吾再或背审告状等人以探之询于有行之乡绅参诸各官之评掲亦自有难揜者然知之不若教之其教之法则善言勉谕设法查考使之不肯为恶不敢为恶可也楮爱老以辞详观有司刘晋老虽小官必与言俱可法也

　　复苏弼垣

　　承命开赴任太守事宜谨据见闻谬列上呈惟年丈裁夺
　　一同僚差人下书迎接发回书有礼则収之
　　一州县差人迎接送礼其礼发回不収或发一回帖加副启或以无大封筒但发批若有顺人发一票免接免送礼更便其旧规应用夫马不在此论
　　一接到人夫酌量留者留先发者先发命吏房开一切见上接下待士夫各仪注仍须审问虑其或不确也
　　一入境即系属县亦不行香讲书以未到任也其县官既见过免其赴府叅谒
　　一凡将见境内一切院道部将领等衙门俱细问旧规
　　一到任毕即命逺来州县回免其伺候行香仍分付励精相成省约相谅之意或仍令候行香亦可
　　一开示门牌查取旧案叅以意见及晓谕属官吏书及下民等告示斟酌行之其马票另刻
　　一一切贺礼不収其同僚公下程収之其贽礼酌换答之
　　一初政寜缓勿急寜细勿疎
　　一遇左右以严肃为主
　　一清查未完以后时时留意总置一簿
　　一投上司公文必过目虽下程等项亦间一视
　　一待同僚属吏不论科贡俱一律
　　一革弊以渐
　　一清免一切繁事勿以事小而忽之辟如投结状之类何益
　　一衙门令严静其仓库牢狱养济院等有关系者俱一阅
　　一士夫投书嘱托勿曲狥勿峻絶
　　一非甚紧急不差人下州县
　　一优礼过客
　　一一切以便民为主初到必多劝化恳恻言语亦间行威严
　　一一切以速为贵其匆忙旁午之中留心防欺
　　一属官于言动得其近似公移得其大槩宻访民情当无逃者
　　一属官贺节预免
　　一各县政事不必一律在合时宜
　　一上下之间情法兼尽
　　一天平法马等秤各门锁钥间一看验
　　一乡里可见者方见不则辞之
　　一但遇士夫有识者及民间父老即问民疾苦求所以苏之

　　上刘晋川先生

　　前承台台大教归而体究惛懵无进祇觉多过耳今开欵请教惟乞垂示可胜倾仰之至
　　一研究道理费一畨思索或稍露端绪而此夜梦寐反不安果思索非乎亦所露仅成见解终非知体耳如何而可
　　一是非毁誉到前毎凝定以处之以冀不动然两腋傍两耳根津津气上则气自动矣此时欲収摄已成强制矣如何而可
　　一行取报到不作张皇喜态然思之非也贤才向用何分人已因取我而作漠然之状是有我也何不以人视我则其态出于做作非中节之情矣如何而可
　　一尝见途次搢绅以夹板运书籍示人以非货也斯不流于好名乎若径以箱笼运之连绵多摃慿人谓是金是玉恐隐微之间亦不能胜也如何而可

　　简刘朴庵

　　马少轩兄天分夐絶生平无诳言无愁色无机心其五内坦坦外露少有志伊傅周召之业复欲穷濓洛关闽之学其下者亦欲追韩范富欧藉令得圣人为之依归所就当不可量乃弟先其一科登榜君易衣同其弟入宴观盛事忘其我矣既与诸弟析爨少所取则筮仕广文为禄仕计弟子员遇汴于京邸啧啧叹服不容口教化可知矣既成进士偶以假寐候其座主独迟同事者教以托辞则笑而谢之竟直述假寐状座主异之居常慨然思有所建树于世天不假年何哉至今搢绅有问汴之良友必屈指少轩不能以既死而忘之诚重之也忆数年前谈海内高士者晋中少轩朴庵山东李惟青今少轩惟青乃俱去伤哉然则铭少轩之墓者非朴庵其谁焉

　　复瞿慕川

　　于汴最庸陋然闻海内高贤则精神归徃不能遏止或不蒙弃斥立之宇下得承一二謦欬则喜跃以为不世之遭也向者江右之役李槠山先生顾我于棘院继谒张斗津先生朱守约先生于其庐已而陟匡庐读阳明先生遗咏逰白鹿洞想朱陆二先生之高致既过大江肃谒先生而阍者不我拒而道驾复枉顾于寓邸纚纚深谈细入无垠博极无际于汴数年倾仰一旦躬逢顾不快哉别后拜阙里庙墓登泰岱万山撮土耳观日之出竒状难喻昔人云死生犹昼夜世人未知深信傥于日观峯头指点便自亲切以上俱兹役所获奉告以自庆云尊谕当大兴教化诚然诚然世道非教化何所不至哉张方伯夙闻其人陈令尹幸一晤接史直指雅重先生固当尔尔敬义堂扁向者邹茂才相约渠至南都径求善书者书之即列敝衔寄上何渠犹未就也礼乐考序当托周郇野寄奉请教尊体既违和冯兄之吊可缓劳困跋涉亦非冯兄意也陈君回任正值计客纷集匆冗之际草率报候伏望垂鉴

　　仰节堂集巻八

　　●钦定四库全书

　　仰节堂集巻九

　　（明）曹于汴 撰

　　○尺牍

　　复冯慕冈

　　承手教示以知人之方及州县贤者敬谢指示河淮大工人力已用什七八淮口青黄顿分寿伍之间无水亦明效也乃贵郷犹有遗议至画积水图以动观者谓祖陵之水未消髙堰犹然为梗也此其见稍偏淮扬之人折之曰彼援祖陵为辞耳此其见亦偏泗人不以祖陵为言谁问泗者淮扬之言不信于盱泗疑其偏也盱泗之言不信于淮扬亦疑其偏也故君子大公无我泗人淮人何异焉然则髙堰可拆乎曰拆则不利于淮扬亦不利于盱泗不拆则遗害于盱泗亦遗害于淮扬何也巨浸茫茫一旦决之淮扬且为壑淮水南行失其故道清口将为陵运道中隔入海入江无途则壅缓如故岂有加于清口之宣泄哉此所谓拆之两不利也堰障而水聚泗盱实受其祸川壅而溃淮祸更惨此所谓不拆两遗害也为今之计则有料理黄坝新河加堤防决俾不壅淤永成顺流岁辟清口尽此积沙而后已去年辟七十丈矣多多益善他日淮水将不及髙堰之下焉能为有亡哉大抵淮黄至此俱称尾闾而顾此顾彼关系重大诚难为力当事者当无忘今之大工不则无以励人心而集羣力诸有司当不以为劳而益用劻勷若治其家积水然则事济矣其相机相地营度事宜在主者为之又新河下流有数决口闻所决籍家河深阔可以成渠下海不妨因而顺之但期于水之有归在此犹在彼耳他如萧丰之上黄水出黄堌者十之六七徐吕之间浅且胶舟傥一旦全徙运道不通且逼近祖陵肘腋不可不虑此亦一吃紧事也弟今寓徐老年丈何日可至容一晤请益也

　　复冯宪卿

　　泰州为心斋先生之里遗风未央唐先生阐其教王生绳其武以门下之英颕逰其地与诸贤相切劘千古事业端在此矣近得同节书举门下所谓无天无人自在之说相质正夫此实太虚夲体顾实际何如耳得今翰乃知有为而发门下固求实际者非茫茫空荡者比矣根心之说亦是此意诚得学问头脑孟子曰根于心施于四体四体不喻心于何有故曰一正百正百正一正一亦心也百亦心也门下与同节探讨精进其谓之何承教髙赵叶丁梁潘王等及令弟诸友力学可喜可羡世教当终赖之惟一一致意并致意唐先生及王生不佞孤陋荒废幸相扶持不尽

</div>
    <div class="pagination">
<a href="仰节堂集_page6.html">上一页</a><span>...</span><a href="仰节堂集_page2.html">2</a><a href="仰节堂集_page3.html">3</a><a href="仰节堂集_page4.html">4</a><a href="仰节堂集_page5.html">5</a><a href="仰节堂集_page6.html">6</a><span class="current-page">7</span><a href="仰节堂集_page8.html">8</a><a href="仰节堂集_page9.html">9</a><a href="仰节堂集_page10.html">10</a><a href="仰节堂集_page11.html">11</a><a href="仰节堂集_page12.html">12</a><span>...</span><a href="仰节堂集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
