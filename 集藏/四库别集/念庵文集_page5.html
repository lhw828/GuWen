<!DOCTYPE html>
<html>
<head>
    <meta charset="UTF-8">
    <title>念庵文集 - 第 5 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>念庵文集 - 第 5 页/共 28 页</h1>
    <div class="content">　　与王少方
　　前漫述静功奉叩新得而来章歴歴俱有着落葢静可言也静中自悟向此自进自求非人言可及亦朋友所不能尽也幸时刻不忘了己了人至大之业也
　　与詹德甫
　　静坐澄心乃是一生功课来简所指亦畧似之至于动静不偏之论又为解説分疎不是寻求本色矣须自查考动静如何不偏如何是偏此心动念时支分不及何处是静何处是功夫此中须有着实有下落方不辜负言语也
　　与王澜溪
　　盛价回承手书斩然以理自命无复濡滞于朝夕之间喜甚喜甚平日立心如此何患无出脱时也但居官自有常度望以非分似为失中无以进取惟日所安无小无大无进无退得之矣如何如何
　　与吴荪塘邑令
　　嵗暮辱托人致厚仪有庖廪继餽之爱某非其人也何以堪此夫分财之惠虽一介犹千金然顾吾心之安否何如不可得而轻有所取也昔者之赐在执事则甚惠矣在某则甚有不安于心者舍其所不安而贪其惠无乃为君子之弃乎执事念其居止之敝而欲以此补助之乎则一邑之无聊者亦众矣愿广其施于一邑使一邑之士与民仰徳爱之覆庇也若夏屋之渠然其于惠也不既溥乎顺人之情而不强使其足以自慊焉其为赐也不既重乎非执事亦不敢以此言进也唯髙明谅之
　　止先辈祈恩泽书
　　昨日传闻翁有祈恩泽疏不肖独不之信以翁清介老成敭歴中外者数十年一切进退出处大义岂有难晓而复为此举窃为翁不之取然知翁必无是事者以后生之所不安必先辈之所不讲者也今世士大夫恋恋不能去位者正以恩泽荧惑其心耳是以进则不胜其庆幸退则戚然自顾以悲有能解脱于声势之外而一切无所冀望于沾滴之余岂惟足以占其平生其为世道补益固不小小也翁平日自处何如哉且身为八座大臣更歴三朝与前辈名硕皆为行辈今既完名以归归途必不须贷借以行归家必能自给必不使子孙即至冻馁而顾以恩泽为言士大夫之间必曰此翁不能舍恩泽其不能舍官而去明矣大臣不能舍官吾辈禄薄俸微其何嫌之辞又必曰大臣久不去位必非为朝廷任事皆不能割舍所欲耳吾辈亦何苦槁身焦思而建立于无报之地哉朝廷之上亦必曰所贵大臣者谓其有絶徳足以表下者也乃今无异庶人之行吾又何望焉于是指区区名利余秽真足以制士大夫之死命而处之之礼皆以一切缚束呵斥如驱犬豕奴皂而与之食损臣下之气节骄主上之谦虚未必不自此等事始也先君与翁为同年心每相向固知必无此事然犹云云者以不肖受翁起死之恩闻而不以告则视翁大薄宁为妄言无宁黙悔欲翁不至于瑕疵固将以为报耳
　　复三符翁论濮议
　　昨承手谕极媿浅识不足以定国是濮议与兴国事体大不同此两项正当发明使后日统嗣二继方无沮滞也继嗣则所生所后皆称父母于义为当葢事须据实方谓之经按礼服既谓所生父母降服矣又谓为之后者为之子又谓于所后髙曽祖父母妻妻昆弟昆弟子皆若子则礼意昭然明矣所谓义重于所后服降于所生自不得不两名者也若曰混于无别宜于所生加本生皇考亦自明白本生二字一则据实一则表恩亦自隆重后世徽号多至十余字独不嫌冗乃嫌冗二字耶若曰嫌于两考则今之律令有三父服又何多也父母一而已矣未有两母而后有此身者今曰前母曰继母曰嫡母曰慈母曰养母曰乳母曰出母名称不一者皆人道之权伦次之变势有不得不然者也若曰称亲稍见归一则不惟失之太文又反示以疎逺何也亲亲之义众矣本宗聨属曰亲外姓姻娅曰亲父母通称曰亲亲何指耶若曰陵园封谥祭享或厚或薄不甚闗系自有权衡不足预定矣继綂则明伦大典万世不刋前圣所未发者也何容喙哉昨者票呈于濮议下书曰当不没父母之名意正在此但笔札未终坐客常满兼以雨雪砚冰手僵不能尽其綂纪故复此喋喋耳望批教之
　　答王克斋都宪
　　不肖抵家以来即冐暑卧病忽邑使扣门致手刺坊价一封虽未面对使询其所由仰知必出推爱俯念其饘粥不给而欲假是以相助其为恵徳至重隆厚不肖所深感激而佩服者苐自省考深有不安窃以曩负虚名冐干荣宠一纪于兹寸力未効进无益于国家退无益于乡里使天下之人菲薄士类谓士真不适用而徒糜廪食功不及涓埃而月费斗石空言之病世若此故累善不足以酧责而士之荣辱进退于天下了不相闗非天下不知重士士固有负于天下之望如不肖者尚何以自解耶故不肖尝谓使躬畊田畆中犹有慙于农父以食力之与媿心相去固相逺也不肖居室仅容膝无肄习之馆嵗租于田尚不足糊口每占水旱为一家食计即尺帛斗粟亦可资润矧数十金之恵何敢自殊于人情惟平生耿耿之意不欲掩蚀宁使其勤苦而欢顔何复他望恃公知已遂露寸心敢以来封付邑使缴纳来封有邑印度邑令必有陈请惟公谅其情而收成命不肖受恵徳滋隆厚矣
　　答问丧礼
　　丧礼之废乆矣士大夫鲜谈及之孰能于昏迷中勤勤恳恳惟恐不合于礼耶夫礼缘人情为之非有一定古之礼节未可尽同于今今之人情未始顿异于古君子者权衡其间耳礼曰支子不祭又曰庙无二主此为宗法言之也又曰仕于他国别为祖立庙此权衡也身为国賔不得以终丧请今制也情之在已者不有得为者乎礼闻丧未得奔即为位而成服此虚位也古之为位若此后世有以衣冠有以几杖有以图像而程子曽用木牌纸书此可为法礼曰知神之在此乎在彼乎可谓达鬼神之説情有所感洋洋如临何嫌于两在乎即寓设位朝夕朔朢奠如礼居则衰麻终丧出则袭衰从事锦绮不御宴饮不赴此皆情所得为者也古有墨衰今不行惟袭衰近之【纱防覆白巾青布员领覆麻衣之类】如有国君之事则易衰以行【国君事如祭祀朝贺之类行之亦非浃日故可权】朞年之内事有可已者姑迟待吉此皆所谓权衡也【事得已如奉差逺行之类】虽然此文耳至于哀亲之情存乎其人如其哀未忘也虽服吉何害如以仪文耳矣虽衰终身何益哉故曰三年之丧如白驹过隙时易情涣鲜能终礼此古人所以病厚慈而薄孝也吾再执亲之丧者也知其难故言之不易孔子曰丧事不敢不勉圣人且然矧吾辈乎
　　答魏大巡
　　日者伏闻彩鹢将下文江拟随渔舟得望丰度未几传言津符遄发不可追矣前因陈两湖以书献意敝邑荒馁特甚得推爱遣官平粜稍缓旦夕命且可易陈为新増一为倍官民两利势或可行未知赐允断否他乡不可知若目所经见禾畆甚茂可期大稔止一二旬之急耳敝邑所遭者皆百年絶无之灾而竟免于大变出于望外此执事无疆之恵也敢忘颂辞方抱遐思忽邑使将命为饰里门且云费不滥施俱由殊宠不胜媿汗洪先自玷科名以来反顾无片言寸长可以酬义上负恩私下惭乡里每一念及腼焉不宁且敝庐可以庇风雨衡门烟草足藏微踪又敢私冐往衔厚増隠疚故当道有所借润咸用避辞非故矫迹实存深创今执事所以待不肖者既异泛常更复固守旧情岂不背徳况当歉嵗同气告饥谨尽以付之俾沾沛泽古者一饭犹切报心内省疎庸何以称此惟当砥砺能甘同木石庶几没齿永无媿心有可免耳草率勒状不详伏惟鉴亮不次
　　奉黄久庵公
　　奉别先生七年矣七年之间不能以尺书进乃辱手教再书焉而又且以不久聚为恨以不尽言为念自顾不肖何以得此于先生哉窃用感激惟迂拙之质妄意问学者二十年于兹而未之有闻近获罪戾屏置物外而又重以灾患既得摧怆之益于是终焉之计久而益坚所念先生抱世不常有之资操物无以尚之志而又当舍我其谁之任乃使用不深究徒令人悲此其闗系岂小小哉尝闻孔顔自任矣曰用则行舍则藏他人莫得与也其意以为时止而止时行而行非达天徳者不足以语此故夫未尝无用也欲此道之毕行而无一毫己私之干涉此难能也未尝无舍也欲此道之毕藏而无一毫己私之怨尤此难能也是则圣人岂必大用而后足以自尽哉居乡而乡善其俗在家而家安其教脩身而身见于世进则赞天地化退则与木石居可屈可伸可荣可辱可小可大而不可杂以非道是舍之而道未尝不存学不可以舍而废也先生所谓笔之书者岂谓是耶千里而遥既未有就正之期耿耿寸心徒以言往言固未能达也万万自爱以重斯道
　　复刘南坦公
　　青原山中别一庵君敬陈启事不见长者之罪盻盻然俟后命久而不至忽抚台遣使致缄书奉周视缄必数四皆有手识既惊且叹而髙词激发古调冲眇若鸿冥鹏举鸾鹤交鸣加以首服副以图书若琼玖璀璨绮织缤纷用目不及而心已饫醉已而绎来教则又若父师之临提其耳而授以周孔之书且鞭挞而程督其未至扼徳之念逾于感恵又万万矣洪先何幸得此于长者哉洪先不肖每叹今世师友道丧久矣往来问讯者不过狎昵之私正所谓以姑息为爱者也孰能相责以义相勉以善而以天下为意者哉夫天下赖以维持者在吾士人为士人者止于寒暄起居之问无复他及则亦无怪乎风俗日侵寻而不可返也凡来教所云云者皆不肖所痛心者也然所可媿而反责追咎者修习不力未有与非之不顾之勇磨之不磷之操触之不惊之量耳窃观自古名公钜人其身足以系安危其言足以定是非往往不出于是三者故不量诚欲以区区者与之颉颃然是三者非可以意相彊力而得也两年以来居不安室寝不终夜以未得取正于海内君子豪杰之士为恨惟长者在今时譬之罢钓之渔风波出没身所尝试非独能言而已也诚以其操舟之故有授之于人其人无志于鱼则已有如不畏险而冐进焉有不以言为恩者哉若曰以【阙】　为乐以返朴为宗是为异端増饰籓垣不肖近已改步惟气体素薄遭丧以来疾病嵗加弱息数龄更无弟妹赢粮越疆坐是迟迟岂天有限之然哉仰惟纯嘏日茂聪明天启繁祉多祥岂独乡邦之赖洪先所恃以自淑者惟宣节是祷别纸训饬不敢怠忘箬溪公以十月二十五过南浦使者立取复书草略殆不可读惟长者赏其意而频教之
　　答傅应台都宪
　　顷者病卧深山不得远趋召命面承所以劳心抚绥之详方自以为得罪忽有人自城邑来传闻执事于乡之诸大夫令有司人具绰楔银若干以相餽而不肖名亦在数中方惧得罪继复防此其为媿感可知而其不自安者日益甚故不容不向执事言夫士大夫之居乡也有本业而邦君之交之也有故事进也食于人退也自食其力而不以病其乡人此士大夫之本业也邦君者之与交也固以其贤也访其道术而扬其声光可谓有礼矣其贫不能自给以辱邦君则邦君特周之不槩施也而受者亦曰免死而已不尽取也此故事也往时邦君至敝邑其餽贤者以余廪数升致盘飱焉莫不以为加敬其后乃有绰楔之饰然以施于既死而不及其生存意曰使人无忘其贤乎厚之道也其后有及于生者矣则犹周之之谓也而近日乃得槩施之执事岂亦以为先朝故事尝有之乎传闻周文襄公在苏吴时亦尝多饰士人绰楔下至浮庵野刹任意施予当是时府库充盈输将及期取羡余为之而民不告病【阙】
　　其上执政书至指天日为誓犹【阙】
　　才所使此得公之似者也不肖【阙】
　　二有司诉目前催何项拖欠银数止【阙】
　　数万口不能给呼謈杖下诚不忍闻莫不【阙】　　　以为大息近又亲见族中人以一日支应棰【阙】　　而家亦破亡问其故曰顷刻浪费不能猝辨猝【阙】　及则重利行贷行贷不与则损直售业而犹不【阙】　观其势不至质妻卖子不已也夫以质妻卖【阙】　　邦君之一日邦君何尝享之哉从邦君而来者有【阙】莫不以邦君事之故也大抵甲辰以后歳歳荒歉凡额外新科日出日益今执事往来抚绥不敢宁居又以乡士大夫之故増一猝辨决非得已第恐以近来故事不得不举而执事才力又若与文襄相似故欲令有司者为之纵以此得谤知不复悔也若乡士大夫之贤者人人推执事之意以其所餽分饲饿者度亦且给四五十人使皆食执事之惠何不可者第恐至于违命则亦不得不以一己専享之而有司者奉行无法则重为乡人之病亦非贤者所敢闻命今幸有司尚未举行愿及此时豫止之适足以彰爱民重贤之意其于一切事体闗系不小且望他日亦以此告之代者无使后来复踵故事则亦执事之留恵也言之过直正恃大度能容万万不罪
　　与张石磐公
　　小价武功归承手教褒答且诱以登陟之乐感甚感甚往时怀五岳之念闻人谈竒胜辄生羡心亦以髙人达士多潜其中庶几一遇云尔二三年间自开莲洞后翠竹青巗尽可自适然犹每歳不数往于是悟曰舍近骛逺不已惑乎旧念因之十减八九又觉日间工夫皆因奔驰遂成扰杂欲寻向着里宜在静中冬来杜门实以是故倘稍有影响求正左右借此为乆侍之计则不敢惮劳兹未豫期也寒气渐甚万万加爱以惠斯文
　　辞张东沙都宪坊金
　　自执事之莅敝土也思有请益者书不达意相见止数刻又即不能了了旋闻内召至矣因仓卒具状以先行托不朽于名言已闻群使言节钺东行在旦夕或追不相及遂不复再书不谓尚留南浦又劳记忆遗书为别且致饰闾之惠也然则前者状不肃使不専得无为执事所讶耶为之感而复惧也生尝辞坊金矣非敢为违众之行求矫情之誉也正惧君子之惠赠不能自安于心也官帑之积匮矣而上供之数日益不止持筹者方旁皇无所于处何暇至于广施哉此区区之愚也然在他时然耳执事固已洞然于此亦循故而不之改又何耶假是以为相周则生宜无所辞苐恐后此复有所拘难免于逭责矣惟执事听之不以为罪幸甚先髙祖以布衣老乡土不工述作之事无以见知当世施及眇末又不能有所建立焜华其族阀是隠美寸长泯然铲蚀此其足悲如何哉虽然哲匠镌形回生气于没世至人鉴理扬表式于羣伦死者何知善人以劝是一言九鼎之重也执事恵爱拂拭其孰逾之来章垂戒敢不策励鸠之不媒栎之不凿性有限矣鳬胫牺樽谁辨怨恩素禁远问不复续音勉树令业以道自处固所以报也
　　与双江公
　　今歳不数数得执事书前两书率易有请皆甚谬不足入览听盛使贵二持十月所寄书仪髙文华巻厚币重觞茅屋穷窗照耀赫奕犬马之齿倐及五十衰矣分与粪草同委山野称借之过锡赉之蕃何以堪之对之几至掩泣爱之深不自觉其惠之伤固如此也感愧岂言可譬将来日月稍余敢不自勉求少进以副期待耶执事功业宠渥日盛此不独知戚之喜谨列状称庆别纸见谕当道欲以军旅物色荆川与生者极力説阻恐终不免闻之且愕且喜荆川命世之杰也其行峻洁其学精进其志坚刚其精力壮健世不用则已小用则小益速用则速效而又无择于迟速小大之间此世道之赖也故可喜若生非其伦也非其伦而槩求之故可愕愿执事为我图之也往年锐意功名以为人生不展拓则已立乎其位务使君享其成民被其泽然后奉身以退斯无腼顔即使卑官下僚无所厌悔不幸杀身碎首亦当谈笑从之故尝髙鲁连东海之节壮新息马革之语葢得之天性固然不自解也归田以来攻苦茹澹凌冐寒暑跃马弯弧身习驰突考图观史曲尽险夷意谓任其軄庶几即有其具不至束手拥位而已庚戌之冬警报叠至当是时目不交睫者月余已而病作几于不起两年以来齿落二三须已半白稍近书册则头目痛夜废熟寝即饮食不甘乃自悲曰吾已不复可久人间世乎则又自反曰使吾无身吾复何为则又自反曰使吾有身又有所为于性分亦何干涉性分不有大于此者乎于是回顾向之所嗜慕者荡如飘风澹如嚼蜡脱知振槁虽妻孥相对如处深山收视敛听坐以待尽一切章句见解世俗技能甚若伤我不能复亲葢缓急轻重之辨其势然也执事知我者岂不以为诚然哉知其诚然听人之求而不为之所何也违期之罪在近例不过为民而止拚为民即可无事苐不免形迹怪异惊动耳目故莫若豫计而黙寝之彼此为两得也执事岂谓当道姑以军旅行召旋复他移或还旧物其軄不过供应入直讲读诸务殊不妨碍此在少年可耳以向衰之年俯首砚笔竭心思徼宠利未见其可至于假途躐荣累资待次尤其所不欲闻也若怜其早嵗登第立朝不逾再期枯槁山林不无可惜此特待之太卑尔吾儒名教所守何事退不失已进不尸位其道同其责同且性分固有真贵存乎在我外物何得而与哉古人有迫于饥寒苦于仆赁不得已而为之者矣生幸有薄田百余畆嵗入可给饘粥弱子多疾福量轻浅正不欲以厚藏美业累之虽近日移栖多所称贷二僮贩易久亦可了吾何求哉且仕非为贫而吾之官亦非为贫者所宜居也夫子有言邦有道谷耻耻之于人大矣生不幸得之天性者耻心最重稍有违拂辄愤愤恨不即死自其少时已不能被华祛新与羣儿竞侈其后取科名官翰苑他人以为至荣也每旦候钟入朝坐史馆书公防出则垂鞭缓缰归舍偃卧对食嘅叹不能甘饱诚不欲以此身为豢养物尔及被罪归禠服乗蹇出大通桥行道指目有可怜之色自顾此身若释重负夫翰苑无政事之烦有储养之贵使当时低徊伣伈守其常度积日累月位可序登然人竞进而已顾思退人竞荣而已甘受辱此其不能自解者亦其福量轻浅一验也昨得书归语之妇妇曰不做罢无若往年被罪恐吓人也呜呼妇人之见何遽至此哉彼相从于患难见其害不见其利又习知其平生所安故能以是相勉也圣贤逺矣东方朔避世金马门汲黯愿出入禁闼赵充国请击先零彼三人者所业不同然皆视天下如一家知其力足以任之故皆无所嫌避如此天之与我者何如哉苟得性分之真出其绪余以委曲当时大小必有所济三子者何足道哉顾其所不能者有四学问空疎髙之不能善世利物性气悻直卑之不能谐俗同人识见浅陋内之不能追陪御筋力绵纵外之不能效死封疆上负圣主知人之明下负诸公知己之爱亦窃以此自悲卒莫如之何也已人之置身有如置器其安其危定计于早大要由己者可以进可以退由人者进亦难退亦难故衰者不可以语勇病者不可以远谋何则在已有所不足也生岂不知长往不返者为苦节为我自私者为末志而与时消息者为中行譬之饮酒有数升而醉者有数斗而醉者有一石而醉者及其既醉不复可强亦性分则然也故量已而进进则不辱非力不取取必为灾生自决乆矣去歳与荆川别湖上论及出处谓之曰兄不可不出吾则终老山林耳荆川不甚许可彼葢足以任之故其见与生稍异执事闻之得无又以为希髙慕大好竒喜新矣乎生年五十纵有希慕时已不待虚名无实于我何有然而云云然者亦稍有见于性分之真不欲负其平生也天果有意于我乎必不令其多疾而早衰天如无意于我乎相知虽众何能为我果有闻于道乎舍之不足以为损我如无闻于道乎用之益非其所宜已矣已矣幸勿复言长林邃谷一介不通暝目委形百念皆弛考其言无一编之书责其实无尺寸之效泯泯黙黙以还造化岂于性分遂有歉乎哉望执事成之不尔终为圣人罪人耳事有闗系故不避讳惟执事不以为迂幸甚
　　答云泉宗室
　　往嵗戚友刘龙山归自平乐为言粤中有清贞君子处黻冕之贵素履博服栩然不知其身之宠辱有韦布积学者所不逮出其绪余扬性灵序物则则艺苑称宗名流让实葢殊产也闻其言已洒然犹以为无征也他日族侄果斋书言之戚友李相峰再言之信矣比承惠书并诸染楮沨沨乎古之遗音也材硕而瑰思而缔密建安陈思之俦也乃伏几吟诵如听黄钟于清庙茹紫芝于圃不知今何世矣生抱拙守陋未能远轨前哲穷窗散帙大率濂闽之余训而弱质早衰研究多废乌足以窥大方而髙谊旁咨要其芜语岂信耳之过耶可媿也被罪以来惟土物相近华篇幽尚相视不逺窃动臭味敢辞疎逖先此为容西望湘云心旌遥逐
　　答徐少湖相公
　　不肖归田以来藏脩不力获谴于天室家祸变歳复丛集积劳内损血气早衰迩来黙计惟有冥心待尽而已虽以双江公在京未尝以尺牍至门诚有莫能自强者也远劳手书谆谆抚谕岂以尚堪话言耶双江得归数语读之令人含悲不肖何所知徒有寸心耿耿耳毛生懋宗防试便勒状陈谢惟倍加保惜以对羣望某不任拳诚
　　贺双江公七十书
　　昔之大人蕴道徳之粹者多不得与于爵位之隆处庙堂之荣者即不得遂其闾里之乐葢引年以全其私者皆委任不専之人委任専矣必待时至而后敢请则其人已衰老而其去亦逡巡宗戚乡隣之子弟有欲相聚奉觞为一日之夀以庶几乎礼之乞言宪老而不可必者十恒八九也先生极人臣之位窥圣贤之奥而又明保身之节先几而归志遂而身益以健春旸载燠惟夀之期自内外亲友郡邑之士大夫无远近疎戚咸得以致辞以祝其年而先生又出其所自得与其述著论对辨説以答其就问之意是人之至不可必者兼而有之不亦盛哉某不肖心有所系不得与诸賔从后以幸其防然徜徉东臯之上日侍其侧而颂难老之诗以侑爵固有日也敢以饮食币帛献惟先生鉴焉
　　答尹洞山
　　承手书兼分俸俾治屋岂悮辱怜惜不觉过与哉古之圣贤出则使斯民被其泽至自处藜羮不糁捉襟肘见窃尝疑之将固不屑于此欤不然以彼其智宜详于盈缩出纳之间即可使自足其身仁及三族以称万物一体之爱胡为三致千金独见于去越之陶朱而赐也货殖即来不受命之讥不以其道得之终然不去是何説也若不肖又有可言者躬耕终歳不能朝夕谓之惰农必见斥于田畯如是而缘鲍管之义恒取资于朋友恐非圣贤所与执事且欲覆庇群生万间广厦以吐握之法顾留念故交若此岂亦克勤小物故欤苐以非分之获又营其私尤所不安防敬所文宗助修洞屋遂合来惠共作正学堂于洞南俾来学有聚讲处他日解机务而南访故交山中商订旧学授几布席命童子歌抑诗代合乐未间时时与二三子推原所闻而服习之万一不背往训亦为斯文増胜事即谓之执事行窝可也
　　与马钟阳都宪
　　日者郡公遣王司训赍钧牌并押送整屋物料其为计也周其为辞也恭葢严奉执事之命而处置有条使不肖虽欲逊避有不可得者感激何可言第于此心终有不甚安者不得不为执事言之以执事自许为生之知已固宜无责其漫也生往歳妄意移栖欲近溪田为子孙畊牧世业防曹侍御有饬闾之礼遂违初心受之曾未五年尽圮于水则是以非分获谴于鬼神也生自是得大悟焉可泉公闻其然复遣使助遗甚厚且迫其必受其使奉命甚谨留家二日强之擕归不可计是时可泉已自抚台如漕府且谓此物擕归无着落处勉从其言使既出门而心刺不忍至今封识宛然不能入目此岂不足以葺敝庐而重以累执事哉亡室归窆精力甚疲乡里隘狭卜吉无所可泉前惠尚为长物而又益以执事之赐将安置之且使郡邑人役屡疲于输运往来尤非生所能堪也已具书郡公力辞复以言之执事方今四方多故上供缺乏军兴财匮促发不时此有识者食不下咽时也使执事以庇生者移之以给一邑之空乏则感惠甚众不愈于一身之安乎惟执事听之
　　谢周崦山公
　　某虽卧深谷每闻北来人士咸能称述我公德业莫大于进退人才毫发之私人莫敢干诚国家无疆之休也简畀有在旦夕见之何幸何幸某悻直之性无所于宜衰白之容尽消其旧惟有杜门稍敛喙息庶几可免罪戾耳我公笃念至戚奬饰借辞公言于庭比于彦硕闻之惝怳自失以衡鉴清明收一时朝野之望如我公者其过于爱与厚政不自觉何耶窃意我公至此者或以虽无他长然一斥不复不无可惜遂进而扬之我公一言天下视以为重山岳可撼而我公有不易悦者某诚防幸矣不知其至无比数也幸而事从中止得以藏疾而守其拙向使寸尺不展进退维谷将前言遂行不重为公累耶某之荣进取而求表见未尝大逺于人情今向我公云云岂故为游谈作悖负人哉要其心有甚不可强者非我公亦孰能谅之倘终爱厚赐之成全此后惟委曲解释俾无罥系成我之徳不啻生我之恩矣感激何既
　　谢严介溪相公
　　某防幸于门下旧矣迩来以犬马摧頺之故上廑尊怀恐其遂至干没独出力提论之又数数惠书慰藉若有不能自释者某诚不知何遭以致此也感激感激某福缘极浅早婴疾疢放斥以来加之多故不善摄养衰因病増今年才五十七耳齿半落须已尽白动作稍勤痰火坌发旋致晕非独自觉无能有为即交游与闾里莫不相对诧惜葢禀受至薄理数有限气萎智短百务妨弛纵在任軄亦必仰仗钧力营防脱解求便其私矧坐罪戾适足藏拙安敢尚有希冀此念自断已乆不敢辄以闻者自知谋身之鄙计不足以称为国之公心故也然不言则尊怀不释言之不免疑于拂爱夫乗时建立谁无是心非有甚不得已忍自弃此非明公谁则亮之荆川某莫逆友也学识才力皆非其比然此心共许形迹乆忘间相谓曰事变之来固当有任之者非甲为即乙为为者不避其劳不能为者不耻其相下譬之负戴在途多寡逺近各求称力但令心安固不系已与人用与否也往嵗荆川特受深知破格拔用凡平日深愿于荆川而不可必者遂得之一旦岂私荆川哉彼诚足以任之也病且衰矣所欲为而未能者彼诚任之即比于自效可也岂必尽出于我哉且以荆川学识才力才一出犹不免人言如尊谕所云至烦向人指其议论注措为之解释有如某者议论注措素出其下逺甚则其招尤集诟当复何若又将何解于人言哉然荆川自竭图报宜不暇计人言何若久之当自白耳某病以来分与荆川出处万万断不能同所恃爱人善捄成物不遗曲加保全不令狼狈庶几残喘少延毕愿林壑即自今以后皆拜赐之日也其为厚徳何如哉恳切恳切至后卧病闭戸忽手书与新刻稠叠下颁快覩直庐之建恩出旷古上下交爱之笃若此诚天下治平之庆兼闻荆川序中所载论诗教防使学者知所从入尤私忻跃夫诗至于率意为之乃见性情之实然非绳削素定固不足以语此某病衰虽不得他有所为犹得因言以求性情之所未至其所得又孰为浅深也谨因宋大理使便裁状陈谢中间直吐情实不觉肆言缕缕伏乞原宥临楮惶悚惶悚
　　与王几甫
　　昨歳十月于传语中闻尊君遵岩公之讣为之陨涕尊君聪明惠和寛博舒文为世异材而又力振古雅一变俗陋顾见嫉于世早弃田野亦已惨矣天又不悔其祸致此不测之变使仓卒旅寓未归正寝含忿而终其为可悼可悯尚复忍言某疎鄙无似夙受知爱方期晩歳结约徜徉武夷之间以卒所欲请者顾尔割折岂有靳之使然耶悲夫悲夫今家难曾解否襄事尚在何日铭文当属之荆川荆川相知最深相念独至一时即不能办缓为之期无伤也执事当为孝子务以礼自度以振起名家承续令绪谨身励行勿堕先志遗稿当尽收拾勿至零落此皆目前要务幸勉为之生衰病嘿坐一榻外事尽絶独于尊君眷眷不能忘乗便辄此相慰外香帛上几筵病不能为文亦不忍文也惟亮之
　　与皇甫百泉
　　去秋承星使见招且惠瑶音诚出希竒当时以久病乍出被酒操笔裁复不谨逾日走人潭语道士令扫雪浪阁以俟文从久不闻耗旋复走人至临江则闻彩鹢已北发矣弟与兄皆山中无事人千里命棹乃阻一面弟为俗物可憎更何自解是后衰症杂见遂闭一室嘿坐今半朞矣犹尔尫羸计此后日月尽向一隅了结昨闻荆川兄讣病日益加强者若此弱者尚何恃乎今同袍有几兄虽屈抑晚当荣茂兼美业流世与千古为行辈区区者又何足道也偶遣使往附致谢意弟椎钝无似然目尚能辨妍名作能多惠以慰岑寂至望至望
　　与黄沧溪督学
　　前乐文学来传示面语欲令世光见补廪缺此在他人仰求不可必得者今不俟其求而直出至懐非深周念庇有逾父母何以防此此其感激言岂能尽诚不知所以为报也敬谢敬谢第在生素心有不敢嘿嘿者生居乡无他求惟思还复故俗长养善类一切利害与众共之庶几易从易亲稍动其向往之意葢自视吾辈退处山林职分则然非有所矫强也世光考次第八其上候廪缺者尚有一人一旦躐次得之彼即仰奉徳爱不敢有言在生独能安乎吾心不安而欲人安之无是理也故耿耿之诚愿执事不拘成命更易明示使当次者不失初望世光不集众诟则执事为惠为训视前益大所以全成不肖者出于寻常万万矣
　　与胡栢泉
　　日者族弟防试谒台下过辱抚教且遣人衞之出境非骨肉相亲何以至此且传坐间细询不肖家事若重有怜惜者此其感激诚非言可既也族弟后生不知奉对何若因自述以谢往归田日尽譲先庐二弟自植数楹家园中以居五年病湿下形家咸谓弗利嗣人乃徙阳田其地旷漫无蔽遂移故居市败屋实之四年尽圮于水不得已再徙松原松原稍髙爽力鉴往失且倦营治尽托之友人友人用形家言取新材造屋力不足称贷以偿则又颇违素好甚惭悔之而业已告成昨寇起家人仓卒入郡只令市破屋数间以栖忆他日尝讽友人有云土木一事在国能贫国在家能瘠家在身能累身不谓既言之复蹈之可恨也绰楔之制古以表闾而后世因以媒利侈俗心极鄙厌乙未嵗巡抚秦公以塲屋坐主故为建于郡当时力谢而郡守竹墟屠公不听已而竟燬于火沧溪公复易以石既成乃闻之不知费力置此通衢何补也不肖素不善文所作多觉腐烂不欲示人莫解何时腾播数篇刻之无锡荆川以告且欲尽选入梓不肖应日吾非名家何得辱公避不复出每自谓人品稍有地位即庸言碎语人自与传若人品卑下纵连巻累册祗益覆瓿试观一峰先生集岂尽马班韩苏耶此事自决已久更不烦执事留念矧兵荒交困在孔门亦须期之三年方有次第而执事以数月之间疲极心力区画措置使不肖可助力即危其身且不恤又安敢以意所不存者重累故人自丧其平生哉执事可以两忘矣
　　与李盘峰
　　往以弱弟奉役不量疎逖辄上启事露心腹具辱垂恤待之殊等为手足者感徳何似旋闻荣擢如鹏翼重霄横絶万里抢榆细音安从附风仰致不谓数千里云章飞坠蓬荜作寒暄语令人惊骇喜幸逾昔匠石之抡材也遇杞梓楩柟注目不瞬不待持寻丈量度然后取之知其中诚有之也执事肩重据要何以异是往年边疆告警尝窥飞狐而东至于白羊故为之闗隘控制者日益固宻莫敢测视今几十年昨见邸报骄种近扰闗外东西而陇北亦有出没之警谲情叵测待之者其亦未可少懈哉严委具答别帋伏惟垂亮裁谢不详以去使仓卒倚笔不任驰遡之至
　　与曽鲁原
　　自闻荣擢即为执事念之近闻张琏果就缚北川公已班师士人咸竞为凯歌颂伟绩者踵相逐则是渐已安靖君子可以次第展布譲溪免去代者得非公乎人自闽来咸云所在皆盗有数城门不开此须原赦而散除之无令聚积正如疮瘠既溃之后小小痞滞要当辅养为主勿専攻击而防城三衞昔尝叫号为变尤须恩以懐之大约去贪残之吏则民自不扰上之法令庶可行若吏贪而无制未有能宜民者也赤子孱弱疾病而后父母之慈益显执事誉业扬于东方矣于闽也何有两日方候一面酷暑长途刻期趋命安得以迂鄙妨误哉促促裁复遥望惟倍自爱
　　与杨朋石
　　忆癸丑甲寅明斋兄来自昆山即得执事髙文读之见其博学多才而考据不苟喜今世有如执事其人者出可以为法尝念同水一隅踪迹不能出境外将何从见之乃今庐山君来因已闻所未闻既又出手简多仪辄复对之生思顾今衰病日且老朽而执事在当今如骏马驰康庄蹔时停足终当腾踏天衢耳不肖无所长自幼即知慕海内人豪于一言一动咸欲得其影响求以自淑未尝少变忽忽杜门二十余年丹渥化为衰白驺驺且就木矣而一念向往无能自副方与庐山旦夕求所以自赎而以耄见弃箴儆隠寓窃愧终莫能自拔也奈何奈何来谕道术多岐圣绪未一且有感于名儒凋落不肖在纷冗中罔知所诣兹闻正训日以内观以衰白就木之人旦夕莫计将何酬之片言之贻过于笞挞亦惟植立作我轨范歴乆无易至幸矣若荆川大洲两公为况皆非不肖敢当大洲公尚阻一面荆川公今不忍复言之矣寥寥海内心可如何惟不遐遗垂老至嘱
　　与谢高泉
　　居山不啻坐井外耗终歳不闻去冬偶乡人自北来擕邸报见执事持节东土甚久惊慰可知忽承逺使书仪叙述往年践诺与近年新禁极仰取善不遗为学日宻处着诚去伪吾人随在皆当顾諟岂独今日言语哉此古人所以有有余不敢尽之教葢千圣一揆也孤寂中闻此悚仄如何鲁原归舍甚急未得一面来使刻期返趋立取报书草率裁复四方多事百凡惟樽节爱养为上策聊以此少助咨询不罪多口临楮驰情
　　与尹洞山
　　秋既清矣风力厚矣天池之息已久然而扶揺不至于九万者何哉此所未喻也表仪庶僚咸有典则以孚观听斯又未为天无意也第敝邑有均赋之役为乡人所迫纷纷四越月未得休虽病拘一室而日对百人殊非意及惟乡井之爱久亦不能动厌心也冗中布此奉候不尽诸懐
　　与钱绪山
　　别简数百言反覆于仆之称谓谓仆以师阳明先生称后学不称门人与童时初志不副称门人于没后有双江公故事可据且谬加称许以为不辱先生门墙此皆爱仆太过特为假借推引在仆固有不然者窃意古之称谓皆据事实未尝徇其所欲以着诚也昔之愿学孔子莫若孟子孟子尝曰吾未得为孔子徒也葢叹也夫得及门虽互乡童子亦与其进不得及门虽孟子不敢自比于三千之后惟其实不惟其名师法者宜如何哉彼其叹之云者谓未得亲炙见而知之以庶几于速肖焉耳未尝即其愿学而遂自谓为之徒也此仆所以不敢也虽然仆于先生之学患其未有得耳如得其门称谓之门不门何足轻重是为仆在愿学不在及门也今之称后学者恒不易易必其人有足师者然后书之如是则仆之称谓者实与名应宜不可易若双江公与仆两人一则已获侍坐一则未纳贽事体自别不得引以相例且使仆尝有不得及门之叹将日俛焉跂而及之亦足以为激昻之助未为戚也惟兄听其言
　　与刘少衡
　　山中如坐井不闻外耗去冬忽见邸报始知执事移司徒将具问又传奉差息南不之决晤庐山弟知之兼云至家乆矣古之磨砺受益不独自其念虑悔悟之萌也即使心所不欲身所不处而防垢受訾百口辨诘不能自明所谓惟与心谋虽朋友妻子有所不达如此而坚于自信然后可谓有诸己也执事今日所遇何以异是然犹有可诿者曰外言知者半不知者半使满朝之人于此咸不能无疑执事临之怡然所急者了此心而已无他事也如此则执事所遇惟恐此事之不多也又何足为知己虑哉至家喜严慈相聚令郎长进若何家居当几许一一皆欲闻之诸不尽
　　与钱绪山论年谱
　　兄下岭过玉之期友人皆能道之淹留三四月便了数十年欠事回思向来悠悠谁之咎欤可贺可喜但区区一无所知徒以愚直不隠吾兄委以笔削之权窃念知旧雕丧日月不待而徐生逺来强以相迫而前此有请已劳俯从柏泉公又急入梓势不可缓大约先生平生可法者多亦容易下笔不烦装缀遂以暇日奉命尚俟再订耳昔象山先生学术因朱门相轧其年谱不满人意毎见友人于门生推尊处辄有厌心故区区于执事铺序处不复留一字只平平説去令人自看彼自有题评也年谱大意欲明先生学术与事业之详故必根究的实不敢稍加文饰以取罪过葢先生学问已明待人自入安能为人汲汲促之始知哉只描写用工节次不失针线将来自有具眼人此万世事非一人之私也荆川有言万世人眼毒瞒得谁过真知言哉双江公在闽闻讣为位哭称门生皆亲与区区言若此苏州事想是书石登刻第二次事幸勿执国裳非不知其曾称门生与谷平师同是时先生为提督二公皆属下属下称门生固宜其后国裳不称门生自其后来实情与谷平师同反覆集中有市舶时辞谢阳明公不赴召一书代府县学送公帐词三首皆未称师其诗中有送王阳明都宪之京次邹防元韵题不称师甚明彼不欲师而吾强之师何也善山友人有曰以先生之学何患无门生何必国裳其见稍大请思之先生未尝一日离门生故前后书门人集一句可省奏议大长且有成书故须简截以便版帙前后先生事实与前忘书者今更补入或又更词未曽请问必亮不疑初见年谱云庚辰正月在贑九月始返南昌非巡抚所宜心疑之意必有据不敢擅动及查开先石刻与各诗始知正月在舡二月至省六月如贑至吉安书青原碑遂为改正当时龙北山光曽约来言擒濠始末未及践言而卒昨念之入其言与不肖身所亲闻者凡六十余条诗十八首以告来世年谱贵传事实如杀九十三人略不见奏议中葢行事与告君各有体叚尽从奏议翻作诳矣当用词语转干使人易见其情乃佳先生事业莫微妙于破三浰莫危于擒宸濠故委曲描写以动人之思其学问莫要于致良知故质直叙述以俟人之悟天泉桥上与龙溪兄分辨学术当时在洛村兄所闻亦如此与龙溪兄续传习録所载不悖此万世大闗键故一字不敢改移养正贑州所语已别作叙述一叚后诸友云莫若用不肖旧记一叚方见五十年前实事出于无意遂自截入更无自嫌先生门人甚多多不载名如吉水不下十余人今见録中者必可传一槩漫写似觉大滥如裘鲁江原未纳拜不必强入再查乙亥正月自陈疏本属己亥考察故随例进已不应有他言年谱中所载乃纳忠于武庙者与题既不类比查先生文集奏疏内絶无此疏意者当时拟而未上欤以无槀可据而乙亥又自有自陈疏遂尽除之若有所遗他日増入集中可也
　　谢郤渊友祝年
　　今世风俗凡男妇稍有可资逢四五十谓之满十则多援显贵礼际以侈大之为之交游亲友者亦皆曰某将满十不可无仪也则又醵金以为之夀至乞言于名家与名家之以言相假者又必过为文饰以传之而其名益张凡此皆数十年以来所甚重数十年以前无有是也夫满十而不容无言交游亲友知之矣然在人亦有宜不宜者洪先今年十月十有四日幸满六十回思先人保抱维持之艰与夫顾惜教诲之専诚不意遽至于今至于今年且六十不可谓非夀矣而先人所以望之子与子所以自待以终其身者反之丝毫无有也故凡满十而悲伤益甚者惟洪先为最以悲伤负罪之人而纳賔客之礼际与其言是非忘哀以为乐乎自洪先有知以来以生日未能奉一觞于先人以为报也故未尝受妻子之奉以自为乐平日不敢自为乐一旦而纳賔客之礼际与其言以为乐非君子所取也非君子所取者君子所不行惟执事亮之且古者六七十之养于学校者尊其行也故养之以乞言又其老也则宪老而不敢乞言惧其劳也是安其老者将以乞言未尝以言侈大之也不敢少増其劳未尝以饮食烦之也不肖空生无比数固矣槩以古昔其不敢又若此是以先期力疾以辞不然将扫迹一楼是絶其承教于君子也惟执事怜之
　　与胡栢泉
　　承遣使致手书并年谱原本见贻且叙别悰为之恻恻旬日内此间飞报数至抚建与瑞金皆有闽广流贼之警意执事将行不应复有此事近数日稍安静不知将来何如也周兄有来耗否旧政之告若何若何南康之留为日几何弟独坐一室终焉之计已决惟常以书之宻否验衰与壮然安身略有次第亦不患无着落处惟执事当大事又逢多事时所望爱身所以爱国也欲语虽更仆莫尽况于笔札尤难曲尽奈何奈何年谱序或可于南康图之弟尽力此书固不必以言之有无为将来轻重但不知即梓何日钱新建之意不识果否前两次续上改正处凡十五条昨开巻不见更正恐台下所抄尽属初本其最谬误者如以小刘为小滕之类是也似此则即梓诚不可缓周礼亦在此与看过此出执事至意正不欲其虚负二书若幸完必先上行次以相报也临楮惘然
　　与刘熙台太守
　　人之生于天地也圣贤为上建功业遗将来者次之而文字为下此儒家定品也不肖年二十有三妄意谈学余三十年于是三者一无有成待尽一室求以寡过不为穹壌中秽恶足矣近年柏泉公以同年之故误念之两入螺川就榻抚视听其言不甚谬则力索其平日所书私考质之不肖不敢终隠亦将以求益也不意中有暗合遂付梓人不肖三书止之岂徼强哉亦以未死之日尚冀少进兼多触犯恐速罪戾反足以累诸君而柏泉公坚弗之听岂以执事又同臭味故耶夫文字小技也趋向不同操习顿异而囿其説者至以贤圣当之而功业若可无论不肖至无比数矣自量文字家必在唾弃而遽贻木灾且播扬于众不可掩饰执事岂欲即此教之始知愧且惧乎伏枕辗转莫能自捄日者柏泉公以新刻来中或谬误又有当増损者方思托邑令转致而陈元阳适使人来敬裁启言谢并诉鄙懐惟执事不终絶之时赐教诲俾有所进则成我之恩必思有以报也力疾命笔不任悚然
　　与胡栢泉
　　昨晩始得峡江逓来回书中间称许过当非不肖敢当惟学问一节自阳田至今皆是磨擦处近年赖天之灵始有向往不惑于友人之言然非知己如执事者为之断验固不免犹豫今若此可以放步终身矣自荆川兄见遗后此身伥伥谁复可言平日所望者今尽丝毫不理此道危甚有如一线不敢尽言于执事者将以养之使有回互不然其心叵测他计多矣近喜友朋中如胡正甫者卓然以道自任于不肖所助不少晩年得此殊为快意二月渠因送母南还留此旬余近始入蜀言之执事可备药笼物也教语二幅一一不逆且若有嘿契者敬谢敬谢
　　与王少方邑令
　　累月不敢以书相渎正以执事方有事于爱民察吏势不可以言相溷兼执事听览公正士民悦服区区歆仰不暇又何复云兼上官之始至也其性行果正即任其意令以己意与民休息相忘于无事使徳意下流人皆相信始于小过不及之间渐次相告随时小补此区区之愚与众异者今日惟恐执事之懈于政耳敢重以言乎幸相体勿以言少为讶兼区区方为人所忌正当修省之时亦不宜呶呶多言俟执事五六月真情实意已行然后时以己意相凟惟恐尚厌听耳来书受教之语正区区所欲告者居官为郡县至为烦琐至为县尤天下之至琐者也上下相临人各一心安能与我同哉此正学问用处宋儒有言吃得三斗酽醋然后做得宰相先师李谷平翁尝言先儒谓不哭孩儿谁抱不得抱得哭的孩儿善之善者也内文明外柔巽箕子之明夷以之一于文明则近察一于柔巽则近随不察不随非学问不足以语此此处磨炼成熟时来无往不可独县已哉
　　与王塘南
　　某泛观于世未有真知此学切身而致力者葢千百年始一见而真知此学切身又千百年中不数数见也执事往年于学常用心寻求矣乃今相见似于此学益津津有味不逐世人称许此其所志固远且大未可直以目前所见为则也夫学之归宿固未可豫定至其必为此不为彼明白较量固可一时而定执事之所定世人不知不识者既了然矣其能已于精进哉京国名利场也名利人之所易惑者执事此行顺矣于极顺中不动乎意其能乎视极顺中与不顺其能乎于名利之去来无少加损而吾之所以不因之有増减其能乎此亦千百年之一辨也丝毫牵系终身之累幸不为迂
　　与成侣鹤
　　某自考无所长惟一念好善不可解于心自以为天之与我若此而不能成之以至悖叛则其罪益大如是葢数十年其不能尽类以负所生诚有之至于倒行逆施固有所不敢也自弱弟滥食许州则已闻执事之名又数月执事政声渐着骎骎乎将进于古人不徒了簿书常事而上天付与独厚又若有纵而待之某于是自幸斯道之有托而弱弟得所依归不致伦于匪人平生景仰之私庶可以自遂也远书多仪二力且至葢至愿而不可得者一旦毕达是岂往来细故哉古之贵学者谓其力有未至以故勉强而成全之非有増益也今执事以质实炼达之资而又自信心之无他持以终身无所搀杂其进也孰御哉今之谀执事者咸以年少为言当不肖为民时年才三十有七亦甚少也山中展转不觉六十有一光隂直迅速耳惟执事无恃其年而自信其心无他者久而不变无以一时外补为进退则今日之歴民事而谙吏才者未必非执事之他山葢试之诸难将以进之大受也畧不辞譲辄尽所懐
　　答银溪浙防公求谱序
　　适送别双翁文江冐雨返舍二仲在堂持书币相待者越夕矣名宗华牒源逺蔓钟既非偶然而执事立例精严词婉义正俱可流辉百世某辱姻友之未又得以文字继诸乡衮后岂任荣幸即未有成命且欲自効附名其后矧二仲传语之専而为礼之恭哉徐顿首拜嘉第来币过厚不类通家骨肉情为踧踖耳江左一派中间既出旧谱固不易遽削而前列之例云九世五世之别事有详畧是矣窃意江左比于传疑衣锦则传信矣如衣锦传信便当如五世之例若谓衣锦自有谱亦当明注其丘墓所在使他日彼此互相考见安知彼之谱能比于吟溪哉此亦子孙之心也若有疑其非真则当别以义断若江左或为一叙统括在前微示己意且述旧谱所载而吾有去取之公庶后之撰记者得所宗矣如何如何中间查对世系皆出执事一手可谓功倍于事劳心可知分任而责之成可免讹易序稿便当速呈不敢久稽严委也春报想已尽闻此间所録被人持去传胪者二仲能口道也贵体惟加崇防为祝
　　答刘龙山
　　前承枉顾值行期甚迫不得久扳以延清论有负至心然区区所未尽者固不敢于兄有隠也往玉虚之防得吾兄而羣众日喜何也当时意气发扬又善叙述譬喻故有无龙山则兴减之説自数年来每见虽未详论而区区听受之心未尝敢忘凡人精神收敛宁静而后意虑始精言语有叙动作有则若一入以浮躁纷扰即恐有视不见听不闻之病吾兄深知学者何待多言但于收敛宁静处更加之意则官政自裕矣辱兄拳拳不以为愚鄙而下问之故弟亦不敢自逺于君子而不尽其説惟不以此言为常谈幸甚岭外瘴乡须加意保啬山中意态弟不敢负亦望时有以拯之也
　　与尹洞山
　　屡承手教明孔孟正脉谓未有絶应酬者惟恐流为异学感切磋之谊何忍负之第自反尚未能尽絶应酬浪得此名耳实则衰白日甚病羸不耐烦冗比于闭闗晦息非有他也昔乐正子下堂伤足数月不出此只小有伤耳使伤者大当数年不出矣不出戸庭无咎非无条目特未为之者兄谓如何
　　与徐芝南
　　往嵗承教音久以乏便遂缺具复懐玉之防弟方抱病诸君罢还曽荷瑶华当时楮笔尽屏又成欠事柏泉兄至读佳文知耿耿世道已接手裁并诸稿则又仰慕髙风且共怀人征往测来益坚拙者跧伏计耳自归来家难相仍故病多衰从少时谬妄不量欲有所为于世今二三年齿豁须白壮心尽消每朝梦醒自顾冷然独收敛不固意气时浮扬未得归根入细仰愧知已行将即事摄聚不敢漫过夏秋苦盗剧始与乡人相见卧内从此稍多应酬校前仅不逾戸深有感于万物一体之论即使逃入深山终与二氏宗防悬絶不同兄静观久矣幸少出自得者提撕之
　　念庵文集巻四
　　钦定四库全书
　　念庵文集巻五
　　明　罗洪先　撰
　　记
　　冬游记
</div>
    <div class="pagination">
<a href="念庵文集_page4.html">上一页</a><a href="念庵文集.html">1</a><a href="念庵文集_page2.html">2</a><a href="念庵文集_page3.html">3</a><a href="念庵文集_page4.html">4</a><span class="current-page">5</span><a href="念庵文集_page6.html">6</a><a href="念庵文集_page7.html">7</a><a href="念庵文集_page8.html">8</a><a href="念庵文集_page9.html">9</a><a href="念庵文集_page10.html">10</a><span>...</span><a href="念庵文集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
