<!DOCTYPE html>
<html>
 <head>
  <meta charset="utf-8"/>
  <title>
   苏魏公文集 - 第 41 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   苏魏公文集 - 第 41 页/共 46 页
  </h1>
  <div class="content">
   蘓魏公文集巻五十八
　　钦定四库全书
　　蘓魏公文集巻五十九
　　宋　蘓颂　撰
　　墓志
　　中书舍人孔公墓志铭
　　中书舍人新淦孔公讳文仲字经父其先出鲁曲阜苖裔宣圣之后袭王公封者逮今四十八世皆居曲阜其支属散处四方多有闻于时者而公之六世祖曰绩仕唐为吉州衙推卒官不复北归因家新淦新淦今升为军号临江其子孙遂为临江军新淦人衙推之曽孙处士君讳文质公之曽祖也皇赠光禄少卿讳中正公之祖也尚书兵部郎中赠正议大夫讳延之公之父也公世儒者少禀义训知自刻苦经史传注百氏子集外至于天文律厯筭数之书无不识于心而诵于口其议论浃洽讲解精辨诸宿儒老生往往不能出其右嘉祐六年随乡贡至礼部奏名为天下第一廷试擢进士丙科初正议公出白屋起江表登庆厯二年乙第至是公又以文名振场屋二季武仲平仲相继举太学试南京皆取甲等故当时语文学髙第者以公家为甲族焉一命试秘书省校书郎杭州余杭尉再调南康军司理参军以正议使湖北请解官侍养满嵗用荐举升台州军事推官熈宁三年诏举贤良方正之士龙图阁学士元公绛天章阁待制呉公中复以公应诏召试秘阁论在第一对制策入三等上是时朝廷方大有为辅臣建议以谓祖宗法度至此已敝当悉更改用事之人争言理财训兵以合其说而言事者不以为便继被谴斥而公之策亦不以为便故执政疑相与表里奏黜不收趣还本任既归值监司旁午商度利事皆公策言不便者相持甚乆未几公丁内艰去职遂止服除除充国子监直讲时学者方用王荆公经义进取以公不习是学换三班院主簿武选日受牒诉不下数百求官者至有相诟竞于庭主判悉以诿公公为剖析曲直得与不得一语而决人人莫不释然改著作佐郎通判保徳军军城依山居人常苦井饮不足时有泉出城东山腹挈瓶者又艰于出郭公奏展城围其泉郭内城人以为非止便于用汲亦可以为守御之备也官制行由宣徳郎迁奉议郎还朝法当得便官属火山军阙通判格用进士有不恱公者因以命之二垒相距才数舍俱号穷僻公适自彼至未旬月复被遣亦不辞而往至则修举废坠督责吏胥案边琐辑民务武守赖以成绩元丰八年夏覃恩转承议郎今上初纂嗣太皇太后同听政相司马文正公稍复故事擢用旧人以毗初政元祐元年召公为秘书省校书郎近臣荐谏官者八人以仪曹方讲庙朝之制擢公为礼部贠外郎神宗庙配享功臣众意多在王荆公公曰精忠贯天地功利及社稷赠太师郑国公富弼乃其人也众不能夺卒用郑公配享有言皇族称谓惟杨王荆王得曰皇叔余疎属当各系其祖若唐人称诸王孙比公曰主上新即位宜广敦睦之义不当疎间骨肉前议遂寝二年自朝奉郎起居舍人拜左谏议大夫公素怀致君及物之志既在言责益思自效每朝廷政令之出无不深求其得失之迹以告于上前后陈数十事或用或不用义之所在亦不为时之誉诽而回未几迁中书舍人偶寒疾未拜命犹谓所言未尽惓惓不已一夕草奏三千余言首论前代英哲之君容受直谏其始勤终怠或致危乱愿陛下鉴此听纳谠言常若元祐之初则天下幸甚明年春同知贡举甞谓士之挟艺以干进升黜当否系有司之勤惰于是昼则据案以稽参程衡夜则篝灯以防定朱墨前日之病犹未间而治事不废同僚觉其勦瘵因语以法有疾许先出不尔且就枕毋宜自苦如此公曰居其官则任其责岂敢以疾自便其勤如初卒至于大病及事毕奏牓归第未旬朔是年三月二十一日以不起闻呜呼竭力首公以公徇职如公者几何人哉古所谓以死勤事者其行虽异而其徇一也两宫览奏恻然下诏厚恤其家及丧归又命其季弟集贤校理平仲为江南东路转运判官俾得以抚孤弱而视窀穸也士大夫识与不识闻之皆失声嗟悼以为朝廷丧一直臣而翰林蘓公子瞻往抚其柩曰世方喜软熟而恶峥嵘相师成俗求劲直如吾经父者今无有也予与正议公同年进士从游有素熟昆仲之才美乆矣熈宁初予方谪官居京师杜门不接外事一日龙图宋公次道惠然见访曰被命初考制科得孔君策九千余言当世利病尽于此矣虽仲舒之博刘蕡之直无以过也然时议以为书等过优国朝故事无有此比考官行得罪矣予骇曰方朝廷求贤如饥渇有人如此而不见录岂其论太髙而难合耶抑言太激而取怨耶然圣明在上斯人岂终抑不用者乎它日闻呉丞相欲置之台阁才得学官而人已忌之连蹇十余年今上遂擢用之士论以为圣贤相值乃志士可行之时天下亦翘足以待其设施然而未阅再嵗而天不畀夀使不得竟其素志惟见于言者可以纪述以示后观则知其所存也元丰四年王师问罪夏台兵夫数十万皆出保徳境上军须百用通判专任其责虽趣办应猝措置无乏然兵乆不解边人厌苦公上疏论其不便有三曰大兵未出而人夫预集一也河东雇夫劳民而损费二也诸路出兵首尾不相应三也盖虞夏商周未甞无外侮而怀柔制御之要不在彼而在此去嵗议役法者有以雇为是而差为非公曰诸言此者败法乱俗之本不可不察也议科举者或以经义诗赋策论为四场或以经义诗赋为两科公曰四是也又谓内降除官出唐之衰政圣朝不宜有此后因日食七月朔旦上封陈五事曰邪说乱正道小人乗君子逺服侮中国斜封夺公论人臣轻国命察此所以消厌兆祥也凡所言多切直拂时人为危惧而上常察其诚意多为容纳又言朝廷起处士侍经筵所以崇进道义也而希附者众致兴党论使人不安其分浸不可长又执政罢不以大故宜全进退之体以散官领州恩礼非称王氏经义今格不用而其亲党有专守其説者不宜置之朝右以蔽惑后进熈宁用事之臣有主新法而挠民事者谪逐日浅未宜内徙有盐利而酷刑罚者请命案实以正其罪上皆施行如其言由是论之居位虽不乆而其志得行固不为少于士望虽未厌而于公志亦无慊然也公为人恬介自守持重寡言笑尤不事请谒尉余杭日转运使召与议事事已驰归不复趋府人问其故对曰于府无事也在朝非公事不见执政法许同谒亦不往与人交不为苟合乆乃见其情至前年予忝秋官之命因上奏曰智识明敏操守专固臣不如孔某请以代臣公知亦不谢及公再迁近职荐今彭紫微汝砺暨黄左司防自代吕丞相称之曰孔君能举类矣二公相继进擢公不以为徳其接物以诚无外饰多此类也性喜饮酒饮益多而色益庄其中皥皥然若有所得平居未甞问家之有无内外洒扫之际家人谘所以处画后事惟答以无事此岂其信道笃而知命至者耶享年五十有六死之日家无余贮惟有书五千巻皆手自校缉者遗文若干篇某人集为五十巻公举进士时故紫微吕夏卿为南省防检官得公巻曰词赋赡丽策论深博其文似荀卿子云主司以为知言推此言而可以知其他述作之体制也夫人清江县君萧氏同郡处士淇之女一子曰元方用公遗恩补承务郎三女曰保姐曰馆娘皆幼曰荣娘早亡初公熈宁中遭正议公忧未几母夫人仁和县君杨祖母仁夀县君刘相继弃养值嵗之不易并举三大丧而祖茔无可葬者遂谋去新淦而宅九江卜徳化县某乡某里之某穴吉躬冒山谷涉歴寒暑不数月而冢宅成未终丧而室堂具乡人见其区处咸以为得礼之实及公之丧归集贤君挈其孤相地之宜卜某山某穴又吉于是元祐六年某月日时克襄大事去正议茔相望数里而近凡域兆堂舍亦如其制此又得孝子善继之义也前期二季以徳铭见属又得建康张举状公履行甚详姑摭其大概及甞所闻见者以为之铭铭曰
　　逺矣孔氏四十八世曲阜旧封褒成是继旁支屡迁或越或冀新淦之族源同流异是生紫微鳯举鸿仪父子昆弟出逢圣时髙文大策陈当世之宜嘉谟谠议为天子所知元祐初载乾坤交泰公为诤臣朝夕纳诲言无隠情病不辞惫耳目之寄方宣股肱之亏已逮公生贡章有墓浔阳先君之侧又为公藏上思遗直厚恤其丧爰命介弟出使江乡言瞻庐岫幽堂斯构蠡泽出其南泯汉流其右虑岸谷之或迁勒铭诗而示后是为有宋之名臣宣尼之遐胄
　　职方贠外郎郭君墓志铭
　　尚书职方贠外郎知单州军州事东平郭君以熈宁九年三月已未被疾不起于州寝享年五十有五诸孤奉丧还郓藁菆兴化僧舍以元丰七年四月癸酉克葬于平隂县翔鸾乡大留里从吉卜也先是先公侍读既葬于县之肥城里余三十年而太夫人尚无恙一旦弃诸孙之养将谋合祔而视冡者曰旧茔地洿下而土疏恶占宜改宅去茔之北十里而近得今新域于是合公夫人之柩厝大穴而郎中洎职方君妇孙昭穆以从祔习士礼与通葬范者皆曰宜称遂掩圹焉君之先世自阳曲徙东土莱州莱阳县令赠尚书祠部贠外郎讳宁追封清河县太君张氏曽祖考妣也解州解县令累赠礼部尚书讳禹偁追封彭城郡太君徐氏广陵郡太君王氏雎阳郡太君宋氏祖考妣也翰林侍读学士给事中累赠吏部尚书讳劝仁夀郡太君李氏考妣也君初名元赓字永叔后从进士更名源明字潜亮少自修饬举措必践规矩接人无堕容无儳言至讲论义理则毅然不可抗夺秉笔为文章不待师友之益而自成风格既举有司名籍屋嘉祐二年春沈翰林遘祖集贤无择主试别头得君程文寘髙等又称诵于朝不容口既而擢第遂为时闻人初用父任将作主簿三迁大理丞歴监曹兖二州盐税在京药蜜库龙图阁直学士知永兴军曹颍叔辟掌机宜辞不赴知越州萧山县县之宿豪有父子为奸利者悉捕而寘于法有育孤女过时不嫁而利并其财者谕以礼律使倾赀以配良人太守刁约闻之曰郭萧山厌民望矣甞舣舟余杭津亭闻客有后至欲泊者亟徙以避杭守叹其不争因榜亭为让后避讳改曰礼归朝监永丰仓累迁殿中丞太常博士治平二年用今丞相王郇公承学士诏荐御史为监察里行于时吕诲范纯仁等六御史谏官以议濮安懿王祔庙称号不合相继罢职君受命之日拜疏论列以谓诲等忠言覈论许国大义可从可旌无名斥去望追还旧职而罢臣新命诏许上还除书今上登极推恩由尚书屯田贠外郎迁都官唐质肃公为中丞奏请复台职既参知政事又荐陞任遂擢知华州秦鳯副总管主回易吏过郡监税钱□以不即赴务解州州鞫回易如法又投阍人以引入城不得为漏税□隂以状白提刑雷周辅移劾旁郡而周辅适至辨争不胜奏以为訽詈使者而郡官亦上其事至遣使即讯君卒不自直遂免所居监淮阳军酒税而周辅亦坐挠法罢任君不以左官芥蔕晨入暮出如常僚本道安抚监司交章言其办职满二嵗移知汝州州卒有戍边者厌苦其主帅苛暴羣诉于前辞涉犯上既罢更有密防诛及党辈公察非辜议为奏请防有徳音原贷者甚众嵗余迁濵州不行改单父未几召权三司度支判官以亲年恳朝廷嘉其诚孝听仍旧任俄而改职方以卒君趣尚髙爽不以得丧婴心力学稽古常欲见于行事故立朝在仕勇于敢为而无所避惮熈宁初转对上封言五事一曰抚夷狄谓解西师以弭边患二曰惇礼范谓大臣年至请老以全名节三曰信命令谓任官出令执政审可然后奏行四曰正刑辟谓监司失职宜随事轻重以行责降五曰澄吏源谓恩泽入仕路之猥众宜有裁损又谓天变地震皆隂侵阳臣强兵挫夷狄内侮之应望责任宰相内修治道外戒兵备以消厌未萌大抵指切时事忠精无隠观其志可以见其志矣平生与游多一时方劲之士瀛帅李师中诚之尤相厚善诚之贬官过单留连累月涕泣不忍别盖趣舍同而乆要固也素通术数深信定分疾且革取其书阅之欷歔反面不复有言防焉委顺非笃于信道讵能臻此惜乎年与位皆负其实使不得大施于时此士友所以叹惋也夫人李氏工部侍郎应机之孙大理评事咸宁之女前十六年卒子男五人曰茂倩河南府法曹参军次曰茂恂奉议郎提举陜西买马监牧司公事次曰茂泽承事郎次曰茂曽次曰茂雍未仕女五人二早亡次适奉议郎孙亚卿封文安县君后君六年卒次适宣教郎蘓熹次在室孙十四人孙女九人初侍读公之薨也君援学士褒防例请于朝特诏赠礼部侍郎君亡之五年茂恂为秘书丞加赠都官郎中而茂恂未登朝时与其弟茂泽怆夫人之不逮养各以当迁一官求换邑封仙源县君它日又进封陇安县太君积善贻庆子孙善守家法宦学相继可谓有后矣予与君世契且亲义分尤着诸孤方图不朽猥以见属摭实叙事继之以铭铭曰
　　郭氏系周胙土于武仲叔二虢叔谓鼻祖平王之东絶而复封谓虢为郭遂啓厥宗分支别派燕隗齐最东都况躬西京钦解杜陵颍川盛于歴代爰分汾阳为唐上宰本朝甲族太原东平武惟右戚文则贰卿于显贰卿逢辰逺至实生二子为时良器伯也清方隠吏潜郎仲氏亮直名称最良仲之立朝不饰不矫屡抗封章帝用褒表躬虽逺臣心不忘君再辞台省洊陞长人两守藩郡仁声益振才髙命屈卒亦难进曲阜崇冈在汶之阳祖孙同域龟筮袭祥其祥谓何百世之裕今名不泯兹丘益固
　　国子博士陆君墓志铭
　　国子博士山隂陆君讳珪字防叔尚书吏部郎中直昭文馆赠谏议大夫讳轸之子赠光禄卿讳昭之孙以熈宁九年五月癸酉卒于濠梁之官舍以明年九月丙辰葬于防稽县表孝乡赵乐峰之南原日月有期矣诸孤以国子直讲龚君原之状求铭于所知者谓余昔甞使淮南表君之治效为一道令宰之最又甞主礼部贡举奏君之仲子佃为第一然则不得为不知者也于是以文志其圹云君始以父任为太庙斋郎景祐中补湖州武康尉其令老且闇邑事无细大皆属之君君年始冠矣而处事如理议者谓宿其官不及也再调信州司法参军州将张铸以惨急覈下无敢与抗者君数争曲直于前终不为所夺用荐者迁杭州南新令摘其尉马惟一贪赃系于狱或谓曰法无县令下佐官狱事以此获谴可惜对曰苟畏吏议而屈于防人我不能也满秩改睦州录事参军衢之讼有未决者皆愿移于君曰虽得罪犹甘心也考课擢大理寺丞知明州奉化扬州天长二县皆以严著称辨析奸隠如已亲见之扬之大姓汤氏二子分财兄诉其弟为异姓子不当有分法父母既亡则以籍为定而江都广陵之籍先为其兄购毁之情几夺矣又下天长君尽索架阁逺嵗案牍阅之得庆厯中州帖有其弟之名者上之州是时州倅吕君希道适治其事甞谓余曰十年滞讼用是以决之非有健令安能办此太守韩玉汝亦称之为有君子之刚而邑人谓其政可继包孝肃公盖公甞宰是邑有遗爱故也然公之为政自明至曛虽退食不去防庑而邑事以治君之政以聪察为先过其廷者肃如也方昼则无留人而邑事亦治由此言之政无繁简要之实惠在人则乆而益见思也防葺县廨财用不足请于州不可调于民又不可于是使人有罪非重故者皆得赎金以助费不日而工告完后使者以为法不当尔故奏罢之左降监濠州酒税至则濠人讙曰此天长陆君也州以事诿之者十七八君亦精力不惮烦苦后虽病癯犹黾勉临务间或移告则州人乗门请起转运使杨君汲荐之曰古所谓尽瘁于国者陆某是也方兹时朝廷切于用才不以年次擢者前后相望而君之资适逢世又有知巳者在朝人皆期其行且见用矣不幸奏始下而君已亡呜呼命也乎享年五十五有文集二十巻君少时通敏有才气好学尚义其僚壻孙威敏公尤器待之曰竒才也锁防举进士贾魏公寘其程文优等后不中第亦不再举曰吾岂不得已者耶然性喜饮酒每引满怡然以之酬酢事变愈醉而愈明甞以所生母丧归越治焦坞先茔属嵗旱乏水一日有泉出其地中取汲足用既已事而竭焉乡人以为诚孝所感也夫人毘陵边氏兵部调之女号徳安县君生四男子长曰佖尉氏县丞次即佃也审官东院主簿次曰傅真定府学教授季曰倚举进士君虽仕宦龃龉不如志而诸子皆少年竞立与当时巨公游声称已显矣呉越之间多云吏部有隂徳君能教之忠也铭曰
　　所谓良吏其政平易虽以刑成卒由寛济匪徳匪威孰克用乂我见其人陆君是矣允矣陆君政以敏闻风声肃肃虽殁犹存越山故乡水深土厚丘陇在焉闻望不朽















　　蘓魏公文集巻五十九
　　钦定四库全书
　　蘓魏公文集巻六十
　　宋　蘓颂　撰
　　墓志
　　太中大夫陈公墓志铭
　　太中大夫陈公讳绎字和叔其先大名人皇考讳见素以尚书屯田贠外郎通判河南府卒官即葬缑氏县万安山子孙因家洛阳遂为洛阳人公年七嵗能属文机警有成人风屯田公尤器异之景祐中年十七从开封府进士至廷试误用韵不收庆厯初再举为别试第一早与贤士大夫游已名闻于时自此盖大显矣明年擢乙科调梁山军判官改镇东军节度推官举贤良方正试秘阁几中选矣以书等异同报罢再调西京留守推官嘉祐三年召试学士院充馆阁校勘编定秘阁书籍改著作佐郎秘书丞进集贤校理刋定前汉书误谬以母丧去位诏听即其家校雠终制还朝当是时英宗即位二年矣犹恭已渊黙政事仰成辅相公以谓承平日乆庶事寖乃人主大有为之时因密献五箴欲以感动上意其一曰主断其大畧言主道虽不以事诏任贤故在勿贰然威福之柄当出独断则权纲揽于上矣其二曰明微言驭臣之要在知下之邪正邪正分则奸人无所容而贤者进矣其三曰广度言养徳兢畏则圣度未广退托谦虚则事有所不治故定国家之大计者不必徇小节小谨也其四曰省变言天之谴告当应之以实人事修则天意得矣其五曰稽古言观古所以治今愿诏近侍博采故实度可施于今者仿而行之亦南面简易之道也迁太常博士赐绯衣银鱼同判尚书刑部每阅天下奏案有情法不相当皆请谳之或谓刑司惟驳正是非不当有所轻重公曰持法者欲得其平苟有未安岂可循黙故事耶卒持前议赖以末减者甚众一日奏事上前英宗面谕曰闻卿文学乆矣真可任也遂除仁宗实录院检讨官神宗嗣位迁尚书祠部贠外郎书成改度支故事当次迁左右史公独求外补出知泾州为治皆有条教民怀其惠至有绘其像而祠之者就徙陜西转运副使时常平法初下公以被边七州春旱奏免散敛事虽不报上亦称其无隠寻改使京东过都入见留为三司判官详定令式直舍人院修起居注遂拜知制诰赐三品服逾年为翰林学士未几以疾请郡上遣中使劳问赐以良药俄换侍读学士知邓州兼本路安抚使满一嵗召还知通进银台司兼门下封駮事神宗甞谓侍臣曰陈某论事不避权贵此可嘉也又诏掌皇子牋奏权发遣开封府前此都畿狱稍疑者多从中覆故常壅滞得容吏奸上知其才特听阔畧旧制便宜处决由是府无淹系乆之还翰苑兼侍读充羣牧使俄真领府事每奏对甞累刻所言多合上意人谓行且大用矣值劾司农吏盗用官钱狱未竟中书五房检正张谔实领寺事惧有失察举之罪遂用白帖诘其滞留状公遣主吏持案牍示谔明无违滞而言事者以为曲徇宰属将纵出有罪公亦不自明也罢职出知滁州自谓近臣谪守当夙夜勤职不得与它官比是嵗淮甸艰食不待报出官廪以振浮殍民用安集郊祀推恩复知制诰既而改秘书监集贤院学士知庐州徙蔡州又徙潭州未之官拜右谏议大夫知广州兼本路经畧安抚使抚辑蛮蜒逺人安之海舶大至编户富实遂缮城郭浚沟池不劳民而功办上赐诏书奬谕官制行改太中大夫龙图阁待制知江宁府逾年左迁中大夫知建昌军今上即位复为太中移密州元祐三年正月已已终于州宅之正寝享年六十八公为人矜严有礼驭家人如官府其为政急豪党而寛善良所在宿奸巨猾畏缩不敢犯与人交不苟合一相契则驩欣无间视异已者犹冰炭然枉直必较无容毫发虽僚友皆敬惮之然亦以此取悔在广州时甞戒子弟市药物必案方剂铢两示无过取其防畏如此而粤俗尚鬼有病必祷于佛祠方雾潦薫蒸瘴疠大作公命以帑钱制浮屠像置郡廨日为之祈禬俄而幼女亦被疾祷之有应遂用私财仿为一像既罢郡持去适与部使者构隙亟案奏其事诏狱穷治以为以私像易官像剩利数百金寘之深文神宗阅奏案其情曰以事佛故被重辟亦太甚也遂薄其责闻者乃知其非以毫末之利自污也公屡迁谪而未甞芥蔕于心胸躬在逺方而斯须不忘朝廷初至髙密闻洮河守将获畨酋鬼章生致阙下州郡当奉表贺公因表又奏疏曰陛下即位之初凡兴边事无大小疎近之臣一切废不用于今二年四鄙无患比闻西帅献戎俘图赏功级诚恐由兹生事边陲渐不可长臣甞预修仁宗实録见康定庆厯间论西事者争言攻讨之利惟范仲淹独异不合自好水川之败方深惩艾愿以此戒边臣无贪小利使徼外怀服恩信天下幸甚公性至慎密甞对上自陈不敢有毫发欺在内廷造辟之言子弟亦不得闻以此天子尤听信之方年少时锐意功名自谓遭时遇主事无不可为者亦既遭遇矣动辄龃龉晩嵗益甚徊翔州郡犹谓尚可为也而卒不得如其所欲赍志以殁此士友所以为之太息也在郡遘疾且革矣犹不废事前一日顾谓其子曰白太傅诗云迟回且住亦何妨岂足为达理世事何可穷耶吾于此了然矣凌辰整衣冠隠几而逝呜呼可谓能知终者也公文格清峻无尘言累语尤长于论事甞被诏修宰相拜罢录撰东西府记及其他所着十数万言诸子编集为三十巻藏于家自登朝所领职事知太常礼院判登闻鼓院者再判司农寺昭文馆尚书祠部礼部提举司天监进奏院知审官东院主管三班院馆伴辽使者一勲累上柱国爵开国侯食邑千六百户曽祖讳莹祖讳光晛累赠特进皆隠徳不仕公之贵赠其父开府仪同三司追封母乐氏襄国夫人配谢氏太子賔客涛之孙女将作监主簿纶之子封乐平郡君男七人彦辅承奉郎彦威彦恭并先亡彦成宣徳郎彦达太庙斋郎彦瓌承务郎彦武未仕女四人长适屯田贠外郎姚甫三尚幼孙男七人靖端靖宣假承务郎靖直靖洵靖柔靖国靖庄未仕孙女一人适溧阳主簿饶防诸孤将以元祐四年四月庚申公于先茔之次前期彦成与季父太府纮叙公之履歴事迹属秘书正字张君缋为之状抵予求铭以志其圹予惟与公同游屋再擢科第登儒馆歴近班领台阁且五十余年虽中间契阔而音耗不革抚事怀往不觉涕洟之沾体因抒长言以寄情抱铭曰刚柔勇怯本乎性用舍行藏固有命愚达贤穷力匪竞人能顺之受其正猗嗟和叔敏而通始亨终否由其逢方当遇合言听从一罹口语智盲聋心在朝廷迹州郡江海虽遥言屡进再斥复还地益峻逺蹠未奋修途尽文章纵横经世才命不我与徒巻怀英风伟迹空沉埋刋石幽堂示方来
　　朝奉大夫提防广西刑狱公事胡公墓志铭
　　建安胡氏自职方府君讳顺之壮年官豫章感目疾遂致政卜居本郡子孙因家焉今为豫章某县人职方府君以文学政事闻于时明道景祐间数上书论朝政得失已退仕矣仁宗特诏许驿奏言事当时名卿莫不髙其风范生吉水主簿讳奕始冠进士第终于一命生大夫讳及字考父初名克俭避嫌更之职方既致政得补郊社斋郎调饶州余干泉州晋江二县尉迁黄州军事推官改大理寺丞神宗登极转太子中舍知建昌军南丰县南丰在江西最为大邑编户数万多豪右着姓讼争既繁胥吏操其柄前后令罕能胜之者考父夙富吏能复得家法初为邑尉已崭然出锋頴摘奸锄强民不敢犯至是察见俗弊欲有所为故先召里中父老坐廷下访其土俗利病所在钩得其实然后为条教纎悉必尽故令出而人伏犯者一切不贷前后发吏宿赃黥者九人又甞籍其邻里乡党如伍保法使相几察以索奸盗邑故多掠良人子售为奴婢逺近相防莫肯穷究至是有犯必得其弊遂絶逮将满也邑民千余辈列疏其政事之尤著者十数条叩军守邀监司愿留借再任事闻于朝神宗异之代还吏部试治烦令差知潭州长沙县熈宁初常平法行今丞相章公察访两湖案募役平徭法而长沙独得其要领奏书为诸县之最又被使檄均徭人禁田与毛渐呉居厚分行山嵓篁竹间区处其生熟獠有犷悍拒命者面告以王师诛逆拊顺之意无不欢呼服役不旋日而一方遂定赏功迁国子博士驿召赴熈河准备差遣寻通判通逺军凡论边事以逺斥堠谨疆境为先务与帅臣议不合乃以母老求便乡帅臣以为如其言则人人欲去矣以此坐免既归朝释不问差知楚州涟水县是嵗淮甸旱蝗祷神祠修湖堨一日雨澍蝗殪邑人以为宰君诚感所致京尹蔡公延庆荐为左军巡判官出通判登州官制行换朝奉郎迁朝散勾当京东排岸司从贰卿蹇公辟命为开封府推官旧制京尹得辟府僚一贠官制行悉罢矣蹇公面荐于神宗翊日以语执政曰周辅欲且仍旧自辟寮官得否执政唯诺又问胡及何如皆曰才于是特以命之今上即位进朝请郎坐治书生妄为诏草狱不竟左迁通判定州今枢密韩公作帅喜得贤佐待遇尤厚属嵗之不易北道艰食安抚监司悉以荒政之事付之于是开廪庾代薪蒭以哺流冗施设有宜民复州处在郡进朝奉大夫徙知吉州去定之日老幼遮道呼曰我曹前日免殍亡皆公之赐也遭母夫人之丧不之官外除知济州未行改提防广西刑狱公事在道感疾至泗州不起享年六十二考父性敏悟自修饬介立不倚于吏事特为明辨所至有治状当路多推荐之端明蔡公襄政事为当世表寮属鲜有合其意者守泉州日谓人曰郡官中胡及叶康直吏才皆有过人者王荆公初执政闻其南丰之誉数询广坐曰识此人否暨见之问曰乆于县道知民疾苦宜莫如君之详也有可以补于时幸一二疏示因具近嵗州县得失十数事上之荆公虽不尽用其言然奬待甚至自熈河归过洛见司马温公公劳苦之曰西垂举事得志者数百人君独不意而归其有以乎后温公得政未甞通讯问名声以此不相闻终亦龃龉晩嵗稍阶进任又复不夀呜呼才非不试也卒不得一如其志知之者非不力也竟不见用岂所谓分定不可移耶其适然耶此有志之士所以为叹惋也少好读书然不能守章句故不以此进取作诗效杜甫体往往有佳句闻于寮友喜风角术在通逺甞予主帅书曰晨起西北有赤气冒城郭占曰其下杀万人惟戒诸将毋擅兴事可以免耳不数日景思立战败如其言夫人蘓氏封仙源县君予之姑也次孙氏太和县君某官某之女某官某之弟七男子曰潜某官曰某曰某皆未仕二女子长适承务郎彭询次未行景祐初先太师通判洪州先祖司徒公方待次郡中与职方公素以道义相契数相过从予在侍下常应门左右时大夫与姑氏齐年襁褓遂议姻好自兹通家殆今六十年矣考父于予尊行也相视如敌者盖自幼少从游絶去形迹一无间然也诸孤求铭予操觚牍感畴昔不觉涕下之沾頥也铭曰
　　薛宣有言凡今为吏自有资材非学能至有若考父得之尤邃岂特天资亦自家世维祖逮孙政以能闻亚尹倅戎已试吏烦赋幏植榆亦着边勤析符为州掲节奉使曽未设施或从或踬时亨命塞孰能付畀我勒斯文志于羡隧
　　太常少卿李君墓志铭
　　太常少卿李君讳规字子震其先世曰知谦自冀州徙籍于开封之祥符县是为君之曽祖有子曰延美是为君之祖实生皇考讳从宪虽不仕居家而能教子以问学犹及见其成名当君擢进士第于景祐之初歴官为郑州之新郑江陵之江陵两县主簿而皇考始以夀终服既除调许州长社主簿就迁舞阳县令改著作佐郎知汝州梁县防秦邸之丧葬于邑中卒辈挟势其所伤平民者君械系于狱其家厚为之请卒亦不释自是至其境者无不肃然徙知汉州绵竹县以不便亲养请监陜州商税雅为故枢相张康节公所知公帅秦庆连辟掌其府机宜以行枢筦又荐之于朝累迁尚书屯田贠外郎签书陈州观察判官公事以母忧去职终丧为陵台令兼知永安县事诸陵嵗时之祀皆有常制而宫嫔宦官或私有所厚薄君辞日对便殿言之仁宗称善少室山县境林木茂美望之郁然异时甞为佛寺据其地一日民有伐薪为炭而为寺僧所殴者两造于县僧曰此地自唐以来皆在寺籍碑识具存请以为騐君一见辨其伪悉治以法因谕民曰凡境内之山林皆得樵牧来者遂如归焉有中使自边州还致一山鹿命邮卒负之而趋道于邑中因卒有辞怒而击伤之君暴其事乃闻于朝中人由是坐贬歴通判河阳官为都官郎中矣是时朝廷方擢取材臣以为三司寮属故用君权管度支判官公事判使荐其才改盐铁判官三司嵗料江湖草茶以输京师吏常广调其数至所积陈腐不可食君乃量一嵗之出以为赋入之限自是嵗嵗省五十余万斤迄今便之改判开折司接伴契丹朝正使使者近郊辞疾欲就外馆改服君使人谯责之曰外馆宴所常服而趋是慢上也使者不复敢言卒如礼而入今上初嗣位诏羣臣转对君上陈强本足用阜财安民之说其言当世之务皆有条理见之者可以知其志也君为人寛厚沈敏恂恂似不能言及其遇事敢断介然有守虽贵有力者不可干以非义其防畏尤有过人者秦庭故事郡官射防中的者公帑以银给之君以为取之伤亷辞之违众故终其任不赴公防自歴官未甞役使官匠甞语诸子曰古人有言当官虽木枕亦不可为况什器乎在计省三年建议居多不为苟合以希进累请补外得知绛州代还若有所不释然者将老于家遂求监嵩山崇福宫既再任而以疾终于西京延福坊之居第享年六十八时熈宁十年正月二十九日也其孤以明年七月十三日君于河南县太尉乡偏桥里之东原夫人杜氏祔焉君既升朝累赠其父至尚书刑部侍郎母孙氏天水县太君王氏仙游县太君配杜氏封福昌县君继蘓氏仁和县君子九人男千之河南府渑池主簿卒于官举之大理评事二女嫁潘瑜张保源皆为州掾余早夭孙九人君平生笃于友爱弟观未仕请以一官回授之事虽不从人多其义予举进士时识君京师连墙而居者三嵗出入相从尊酒相欢未甞有间也后三十余年而偕仕朝廷见其粹和淳笃之守始终不少变呜呼可谓有常者矣铭曰
　　君子之徳不竞不絿在义则固于仁也柔孰允蹈之匪质而修君克保之始终无尤特立起家亚卿是秩入朝出麾皆见称述其进既裕其退则佚嵩髙岩岩聊以永日命虽不延生亦能全丰禄居第白首丘园其藏也固有子之贤其室安在桥里之原
　　西上閤门使王公墓志铭
　　甞读前史观国朝以来将相大臣子孙保有其家室迨数世而不坠门法者不十数家而建雄军节度使鲁国武康王公其一也鲁公讳超在太宗真宗朝提禁兵帅三路为时名将生忠武军节度使检校太师同中书门下平章事鲁国武恭公讳徳用在仁宗朝以髙才伟略名暴边徼累殿藩翰再歴枢筦始终一节勲在盟府鲁公之弟徳基官至延州观察使鄜延经畧使徳恭蕲州刺史鲁公之孙二十八皆以材武闻于时继登显仕或遥领州郡或擢在横班而鲁公之长子东头供奉官赠左金吾卫上将军讳咸熈初仕早卒生二子伯讳泽以强敏习知民政累典州郡终皇城使仲讳渊字巨源结发为右侍禁閤门只七迁至皇城使閤门通事舍人更歴烦使出权陜州兵马钤辖神宗初即位厉精治道细大之务罔不修举至于典谒赞导之事无一不经圣虑者一日以閤门缺贠而在职者有不嫺词令故自陜州特召公还上既见宣奏如礼顾谓其寮列曰相仪当如王某可也通事嵗满擢西上閤门副使乆之自请于上曰臣世以武力受国大恩臣名复在右列当竭股肱之力任疆之事愿得乗一障尽死节以报朝廷上曰朕方属卿以职事未可遽去甞预修閤门仪制龙图阁直学士宋公次道典领其事宋公一代名儒练达典故每称于同列曰王君凡事详熟议论有本末定此易耳继领御前忠佐军头引见司勾当皇城司皇城司内廷要任晨夕侍卫宫禁以嵗劳自引进陞客省副使今上覃霑拜西上閤门使初元丰三年始复州郡武备置诸路将官制九军营阵定乡村保甲皆稀阔不讲之政在职者或未尽悉其禁令公数被命案举初往河北访兵民利害及当官不习职之人条例上之今永兴韩丞相时在枢密见奏谓之曰辞简而事该皆可施行后用其言裁制其过与不及者十七八又案京畿将兵河东及晋绛泽潞威胜五州军团甲振举其职皆称上防六年亲郊侍祠大庆殿末疾暴作肩舁归第在告且乆未任朝谒上三遣使就问以所苦如何治者何人日望平愈无事早出待卿往阅京西陜西兵马既而再予告百日七年夏以疲惫请闲局诏提举兖州仙源县景灵太极两宫观公事居家养疾皆出特恩非常比也既闲居每自念荷圣主非常之眷未知所报而死不能兴死有余责矣八年三月闻先帝遗诏强起望哭移时几絶者数矣裕陵发引前方将扶舁临哭阙门忽梦先帝召如平生既寤感恸乆之以其年七月二日疽发于背而卒讣闻诏防其后迁季子一官补长孙为三班奉职初金吾之亡公与伯兄俱在乳抱母延安郡太夫人夏氏躬自鞠育推燥居湿逮于长成鲁公矜而怜之赏延之恩先于诸子又使受学于诸儒出则从士大夫游以习礼法其后兄弟竞爽循蹈规矩抑由母慈至而祖训严故也自登朝从宦未甞逺左右间被选为成都利路钤辖亦以亲年为言力辞不拜延安后公二年殁疾且革犹曰吾不得死于吾子之手为大恨审斯言则平日之承顺顔色有以慰母心者可知也平居乐易若无不可者然刚中谨严不妄举动喜饮酒而未甞至于酣醉善音乐而不以为能事接人初若简淡乆而益亲桂人欧阳辟旅居京师不求自达公一相见契合如平素遂留馆于家日与讲论义理十余年无少间阔至今不忍舍去自少长不杂交游不妄出入视权门尤畏惧与今新州蔡丞相有旧新州当政日每相招延则一往旅见语不及私子弟或问故应曰仕宦当尔尔辈亦宜知此则寡悔矣神宗因间语及对曰臣愚不能周旋人事耳非有他也三使契丹北人首访其族曰得非两世太师之后乎答曰曽大父大父也及燕射屡中的众骇曰是果有成法也四为南郊明堂御营四面巡检皆以办职防赏初仕时年尚少入侍殿阁以勤恪著称仁宗巳识其姓名甞以御飞白字赐之后诏伴髙丽使人南苑燕射神宗以御弓一御箭四赐之是二者皆羣臣所不能与及班列中咸以为荣遇也夫人蔚氏殿前都指挥使保静军节度使昭敏之孙封永宁县君治家严饬虽累世大族而门内清约室无玩好旁无姬媵有若儒素熈宁中诸父俱亡伯兄外守边要家事悉以诿公拊循嫠弱教率羣从使就问学赒给均一内外欣欣以睦如是且十年无一日替舍内有猫相乳者人以为异焉子四男子曰任内殿崇班曰价供备库副使曰俣右侍禁曰侁右班殿直六女子五适人一未有行壻曰明州录事参军夏大同右侍禁张宗陶蔡州汝阳县主簿李元弼右侍禁石京鳯翔府司理参军张克勤孙九人曰三班奉职曰珝曰璠曰珦曰璟曰璞曰璨曰瑶曰琳并未仕孙女九人并幼王氏之先世为赵人而占数常山真定县自鲁公徙河南府密县密今于郑故又着籍于郑州管城县诸子卜以元祐四年八月戊申举公之柩于新郑县旌贤乡尹固村前期任以状托铭于予其请勤勤至于十数且曰先人操守介特平生交游虽多而知之者鲜非公眷记终始则懿行遗美惧无述焉予惟畴昔之好重之以熈宁初同使契丹尤相亲爱每听其言多及朝廷政令之要问其所趣皆忠义谨厚者所尚之事其矫讦刻覈之行则曰不能为也予又熟其伯兄之所存亦相类于是窃叹曰王氏家训如此宜乎世有其人今虽亡矣而后嗣竞劝若然其子孙又有成立者则门构益不坠矣因为之铭铭曰
　　璠璵之珍产于荆昆公侯之贵亦出名门懿彼上閤遐哉庆源常赵之族将相之孙少登显职多闻博识赞扬命令雍容谨饬神宗所知中外宣力受命按兵勤躬体国资适逢时数亦多竒中年而逝雅志终亏冈陵郁郁茔兹新密世徳不忘曽云袭吉
　　赠右屯卫大将军赵公墓志铭
　　公讳叔趾秦悼王讳廷美之裔孙曽大父徳彞为颍川郡王大父讳承矩赠相州观察使考讳克循追封东阳郡公惟王之子孙在属籍中特为繁衍而朝廷敦睦之厚无有疎戚恩礼一均故公生五嵗以赐名例授太子右内率府副率十余年而迁至右千牛卫将军年十九不幸感疾而逝诏赠右屯卫大将军兹所以见恩防始终之至也准状公东阳之第七子母曰安定县君彭氏生于皇祐辛夘四月六日卒于熈宁已酉五月二十七日其为人纯和质重喜亲师学于父母孝于兄弟睦而仪观甚伟在稠人中见之者无不耸然以恭是谓公族之秀者也以服父丧继罹国恤故未及昏媾其葬也以卒之年冬十月十三日从故相王发引而西以十一月十日祔于汝州梁县秦王之坟次有诏词臣为之作铭曰
　　孰畀之资生于国宗胡夺之年甫冠而终其生未室其藏有封于汝之坟先王之从
　　夀昌县君王氏墓志铭
　　皇朝宗室之盛敦睦之恩至其子孙之嘉吉礼一皆主于朝廷凡通昏于诸臣之家非夫氏族之着而妇事之宜者盖艰其选右武卫大将军栁州刺史叔故夫人夀昌县君王氏其人也夫人之先为河朔大姓后以仕宦徙汴今占开封曽祖讳审忠武军节度使同中书门下平章事追封秦王其配曰秦国太夫人曹氏祖讳承徳东上閤门使防州刺史其配曰西平郡君石氏父讳世厚内殿崇班其配曰平原郡君赵氏此氏族之着也夫人资质修嫮和柔敏慧其族中甞推异之年十六而归宗邸奉事尊敬动有礼法治家以寛严称在夫室七年谦恭柔顺无媢妒之行左右有过失则以理责数未甞施鞭棰而众自畏禀闺门之内雍雍然无间言此其妇事之宜也年二十三不幸早世其初被疾甚力武卫忧见形色为之歴访医诊砭饵交进继之以禳禬之事无所不至其亡也武卫念伉俪之贤淑悼其不得偕老丧礼之外又为之屏去晕味日诵浮屠言以资防祐虽亲戚开勉乆益不废非夫好合之徳素茂则安能感其良人若是耶夫人以熈宁二年三月二十日卒于宫邸以其年十一月十日于汝州之梁县秦悼王之坟域先姑李夫人冡次男曰择之今为太子右内率府副率其二男一女皆先亡铭曰
　　相王之孙宗侯之妇有美淑质云何不夀生宜厥家从先姑令问不已纳铭幽墟













　　蘓魏公文集巻六十
　　钦定四库全书
　　苏魏公文集巻六十一
　　宋　苏颂　撰
　　墓志
　　龙图阁直学士致仕李公墓志铭
　　龙图阁直学士正议大夫致仕上柱国陇西郡开国公食邑三千户濮阳李公公仪年八十四以元祐四年十一月某甲子考终于济南郡退居之私第终以正也以绍圣五年二月某甲子返葬于濮州鄄城县遗直乡栖鸾里塟从先也前期嗣子驾部员外郎孝纯以季弟密直君承之所叙状走书南徐请铭以识其圹予惟先世并游之旧甘泉同僚之契纪其功伐书于乐石云公仪讳肃之公仪字也赠太尉讳逊之子赠太师中书令兼尚书令蔡国公讳护之孙赠太师中书令讳令珣之曽孙天圣中以世父故相文定公乾元节推恩奏补将作监主簿初命监大名府军资库年少气劲早有才誉大河溢张家口府命督脩冠氏县堤茭薪出纳之事畚筑力役之政晨夕亲临如期而功就冠氏民数千诣府请为县宰府上其事朝防如请既莅职视民所先急者宿冦根据乡疃人不安其居乃案令使乡村置鼓盗发击之逺近闻声而毕应民既知教因亲临试鼓鸣而保伍至自是盗为衰息都转运使李公纮奏为御河催纲景祐二年河决横陇又奏巡护金堤满嵗无溢齧之患擢通判徳州改澶州庆厯二年契丹遣耶律仁先刘六符驰礼赴阙将过郡而病谯楯頽缺即谋于郡守曰吾州实景徳初銮舆誓师之地今泛使来而城垒若是万一朝廷有问则土木暴兴其扰甚矣惟先事为备可以寛责于是料工度材増罅补漏成屋千区已而果有中人衔命检视指顾徙置不日而棚楼一新使者惊异时我先人自禁林贰枢副任公出使修建北京往复城中目其治迹归言于上擢知徳州未几以施黔蛮首田忠霸冦边被选提防防州路刑狱公事到部径趋边砦喻诸蛮以威信众遂伏窜玺书褒其劳就移提防开封府界县镇公事赐五品服出知沂州州人常苦沂水败桥水涸修复之患乃询于众咸曰家户输财无有宁嵗于是教为舆梁使可彻置植坚木为杠横巨材为栋夏秋撤去至冬复旧暂劳永逸众以为若是便于今不废河北嵗歉流殍至郡视其强壮者募为兵羸不任者餔以庾粟抵春遣还两得其所歴深潍二郡徙荆湖南路提防刑狱皇祐三年广源侬智髙犯邕管侵掠十余州朝廷至遣大臣经制湖湘密迩贼境使者实任其责于是亲督诸郡兵往御其冲广东蒋偕王正伦追贼湖岭间失利又率兵丁往收其余烬招辑散亡蹑迹讨袭过临贺贼遂引去一境帖然经制使狄青孙沔言状朝廷第赏特转尚书主客员外郎荆湖北路转运使辰阳彭仕羲之叛被诏亲行处置乃画攻取防授郡将宋守信进兵穷讨径山岅篁竹之崄兵不得前又为之募敢勇士为乡导直抵溪州破荡其巢穴贼平以太夫人髙年求乡郡自齐易海就选江东转运使徙两浙时以浙河水灾籍诸州役兵疏濬堤堨不劳民力而苏秀之患除移成都路改河北赐三品使迁江淮发运使是时方治汴堤创木岸以束湍流久之未就特防召赴相府防议于是有都大提举陜河之命既而堤岸卒成以亲丧去职服竟由三司勾院进度支副使厚陵之役百费所出皆先期应办公私无扰除将作监再领发运使因对神宗皇帝问西夏谅祚犯大顺城事敷奏合防翌日拜諌议大夫知庆州既至治戎政严攻守之具将佐禀命常若冦至冦闻声而戢数月移瀛州熙宁元年河北大水地震数州累日不止城垒廐库公廨民庐摧陷几遍乃躬冒泥潦中指喻僚属为之区处仓庾粟麦暴露者则结草为囷圌而以储积之沾渍者出以赈流冗编户之无盖藏者为茇舍以居处之公宇亦如其制又严盗贼之禁下令民敢有乘灾剽攘一切以军法从事后有叛卒夜掠民财立捕斩以徇人遂安息上闻其措置有绪特遣中使劳问赐茶药以示优防逾年拜天章阁待制权知开封府出知定州召还权三司使司事出知永兴军换青州改齐州提举南京鸿庆宫三命皆自请也过都留提举中太一宫判将作监元丰元年拜龙图阁直学士知郓州占谢日上谓之曰郓介濮齐之间在卿为便矣州自曹村决口之后积水为患甫下车为之相土髙下创筑长堤请民丁万人于朝一月而成水患遂除四年告老优诏提举兖州景灵宫太极观遂居济南七年致为政而归退休六年而精力罙健毎嵗时节序率子侄辈往濮上祀先垅合族以食欣欣然歩趋笑语少年不若也早通竺干之教持心行已衷无隠情常曰吾无他长惟至诚待物而巳故其啓手足之日疾无甚苦忽语诸子曰人生一梦耳寂尔顺化岂其生也操行纯固故其往也若有归焉夫人宋氏前十一年卒于京师追封延安郡夫人子六男子长即驾部君也次曰孝谨通直郎孝愿宣义郎皆先亡孝锡通直郎孝益宣徳郎孝常承事郎五女子孟季皆出家为尼曰智满号明觉大师曰慈妙悟真大师三壻大理寺丞韩镇国子博士张照宣义郎王仲康孙男二十三人侊宣义郎傅仅仔侍倚皆仕铨选为州县掾佐曽孙二十二人公仪性明达周知世务而于吏事尤为精密敏而能断主于寛平不戾文法其治郡也不为条教事至而应初莅东海牒诉满庭下独于俦人中指一叛卒讯曰若非前九年沂州犯盗而亡者今尚不悛耶卒寘于法闻者畏惕其奉使也务举大体不以小察为明未尝以细故案吏吏伏其公其立朝也直以奉上勤于济务尹京主计不累月以治最闻凡七领州节皆近于乡隣而济南三至两为提防刑狱五为转运使而成都以亲年免行制溪蛮御邕冦绩效尤显六领方面并兼一路安抚使而庆州又兼经畧使马步军都总管髙阳捍患之政至今人犹能道其事两为提举在京诸司库务皆以疾辞府省特恩授之再至又兼羣牧使判三班其别使则体量陈亳水灾相度张马防门分閷都城水患护魏王事贺大辽生辰皆称所职出入中外六十余年自九品至三品更十六官用嵗月转者少由功最迁者多两拜内阁所莅实迹可纪而无悔尤晩嵗以学士归老里第逢辰锡福既贵而夀且康善始令终仕宦如公仪者几希矣少有至行年十四时从文定公南迁衡阳至复相不离左右公薨又请沂州以奉襄事在徳州闻先公讣即时徒跣赴殡居太夫人之丧庐墓三年不入城郭曹村河流坏先垅躬募乡民负土増葺季君密直君生数月而孤亲为鞠育诲导以至大成密直君尝曰承之奉兄如父兄之视我如子因省兄陈留过都神宗特召见劳问面谕曰卿家可谓一门忠孝其天平除书有父子忠孝兄弟显人之语当时贤公名卿多以端方目之王沂公吕许公杜祁公富郑公韩魏公最为知巳冠氏则沂公之荐防路许公祁公所引用木汴则魏公委择其为君相称举如此李氏世占濮上为东州望族自文定公薨未数年而公仪兄弟以才名相继登朝元昆东之太子少保仲兄徽之正议大夫亚弟及之通议大夫立之中散大夫并以年德致仕而终季弟密直君与公仪同时为学士今子侄践省寺使一道者又数人诸孙及曾仕与未仕四十余人克绍家训有后之泽其可量乎予治平初为度支判官与公议同曹共事相好尤笃追纪平昔怆然于怀系之以铭言不逮意铭曰
　　伯阳苗裔飞将来云山东着姓濮水名门相有遗直庆贻后昆弟兄鸣玉子侄輶轩藩朝互陟霄鹗齐鶱猗欤内阁克承世芬声驰初仕惠布黎元公卿交荐州使宣勤梁沂罢敛木汳通堙上嘉乃绩诏锡褒言尹京主计制阃藩军中外更践宠数便蕃再留持橐恳丐乡枌玉符琳馆汶水仙源遂还印绂退老丘园公生鼎族仕遘华勋夀弥七纪家有曾孙归全新第返葬先原始亨终吉本固枝繁垂于永久考以斯文
　　少府监致仕王君墓志铭
　　由京师舟行东南五百里而近郡曰汝隂地濒淮颍厥土良沃水泉鱼稻之美甲于近甸言卜居者莫不先之故自庆厯以来贤士大夫往往经营其处以为闲燕之地嘉祐中予忝麾守时长乐王深甫徙闽籍占着郡内未几颍川辛成之罢郡鄂渚过境留居而同郡王君隠甫来自寿阳治第中郭常与二人者游皆以侨寄遂为乡党邻里焉深甫予友也成之亦予从外舅在郡过从最数因而接君甚欵每燕游造适而三君未尝不同之既而成之调官而还未遑卜筑君独遗逺宦情乐此胜槩后虽腰郡章临九江逺去数千里而心未尝忘之其满秩也年才六十六矣去而谓人曰吾里有第乡有田而子有禄可以休矣遂上书请老朝廷又官其一子以宠其归因定居焉逡巡乡闾衎衎自适而论者亦称其勇退为得计后三年年六十九考终于新第克于汝隂县旌义乡新安原又十二年以夫人张氏之柩合祔焉从吉卜也君讳山民隐甫字也其先临汾人曽祖梦征赠太子太保祖嗣宗左屯衞上将军致仕赠太师諡曰景庄父九龄感徳军节度推官累赠尚书工部侍郎妣温氏追封仙游郡太君太师在祖宗朝以文学登科甲以才谋致台辅蔼然声誉见于一时捐馆许田就其邑子孙复为长社人君用祖防祥符中补将作监主簿其后通闺籍服五品进陞卿寺出典州郡紫衣金章烂如也其为人谨介自持不挠非法在家无子弟之过居官为办职吏始监荆南越州江隂军酒税擢知温州永嘉县嵗余徙知宾州通判夀密泉安四州最后知江州凡迁秩十有五等而位正监歴官十政所至虽无赫赫称而课局有羡吏治无废不为矫激之行以取当涂之知然仕宦几五十年未尝絓于吏议在宾州时年尚少已能修举政令谿洞獠蛮闻其风无敢犯境遭嵗大穰郡素不积储谷价猥贱君白外台发库钱广平籴以纾民劳俄而欧希范冦宜州官兵进讨军须转饷卒赖宾廪以济部刺史上其状于朝法当迁秩有司以不满数旬而格其议君独无一言以称伐六安芍陂隄坏久不治君议调夫缮完躬自董役既成而嵗大旱民获其利为多凡此足以见其不苟简于职事不汲汲于进取他可知已始娶某郡孙氏封永康县君早亡张夫人继室也工部侍郎正伦之孙女封京兆郡君柔训静专能尽妇道家庭雍雍而无间言子男七人曰浃通直郎河北转运司管勾文字曰濬巴州司理防军曰泳未仕渥开州万嵗尉渐承奉郎监开封府襄邑县仓草沂华州浦城县丞涛湘州司理防军女二人长适镇安军节度推官监解州解县塩池某次适宣徳郎曾孝广孙十五人初君终于熙宁四年夏四月庚辰塟以其年十月甲子合祔前期一日浃等泣诉于予曰昔我曽大父太师景庄公之勲爵行义应諡于朝公为奉常实由一言以定其议而声光炜炜垂荣至今惟皇考大监仕歴四朝伐阅无玷而退嘿自守不求显闻故当时公卿无深知者公昔守颍尝防顾遇不朽之事敢复干一言以传取于后其婿孝广又从为之请予惟平日之雅固不忘也又嘉君有子能显扬先人之善而其所称述皆予昔之见闻也故得以详载之夫恬于仕进者官不蕲达要之适志意而巳禄不蕲侈要之代劳力而已名誉不蕲显闻要之逺羞洿而已若君者智能逺害而殆于趋时力可任事而勇于知退方其未衰休休焉以归籍素资以享宴安之乐顾其所得岂不多乎孔子所谓言寡尤行寡悔禄亦在其中矣其少府君之谓乎铭曰
　　王出汾阳系于通祖太师始大遂迁旧许宜尔子孙或茔或处少府来颍乐彼风土卒塟其地在淮之浒后十二年夫人始祔卜人曰吉利其后嗣太师立朝功崇誉着少府恂恂与物无忤夫人成家允矣健妇积善相承后昆是裕如卜者言当享荣祚
　　朝请郎辛君墓志铭
　　嘉祐六年仁宗谓辅臣曰科举取人拘以条式敦朴有道之士或至弃遗是岂朝廷求才之意耶乃诏诸路州郡访求遗逸敦遣诣阙试而官之时故相右仆射兼侍中判许州贾文元公洎京西转运使提防刑狱凡五章列上长社进士辛君廱化光文艺节行乡里推服召试西掖中选者十八人化光在第四特赐进士出身试秘书省校书郎知河中府永乐县当时议者咸谓圣主崇奬儒行恩及草泽实旷世未行之事翰林尚书宋景文公遗奏以为取士不刋之法其为天下称賛也如此化光尚书比部员外郎赠光禄大夫讳有孚之子驾部郎中检校太府少卿致仕赠户部尚书讳若冲之孙故防知政事太子太傅致仕赠中书令讳仲甫之曽孙胄出陇西金城之世自汾州西河县再徙颍川今为颍昌府长社县人化光少以名家子向学勤刻综贯书传与士大夫游当时贤公名卿至许者莫不推挹以为逺器累举进士不偶既壮矣自谓命之竒只不可强进杜门养志几十年而从聘命治平元年英宗皇帝立诸王宫大小学选儒学之官为教授使以经义训宗子化光自永乐召为韩王冀王宫小学教授尝以为贵游子弟以诸生法约束之则惴惮而难入故为之别立课程日诵若干言书若干字间则大集讲解所诵书习为文词庶几渐靡成性若自然耳于是宗子以其规矩简而易行莫不悦从未数年而学益进能循礼法不为非义繄善诱之益也以嵗劳迁大理寺丞仍旧任凡六年求外补差通判火山军故相韩康节公与化光乡友也帅并门镇武定皆奏辟管勾安抚司机宜文字累迁尚书屯田员外郎官制行换朝奉郎府罢还审官格以常选王宫洎机宜虽积十年四任而未尝实歴令宰不得升秩复当领邑防机宜罢举取尝为此官者为首选化光欣然不恤复领真定又二年仍未外任由是朝廷知其才久滞常调用为光禄寺丞迁太常博士逾年选为王府记室防军再转朝请郎化光为人外温和而内劲正与人共事推诚相亲议论有不合但不言虽不从未尝变色后或议夺而气益恐怍自以为事胜而怨憎生非孤拙所宜也故在王宫及国邸二王多询其故事特加礼敬尽得内外之欢心其去也从学者至涕泣流连不巳虽给使皂辈亦遇之以礼未尝惰忽其周旋于事皆此类也在帅府虽边书丛委皆悉力裁处动中机防帅长赖之以厌折多矣天性孝义爱亲戚辛大族也昆弟皆先丧逝而贫居食口益众化光月给以俸钱仅二十千此外有婚丧又辍财以周急内外属之居京者遇四时节序饮食之馈未尝絶乏死之日家徒四壁族人住俸失所者七八家平生无他嗜好独喜宾客善谈谐至于歌啸终日不倦罄家之有无以供馔具故士大夫无不与之交好者平居康健未尝有疾一旦暴得腹疡渐不能兴伏枕月余而卒时元祐四年七月一日也交亲闻讣无不嗟戚而痛善人之云亡也予与户部侍郎韩公持正给事中赵公无愧往抚其榇恸哭相吊右丞相范公尧夫尤深恻恨不得临其丧日遣亲宾往问其襄事周恤尤厚嗣子公琬素承清白之训家无一簪之赀举丧难苦予之息喜化光甥也使往干助得以尽礼以其月二十八日举榇还阳翟以某月某日塟于三封山某六从先某官穴之左夫人王氏某官之女贤淑善治家前三年某月卒先祔大墓自夫人之殁化光自以室无主馈忽忽不适盖平居奉亲戚待宾客所以周旋无间皆内助致然故也一子即公琬以致仕恩补太庙斋郎二女长适临颍宿夀昌亦其甥也次幼在室予与化光友且亲道术相忘中无间然每杯酒意适则歌呼纵放至忘形骸稍隔濶则以为不足及病且亡予为之惨惨者累数月不能已益念相知之难得也其也公琬请文以志其圹遂为之铭铭曰
　　辛系陇西金城着姓中徙河汾数世不竞流光自逺是生中令佐佑神功入预大政归老颍川厥居以定子孙蝉聨衣冠益盛化光特起出驾封轺一命宰邑躬掌民徭宗藩典教边城賛条五参帅幕逡巡不超太常光禄预议中朝上选耆老典记王僚博识多闻纳言敏行善与人交久而益敬或出或处安之若命胡不永年遽至大病殁有遗恩从先正既安故丘复贻后庆
　　朝请郎致仕李君墓志铭
　　朝请郎致仕护军赐绯鱼袋李君讳况字希荀泰州海陵人予仲妹壻也曽祖祥祖载家世力农自业不求闻达乡闾有长者称考容少以豪义自奋起家为三班官非其志也乃还乡教二子以学问为求良师友躬自课厉以至成就使举进士相继取科第仕歴州郡卒用其升朝恩累赠正议大夫配朱氏追封同安郡君长子曰洙累官朝奉大夫次即希荀也大夫宰邑与州治有异等其为政简而明遇事乃断不预为条教故吏不能逆其意以用事奸蠹以此亦自息予治平中为淮南转运尝荐其髙邮最状后得官多逺僻未及为朝廷任用而卒希荀治行大抵相近盖昆弟讲学有源故政事皆不挠也始予妺适宋氏未久而寡子幼未有所从有言希荀家行慈睦可托遂以归之希荀视宋之子犹子也恩勤鞠育若出天性然加之以矜怜恻怛及长成为之冠婚如礼卒使宋孤视犹己父无间然人以为难也咸谓推是心以施于有政则安老抚弱风化末俗易易也希荀质性淑茂襟量夷坦与人交尽诚无隐言谈洞见底里于亲旧间虽狎侮造次不失谦恭急人之病甚于切已当官勇于敢为用法主平恕而未尝失有罪持议不阿优柔尽理或所见异同至于辨争而同僚不以为忤盖知其诚意非他也初为真湖二州掾端太平二郡从事时年尚少持文法报期防久更事变不能过也州委案芜湖县遗火事迹火所起曰烟燎无从来悉众救撤焮熖连日不息此天灾也岂人力可御乎于是为之辨明白州使官吏得免从坐用荐举格改秘书省著作佐郎四嵗进本省丞知潭州湘潭县就徙通判衡州每病衡守疾恶太过徙为引视民有犯已决犹留州役即有代乃释为引疮病律白守罢之屯戍禁卒贼杀有罪不殊吏以戍兵肆恶当军法从事诋曰州县接蛮境其实内地卒非行军犹在营也自宜处以常法众不能夺元丰官制行由太常博士换承议郎三转至朝请歴通判太平秀州有故人子为嘉兴主簿暴卒知其贫不能举丧为出已俸赒之遂得还未几同提举三门辇运以广济十军嵗挽漕舟最号重役至冬当休而白波常托河隄备虞及期不遣毙于冻馁者十六七于是为坐放冻令籖白波放还得稍憩洎外台计省交上其劳朝廷稍欲试用选知海州未行以疾请纳禄守本官致仕诏下一日而终于河清之官舍时元祐五年十二月某甲子日享年六十二希荀自解巾褐讫啓手足凡四十二年歴十一官九更事任并以资履叙进未尝干功赏幸超擢所至皆有善课而无毫毛过失不与物竞而职事常办年虽未寿而克保终吉岂积厚所来者逺耶至今淮甸士大夫语人物者犹称二李而云乐善好义希荀又过之可谓善人君子也初娶谯郡曹氏继某县君继以予妺封海陵县君一子曰峒用致政补太庙斋郎今为泗州临淮主簿四女三适人一早卒长壻蕲州判官章观次进士郭景亮次宣徳郎陈师常一孙尚幼李氏居海陵世数逺矣死皆塟焉而城郭褊隘嵗久居者益众濒海舄卤埤薄而塟者又少冈陵吉壤希荀既仕宦数归患其然往来吴中乐京口土风且密迩海陵盖有意居且塟也未及而卒峒探其遗志遂谋塟丹徒筮县之大慈乡道仙湾西山之原吉以绍圣元年二月已未厝柩于幽堂事已奉母氏葺居郡城遂着籍焉一日峒号泣谒予曰先人行义徳业早防重援今去泰徙润当有文以志所迁之由非吾舅莫得其详予知希荀者也平居爱其善论议有推已及物之志亦欲乘时施为然安恬自信不汲汲于进取昔尝与故相蔡公共事相期久逺情好尤笃蔡公秉政数招延劳苦勤厚希荀对之但问无他道旧故笑语如平生无一语及荣利蔡公亦悉其雅志终不及引用而去其所以仕不至显大者未必不由此也可无述焉铭曰
　　君子恭寛信敏而惠悃愊无华古之良吏孰克有之可以言治我党荀也其庶乎是侃侃惟荀气充貌温有容雅度可复诚言在割能继靡怨惟恩浑纯笃厚孰见涯根江淮濯缨王畿结绶鸿干始渐骥路俄骤出将漕最擢分符守资适逢时假年弗究厥生海濒其复河津孤惸负柩卜竁京原民怀遗爱士想清芬德必有后其在嗣人








　　苏魏公文集巻六十一
　　钦定四库全书
　　苏魏公文集巻六十二
　　宋　苏颂　撰
　　墓志
　　叔父衞尉寺丞景陵府君墓志铭
  </div>
  <div class="pagination">
   <a href="苏魏公文集_page40.html">
    上一页
   </a>
   <span>
    ...
   </span>
   <a href="苏魏公文集_page36.html">
    36
   </a>
   <a href="苏魏公文集_page37.html">
    37
   </a>
   <a href="苏魏公文集_page38.html">
    38
   </a>
   <a href="苏魏公文集_page39.html">
    39
   </a>
   <a href="苏魏公文集_page40.html">
    40
   </a>
   <span class="current-page">
    41
   </span>
   <a href="苏魏公文集_page42.html">
    42
   </a>
   <a href="苏魏公文集_page43.html">
    43
   </a>
   <a href="苏魏公文集_page44.html">
    44
   </a>
   <a href="苏魏公文集_page45.html">
    45
   </a>
   <a href="苏魏公文集_page46.html">
    46
   </a>
   <a href="苏魏公文集_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
