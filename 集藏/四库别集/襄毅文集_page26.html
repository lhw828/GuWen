<!DOCTYPE html>
<html>
<head>
    <meta charset="UTF-8">
    <title>襄毅文集 - 第 26 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>襄毅文集 - 第 26 页/共 31 页</h1>
    <div class="content">
　　易曰王公设险以守其国又曰重门击柝以待暴客圣人立言垂训之意葢欲君人者必高城深池以固其封守豫备警戒以防其外患不然废弛怠荒而患随以生防守亦难矣大同古云中郡西北之重镇京师之藩篱也而聚落去大同二舍许居人丛集密迩狄境有驿传而无城郭徃年边庭充斥少壮者奔伏草莽鲜或能全老稚女妇死于锋镝辱于驱逐者多矣而驿吏骑卒亦皆窜匿四驰因之声援弗通道路梗塞敌虽遁去莫敢遽归产破而业荒君子惜之天顺庚辰秋巡抚右副都御史大梁王公宇请于朝谋筑斯城既而公以忧去雍代之而镇守大监王公春总兵官彰武伯杨公信俱自延绥徙镇于兹乃相与谋曰是果有益于邉计之大者盍共成之副总兵都督同知曹公安守备中贵阮公阿山罗公副总督粮储地官郎中罗君绅巡按监察御史朱君铉亦皆力赞遂上其事得请而兴工焉予与羣公躬履其地相厥地形布立方位依山而带水于是伐材鸠工作城周六百丈高三丈一尺作楼按卦位以便瞭望作门扁其东曰镇安西曰怀逺而复环以深隍注以流泉严整固密屹然一形胜之区经始于辛巳二月二十七日落成于是岁八月十六日既成益兵卒以严戍守积刍饷以备警急于是戍卒耕夫比屋居止刍牧种植以便以安卒然患生亦足防守道路无梗塞之虞驿使得寝处之安诚于邉计大益也众率谓雍宜有言以记其成雍仰惟圣天子在位道隆化洽超卓万古覆载之间有生之众罔不革心倾向惟是北敌虽异人之性亦率皆畏威怀德称臣奉贡弗敢违越兹复从臣下之请以城斯城真安不忘危之盛心况太监公歴事累朝屡长邉镇练逹老成才望素着杨公乃颕国武襄公之犹子将畧家传勇而有谋卓然为当时名将之称首而同事诸公又皆同心协谋拳拳焉以奉宣威徳弭除邉患为事宜其克副圣心而成功之速也昔周之圣王命大将南仲城彼朔方诗人咏之曰赫赫南仲玁狁于襄葢美其命将得人城守之功成而边方之难除也今斯城虽小实当大同之冲使大同羽翼壮而屏翰固而镇守总兵诸公又皆得人若此继今以徃吾知阴山瀚海之北益皆革心向化相引来归圣天子永无西顾之忧必矣惟诸公慎终如始兵政益修邉备益严以无负万里长城之托是所望也用记之以纪岁月且为同志劝

　　云中新建行台记

　　云中西北之重镇我国家恒命台宪大臣抚巡其地而无听政之所率即冀北道以居分渎而礼乖非宜也天顺四年秋守臣请于朝始以石氏之遗宅改创焉既成予适奉命至以是岁十二月十有五日入居于斯治事之堂五楹尝彻而新之高爽明靓中堂寝室左右厢房则仍旧贯寝堂之西游息之亭一区甃以方池环以茂树其南有园三四亩可为习射之圃堂之东有浴池稍南有土地祠又南有牧厩皆截截新整而复周垣严峻门庑谨密凡奉公之所莫能俪也惟是寝堂地卑以湿阴气上蒸骎骎逼人总兵官彰武伯杨公每入坐輙曰此而不増其旧址易其败垣诚不可居然亦未果也明年夏四月予还朝议政杨乃命工改作比予还镇则既讫工而斯堂焕然一新矣予乃大书作扁扁治事之堂曰肃清欲澄其源以肃百僚也寝堂曰正心欲端其本以贞百度也游目之亭曰计邉欲谋于有众以行法令也而复于射圃之隙杂树嘉菓百本名其园曰乐清欲公余习射采芳撷英以供吟趣也客有过而难之曰古之君子凡居处燕息之处固有名然韩忠献公之堂曰醉白范文正公之堂曰庆朔欧阳文忠公之亭曰醉翁司马温公之园曰独乐皆能畧世故而近人情不拘拘于嘉美之名若子之美名不几于夸乎予曰噫予何敢望于数君子哉数君子道高而德崇名遂而功成故其命名取义在彼而不在此若予也谫薄芜陋忝窃厚禄上无益于国家下无益于生民而承乏来巡亦无益于邉计故凡接于目而警于心必取其有益于修已治人者名之庶几思勉进而图报称也客曰然请书以为记于是乎书

　　顺德县学新建奎文阁记

　　天顺八年春翰林侍读学士云间钱公原溥以诖误出知广之顺徳县甫下车拳拳焉教养保民之政以顺德旧为盗贼残破之区今虽设县治依山滨海乱流交汇奸宄侵凌难于制防乃言于上官省民输调设为教令劝材募丁遂大备砖石甃其县城凿河导流环其县境甫半载毕工复巡行郷闾召民父老问其疾苦课其农桑勉其孝弟礼义稍暇又时至学宫与生徒讲说尧舜禹汤文武周公孔子之道明德新民真履实践之学踰年岁丰民乐境内无事熈熈乎有可封之俗而科目兴贤视昔加倍惟是学宫左顾右视夹乎两山之间而虚其后公欲为阁于其地以聚风气恐劳民未果也成化元年秋八月县之里正新出应公家之役循故事以贽见之仪见公公曰无庸见我见先圣可也爰命耆宿二人导里正百六十人谒文庙毕进之明伦堂以酒馔属教谕林应大飨诸役皆鼓舞欢蹈愿出余赀以助兴举随致白金余三百两复简生员黎璇何昭林政耆民岑文亮冦带义总呉霄董其事建阁七楹高二丈七尺深三丈五尺广视深倍有竒经始于是年十月十一日落成于明年三月十五日高广明靓壮观一邑公因题之曰奎文意葢期望是学人才之兴文明之盛是春举子何济李聪邵智张泰果举进士于是学之诸生邑之民庶皆忻忻然感激诣予台下再拜请文纪其事适公拜恩复职将还过予复申其请于乎王政之大不过保民而教养之世之迂儒俗吏固鲜能兼而自古伟人之迁谪于遐方者韩苏诸君子之外亦多放情山水之间娯乐而已求如公之兼行惠政化成而功著者岂多见哉公以清才硕学举进士高第入翰林几三十年为文纯古洒翰精丽朝之缙绅士夫多所推让天下之人皆知其名得片纸只字宝藏之而未知公政事之优今暂一出而遽卓卓然有所成立如此君子之道固无徃而不可行而亦未尝以荣辱进退异其施使公入相圣天子而推此宰一邑之心以宰天下则天下之人必益蒙其泽而斯阁重有光矣予深有望焉故记之使刻石以传

　　友清书院记

　　昔米元章以石为友白乐天以诗酒琴为三友曾端伯以名花海棠酴醿之类为十友夫友石者泥于竒友诗酒琴流于放友海棠酴醿之类近于侈彼皆偏于所好者为之吾之友则异焉苍梧行台之前除有古松三十株高叅天即松之西作屋三楹为休憇之所移古梅十五株修竹三百竿环植之竹既丛生梅亦盛开吾休暇与客游其间见松之亭亭交峙如冠劎大臣国有大政庭立而议也见竹之枞枞森列如百万甲兵密阵环侍畏令而不敢嚣也见梅之疎廋横斜如山林高士辟谷导引危立于颠厓之上也三者相依一尘不侵吾爱其清将取以为友客疑之曰子尝以古人友物为偏于所好何亦取于兹乎噫自伐木诗降友道不能尽古若世之人平居无事相处与契合亲密真若终始不相遗有事可以相扶持一旦地位殊利害近多反眼若不相识或势位相逼谗毁排挤无不至虽门生故吏亦多随时逐利前恭而后倨初附而终叛以怨报德者有焉若是者宜非士君子所为而其人且忍为之奚望其有忠孝大节哉维松也竹也歴四时风雨霜雪之繁尽万物之荣枯独能不改柯易节有乆而能敬士穷见节义之道焉梅也不与羣芳争丽于春风艶阳而独秀于严冬之时有秉心无竞途穷见交态之理焉是则彼皆有岁寒之操君子之德吾友其徳以为晚节之规如之何其不可客曰子取友得矣因举酒属贺少焉明月东升天风徐来舞蚪鸾锵金石响寒涛兰蕙之馨馥馥芬芬吾耳目鼻息之所得又如游钧天广寒如中秋后登呉山絶顶如趍朝近御炉其清何如哉乃谢客曰是果吾清友也书以为友清书院记

　　竹坡记

　　古今人凡意向有在多取物之清致可爱者为之号若王龟龄之号梅溪赵子昂之号松雪陈僖敏之号栢轩若此者非一然皆儒绅君子乐真素寓修警者为之武弁之士鲜尚也夫自三代以还文武分二途俎豆军旅判判焉不相学者恒多彼既不相学则显焉而不知礼冠焉而不加以字者且比比然奚望其知所尚取号为哉此葢庸众人画地以自限而有志之士则不然兼学而两能并用而同功吾于广西总兵官都督同知欧公见之矣公自幼有大志稍长学武其艺精絶寻入京卫武学学儒术兵法其造诣益深遂膺荐累勲为广东副总兵以至今官功烈着闻盖已有年然其为人悦诗书而敦礼乐虽军中轻裘缓带不忘俎豆吟咏挥洒各造其妙隠然有古儒将风而其性尤好竹尝以竹坡自号请记于予予审之曰维竹比君子厥徳亦多取兹为号厥意云何噫公之意我知之矣岂日有所见而思自勉乎植竹于坡翛然成林昕夕相对爰契乃心见其心之空思虚以受善也见其节之贞思砥砺名行也见其性之直思中立而不倚也见其本坚劲而叶萋依思刚柔之相济也见其独凌霜雪岁寒不变思夷险之一致也见其裂而为简可书镞而为矢可射思文武之兼用也此皆公素所优为而尚勉焉若斯将来所至讵可量哉因书以复公且以自励

　　葑溪草堂记

　　予家苏城葑溪之上家之东有园三十亩竹木丛深市井逺隔中有方池周二百步溪流自东南来注其中予爱其幽僻足以为佚老之区命子文芟夷修浚投嘉鱼池中而作堂三楹于其北堂前植幽兰数本左右植老桂两株后近垣植箓竹三百竿大可合围高可四五丈桂之外西植斑竹东植紫竹黄金间碧玉竹其数皆减箓竹之半而高低小大亦各不同又其外植桃李杏杂树百余株池南作假山植佳菊百本又南有竹林中多丰草山鹊野雉翠禽斑鸠杂鸟雀时来飞鸣栖止于其间池溪东南夹岸有古梅五株植诸种柑橘林檎樱桃枇杷银杏石橊宣梨胡桃海门柿等树余三百株西南复有小池植千叶红莲临池与垣有桑枣槐梓榆栁杂树二百株余则皆蔬畦也物性不同随时发生取之可以供时祀给家用而当雪残雨收月白风清之时与良朋佳客游其间又可以恣清玩解尘虑若异卉珍木古人好竒而贪得者不植焉韩氏祖宗以来世家力田于陈湖之东至先考通议公始徙北京生雍暨弟睦予又生子文遂出仕然苏城之内寸土尺地无有也正统十三年予出按江西取道故乡始获识先垄景泰元年代还复过乡适先外舅金公自行商岭南回始得其出赀售湖东王氏行馆之基今居第是也明年予外补迎先考妣还苏复售大泽陆氏之旧屋为堂以居中遭回禄灾命睦鼎新之睦又与文前后十余年始置今东园之地皆节缩日用而成其创置之艰难固非一日而非吾祖宗先世积累之厚诚未易致也吾子若孙不思世守之乎嗟乎陵谷变迁时事靡常责以世守岂溺情而近乎愚哉惟欲其尽人事耳尽人事莫外乎修德也吾常戒盛满而惧丧德平生莅官从事治狱未尝敢滥及临戎未尝敢妄杀伤人害物之心未尝敢阴畜金珠寳玉币帛之货未尝敢茍得而私积所积者书数百巻聊以资未至之学力亦非传后计也司马温公尝曰积金以遗子孙子孙未必能守积书以遗子孙子孙未必能读不如积阴德于冥冥之中以为子孙长乆之计诚格言也吾尚勉旃吾子若孙不身体力行之可乎因书示警而系以诗俟予得请归与乡人歌于斯堂而乐焉

　　总府开设记

　　两广古百粤地自秦置郡县以来蛮荆倡乱代不能无置将分阃不常所治而总府之名未立国朝洪武初太祖高皇帝疆理天下设官分职两广各置都布按三司统治之永乐中广西置镇守内臣总兵武臣景泰天顺间广东置如广西然各守一方不相统制而两广总镇总兵之名未有自是以后军务兼用文臣或总督或提督赞理或兼巡抚或不兼又或专巡抚不加督理而总督两广军务兼理巡抚之名亦不多有成化改元初圣天子轸念两广生民乆罹贼害累征未能平乃命将出师以今太监陈公瑄监督军务雍赞理来问叛夷之罪师至广前巡抚皆改任去雍遂兼焉明年贼平班师诏留太监陈公镇守广东以雍提督两广军务仍兼巡抚乆之雍以地广不克遍歴上章得请两广各添置都御史巡抚雍专提督五年春雍以忧制归是冬巡按广东监察御史龚晟广东按察司佥事陶鲁林锦交章言于朝以为两广事不协一残贼日炽须复得大臣提督兼巡抚斯济时艰上嘉其言下廷臣议兵部尚书白公宗玉集议规画举雍对上可之以太监陈公总镇两广起复雍进今官总督两广军务兼理巡抚雍固辞弗获始就任未几复以平江伯陈公锐挂征蛮将军印充总兵官镇守两广同开总府于梧便宜行事两广副将以下俱听节制前广西镇守太监两广总兵巡抚皆裁去又以少监黄公沁暨署都督佥事夏正充副总兵镇守广西都督佥事冯升充游击将军都指挥杨广夏鉴张寿充参将分守诸路而地方大计则悉取决于总府皆宸断也维兹梧州介乎两广之中水陆相通道里适均羣山环拱三江汇流岭南形胜无可比儗总府之基其山自桂岭而来至梧城中尽而复起巍然突出状如盘石登临逺眺一目千里閟晦千万年而一旦显于今日岂非天造地设有所待而然与洪惟我国家列圣相承一以道德仁义为治今天子缵承丕绪益迈前烈数载之间四征不庭罔不宾服而复大显神谟命官开府于兹合天心光祖德超越秦汉以下因循茍简之陋而成万世之良图自兹以徃出令惟一而规画大同以我堂堂仁义之师坐镇于中四顾蛮荆残孽向背而抚治之彼将日循化理变恶习相安耕凿以齐吾民而凡覆载之间有生之众声教所及将益无逺弗归唐虞三代雍熈泰和之治不于斯见乎虽然圣天子宠异臣下而付托至重其责望固在于此臣子感激图报称当何如哉书曰惟事事乃其有备诗曰有严有翼共武之服孔子曰节用而爱人雍辈皆当勉焉府之正堂五楹题曰总制百粤之堂后作亭曰同心门三楹左右厢房各五楹经始于六年四月二十六日落成于七年五月十八日既成太监总兵征予记太监字德新静镇有谋屡立战功总兵字志坚韬畧家传卓有将才皆名重一时而雍得预其间始开府抑何幸与谨记

　　静庵记

　　总镇两广御马监太监陈公徳新作庵于苍梧府第之东扁曰静庵因取以为号请记于予予公暇造焉入其中栋宇朴素不施彩餙周览其外杂植花竹不闻鸡犬市廛之声太监公政暇而坐焉侍卫不过数人而将吏不得輙至乎其间题曰静庵宜矣然公之意尚有大于此也予因广其意相其志以为之记曰天下之事轇轕纷纭万有不齐况军旅之间调发筹划之烦绥疆土辑兵民之不易湏动以应之公何主于静哉噫我知之矣公仰承圣天子腹心之寄开府于兹总制南服军民夷獠咸属指麾喜怒转移刑赏攸系何施为不可哉公之意则以为受兹付托责任匪轻事至物来僚寀询谋于我将吏受成于我下之人仰赖乎我我非静以处之而轻举妄动是弗知治体矣故凡处人而御众一言之善从之如流一筹策之良取之惟恐或遗一政一事有病乎兵民者皆禁絶不为謟谀谗间之说不得近其前势利骄奢之诱不能惑其志用是数载之间事协一而政和平蛮夷尽化吾民益安熈熈然如古太平时非公处之以静能如是乎儒先以心不妄动为静公可谓真履实践而其所见度越于常人逺矣公自成化改元春奉命督兵征南蛮破断藤峡单骑见敌勇冠三军用克泛埽狂蛮如摧枯拉杇不数月而功成继留镇守广东宣布上恩令行禁止一时威灵气熖震耀岭海虽黄童白叟无不畏服而钦慕之然其为人好善而谨德平居无事未尝妄言咲非所当得一介不茍取服御饮食皆从俭素至于临大事决大议众论未定而公折以一言无不允当虽献俘满前必详审明辩未尝肯妄杀一人葢表里如一仁人君子也是致荷四朝知遇宠眷极隆征湖南镇云中功烈表表兹复成越南百世之勲以为两广之福星其有德于静之功多矣夫仁者静而延年维兹以徃尚冀公始终此心必享高寿永庇此南人诚南人之幸予辈之幸亦朝廷之幸焉予与公同事七年知公最深故敢记之于庵以告来者

　　襄毅文集巻九

　　●钦定四库全书

　　襄毅文集巻十

　　（明）韩雍 撰

　　○序

　　江西乡试小録序【代考官作】

　　皇明抚运统有万方列圣相承诞敷文治耸世徳于虞周之上巍然焕然固万世莫加而恢宏弼亮之任则常选贤以为用也乃景泰丙子适维其时奉勑巡抚江西佥都御史姑苏韩雍巡按江西监察御史舒城郑时暨藩臬重臣祗奉成宪合谋礼聘儒绅以司考试至期就试之士逾二千人内而提调则左布政使广东崔恭右叅议金华陈珪监试则副使绍兴韩阳外而恊赞则右布政使苍梧宋钦按察使汉安张文昌左叅政将乐黄琛右叅政昌邑谭溥副使铜梁陈价左叅议安丘张翰佥事郴阳朱海遂安余复海康李璇慈溪王鼎以及大小职事皆遴选以充而皆御史总焉各恭乃职罔敢怠荒防范严而去取公既得士如额锓其名氏以传谓宜有序予窃惟贤才者辅治之具而科目者进贤之路也古之君天下者谨于图治未尝不设科简贤以为辅我国家法古为治取贤任才固非一途其于科目之典尤深注意故选而用之加重焉诸士子生于文献之邦熏陶徳化有年矣三载一大比推于学举于乡试于宪臣始获聚于大府与数千百人角艺于三日之顷着为文词率多善美及登名于荐书者盖以额二十而取一焉鹿鸣有燕乡闱有録人皆羡而荣之选之可谓重矣行将上春官与天下士争先其选逾重得一捷焉对策大廷释褐以仕内而词林台省之职外而郡邑民社之寄皆足以展其志行其道而卑微之官不之授等而上之登卿佐进公孤咸于兹取焉用之不其重矣乎然其所以重于选用如斯者岂徒然哉固将望其恢宏弼亮以成治功焉耳况江西人物之盛甲于天下前辈起家科目列官中外以道徳文章勲业为时称重者不可胜数诸士子接武而兴尚当企慕奋发思选用之重而自重可焉重于立身必励名节重于事君必笃忠爱重于莅官从政必谨礼法由是而升当国家之重寄胜天下之重任光辅亿万载太平之治俾崇勲伟烈匹休前闻垂耀永世以增科目之重则善也不然藉此以媒利禄取富贵或行非所学而无益于时则为诸士子不能自重而有负朝廷选用之重矣非所望也诸士子尚勉之哉

　　寿竹轩先生序

　　海虞之松溪有隐君子曰竹轩陈先生今年春秋六十有三十月朢日其初度之辰雍与其子珙久交且厚乃以家藏邵庵虞文靖公所题东坡苏文忠公墨竹序以为寿或者曰先生佳辰宾朋满堂进尊俎而献图画者比比君何独以此乎予曰先生以竹名轩竹其所爱也予寿之以此盖比其徳也维我先生守道不回中立不倚如竹之性直也灵台湛然物欲无蔽如竹之中虚也砥砺名行夷险一致如竹之劲本贞节也好徳乐贤荣衰不殊如竹之岁寒有常也轩冕利禄之不竞如竹之虽春阳气王而不与众木争荣也父子兄弟之相亲如竹之不孤挺独耸必相依以并秀也浪迹于林泉陶情于诗酒又如竹林之七贤竹溪之六逸也惟兹往焉孙支繁昌克家瑞世如竹之萌蒻日稠而凤毛振彩也遐龄永年不震不腾如竹之平安日报而晚节益坚也敢书以为祝且和邵庵韵二首歌以侑觞云
　　烟霞踪迹寄松溪俯笑红尘道路低行处壶觞无酒债归时屐齿有花泥引来活水看鱼跃栽得新篁待凤栖应是佳辰有仙降画堂深处彩云迷
　　风节清高迈竹溪具瞻翻觉海山低千寻翠栢凌霄汉一朶红莲出淤泥震泽散人随逺引杜陵野老称幽栖夜来笑祝南山寿光耀弧南望不迷

　　徳政瑞应诗序

　　天顺元年秋余解组南归既抵家闭门谢客郡邑大夫非公事不敢与之会然辱郡守杨公之眷顾拳拳也是岁腊月八日余与乡人叅政陈公谋欲登西山以卜寿藏之地都督翁公闻之与偕遂由盘门舟行而西路未半郡守杨公及之曰吾郡秋及冬雨雪愆期菜麦就荒吾心皇皇靡宁将遍省且谒神以祷不鄙必同往勿辞众曰诺遂聨舟进维时风日晴明卓午至木渎舍舟乘肩舆指山之海云庵未及半舍许同云滃兴大雪立降须臾盈尺既至众大喜翁陈二公出酒贺余举觞曰纔看五马出便见六花飞诚丰年之瑞可贺也遂足成古诗一章杨与二公皆和韵觞数行杨乗雪夜归予三人假宿于庵逹旦雪霁成余谋始还图欲叙其事以传二公让予未几予承召来京不果愿然念杨公以岂弟之徳亷介之操通博之学敏逹之才自为御史己大着贤声圣天子复宝位之初重念吾邦之民恐弗得其所暂出公为守以安之公至未半岁痛惩吏弊从民好恶而兴革之境内大治祷旱之诚一举而大获瑞应如此与古刘戬之随车致雨刘昆之反风灭火何殊哉不有述作则天人感孚之速圣天子知人善任之明与公之徳致大验皆冺焉诚邦人之责也用序之而附以旧诗题曰徳政瑞应公名贡抚州人起家名进士翁名诏宗凤阳人奉勅总督备倭驻于苏陈名述郡人擢自御史之官江浙便道归故有是会云
　　乡国深冬旱贤侯事祷祈纔看五马出便见六花飞山谷岚烟凈郊原菜麦肥野人歌徳政应不虑年饥

　　唐氏宗谱序

　　古之闻人以故而冒他族之姓者有矣而复与不复异焉何也势与理不同也汉张孟为灌婴舍人被其亲幸故冒其姓为灌孟孟之子仲儒以下奕世有闻因之而不能复范文正公二岁而孤随母改适长山朱氏遂冒朱姓后文正辞朱归学于其乡竟至显庸卒复范姓盖张氏被灌之徳既深而因之且久虽欲复之势所不能文正辞朱之义明学成而仕理固不可以不复也若今苏州卫千戸唐琼廷璋之族其亦灌氏之类欤唐氏本薛姓世为常州宜兴西门人薛之先有曰某者姓某女某归里中唐氏子某久而无出女之弟某以其子曰兴立与姊之夫为后遂从唐姓仍以兴为名抚育教道靡不周至幸致成立岁丙申五月兴以武勇归附邵元帅屡立战功授百戸洪武中以年劳升苏州卫左所副千戸兴卒子贤袭贤卒子瑄子璘以次袭俱卒俱无嗣琼以嫡次弟遂袭其职迄今逾三十年矣在官勤慎有为军政修举士卒爱慕卫长贰暨僚属以下莫不推重举于按部使以闻擢掌所印琼二子曰鉴曰宏鉴早卒宏从师就学克绍家声琼固知姓之所自然积世既久姓氏勲绩藏之天府纪之诰勅且百年诚未易复也然其报本追逺之心未始少忘立祠宇则异其室置笾豆则益其数岁时率子妇分奠祠下品馔丰洁跪拜如礼一气感通诚义交至薛与唐之先世必皆感格歆飨于冥冥之中而琼且不忘所自拳拳于宗谱之修其尊祖敬宗之意何如哉予故序之唐氏子若孙百世之下览而读之亦必知所本以图克承克振也谱之世系次序于左方

　　玺书録序

　　玺书録録吾友叶公与中景泰中在边镇时与其同事之臣所奉之勅谕并其所受之勅命也国家以儒术安天下凡方镇之间必叅用儒臣锡之以纶綍之华付之以责任之重使其专经畧谨节制以图克济厥事然非有文武之长才忠义之大节者亦不轻用故用之而多效若与中是已与中初举进士为兵科给事中寻升都给事中以深沈英毅之资端方亷介之操而济之以该博纯正之学故运之为谋猷慎密而宏逺发之于事为果敢而勇决正色立朝事所当言者蹇蹇谔谔知有国而不知有身家直声流传海内敬仰受勅褒嘉推封及亲人咸以公辅期之维时边方多事而独石马营诸城孤悬东北尤为要害廷议以与中为山西叅政赐之玺书往赞军事自后凡玺书下军中者事无巨细必及与中所録者是已时他镇督理叅赞皆用都台之官独与中外职若难于为而与中处之有道区画措置之有方抚绥禁防之有法故将吏辑睦卒伍精练戎器鋭整城堡墩隘之属罔不完固他如广屯储兴学政表节义之类良法美政不能具纪境内丰乐边尘不惊越四载以忧去人至于今若慕慈母天顺初朝廷以两广地大民众难于抚巡特起与中进立都台往兼二镇其所建宏勲巨烈未能悉数异时进登台辅秉枢轴握化机责任以天下之重又不止如所録而已若与中者诚不愧所学无负朝廷有光于吾乡也吾乡古今代不乏贤逺者不暇论若范文正之在当时其所存所行虽屡出安边卒登柄用先民称其忠义满朝廷事业满边陲功名满天下千载之下犹景仰羡慕之不已与中当思所以企齐焉敢以此复与中且以自勉

　　送张维本还乡序

　　仕不去其乡有官守无责任得以养亲而慰安其心者惟阴阳医学官然也自卿大夫以至中外百执事虽崇卑弗齐上焉者任大责重其次亦皆有职守责其事功且多逺违乡土亲在不得一归省亲之心忧念其子悬悬焉是则阴阳医学官之所得者卿大夫以下多不得奚可以崇卑论哉吾友张君维本家世业医至维本旁通阴阳之术遂为乡郡阴阳官守铜章业专门无催科鞠讯之劳无簿书期会之烦鞭笞骂詈之不能加罪罚罢斥之不能及日事其尊君惠庵先生旨甘之奉足以养其志悦其意举天下之事皆若与已不相关维本自以为何如哉然君子之仕崇卑非所较也进徳修业尽其职不辱乎其亲斯善矣维本进修之道不必求之高逺难行惟取法于尊君而已尊君淡然布素老于乡园乡之人之所敬服郡邑大夫部使者之所礼重四方缙绅士夫之所羡慕非以其高官大爵势焰可畏也非以其积金贮玉声利可恃也亦惟徳足以动乎人业足以济乎人耳维本年芳气鋭可以进修之时诚能于日用之间立身行已应事接物一惟尊君是效是法则人之所以敬礼羡慕于维本者不衰于尊君斯可谓之克肖矣易曰君子进徳修业欲及时也维本向勖之哉维本比以公务来京师既竣将还诣予言别予感其尊君之徳甚深遂书此以相之

　　送杨希仁还姑苏诗序

　　苏庠生杨君希仁读书积文有志进取虽累屈于场屋而修习之功益勤不懈今年春有司以希仁年踰强仕循例贡京师进试内廷在优等遂为太学上舍生未几言于大司成得归省而卒业焉乡之仕于京者重希仁之贤绘图赋诗以饯之属予叙首简以为希仁学问之规予与希仁生同邑居同里既亲且厚固宜有赠言惜文思荒落虽言之而未善也然尝闻邹孟氏有曰学问之道无他求其放心而已夫求放心之要有三节嗜欲戒奢靡息游惰是也人之一心其攻者众使三者或有一焉则此心日放而不知求其不至于庸人之归者几希希仁归存养省察务俾声色之娱曲糵之甘不溺乎吾心纨绮之华仆从之盛不留乎吾心逰观之美博奕之戏不动乎吾心庶几灵台湛然众欲不侵从而惜分寸之阴加磨琢之功则学益进文益工异时取科第拾青紫以成其初志不难也不然嗜欲以迷其心奢靡以骄其心荒惰以丧其心虽曰仕进有期而欲造乎大贤君子之域得乎况尊君以高年隐徳居于乡其望希仁之克肖克承者诚在此而不在彼也希仁其勉旃以副之诗若干首列于下方

　　西湖别墅宴集诗序

　　太常少卿四明陈先生惟成致政既归之明年爱钱塘山水之胜卜居于杭复卜游憩之所于杭城之北甘泉之里名之曰西湖别墅先生日与乡之耆旧往游于其间酌酒赋诗以乐太平之盛意甚适也天顺甲申八月廿有一日予同寅大叅谢公有公事入京之行予与方伯李公谢公大叅郑公雷公高公卢公出饯吴山驿先生闻之夙兴往候邀予辈为别墅之游是日积霖初収风日晴朗予辈欣然乘肩舆赴之至其所由小径入折北度小桥至别墅之堂岗峦隐伏溪流环带竹树花卉阴森而佳美堂之四外地隙而净者皆有轩亭各随其所宜之景以名屏障之间先生与其乡人题咏之诗甚多予辈既周览遂登崇岗以望则吴山诸峯西湖六桥之胜举在目前诸公皆恨来游之晚也既而先生延入听琴轩命其子嘉瑞援琴而鼓之和平冲澹众皆欣然遂复至其堂肆筵叙坐主宾劝酬乐工献伎众皆乐满引不复辞已而先生复吟所制诗众益乐即席赋数韵复起步至诸轩亭较壶矢以行酒酒既勤不觉至醉众皆曰乐不可极也遂趋出明日先生集诸公诗过予属为序夫君子之进退其道一也进而用则行其道退而休则乐其道能知道之可乐则凡得失荣辱皆不足以累其心而吾之所以自得于心者举天下之物不足以易之先生起家文学歴翰林待诏广东藩叅以至今官文章徳业表表然闻于天下而且春秋尚富精神未衰人方以台辅为期先生乃以其子嘉猷高科显仕于朝知富贵之不可久处抗然辞归老于其乡适际乎承平无事之时而其仲子嘉瑞又能承欢养志是致先生得从容优悠以乐余年此固上之大赐而先生岂非知止乐道之君子欤彼李文饶为平泉庄其自序曰出处者贵得其道进退者贵不失时言之似矣而处富贵招权利溺情草木好竒贪得之不已以至于败后世君子或讥其愚若先生者抱道徳而戒满盈辞浮荣而畧世故得幽胜寛闲之地日与搢绅士夫陶情于诗酒之间而吾辈乘一日之暇相从而乐之亦得乎张弛之道吾知先生别墅之名闻于来世无平泉之可议而与裴晋公緑墅之堂白乐天香山之社并传无疑矣予故记之以告来者

　　大叅雷公寿五旬序

　　曲礼五十曰艾服官政解之者若曰人年至于五十发之苍白者如艾色歴世变谙人情而徳器已成进而为大夫以长人使与闻邦国之大事则必明习故事详审和缓不至于烦民而多事矣此盖圣人制礼以律天下以节人心使人志意坚强无躁进之心而有定向耳其或有絶人之资禀出类之才徳无躁进之心而为功名富贵所逼建勲立业享高爵于强壮之年岂非翘然特出之俊杰乎若吾寅友大叅雷公景旸是已公舂陵人自少有大志弱冠即举正统丙辰进士入翰林为庶吉士阁老杨文定公以下深器重之公进学益力读书过目辄成诵作为诗文迅笔立就翰墨之妙可方古人一时伦辈自以为莫能及未几拜大行人使于四方凛凛有清操歴数载天官知其贤擢监察御史凡所绳纠不私于法卓卓著能声公于时方强仕之年虽静以守官而都宪陈僖敏公辈争相引荐遂进广西按察副使凝然风采吏不敢肆而且督师旅以平冦盗大效劳绩既满考书最复进浙江布政司右叅政旬宣教养克举其职迄今官五转几三十年所歴皆大邦大事而公知民隐明典章详审而不忽和缓而不躁至于临下折狱一惟以仁厚平恕为心阴徳及人甚多故民安而事不烦表表然勲业有闻于时一时伦辈又皆以为莫能及此诚资禀之絶人才徳之出类非翘然特出之俊杰不能也兹当知命之年初度之辰鬓发未艾而享有金紫之荣三品之贵且神清骨秀望之如神仙中人宾僚重其贤而相庆之吾知斯往福寿之来川至曰升不足以踰其多而阴徳之报必将叶吉梦锺贤嗣与夫功名之逺大皆未可量富贵不足道也因书以为庆

　　尚节述怀诗序

　　昔晋陶靖节为彭泽令以不能折腰乡里小人遂解印绶去日咏觞于田园之间赋归去来词以着其志高风清节重当时传来世焯焯在人耳目盖有高尚之节者薄利禄而不为有旷逹之怀者乐觞咏以自得孰谓千载之下无其人欤若姚江魏公廷用是已公以儒起家师事国子祭酒古亷李先生得其指授遂举贤良为泷水丞再转大名之浚县所至含煦生养有惠及民民甚怀之然其性方刚好辨论古今人物事得失成败虽上官过失亦面折不少逊上官或以吏事督责公公慨然曰吾安能俯首若辈耶遂弃官归于其乡以尚节自号赋五言律诗十首以述其怀其姻亲太常少卿蒙轩陈先生依韵和之皆灿然情文之可观也未几其子瀚举进士为监察御史克举其职朝廷推恩赐勅封公如其官公于是乌纱豸锦优游林下而其所制之诗盛传于时赓和益多积以成巻公不鄙征予为序予遍阅之乃复之曰公之作与归去来词之意畧同而享有之乐过之其诗曰解组赋归欤城西一草庐即归去来兮田园将芜胡不归之意也曰田园应可乐名利两相忘即园日涉以成趣富贵非吾愿之意也曰花木侵庭积琴书为客留即松菊犹存乐琴书以消忧之意也大畧同矣然彭泽环堵萧然不蔽风日短褐穿结箪瓢屡空而公享有世业潭潭府第锦衣玉食视彭泽尤乐也彭泽性嗜酒而家贫不能恒得亲旧置酒招之造饮辄尽期在必醉而公有天禄之养有良田之入家酿而饮终岁不竭视彭泽尤乐也彭泽素抱羸疾门生子姓舁以蓝轝而后能出公则高年不衰步趋强健舆马仆从后先呵拥视彭泽之乐何如哉乐而形诸诗乐之至也是则斯巻之作传播于时足以为贪利禄恋宠荣者之警戒安知不与归去来词并传于来世乎予故不辞而记之

　　谢徐用庄序

　　天顺三年冬予备员佥书台事闻先妣恭人丧蒙先帝诏雍奔丧归且勅工部遣进士蔡志来营葬事蔡与郡邑大夫询谋委徐君用庄督工不三月而告成雍得襄事如期越十有一年为成化己丑予承乏提督两广之师闻先考通议府君丧复蒙今上诏雍归守制且勅工部遣进士张澍来营葬事张与郡邑大夫询谋又委徐君用庄督工亦三月而告成雍得奉襄大事朝廷天地大恩固不能报万一言贤使者暨郡邑大夫奉承徳意惟敬惟勤亦识之不敢忘然督工之劳亦曷尝不知感哉用庄吴县光福人读书隐居以畊学自号素为乡里所推重郡邑大夫知其贤强起为里之耆宿持已甚亷而处事至公且平乡人之有不平不赴诉郡邑而愿求直于用庄即往诉亦皆归用庄理判用庄求其情是是非非罔有屈抑人遂大化有争论恐用庄知多自相讲解用庄又言于官疏广水渎至光福官河民不告劳而济利甚博其贤名益彰巡抚按部使咸礼重之有所建营悉用综理无不称善用是雍之先营两奉恩典皆委用庄用庄每得郡符即褁粮束修以来早夜孳孳若治其家事计工较力罚怠奬勤均而无私人敬且畏故成功甚速而无烦扰之嫌其为人之贤何如哉古之君子固有退隐于乡而见重于人者若汉陈太丘之在乡闾平心率物其有争讼辄求判正曰宁为刑罚所加不愿为陈君所短当时重其贤卒谥为文范先生以用庄较之何让焉虽然用庄一耆宿耳未尝受人之直而平生所建立卓卓如此而凡有禄食者同于受直何反不若耶河东栁子尝曰受其直怠其事者天下皆然岂惟怠之又从而盗之予诵其词服其精切而叹今之世亦多有焉使天下良有司能亷察如用庄者数百辈荐之于明天子俾得从吾党之士受职而临民则吾民其苏刑诛可免而隆古之治其可复乎因书致谢用庄且儆夫有位

　　吴门别意诗序

　　苏州府学训导张君廷式满九载将朝京师也苏之搢绅士夫与廷式游而重其为人之贤者相率绘吴门别意图赋诗送之以予知廷式为详走书来南征为序予方劳神于戎马间日无暇时何暇于文字哉然念往时抚治西江几十年西江之士由科目出者亦多惟廷式自释褐至今谨执门生礼不以予官之显晦而少变盖彬彬然君子也义奚可辞廷式初为余干邑庠生予按治至邑试诸生见廷式春秋巻文思笔法高古谨严因置为第一及询学官县令乃知廷式尝从临川吴高士与弼安成吴祭酒与俭讲学又尝居母忧孝感生瑞竹乡人称其为老学纯孝之君子予识之不能忘景泰丙子乡试江西果擢第三魁春秋经明年会试得乙榜上章乞卒业不允授湖广桃源县训导后以忧去服除改今任所在以古之善教者为法日坐讲堂与诸生讲明仁义礼乐君臣父子之懿治国平天下之道既严既勤罔或怠逸而且无毫髪计利心以此士出其门者多成材若进士陈策解元贺恩辈比比其人皆感其恩义若父子然廷式经学既优又善为古文为诗歌皆造诣深至四方藩臬闻其名每大比之秋礼币迭至争相延聘惟四川湖广至独先遂应聘往持文衡操守严而去取公同事者间欲行私亦发其奸不容少遂一时清誉人无间言嗟乎若廷式为人诚贤矣哉士方读书讲学无不欲登甲科为美官幸克遂焉立身行道不愧科名与官位者固多而背公植私怠政乱事以得失为患纳结为能茍禄而幸进者亦不能无此固其人之志有高下不足恠也廷式发身止一科作官纔散阶而能自励其志所立所行卓卓如此世可以位论乎人哉彼胡安定教授苏湖以体用之学倡诸生出其门者多大材为名臣数百载之下称师道得人必曰安定而一时高科显仕者或身没而名即冺焉是诚不可以位论也方今圣天子在上宵旰求贤执政诸老亦惜才而至公廷式谒选京师必将有遇焉不遇则已使其得遇有官守有言责当展所抱负建明于时以图报称以继贤公卿大夫之躅而尚友乎古人毋自画曰彼固不可及也扬子云曰百川学海而至于海丘陵学山而不至于山恶其画也画斯已矣廷式勉乎哉

　　送胡共之方伯之任四川序

　　正统中予与胡君共之一时入台为御史时陈僖敏公掌台事待予二人加厚俾掌三法司十三道谳狱之奏书予与共之日恭事每四鼓待漏聨步入朝朝罢出则聨骑入台暮则同散归闲访故旧亦未尝不同往返如是者三载共之勤敏详慎凡斟酌法律讨论词章煅炼精审长益予良多后予累使出比还与共之皆外补未几予进官都台后与共之皆升沈转迁不一十数年间不过一再会会则未尝不倾倒话旧也成化改元秋予奉命有事两广时共之为右布政广西入疆闻其亷公仁恕之誉洋溢逺迩因即礼致幕下凡行师机宜多与共之计共之出竒献谋雅相契合用致肃清大憝奠安南服而凡区画军资赏犒之费验讯献馘俘掳之烦一付之共之用周事集而全活甚多有功军中非浅浅也时予与监军总戎上共之功迹于朝谓可膺峻擢当大用固已简在帝心中外士大夫期共之进六卿登台宪非一日矣今数载始获一转左而又道险途去他邦凡广西兵民老稚文武僚属生徒吏胥闻之皆流涕日数千人诣台下乞留共之不置总镇镇守总兵诸公巡按三司皆请予入奏予难之曰君子之视天下一其心而不偏视其民广西之民得共之固终惠矣然蛮夷已平临以重镇民犹易治也四川天下险地自所司乖于抚制赵贼愤起民皆煽动劳师数载始克平一而反侧未安者犹或有焉今朝廷裁去总兵巡抚大臣而以共之为左布政临之岂非乱后之民休养生息必得安静出羣之才以专付之与执政论荐之公圣天子简任之明与将来付托之重谅有在也广西安能私共之哉共之往焉施其平昔欲有为而不能专之抱负以大安川蜀之民俾朝廷无西顾之忧荆楚江东无上游之虑经畧中原分奠九州岛者无顾此遗彼之患则功益茂而誉益彰终必移一方之惠以惠天下四川亦安能私共之哉予所歉然者与共之相知极深而先登有年力未能引之同升视其去不能不污颜耳众皆曰然遂相与饯之东江驿而书以壮其行

　　赐老堂诗序

　　凡人受朝廷赐予虽有小大厚薄之不同而赐老为之最荣也貂蝉之封上卿之拜贵矣然赵孟之所贵赵孟能贱之非贵之真也万锺之享九鼎之奉富矣然任大责重劳心焦思欲求一日宁处亦不易得况望其有可乐之趣哉巡抚南畿都察院右副都御史毕公文享始以南京京兆尹上简任进擢斯职歴官有年兹者慨然怀念中州故乡风物之盛即上章乞致政言甚恳至上察其诚悯其贤劳之久特赐优诏可之公感上之恩中心甚乐荣还故里其属郡邑大夫君子喜公得遂初愿相率过予征为序言予自久抱衰疾累上章乞恩蒙赐俞允致政家居不能亲笔砚而感公相知谊不能黙因勉为之言曰老子云功成名遂身退天之道也又曰知足不辱知止不殆今公之寿始逾知命七年遽得致政荣还又居儒雅重厚多君子之乡而又俗尊年齿习尚淳厚其优游自得昌黎韩子所谓坐茂树以终日濯清泉以自洁起居无时惟适之安理乱不知黜陟不闻公皆有之矣极天下之乐莫有能过于公者矣况公寛厚正大有徳有量古之大君子也兹还颐养天和精神益康且象贤绳绳其主器己登乡荐甲科显扬指日可期公日与乡之耆旧泛游大梁山水之间登夷山之址逺览黄河雄壮之势纵目骋怀迓承宏休而寿考自中逾上如卫武公如文潞国朝廷将必以安车蒲轮迎致公以平章大事终惠苍生予虽衰病尚当鼓舞为圣皇得老成大贤之贺诗既成帙官属缙绅士夫有作聨书于后

</div>
    <div class="pagination">
<a href="襄毅文集_page25.html">上一页</a><span>...</span><a href="襄毅文集_page21.html">21</a><a href="襄毅文集_page22.html">22</a><a href="襄毅文集_page23.html">23</a><a href="襄毅文集_page24.html">24</a><a href="襄毅文集_page25.html">25</a><span class="current-page">26</span><a href="襄毅文集_page27.html">27</a><a href="襄毅文集_page28.html">28</a><a href="襄毅文集_page29.html">29</a><a href="襄毅文集_page30.html">30</a><a href="襄毅文集_page31.html">31</a><a href="襄毅文集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
