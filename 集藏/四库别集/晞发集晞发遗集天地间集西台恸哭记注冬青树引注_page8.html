<!DOCTYPE html>
<html>
<head>
    <meta charset="UTF-8">
    <title>晞发集晞发遗集天地间集西台恸哭记注冬青树引注 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晞发集晞发遗集天地间集西台恸哭记注冬青树引注 - 第 8 页/共 10 页</h1>
    <div class="content">　　雪后湖堤步归
　　无求如有得防堤边行山碧眼花乱水寒毛孔生穷冬疑有雨一雪却成晴劳谢天涯月相随步入城
　　梅花二首
　　春过江南问故家孤根生梦半槎牙到无香去飘成雪未有叶来开尽花
　　其二
　　吹老单于月一痕江南知是几黄昏水仙冷落琼花死秖有南枝尚返魂
　　往姑苏与友人别杭州
　　北闗到吴防烟草亦诗情饮少但知价行疎数问程天隂月不死江濶水能生别后不得寐相思近二更
　　雪霁有感
　　夜长春度梦门雪拥笆篱不倚成山积情知有霁时日髙檐自雨气上瓦如炊风过梅花漫寒香只恋枝
　　山中道士
　　山中道士服朝霞二十修行别故家留客一杯清苦蜜蜂房知是近梅花
　　余杭樵歌
　　樵斧丁丁响翠微頳肩半脱汗身衣因来避雨岩前洞裹得山蜂和蜜归
　　书文山巻后
　　魂飞万里程天地隔幽明死不从公死生亦无此生丹心浑未化碧血巳先成无处堪挥泪吾今变姓名
　　十年
　　忘却寒温语相逢一揖休十年只如此今日若为愁月白夜亦昼山寒春更秋无情溪涧水只是下滩流
　　秋夜词
　　愁生山外山恨杀树边树隔断秋月明不使共一处
　　除夜舟中遇雪
　　嵗月安有限利名心未灰雪飞今夜止潮去隔年来交友穷中见江山尽处回家人谁念道耳热不因杯
　　元旦舟中听潮
　　东望拜潮水无家在客船一来仍一往今日又今年有信从天外缘声到枕边海门春树暖吹浪起晴烟
　　鸬鷀步寻方元英故居
　　遗像双台下结庐烟水傍子孙今几世风雨半他乡山静云眠影叶干防食香髙名故相压吟苦不成章
　　青篛亭
　　青山何处似疑是剡溪傍采篛无人到生莎满径荒水交难辨色花和不同香归路逢樵子麻衣草结裳
　　题酒家壁
　　緑隂深处问天涯黄鸟声中见酒家树上猢狲摘残菓向来才见是春花
　　正三立春
　　舟中隔嵗话偪仮信谁从山带去年雪春来何处峰移军増野灶落碛减机舂明日金华洞牧羊寻故踪
　　赠山中友
　　防乱山云值此山林友种松髙及身扫叶落谁手斫尽松上枝缚作山中帚夜夜对西峯明月生户牖
　　沙防登舟
　　五里儿女步虚沙暎断笻云支半山石帆席上溪风数雁怜身只闻防愿耳聋市桥东半榻侧影夕阳中
　　僧房疥壁
　　松树落钗股晓行犹见灯圆亭方井水老寺少年僧涧响夜疑雨云寒春欲氷山僮错相认应道我来曽
　　山居
　　宿火石中取人烟隔断霞盗侵隣壤粟女寄外翁家野树刺生叶枯松藤纒花老翁头未白相对话天涯
　　望仙都山二首
　　鼎湖只在柱峰上地险山空不可家山下人居五六月天风吹雨碧荷花
　　其二
　　道人诵经半峰下洞里山神不敢归我欲乘风到峰顶擘翻荷叶作蓑衣
　　叠山
　　礧磈复崔巍晴云拨不开钟闻上界响石自太湖来灵草捣为药寒松烬作煤欲穷登览兴未到巳徘徊
　　社前
　　无家借燕住离别又经年客舘依山上春分到社前雨来换宿水云起暗晴川飒飒吹衣带因风问去船
　　舣舟江心寺
　　数声清磬出晴暮落木人家散烟雾风送年年江上潮白云生根吹不去
　　嵗月
　　嵗月记不得曽行此处村日欹眠石影树长蚀藤根晚羡栖猿鸟春来问子孙劳生空可説不是欲忘言
　　霅女吟
　　罨畵溪头敛翠睂绿杨扶起又低垂春风尽与花为主不解庭前百结枝
　　文房四友叹
　　兵后四友流落有访得之者则顶秃足折笏碎幅裂自秦以来未见吾党获祸如此之惨者是以为长太息云
　　昆吾莫邪轻毛锥平生故人皆引去剡溪之晳綘邑黔独与石君作一处中书间起免冠谢辄被溺冠仍嫚骂见几自媿后穆生正恐髠舂不与赦有时竖发怒相如熟视防恬挽其须尤纶弃敢自爱老龟支床息犹在荆山风雨朝暮号璞在吾懐足何罪恨不雪耻酬诸姬背水一战汉为池楮生不改旧边幅三裭何但髙阁束客卿骑项百折磨犹恐能赤吾族此时不平义重生阳城裂麻欲死争平生国士立桥下誓死守此漆身哑
　　秋社寄山中故人
　　燕子来时人送客不堪离别泪沾衣如今为客秋风里更向人家送燕归
　　寄韶卿【见宋遗民録】
　　莫因梅桞忆西湖且守仙小隠居霜木絶怜诸老尽雨灯动是十年疎休宫陶令长思友陋巷稽康懒报书衣食有余休浪出我愁无地可耕渔


　　晞发遗集巻上
　　钦定四库全书
　　晞髪遗集巻下
　　宋　谢翺　撰
　　金华逰録
　　巳丑嵗正月谢翺臯羽方凤韶卿约逰洞天
　　十一日辛卯韶卿携子肖翁入邑与臯羽及陈公凯君用弟公举帝臣防韶卿夜赋诗示同逰者
　　十二日壬辰隂寒韶卿拂晓取道上洛之吴溪过吴似孙续古约俱行至横溪访栁时声父子君用不至帝臣从五路岭先过门臯羽继至防宿时声居
　　十三日癸巳枕上闻雨是晚以雨宿栁眀府新居各赋一首
　　十四日甲午隂未晓即行午度太阳岭晚泊上坦欲访双岩郑子有子有闻之先至旅寓邀宿陵云山房城友叶谨审言适相遇扵陵云约翌日同至赤松是夕子有出家藏先资政北山先生遗墨及乆近诸贤书帖共观至夜分韶卿书北山感雪竹赋后臯羽亦题
　　十五日乙未晓闻外叶声疑雨起而视之则霁既饭话良乆子有之侄复留饮凝香阁晚抵赤松自源口入一里许万松矗翠有亭跨中路扁赤松山旧枢宻潜斋王公埜书今住观唐元素易以他书矣沿溪入桥亭扁金华福地郡人潘继先篆过桥入三门勑寳积观额大中祥符元年所赐与殿中四锦旙及献花四木孩俱今犹存入门而右有堂临池上为濯缨堂黙成先生潘待制良贵书入而为松逰亭又入而为枕流亭观之前为卧羊山即皇初平叱石成羊处也道士王元台谢天与欵宿谒冲应养素二真祠二真初起初平兄弟也松下有遇仙石坐其上相传往年唐公李度有目寓观中甞憩兹石遇二仙问故采草拂其目遂明且祝曰后十八年当相见彬州及唐登第授彬教有二道士过之唐不知省道人曰子亦记松下治眼时语乎既而邀之不知所适方知为二仙云时韶卿病目甚故道士言之为详回宿王谢房各赋上元逰赤松诗
　　十六日丙申微阳道士水竹唐元素妙虚王徳厚竹泉倪守约房中观羊石臯羽作观羊石记云金华洞为皇初平叱石处予髫而闻之髪种种乃一至而叱石处复不在金华洞未至洞十五里有山曰赤松今为寳积观观旁祠二仙二仙即皇初平兄弟是其处也石故在山之颠变怪抵牾宛然如羊形多为樵牧及好事者取去道士拾其余蓄观中余得借而观者三处其一在天井东仅十数角崭然羣伏且起复无抵触意苔茸茸若草借地可近而玩其一并曲池之防累石为山叅布伍列犬牙其上卧者十八九伏者十七抵者蹶者十五履险而跂者十三倚而龁跪而乳者十一若观古彛尊之迹扵石形不求全而意自足其一积小坻位置加宻跂伏龁乳抵蹶与前变态略同复有拱而人立者竒崛特甚非前所有道士易以他名使不与羣羊伍余曰是不可易在元放之遇曹瞒其化而为羊与兹羊之化为石是或一物也今而后观兹石若冯而逰若脱而休茫乎日与之对而汨不知所求其有不复化为是物乎道士顾笑众皆沈寂起立若植以余言为然故书以啓后之逰者其所观三处道士曰倪守约唐元素王徳厚云石去初平仙后若千年为樵牧好事所取又若千年道士能言之扵逰者非有系故不书妙虚石旁有方竹一丛萧踈可爱堂名萧闲楼有减笔物化二字极佳水竹留饮饍王倪各为煮茗倪之徒石泉赵元清疽发脑才愈未接客入小桃源路口有小桃源物化洗耳三石刻奇古皆余杭虞似良仲房八分书未过桥为物外亭过桥有亭泉上有台名沧浪溪石皆磊磈水激射为峭峡为盘涡道士徐南华擕酒肴并青王易所书赵元清梦逰小桃源四时诗来青即故枢宻王公之孙名进思官院号淳斋善书而好吟以避世立兄子为子使出赘复分田送其妻归母家而自为道士扵此南华酌酒沧浪防槲隂下行至岩扉间新搆小亭名别有天地复酌亭上岩扉有诸公题墨新种桃梅夹道道士周云岩世昌要防酌楼上石泉之徒王德谦益之携琴鼔再行午从观右登丹山行穷林巨石间观丹灶及丹石相传某年丹光见石上有道人养鸡见鸡啄丹取之丹即飞去今立祠与庵祠前旧有老树并其一中断倒架上半扵其一附着而生下半则僵立不相接状甚奇怪今为改祠道士伐去曽逰者以为言丹山而左稍下有丹井泉极甘冷一径出小桃源之上抵二仙祠回宿寳积观中西庑石刻赤松山三大字李阳氷篆伟甚以赤字从大下作火掲之有火灾故置不用而存其刻云十七日丁酉雨欲往三洞不可遂入城泊祥符寺待霁取道向者以往
　　十八日戊戌雨留祥符臯羽有塔影雾中深之句韶卿足之
　　十九日乙亥隂入寳婺观谒星祠登八咏楼寳祜丙辰嵗郡守谢奕修改创潜斋王埜书扁今易以他书矣时拏丁失急所带奚奴不敢出市衢韶卿自同臯羽访芙蓉盛太博共剧谈世故晚归祥符
　　二十日庚子新霁约审言自兰溪门防扵北栅韶卿父子续古审言登七寳寺塔楼拂塔院至道年碑石遇且庵徐玉汝扵卢士安卜肆韶卿臯羽甚欲留访诸老以雨余得霁重扵访众遂行既出城遇栁斋刘权院梅居邵深道成斋王王成扵菱塘之东王谢二道士自赤松东西鹿田寺僧懐玉留而相道韶卿赋北山道中众客皆和晡至智者寺山路有亭扁北山唐乾元二年八月缙云县令李阳冰篆书入而为倚松亭过桥有亭扁灵源小憩亭上又潜斋王公书灵源胜地四大字置之云堂后庑寺僧莫之贵也日夕过凤凰山法清院山形如凤凰旧为法朗石晋开运二年为国防今改法清山西有一怪松偃蹇如盘龙院僧圆矩云昔潜斋王公甞防以栏楯逰憇其下是夜宿院中
　　二十一日辛丑有徐生舘法清酒狂士也晓起携诗见赠有凤凰山上凤凰翔之句联中又以畊田鹿化石羊为对临别宻谓审言曰余以鹿比僧羊比道士凤凰比诸君子审言途中述其语众皆絶倒从法清而西过故康懿防国长公主坟园未至观半里有岐径行五十里至金华观登山可至九龙寺上有刘先生讲堂刘老标读书处也三洞上为朝真中为冰壶下为双龙三石扁皆飞白书立下洞口观有天下名山四大字观之左为椒亭所从入洞路也以山下平地言之此则山巅然而迢逓寛衍观之前居民成聚则此乃洞天之趾尔双龙洞口石室明浄坐可二三百人仰视石室绀碧其隠约可名状者为云物为仙桃为道人比肩而立龙首见其左而尾悬右石壁上又悬石至地独黄色俗呼吕先生藏身霞衣挂其旁有北斗星窠洞穴如蟇頥水淙淙从中出即流入右偏暗出洞外溪涧众束炬掲裳伛偻踏水入内洞几三数丈首背皆擦石旧卧小舟而入今敝漏阁水际既入复虚圹如外洞水从右流莫测其浅深执炬者一一相指告见蜂窠石水蛙石石钟手捶之钟累累贯岩上石门限雪山山前雪山后雪望之皎然仙笠悬岩石石鼓捶之鼓声有形蜿蜒头角须尾凡二屈蟠隠见爪尖皆白石如玉所谓双龙也猫一狮子一头足尾具额有珠大龟黒色白蛇斜绕其背首入甲下竒甚笔格一霜崖粲如繁霜有巻石小窍指面大有水正有水正滴窍中名仙人砚滴侯片时才一滴仰视洞中无他漏泉独此耳浴室石櫺三足蟾悬钟寳盖如名刹讲台上所设而加髙大海角虎蹲立云霞五色欲飞极里从暗处俯伏逺望洞口水中所从入处仅一小隙透明如十五夜月名仙人望月又象足大二小一仙桂水波石粼粼然大者如浪转雪山后而左为滑台为池为田畦町髙下可数仙人挂衣横十数丈衣纯素袪褏蹙折皆天成又仙人眠石方整可卧仙人防日月二宫复从洞口踏水而出凡洞中所见不假一毫镌凿而形状自然其妙处殆不可言也登山几半里至中洞洞口视深处乃暗穴但闻潺潺水声束数炬相后先石深井然稍斜向内众鱼贯而下石滑且险约三十丈至水帘自髙岩喷出下有巨石盛之即不知水之所往水帘出处前有悬石如钟又如飞凤视水帘以下复沉沉深黒人多不敢复入臯羽毅然扬炬而前韶卿续古从之由水帘之右转而深入巨石无数囬视水帘乃在目前愈入愈深下复无水有石笋入空旷中髙可三四丈色莹如玉从石笋而下极底有石室燥洁曾防者留题在焉回至水帘渐可望明而上不知入之险也然不能深入则不得尽其竒来逰者率望水帘而止尔又登山二里韶卿父子臯羽续古倩两山童买竹薪束炬至上洞入洞而右为观音洞从石鏬越石限而入展转愈髙扳援至观音前其石像天成垂衣伸一足如土偶者但髙入岩鏬以炬烛之仅得其半而臂与面莫尽见也旁有潭深不可近名观音井又名龙潭复路出从大洞正靣而入歴三数坡陀其石上云霞波浪霜雪石室之类皆不减下洞所见洞口天日之光斜射洞中石崖上淡如月色竒甚内有石梁髙挂深可二三十丈白龙防其左苍龙防其右又入有天池深广四畔峻壁不可下池之里有崖如两扉而啓其一极黑暗中逺望石扉啓处天光下烛盖洞天漏明而人莫知其处名一线天既隔天池不得复深入也双龙洞口题名石上韶卿赋三洞云金华北山三洞天垂髫欲住金华颠春风吹衣雨洗履瘦节忽挂苍山烟山髙地平走幽涧根络石上森楠楩歩从虚桥瞰石洞厓色阅世知几年风痕雾迹化异物龙首昂左尾右旋就中暗穴如蟇頥急水泻碧鸣娲弦遡流束炬照徒渉肩背擦石行拳挛水穷路夷内景得以炬交烛穷幽细文蹙波涌浪接皓彩凝雪飞霜鲜大为狮子虎犀象碎亦复蜂屯然蜿蜒双蟠角尾具一一玉爪拏苍坚穹龟负甲色深墨长蛇白质相萦纒钟能钟声鼓能鼓不假枞簴知谁悬直櫺斜槛藏湢室短畦长町移原田青云白霓五色霞笑尽败絮留丹铅中途经过防深窅伏身低眺洞口泉空明一隙隔逺见秋蟾浴海光婵娟左岩架衣颇横亘疉折众皱垂蹁跹自余神怪不可极似凿非凿镌非镌出登山腰叩中洞外视石井闻潺潺入深踏险思缒绠长竿掲炬后且先水帘可俯心为掉到此十九归言遄嗜奇不惮歴磊砢足以目故差轻便翻身却望水帘处银河天落悬吾前常情疑复下百尺积水定作神龙渊石干径辟却易进玉笋防地修而圆宜为渊处乃为屋亦或摩藓题新篇同游疑吾乆未出笑谓岂欲井底眠林幽风起日已晩犹疑髙洞山之巅薪蒸可买樵我道不逺数里仍攀縁傍从右壁入深坼如铁戸限琼为櫋俨然海相挂珠络熟视岂信非夸传左为朝真正面入便想笙鹤遨羣仙云霞波涛仙衣裳奇诡岂必下洞专歘然修梁架岩起左右苍白龙形全望中极底胜漆黒双扉隠隠起半邉天光一道烛扉内知此明鏬从何穿深壁峭不可往安得挿羽如飞鸢嗟余兹逰尚牵俗身所骤歴辞难宣但思乞水学坡老洗眼防字消余年是夕僧懐玉同归西鹿田寺止宿寺丈室后有竒石峭立鏬坼间可行林泉幽胜特甚黙成先生潘公大书其处云余往来南北两山余二十年独未曾至鹿田绍兴七年四月十七日同智者长老法铨来扵崎岖险隘之中得虚旷寛间之地修篁乔木巨石瀑泉气象雄伟此盖未之见不独甲扵金华也自是评吾乡山水以此为第一云其丈室遂榜第一轩上为思贤阁是夜听雨轩中
　　二十二日壬寅晓霁过东鹿田寺廊庑列诗石内有叶丞相衡集杜五言四韵中二联云水花分堑弱山木抱云稠更宿招提境还同惠逺逰又僧舍壁间有郡倅金陵吴琳题诗中一联云云暗雨来疑是夜山深寒在不知春潜斋王公甞和其后行数里至潜斋所营山桥穆陵御书山桥书堂四大字下有懒岩岩上有亭亭之西有石笋又傍岩临溪为亭台逺望州城城中之塔鎻小双溪如篆文路口有亭扁北山今亭防皆芜废既下山王谢道士登山取别径归赤松至潜岳寺前帝臣审言同入城韶卿臯羽续古肖翁取赤松源口虎头岩下道遇雨抵上坦旅宿
　　二十三日癸卯晓霁近牛度太阳岭晓宿栁时声居圣传之兰溪留诗以待续古先归
　　二十四日甲辰过松岩陈粹翁午与臯羽别晩复雨二十五日乙巳韶卿父子回抵吴氏书塾客有问金华胜逰者韶卿以诗叙其槩云赤松上下雨扉防八咏楼头重拂衣西港晴来汀草长北岩幽处洞泉飞风敲定磬鹿春过月满丹台鹤夜归歴覧因知古词客盛夸云梦未全非臯羽归后作金华洞人物古迹记
　　右金华游録一小帙盖嵒南方先生晞髪谢先生与诸老并先伯父续古同游之所纪述也当时距宋失国才十四嵗然观诸老情思咸有黍离余韵而纪述巨细详悉不遗写出北山胜槩宛然在目中信非诸老不能作也然要之己丑实元世祖至元二十六年也书嵗而不书年者亦犹靖节不书永初之例耳后之观斯帙者庶几识前人忠厚之风云
　　吴士谔防
　　方韶卿浦江人号岩南先生元黄文献公溍栁文肃公贯皆出其门先生宋时未及仕而宋亡遂抱其遗经隠仙华山往往遇遗民故老扵残山剰水间握手歔欷低徊而不忍去縁情托物发为歌诗以寓麦秀之遗意龚圣予尝论其诗曰由本论之在人伦不在人事等而上之在天地不在古今谢臯羽建宁人号晞髪先生宋相文天祥开府延平先生长揖军门署谘事参军已复别去及宋亡天祥被执遂流匿民间之浙水东日以吟咏为事每遇谈宋事輙悲咽泪下宋景濓先生谓其诗直遡盛唐而上卓卓有风人之余文尤崭防峭劲余若陈帝臣吴续古亦皆时之髙士文章巨家也共为此卷夫岂易得哉然惧世逺而莫之知予故手録一过而畧述二先生之行槩扵后余亦不复考矣北山泉石虽自若而寺观消毁过半欲究其遗踪亦尚赖此卷之存云
　　天顺庚辰十月朔后生郭述












　　晞发遗集巻下
　　右遗集上巻晞髪道人近藁见吕氏宋诗钞初集中今以抄本互相较勘如前例下巻金华游録系毛氏未刻样本别无所考苐正其可知者而巳按济南王公谓近藁与正集如出两手强弩之末不能穿鲁缟者録其説于此以俟读公诗者考焉六月庚子大业记
</div>
    <div class="pagination">
<a href="晞发集晞发遗集天地间集西台恸哭记注冬青树引注_page7.html">上一页</a><a href="晞发集晞发遗集天地间集西台恸哭记注冬青树引注.html">1</a><a href="晞发集晞发遗集天地间集西台恸哭记注冬青树引注_page2.html">2</a><a href="晞发集晞发遗集天地间集西台恸哭记注冬青树引注_page3.html">3</a><a href="晞发集晞发遗集天地间集西台恸哭记注冬青树引注_page4.html">4</a><a href="晞发集晞发遗集天地间集西台恸哭记注冬青树引注_page5.html">5</a><a href="晞发集晞发遗集天地间集西台恸哭记注冬青树引注_page6.html">6</a><a href="晞发集晞发遗集天地间集西台恸哭记注冬青树引注_page7.html">7</a><span class="current-page">8</span><a href="晞发集晞发遗集天地间集西台恸哭记注冬青树引注_page9.html">9</a><a href="晞发集晞发遗集天地间集西台恸哭记注冬青树引注_page10.html">10</a><a href="晞发集晞发遗集天地间集西台恸哭记注冬青树引注_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
