<!DOCTYPE html>
<html>
<head>
    <meta charset="UTF-8">
    <title>弇州续稿 - 第 171 页/共 228 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>弇州续稿 - 第 171 页/共 228 页</h1>
    <div class="content">　　
　　题月槎诗卷
　　
　　入圜来不能受笔研役而为李时养所强书赠月槎子五言律挂幅又得杂诗一纸久之月槎子以牛腰巻来谒署尾则吾里之荐绅先生词翰咸萃而予杂诗者俨然在焉内程大伦书则予所赠诗王应宾书予四月二日即事第三作也月槎子方外士也方外之士于人间世一切无所好而乃好诗又好书者何也予诗不能工书又不工二君子又不欲蔽予丑而月槎子复好之不一而足岂月槎子有叶公癖予尚得谬称龙之似也耶诸贤中有真龙者月槎子且惊而走矣
　　
　　题文昌祠投词后
　　
　　文昌星也于天官家为奎若璧而今以属之梓潼张恶子张神于蜀甚烺烺第其品在云长翼德间独所谓七十二化及主文昌福禄乃至上拟佛天尊号则皆托之乩笔或吃菜事魔人附会之今天下所在有祠而吾州之祠成于陆参政孟昭乞张真人题额后有周舍人宗勉手书投词与陆参政文量杜古狂愳男跋二陆周杜皆吾乡名搢绅长者其事为天顺甲申而今则万厯之壬午垂百二十年而手泽若新道士费生辈又能世宝之可念也周后复姓马其名绍荣累官太常少卿直秘阁以书显孟昭以任侠显文量以政术显愳男以丹青显张真人者不署名考而知其为元吉去题额之二年而为成化丙戌坐虐杀不辜极刑论减戍铁岭遂为玄教之玷漫尔志之
　　
　　题张应文杂着后
　　
　　张君应文尝手録近着数千言以示伯子厚德伯子转示余不觉弹指叹服记泊徐阡时君与余札复往累纸嘐嘐然自诧得古文龙虎之秘冲举可计日而实未脱抱朴上阳前后窠臼今仅两匝岁而廓然尽洗之遂能双佩大寂紫阳两心印横直颠倒无非单刀入阵手段异时陶隠居不免翻供桓真人扫除矣君它作不尽求合古矩矱而瑰奇博辨要自不从凡口中来至粥语粥卦氷壶先生传淡而不厌比而有余风故非徒以文滑稽者也虽然君殆仅仅言之者尔若余乃深得其趣者第日夜老是中而不能赞一辞以此输君耳君诚深得之何不托一钵来就我煨折脚铛而尚恋恋伯子鼎养耶
　　
　　题手书国史张文忠公传后
　　
　　有于国史録得永嘉张文忠公传者因为手书一通以贻其孙汝纪贞尝见元驭学士言世纪多出江陵张公手以简严为贵诸大臣生卒行履往往裁削至尽而独于永嘉公传手笔最为典核虽微词小托而推挹良深大瑜小瑕即古传李赞皇奚让矣岂江陵之才畧器业有足相当于中复有真契耶后两公易名俱得文忠其宠灵位望于中兴无三焉永嘉公没而有太师赠江陵生拜之迹其终始恩遇若有踰于永嘉者而永嘉之丝素矣
　　
　　题郑少谷传丁戊诗后
　　
　　郑继之傅木虚皆闽人而好操秦音称少陵氏后继之虽野率然入颔犹劲挺且多感慨时事木虚如搏沙作炊都不成饭不知何以擅此声闽中也继之尝有诗云觉来天地终归尽炼得丹成亦可怜春秋仅三十九以殁木虚弃妻息创大还自诡冲举可致卒卒病死无奇而所赠程半刺茅阳者老而弃官服食草木寿至九十三人固难论也程之孙孟孺文学要余跋存故事耳余乃为二君子树牙颏亦赘矣
　　
　　题与程应魁诗后
　　
　　诗成孟孺读之意不怿曰束发弄声律来今种种矣公奈何不有以诲我且公不善书何以独后先论书余笑曰管公明云善易者不论易吾不善书是以论书也吾倦吟矣懒融所谓牛头二十年所得都忘何以语子虽然无法可语即语也子于胎骨森然独少脱换耳必下真种子使如羚羊挂角无迹可寻乃为诗也孟孺复请曰公已具真种子乎与我哉余笑不能应
　　
　　题弇园八记后
　　
　　余草弇山园记凡八篇余七千言矣而意犹有未尽者复赘数语于后始余卧离薋园之鷃适轩与州治邻旦夕闻敲朴声而恶之行求得隆福之右方耕地颇僻野而亦会故人华明伯致佛藏经于其地建一阁以奉之前种美筱环草亭后有隙地若岛杂莳花木捧经之暇一咏一觞于其间足矣辛壬间居母氏忧小祥谢客无事而从兄求美必欲售故乡之麋泾山居得善价而去山石朝夕堕村农手为几案碪盎之属巧者见戕亡赖子不得已与山师张生徙置之经阁后费颇不訾其西隙地市之邻人者余意欲筑一土冈东傍水与今中弇相暎带而瓜分其亩植甘果嘉蔬中列行竹栢作书屋三间以寝息而亡何有楚臬之除余故不别治生与仲氏产俱以授家干政其人有力用而侈余自楚迁太仆则所谓土冈者皆为石而延袤之倍中弇再矣余亦不暇问自太仆领郧镇迁南廷尉以归则东弇与西岭之胜忽出而文漪小酉之崇甍杰构复翼如矣时与推故第敬美徙居其间乃复治凉风堂尔雅楼及西三书舍则余指也盖园成而后问橐则已若洗第惜政才不能诘余以山水花木之胜人人乐之业已成则当与人人共之故尽发前后扃不复拒游者幅巾杖屦与客屐时相错间遇一红粉则谨趋避之而已客既客目我余亦不自知其非客与相忘游者日益狎弇山园之名日益着于是羣讪渐起谓不当有兹乐嗟乎贤者而后乐此余岂有胸无心者第一时狃成事不能如吾家仲宝毁长梁齐之易今悉弃去弗顾戢身一团焦草衣木食以此没齿而犹喋喋为此记者欲令子孙知吾过耳李文饶达士也为相位所愚至逺谴朱崖身既不能长有平泉之胜而谆谆焉戒其子孙以母轻鬻人且云百年后为权势所夺则以先人治命泣而告之呜呼是又为平泉愚也吾兹与子孙约能守则守之不能守则速以售豪有力者庶几善护持不至损夭物性鞠为茂草耳且吾一转盼而去之若敝屣吾故不作李文饶之不能为主而吾能不为主似尤胜之子孙晓文义者时时展此记足矣又何必长有兹园也
　　
　　题敬美书闲居赋后
　　
　　敬美归卧澹圃有感于潘安仁闲居之适手书其赋而系之跋余谓敬美殆爱其辞与二圃风景果蔬花木之属有相当耳若安仁盖热中而强为雅语者夫拙宦则故博士亦足何必望尘贾侍中学圃则洛涘故佳何必濡首石氏金谷一不审而余波及人白首同尽致并板舆所奉者而失之矣然自安仁败后洛中滔滔即玉楼金埒锺为磷火郁为草莽浸淫以逮中原无咫尺赋中地而我娄水一曲当时已自晏然今吾与敬美幸而生太平之日未老弃羁绁相与夷犹于澹圃中虽百安仁何敢望哉然敬美此书肤理细致而多媚趣骨亦不乏翩翩出祝氏上与安仁此赋却足征二絶也
　　
　　又
　　
　　后有元驭一跋峭语直气森森可畏千载枯骨生前作事不审尚得见此君
　　
　　题手书诗与赵太宰后
　　
　　汝宁赵太宰先生遣信索余近诗先生为八座长方黒头弃之若敝屣天子强留不得而书来惓惓以予兄弟出处为念岂季子见遗金不拾而令五月披裘公拾之耶因书寄七言三十章中间多有赠送家弟者区区凿坏之故与家弟所以亟出亟归归而不复出大约尽之矣兹与先生约异日以一芒屩谒先生嵩少王屋间便当把臂入林不然而天子问山司徒启事吾侪名姓若不识可也
　　
　　题所与陈道易长歌后
　　
　　余与麓阳先生陈道易交三十年矣六年前自清源来访余弇园极言汝宁风土之善与汝泉尚书之媺足依谋卜居焉寻别去不复相闻已忽有传道易非常耗者凡三至不免投杼与家弟及二三友生太息泛澜久之今年春得尚书一札云且归矣陈道易买田甚近可以暖老余惊喜过望作数行报之云更得一陈道易也六月九日避暑弇园道易忽具冠服投刺相访余忽■〈衤义〉衣出迓而左右皆猜恠以为鬼物几欲取桃汤洒之为语其故相与大笑命酒留连竟日时尚书已得请予告矣吾吴中虚号佳丽苦岁侵不已食指众无长策应之见道易谈汝宁易作活几欲割儿辈一人从之往依尚书而不忍也因作长歌书以赠道易归与尚书读之不呼大白罄三斗酒者吾不复弄笔砚矣
　　
　　题王三公槐荫
　　
　　王氏之望在琅琊者从始兴文献公渡江以郭景纯谶与长淮并盈涸在太原者以晋公祜手植三槐识语而征于文正公至今艶称之琅琊之裔振振绳绳不肖窃托荫焉太原之裔播在商城则有三公者喜施予焚责券能感异僧逺托涅盘而子自宝益为德不替诸孙曽代繁衍而季问遂举乡荐出仕有声实季问之同年生刘太常浡为之志传李廷尉已颜之曰三公槐荫而吾乡沈进士孚闻复为之说甚详夫以晋公之不蕲合世主以全符氏百口三槐之识若执左契而苏长公以仁者必有后归之然考之史文正公有子不甚显而显者乃其仲氏岂文正之仁在大中祥符间不能如晋公耶即不如晋公何至不如仲氏耶要之天道福善亦偶然耳执善以论福更自千里且夫为阴德者不独不使人知之已故不自知也季问两弃邑令以扶侍慈人饭僧听经托钵行化并其名而匿之若不自知为德者而犹不能忘情于其先则近厚聊以答其意而小广之
　　
　　题所书九友斋歌后
　　
　　余方持节郧中而以念此九友故作十歌志归无何移南廷尉寻避言还里除留尹不就而是九友者朝夕与余周旋甚适也寻有所感触以为天下之能适我者必殢我遂复作反九友斋歌束身入昙阳靖然尚时时取二藏幡之而逺近之责余文者踵至不可拒因复自悟役我方寸以殉人目此雕虫业不小苟从净名居士入不二门而藏亦筌蹄耳拟于岁朝誓佛前一切扫除之而喻子邦相尚喜余九友斋歌以嘉素责书余姑书以复而志其尾要知光明藏中无一物毋论前九歌非当即第十歌所宝此幻躯令邦相觅之不可得差小契耳然则最后一歌亦赘也邦相其谓为何
　　
　　题与天界寺僧诗后
　　
　　隆庆已巳正月余自魏郡移浙省取道留京与家弟会宿天界寺遇大雪留滞者将五日时主僧半峯公八十余矣匆匆为米汁所困仅能成一诗亦不及付此僧别去十四年而其雏孙秋潭访余恬澹观则头亦鬖鬖白问半峯公化去亦十许岁矣止之宿雪复垂垂下因成一诗志感会渠出行卷索书因并前作付之雪鸿指爪老宿幻躯所不足论更十四年秋潭能踪迹我于市廛中乃为奇也
　　
　　题所书近作
　　
　　大参利瓦伊祯先生出佳册索书得前后赠寄先生与宴会古近体共九首后有余楮复得七言近体十首余年来畏苦思匠心所造都忘工拙然犹未至大落夹至于八法素所不讲又以三钱鸡毛笔作之既成取视真若涂鸦先生书法妙一时乃敢以此溷邺侯架良可笑也第不遂覆瓿令耳孙辈藏之作季子缟带故事差可耳
　　
　　题王太史二姑山记后
　　
　　不佞读颜司徒麻姑坛记慨然想见姑与王方平二上真之灵迹而不可得今年王太史胤昌过余恬澹靖出所艹游二姑山记读之觉九咽作青精气两腋习习风生因戏谓太史君是方平裔宜其精至乃尔第不见方平现云杪如卫子卿何耶麻姑以人胜耳从姑之胜逺过于麻姑厯千万年而君始拈出之所结縁甚深矣异日以为太史治可也太史笑曰吾而方平裔足下独非方平裔也耶命题其后
　　
　　题与徐长孺三札后
　　
　　余一岁来得报长孺三纸大要以长孺欲相师故力拒之而会长孺亦用太君善疾故阻此来今年正月太君疾良已而长孺就宗伯聘与辰玉共竹林下铜盆食五日一过观次佐焚修又不废制科业可谓双举其肘矣第以余三纸皆代笔必欲得手书而后快无乃于前书空有之说尚未彻了耶将犹美■靡而及其笑歩耶吾家子敬尺牍妙天下安石得辄批后还之古今人好尚不同乃尔
　　
　　题送敬美弟十律后
　　
　　昨年为敬美弟寄送前后得七言律十篇吾弟始以病乞归吾不虞其病既而不获请吾不喜其留其别我而还江右吾不怆其行移视关中学政吾不美其迁十篇之中盖九致意丘壑焉吾弟不少忤出卷素俾尽书之且云阅诸生卷疲则取以当浊醪遇少得意则取以当药石快哉言也支道人游王孙邸云诸贤覩其朱门贫道以为蓬户审尔则驱六传按部五陵何异蹑履度青柯坪吸莲花掌露哉吾弟行矣毋相忘当扫昙阳观半室以俟
　　
　　题王阳德别墅廿絶句
　　
　　余既为阳德成旸湖别墅记矣阳德复以肖甫五七言絶句各十题寄示曰子能悉倚韵和之乎余戏谓阳德子何独不廉于我也属长夏无事遂完此责不知于肖甫如何愧辋川多矣虽然霜后必以乳柑三百颗报我
　　
　　题汪仲淹新集后
　　
　　仲淹生平尚节槩不寝然诺然不无仲孺之累其为古文辞雄爽有调而或不免士衡之芜余每一规之辄一小异今年与李本宁来不疑自谼来则恂恂长者已而尽出其新篇读之沈着温茂一倡三叹有余音矣老子曰为学日益为道日损其仲淹之谓耶子之兄伯玉先生人伦之氷镜也归而质之以为何如
　　
　　题泖塔诸诗后
　　
　　余五载圜居仅一出吊徐文贞还而徐孟孺以泖塔僧来要余便道同泛礼塔舟子误之将抵泖而暮将渡而大风雨仅一推篷指点得宛在水中央小态耳兴尽回棹居两月而僧以沈山人嘉则冯太史开之屠仪部长卿诗来三人词场射雕手也末复有袁长史履善和章长史亦故人欣然诵之初亦洋洋盈耳转诵之却觉少会心处令人转忆少陵摩诘
　　
　　题辩疏后
　　
　　余此二疏凡一具而不止一上而不达矣其草于何存之曰所以志也昔余之起自田里而补魏也南琐台荐之曰宜使佐治国史也故相徐公故宰杨公曰可一面也于是再疏辞不得而徐公去国矣已杨公亦去国矣余自浙参而长晋臬也属老母有采薪而故相高公起长铨高公者先大人同年也而余伏阙请辩时高公与徐公争权而有恶言余是以用母疾乞休髙公寝弗覆也而缓其限且语人曰是将卧而待迁乎会老母疾已强赴晋卒卒完棘事老母病复发即单车驰归且上章自劾当是时苟及老母而削籍至尽者快也寻以老母讣闻高公知之曰向者之乞休情乎复寝不行而南中之给事为王为张者御史为姚者其门下士也犹举高公旧语而修之于觐时疏及我矣罪我以与杨忠愍周旋而酿先大人祸蔑我以居先大人丧而纵淫乐先大人之中祸也固权臣陷之自有繇所谓与杨忠愍周还者余疏中语也居丧之苦与吾弟懋偕不茹荤不入内不预外事迨服除而缟素不听声乐也当是时与高公同相者李公张公知之维高公亦知之故绌琐台语不用也余服未除而抚巡有荐未即吉而补楚臬当是时杨公复为宰寻罢余再与棘事甫毕而迁广西辖未一月入领太仆明年之九月余以中丞节督治郧楚念母以报上及知己有所见辄言言有示许者与示闻者往往戆直不中节而谗间入矣前是余与楚棘事愤伪学之披猖发策一及之而其魁方用事又与余同年往往阳托善余而阴造不根伤政府语使人不可闻会余量移南廷尉人谓且见疎其魁乃授指于南琐而杨公之疏上矣寻得旨解职候别用故相徐公时里居谓余曰且辩乎余曰不难辩也今犹鸡肋我辩之是求用也居二载起尹应天徐公曰且趋命乎奚辩哉余曰不难趋也趋之是急官也不辩是爱一官甚于人也辩而辞彼许余辞余快也怒余辩而褫之亦快也故事上疏者具揭于三相及宰臣余谓舎人子揭所重张公先疏而后揭毋先揭而疏揭先之彼必阻是市伪也舍人子强为黠者也既唯唯不知其何所受先具揭张公果力止之且为辞见危已而复见甘也限且迫矣垂上事而给事某御史某某之章复上矣又加我以污浊不根事是二人者亦讲学壬人也探意于其魁其魁尚犹用事所以告之如告杨公也仍得旨解职候用余时不胜寃具此疏乞置狱勘而后请死既而叹曰上寛我不诛尚鸡肋我而又何辩之为不辩有自明者辩而有不终明者且彼竟以我求用也已矣夫已矣夫已矣而竟存草者不敢使上见之及政府见之将使里之人见之如以余言信者余犹可以称人于里也不然核而摘我我犹可及死以实三君子之口而快其魁之志也己卯孟夏朔日志
　　
　　题何将军卖剑歌巻后
　　
　　张司空破格擢雷焕令丰城而发干莫于九地之下其求之勤若此今何将军特以一贫故捐二十年所佩之宝剑而鬻之抑何衰飒不振也而诸名士顾争为长歌以壮其举毋乃各欲自露其锋与不平之气耶将军毋轻弃此剑异日有知将军者以一骅骝将五百骑西出玉门取楼兰首思复得此剑晩矣唐人诗曰时平壮士无功老语有致可悯吾亡友俞仲蔚独不然其歌宝剑云天下长令万事平匣中不惜千年死此殆为老夫发何将军首肯之乎噫前有元振后有仲蔚而诸名士不已何也
　　
　　陈公直道编后
　　
　　余尝谓野史不可尽信作考误数巻以正之吴中陈直道公永锡为藩参为御史三用抗疏忤旨濒百死而益劲天下之人能言之而友人刘子威侍御撰续吴先贤赞于公若有所未满者盖谓公宣德初逮治请室凡五年乃得释复其官则亲前已死狱中乞行服不听又乞归葬乃听至所述赞云作数趺不悔佚兴佚废至陷其亲于囹圄以死不为服虽成直臣名然以此易彼是岂有不得已者则凛乎霜钺之加即逝者有知公无以自解矣后得柯少詹潜所著年谱读之乃公以宣德辛亥下狱明年壬子父思恭死弟礼死又明年癸丑母顾死兄佑死又明年甲寅从子■〈王扁〉死又明年乙卯而后释诏夺情复故官公恳乞归殡终丧新天子悯而许之三载戊午服阕还朝寻出楚而有辽王之狱然则所云不终丧者谬也夫公之出处非后进所敢议百折不挫之操岂区区一富贵可溺者子威又复云其后世官亦有显者乃多智计用和谨贵显者谓方伯子兼也子兼视余丈人行折节而见友其人清简冲澹恬于进取有凤皇千仞之操母论智计语不相当即和谨亦非所以拟之当子威之成书余不及与相杨榷第子威以文名世其书必传故余一拈出附于直道编后子威不谓余以厚道望生者将必罪余以曲笔媚逝者也余固甘之矣
　　
　　所记疏白莲沼治芳素轩后
　　
　　疏白莲沼芳素轩之阅月即为之记人或谓余何健笔硏乃尔余笑曰非也吾昨者过离薋园覩危甍杰构瞥起凡二十余楹跨据桥道而昔之所谓鷃息轩碧浪斋壶隠晞发二亭与花树梧竹无一存者仅余前小岛与緑萼梅婆娑暎照而已始悟陵谷之变迁是千万年事市朝之转徙是百年事而兹园乃一转盼间事耳归而取吾记读之厯厯犹可数不然则是园者乌有先生而已天下之寿者莫若山山之不尽真者不必寿今吾山与吾记俱幸而有闻于天下虽然吾固知山之寿不能胜吾记之寿也何以征之过永州者觅子厚之愚谷诸胜不可得得之其文夫真山川且然况不尽真者哉
</div>
    <div class="pagination">
<a href="弇州续稿_page170.html">上一页</a><span>...</span><a href="弇州续稿_page166.html">166</a><a href="弇州续稿_page167.html">167</a><a href="弇州续稿_page168.html">168</a><a href="弇州续稿_page169.html">169</a><a href="弇州续稿_page170.html">170</a><span class="current-page">171</span><a href="弇州续稿_page172.html">172</a><a href="弇州续稿_page173.html">173</a><a href="弇州续稿_page174.html">174</a><a href="弇州续稿_page175.html">175</a><a href="弇州续稿_page176.html">176</a><span>...</span><a href="弇州续稿_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
