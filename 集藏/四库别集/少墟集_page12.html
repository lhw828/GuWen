<!DOCTYPE html>
<html>
<head>
    <meta charset="UTF-8">
    <title>少墟集 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少墟集 - 第 12 页/共 18 页</h1>
    <div class="content">　　桃冈日録序
　　自昔圣贤论学不翅详矣莫精于孟子大人不失其赤子之心一语此千古圣学大防尧舜复起不能易也学者若信此不及心术少差即闻见愈多事体愈熟去道愈逺矣或谓大人经纶万变过化存神赤子之心能之乎而猥以不失为大也不知心一耳用之于正则为经纶为神化为不失赤子之心用之扵不正则为机械为变诈为失赤子之心非块然如槁木死灰一无所用而后谓之不失也武陵蒋道林先生早从阳眀甘泉二先生防倡道三楚其所録论学语甚具而尤惓惓于大人不失其赤子之心如曰劈初头不失赤子之心便是圣胎如何得不失须是戒慎恐惧又曰譬如果核一防生意投之地便防长出根苗来这根苗便如赤子之心切不要伤害他须是十分爱防及长到参天蔽日千花万实总只是元初根苗一防生意非别有生意呜呼先生之学可谓直透原本真得孟氏之意矣其他如论慎独论黙识论天地万物一体种种名理皆发昔贤所未发其于所以不失功夫尤为深切眀尽学者循此用功此心自可保其不失又何患不为大人耶后世学术厐杂议论偏诐不知学者无论即知学者往往舎功夫而専谈赤子之心则失之虚舎赤子之心而専谈功夫则失之支离心学几为晦蚀自先生此録出彼虚支离之説见睍自消矣其羽翼吾道功岂小哉吾邑侯杨修龄公先生里人也尊甫中行先生私淑先生而有得校梓先生日録以公同志此其意甚盛邑侯力承正学政声借甚一时而有子嗣昌弱冠举孝亷温温若防子父子祖孙家庭相为师友读兹刻知学问渊源逺矣
　　砭己名言序
　　顔渊曰舜何人也予何人也有为者亦若是解之曰舜舎己回克己此其所以有为若是云夫巳一耳舎者谁舎克者谁克皆由巳也故巳不知舎巳不知克者不谓之真巳巳非真巳则已病巳病而不砭则为仁由巳之谓何此宪周张公有砭巳名言之编也编中分类有三曰心曰言曰行夫有心病则有心砭有言病则有言砭有行病则有行砭要之言行之病生扵心心之病又生扵巳砭巳则心病瘳而言行之病亦瘳故薛文清曰人所以千病万病只为有已而编中反覆论此意独详意可知也孔门论仁其言不一而足而克己之説何独于回发之舜大圣人而孟子称之何以止曰舎己此正天地万物一体之意秦汉以来眀此意者少故程眀道不得巳直泄其秘曰仁者以天地万物为一体盖自此言出而舎己克己之防益大鬯而无余蕴矣然后世学者犹不免于分形骸生彼此即一体之中耳目手足且多隔阂而不通又何论天地万物揆厥病根岂非己之一字为之乎砭己者砭己之巳也砭巳之巳而后真巳见真巳见而又何心病言病行病之与有或谓如此则三砭不既多乎噫是不然盖巳一而已之病百故古人因病立方循方治病虽条分胪列未易更仆摠之皆为巳病而设使人人而太和元气也虽卢扁杜口可也繇斯以观公三砭之作岂得巳哉余昨与公共事畿辅见公诸凡注厝卓有天地万物一体之意既而读此编乃知公学问渊源盖有所自若公者诚可谓得真巳者矣余至不肖自获交于公而心与言行之病亦借以少砭也故喜而直述其所欲言者以附扵末简
　　东逰稿序
　　始余读孟子至孔子登泰山而小天下心甚壮之恨不获旦夕一至其地而跻其巅又见世人多香火奔谒于二氏之宫虽数千里不惮逺至孔林孔庙近在曲阜而竟无有一人香火奔谒也者心甚恠之又恨不得旦夕一至其地而升其堂由是心驰宫墙神逰泰岱盖三十年扵兹矣嵗乙未行部至东虽扵地方无所禆益然得借以少酬夙愿岂非生平一大幸哉自夏五至嵗杪得杂著若干篇虽亦有亰途所作命曰东逰稿盖用以识不忘云至扵进诸生讲业齐鲁之都所着有订士编东昌王太守业已序刻兹不具论呜呼圣道在心不在迹学圣人者亦求诸心焉足矣苟不能自得扵心而徒曰宗庙百官如此乎富且美也登东登泰如此乎小鲁小天下也则逰宫墙登泰岱者其人岂尠哉何希圣者竟寥寥也阳眀先生不云乎个个人心有仲尼知此则余以酬夙愿为大幸亦浅乎覩矣况区区文辞乎哉是余之以东逰名稿也葢亦狥迹之见也
　　学翼序
　　讲学第一要令人啓信夫以不信学之人而与之言身心性命其能有入乎故必啓信而后可与言也夫既信矣则是者固多而非者亦不少使不防忌则一傅众咻将不免方信而忽疑矣故啓信之后又当防忌既防忌矣则摇夺者少而其信必坚前途皆坦途矣使不正趋则佛老之説得混其中恐又愈信而反愈逺故防忌之后又当正趋使趋正矣粹然一禀扵吾儒而二氏之説一毫不能杂学问可谓至真至正矣使不眀源则道理之源头未透纵下功夫不合本体不过支离口耳之学耳故正趋之后又当眀源使源眀矣圣学之根宗彻矣若不励功则虽有所窥总属虚见其何以尽性而至命故眀源之后又当励功使励功矣即翘然自足曰吾益矣吾生平学问至此亦可以止矣又不几扵为山而未成一篑掘井九仭而不及泉乎道体无穷功夫亦无尽一息尚存此志不容少懈可也故励功之后又以诣极终焉余妄标此六目而各采宋元及我眀诸儒粹言以实之总题曰学翼凡我同志尚潜心扵斯云
　　疑思録序
　　余自壬辰请告杜门谢客足未逾阈者三年自药裹外惟以读书遣懐无他营也间有二三同志及伯兄月夜过存相与讲孔曾思孟之学辨析疑义尝至漏分或抚琴一曲或歌诗数首始别盖忘其身之病而亦忘其寒暑之屡更也居恒多暇乃取所辨析者口授儿康年劄记之鍼砭韦聊以自朂嵗月积乆不觉成帙要之遗忘不及记者尚多此特存什一于千伯云耳一日为友人萧辉之携去越数日辉之诣余曰吾子用心诚勤矣第圣贤精义不知果如斯否恐其中又未必无可疑者余当为子编次之以就正于海内同志之士余曰唯唯编成题曰疑思録盖取九思中疑思问意耳呜呼吾斯之未能疑録中业巳言之矣同志不遗幸教我焉
　　辨学録序
　　孔子曰有弗辨辨之弗眀弗措也夫学问思行学巳赅是矣犹必眀辨云者谓不如此譬之适越而北其辕弥学弥逺弥行弥差矣乙巳秋鳯翔张心虞孝亷访余山房而二三门人闻心虞至亦多朝夕过从共谈心性之学秋凉夜静语话偏长别后因録其相与发眀者得八十一章虽下学上达之防不敢谓得一贯真传而吾儒异端之辨或亦可以俟后圣于不惑耳夫以余之闇汶曽何足与闻斯道而一得之愚得之朋友讲习者为多于是益信眀辨之功其益果大而曩所称弗眀弗措原非有心弗措辨至此虽欲措焉不能也于是题其篇曰辨学録
　　冯氏家乗序
　　万厯丙午余为余族谱而先世之载多散逸不传族长老又莫能悉尝仰天太息曰嗟哉悲乎余小子将安所徴焉杞宋之事孔子伤之为文献不足故也夫当吾世而使先世之载散逸不传继述之谓何扵是谋诸伯氏敬吾裒辑家塾所藏诰勅及志传诸遗文得仅存者若干篇彚次成帙题曰冯氏家乗爰付梓人公诸族众庶使后之子孙有所借以考证云呜呼尝见士大夫家子孙荡费者无论即号称能守者往往经营产业善逐什一之利至问及先世志文曰无有也问及先世试録曰无有也如此又何论他藏书哉此其人与荡费何异夫子孙而曰能守亦贤矣岂其智不及此意若曰是皆故纸无用者耳不知子孙之贤不肖正辨扵此不専在产业盛衰间论也呜呼先大夫殁为时未逺也而今诸籍且多不可考矧后世乎后之视今亦犹今之视昔百尔后昆凡有所得尚续为增补毋徒以故纸视之重余不肖之罪可也
　　冯氏族谱序
　　冯从吾曰夫国有史夫家有谱古人家谱之作盖自亲亲一念生也后世眎为文具失作者意矣吾族故无谱先君尝有志而歾余欲成先志而未敢自専廼谋之伯兄敬吾兄曰子其任之呜呼余尝读苏氏谱叹世人贱而后贵者耻言其先为之咨嗟太息者乆之夫为人父祖者孰不愿子孙贵显以光大厥阀比子孙贵显矣反耻言其先如此则为人父祖者又奚愿有此子孙哉则不孝莫大乎是世之作谱者率多僣托逺胄夸耀失实此其心亦毋乃耻言其先意欤谱如画工写真要之取其肖而止令后世子孙以是彷佛先人云耳不问文也从吾何敢以不文不勉成先君之志夫叙事必有所由从作例义第一合族辨世溯流扵源谱之大者作世系第二然名行不可无纪也有可传则传之用以发扬幽光作世传第三国史纪外戚夫家岂有异焉作外传第四述往昭来用垂观省之义又安可无训也作谱训第五凡五篇
　　防秦小草序
　　顾生用晦中吴竒士也顷侍其尊人如秦执贽从余学所着有防秦小草其诗文业已升堂而哜胾矣且冲襟春蔼道味袭人若不能为诗文也者余心益异之一日谓余曰士君子为学自有向上一着雕虫小技壮夫为之乎欲焚其所为诗文而颛精扵理学余喜曰子欲焚所为诗文则诗文不必焚也且所谓理学者非外庸行而别求圣解也如能诗文者不以诗文自满不以诗文骄人不以诗文骋离经叛道之语若无若虚成象成爻天下理学莫大扵是矣天生蒸民有物有则迨天未雨彻彼桑土孔子不亟称为知道哉诗文何妨于理学而必于焚之也三百篇多发理之谈故为万世诗人之祖汉魏以后人争工扵词而不求精于理夫词何可不工也而必于伸词以诎理甚且倡为诗不闗理之説则误矣诗文理学分而为二彼盖徒知以切磋琢磨为説理而不知鸢飞鱼跃尤为説理之妙也吾方望自子超汉魏盛唐而直追三百篇使分者合而为一一撤千载诗人之障也子又何以焚为哉用晦将归请余一言为晏昔杨中立将别二程归眀道先生以目送之曰吾道南矣后果大阐伊洛之学扵东南一再传得朱元晦集诸子之大成为宋儒冠冕而感兴二十首与风雅并传树词林赤帜眀道之言若持左劵不爽今东南诸儒称盛一时又非昔日比而子之归也能倡眀而鼔吹之则人将称子为今之中立而余亦窃比眀道之知言也岂不休哉用晦怃然曰命之矣因书此与子订千古之盟
　　理言什一序
　　圣贤之学理学也六经四书渊渊理窟粹乎弗可选矣宋濓洛闗闽以及国朝河津诸儒语録虽言人人殊大要羽翼六经梯航万世邹鲁以来此为嫡传蒲阪张知一先生读之防心爰采精语纂为八篇仍以己意各论著扵后而诸儒之防益大鬯而无余巻凡内外二摠题曰理言什一什一云者志谦也余从先生伯子去浮氏得卒业焉而知先生之于理学深也夫世之学者支离口耳者多炫闻见以为竒而溺志异端者又借虚无以为髙两家逓胜而孔铎絶响识者忧之今观原生证性之説而知非支离于口耳又观定趋归是之説而知非溺志扵虚无借诸儒理言发自家独得此先生之心所以为大而先生之学所以不可及也余数年前亦有此志曽以所标六目举似去浮去浮然之今得此寔获我心余亦可以无言矣近日士大夫亦多有类辑古今名言以传者自淑淑人意非不善苐多采老庄诸子及国筞新语诸书与宋儒并列甚或有割裂佛经道藏文字附于中者呜呼老庄异端非学之尤国筞机械变诈之首世説新语又放纵恣肆之嚆矢若不察而槩收之无论玉石杂陈郑雅迭奏窃恐读者未必受宋儒之益而先巳受机变放肆之损世道人心安所税驾余为此惧方欲删订之而未能今得此编可以折羣言而归之正矣匪直眀理且也卫道先生之功顾不伟哉闻先生尊人云逰滇蜀乆蔑音耗先生徒歩踪访尝仰天大哭曰不得吾父誓不归矣三易寒暄跋渉数万里竟遇扵蜀逆旅中扶掖而归此其事甚竒盖先生一念精诚所格非偶而已也先生早慕黄老后悟理气合一之説一变至道河津而后如先生者指岂多偻先生圽河东曹真予氏志其墓称先生有迈人之学识真予深于理者也其言当不虚去浮署谕华隂今春余与去浮及诸同志讲学太华书院濒别索余弁言余惟去浮今之程朱先生盖大中韦斋其人也家学渊源余方羡慕之又安能賛一辞聊书此以报去浮以附于知人论世之义
　　吕泾野先生语録序
　　夫讲学创自孔子至孟子没而失传中兴于宋而禁于宋宋之不竞奚惑焉洪惟我二祖开基崇儒重道以讲学为令甲举宋儒所讲者一一见之行事説者谓国朝为乾坤一小开辟讵不信然泰运登闳真儒蔚起而正嘉间我闗中泾野吕先生尤海内学者所宗为山斗云先生语録言言皆自躬行心得中流出最透悟最精实真可与西铭正防竝传不朽者其有功斯道不浅余自髫年先大夫命之读即知嗜好乆而弥笃自此纸敝墨渝不离于手第原録嵗乆板且漫漶因僣为订正分若干巻而以先生传附于后灿然成一完録矣旧名内篇今更题曰泾野先生语録志实也余乆欲公诸同志而力未逮今秋按台东郊毕公访余山房因言及先生语録慨然锓梓以广其传而属余引其端公为朱晦翁里人学有渊源而尤揭不逺复三字为宗公于先生可称千载知巳余不肖愧不知学先是方伯静峰汪公邑侯脩龄杨公倡诸公为余建闗中书院公甫下车即捐俸为书院置公田一时同志愈益兴起至如请増解额请罢税善政覼缕造福秦人士无量是秦人士实受公讲学之益矣彼谓学不必讲者是原无心于百姓者也又何恠哉国朝理学甚盛而从祀孔庙者仅仅四先生议祀典者佥以先生未获从祀为缺典公今刻此録表章先哲风励后学其意甚盛读先生语録者尚求之躬行心得如録中所称甘贫改过云云庶逺不负先生近不负我公付梓之意其翊我国家一代文眀之运又寜有纪极哉愿与同志共勉之毋让
　　薛文清先生全书序
　　我国朝从祀四先生咸真修实悟有光圣门而文清薛先生崛起永宣之际于吾道尤有草昧功盖一代理学大儒也所着读书録业巳家传户诵矣而文集人多未之见且白沙敬斋阳眀三先生俱有全书行世而先生独无真为缺典顷侍御沁水张公为先生乡人移书方伯防稽王公大叅蒲阪王公梓先生全书甚盛举也梓且成张公不以余为不知学而命余一言余惟先生之学以复性为宗防以主敬为功夫诚得邹鲁嫡传无容防賛而或者以先生与敬斋为觭重修以白沙阳眀为觭重悟不知离悟言修非真修也离修言悟非真悟也今观先生生平操修可贯金石而质神其议论著述平正切实言言可见诸行事此岂无所悟者能之乎第不至如世儒之谈説空人遂以不悟性少之而不知悟性处政不在谈説空也若白沙阳眀主静致知险夷一致夫岂不足扵修者而沾沾以悟归之抑又过矣大抵真修必本于能悟而真悟自不容不修道本一而学者多岐而二之于是离悟言修者其流为乡愿离修言悟者其流为异端其为学术之患不小余为此惧故因读先生书而为之论著若此昔与先生同时讲学者中州有曹月川端江右有吴康斋与弼闗中有段容思坚康斋容思人以地限扵先生犹属神交若月川则晋洛接壤朝夕印证其学得之先生为多而从防之士如洛阳阎侍御禹锡白太仆良辅咸寜张司防鼎名为尤着至摉辑先生遗稿使至今文献足徴者则又司防之力也师友渊源桴答箎应猗欤盛矣葢尝攷览古今理学兴扵宋而禁扵宋国卒不振识者恨之迨我国朝天子经筵讲学皇太子出阁讲学诸臣履任首谒先师至学宫进诸生讲学载在令甲昭如日星是周家以农事开国我国朝以理学开国也卜世卜年当必逺过周厯公奉命代狩加意斯文微独表章先哲政所以宪章文武使人人知学之当讲耳读先生书者能憬然悟奋然修挺然以讲学自任不沮不惧砥柱中流则先生虽往庶几旦莫遇之不然岂惟负先生抑且负令甲负我公惓惓宪章之意
　　圣学啓闗臆说序
　　万厯甲寅仲夏二日按台紫海龙公偕茶台见平张公防讲闗中书院乡士大夫及孝亷诸生约千有余人而环桥观听者不可胜计济济雍雍如也时天乆隂雨先日当道方斋戒祈晴而是日忽云开日霁万里长空人皆异之岂天亦有意于斯文耶公至偕张公谒先师像毕各以次见就坐二三童子歌诗歌已同志各举所疑请益于公公为之开闗袪疑反覆忘倦人人闻之如醯鸡发覆饮河充量龂龂欣欣如也于是众共喟然曰自有书院以来不知有此胜防否斯道中天其在兹乎日晡犹依恋不忍别去濒行余偕诸生请曰昔夫子忠信笃敬才数语耳而子张犹书诸绅今日之讲可徒空自踊跃耶诸生愧无李端伯笔愿公録示以窃比书绅之义越数日公出此编以示而谓余冝有一言余惟圣贤之学要在透性言学而不言性俗学也言性而不言善异学也凡此皆疑闗未破之过也公学以性善为宗已得欛柄入手诸所剖析至切近至精微至眀显至奥妙本体功夫入门究竟包举靡遗而引证诸儒粹言又折数百年未了公案呜呼千古圣贤正脉具是矣寜直破诸生一时之疑已哉余不佞讲学书院有年恒切自误误人之疑今得此奚啻指南窃自幸而又为吾道幸余又安能賛一辞第与诸生约曰居诸易失师友难得圣域易入疑闗难破今而后所不努力前途用副公辱教惓惓之意者有如此日众共悚然曰善因书之以矢诸同志
　　长安县志序
　　长安故有志乃宋龙图学士宋敏求氏所辑辑成周以来厯代建都遗迹非邑志也而创修邑志寔自今李侯始是志也分类大略凖大明一统志遵制也中多増入以邑志较郡国志例当详耳邑为防省附郭往代无论眀兴以来名宦接踵而山川灵秀所钟如仓颉文武周公以下圣贤又济济相望其人物甲于他邑惟是世逺籍亡末繇考镜止防通志及闻见既真者书之其名宦见任乡贤见在者又例不敢书扵心终歉然也孝子节妇止书已旌及盖棺论定者余俱不敢轻载田赋戸口俱依印册详书一字无容増损漏泽园附陵墓后见国朝恩泽不惟加膴仕抑且及枯骨耳寺观列灾祥后亦示崇正抑邪意至仙释中多涉幻妄故直削之艺文书其有闗地方者余虽工不书唐刘子云古之国史异闻则书今志亦史之流也故仿之亦略载数则呜呼志以纪事惟求实録第令后世文献足徴无贻以文胜质之诮足矣乌庸绘章饰句以夸多鬬靡为也载笔同修者王给谏嗣音及监胄何补之秦东周庠士桑本立韩在等而不肖从吾鹿鹿无能为役殊切自愧所幸当吾世而得遘兹盛举聿观厥成岂非生平一大快也哉虽然余尤有感焉如山川田赋之类终南在南而误书于北田赋本少而误书为多人犹得执其误而更正之倘人物一有遗漏则后之人将安所考乎如孟献子有友五人而竟逸其三董仲舒一代大儒而竟逸其字真为千古遗恨又如古今作家谱者即子孙亦多逸其祖先之名虽孝子慈孙将奈之何亦足悲矣余故扵人物一志特为加详虽不敢泛必不敢畧即如此犹恐名世贤达与时俱往未尽摉録而深山穷谷寜无潜修静养其人者即里闬亦罕知之况数世之下百里之逺孰从而物色之哉以彼其人虽无心于身后之名而后生小子竟使梓里先哲泯没不传尚友私淑之谓何余故每念及此不觉掩巻而长叹也区区之愚尤愿与海内同志共讲求焉李侯莅吾邑百务俱举上下交孚而尤惓惓扵此志可谓知所先务者维时邑博何君载图郭君惟防杨君来鳯邑丞郭君知彰主簿张君文衡胡尉其焕皆始终其事例得并书李侯名煜然汶上人庚戌进士
　　越中述传序
　　昔王文成公讲学东南从防者几半天下而吾闗中则有南元善元贞二先生云故文成公之言曰闗中自横渠后振发兴起将必自元善昆季始二先生録公语几数万言藏之家塾元贞先生孙子兴太史仿苏季眀校正蒙例离为四篇曰立志格物从政教人总题曰越中述传而属余为序余惟文成公之学一致良知尽之矣今离而为四何也曰此正所以致良知也夫人而语之曰汝有志汝为圣贤则必喜语之曰汝无志汝为狂愚则必怒是志本吾人之良知也而不讲立志之学则良知不致矣夫人而有志圣贤则必格其为圣贤之理而后可为圣贤人而不为狂愚则必格其不为狂愚之理而后不为狂愚而圣狂之理夫固昭然扵吾心者是物理本吾人之良知也而不讲格物之学则良知不致矣仁者以天地万物为一体赤子入井则乍见恻隐一夫向隅则满堂愀然圣贤有此志狂愚亦有此志圣贤有此理狂愚亦有此理是一体本吾人之良知也而不讲从政教人之学则良知不致矣是立志格物从政教人正所以致良知也良知是本体致知是功夫识得本体然后可做功夫做得功夫然后可复本体千流万而不离其源千言万语而不出其宗此文成公之学所以大有功于斯道也乃后之谈良知者多放纵决裂为世诟病是空谈良知而不实用致之之功故也于文成公何尤焉此録出而良知末流之病庶几其可救乎尝攷文成公门人虽盛而世传其学者东南则称安成邹氏西北则称渭上南氏自二先生传文成公之学以来代有闻人元善先生三子俱蜚声庠校而俱早亡有孙曰企仲官太仆卿以直谏显有曽孙曰居业登制科而未仕元贞先生有子曰轩盖世所称阳谷先生者也往元善先生与三子相继圽也太仆为遗腹子伶仃孤苦人争龁齮而阳谷公力为卵翼卒底于成又为刻瑞泉遗稿仍匄天台庐山为晏呜呼学之不讲乆矣孤儿寡妇求不乗机而利其所有已难况施恩扵不报子孙于父祖遗文且任其散佚而不知收况侄之于伯父哉在阳谷公不过自致其良知而在挽近世实大有禆乎风化矣有孙四而取科第者三太史其季也而其曽孙居益今且督学晋中世徳家学方兴未艾二先生之诒谋逺矣夫人不讲学则不知修徳又安所获福虽学者原不为获福修徳而天道人事亦自不爽孰谓讲学负人哉人知南氏之盛而不知其所以盛余故为之论著如此诗云诒厥孙谋以燕翼子二先生以之又曰昭兹来许绳其祖武其子兴之谓也夫
　　姜凤阿先生语録序
　　葢不佞从吾读鳯阿先生语録得七善焉世之学者多厌常喜异进二氏而退六经而其至不可道先生曰六经之言由圣人精蕴而发皆因性命而立言本之则有实得措之则有实用由之则可以经当世而适于治此可以药世俗翻案经术之病其善一世之学者多支离于口耳闻见而不知求之于心去危微精一之防逺矣先生曰仁道虽大要之不外于此心教诸生如孟子所言求放心以求仁为近若求其最近易者则正容谨节家庭唯诺之常自是求放心处自是学者求仁处此可以药世俗口耳支离之病其善二世之学者多侈谈文词功烈而迂视理学先生曰文词功烈离仁而为之乃是一技一能若从此心流出做出则古人所谓立言立功者在焉葢从立徳中来即三者可并传不朽也此可以药世俗务华絶根之病其善三世之学者多喜放纵而恶检束故以礼为伪以肆为真其壊风化不小先生曰礼而谓之家礼者言乎其可行于家者也而其本则始诸身家礼而谓之仪节者言乎其仪文与末节而精微之理寔在焉以身而教家以心性而求仪节则是书也岂古人之粗迹哉此可以药世俗蔑弃礼法之病其善四世之学者遵道而行半涂而废多起于避人讥刺先生曰人固有不容于流俗而中变以为求合之地亦或不堪流俗而应之又不免于过激者皆非所以处身之道也毁誉利害苟不入于吾心则适然之来当一以任其自至然乆之卒亦何尝无公论哉此可以药世俗逡廵畏缩之病其善五世之学者多谓学行而已讲之何为顿令有志之士不敢承当先生曰孔子尝以学不讲为忧而并及于徳之修义之徙不善之能改人皆言圣人于此有四忧焉予以为义之徙不善之能改乃所以为徳之修而徳之修则圣人所以为学之讲也讲学者盖讲乎其所以修徳讲乎其所以迁善而改过要之四事为一事四忧亦一忧尔此可以药世俗借口非学之病其善六世之学者多隐善扬恶借著述以泄私忿殊失古人立言之体先生曰吾邑中有故乡先生孙曜髙文洁行足为乡闾式吾郡殷生士望笃行好学之士能倡率讲学防尤西川书中无一世俗语罗念庵习静一室赵大洲闻之欣然有往从意其他称述袁裕春宋阳山周讷溪海刚峰毕松坡孙季泉孙立亭赵定宇诸正人君子尤不啻若自其口出而又非献防当途以希名利者此可以药世俗嫉贤妬能之病其善七呜呼先生斯録其有功于世道大矣余生也晚不及师事先生而先生仲子养冲先生往督学余乡与余善辟之草木吾臭味也因漫题扵简首
　　郑溪书院志序
　　余尝览海内郡邑志即蕞尔岩邑其寺宇多则数十少亦十数至书院则晨星矣甚且举古胜地或改公署或沦寺观为之太息不已呜呼又何恠异端之盛吾儒之衰也或曰书院不皆真儒何取虚设为余曰寺宇岂皆真佛而人不病虚设何也寺宇不皆真佛而佛教借以羽翼书院不皆真儒而儒学借以倡眀而况真儒又往往軰出乎冀北之马岂尽追风逐电一日而千里然求追风逐电一日而千里者必冀北马也邓林之材岂尽干霄拂云蔽青天而防原野然求干霄拂云蓛青天而防原野者非邓林无有也书院亦士之冀北邓林也奈何敢藐天下士而遂谓无真儒哉吾儒异端之辨不在口舌之争而在修其夲以胜之广建书院以表章圣学正盛则邪衰晛见则雪消将真儒接踵而异端不攻自破矣此修其本以胜之之説也或曰今学宫徧天下不翅足矣又恶庸骈指为余曰学宫博士有専责弟子有定员岂人人可升堂入室者且朝廷设官分职其权孰得而侵之书院之设见任搢绅固可拥比而林下韦布亦可登坛余向谓交与一人不可妄讲学无人不可容正为此也学宫作养有限书院教思无穷此正补学宫所不及者安得骈指视之紫海龙公理学真儒也吉州形胜甲扵天下匡庐崒嵂彭蠡潆廻家弦户诵比于邹鲁各邑书院林立而永寜独缺公慨然曰继往开来岂异人任何可当吾世而使吾寜逊他邑乎嵗丙辰按秦归创建郑溪书院郡邑同志讲学其中甚盛举也南皋邹公为之记而复性堂公自为记今按淮归纂志以垂不朽而函书命余为序余不知学安知性且先儒论学或云主静云主敬云穷理云致良知似各立门戸不知于复性之防何居盖人性皆善而不学则不能眀善而复其初以性善为本体以主静主敬穷理致知为功夫则善眀而性善之初可复性复则诸説皆筌蹄矣筌者所以在鱼得鱼而忘筌蹄者所以在兎得兎而忘蹄至扵鱼兎得而筌蹄忘又何门户之可言乎公书院以复性名堂正所以融门户而偕之大道也余读公记发眀此理批郤窽得未曽有又何能赘一词惟是有感扵当世寺宇之多而书院之少致异端盛而吾儒衰又感扵吾儒借学宫以操戈而反授异端以常胜之柄也故为之缕缕如此敢以是复公命并以质之邹先生
　　旌烈録序
　　余别墅在城南沙井村距沈桥里不三里许始杨烈妇之死也乡村之人闻其事而恠之其夫语其妻曰刘氏年正茂即改适岂乏佳耦而胡以死为也其妻亦语其夫曰刘氏年正茂即改适岂乏佳耦而又胡以死为也比余倡诸士大夫往吊后诸生上其事扵当路当路上其事扵朝天子嘉其节而旌表其门乡村之人始知其为烈而诵之其夫悟而悔曰吾向者所告扵妻是何言也是诲其妻以贰也其妻亦悟而悔曰吾向者所告扵夫是又何言也将使夫视我为何如人由是夫死而不欲守者且守矣守节而不欲终者且终矣甚且从容就义亦知以死殉矣数年以来节烈之妇项背相望夫人等耳何昔议其非而今称其是也何昔以改适为快而今以殉夫为快也岂非良心人所同具而不感发之则不兴哉慨自学之不讲理道不眀于是有妻背夫弟背兄臣子背君父朋友背朋友而恬然不知其非者世道人心可胜搤掔今天子一旌表此烈而函谷以西风俗顿为转移孰谓古今人不相及哉或曰烈妇之死惟知有死耳安知有身后之名是无所为而为真乎其真者也若今之守节者死节者皆闻烈妇之风而兴起是有所为而为非真也而子反称之何也余曰不然烈妇之死固无所为而为固真也而彼闻风兴起者是因感而触其良心良心一触自有勃然不容巳者其不容巳之心何心也是亦无所为而为之真心也而安得以伪目之昔夷恵以清和奋扵百世之上百世之下闻夷恵之风者顽夫亷懦夫有立志薄夫敦鄙夫寛孟子亟称之未尝以夷恵为真而以闻风兴起者为伪也夫表扬死者正所以兴起生者若以兴起者为伪则死者固无心扵身后之名而生者又不免有好名之议则死者固不必于旌而生者亦不必于兴起矣有是理哉烈妇弟诸生杨材彚梓公移志传祭诔诸文题曰旌烈録乞余一言弁首因书此畀之而复为之説曰表扬死者固所以兴起生者表扬妇人实所以兴起男子彼张邦昌刘豫冯道軰非丈夫耶不衣冠耶不读书耶千载而下谈之犹令人髪上指冠恨不得食其肉而寝其皮视此妇人寜不愧死哉呜呼读此録而不勃然兴忠臣孝子之思者非夫也
　　森玉馆集序
　　森玉馆集者朱宗尉伯眀诗也伯眀自幼即嗜书而尤嗜诗矢口成韵即有风人之致余喜而从防之俾尽读古今之书伯眀即键户发愤自三百篇而下以及我眀空同诸子诗无不昼夜伊吾朗然成诵而伯眀之诗遂骎骎入古人堂室矣为汉魏则汉魏为盛唐则盛唐而絶无纎巧脂粉掇拾饾饤之病亦竒矣哉余与伯眀居同里闬伯眀长余一嵗自七八嵗即相与相与即彼此问竒字乆之谈文谈诗不作一戯谑语里中人以道学嘲之余两人不为变也由今思昔可发一笑吾闗中为横渠先生之乡余于圣学未窥津涯而伯眀每步月过存必剧谈丙夜夫今之诗人理学多枘凿不相入此正坐不讲之过诗云鸢飞戾天鱼跃于渊即善説诗者不过以为点景之妙耳而孰知其言上下察维天之命于穆不已于乎不显文王之徳之纯即善説诗者又不过以为言天言文耳而孰知其言天之所以为天言文王之所以为文也夫论理而至扵上下察至扵天之所以为天文之所以为文其精微奥妙亦至矣尽矣蔑以加矣而皆于诗中发之诗岂易言哉余以为今之诗人特其臭亦与之俱化也彼喜读势利放肆之文者亦乆而不闻其臭者耳岂有心扵左袒哉呜呼直道难容枉道易合与善人居难与不善人居易人情乎今五经四书科名悬扵前考较廹扵后学者尚不肯读至于二氏六子诸书既不列扵学宫又屡廑乎眀禁而人多嗜好之何也此其故不可不思也今之选古文者不过论文章之工拙至于所以为文何如则未之辨也余故表而出之匪直防艺且以为志道之一助云
　　少墟集巻十三
　　钦定四库全书
　　少墟集巻十四
　　眀　冯从吾　撰
　　説
　　做人説上
　　一日与舘中二三同志阅邸报中有做官做人之説咸韪其言而余以为做官做人不是两事总之做人尽之矣或曰做官做人岂毫无所分别邪余曰然吾侪立身天地间只有做人一事试观吾侪今日聚首讲学容容与与无半防尘嚣宛然洙泗杏坛景象固是做人眀日朝叅课业或揖让扵禁近或唫咏扵秘阁亦是做人异日馆之后或留而在内或出而在外职业所闗钜细不一无大无小无敢瘝旷亦是做人非曰如此为做人如彼为做官也尝观大学一书至平天下章凡理财用人为君为相道理具载无遗而总谓之大人之学若做官做人分为两事是格致诚正属做人平天下治国属做官也有是理哉是大学一书乃古人做人之法则吾侪所当时时潜心理防者也且吾侪自七八嵗入社学后呌成做童生进学后呌成做秀才科第后呌成做举人做进士入仕途呌成做官林下呌成做乡先生自少至老此身入于世套中何时才去做人不知做秀才做个好秀才做官做个好官就是做人其道理工夫説在大学可无赘也嗟嗟耳目口鼻人也视听言动人也此非有余彼非不足何待于做人必待扵做而后可言人也自少至老方汲汲做人之不暇而暇言他哉余曰只有做人一事者以此
　　做人说下
　　馆中与二三同志论学彼此拳拳以做人相印证余曰做圣人易做文人难吾侪扵难者尚殚精竭力图之扵易扵易者反玩日愒月委之扵难何也或有疑者欲余竟其説余曰难易之间是在自悟非可以腾诸口説也无已试以舜孔观之古今论大圣必曰舜孔舜之徳业详载虞书中若不可几及而夫子乃曰舜好问而好察迩言隠恶而扬善执其两端用其中于民其斯以为舜乎玩其斯二字可见虞书所载多少徳业都不是舜之所以为舜处而惟此乃其所以为舜然则好问好察难邪隠恶而扬善难邪孔子天纵圣人不知有何様髙逺之为而其自道苐曰其为人也发愤忘食乐以忘忧不知老之将至云尔夫发愤忘食难邪乐以忘忧难邪由此观之吾侪特不肯去把做诗文之心为做圣贤之心耳若是肯去好问好察肯去隠恶扬善肯去发愤忘食乐以忘忧则舜孔有何难为顔渊曰舜何人也予何人也有为者亦若是阳眀先生曰个个人心有仲尼岂欺我哉吾侪只説尧舜孔孟难为试观一日十二时中曽去好问好察否曾去隠恶扬善否曽去发愤忘食曽得乐以忘忧否途患不行不患不至不用工夫而曰尧舜孔孟难为真难之难也且吾侪自入馆来朝而诵久而讽行思坐想何尝一息不在诗文上用功其诗文何尝一息不在班马李杜上模拟真可谓殚精竭力矣试自反之其诗文视班马李杜竟何如邪孰难孰易必有能辨之者佥以为然余又曰做人不在多言顾力行何如耳今言已多矣愿相与共朂之
　　讲学说
　　客有讲学者因人言而志阻遂不复讲余恠而问之客曰子犹敢言学乎方言学而人言随之何益也余曰子向日之讲学也果为人乎抑为巳乎如为人也则人言诚所当恤如为巳也则方孜孜为巳之不暇而暇计人言乎哉闻谤而辍则必闻誉而作作辍由于毁誉是好名者之所为也讲学之谓何且人之议之也议其能言而行不逮耳能言而行不逮此正学之所禁也者人安得不议之吾侪而果能躬行也即人言庸何伤客又曰学贵躬行固矣讲之何为余曰讲学正所以为躬行地耳譬之适路然不讲路程而即啓行未有不南越而北辕者也又譬之医家然不讲药性而即施药未有不妄投而杀人者也又譬之兵家然不讲兵法而即应敌未有不防师而辱国者也天下之事未有不讲而能行者何独扵吾儒而疑之客怃然曰有是哉有是哉微子今日之讲吾几以防行当躬行矣岂不误哉讲学之益正在扵此愿与吾子共朂之
　　梦説
　　问圣人立言最平易真切乃夫子有梦见周公之叹毋乃幻乎余曰不然昼之所为安得如夜之所梦更为真切或曰子之言更幻甚矣余曰不然天地之气复扵子人心之气息扵夜此处发见呈露才是本来真心最真最切莫过扵此试观吾侪发愤为学一日之间喜怒哀乐恰似件件中节矣至扵梦中或喜或怒反有不中节处辟如性嗜酒者一向戒之矣至扵梦中或不免扵饮或恍然悟其戒而饮之知节何也此正真情发见也然须得戒之又戒以至于与戒俱化斯梦中亦不饮矣观人心之真者莫过于此中庸论喜怒哀乐而先之戒慎恐惧夫戒慎不覩恐惧不闻工夫亦可谓至精至密矣然使胸中犹有戒慎恐惧在则梦中必不免有不中节处故又曰致中和致之云者戒之又戒以至于与戒俱化之谓也如此才能发皆中节虽是已发之和犹然未发之中位天地育万物即此便是岂待外求哉且吾侪平日好做诗夜间必梦题诗甚且有一二佳聨出来真是昼间做不到可见人之精神原可以通天地原可以贯古今欲见尧舜便见尧舜欲见周孔便见周孔奚必羮墙哉吾侪今日试验喜怒哀乐何如梦中喜怒哀乐又何如则此心存亡工夫生熟自是一毫不爽故曰书之所为安得如夜之所梦更为真切也昔韩子原道谓周公以是传之孔子夫周孔相去不啻百有余嵗夫孰传之而孰受之邪孔子欲行周公之道故屡接扵梦寐间后儒日诵法孔子而卒不能使孔子入梦可胜叹哉可胜叹哉
　　天道説
　　董子有言天人相与之际可畏也尝以秦论始皇自知天下虽为己有而法令太酷人心含怨终夜皇皇计无所出扵是不得已为焚书坑儒之举若曰圣贤载籍能发人聪眀英雄豪杰能议人是非从古国家摇乱不能长乆皆始于此焚书坑儒自以为天下无复有书无复有儒黔首可愚而我可无恙矣此与铸金人十二扵咸阳意同然能焚书而不能焚黄石之书能坑儒而不能坑子房之儒圯上之遇老人从何处来十日之索子房从何处去当斯时也秦之鹿已出柙矣黔首果可愚而一世二世果得宴然无恙也邪夫以始皇之雄而无如天意何何世人恃其聪眀才辨敢于与造物者争衡也岂未覩秦事也乎哉吁亦愚矣
　　名实説
　　学者之病莫大乎务名金名曰金金也玉名曰玉玉也铅而金之石而玉之名孰与我虽然即名焉亦名曰铅而金之耳石而玉之耳其名弥大其病弥章名而至此名愈乎哉遯世不见知而不悔即其所以疾没世而名不称君子盖辨之矣
　　勤俭説
　　越中有二士夫其一人讲学其一人不信学二公家俱裕俱以勤俭二字训其子其子少年初亦奢惰后俱折节为勤俭廪廪遵父命惟谨其讲学公之子汲汲皇皇读书求友有勤无惰自奉甚俭即敝衣粝食宴如也而周族党赈贫乏略不少吝其家日裕而声望亦日起卒为名儒其不信学者之子亦汲汲皇皇持筹治生有勤无惰自奉甚俭即敝衣粝食亦宴如也而至亲族党一毫无所施予人多以是怨之由是众叛亲离讼狱烦兴家事亦渐销落而营利愈甚卒为乡里所不与夫此二子者其勤同其俭同其廪廪遵父命同而家道之隆替若此其异何哉盖以学问为勤俭则鸡鸣而起孳孳为善吉人为善惟日不足其勤也为真勤菲饮食而致孝乎神恶衣服而致美乎黻冕卑宫室而尽力乎沟洫其俭也为真俭故人品家道成则俱成以世俗为勤俭则其勤也为奔忙为营求其俭也为贪鄙为啬吝故人品家道败则俱败耳然则家道之败也其病岂独在惰与奢哉夫子孙而能勤俭亦足称矣而止因学之不讲遂至以此败其家而不悟呜呼昔人有言毋以嗜欲杀身母以货财杀子孙母以学术杀天下后世为人父祖者奈何以讲学为非而至以勤俭杀子孙也哉悲夫余闻其事而有感因为之説以贻同好
　　孝弟说别孙生绳祖
　　尧舜之道孝弟而已矣宗族称孝乡党称弟者又止为士之次何也盖尧舜之孝弟是造道之极满孝弟之量者也乡党宗族之称孝弟如王祥王览軰是天资之美尽孝弟之一节者也尽孝弟之一节即可以为士可见人皆可以为尧舜只是人安扵天资之美未加学问之功安于一节之善未满分量之全所以为士之次所以尧舜不可为耳岂尧舜之道有出扵孝弟之外哉原泉混混不舎昼夜盈科而后进放乎四海宗族称孝乡党称弟之士是原泉混混之水也尧舜之孝弟则放乎四海矣尧舜虽放乎四海其实不过满其原泉之量又未尝扵原泉混混有所増加故曰孝弟而已矣而已矣者无所増加之谓也华下孙生绳祖幼而失怙垂髫学举子业弱冠王母歾生宜承重哀毁逾礼既襄事庐于墓侧者三年一时以孝闻戊申春余偕同志讲学太华山中而生偕其师刘生若鲁友李生华实王生国賔徒歩九十余里从余逰濒别余朂之曰若不闻田画之告邹志完乎愿君无以此自满士之所当为者未止此也生闻其言再拜而谢眀年己酉三月生复徒歩二百余里从余讲学太乙峰下余留居月余见其气宇端凝意向勤恳视昔益有加焉此其所造将来盖未可量者余深喜吾道之得人也因其归书孝弟説以遗之
　　书孝弟説赠孝子
　　尧舜之道孝弟而已矣夫而已矣者无所増加之谓也往嵗华下孙生绳祖为其祖母庐墓三年余为此説今嵗丙辰三月河津生献诚越数百里从余学余闻献诚为其母有疾日侍汤药衣不解带者二年母圽哀毁逾礼庐于墓侧者又三年一时以孝闻于秦晋间余甚嘉之今献诚将归防余病不能为文以阐扬其孝复手书此説以贻之河东有曹真予张緑汀二先生者献诚其以余言请正焉
　　又书孝弟说赠马孝子
　　尧舜之道孝弟而已矣夫而已矣者无所増加之谓也先是华州孙孝子绳祖为其祖母庐墓三年余书此説遗之而复朂之曰若不闻田画之告邹志完乎愿君无以此自满士之所当为者未止此也绳祖再拜而谢尝慨省防盛地士之显亲扬名问视定省刲骨愈亲者济济不乏而庐墓孝子自顔彩后不少概见余方欲借孙生以风之而今得挥使马诚其人不翅空谷足音跫然而喜因偕咸阳同年张西华郡丞门人张尔维孝亷往访其庐余素未识马君而识荆自此始见其哀戚之色溢扵眉端谈及母氏劬劳然泪下余益重之因闻扵学台尹公公为之表厥宅里里闬士绅始津津称马孝子马孝子云今孝子三年之防毕治任将归余偕诸士绅迎扵东郊孝子抱主而泣观者如堵防余病不能为文复书此説遗之余自倡学以来每以人性皆善人皆可以为尧舜二语为同志讲数年以来同州有沈时泰渭南有姚应魁临潼有张应佩华隂有石之岱蓝田有王之贾田养心陈化龙徐眀教而华州又有张廸光皆相继庐墓而养心之岱余亦亲至其庐乃今又得马君孰谓人性不皆善而人不皆可为尧舜哉马君勉矣向告孙生田画与邹志完之言无烦余覆説也
　　顾用晦字説
　　姑苏顾生晿离初字离眀或以为文之太着也更之曰元晦此其意甚善而余以为先儒之字袭之不可复更之曰用晦生再拜稽首而谢诘朝生介许生大伦匄余为説以志绅佩余惟晦之为义子思子言之详矣尚防闇然晦之始也内省敬信晦之功也笃恭而天下平晦之成也上天之载无声无臭至矣余又何言生闻之喜甚复再拜稽首谢曰离虽不敏敢不书绅佩先生之教
　　箴
　　座右二箴【有序】
　　三载静摄庶几寡过日来尘溷顿觉茅塞每一防检不自知其汗之浃背也呜呼静中静易动中静难余未尝一日不三复斯言由今
　　观之益信因述座右二箴用代严师训戒乙未谷日识
　　呼汝从吾慎汝存心一念少差百盭俱侵母愧汝影毋愧汝衾勉旃勉旃上帝汝临
　　呼汝从吾慎汝制行一歩少错终身大病母任汝情毋任汝性勉旃勉旃庶几希圣
　　赞
　　秦闗王先生像赞【有序】
　　蓝田王秦闗先生捐馆舎二十年矣前嵗丁未督学祁公博采公议祀先生扵学宫今嵗己酉邑侯梁公学博钱君杨君复从阖邑士民之请为先生建専祠以祀之一时人心翕然称为盛举仲冬二日安主扵祠从吾偕同年周淑逺叅知及门人任生国珣梁生尔桢瞻拜祠下乐观其盛覩先生之像俨若面先生而复与之上下其议论也因赞数语用旌山斗赞曰
　　清臞之貎笃实之学四吕而后公称先觉昔聆公训今拜公祠辟邪崇正百世可师
　　解
　　命解
　　日者以支干八字槩人生平人皆信之余以为人生平毁誉得失死生荣辱非支干八字所能概也倘有人焉慨然思猛然省即扵此毁誉得失死生荣辱八字勘得破能扵此中讨得主张则一切世味自不得以笼络之便是鹏抟万里凤翔千仭格局便是为圣为贤的命若是昬昬昧昧营营逐逐扵此八字勘不破扵此中讨不得主张则自暴自弃枉了一生便是春蚕作茧秋蛾赴灯格局便是为狂为愚的命尝观此八字误了古今多少英雄豪杰真是可恨可怜命乎命乎岂日者所能测识哉孔子曰不知命无以为君子而孟子亦曰夭夀不贰脩身以俟之所以立命于戏深矣
　　论
　　论荀卿非十二子【阁试】
　　昔荀卿以儒自命而立言指事壹禀扵仲尼可谓伟矣然仲尼之徒惟思孟独得其宗而卿之非十二子也以思孟为闻见杂博猥与墨翟恵施辈同类而共讥之是何敢于髙论异説而不让邪胡其誖也卿之言曰它魏不可合文通治陈史不可合众眀分墨宋不可容辨异县君臣慎田不可经国定分恵邓不可为治纲纪似也而犹曰持之有故言之成理若有不尽非者何至以僻违无类幽隠无説闭约无解乃归之思孟而以唱和为有罪哉孔氏既没异端棼如战国以来从衡捭阖之习盛而吾道不絶如线矣仲尼之道灿然复眀扵世者唱和之力也而可曰罪也邪卿固尊信仲尼者正宜以思孟为津筏而后可以窥洙泗之源委案饰其辞而只敬之曰此先君子之言也繇斯以观卿顾不当只敬先君子哉果尔则卿亦世俗之沟犹瞀儒嚾嚾莫知其非者矣岂不自言而自誖之邪尊仲尼而非仲尼之徒亦太惑矣或谓卿妄以道自任眀知思孟之学故为排之以自继仲尼之统不知有此一念之胜心而已不可与入道矣何足为思孟损益哉且卿之尊信仲尼也甚笃而子弓虽贤与仲尼并称已失低昻之实又何论思孟卿受学于子弓意推尊子弓以彰巳学所从来故不得不与仲尼并称是卿之尊信仲尼亦桓文之尊周室不过阳浮慕之已耳不然子弓固不在仲尼下而思孟岂遂在子弓下哉是仲尼而非思孟余诚不知其何説矣大抵卿惩叔季不学之弊而归咎扵性恶见霸功之算计见效也而曰法后王故闻思孟之称性善而谈法古不翅如枘凿然此其诋思孟之根不可捄药者也独不思相近之训安所称恶而尧舜汤文岂不惓惓扵垂训无乃仲尼非乎它魏慎墨之流仲尼之徒羞称之至如史防之直固其所深嘉乐与者亦不可概例扵诸子老庄辈诋圣侮法不遗余力乃置之不论甚矣卿之好竒也然则卿之非十二子也其诚敢为髙论异説而不顾者哉或又谓后世儒者借喙思孟行实誖之才无可用世而窃儒名以盖其愆卿诚有激乎其言之者不知果有激而言也非其窃儒名者可矣并真儒而非之可乎哉昔人称卿才髙而不见道谅矣呜呼卿一非思孟而李斯遂焚书坑儒以促秦二世之亡非学而遂以亡人之国也学可非乎哉祸秦者斯而祸斯者卿也此古今治乱得失之林也
　　圣之时论【馆课】
　　夫时之义大矣哉惟纯天之圣人而后可以当之然所谓时者何消息盈虚莫窥机缄通复禅代莫测端倪乃造化自然之妙而不容一毫人力叅焉者也使人力可以一毫叅则是道为有方之物而圣人可以为时矣圣人岂能为时哉不惟圣人即造化亦不得而强之如春之不得不夏夏之不得不秋而秋之不得不冬也时则使然造化乌得而强之造化不能强乎时而人恒恃其聪眀智虑以安排拣择扵其间曰如此则清如此则和如此则任始强此以律彼继强彼以合此是执夏之箑而曰曷不为裘之温也执冬之裘而曰曷不为箑之便也岂不盭扵时哉节概虽髙勋业虽伟殆与纯天之圣人异矣夫惟纯天之圣人为能含心扵寂合气扵漠聪眀在声臭之先而智虑在覩闻之外夫是以自作主宰造化为役时清而清不为絶俗时和而和不为狥人时任而任不为干时静也如隂之翕而静与天俱动也如阳之辟而动与天防易不云乎动静不失其时其道光眀呜呼深哉是道也乃吾夫子之道而非夷恵伊尹之道也伯夷道在于清则与和二栁下恵道在于和则与清二伊尹道在扵任则与清与和又二夫二则偶偶则可以容吾之聪眀智虑以安排拣择之故取其清者去其和取其和者去其任即其所造可以亷顽而立懦可以寛鄙而敦薄可以致君而泽民而终不足以语造化自然之妙何其盭扵时也乃吾夫子则毋意毋必毋固毋我而已矣可仕则仕可止则止可乆则乆可速则速而已矣故其自言曰吾道一以贯之一则无偶无偶则无所安排无所拣择时乎夏则箑而非有心扵箑也时乎冬则裘而非有心于裘也圣人以为时固如是吾亦如是以应之耳矣造化不能强乎时而吾欲以聪眀智虑强之能乎哉此孔子所以为圣人之时也时乎时乎岂易言哉后人不眀扵时之说而専以随时变易解之至为与时浮湛者借口呜呼独不思夏之必暑而冬之必寒乎故曰信如四时又语其一定而不移也伊川曰随时变易以从道也夫随时变易而不从道则小人而无忌惮反不若夷之清恵之和尹之任矣是故君子毋轻言时










　　少墟集巻十四
　　钦定四库全书
　　少墟集巻十五
　　明　冯从吾　撰
　　记
　　关中书院记
　　余不肖偕诸同志讲学寳庆古刹有年矣歳己酉十月朔日右丞汪公宪长李公宪副陈公学宪段公联镳防讲同志防千余人相与讲心性之防甚具驩然日晡始别濒别诸公谓余曰寺中之防第可蹔借而难垂久逺当别有以图之明日即以寺东小悉园檄咸长两邑改为关中书院延余与周淑逺诸君子讲学其中而汪公复为书院置公田延绥抚台凃公闻而嘉之以俸余增置焉讲堂六楹诸公扁曰允执盖取关中中字意也左右各为屋四楹皆南向若翼东西号房各六楹堂后假山一座三峯耸翠宛然一小华岳也堂前方塘半亩竖亭于中砌石为桥偏西南不数十武掘井及泉引水注塘井覆以亭二门四楹大门二楹旧开于南縁邻官署冠盖纷遝深山野人不便厠迹因改于西巷境益岑寂且不失吾顔氏陋巷家法也西巷地基乃用价易民居大门外复构小屋数楹仍居数家以供洒扫之役前后稍为修葺未及数月焕然成一大观矣松风明月鸟语花香令人有春风舞雩之意而刘郡丞孟直复为八景诗以壮之一时同志川至云集吾道庶防兴起而余愧不足以当之也一日讲毕诸生请曰自昔书院剏建皆有记而当道诸公盛举又不可冺焉不彰也先生得无意乎余唯唯因进诸生谂之曰我闗中形胜甲于天下羲文武周后先崛起弗可尚矣自横渠后理学名儒代不乏人盖文献之邦而学问之薮也吾辈生于其后何可无髙山景行之思且书院名闗中而扁其堂为允执盖借闗中中字阐允执厥中之秘耳夫中之一字自尧始发之所谓尧得统于天者此也然中与不中虽见于事而实根于心舜又恐人求中于事而不知求中于心故曰人心惟危道心惟防惟精惟一允执厥中其防防矣然危防精一之辨莫详于子思中庸一书盖中之为徳庸徳也中之为言庸言也喜怒哀乐中节子臣弟友尽道是也于此一一中节一一尽道直至中和致而位育臻然后可以合无声无臭之妙然后可以语尽性至命之学呜呼岂易言哉夫喜怒哀乐中节固也若必待已发而后求中节子臣弟友尽道固也若必待既感而后求尽道则晚矣故必当一念方动之时而慎之而后能中节尽道也此慎独之説也故曰其要只在谨独虽然又必待念起而后慎之则亦晚矣故必当一念未起之时而慎之而后能中节尽道也此戒慎不覩恐惧不闻之説也故曰静中看喜怒哀乐未发气象一念未起则涵飬此心一念方动则防检此心于此惟精于此惟一庶乎有不发发皆中节有不感感皆尽道矣呜呼岂易言哉然人多不肯用戒慎之功者何盖亦未知本体责任不容诿耳且天命之谓性非命之甘食悦色如告子所称正命之使我位天地命之使我育万物也我能位育则性尽而能复天之命我不能位育则性失而无以复天之命可不畏哉命如君命父命师命然君命父命师命皆着于声臭而惟天命不着于声臭故曰上天之载无声无臭天之命我者如此其重而又无声臭之可即念及于此喜怒哀乐虽欲不中节不敢也子臣弟友虽欲不尽道不敢也独虽欲不慎不覩不闻虽欲不戒慎恐惧不敢也孔子曰畏天命又曰小人不知天命而不畏也彼不畏者原不知耳若知之岂敢不畏哉知本体之难诿自知功夫之当尽而或又谓本体原自现成用功即落臆説是谓天地本位万物本育而我不必位育之也弃天防天甚矣其如天命何呜呼位天地育万物圣人此天命凡人亦此天命上而天子此天命下而庶人亦此天命无圣凡贵贱无弗同者今吾辈自天生以来俱各命之以位育之性俱不容不讲危防精一之学即汲汲皇皇异日犹未知能复天之命否也而尚敢暇逸为哉上帝临汝无贰尔心愿共勉之诸生然曰今而后始解允执之义矣敢不努力以毋负上天所以命我之意于是次其语书之以为记时大叅闵公熊公宪副刘公张公常公郡守尹公二守朱公郑公沈公节推王公咸宁署篆别驾孙公长安令杨公皆兴起正学襄厥成事例得并书凃公讳宗濬南昌人癸未进士汪公讳可受黄梅人庚辰进士李公讳天麟武定人庚辰进士陈公讳宁历城人壬辰进士段公讳猷显固始人壬辰进士闵公讳洪学乌程人戊戌进士熊公讳应占隆昌人壬辰进士刘公讳一相长山人丁丑进士张公讳问明夀光人辛丑进士常公讳守信磁州人己丑进士尹公讳伸宜賔人戊戌进士朱公讳星耀贵溪人癸未进士郑公讳敦原长治人壬午乡进士沈公讳震龙临安人乙酉乡进士王公讳大智玉田人甲辰进士孙公讳谋蒲州人选贡士杨公讳鹤武陵人甲辰进士其余捐金助修诸公姓氏不能备书俱载碑隂
</div>
    <div class="pagination">
<a href="少墟集_page11.html">上一页</a><span>...</span><a href="少墟集_page7.html">7</a><a href="少墟集_page8.html">8</a><a href="少墟集_page9.html">9</a><a href="少墟集_page10.html">10</a><a href="少墟集_page11.html">11</a><span class="current-page">12</span><a href="少墟集_page13.html">13</a><a href="少墟集_page14.html">14</a><a href="少墟集_page15.html">15</a><a href="少墟集_page16.html">16</a><a href="少墟集_page17.html">17</a><span>...</span><a href="少墟集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
