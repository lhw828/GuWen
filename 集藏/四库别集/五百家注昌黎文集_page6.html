<!DOCTYPE html>
<html>
 <head>
  <meta charset="utf-8"/>
  <title>
   五百家注昌黎文集 - 第 6 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家注昌黎文集 - 第 6 页/共 28 页
  </h1>
  <div class="content">
   【张十一即功曹署樊曰国史补云外即遗补相呼为院长补注公与张同自御史贬官又同为江陵掾公法曹防军张功曹叅军元和元年时也】
　　李花初发君始病我往看君花转盛【孙曰转愈也】走马城西怊怅归【孙曰即上言江陵城西二月尾花不见桃惟见李者也】不忍千株雪相映迩来又见桃与梨交开红白如争竞可怜物色阻携手【孙曰物色春之景物】空展霜缣吟九咏【祝曰缣丝缯也古乐府新人工织缣故人工织素○缣音兼】纷纷落尽泥与尘不共新妆比端正桐花最晚今已繁【孙曰礼记月令季春之月桐始华】君不强起时难更【孙曰更再也】闗山逺别固其理寸歩难见始知命忆昔与君同贬官【孙曰贬阳山时】夜渡洞庭看斗柄【孙曰北斗柄也】岂料生还得一处【孙曰同在江陵】引袖拭泪悲且庆各言生死两追随直置心亲无貎敬念君又署南荒吏【樊曰张在江陵未防邕管经畧使路恕署为判官】路指门幽且夐【樊曰容州北流县南三十里有两石相对门濶三十歩俗号门闗谚曰门闗十人九不还祝曰夐逺也前汉儵夐逺去休正切】三公尽是知音人曷不荐贤陛下圣【樊曰人臣称至尊曰陛下其与人言及亦通曰陛下田横入海居岛中汉髙帝使人赦横罪而召之至尸乡廐置横谢使者曰陛下在洛阳今斩吾头驰三十里形容尚未能败犹可观也遂自刭】囊空甑倒谁救之【韩曰杜诗囊空恐羞澁留得一钱看又郭林宗传孟敏客太原荷甑堕地不顾而去】我今一食日还并【樊曰礼记儒行儒有并日而食】自然忧气损天和安得康强保天性断鹤两翅鸣何哀絷骥四足气空横【祝曰絷维也横不以理也孟子其横逆犹是也○絷陟立切横户孟切】今朝寒食行野外緑杨匝岸蒲生迸宋玉庭边不见人【孙曰宋玉楚人故居在江陵韩曰杜诗曾闻宋玉宅毎欲到荆州荆州即江陵也】轻浪参差鱼动镜自嗟孤贱足瑕疵特见放纵荷寛政【孙曰言江陵尹之政】饮酒宁嫌琖底深【韩曰桑乂在江总席上曰虽深盏百罚吾亦不辞也】题诗尚倚笔锋劲【韩曰鲍明逺拟古诗两説穷舌端五车推笔锋】明宵固欲相就醉有月莫愁当火令【樊曰火令谓禁烟孙曰火令焚火之时也相传寒食日介子推焚骸后世一月不举火云或作有月莫辞灯火冷非是】
　　和张十一忆昨行
　　【补注元和元年江陵作与前数诗相先后】
　　忆昨夹钟之吕初吹灰【韩曰月令仲春之月律中夹钟二月之吕也续汉书以莩灰实律之端按厯而之其月气至则灰飞而律通孙曰此言元和元年春时也】社公礼罢元侯廽【韩曰汉髙令县为公社孙曰社公社神谓时社祭罢也樊曰元侯谓江陵帅裴均】车载牲牢瓮舁酒【孙曰牛羊豕曰牢祝曰舁对举也益部耆旧传遵勅吏舁尸到音余】并召宾客延邹枚【韩曰汉诸侯王皆自治民聘贤呉王濞招致四方游士邹阳枚乗等俱仕呉以文著名孙曰邹阳枚乗梁孝王客】腰金首翠光照耀【孙曰谓倡姬之服餙】丝竹逈发清以哀青天白日花草丽玉斚屡举倾金罍【孙曰斚盏也罍壶也诗我姑酌彼金罍】张君名声座所属【孙曰属谓众所属目○属朱六切】起舞先醉长松摧宿酲未解旧痁作【补注酲酒病也刘伶五斗解酲痁疟疾左传痁作而伏○痁失亷切】深室静卧闻风雷【孙曰谓耳疾若有所闻也】自期殒命在春序【序时也】屈指数日怜婴孩危辞苦语感我耳泪落不揜何漼漼【樊曰集韵云漼雪霜积聚貎祝曰选指季豹而漼焉注漼涕泣垂貎漼七囬切】念昔从君渡湘水【湘一作湖】大帆夜划穷髙桅【樊曰帆舟上幔所以泛风划破也祝曰髙桅挂帆柱也玉篇云船上樯竿帆符咸切划忽麦切桅五囬切】阳山鸟路出临武【樊曰公责连之阳山令张为郴之临武郴在江南连则广南也】驿马拒地驱频隤【祝曰隤马病也诗我马虺隤杜囬切】践蛇茹蛊不择死【孙曰蛊谓蛊毒】忽有飞诏从天来【孙曰量移诏也】伾文未揃崖州炽【补注伾王伾文王叔文崖州韦执谊也揃灭也史记西夷揃防○伾音丕揃子践切】虽得赦宥恒愁猜近者三奸悉破碎【集注元和元年正月顺宗即位二月大赦公自阳山徙椽江陵三奸方用事至其年八月宪宗立贬伾开州司马叔文渝州司户并员外置十一月继贬执谊崖州司马及是三奸始悉破碎焉】羽窟无底幽黄能【集注能有两音奴来切者三足鳖也奴登切者熊属足似鹿者也左传尧殛鮌于羽山其神化为黄熊以入于羽渊国语作黄能当音贤能之能然説者谓能既熊属又为鳖类东海人祭禹庙不用熊白及鳖为馔疑鮌化为二物则两音亦可通用也】眼中了了见乡国知有归日眉方开今君从署天涯吏【补注邕管奏为判官即前云今君又署南荒吏也○从一作纵】投檄北去何难哉【孙曰投掷也祝曰檄符檄説文二尺书前汉三秦可传檄而定】无妄之忧勿药喜【孙曰易无妄之疾勿药有喜】一善自足禳千灾头轻目朗肌骨健古劔新斸磨尘埃殃销祸散百福并从此直至耆与骀【孙曰诗俾尔耆而艾耆老也鲐鱼名樊曰诗行苇黄耇台背郑氏笺云台之言鲐也大老则背有鲐文○鲐音台耆一作耇】嵩山东头伊洛岸【伊洛二水名】胜事不假须穿裁君当先行我待满【韩曰张先迁京兆府司録】沮溺可继穷年推【祝曰沮溺人名语长沮桀溺耦而耕樊曰公家河南而嵩山伊水洛水并河南诗意欲与张耦耕于嵩山下也韩曰推字取礼记三推九推之意○沮子鱼切推它囬切或作催】


　　五百家注昌黎文集巻三
　　钦定四库全书
　　五百家注昌黎文集巻四
　　宋　魏仲举　编
　　古诗
　　刘生诗
　　【韩曰贞元二十一年刘师命访公于阳山断章似有送行之意集中有因梨花为生作二诗岂前此之作耶】
　　生名师命其姓刘自少轩轾非常俦【韩曰轩轾调适也一云轻重也诗戎车既安如轾如轩又马援传居前不能令人轾居后不能令人轩俦谓俦匹也○轾竹二切】弃家如遗来逺游东走梁宋暨杨州遂凌大江极东陬【孙曰东陬东隅即谓越也○陬将侯切】洪涛舂天禹穴幽【孙曰洪涛大波舂舂撞也禹穴在防稽禹得治水之书于此】越女一笑三年留【韩曰刘生在越意有所眷下云问胡不归良有由继以妖歌慢舞则知生所寓皆不羁也故终篇有咄哉识路行勿休往取将相酬恩雠盖有且讽且劝之意云】南逾横岭入炎洲【孙曰横岭谓五岭也炎洲南方洲岛水中曰洲】青鲸髙磨波山浮【鲸一作鲜】怪媚曜推蛟虬【媚一作魅虬渠幽切】山獠讙噪猩猩愁【孙曰獠西南夷名尔雅云猩猩小而好啼出交趾封谿县○獠张绞切一作防音衫】毒气烁体黄膏流【烁烧灼貌】问胡不归良有由美酒倾水防肥牛【○防之夜切与炙同又侧吏切】妖歌慢舞烂不收【收敛也】倒心回肠为青眸【韩曰司马迁答任少卿书肠九回阮籍见佳客为青眼】千金邀顾不可酬乃独遇之尽绸缪【孙曰诗绸缪束薪传云纒绵也○绸直留切缪亡侯切】瞥然一饷成十秋【祝曰说文瞥过目也楚辞目瞥瞥兮西没○瞥匹蔑切】昔须未生今白头五管徧厯无贤侯【樊曰唐永徽后以广桂容邕安南皆隶广府谓之五府节度使名岭南五管见旧书地理志】回望万里还家羞阳山穷邑惟猿猴【孙曰公时为邑令】手持钓竿逺相投我为罗列陈前修【韩曰前修字见离骚谓前世修能之士】芟蒿斩蓬利锄耰【孙曰耰摩田器也孟子播种而耰之】天星回环数才周【周周岁也】文学穰穰囷仓稠【祝曰穰穰丰也史记五谷蕃熟穰穰满家孙曰仓圆为囷仓庾也藏也礼记修囷仓○穰知两切囷去轮切】车轻御良马力优咄哉识路行勿休【祝曰咄阿也晋史咄嗟便办○咄当没切】往取将相酬恩雠【补注王得臣尘史云古人一饭之恩必偿眦睚之怨必报后世不然报恩畧而报怨详诗曰忘我大徳思我小怨孔子曰以徳报徳以直报怨退之云往取将相酬恩讐得时得位无不如志】
　　郑羣赠簟
　　【孙曰羣宇洪之时以殿中侍御史佐裴均江陵军公自阳山量移江陵法曹与羣同僚樊曰唐孔戣私记云退之丰肥善睡每来吾家必命枕簟而沈存中笔谈亦云世画韩退之小面而美髯着纱防此乃江南韩熙载尔熙载諡文靖江南人谓之韩文公因此遂误以为退之退之肥而少髯此诗有腰腹空大及慢肤多汗之语二说信然】
　　蕲州笛竹天下知【韩曰蕲州在今淮南其地出竹本用为笛材今以之为簟耳】郑君所寳尤瓌竒【祝曰瓌琼瑰也选窥东山之府则瓌实溢目○瓌公回切】携来当昼不得卧一府传看黄琉璃【补注东坡寄簟与蒲传正诗云愧此八尺黄琉璃祖此语也】体坚色润又藏节满眼凝滑无瑕疵【满字旧本作尽】法曹贫贱众所易腰腹空大何能为自从五月困暑湿如坐深甑遭蒸炊手磨袖拂心语口慢肤多汗真相宜【韩曰楚辞天问平胁慢肤何以肥之】日暮归来独惆怅【惆一作怊】有卖直欲倾家资谁谓故人知我意巻送八尺含风漪【漪风吹水文音于离切】呼奴扫地铺未了光彩照耀惊童儿青蝇侧翅蚤虱避【韩曰诗营营青蝇止于樊补注抱朴子曰蚤虱攻君卧不获安○蚤音早】肃肃疑有清飚吹倒身甘寝百疾愈却愿天日恒炎曦【孙曰曦赫也】明珠青玉不足报【韩曰选张衡四愁诗美人赠我貂襜褕何以报之明月珠美人赠我锦绣段何以报之青玉案】赠子相好无时衰
　　丰陵行
　　【樊曰顺宗陵也按长安志顺宗丰陵在富平县东北三十五里瓮金山韩曰顺宗以元和元年七月塟公是年六月方自江陵召入为博士必当是时作终篇言三代旧制存诸书当时之礼必有不合于古者故云】
　　羽衞煌煌一百里【孙曰羽卫谓旌旗扈从之属羽羽旄也】晓出都门塟天子【天子顺宗】羣臣杂沓驰后先【孙曰杂沓纷错也】宫官穰穰来不已【孙曰宫宫宦侍也祝曰穰众也诗降福穰穰○穰如羊切】是时新秋七月初【见题注】金神按节炎气除【孙曰金神少昊蓐收之属主秋之神节者以竹为之以旄牛尾为眊取象竹节因以为名按持也】清风飘飘轻雨洒【补注天子之行风伯清尘雨师洒道】偃蹇旂斾巻以舒逾梁下坂笳鼓咽【梁桥也坂坡也祝曰笳巻芦叶吹之选胡笳互动孙曰咽谓凄咽韩云咽一作沸坂甫晚切】嵽嵲遂走宫虚【祝曰嵽嵲山小而不安貌孙曰宫谓陵也○虚一作闾嵽音绖嵲音臬】哭声訇天百鸟噪【韩曰魏陈琳武库赋声訇隐而动天○訇呼宏切】幽坎昼闭空灵舆【孙曰灵舆梓宫】皇帝孝心深日逺资送礼备无赢余设官置衞锁嫔妓【孙曰唐制诸陵皆置宫殿列官曹设嫔妓侍衞如平生杜甫桥陵诗宫女晚知曙祠臣朝见星即谓此也】供养朝夕象平居臣闻神道尚清浄三代旧制存诸书墓藏庙祭不可乱欲言非职知何如
　　游青龙寺赠崔羣补阙
　　【集注羣字敦诗清河人公同年进士元和初为补阙公时为国子博士作青龙寺在长安曲江之左京城南门之东本隋灵感寺唐景云二年改为青龙寺洪曰诗云正值万株红叶蒲谓柿也灵液屡进颇黎盌谓食柿也忽惊顔色变韶椎言为红赤所照曜也东坡云九月柿叶赤而实红故是诗终篇皆言赤色白乐天青龙寺早夏诗云新叶隂凉多亦谓此也杂俎云柿有七絶一寿二多阴三无鸟巢四无虫五霜叶可爱六嘉宾七落叶肥大也小説郑防学书病无纸知慈恩寺有柿叶数间遂借僧居取红叶学书岁久殆遍知当时僧居多种此树也一云赠崔大羣补阙】
　　秋灰初吹季月管【孙曰吹灰者谓作十二律管于室中四时位上埋之取芦莩烧之作灰实之管中以罗縠覆之气至则吹灰动縠律即候气之管以铜为之正月建中太簇二月夹钟三月姑洗四月仲吕五月蕤宾六月林钟七月夷则八月南吕九月无射十月应钟十一月黄钟十二月大吕】日出卯南晖景短【孙曰月令季秋之月昏虚中旦栁中季秋日出差晚故出卯南晖日色】友生招我佛寺行【即是同崔羣游青龙寺】正值万株红叶满【见题注】光华闪璧见神【璧一作壁】赫赫炎官张火伞【孙曰炎官谓炎帝祝融之属主司南方者】然云烧树大实骈【骈并也祝曰驾二马也庄子骈拇枝指○骈蒲眠切】金乌下啄赪虬卵【祝曰赪赤色诗鲂鱼赪尾孙曰虬龙属无角韩曰上聨咏柿叶之红而光华之灿然下聨咏柿实之赤而日光之交映火□虬卵皆状其红而取喻之工如此刘曰金乌日也○赪音柽】魂翻眼晕忘处所【孙曰晕犹花也一作倒】赤气冲融无间断有如流传上古时九轮照烛乾坤旱【孙曰淮南子曰尧时十日并出草木焦枯尧命羿仰射十日中其九乌皆死坠羽翼九轮谓九日车轮也】二三道士席其间【孙曰道士有道之士】灵液屡进颇黎盌【孙曰颇黎玉名其色赤出西域亦作玻瓈祝曰盌说文小盂也选逸珠盈盌○盌音椀】勿惊顔色变韶稚【孙曰韶美少之色祝曰韶一作龆始毁齿也衞玠别传玠在龆龀中○龆音条勿一作忽】却信灵仙非怪诞桃源迷路竟茫茫【见桃源诗注】枣下悲歌徒纂纂【孙曰潘岳笙赋曰咏园桃之夭夭歌枣下之纂纂歌曰枣下纂纂朱实杂离宛其落矣化为枯枝人生不能行乐死何以虚諡为李善注古咄唶歌枣下何攅攅荣华各有时枣初欲赤时人从四边来枣适今日赐谁当仰视之】前年岭隅乡思发【樊曰谓贞元二十年春在阳山】踯躅成山开不算【踯躅花名见杏花诗注○踯直炙切躅厨玉切】去岁羇防湘水明【樊曰谓永贞元年自阳山移掾江陵竢命于湘中○帆符咸切】霜枫千里随归伴猿呼鼯啸鹧鸪啼【鼯音吾呼字作啼者非】恻耳酸肠难濯澣【祝曰濯澣濯垢也诗澣濯之衣○澣胡管切洪曰恻字作侧字者非】思君携手安能得今者相从敢辞懒由来钝騃寡参寻【騃语骇切】况是儒官饱闲散【孙曰元和元年六月自江陵召为国子博士】惟君与我同怀抱锄去陵谷置平坦年少得途未要忙时清諌疏尤宜罕何人有酒身无事谁家多竹门可欵【孙曰欵叩也汉书西羌欵塞樊曰王子猷好竹吴中一士大夫家有好竹欲观之便出舆造竹下讽啸良久】须知节候即风寒幸及亭午犹妍暖南山逼冬转清痩【孙曰南山在长安南旧云即终南山】刻画圭角出崖窽【窽空也祝曰庄子导大窽○窽音欵】当忧复被氷雪埋汲汲来窥诫迟缓
　　赠崔立之评事
　　【韩曰立之名斯立博陵人元和初为大理评事以言事黜官为蓝田丞见公蓝田丞防记元和元年六月公召拜子博士作此诗详味诗意当是崔频有诗望公推引故公有频防怨句刺弃遗岂有闲官敢推引之语云】
　　崔侯文章苦捷敏【韩曰老杜不见敏捷诗千首飘零酒一杯】髙浪驾天输不尽【孙曰驾陵输写也言文章如髙浪驾天犹输写不尽】曽从关外来上都【上都京师也外一作内】随身巻轴车连轸【轸车后横木孙曰连轸言数车相接○轸止忍切】朝为百赋犹郁怒【孙曰言犹有余勇也】暮作千诗转遒揺毫掷简自不供顷刻青红浮海蜃【蜃能吐气为楼台海中春夏间见祝曰大蛤也礼记雉入大水为蜃前汉海旁蜃气象楼台后同○蜃音肾】才豪气猛易语言徃徃蛟螭杂蝼蚓【孙曰蛟龙属螭似龙而无角蝼蝼蝈蚓丘蚓补注蛟螭杂蝼蚓言其小大不齐也苕溪渔隐丛话云立之诗有不工处故退之以此讥之○螭抽知切蝼音娄蚓音引】知音自古称难遇世俗乍见那妨哂【哂笑也】勿嫌法官未登朝【孙曰法官谓大理评事】犹胜赤尉长趋尹【孙曰斯立初为尹阳尉唐州县有畿赤紧望之等尹谓京兆尹】时命虽乖心转壮技能虚富家逾窘【祝曰窘廹也诗又窘阴雨○窘巨陨切】念昔尘埃两相逢争名龃龉持予楯【孙曰矛楯皆兵器说文云矛长二丈建于兵车楯亦兵器所以蔽身祝曰诗修我戈矛左氏赋车兵徒卒甲楯之数○楯音盾】子时専场夸觜距【樊曰选张衡东都赋秦政利觜长距终得擅场注擅専也○觜即委切距旧杵切】予始张军严韅靷【补注左传我张吾三军靷驾牛具也樊曰左传僖二十八年晋楚战于城濮晋军七百乗韅靷鞅靽杜预注在背曰韅在胷曰靷在腹曰鞅在后曰靽言驾乗修备○韅晓见切靷以忍切】尔来但欲保封疆莫学厐涓怯孙膑【韩曰史记孙膑尝与厐涓俱学兵法事魏为恵王将以能不及膑阴召膑至则以法断其两足而黥之防齐使者如梁窃载与之齐威王以为师后魏攻韩韩告急于齐使田忌将而膑以减灶杀涓于马陵○厐皮江切膑婢忍切】窜逐新归厌闻閙【孙曰公时方自江陵法曹召为国子博士】齿髪早衰嗟可闵频防怨句刺弃遗【孙曰诗将安将乐弃予如遗】岂有闲官敢推引深藏箧笥时一发戢戢已多如束笋可怜无益费精神【费一作损】有似黄金掷虚牝【洪曰牝谿谷也古诗云哀壑叩虚牝】当今圣人求侍从【樊曰圣人谓宪宗也】抜擢杞梓收楛箘【孙曰襄二十六年左氏晋大夫如杞梓皮革焉书惟箘簵楛箘簵美竹可以为矢楛木名可以为矢簳○楛音户箘音窘】东马严徐巳奋飞【东方朔司马相如严助严安徐乐等韩曰汉严助传武帝时助举贤良对策为中大夫时东马等并在左右】枚臯即召穷且忍【枚臯枚乗子字少孺孙曰臯武帝时上书自陈上大喜召入见待诏拜为郎】复闻王师西讨蜀【孙曰元和元年正月命长武城使髙崇文等伐蜀讨刘辟】霜风冽冽摧朝菌【朝菌地蕈朝生暮死韩曰庄子朝菌不知晦朔冽冽寒劲貌○菌音窘】走章驰檄在得贤【孙曰章章奏檄文檄说文曰檄二尺书也有急事则挿以鸟羽号为羽檄韩曰西京杂记杨子云曰汉武帝戎马之间飞书驰檄用枚臯廊庙之上髙文典册用相如○檄刑狄切】燕雀纷挐要鹰隼【孙曰鹰隼鸷鸟所以逐燕雀祝曰礼记鹰隼蚤鸷○挐女加切又女书切要一作恶隼息尹切】窃料二涂必处一【樊曰公意盖以宪宗况武帝得人之盛而以枚臯等待斯立也】岂比恒人长蠢蠢【蠢虫类孙曰蠢蠢无知之貌○蠢尺尹切】劝君韬养待征招不用雕琢愁肝肾墙根菊花好沽酒钱帛纵空衣可凖晖晖檐日暖且鲜摵摵井梧疎更殒【补注苕溪渔隐云摵音索殒落貌文选卢子谅诗摵摵芳叶零又潘岳秋思赋庭树摵以洒落】髙士例须怜麴糵丈夫终莫生畦畛【畦菜田畛陌生字一作老○畦户圭切畛音轸】能来取醉任喧呼死后贤愚俱泯泯【泯尽也灭也补注书曰泯泯棼棼○泯音闵】
　　送区南归
　　【区如字祝曰姓也后汉末有长沙区景或音讴古善劔区治子之后洪曰区区冶子之后集有送区册序説者谓即也故张籍送诗曰韩君国大贤道徳赫巳闻昨出为阳山尔区来趋奔韩官迁法曹子随至荆门韩入为博士崎岖从羁轮今本皆作欧误矣樊曰公自阳山徙江陵寻召拜国子博士区生实从之至是南归公作诗送之张籍孟郊亦皆有诗元和元年也】
　　穆昔南征军不归虫沙猿鹤伏以飞【孙曰抱朴子周穆王南征一军尽化君子为猿为鹤小人为虫为沙伏谓猿虫飞谓沙鹤事亦出博物志】江汹洞庭宿莽微【孙曰汹水声楚词波逢汹涌濆滂沛兮洞庭在岳阳离骚云宿宿短草莽莽长草祝曰楚辞夕擥中洲之宿莽王逸注云草经冬不死者楚人名曰宿莽○汹许拱切又音凶莽莫补切】九疑巉天荒是非【孙曰巉天犹摩天也险也髙也祝曰选登巉岩而下望韩曰湘中记零陵营道县九山相似行者疑惑故名九疑荒是非岂以此耶○巉仕槛切又锄咸切】野有象犀水贝玑【孙曰尔雅云犀似豕郭璞云形如水牛韩曰贝水虫也古以为货玑珠之不圆者】分散百寳人事稀【孙曰人事人物也言山川之美散为百宝独人物稀少也唐本事作士】我迁于南日周围【孙曰贞元十九年冬公谪阳山明年冬来故云日周围】来见者众莫依稀爰有区子荧荧晖观以彝训或从违【孙曰书是彝是训彝常也观　示也示以彝训或从或不从故曰或从违】我念前人譬葑菲【樊曰诗采葑采菲无以下体兴不可弃也孙曰葑菲者蔓菁之类上下可食然而其根有美时有恶时不可以根恶时并弃其叶也言此者以譬虽未尽善不可遂弃之也】落以斧斤引纆徽【孙曰易系用徽墨绳也引以徽者即今梓匠所引以正木者也○纆音墨徽音晖纆字一作墨一作以】虽有不逮驱騑騑【韩曰诗四牡騑騑注行不止之貌音霏】或采于薄渔于矶【薄丛薄矶碛也祝曰渔矶大石激水也周明帝赠韦居士诗乗槎下钓矶○矶居希切】服役不辱言不讥从我荆州来京畿【孙曰元和元年六月公自江陵召为国子博士与公俱至京师】离其母妻絶因依嗟我不道能自肥【一作道不】子虽勤苦终何希王都观阙双巍巍【孙曰春秋定公二年雉门及两观灾注云两观双阙也○观音贯】腾蹋众骏事鞍鞿【鞿马络音机】佩服上色紫与绯【孙曰上色绶色】独子之节可嗟唏【孙曰嗟唏叹息也祝曰哀而不泣公琴操云乃号天嘘唏○唏音希字与欷同或作欷】母附书至妻寄衣开缄发封泪痕晞【晞干也祝曰诗白露未晞○晞香衣切】虽不勑还情庶几朝暮盘羞恻庭闱【孙曰盘羞盘飡也恻庭闱言其母思也】幽房无人感蛜蝛【韩曰潘安仁哀永逝文抚灵榇兮诀幽房祝曰蛜蝛尔雅委黍也注旧说鼠妇诗伊威在室陆徳明云或旁加虫者后人增耳郑氏笺云家无人恻然令人感伤○蛜音伊蝛音威】人生此难余可祈子去吴时若发机【孙曰书若虞机张弩牙发机言速也】蜃沈海底气升霏【韩曰史记天官书凡海旁蜃气象楼台霏甚貌】彩雉野伏朝扇翚【祝曰诗如翚斯飞樊曰雉五彩皆备曰翚○翚音挥扇一作羽】处子窈窕王所妃【孙曰处女也庄子绰约若处子诗曰窈窕淑女窈窕幽闲之貌王所妃王以为妃后樊曰言此者君子不患人之不我知也】茍有令徳隐不腓【孙曰诗百卉具腓腓病也言茍有令徳虽在隐约不以为病】况今天子铺徳威【铺一作辅】蔽能者诛荐受禨【禨祥也祝曰史记因载其禨祥度制孙曰言能荐则王赏之故云受禨补注汉书进贤受上赏蔽贤防显戮此用其意○禨音几】出送抚背我涕挥行行正直慎脂韦【韩曰楚词如脂如韦以洁楹乎注脂韦柔弱貌也】业成志树来颀颀【颀颀长貌祝曰诗硕人其颀注言仪表长丽佼好颀颀然○颀音祈】我当为子言天扉【孙曰天扉天门】
　　三星行
　　【三星斗牛箕洪曰三星行剥啄行皆元和初过谗求分司时作樊曰苏内翰云吾平生遭口语无数盖生时与退之相似吾命在斗牛间而身宫亦在焉故其诗曰我生之辰月宿南斗且曰无善名以闻无恶声以攘今谤吾者或云死或云仙退之之言良非虚耳】
　　我生之辰月宿南斗牛奋其角箕张其口【孙曰二十八宿东方角亢氐房心尾箕南方井柳星张翼轸西方奎娄胃昴毕觜参北方斗牛女虚危室壁斗即南斗牛即牵牛也】牛不见服箱【祝曰车人云大车牝服牝服长八尺谓较也两较内谓之箱孙曰诗睆彼牵牛不以服箱言有牛之名而无其实不可以服箱服载也】斗不挹酒浆【孙曰诗维北有斗不可以挹酒浆言亦有斗名而无其实不可以挹酒也挹注也皆以自喻】箕独有神灵无时停簸扬【孙曰书星有好风星有好雨孔安国云箕星好风毕星好雨又诗维南有箕不可以簸扬无时停簸扬者言牛斗皆不可用惟箕独能簸扬所谓有神灵也○簸音播】无善名以闻无恶声以攘【祝曰攘手御也书夺攘矫防○攘汝阳切一作让】名声相乗除【补注厯家有增减率迟速积故有乗除之法乗音绳】得少失有余三星各在天【韩曰诗三星在天】什伍东西陈【孙曰什伍犹纵横也南斗六星牵牛六星箕四星】嗟汝牛与斗汝独不能神
　　剥啄行
　　【剥啄叩门声樊曰元和元年自江陵召入为国子博士作也公被谗出为阳山至是召还又有谤之者故三星行云名声相乗除得少失有余剥啄行云我不厌客困于语言欲不出纳以堙其源各有所激云尔欧阳文忠拟剥啄行寄赵少师云剥剥复啄啄柴门惊鸟雀故人千里驾信士百金诺云云公逺谗避谤欲谢客以堙其源故深其堑坚其墉要为不可干者而欧阳则归老故乡欣然喜客之至是以其辞不同如此】
　　剥剥啄啄有客至门我不出应客去而嗔从者语我子胡为然我不厌客困于语言我嗟子诚【一本无此四字疑是衍文】欲不出纳以堙其源【堙音因】空堂幽幽【孙曰静深貌】有秸有莞【祝曰书三百里纳秸服诗下莞上簟孙曰莞蒲也秸莞所以为席○秸音戛莞音丸又九还切】门以两版【孙曰以两版为门言常闭而不开】丛书于间【丛聚也】窅窅深堑【窅窅深貌堑池也○窅音窈】其墉甚完【墉垣也或作容】彼寜可隳【孙曰彼谓堑与墉隳毁也一作随○隳许规切】此不可干【孙曰此谓堂也】从者语我嗟子诚难子虽云尔其益实蕃【孙曰谓其来益多也○一作其口益蕃】我为子谋有万其全凡今之人急名与官子不引去与为波澜虽不开口虽不开关变化咀嚼【咀才汝切嚼疾雀切】有有神【樊曰公虽不开口不开关以为得计殊不知变化咀嚼如有神故从者为之谋以谓不若相与为波澜之为愈也此岂非有激而云哉】今去不勇其如后艰我谢再拜汝无复云徃追不及来不有年【一作来可待焉】
　　青青水中蒲
　　【或析为三章章四句樊曰文选古乐府饮马长城窟行有青青河畔草长歌行有青青园中葵其大意与此相类韩曰诗盖兴寄也孙曰当是妇人思夫之意】
　　青青水中蒲下有一双鱼君今上陇去【孙曰上陇谓戍边也】我在谁与居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里【韩曰选东门行云居人掩闺卧行子夜中饭又杂诗云之子在万里江湖迥且深】
　　孟东野失子【并序】
　　【唐曰东野为郑余庆留府宾佐在元和二三年此诗当是时作也据郊集有哀幼子及杏阳诗其词甚悲樊曰石君美有子年少而失鲁直尝书此诗遗之云时以观览可用乱思而纾哀究观物理其实如此大槩因果耳退之救世弊故并因果不言然此一段文意乃是湼盘中佛语退之言不能无所不读未有能成大儒者其弗信矣乎鲁直所云如此】
　　东野连产三子不数日辄失之几老念无后以悲其友人昌黎韩愈惧其伤也推天假其命以喻之
　　失子将何尤【尤怨也】吾将上尤天汝实主下人与夺一何偏彼于汝何有乃令蕃且延【蕃多也延长也】此独何罪辜生死旬日间上呼无时闻滴地泪到泉地只为之悲【只巨之切与示同】瑟缩久不安【孙曰瑟缩动貌】乃呼大灵【孙曰地只呼也】骑云欵天门【欵叩也】问天主下人厚薄胡不均天曰天地人由来不相关吾悬日与月吾系星与辰日月相噬齧【孙曰噬齧薄蚀也○齧五结切】星辰踣而颠【孙曰谓霣星也韩曰唐志踣颠仆也音匍】吾不汝之罪知非汝由縁且物各有分孰能使之然有子与无子祸福未可原鱼子满母腹【一作肚】一一欲谁怜细腰不自乳【孙曰庄子鱼传沬细腰者化细腰蜂属蒲卢也】举族长孤悬【一作鳏韩曰博物志细腰无雌雄之类取桑虫或阜螽子抱而成巳子孙曰诗所谓螟蛉有子果臝负之者也悬音】防枭啄母脑母死子始蕃【防枭鸢也枭又一名防亦名流离孙曰释鸟云枭防说文云不孝鸟也汉郊祀志天子常以春祠黄帝用一枭破镜枭鸟名食母破镜兽名食父补注云张奂曰鹠食母○鸱处脂切枭坚尧切】蝮蛇生子时【祝曰蝮毒蛇也玉篇蝮螫子则断楚辞蝮蛇蓁蓁孙曰郭璞注尔雅云蝮蛇色如绶文鼻上有针大者长七八尺一名及鼻出南方○蝮音覆一作虺】坼裂肠与肝好子虽云好未还恩与勤恶子不可说防枭蝮蛇然有子且勿喜无子固勿叹【音滩】上圣不待教贤闻语而迁下愚闻语惑虽教无由悛大灵顿头受【孙曰大灵顿头头至地也】即日以命还地只谓大灵汝往告其人【孙曰人谓失子之人也】东野夜得梦有夫衣巾【孙曰夫大灵以其巾衣故曰夫韩曰崔豹古今注曰一名衣督邮补注邵氏闻见録云史记江使神使于河渔者得之梦于宋元王梦见一大夫延颈而长头衣绣之衣而乗辎车出策列传退之诗实用此事】闯然入其户【闯马出门貌丑禁切】三称天之言再拜谢夫收悲以欢忻
　　和皇甫湜陆浑山火用其韵
　　【韩曰陆浑本周之畿内地春秋时秦晋还陆浑之戎于伊川汉立为陆浑县唐隶河南府孙曰湜字持正睦州新安人元和元年擢进士第为陆浑尉樊曰湜旧史无传新史但云擢进士第为陆浑尉今以牛僧儒李宗闵传考之元和初与牛李同举贤良对策忤宰相牛调伊阙尉李洛阳尉则知湜为陆浑尉亦其时矣按唐登科记湜中贤良盖元和二年也洪曰一作次韵非是刘贡父云唐人赓和诗有次韵依其次用韵也有依韵同在一韵中耳有用韵用彼之韵不必次之退之和陆浑山火是也或曰湜此诗巳不传于世不知贡父何所据而言之○浑音防】
　　皇甫补官古陆浑【洪曰旧作贲浑按左传作陆浑公羊作贲浑贲音陆亦音奔详见题注】时当大冬泽干源【孙曰董仲舒曰阴常居大冬大冬犹言盛冬也韩曰冬一作此诗其分司东都冬所作欤】山狂谷根相吐吞风怒不休何轩轩【轩轩风怒之势】摆磨出火以自燔【摆补买切】有声夜中惊莫原【孙曰谓莫穷其原也】天跳地踔颠乾坤【祝曰后汉踔宇宙而遗俗注犹越也孙曰跳踔皆震动反覆之貌跳跃也音迢踔踶也○跃敕教切】赫赫上照穷崖垠【垠岸也音银】截然髙周烧四垣神焦烂无逃门三光弛隳不暇暾【弛隳暗昧也暾日出貌祝曰楚辞暾将出兮东方○暾他昆切暇一作敢一作复】虎熊麋猪逮猴猿水龙鼍鱼与鼋【祝曰鼍类鱼有足皮可以冒皷鼋似鼈而形大○鼍徒何切鼋音元】鸦防雕鴈鹰鹄鹍【防一名鸢祝曰庄子防鸦嗜鼠鹍鸡三足似鸡而大选驾鹅鸿鹍鸦或作鵶】燖炰煨爊熟飞奔【祝曰燖汤中瀹肉仪礼唯燖者有肤炰合毛炙物诗毛炰胾羹熝广韵埋物灰中令熟补注笔墨间録无逸云上句正柏梁体后山作七字诗上东坡袭此体○燖徐廉切炰音庖煨乌回切熝于刀切】祝融告休酌卑尊【祝曰昭二十九年左氏颛顼氏有子曰黎为祝融为髙辛火正祝融火神也酌斟酌也】错陈齐玫阐华园【齐玫说文云火齐玫瑰也玫音梅一作收洪曰作收者非是玫又一作致阐一作辟】芙蓉披猖塞鲜繁【孙曰披猖纷乱貌】千钟万鼓咽耳喧【咽填咽也音噎】攅杂啾嚄沸箎埙【祝曰广韵啾唧小声嚄喷大唤孙曰攅杂啾嚄声杂乱貌箎埙乐器也樊曰自山狂谷很以下言火之盛如此神焦烂三光不暾鸟兽皆为所燖炰祝融火之神所以错陈齐玫张钟鼓埙箎而御之也○啾即由切嚄胡伯切沸一作咈箎音池埙音喧】彤幢绛旃紫纛旛【孙曰幢幡也説文其貌幢幢故曰幢旃亦旗也周礼通帛为旃纛左纛以犛牛尾为之系左騑马轭上旃旗曲柄彤绛赤色○幢宅江切纛音导又音毒旛一作番】炎官热属朱冠裈【祝曰裈亲身裳前汉相如身自着犊鼻裈○裈古浑切】髹其肉皮通防臀【祝曰髹漆赤多黒少选列髹彤之绣桷孙曰关东俗器物一再漆者谓之髹漆防一作防广韵股也臀底也补注周礼其臀一寸髹音休防音陛臀音屯】頽胷垤腹车辕掀【祝曰手举物也左氏乃掀公以出于淖掀音轩】缇顔韎股豹两鞬【祝曰缇赤色也周礼赤缇用羊韎赤韦也诗韎韐有奭两鞬说文所以戢弓矢后汉董卓膂力过人双带两鞬左右驰射孙曰左氏右属櫜鞬豹两鞬者以豹皮为之○缇音提韎音莫拜切又亦音鞬居言切】霞车红靷日毂【祝曰靷引车索也史记慿轼结靷孙曰日毂日车轓车大箱也祝曰前汉令长吏二千石朱两轓红一作虹靷音以忍切又余刃切幡音畨】丹蕤縓盖绯繙防【祝曰縓绛色尔雅一染谓之縓韩曰繙广韵风吹旗貌防说文幡也孙曰繙防乱貌○縓七绢切繙音翻防音鸳】红帷赤幕罗脤膰【韩曰周礼以膰脤之礼亲兄弟之国膰祭肉也○脤音蜃膰符爰切】池波风肉陵屯【孙曰血也左氏士刲羊亦无也肉陵屯出左氏有肉如陵言如丘陵之屯聚也韩曰陵作淩非是列子生于陵屯则为陵焉注陵屯谓髙洁处也阜也○音荒】豁呀钜壑颇黎盆【孙曰钜壑豁呀状如颇黎盆也颇黎西国赤玉名云○呀虚加切】豆登五山瀛四罇【孙曰尔雅木豆谓之豆瓦豆谓之登豆登五山者以五岳为豆登瀛四罇者以四海为酒罇也樊曰自彤幢绛旗以下皆言祝融御火其车御饮食之盛如此】熙熙釂醻笑语言【祝曰饮尽谓之釂礼记长者举未釂少者不敢饮醻与酬同主人进客曰醻○釂子肖切】雷公擘山海水翻齿牙嚼齧舌腭反【祝曰腭口中龂也出字统反前汉有所乎反或云腭字恐作防音咢反音畨】电光防磹赪目防【防大目也防磹电光祝曰晋王嘉拾遗记月支献猛兽令作两目如天防磹之炎光也○防先念切磹徒念切防音喧】顼冥收威避根【孙曰月令冬之三月其帝颛顼其神冥水神也】斥弃舆马背厥孙【洪曰水生木木生火水之于火犹祖视孙也】缩身潜喘拳肩跟【跟足踵祝曰选突到投而跟絓○跟音根】君臣相怜加爱恩【谓顼冥也详见下注】命黒螭侦焚其元【祝曰螭兽也如龙而无角侦伺也问也元者首也孙曰谓为火焚○螭丑知切侦音柽又丑郑切】天关悠悠不可援【攀也平声】梦通上帝血面论【樊曰君谓颛顼黒精之君臣谓防水官之臣诗意谓火既用事则顼防当缩身潜喘而君臣乃命黒螭问其事于祝融而火焚其首黒螭所以血面而论于帝也】侧身欲进叱于阍帝赐九河湔泪痕【湔洗也祝曰手澣之也史记湔浣肠胃湔音煎泪一作啼】又诏巫阳反其魂【韩曰宋玉招魂云帝告巫阳曰有人在下我欲辅之防离散沙筮与之注巫阳天帝女也】徐命之前问何寃【樊曰帝问黒螭以何寃也】火行于冬古所存【一作自古存】我如禁之絶其餐【樊曰帝告絶之语也】女丁妇壬传世婚【洪曰丁火也壬水也火女也壬男也丁为妇于壬故曰女丁妇壬一作夫丁妇壬亦通夫丁壬也言壬为丁夫妇壬丁也言丁为壬妇韩曰左氏郑禆灶曰水火妃也五行水克火为妻所以水为夫于丁火为妇于壬水火夫妇也】一朝结雠奈后昆时行当反慎藏蹲【蹲踞也祝曰左氏蹲甲而射之音存】视桃着花可小骞【小骞亏少也洪曰月令仲春始雨水桃始华汉书云来春桃花水盛谓二月雨水盛也○着直畧切骞音愆】月及申酉利复怨【怨雠也洪曰谓七八月多水潦也孙曰申七月酉八月此冥复怨之时韩曰水生于申火死于酉故水至申而利火至酉而怨祝曰古乐府空负百年怨怨音寃】助汝五龙从九鲲【音昆祝曰鲲鱼名列子其名为鲲樊曰从公学文者多矣惟李习之得公之正持正得公之竒持正尝语人曰书之文不竒易可为竒矣岂碍理伤圣乎如龙战于野其血元黄见豕负涂载一车突如其来如焚如死如弃如何等语也公此诗黒螭五龙九鲲等语其与易龙战于野何异大抵持正文尚竒怪公之此诗亦以效其体也○鲲音昆】溺厥邑囚之昆仑【韩曰昆仑河水之所自出○一本作出昆仑】皇甫作诗止睡昏辞夸出真遂上焚要余和増怪又烦虽欲悔舌不可扪【孙曰扪谓以手抚持也诗莫扪朕舌韩曰详此诗始则言火势之盛次则言祝融之御火其下则水火相克相济之说也悔一作晦○扪音门】
　　县斋读书
　　【樊曰贞元二十年在阳山作也公尝曰阳山天下之穷处又曰县郭无居民官无丞尉小吏十余家审此则所谓诗成有共赋酒熟无孤斟其孰与乐此乎及观公集区册区窦存亮刘师命辈皆自逺方来从公则外户之屦满矣县斋阳山县斋】
　　出宰山水县读书松竹林【监本作松桂林】萧条捐末事邂逅得初心哀醒俗耳【兽名如猿音柚】清泉洁尘襟诗成有共赋【一作与赋】酒熟无孤斟青竹时黙钓【孙曰青竹钓竿】白云日幽寻南方本多毒北客恒惧侵讁谴甘自守滞留愧难任投章类缟带【祝曰缟素也孙曰襄二十九年左氏吴季札聘于郑见子产与之缟带子产亦献纻裘焉吴贵缟郑贵纻各一献所贵也○缟音杲】伫益逾兼金【孙曰其价倍于常者故谓之兼金孟子前曰于齐王餽兼金百镒而不受是也此诗当是赠与交朋望其报章也韩曰选杂体诗氶荣重兼金巡华过盈填益一作答】
　　新竹
　　【韩曰此诗同下晚菊意皆在阳山作此诗落句云何人可携翫晩菊云此时无与语皆穷山不自聊之意】
　　笋添南堦竹日日成清閟【孙曰閟幽也】缥节已储霜【缥青黄色祝曰选名溢于缥囊缥普召切】黄苞犹揜翠【孙曰苞箨也】出栏抽五六当户罗三四髙标陵秋严贞色夺春媚稀生巧补林迸出疑争地【一作全遮地】纵横乍依行【胡郎切】熳澜忽无次风枝未飘吹露粉先涵泪【露一作雾】何人可携翫清景空瞪视【瞪视直视也祝曰选偃仰瞪眄○瞪澄应切又宅耕切】
　　晚菊【注见前篇】
　　少年饮酒时踊跃见菊花今来不复饮每见恒咨嗟伫立摘满手行行把归家此时无与语弃置奈悲何【孙曰弃置投掷也】
　　齿落
　　【韩曰公尝与侄老成书云吾年未四十齿牙动摇贞元十八年与崔羣书云近者左车第二牙无故动摇脱去今此诗又云去年落一牙今年落一齿其在贞元十九年作欤樊曰公诗有江陵途中云自从齿牙缺感春云语误悲齿堕赠崔立之评事云齿髪早衰嗟可闵送侯防谋云我齿豁可鄙赠刘师服云今我呀豁落者多所存十余皆兀鼿寄崔二十六立之云所余十九齿飘飘尽浮危江州寄鄂兵李大夫云我齿落且尽公文有祭老成云齿牙动摇上李防书云髪秃齿豁进学解云头童齿豁五箴云齿之摇者日益脱其感于中而见于诗文者多矣】
　　去年落一牙今年落一齿俄然落六七落势殊未巳余在皆动摇尽落应始止忆初落一时但念豁可耻【豁疎也○豁呼括切】及至落二三始忧衰即死每一将落时懔懔恒在已【孙曰懔懔忧也】义牙妨食物【孙曰义牙不齐也韩曰灵光殿枝掌义牙而斜据注义牙相柱也】颠倒怯潄水【孙曰颠倒缺折也】终焉舍我落意欲崩山比今来落既熟见落空相似余存二十余次第知落矣傥常岁一落自足支两纪如其落并空与渐亦同指【韩曰周礼一纪十有二岁以所余二十余齿一岁一落则足支两纪矣如其今日并落则与岁常渐渐而落者亦同归于空而巳也】人言齿之落寿命理难恃我言生有涯长短俱死尔人言齿之豁左右惊谛视【谛审也音帝】我言庄周云木鴈各自喜【孙曰庄子行于山中见大木匠者止其旁而不顾曰无所可用庄子出于山舍于故人之家故人命竪子杀鴈而烹之竪子曰其一能鸣其一不能鸣请奚杀主人曰杀不能鸣者庄子曰昨日山中木以不材得终其天年今主人之鴈以不鸣死周将处夫材与不材之间樊曰公自御史坐言事贬阳山此句及下聨盖有所激而云其与江陵途中诗意则一也】语讹黙固好【孙曰黙语不明也】嚼废软还美【孙曰嚼啮也】因歌遂成诗持用诧妻子【诧诳也祝曰庄子踵门而诧子扁庆子注告也叹也诧丑亚切】
　　哭杨兵曹凝陆歙州参
　　【孙曰凝字懋功为兵部郎中参字公佐自祠部员外郎出知歙州补注凝守兵部郎中而云兵曹者隋尝改兵部为兵曹礼部为礼曹樊曰栁子厚作凝墓碣云贞元十九年正月卒李习之陆歙州述言云贞元十八年四月卒参先凝一年而卒公乃同时哭之盖参佐主司时公尝以书荐侯喜等及出刺歙亦有序送又尝有行难一篇为参设也凝则与公尝佐董晋汴州皆知巳者去年参死今年凝又死此公所以因凝而并及之且曰数出知巳泪也一本又有新坟宿草之句】
　　人皆期七十【韩曰老杜曲江诗人生七十古来稀】才半岂蹉跎【韩曰公生大厯戊申至是贞元十九年癸未则年三十有六矣岂非七十之半乎孙曰蹉跎跌也】数出知巳泪自然白髪多晨与为谁恸【韩曰语非夫人之为恸而谁为】还坐久滂沱【孙曰滂沱大雨也言泪下如雨】论文与晤语【赵本作新坟与宿草】已矣两如何【两一作复一作尔】
　　苦寒
　　【韩曰公此诗意盖有所讽犹讼风伯之吹云而雨不得作也谓隆寒夺春序而肆其寒犹权臣之用事太昊之畏避则犹当国者畏权臣取充位而巳其下反覆所言无易此意其末谓天子哀无辜则望人主进贤退不肖使恩泽下流施及草木其爱君忧民之意具见于此樊曰按韦渠牟传自陆贽免徳宗不复委权于下宰相取充位行文书而巳所倚信者裴延龄李齐运王绍李实韦执谊与渠牟等其权侔人主此诗所以讽也时贾耽齐抗之徒当国公为四门博士贞元十九年春作】
　　四时各平分【孙曰楚辞皇天平分四时兮平谓均也】一气不可兼隆寒夺春序【隆严也寒一作冬】颛顼固不廉【韩曰月令冬帝颛顼】太昊弛维纲【韩曰月令春帝太昊孙曰废弛纲纪也】畏避但守谦遂令黄泉下萌芽夭勾尖【孙曰物初生貌】草木不复抽百味失苦甜凶飇搅宇宙【飇狂风也搅一作扰】铓刃甚割砭【悲廉切】日月虽云尊不能活乌蟾【孙曰五经通义日中有三足乌月中有与蟾】羲和送日出【韩曰广雅羲和日御也孙曰山海经云东南海之外甘泉之间有羲和国有女子曰羲和为帝恱之妻是生十日常浴日于甘泉】恇怯烦窥觇【恇亦怯也觇亦窥也祝曰礼记善哉觇国○恇音匡觇痴亷切烦一作频】炎帝持祝融【孙曰月令孟夏之月其帝炎帝其神祝融昭二十九年左氏云颛顼氏有子曰黎为祝融】呵嘘不相炎而我当此时恩光何由霑肌肤生鳞甲衣被如刀防【祝曰释名镰亷也薄其所刈似廉也一作鎌与镰同列子拥镰带索音廉】气寒鼻莫齅【祝曰以鼻取气前汉不齅骄君之饵○齅喜宥切】血冻指不拈浊胶沸入喉【韩曰选魏都赋浊胶如河】口角如衔箝【孙曰箝马口中铁祝曰前汉箝语烧书其廉切】将持匕箸食【祝曰匕箸食具吴志先主方食失匕箸匕卑履切箸迟据切】触指如排籖【祝曰籖锐也选鸡人司漏传更○籖音佥】侵鑪不觉暖炽炭屡以添【以一作巳】探汤无所益【祝曰探取也语见不善如探汤○探它南切】何况纩无缣【纩绵也补注左氏三军之士皆如挟纩音旷缣帛也○缣音兼】虎豹僵穴中【僵仆也音姜】蛟螭死幽潜【韩曰蛟螭似龙而无角○蛟古爻切螭丑支切】荧惑丧躔次【孙曰躔说文践也五星东方岁星南荧惑西太白北晨星中央镇星】六龙氷脱髯【孙曰晋傅诗愿得并天驭六龙济王羁六龙日驭也说文髯颊须○髯如占切】芒砀大包内【砀音宕又一作踢】生类恐尽殱【祝曰书殱厥渠魁注云殱灭也将亷切】啾啾窓间雀不知巳微纎举头仰天鸣所愿晷刻淹不如弹射死【韩曰杜诗乌呼藏其身有似惧弹射】却得亲炰燖鸾皇茍不存【皇一作鳯】尔固不在占其余蠢动俦俱死谁思嫌【思一作恩】伊我称最灵【孙曰惟人万物之灵】不能安寝苫【韩曰问丧曰寝苫枕块哀亲之在土也祝曰凶服者以苫为覆席又仪礼寝苫枕块安一作汝寝一作覆苫诗廉切】悲哀激愤叹五藏难安恬中宵倚墙立淫泪何渐渐【渐渐流入也祝曰楚辞涕渐渐其若屑○渐将廉切】天子哀无辜【子一作王】惠我下顾瞻褰旒去耳纩【孙曰礼纬曰旒垂目纩塞耳褰旒去纩谓明目达聪也纩者以黄绵为之韩曰汉书冕而前旒所以蔽明黈纩充耳所以塞聪○纩音旷】调和进梅盐【樊曰书髙宗命傅说曰若作和羮尔为盐梅言进傅说之徒于左右也】贤能日登御黜彼傲与憸【诐也祝曰利口也书国则罔有立政用憸人七廉切】生风吹死气豁达如褰帘悬乳零落堕【孙曰乳冻也】晨光入前檐雪霜顿销释土脉膏且黏【孙曰国语日月底于天庙土乃脉发注云脉理也农书曰春土冒橛陈根可抜耕且急发】岂徒兰蕙荣施及艾与蒹【孙曰艾草名一名水台可以治病蒹荻之未秀者诗曰蒹葭苍苍】日萼行铄铄【孙曰日萼日照花萼也铄铄鲜明貌】风条坐襜襜【襜襜风吹动摇貌祝曰相如曰举帷幄之襜襜荀子是襜襜者何也楚辞张绛维以襜襜音处占切】天乎茍其能吾死意亦厌【足也】
　　和虞部卢四汀酬翰林钱七徽赤藤杖歌【孙曰汀字云夫为虞部员外郎徽字蔚章元和初为翰林学士韩曰旧题云元和四年分司东都官员外郎作据此诗落句可见或无四与七字】
　　赤藤为杖世未窥【窥见也】台郎始携自滇池【孙曰台郎尚书郎也滇池名楚威王使将军庄蹻将兵循江而上畧巴黔以西蹻至滇池池方三百里因王之樊曰前汉西南夷传夜郎最大其西滇池方三百里华阳国志云泽下流浅狭状如倒池故曰滇池祝曰在东汉建寜郡滇音颠】滇王扫宫邀使者【一作迎使者】跪进再拜语嗢咿【孙曰嗢吚夷语也祝曰嗢说文咽也咿字林内悲也○嗢乙骨切咿音伊】绳桥拄过免倾堕【韩曰以竹索为桥也竹索曰笮西南夷寻之以渡水○拄冢庾切】性命造次防扶持涂经百国皆莫识君臣聚观逐旌麾共传滇神出水献赤龙抜须血淋漓又云羲和操火鞭【补注羲和日御也】瞑到西极睡所遗【孙曰西极日没处】几重包裹自题署不以珍怪夸荒夷归来捧赠同舍子【韩曰汉直不疑误持同舍郎金去】浮光照手欲把疑空堂昼眠倚牖户飞电着壁搜蛟螭【孙曰以杖倚户飞电误以为蛟螭而搜索之言其色赤也补注苕溪渔隐曰退之赤藤杖诗云云故东坡铁拄杖诗云倚壁蛟龙防昼眠山谷笻竹杖賛云苍龙挂壁皆用此诗也电一作雷○着直畧切】南宫清深禁闱密【孙曰南宫谓虞部禁闱谓翰林也】唱和有类吹埙篪【孙曰诗伯氏吹埙仲氏吹篪吹埙篪言相应和也】妍辞丽句不可继见寄聊且慰分司【公时分司东都】
　　崔十六少府摄伊阳以诗及书见投因酬三十韵【一作酬之无三十韵字】
　　【集注崔摄伊阳乃洛之属邑也观诗意初与崔相识于赤县尉时乃元和元年公自江陵入为国子博士日也又云府公旧同袍拔擢宰山涧乃留守郑余庆擢崔摄伊阳令也又云三年国子师况住洛之涯则以国子博士分司也又云冬裘竟未擐岁穷寒气骄则是元和三年冬作也】
　　崔君初来时相识颇未惯但闻赤县尉【赤县注见前又大县也】不比博士慢赁屋住连墙【住一作得】徃来忻莫间我时亦新居触事苦难办蔬飧要同吃【要招也一作邀○飧思浑切】破袄请来绽【补缝也祝曰古乐府新衣谁当补故衣谁当绽○绽文苋切】谓言安堵后贷借更何患【借音迹】不知孤遗多举族仰薄宦有时未朝餐得米日巳晏隔墙闻讙呼众口极鹅鴈前计顿乖张居然见真赝【赝伪物祝曰字亦作鴈韩非子说林齐伐鲁索谗鼎鲁以其鴈徃齐人曰鴈也鲁人曰真也樊曰温公考异宋太宗奉始元年华愿儿言于废帝曰官为鴈天子臣光曰宋书作应天子宋畧作鴈天子按字书赝伪物也韩愈诗曰居然见真赝书或作鴈今从宋畧○赝音鴈】娇儿好眉眼袴脚冻两骭【祝曰骭胫骨尔雅骭疡为防注骭脚胫也○骭下晏切】捧书随诸兄累累角尚丱【祝曰累累史记作累累孙曰丱束髪貌诗总角丱兮○累力追切丱古患切】冬惟茹寒虀【茹食也】秋始识瓣【瓣中实也○瓣皮谏切】问之不言饥饫若厌刍豢【孙曰刍豢美食孟子理义之悦我心犹刍豢之悦我口】才名三十年久合居给谏白头趋走里闭口絶谤讪府公旧同袍【府公河南尹见题注孙曰诗与子同袍同好也】抜擢宰山涧寄诗杂诙俳【俳戏也步皆切】有类说鹏鷃【孙曰庄子穷髪之北有鸟焉其名为鹏背若太山翼若垂天之云斥鹦笑之曰彼且奚适也鷃小雀也○鹏音朋鷃音晏字与鴳同】上言酒味酸冬裘竟未擐【擐贯也祝曰左氏躬擐甲胄音患裘一作衣】下言人吏稀惟足彪与虥【孙曰彪虎文虥虎之浅毛者祝曰尔雅虎窃毛谓之猫注窃浅也○彪悲蚌切虥音栈】又言致猪鹿此语乃善幻三年国子师肠肚集藜苋况住洛之涯鲂鳟可罩汕【鲂江东呼为鳊鳟似鯶而鳞细韩曰诗九罭之鱼鳟鲂言大鱼也祝曰尔雅巢谓之汕籗谓之罩孙曰诗南有嘉鱼烝然罩罩烝然汕汕毛注罩罩籗取鱼之器汕汕□今之撩罟也○鲂音房鳟才本切罩都教切汕音讪】肯效屠门嚼【孙曰恒谭新论曰人闻长安乐则出门西向而笑知肉味美则对屠门而大嚼又曹子建书曰过屠门而大嚼虽不得肉贵且快意】久嫌弋者纂【纂夺取也祝曰杨子鸿飞弋人何慕焉古本作簒当从古本簒作管切○簒初患切】谋拙日焦拳活计似锄刬【刬削也初限切或作铲】男寒澁诗书女痩剰腰襻【祝曰襻衣系也周庾信鉴赋裙斜假襻○襻音普患切女字一作妻】为官不事职厥罪在欺谩【谩亦欺也音慢】行当自劾去【祝曰劾推穷罪人韩曰前汉孙寳御史大夫忠辟为属寳自劾去○劾胡防切又胡得切】渔钓老葭薍【樊曰尔雅葭芦菼薍似苇而小孙曰菱也○薍五患切】岁穷寒气骄冰雪滑磴栈【栈木道祝曰前汉良因说汉王烧絶栈道○栈士谏切】音问难屡通何由觌清眄【眄顾眄也】
　　送侯参谋赴河中幕
　　【韩曰侯参谋继也继与公同举贞元八年进士元和四年又同官学者公博士继助教六月公分司东都而继参河中幕此诗是年冬作也】
　　忆昔初及第各以少年称【注见前】君頥始生须我齿清如冰尔时心气壮百事谓已能一别讵几何忽如隔晨兴【晨字一作朝】我齿豁可鄙君顔老可憎相逢风尘中相视迭嗟矜【视一作见】幸同学省官【樊曰公元和四年后三月祭薛公达文云朝议郎守国子博士韩愈太学助教侯继】末路再得朋【孙曰易西南得朋】东司絶教授游宴以为恒【常也胡登切】秋渔荫密树夜博燃明灯雪迳抵樵叟【抵一作诋樵一作讲】风廊折谈僧陆浑桃花间【陆浑河南属县名上陆浑山火注详】有汤沸如蒸三月嵩少步【韩曰前汉增高太室祠注嵩髙山有太室少室之山孙曰戴延之西征记嵩高山东为太室西为少室相去十七里嵩其摠名也谓之室者以其下有石室焉少室髙八百六十丈上方十里与太室相埒但小耳○少失照切】踯躅红千层【踯躅花名孙曰崔豹古今注羊踯躅羊食之则死羊见之则踯躅分散故名羊踯躅余见上杏花诗注】沙洲厌晚坐岭壁穷晨升【晨一作朝】沈冥不计日【韩曰杨子蜀庄沈】为乐不可胜迁满一已异乖离坐难慿【樊曰公其年六月迁都官郎分司东都巳而继亦参谋河中乖离坐难慿矣】行行事结束人马何蹻腾【集注诗泮水其马蹻蹻马逝也音讫略切又骄也巨娇切】感激生胆勇从军岂尝曽洸洸司徒公【孙曰诗武夫洸洸洸洸壮也元和三年九月以淮南节度使王锷检校司徒为河中尹河中晋绛慈隰节度使司徒公王锷也四年冬辟继为府从事○洸音光】天子股与肱提师十万余四海钦风棱【李竒曰神灵之威曰棱○棱鲁登切】河北兵始进【孙曰四年十月诏削成徳军节度使王承宗官爵以左神策军中尉吐突承璀为招讨处置使巳亥发长安命恒州四面藩镇各进兵招讨○始字一作未】蔡州帅新薨【孙曰十一月巳巳彰义军节度使吴少诚卒弟少阳自称留后】曷不请扫除活彼黎与蒸鄙夫诚怯弱受恩愧徒犹思脱儒冠弃死取先登又欲面言事上书求诏征【书一作言】侵官固非是【孙曰左氏侵官罪也】妄作谴可惩惟当待责免耕斸归沟塍【祝曰塍稻苖田畦也韩曰班固西都赋沟塍刻镂斸斫也音竹塍音乗】今君行得所【一作附得所一作得所附】势若脱韝鹰【孙曰韝臂捍以皮为之所以臂鹰韩曰选鲍明逺诗昔如韝上鹰○韝音钩】檄笔无与让【孙曰檄者以木简为书长尺二寸○檄刑狄切】幕谋识其膺【识一作职】收绩开史牒翰飞逐溟鹏【祝曰翰羽也诗翰飞戾天孙曰溟海也庄子北溟有鱼其名为鲲化而为鸟其名为鹏○翰音寒】男儿贵立事流景不可乗【孙曰景日月也流景言如水流以况其速】岁老阴沴作【祝曰阴沴妖气也庄子阴阳之气有沴注阴阳二气陵乱不调○沴音戾又音殄】云頽雪翻崩别袖拂洛水征车转崤陵【孙曰僖三十年左氏崤有二陵焉其南陵夏后皋之墓其北陵文王之所以避风雨也○崤音爻】勤勤酒不进勉勉恨已仍【仍重也】送君出门归愁肠若牵绳黙坐念语笑痴如遇寒蝇防马谁可适晤言谁为应【孙曰诗可与晤言晤对也应当也祝曰选晤言莫余应应音膺】席尘惜不拂【一作扫】残罇醑空凝【祝曰醑酒也选清醑满金罇○醑私吕切】信知后防时日月屡环絙【孙曰环循环絙大索又急也○絙居登切】生期理行役欢绪絶难承寄书惟在频无恡简与缯【孙曰简缯竹帛也】
　　东都遇春
　　【樊曰东都河南也唐都长安显庆二年以洛阳宫为东都韩曰次前后诗当在元和五年春作】
　　少年气真狂有意与花竞行逢二三月九州花相映川原晓服鲜桃李晨妆靘【祝曰靘装饰也前汉靘妆刻饰○靘疾政切一作靓明也】荒乗不知疲醉死岂辞病饮噉惟所便【噉徒感切便平声】文章倚豪横【户孟切】尔来曽几时白髪忽满镜旧游喜乖张新辈足嘲评【评评量祝曰广韵平言也○评音病】心肠一变化羞见时节盛得闲无所作贵欲辞视听深居疑避仇黙卧如当瞑朝曦入牖来乌唤昏不醒【醒酒醒祝曰选怳尔而醒○醒苏佞切】为生鄙计算盐米告屡罄【一作屡空罄】坐疲都忘起【祝曰弃忘也周礼三宥曰遗忘音妄】冠侧懒复正幸防东都官复离机与穽【祝曰离去也礼记道也者不可须臾离也机弩牙穽陷也樊曰公时分教东都生李习之状公行云自江陵掾入为国子博士宰相有爱公文者将以文学职处公有争先者譛公公恐及难遂求分司东都此公所以有获离机穽之语○离力智切】乖慵遭傲僻渐染生弊性既去焉能追有来犹莫聘有船魏王池【洪曰河南志云洛水经尚善旌盖二坊之北南溢为池深处至数顷水鸟洋泳荷芰翻覆为都城之胜正观中以赐魏王泰故号魏王池】徃徃纵孤泳【孙曰诗汉之广矣不可泳思注潜行为泳纵字一作从或作泛】水容与天色此处皆緑净岸树共纷披渚牙相纬经【孙曰纬经织也犹言纵横也○经音径】怀归苦不果即事取幽迸【取一作最】贪求匪名利所得亦以并【以一作已】悠悠度朝昏落落捐季孟【祝曰捐弃也落落一作落魄家贫无业前汉家贫落魄无衣食业孙曰语齐景公待孔子曰若季氏则吾不能以季孟之间待之季氏为鲁上卿孟氏下卿】羣公一何贤上戴天子圣谋谟收禹迹【孙曰左氏茫茫禹迹尽为九州迹一作绩恐非】四面出雄劲转输非不勤稽逋有军令在庭百执事奉职各只敬我独何为哉坐与亿兆庆譬如笼中鸟仰给活性命为诗告友生负愧终究竟
　　感春五首
　　【韩曰元和五年春分司东都作】
　　辛夷花髙最先开【孙曰辛夷一名辛矧树髙数仭枝叶皆香洪曰辛夷髙数丈江南地暖正月开北地寒二月开初发如笔北人呼为木笔其花最早南人呼为迎春苕溪渔隐曰木笔迎春自是两种木笔色紫丛生二月方开迎春白色髙树立春已开然则辛夷乃此花耳花髙一作髙花】青天露坐始此回已呼孺人戛鸣瑟【孙曰礼记大夫妻曰孺人又书戛击鸣球戛鼓也戛音秸】更遣稚子传青杯【韩曰选恨赋左对孺人右顾稚子杜诗传杯莫放杯】选壮军兴不为用坐狂朝论无由陪【樊曰宪宗即位五年平夏平蜀军江东赫然中兴而公年逾强仕投闻分司故有此言】如今到死得闲处还有诗赋歌康哉【孙曰书臯陶歌曰元首明哉股肱良哉庶事康哉】
　　洛阳东风几时来川波岸栁春全回宫门一锁不复啓【孙曰谓阳离宫也韩曰唐都长安以洛阳为东都故有宫门一锁之句若有感云】虽有九陌无尘埃【孙曰九陌九逵也宫门不启故九陌无徃来之尘埃也】防马上桥朝日出【孙曰洛阳有天津桥】楼阙赤白正崔嵬孤吟屡阕莫与和【阕终也苦穴切】寸恨至短谁能裁
　　春田可耕时已催【孙曰催迫也】王师北讨何当回【孙曰元和四年讨成徳节度使王承宗详见送侯防谋赴河中幕诗河北兵始进注】放军载草农事济【军一作车农一作浓】战马苦饥谁念哉蔡州纳节旧将死【孙曰是年彰义军节度使吴少诚卒详见送侯防谋赴河中幕诗注】起居谏议聨翩来【樊曰裴度自西川节度掌书记召为起居郎孙曰度以河南府功曹召为起居舍人孟简孔戣皆为谏议大夫聨翩相继也】朝廷未省有遗策肯不垂意缾与罍【孙曰诗缾之罄矣惟罍之耻缾小而罍大公以自喻也】
　　前随杜尹拜表回【杜尹谓杜兼也】笑言溢口何欢咍【祝曰楚辞众共所咍咍笑也○咍呼来切】孔丞别我适临汝【孔丞谓孔戡也】风骨峭峭遗尘埃音容不接只隔夜凶讣讵可相寻来【孙曰元和四年杜兼为河南尹十一月无疾暴卒孔戡以衞尉寺丞分司东都五年正月将浴临汝之汤泉至其县遂卒凶讣相寻谓此○讣音赴】天公髙居神恶欲保性命诚难哉
　　辛夷花房忽全开将衰正盛须频来清晨辉辉烛霞日薄暮耿耿和烟埃朝明夕暗已足叹况乃满地成摧頽迎繁送谢别有意谁肯留念少环回【韩曰此篇言辛夷花之盛如此元微之有问韩员外辛夷花云韩员外家好辛夷开时乞取两三枝折枝为赠君莫惜纵君不折风亦吹岂此耶】
　　酬裴十六功曹巡府西驿涂中见寄
　　【韩曰度时为河南府功曹公时分司东都作一本无涂字】
　　相公罢论道【相公郑余庆也孙曰元和元年余庆罢相出为河南尹书三公论道经邦】聿至活东人【聿遂也至一作来活一作治】御史坐言事【御史裴度也】作吏府中尘【孙曰元和初度为监察御史密疏论权幸语切忤防出为河南府功曹】遂令河南治今古无俦伦【补注谓无与比伦也】四海日富庶【孙曰语子适卫冉有仆子曰庶矣哉冉有曰既庶矣又何加焉曰富之】道途隘蹄轮【孙曰蹄轮车马也】府西三百里候馆同鱼鳞【候馆亭驿孙曰周礼五十里有市市有馆所以候賔客之馆也】相公谓御史劳子去自巡是时山水秋光景何鲜新哀鸿鸣清耳宿雾褰髙旻【补注褰犹开也尔雅秋曰旻天褰字一作浥】遗我行旅诗轩轩有风神【轩轩者轩昂之貌】譬如黄金盘照耀荆璞真【韩曰抱朴子荆山之玉潜光荆石之中孙曰荆璞卞和所得玉也金盘荆璞以况二人之诗】我来亦已幸事贤友其仁【韩曰论语事其大夫之贤者友其士之仁者孙曰事贤谓余庆友仁谓度】持竿洛水侧孤坐屡穷辰【孙曰穷辰尽日】多才自苦劳【孙曰多才谓度也苦劳一作劳苦】无用只因循【孙曰无用自谓也】辞免期匪逺行行及山春【孙曰言欲自免去】
　　燕河南府秀才【得生字】
　　【韩曰据诗云元和五年冬房公尹东京房公者房式也时为河南尹公时为河南令故曰忝县尹权舆时为宰相故曰作邦桢云】
　　吾皇绍祖烈【孙曰吾皇宪宗也】天下再太平诏下诸郡国岁贡乡曲英元和五年冬房公尹东京【孙曰元和四年以房武为河南尹】功曹上言公【孙曰功曹参军掌官吏考课祭祀祯祥道佛学校表疏医药之事一作功曹上其言】是日当登名【日一作月】乃选二十县【孙曰河南府二十余县】试官得鸿生【孙曰鸿生硕儒也】羣儒负已材相贺简择精怒起簸羽翮引吭吐铿轰【祝曰吭咽也颈也选引圆吭之纎婉礼记钟声铿铿轰鸣声也○吭下浪切又音杭铿丘耕切轰呼宏切】此都自周公【孙曰周公成洛邑尝居之】文物继名声自非絶殊尤难使耳目惊今者遭震薄【震薄震压也】不能出声鸣鄙夫忝县尹【见题注】愧栗难为情惟求文章写不敢妬与争还家勑妻儿具此煎炰烹柿红蒲萄紫肴果相扶檠芳荼出蜀门【荼茶也韩曰茶之嫩者雀舌鸟觜麦颗皆出蜀中老杜木皮岭诗辛苦赴蜀门○荼一作茶】好酒浓且清何能充欢宴庶以露厥诚昨闻诏书下权公作邦桢【桢坚木也又桢干筑垣版也事见题注补注杜舂陵行云结也实国桢○桢音贞】丈人得其职【韩曰易师贞丈人吉注丈人严庄之称有一本作大人】文道当大行阴风揽短日【韩曰老杜北征诗阴风西北来】冷雨涩不晴【祝曰涩歰同说文不滑也楚辞不涩嗌只○涩色立切】勉哉戒徒驭家国迟子荣【迟待也音治】
　　送李翺
　　【孙曰翺字习之陇西人贞元十六年娶公兄弇之女元和三年四月乙亥户部侍郎杨于陵出为广州刺史岭南节度使表翺佐其府四年正月巳酉翺自东都旌善坊以妻子上船于漕乙未去东都公与石洪假舟送之丁酉同登髙山题姓名纪别故有此诗】
　　广州万里途山重江逶迤【逶迤曲折也韩曰楚辞载云旗兮逶迤○逶于危切迤余支切】行行何时到谁能定归期揖我出门去顔色异恒时虽云有追送足迹絶自兹人生一世间不自张与施譬如浮江木纵横岂自知宁怀别时苦勿作别后思
　　送石处士赴河阳幕【得起宇】
　　【樊曰石处士石洪也韩曰元和五年鸟重裔为河阳节度使辟洪置幕府公尝有序送诗亦是时作补注隐居诗话李渤石洪温造为处士纯盗虚名公虽与之游而多侮薄之所谓水北山人得声名云云夫为处士乃刺口论时事希声名愿駈使又要索髙价以至饰仆御以夸闾里此何等人也其侮薄之甚矣又送石洪诗云云尤可笑也】
　　长把种树书【韩曰种树书见史记秦始皇纪】人云避世士【韩曰论语且而与其从避人之士也岂若从避世之士哉】忽骑将军马自号报恩子风云入壮怀【一作风雷开壮怀】泉石别幽耳钜鹿师欲老【邢州钜鹿郡亦有钜鹿县】常山险犹恃【常山镇州樊曰宪宗纪元和四年十月成徳军节度使王承宗反诏宗人吐突承璀以河阳浙西宣歙兵讨之师乆无功五年七月遂赦王承宗成徳军镇州也在今为真定府】岂惟彼相忧固是吾徒耻去去事方急酒行可以起
　　送李正字归湖南
　　【李名础樊曰础父仁钧时为亲王府长史础自湖南从事请告来觐于其还以诗送之又有序送焉元和五年分司东都时也一作送李判官】
　　长沙入楚深【潭州长沙郡】洞庭值秋晚人随鸿鴈少江共蒹葭逺【韩曰杜诗蒹葭离披去天水相与永】厯厯余所经【樊曰公贞元十九年出为阳山已而徙掾江陵入为国子博士湖南之地盖尝经行矣】悠悠子当返【孙曰谓础归湖南】孤游怀耿介旅宿梦婉娩【婉娩媚也祝曰礼记姆教婉娩听从○婉音宛娩音晚】风土稍殊音鱼虾日异饭亲交俱在此谁与同息偃【补注诗或息偃在床】
  </div>
  <div class="pagination">
   <a href="五百家注昌黎文集_page5.html">
    上一页
   </a>
   <a href="五百家注昌黎文集.html">
    1
   </a>
   <a href="五百家注昌黎文集_page2.html">
    2
   </a>
   <a href="五百家注昌黎文集_page3.html">
    3
   </a>
   <a href="五百家注昌黎文集_page4.html">
    4
   </a>
   <a href="五百家注昌黎文集_page5.html">
    5
   </a>
   <span class="current-page">
    6
   </span>
   <a href="五百家注昌黎文集_page7.html">
    7
   </a>
   <a href="五百家注昌黎文集_page8.html">
    8
   </a>
   <a href="五百家注昌黎文集_page9.html">
    9
   </a>
   <a href="五百家注昌黎文集_page10.html">
    10
   </a>
   <a href="五百家注昌黎文集_page11.html">
    11
   </a>
   <span>
    ...
   </span>
   <a href="五百家注昌黎文集_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
