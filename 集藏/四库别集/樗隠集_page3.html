<!DOCTYPE html>
<html>
<head>
    <meta charset="UTF-8">
    <title>樗隠集 - 第 3 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>樗隠集 - 第 3 页/共 6 页</h1>
    <div class="content">　　竹梅图

　　姑射山头绰约妃欲搴翡翠制荷衣夜深恐被湘娥妬先拾琼瑰踏月归

　　题欧阳氏寿康巻后

　　八十年高矍铄翁龎眉鹤髪照东风丹台久占神仙籍王母桃花几度红

　　题张宗翰默林书屋

　　花魁丛里结茅庐细嚼寒芳助读书他日庙廊充大用调羮滋味意何如

　　樗隐集巻一

　　●钦定四库全书

　　樗隠集巻二

　　（元）胡行简 撰

　　○记

　　将作院题名记

　　将作院掾史野克惠奉其院长之命持旧牒来请曰将作之为院久官于是者亦多矣而题名尚未立石此其沿革故实也幸次第以为之记予惟少昊氏命五雉为五工正虞周之共工考工皆将作之任也秦始置将作少府后或更少府曰大匠曰寺曰监名虽不同其实则一而已我国家因前代旧制既设工部又设将作院凡土木营缮之役悉隶工部金玉珍宝服玩器币其治以供御者专领之将作院是宠遇为至近而其职任视工部尤贵且重也夫周官冡宰统职币玉府以听天子及后世子之用则国初命官之始以大司徒专董治将作实三代遗意也公卿大夫士继膺隆寄可不体设官初意而恪共其事欤院初设阶从一品继改从二品随升正二品院使二员累増为六员经厯一员都事一员后増二员又増同知三员佥院三员同佥二员院判二员照磨兼管勾一员属吏増减旧无常额今定为十有四人官则悉书其爵里姓字升改岁月吏则附见于下方

　　兵部译史房题名记

　　国家混一海宇日月所照悉为臣妾凡政令之敷朝贡之入不问海内外驰一乗传则无逺弗达然使介杂沓凌轹邮传凡给驿符契不总之兵部谨其约束验其合否曷繇使奸伪不萌而使命无壅欤兵部设译史十员职专给驿自台省贵臣下至一介行李但给传出入文书行必使译史以国字书之俗号别里歌别里歌者阴寓范防之意也治事之所题曰蒙古房岁久渐圮译史某与其同志重经营之墙壁牕戸之污壊者茵褥几席之故弊者皆葺治而加整饬焉外为周垣傍植花竹俨然称所观瞻非求侈乎前人也既成属予记其事予惟周礼六官分职其属各有史汉丞相属有掾史虽任有轻重咸执事以奉其上也今幅员既广诸国人仕乎中外者言语不通国各有字俗既不同难以相壹凡官府必设译史以通语言辨文字惟兵部史专督海宇内外邮传选任为甚重居是职者阶而为卿为相班班可考因次第而悉书之以见国家用人之道盖各有所重云

　　临江广寿寺记

　　临江旧萧洲后为萧滩镇地以萧名相传自萧梁始宋淳化间置郡郡既成城郭井邑官署民居儒释老氏之宫郁乎相望广寿寺不知始何年代或谓其地乃萧梁之马妃祠因以为寺盖数百年矣寺近阛阓间货殖之家乐崇其教宋咸淳癸酉住持僧孤山徳如募监税胡成忠拨田十余亩元皇庆壬子住持僧无影妙月募县尉彭存耕施田二十余亩九都之小皋山石灰步则寺之祖塔基所在寺僧圆寂者之塟处也寺基旧在郡治东壬辰毁于兵僧惟徳号云峯建小屋以奉香火安徒众方欲有所营缮会郡邑长吏承诏即郡治东建分宪之署割城南浄土寺废址易之云峯率其徒薙荆榛畚瓦砾栉风沐雨不以为劳夙夜孜孜思复其旧积数年殿堂门庑皆以次成佛菩萨天人之象旛幢香火之供莫不毕备弘伟壮丽有加于昔见者咸叹其盛吁兵变以来通都大邑道宫佛刹悉化丘墟草莽厯年虽久能复旧观者盖鲜或废而莫兴兴而莫之完者比比皆是惟云峯竭心劳力成兹伟观非力量之大不能也是役也协志以底于成曰庆瑞字雪庭曰如显字心印效劳而相成者曰普圆曰福应曰永寿皆可纪乃为之铭曰翼翼梵宫倚乎郡城山川环合锺地之灵统宗据会曰大雄氏揽秀发竒成此巨丽丹楹刻桷画栋雕梁如翚斯飞有焕其光昔否而毁今泰而治世道攸宁有隆有替崇大功果惟大力量仰止云峯我心孔臧惟佛之教门开不二惟师之道演佛之秘佛常如日焕乎中天皇图同久亿万斯年

　　节孝堂记

　　郡庠弟子员宋大宁甫数歳失怙母陈氏教育之以至成人迄今三十余年相欢如一日构堂所居之第为奉亲之所山水清丽互为辉映矗乎其东者曹王之岭屹乎其西者相公之岭其南则龙头山北则有福相岭皆挺竒献秀如拱如揖而襟带斯堂也亲之起居游息家人之昏定晨省皆居而安之岁时令节会宗党于斯燕宾游于斯奉觞以为亲寿佥曰母以节显儿以孝闻冝名斯堂曰节孝以征永久大宁从余学攻春秋余嘉其事亲孝交朋友以信笃学尚义卓然有守非有贤母不能有此令子也陈氏世儒家父海心先生兄愚亭昆季十人皆以文学名故未嫁而习闻诗礼之训既嫁而相夫有道夫殁以死自誓笃于教子尝语大宁曰宋氏仕与学代不乏人汝父自立志欲掇科以绳祖武不幸早世汝能力学以不坠先业吾见汝父于地可无愧矣大宁泣听不忘家贫悉力妇事以供束修费大宁既成立其养母之心亦无所不至母尝感疾大宁心动亟归侍汤药伺愈而后还学必戒其家人曰汝事吾母犹吾在家时稍有不谨不汝贷也母之心常念乎子而子斯须不忘乎母也吁妇之从夫终身不改子之于亲终身而慕古昔盛时为人子为人妇莫不各尽其道迨共姜以守义称闵子以孝行着孝子节妇之名立矣大宁母子盖闻其风而兴也世之人倘闻宋氏之风兴孝立节彛伦其有不叙风俗其有不厚乎登其堂者可以油然而兴思矣

　　富春堂记

　　清江严氏茂渊偕其弟茂芳谒余而言曰家君作堂奉亲题曰富春欲求搢绅歌咏其事幸为文以倡之余辞不获钱邑令文焕复以为言夫富春介于浙水之间严子陵所隠之地也其山川之美尚可想见而子陵制行之髙具诸信史凡为士者莫不仰其遗风矧得姓受氏同源分流而水木本原曽不之思乎宜名堂之意取乎是也士生斯世立身行已出与处而已处乎家庭则孝于亲友于兄弟吾职之当为也出而任人家国事推是道以见诸用耳严氏家庭积庆绵延阅歴四世登斯堂也彩衣婉娩樽俎从容儿拜于前孙拜于后寿觞迭举慈颜以和一门之内怡怡如也愉愉如也天伦之乐孰有加于此乎斯堂葛峰屹其前萧水经其左山辉川媚互相暎带虽未能嫓美富春之山亦足悦亲心也矧豪杰之士刻志功业必曰我方富于春秋何患其不成则富春者岁月悠长之谓也慈亲康强椿龄方永奉亲之乐不减老莱子也名堂之义其善矣乎清时暇日当从文焕往升斯堂奉觞为寿共论子陵隠居之乐以颂其世美庶不负名堂之意茂渊之尊公字定和居邻邑庠是以能笃意义方云

　　道玄斋记

　　清江杨氏世为良医师士大夫咸宗尚之至于道玄不知其几世矣道玄擅医名于时尤好儒术辟丈室聚轩孔之书咸列左右暇则端坐讽玩研极旨要盖深有志于兹道也搢绅之士号之曰道玄斋属予绎其义夫道充满乎天地散见于事物日月星辰之运行山岳河江之流峙皆道也大而三纲五常小而方技之属亦道也人受天地之中以生与天地参而为三亦充夫是道之大者而已道而至于玄斯为极矣但玄之一字凡儒书所言若天之玄舜之玄徳其义或殊也老子曰玄之又玄则玄者至美至善而无以加之谓也老氏之所谓玄其易书之所谓神乎老氏之学大槩以清净为宗以养性为要其说与轩辕相近似汉初治其言以黄帝老子并称良有以也道玄观乎黄帝老子孔氏之书区别其源流究极乎同异掇其同乎道者以治吾心以修吾身则斯道之玄无以易矣穷而独善守此道也达而兼善推此为良相良医同乎济物无二道也道玄之学能究斯道之玄矣医之道通乎神圣工巧独非玄乎搢绅之咸尊道玄曰玄斋先生真知言也道玄之大父志可翁年九十余视听不衰学行益着则斯道之玄盖世守之矣吾闻杨氏系出岷峨盖子云之裔子云作太玄千数百言以儗周易其书具在质诸家学尚有足征否乎幸以语我

　　闻礼堂记

　　友人杨伯祯侍亲槎溪之上读书取友不妄与人交往来封溪恒语予曰熊从礼相与有桑梓之好赋性敦厚有志于学名其所居之堂曰闻礼幸为之记予曰先圣教伯鱼以学礼儒先君子备释其义不敢赘为之说夫有天地即有是礼记礼者谓天尊地卑而礼制行矣是礼肇于鸿蒙之初而成于太极之后阳升而在上天之所以尊也阴凝而在下地之所以卑也君尊也臣卑也父尊也子卑也君臣父子之分固法乎天地矣天地造化运行不息四时行焉万物生焉各从其序而不相杂此天地之礼也圣人制礼因人情而为之节文君臣也父子也其道固法乎天地矣夫妇兄弟朋友岂独不法天地乎皆礼之当然犹天地之运四时成万物也从礼处乎家庭日用之间酬酢事物处父子而全其孝慈处兄弟而全其友恭至于夫妇为人伦之首处之各尽其道过者节之不及者文之全乎彝伦合乎天理则礼之本立而人道备矣礼与天地同节盖谓是也过庭之训伯鱼闻之从礼读圣人之书而见之躬行亦犹亲炙而闻之也阶庭子弟朝夕侍从礼之侧观仪矩之间亦犹亲炙闻之矣礼书浩繁经礼三百曲礼三千他日从容翰墨之余尚与伯祯从礼论之姑缀是语以为之记

　　存心堂记

　　君子之务于存心者何也盖心者性之郛郭其藴之为四徳发之为七情皆心之所统故心之能存则性得其养情无所纵而后为成徳之君子焉清江黄氏逊志之令子曰子范为郡庠上舎生名其燕处之堂曰存心因某氏蕲余为斯堂之记于是记之曰为学而存心者一也而心之所存者非一也存心以敬主一无适必常収敛必常惺惺故曰一也四端发见随其所遇故曰非一也其存心于仁乎仁莫大于爱其亲小而至于伐一木杀一兽必以其时是亦仁也存心于义乎义莫大于敬其长小而一毫不妄予一毫不妄取是亦义也存心于礼乎礼之大者在安上治民小而手容之必恭足容之必重亦为礼也存心于智乎智之大者在穷神知化小而识昆虫之变化辩草木之华实亦为智也嗟夫心虽方寸之微而包括天下之理君子欲是心之存非徒寂然而不动必也感而遂通天下之故以之饬躬以之树勲为忠为孝感繇于心子范将繇郡学而升之成均荐之春官其筮仕有日故告之以是云

　　稽古斋记

　　友人晏彦文贻书语余曰徃岁自洪还庐陵辱赠以言距今十有余载相慕如前日也结庐郡城之阳名其读书之室曰稽古幸为之言以自警余嘉彦文之有志乎古因为之说曰虞书赞其君臣咸曰稽古盖以之徳之盛垂之简册为天下后世法也宣圣删书断自唐虞以下士欲稽古舎是将何所法乎夫尧舜与人同耳古之人可为尧舜吾独不为尧舜乎士生斯世得天地之气以成形得天地之理以为性古之人非有异乎今也今之人非不能如古也尧舜之道孝弟而已矣今即其书而观之于尧则曰克明峻徳以亲九族也于舜则曰慎徽五典五典克从也尧舜之治天下所以为帝者之盛咸以是而推之耳士而法乎尧舜得志则行道以济时不得志则修身见于世其道亦不出乎孝弟彦文修之于己行之于家必曰吾之孝弟何如尧舜也尧舜人伦之至亦率是性而已非有加也古之时或异乎今之时淳龎未散也今之人不异乎古之人性本同也世道有异人之性无异也谓今之人不可为古之人非知言也行古人之道则可以为古人矣人皆可为尧舜岂欺我哉若曰稽古而致力于记问词章则桓荣之流矣非笃志于古也殷贤相告其君亦曰学于古训乃有获又曰非知之艰行之惟艰彦文能师乎说则尽乎稽古之道矣彦文推靳氏遗意论士之品三虽极其名状然但可以警乎今之人难与稽古并论也何时重会谅有以起予焉

　　篁谷记

　　淮士朱信伯语余曰维扬之六合先世所家也淮地多平衍少山距吾之居有谷焉山势回合狭外而寛中家君结庐其间环植以竹藏修于兹不知其几十稔矣士友因号之曰篁谷先生形诸咏歌凡若干首李秘书五峯序其篇端而始末不悉幸为之一言余谂信伯曰扬州土宜筱簜则居于其地者家有竹也往在承平嗜利者包山络野恒以亩计释老之流冠带之士凡好事者多植之轩牕间以娱心目或以竿计焉丧乱以来园池台榭悉化为丘墟瓦砾而竹之产兹土者牛羊牧之斧斤伐之盖已赤地无余矣尊君所居之谷尚存而无恙岂非神明之所扶持而竹君平安有能日报者乎信伯曰淮当兵冲蒿莱满目所谓篁谷第见夫芳草萋萋流水泠泠耳眷眷斯谷而不忍忘者屋家君之所基也竹家君之手植也屋毁矣结茅葺之犹有堂构之思也雨露之养萌蘖之生竹尚可以封植也家君之好竹岂欲儗封君耶盖竹之为物其心虚似有容也其节直似有守也贯四时而长青傲氷雪而独立有君子之徳焉家君累经乱离不易所守盖比徳于竹也故惴惴焉保夫咏歌之什恒恐失坠以为家君忧耳余喜信伯能成其父母志因次第是语使归而质诸庭训尚有征焉篁谷先生字朝实笃学善文父子之学盖皆有源委云

　　樗隐集巻二

　　●钦定四库全书

　　樗隐集卷三

　　（元）胡行简 撰

　　○记

　　春晖轩记

　　湄湘之东两舍许有山曰湓峯挺奇耸秀外固而中寛世居其麓者黄氏也黄氏之俊秀者曰璞字石琼五岁失所怙母徐氏躬自鞠育至于成人母高年康强曲尽孝养居第之左辟小轩为奉亲之室浙右赵行素先生为之名春晖取孟东野语也璞属余为记遂为之言曰造化流行发育万物功用之大莫盛于春凡其自生自植勾萌甲拆沐春阳之晖而臻于蕃庑者莫草若也以一草之微沐春晖之恩发荣滋长得遂其性阳春徳泽何如其深且厚也母之于子亦犹是耳孩提之生蠢然无知动静食息不能适其节痒疴疾痛不能谨其微为之母者心诚求之所以致其鞠育之勤俾至于成童何如其用力也暨其长也教之使学为之有室干蛊承祧克自树立母心始得其安而有终老之望也然春晖之及物不劳而成功母之鞠子何如其劳也儿之念母心犹寸草至微也母德如春晖至大也将何以竭其报哉东野可谓善形容矣然观天地之化四时具而后成岁春而生之夏而长之秋而成实冬而归根四时不具则歳功亏矣言春晖而违乎三时则天地造化所以生物成物不能全其始终矣诗之言曰欲报之德昊天罔极亲恩之大盖同乎天无一事而非仁也无一息而不爱也生生之德初无少间征之天验之人有以异乎无以异也即东野语而稽之诗人所言必剂量于其间矣行素博学躬行必有以语子奚待余言今朝廷以孝治天下求忠臣于孝子之门措之于用而推恩以及其亲他日尚有观焉 

　　竹林书屋记

　　湄湘在萧洲上游山水之胜甲于一郡盖其山自抚之大华绵亘数百里至于兹邑峙而为大秀玉笥皆晔然为郡邑之望荷峰与二山虽莫相雄长然挺奇毓秀锺为人物若邹氏之代有显者荷峰之清淑所发也邹氏世家鳌溪之焱坪其迁于兹山之麓不知其几十世矣自初迄今咸以诗书起家笃于义方之训者曰思齐思齐三子长曰直字允良次曰顺字允逊季曰端字允臧筑室为讲学之所环四周皆竹因题之曰竹林书屋斯屋也朴而不华俭而有制山川献状若拱若揖层峦秀巘如屏如帷晴岚暖翠辉映轩窻之外者湓峰之聨络荷峰也玉虹蜿蜒泓澄如练滔滔安流环吾庐而过者长江之发乎杯溪也清时暇日藏修于斯游息于斯境旷地偏纎尘不到微风动竹戛玉敲金唔吚之声与竹韵相和殆如雅奏之发乎钧天黄锺大吕振乎瓦缶之余也夫贯四时而常青傲冰雪而独立者竹也君子有取焉竹之心犹吾之虚而有容竹之节犹吾之直而不阿盖比徳于竹而结屋于斯也昔之爱竹者多矣然托竹之美形容盛德莫如卫武允良昆仲诵淇澳之诗切磋琢磨交致其力奚患学不成名不立哉为士者希贤尚其朂之

　　瞻藜轩记

　　萧峡居淦上游山水清丽观金华黄文节公十咏备见其胜峡西四十余里有桥曰金名乃扬名断金两乡水出焉桥之涘多旧家彭城刘氏世居之族为金川望其族之尤彦者曰翰烈为郡庠弟子员尝从余授春秋相与有年请余颜其读书所予因名之曰瞻藜盖取刘向事也向汉之宗室尝校书天禄阁夜有老人持青藜杖来访自称太乙之精吹杖端烟光洞照幽隐尽以天文秘记授之向由是探赜造化博极羣书为汉儒宗翰烈向之裔有志于学闻乃祖之风固宜励业以绍休前闻人不但慕其名而已夫瞻者自卑而望乎高自下而望乎上诗云瞻仰昊天瞻彼旱麓皆是也青藜之光寥乎阔逺可望而不可亲矣游目云汉之上瞻乎奎壁之间文章昭回之光晔然与太乙青藜之焰相为辉暎神交意合凡得于观感者自足以发挥文采而书眼如月载籍藴奥可以洞见而无余矣瞻彼菉竹犹可资以比德瞻青藜之光以名斯轩固可与之匹休也或者谓太乙青藜杖之光乃好事者之言则世传既久不可谓无是事也子房遇黄石公编其遗书岂亦无是事乎余尝经谷城山谒黄石公祠桧柏森严穹碑雄文骇人心目凛然使人起敬惜刘向之遇太乙未有列之祠祀垂之纪述无征而人弗信尔然太乙天之尊神汉廷多祠祀之云

　　静隐斋记

　　司徒辨章公鎭西江幕下多材能之士予奉使咸得见之任君从礼倜傥士也往掾湖东宪与予弟行义同署故相知尤深间请曰吾家在河东土厚水深民俗朴茂高蹈逺引之士多居其间今虽宦游四方非予心乐也故乡风物寤寐见之于是匾其所寓之室曰静隐欲将归乎故乡习静以寄吾隐也予复之曰动者静之对也显者隐之对也唯静故隐唯动故显天地造化生生不息凡其可见者动而显也其不可见者静而隐也人位乎两间动静隐显与造化为一固将体天地生物之心以弥纶斯世润泽生民岂可贪夫隐居之静恝然无意斯世哉今疆埸未宁甲兵未戢方当运筹出奇扫清氛祲使功昭于时名垂于后然后幅巾还乡优游林壑静隐之乐孰大于此若超然独往果于忘世则非时中之道矣君肄业胄庠通乎儒术谅亦见乎斯道奚俟予言

　　思益斋记

　　友人黄尚德访予萧洲寓舍因请曰筠阳谢从震笃志于学名其藏修之室曰思益求为之记余曰经以不学而思为无益也今乃以思为有益何相戾也尚德曰从震以思益名其斋非不学而思也欲刻志讲学以求新益也乃为说曰君子之所以学曰致知曰力行交致其力庶进乎益也致知矣而不力于行是徒知而无益也专用其力于行而不致其知则何以为行之本而有益于己乎征之于易巽上震下其卦为益震雷也巽风也风烈则雷迅雷激则风怒两相助所以为益造化之妙固相资而成也即此而观则致知力行必内外相资然后可以日进乎益也然将何以用其力哉见善而能迁益也有过而能改益也读书穷理日用行事谨吾心之所发审乎善恶之机发乎善则推而行之发乎恶则遏而絶之今日行一善焉明日行一善焉积累之久虽无求益之心而进德修业日进无疆自有不期然而然者矣又何待于思乎吁学而不思思而不学非能有益也学也思也圣人教人之要法其功欲兼尽也思进乎益是学必求其成也顾吾之立心何如耳益之上九以立心勿恒为戒思造夫道者尚鉴于斯言也从震世本筠之名族前代盛时决科者凡几人名荐书者凡几人家学相传绰有源委从震既力学常存求益之思将见其绳祖武追先哲不难矣思云乎哉

　　坚白斋记

　　余幼读徐偃王碑知徐氏为三衢名族代有闻人往岁承乏词林与衢士徐志尹同署文学酝藉蔚为儒林之彦今游番禺复识郡守徐公炳文侃侃乎松柏之姿皎皎乎冰霜之操信徐氏之多贤也公尝名其读书之所曰坚白斋搢绅咸颂咏其美仆不敏谨稽其章旨为公续陈之佛肸之召夫子也知赵氏不足与有为欲得圣人行道以济时也圣人或行或止其动以天子路未知耳譬物之坚白焉磨之而不磷也涅之而不缁也佛肸能浼我哉学者则异乎是矣金至刚也或化为绕指之柔衣本素也或为风尘所缁理固然耳在圣人则不然其坚也犹山岳峻峙震雷不能破之其白也犹白雪之白凝尘不能污之盖圣人之德纯乎干刚濯以江汉暴以秋阳皜皜乎其洁也谁得而磷缁之吁圣人者万世之标准也去之数千载遗书尚存观其书迹其事圣人德容可思可法无徒慕其名也吾观公秉心坚正而不为物挠操行洁白而不为欲迁盖知学圣贤者宜以坚白名斋也古昔座右有铭咸以自警公藏修于斯游息于斯循名思义进德孰有涯姑书是语与同志者讲焉

　　友古斋记

　　西昌据青原上游山势四环江流如带英华清淑之气磅礴而郁积士生其间多秀而文若刘子高氏王子启氏廖子谦氏皆辱与余游而锺仲辅氏则又因子高而识也仲辅名其读书之室曰友古征为之记夫友也者友其德也古之人不可得见矣况可友乎吾所取以为友者质之载籍以观其言考诸行事以观其德友诸吾心措诸吾躬古之人能致知矣吾独不能焉古之人能力行矣吾又奚不能焉致知也力行也古之人所以为圣为贤皆是道也生乎今之世欲友乎古之人要必自知行始然将何以用吾力也亦曰尧舜之道孝弟而已矣夫孝于亲友于兄弟日用之所常行夫人而能之也奚独尧舜然哉尧也舜也其知生知其行安行知之极其至行之极其至耳世之人具是理而不能知也汨于欲而不能行也尧舜之事载诸方策吾取以为法焉曰孝曰弟不如尧舜不止也处乎君臣处乎朋友莫不皆然庶无愧乎古之人庶可谓之尚友千载庶可谓之友其德矣舍是弗务从事于记诵词章之末习为诡异以惊世骇俗谓之尚友古人则余不得而知也子归至西昌见前所谓三君子者质以斯言必有以教我

</div>
    <div class="pagination">
<a href="樗隠集_page2.html">上一页</a><a href="樗隠集.html">1</a><a href="樗隠集_page2.html">2</a><span class="current-page">3</span><a href="樗隠集_page4.html">4</a><a href="樗隠集_page5.html">5</a><a href="樗隠集_page6.html">6</a><a href="樗隠集_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
